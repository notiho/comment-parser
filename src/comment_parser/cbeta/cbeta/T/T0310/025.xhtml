<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu105' /><a id='mulu106' />大寶積經卷第二十五<p class="byline">大唐三藏菩提流志奉　詔譯</p>被甲莊嚴會第七之五</p><p>「復次無邊慧！我念往昔過二阿僧祇劫，爾時有佛出現世間，號曰月燈王如來、應供、正遍知、明行足、善逝、世間解、無上士、調御丈夫、天人師、佛、世尊。劫名甘露，國名清淨。彼佛世界頗梨所成，常有光明遍照其土，若有眾生遇斯光者淨妙端嚴，是故世界名為清淨。無別城邑聚落之名，交道殊妙金繩界飾，諸交道間一一等量半俱盧舍。一一道間光明寶柱雜多羅樹，各八十四輝映行列，復有四池堤塘圍遶。七寶臺觀人民止住，覆以鈴網懸諸繒帶，花飾珍玩猶如諸天。彼界眾生寂靜安樂，十善業道悉已成就，顏貌端嚴壽命長遠，薄貪瞋癡易可開悟，以少方便廣知諸法。彼佛壽命千俱胝歲，滅度之後正法住世一俱胝歲。十會說法，諸聲聞眾住學地者，一一法會各有二十俱胝那由他，諸菩薩眾趣一乘者其數無量。</p>
<p>「無邊慧！彼月燈王如來寶菩提樹，周五十由旬高一百由旬，珊瑚為根琉璃為幹，黃金為枝馬瑙為葉，道場縱廣一百由旬。基陛周匝欄楯圍遶，妙多羅樹布植行列，金鈴寶網彌覆莊嚴。大菩提座高三由旬，細軟敷具張施其上，妙衣百千間飾垂下，幢幡二十樹列其傍。月燈王佛於此座上證阿耨多羅三藐三菩提，時彼國界無三惡趣及惡趣名，亦無諸難及諸難名。月燈王佛常於一切諸世界中化現其身轉于法輪。</p>
<p>「無邊慧！彼月燈王如來有二菩薩：一名雲音，二名無邊音。是二菩薩於彼如來白言：『世尊！云何諸菩薩摩訶薩於一切法理趣之中而得善巧方便安立？』時彼如來欲令諸菩薩摩訶薩於一切法理趣之中而得善巧方便安立，為二菩薩廣說斯法。時諸菩薩摩訶薩聞斯法已，於一切法理趣之中便獲善巧方便安立。是二菩薩從是已後，於二萬歲無有睡眠無欲恚惱，不起食想不生臥想，亦無病緣湯藥等想，不樂世間遊觀談戲。於彼如來說法之時，即於法座得無生忍。時彼如來而問之曰：『善男子！於一切法理趣之中如是善巧方便安立。汝今求耶？』是二菩薩即白佛言：『世尊！我尚不見有一切法理趣善巧安立之名，亦復不見有一切法理趣善巧安立之法，況一切法理趣善巧方便安立。世尊！我亦不得一切諸法，我亦不得諸法安立，於一切法無住無不住。世尊！我如是見。寧復說言於一切法理趣之中如是善巧方便安立，為求耶為不求耶？世尊！我亦不見於一切法理趣之中如是善巧方便安立而作求者，亦不見有若內若外、若二中間。若一切法，若法理趣善巧方便而安立者，亦不見法若內若外、若二中間。若一切法，若法理趣善巧方便而可安立，世尊！我亦不見乃至少法內外中間理趣善巧方便安立而可趣向、而可親近。世尊！既無少法而可趣向、而可親近，我於其中當何安立？世尊！我亦不見過現未來為安立處，若安立處無所有者，我於何處而可安立？世尊！無安立故，非住相應、非不住相應，無盡相應、無生相應。世尊！我亦不見從誰由誰、何處何時我心意識若生若滅。當何說言以心意識於一切法理趣善巧方便安立？』</p>
<p>「無邊慧！是二菩薩於如來前如是說時，一千菩薩得無生忍，千俱胝菩薩發菩提心。爾時月燈王如來復告之曰：『善男子！汝以無住而住無處，而住於一切法理趣善巧方便安立。善男子！一切諸法亦復如是。如來隨順世俗道故，現證阿耨多羅三藐三菩提。若於如來不隨世俗現證阿耨多羅三藐三菩提，亦復如是。善男子！諸法無處亦非無處，若處無處皆隨世俗，若隨世俗則於其中無有少法而可生者而可了者。是故善男子！應加精勤速於諸法逮得解脫。』是二菩薩於如來前聞斯法已，飛騰虛空，即以偈頌讚如來曰：</p>

<div class="lg regular" style="margin-left:2em;"><div class='lg-row'>「『法王不思議，　得未曾有法，</div>
<div class='lg-row'>遍知兩足尊，　佛法無過上，</div>
<div class='lg-row'>以法無上故，　如來世無等。</div>
<div class='lg-row'>一切法無生，　我今獲此忍，</div>
<div class='lg-row'>我常不分別，　若生若無生，</div>
<div class='lg-row'>如是亦不念，　一切無分別。</div>
<div class='lg-row'>法王大牟尼，　功德離言念，</div>
<div class='lg-row'>願說清淨法，　令眾皆歡喜。</div>
<div class='lg-row'>於佛勝功德，　欲知其邊際，</div>
<div class='lg-row'>設經無量劫，　而亦不可得，</div>
<div class='lg-row'>功德無邊故，　最勝無過上。</div>
<div class='lg-row'>一切法無生，　我亦不分別，</div>
<div class='lg-row'>我於佛法中，　未曾有毀壞。</div>
<div class='lg-row'>不謂眾善根，　云何當可得？</div>
<div class='lg-row'>諸法無示現，　無生亦無相，</div>
<div class='lg-row'>如是無相忍，　於此亦皆證。</div>
<div class='lg-row'>我今所得忍，　畢竟無退轉，</div>
<div class='lg-row'>故於一切智，　以此生歡喜。</div>
<div class='lg-row'>我於如來法，　決定不猶豫，</div>
<div class='lg-row'>亦於一切法，　遠離眾疑惑。</div>
<div class='lg-row'>無上佛法中，　我今得此忍，</div>
<div class='lg-row'>我亦不分別，　亦無不分別。』</div>
</div><p>「無邊慧！是二菩薩說此偈已，於月燈王如來右繞三匝，以天妙花栴檀末香而散佛上。時彼如來即為授記，而告之曰：『汝雲音等，過二萬劫當證阿耨多羅三藐三菩提。』是二菩薩聞如來記，踊躍歡喜諦觀如來，入於諸禪遊戲神通，出沒自在煙焰暉發。復為眾生說法開示，令二十四俱胝人天趣於阿耨多羅三藐三菩提。是二菩薩乃至盡命勤修梵行，於彼如來中時正法後時正法悉能護持。復於爾時，教化成熟四俱胝眾生趣於阿耨多羅三藐三菩提。是二菩薩次第供養親近承事多百千佛，及諸如來三昧正法一一受持，過二萬劫復值寶幢如來，隨轉法輪教化成熟無量眾生趣於阿耨多羅三藐三菩提。寶幢如來剎土清淨，無諸聲聞，唯有一生補處菩薩。寶幢如來將滅度時乃為授記：『我滅度後，雲音菩薩次當現證阿耨多羅三藐三菩提，號曰日燈王如來。其佛剎土成就莊嚴，積集無量無邊功德。菩薩聲聞大眾圓滿。日燈王如來滅度之後，無邊音菩薩次當現證阿耨多羅三藐三菩提。』無邊慧！以此法門無所得故、無言說故，不可示現、無生無滅。諸菩薩摩訶薩當應如理精勤修習。若有菩薩住一切法理趣善巧方便安立，以無所得獲無生忍，圓滿佛法無量功德以為莊嚴，而發趣於阿耨多羅三藐三菩提。無邊慧！我曾不說諸菩薩摩訶薩離此法外別有少法速能成就一切智智。若有於此無生無滅甚深空法勤修行者，速得菩薩法界理趣善巧方便及陀羅尼，具足辯才、無上攝化，諸佛世尊之所稱讚，以法嚴具而莊嚴之，能圓滿施、住清淨戒、得清淨忍、無上精進、無緣禪定，以大智慧而發趣於阿耨多羅三藐三菩提。於諸勝中最為殊勝，速得名為一切智者。坐于道場，四大天王持蓋來詣請轉法輪，為諸人天作大光明，皆令趣於阿耨多羅三藐三菩提。</p>
<p>「復次無邊慧！若諸菩薩摩訶薩於一切法海印三昧勤修行者，見一切法同於法界。如是見時，不於法界見一切法，不於諸法見於法界，精進修習，以一切法諸界和合善巧方便，於一切法諸界和合無所執著亦無所動，於一切法諸界和合善巧方便亦無執著亦無分別，能於一法和合之中而見一切諸法和合，能於一切諸法和合而復見於一法和合，不於一切諸法和合而親近於一法和合，不於一法和合之中親近一切諸法和合。以能了知此一法故亦能了知一切諸法，以能了知一切法故於此一法應了知處亦能了知，不以諸法親近一法。於諸取蘊和合之中悉能了知，不於取蘊種種性相若有和合若無和合而生執著。諸菩薩摩訶薩如是行時，若有諸法以眾因緣和合而生、若有諸法以眾因緣和合而成，於彼諸法悉能了知。若有諸法因緣和合以種種性相應而起，於彼諸法亦能了知亦無執著，隨順了知一切諸法施設之相，亦能了知若相無相，亦能了知諸界差別諸界種種性相差別，亦能了知以誰為因，不以煩惱親近趣向諸緣起法，亦於世間出世間法不相違背，隨順了知世間出世間一切諸法，世間相印皆遍了知。以一法門而能了知一切法門，以諸法門復能了知一法之門，不以一切諸法之門而親近於一法之門，亦復不以一法之門而親近於諸法之門。如是法門悉能淨治。無邊慧！諸菩薩摩訶薩於此法中勤修習者，以一理趣言教之門而能了知一切諸法性同一味，於一切法得勝無諍，如理寂靜不相違背，能於大會讚說斯法，精勤修習得一切法海印三昧。如是修習，若有諍論若無諍論，皆令寂靜如理而住，隨順斷除憍慢放逸，於決定說善能受持，差別名言亦能覺了，法界理趣方便勤修。於諸法門善寂思念，當以何法何法相應若不相應，能以方便於決定義住清淨念。無邊慧！諸菩薩摩訶薩於此法門如是住者，以少加行得一切法海印三昧，以此無量法海三昧而發趣於阿耨多羅三藐三菩提。」</p>
<p>爾時世尊而<span class='corr'>說</span>偈言：</p>

<div class="lg regular" style="margin-left:1em;"><div class='lg-row'>「汝觀一切法，　流入法界中，</div>
<div class='lg-row'>諸法同法界，　理趣悉平等。</div>
<div class='lg-row'>復觀於法界，　流入諸法中，</div>
<div class='lg-row'>法界同諸法，　理趣亦平等。</div>
<div class='lg-row'>不於法界中，　觀察一切法，</div>
<div class='lg-row'>亦不離法界，　而見於諸法。</div>
<div class='lg-row'>不於諸法中，　觀察於法界，</div>
<div class='lg-row'>亦不離諸法，　而見於法界。</div>
<div class='lg-row'>了知種種界，　法界種種性，</div>
<div class='lg-row'>一切法和合，　善巧無所住。</div>
<div class='lg-row'>一切時及處，　種種性和合，</div>
<div class='lg-row'>無住無所依，　亦無有所取。</div>
<div class='lg-row'>和合差別性，　分別不分別，</div>
<div class='lg-row'>於彼二俱無，　智者平等見。</div>
<div class='lg-row'>知一和合故，　則知諸和合，</div>
<div class='lg-row'>知諸和合故，　則知一和合。</div>
<div class='lg-row'>和合不和合，　一性差別性，</div>
<div class='lg-row'>不近不分別，　無執無所著。</div>
<div class='lg-row'>了知一切法，　彼法無和合，</div>
<div class='lg-row'>亦不念和合，　無執無所著。</div>
<div class='lg-row'>了知一切種，　彼法施設相，</div>
<div class='lg-row'>亦不念親近，　無執無所著。</div>
<div class='lg-row'>業及業果報，　一切悉能知，</div>
<div class='lg-row'>於彼不相違，　斯為精進者。</div>
<div class='lg-row'>業及業作者，　此二和合相，</div>
<div class='lg-row'>知彼相無相，　斯為精進者。</div>
<div class='lg-row'>於諸界和合，　諸界差別性，</div>
<div class='lg-row'>知彼常平等，　斯為精進者。</div>
<div class='lg-row'>因果相繫屬，　一切悉能知，</div>
<div class='lg-row'>於彼諸緣法，　被甲如理住。</div>
<div class='lg-row'>能知出世法，　於諸世間法，</div>
<div class='lg-row'>無有少相違，　如是平等住。</div>
<div class='lg-row'>亦知世間法，　於諸出世法，</div>
<div class='lg-row'>亦無少相違，　如是平等住。</div>
<div class='lg-row'>世間所應作，　一切諸相印，</div>
<div class='lg-row'>隨順能觀察，　遍知平等住。</div>
<div class='lg-row'>能以一法門，　了知諸法門，</div>
<div class='lg-row'>亦以諸法門，　了知一法門。</div>
<div class='lg-row'>不以一法門，　親近諸法門，</div>
<div class='lg-row'>不以諸法門，　親近一法門。</div>
<div class='lg-row'>一切法門中，　平等遍清淨，</div>
<div class='lg-row'>於法無異相，　斯為觀察者。</div>
<div class='lg-row'>於諸法言教，　而能平等說，</div>
<div class='lg-row'>常住平等性，　斯為觀察者。</div>
<div class='lg-row'>於諸法言教，　如理能知見，</div>
<div class='lg-row'>便得善相應，　斯為方便者。</div>
<div class='lg-row'>不起於諍論，　不作諍因緣，</div>
<div class='lg-row'>一切不相違，　斯為相應者。</div>
<div class='lg-row'>常起於無諍，　無諍得相應，</div>
<div class='lg-row'>平等不相違，　斯為智慧者。</div>
<div class='lg-row'>於法理趣中，　永息諸諍論，</div>
<div class='lg-row'>被甲如理修，　斯為勇猛者。</div>
<div class='lg-row'>如是遍觀察，　純一無違諍，</div>
<div class='lg-row'>能於法會中，　讚說無上法。</div>
<div class='lg-row'>如是諸菩薩，　成就一切法，</div>
<div class='lg-row'>大海印三昧，　斯為正念者。</div>
<div class='lg-row'>如是勤修習，　純一無違諍，</div>
<div class='lg-row'>息諍論相應，　成就此三昧。</div>
<div class='lg-row'>如理而安住，　能知祕密說，</div>
<div class='lg-row'>知我及我慢，　斷慢絕矜高。</div>
<div class='lg-row'>決定言教中，　成就善方便，</div>
<div class='lg-row'>亦知差別名，　斯為有智者。</div>
<div class='lg-row'>諸法理趣中，　如理勤修習，</div>
<div class='lg-row'>能見諸法門，　斯為見法者。</div>
<div class='lg-row'>如是勤修習，　能知一切法，</div>
<div class='lg-row'>何法共相應？　何法不相應？</div>
<div class='lg-row'>一切諸法中，　念業清淨者，</div>
<div class='lg-row'>能於決定義，　而得善方便。</div>
<div class='lg-row'>一切諸法中，　精進思惟者，</div>
<div class='lg-row'>了知一切法，　乃獲此三昧。</div>
</div><p>「復次無邊慧！諸菩薩摩訶薩於此法中勤修習者！復有能攝三昧之法。諦聽諦聽善思念之，吾當解說。」</p>
<p>「唯然世尊！願樂欲聞。」</p>
<p>爾時世尊告無邊慧菩薩摩訶薩言：「無邊慧！有諸菩薩摩訶薩法光明門，而能出生諸法理趣善巧方便，亦能出生一切法印，能入一切法印之門，於一切法所應作者能了能入，於法光明能得能說，以法光明隨順趣入諸法句門。何者名為法光明門而能出生善巧光明？謂能了知異名教門、祕密教門、異名事門、攝取事門、諸差別門。云何於彼而得了知，乃能出生三昧之門、一切法界理趣之門，入於一義能隨解了諸法光明？</p>
<p>「無邊慧！諸菩薩摩訶薩於此甚深諸法理趣善巧方便，若現修行、若當修行，若現求者、若當求者，聞此法門，以少加行得大光明入諸法門，從此法門復起光明。以是光明隨何法門、隨何所行，應入應行如其理趣，以三昧力觀諸法門，於三昧門出生智慧而能了知，如實理趣三昧力故、觀法門故、生智慧故，以三昧門了知法界住善方便，能起一切法門光明，得一切法海印三昧。</p>
<p>「無邊慧！云何法門？謂阿字印印一切法無明所作，行得圓滿阿字為首，無明止息無所作故。諸菩薩摩訶薩應入無相印門，以[橠-多+可]<span class='note-inline'>(阿可反)</span>字印印一切法，業異熟果、業所應作、業果和合，了知業果和合緣故，諸菩薩摩訶薩應入無業無果、無有和合無緣印門。以諸行印印一切法，於種種業、業所應作，起一切法智光明故。諸菩薩摩訶薩應入一切諸行善巧印門。以[打-丁+袲]<span class='note-inline'>(那可反)</span>字印印一切法，以麼字助施設名言與種種法而作相應，了知[打-丁+袲]麼而相助故，諸菩薩摩訶薩應入無合無助無名印門。以無邊印印一切法，一切分別而不可得，離分別故，諸菩薩摩訶薩應入無分別印門。以無際印印一切法際不和合，盡於際故，諸菩薩摩訶薩應入無尋無伺無言說印門。以無種種自性之印印一切法，以一自性起作之相斷除種種自性想故，諸菩薩摩訶薩應入種種自性印門。以欲相應和合之印印一切法現起有為諸行圓滿，離欲寂靜無和合故，諸菩薩摩訶薩應入盡欲智見無和合印門。無邊慧！是為菩薩摩訶薩印門印一切法。以此印門而應入於一切法中。</p>
<p>「無邊慧！復有無障礙門、無和合門，諸菩薩摩訶薩應隨悟入。云何無障礙門、無和合門？謂虛空印印一切法，諸菩薩摩訶薩應入無著印門。以空閑印印一切法，諸菩薩摩訶薩應入無二印門。以寂靜印印一切法，諸菩薩摩訶薩應入止息印門。以無門印印一切法，諸菩薩摩訶薩應入不動印門。以無處印印一切法，諸菩薩摩訶薩應入無染印門。以性空印印一切法，諸菩薩摩訶薩應入無得印門。以無相印印一切法，諸菩薩摩訶薩應入善巧修習方便印門。以無願印印一切法，諸菩薩摩訶薩應入善寂靜願光明印門。以無貪印印一切法，諸菩薩摩訶薩應入遍知分別如實印門。以無生印印一切法，諸菩薩摩訶薩應入生正智見無生印門。以寂滅印印一切法，諸菩薩摩訶薩應入離蘊印門。以盡相印印一切法，諸菩薩摩訶薩應入生盡印門。以法界印印一切法，諸菩薩摩訶薩應入顯現法界善巧印門。以無念印印一切法，諸菩薩摩訶薩應入實無分別平等印門。以離性印印一切法，諸菩薩摩訶薩應入遍知一切自性印門。以涅槃印印一切法，諸菩薩摩訶薩應入如實寂靜順滅印門。無邊慧！是為諸菩薩摩訶薩於一切法無障礙門、不和合門，超過一切斷常見門、無邊際門、前後際門，以厭離故、寂滅故、止息故、清涼故。諸菩薩摩訶薩於此一切法印之門隨學隨入，以善修行此諸法門，得一切法海印三昧。此三昧者，如實相應能攝諸法善方便智，是故諸菩薩摩訶薩於此印門應善修習，住一切法海印三昧觀一切法，而能出生無量無邊大法光明。無邊慧！譬如大海水乃無量而無有能測其量者，一切諸法亦復如是，終無有能測其量者。又如大海一切眾流悉入其中，一切諸法入法印中亦復如是，故名海印印一切法悉入諸法海印之中，於此印中見一切法同於法印。又如大龍及諸龍眾，諸大身眾能有大海、能入大海，於彼大海以為住處。諸菩薩摩訶薩亦復如是，而於無量百千劫中善修諸業，乃能入此三昧印門，於彼印門以為住處，為欲證得諸佛法故、善巧圓滿一切智故，成就如是諸法印門。諸菩薩摩訶薩精勤修學此法門時，則能修學一切法門，見諸法門在此門故，而能發起諸法光明，入於一切法海之中，是故此法名一切法海印三昧。又如大海是大珍寶積集之處，此三昧者亦復如是，是一切法及法善巧積集之處。</p>
<p>「無邊慧！若有眾生為得無上佛之知見，於此三昧若已求者、若當求者、若現求者，彼則能求一切法海圓滿智慧。以是義故，我此法印付囑於汝。汝於末世後五十歲正法滅時，以此法印印諸眾生。為此法印而印之者，皆於阿耨多羅三藐三菩提得不退轉，成就佛法速詣道場，轉無上輪紹隆佛種，隨順住於一切智地，能於無上大般涅槃而般涅槃，令諸天人受持正法。無邊慧！諸菩薩摩訶薩若欲攝取如是無量殊勝功德，於此深法精勤愛樂而無放逸。</p>
<p>「復次無邊慧！我念往昔過大無量阿僧祇劫復倍是數，爾時有佛出現世間，號曰超過須彌光王如來、應供、正遍知、明行足、善逝、世間解、無上士、調御丈夫、天人師、佛、世尊。劫名善住，國名悅意。時彼劫中眾生壽命不可限量，安隱豐饒住眾善法，是故彼劫名為善住。彼佛國界廣博嚴飾多諸美妙，見者和樂悅意，名香周流普遍，是故彼國名為悅意。時四洲中，三洲等量八萬由旬，一一洲中有二萬城，一一城量各十由旬。唯有閻浮一洲，廣量俱胝由旬，有八萬城，一一城量二十由旬。重樓表剎垣牆周匝，種種衣樹、種種味樹、諸雜花樹、寶多羅樹而莊嚴之，國界安樂人民充滿。其中復有最大都城周百由旬，二萬園苑而圍遶之。諸園苑中，澄潭泝流處處盈注，華蘂甘實一一榮茂，名香普熏聞者欣悅，鳥獸和鳴其聲雅亮。爾時彼佛住一園中為眾說法。無邊慧！超過須彌光王如來壽十小劫，滅度之後正法住世滿一小劫。時彼如來四會說法，一一法會，諸聲聞眾住學地者各有五百俱胝那由他，諸阿羅漢及菩薩眾各有五十俱胝那由他。時彼如來有二菩薩：一名勇猛軍，二名勇猛力。是二菩薩具足神通得無生忍，前白佛言：『世尊！以何等法成就菩薩摩訶薩一切諸法海印三昧？』時彼如來以此句門廣為宣說。說此法時，十千菩薩得無生忍，是二菩薩證一切法海印三昧及證菩薩一切三昧。以證諸法海印三昧及證菩薩諸三昧故，能於一切佛剎土中現大神變、放大光明、出妙梵音，為諸眾生演說正法，而能成熟八俱胝人趣於阿耨多羅三藐三菩提。時彼如來即為授記：『過一百劫，皆當證於阿耨多羅三藐三菩提。百劫之中，於一一劫供養承事五百如來，於彼如來中時正法後時正法悉能受持，為諸眾生作大饒益。一一劫中一心不亂，一一生處皆受化生，一一生中不退三昧，神變說法度諸眾生。過百劫已復值無邊功德如來，供養親近。善能遊戲無量三昧神變解脫。』是二菩薩於彼佛所，一名離憂、二名善住，能隨如來轉于法輪，教化無量無數眾生令住三乘。時彼如來復為授記：『我滅度後，離憂當證阿耨多羅三藐三菩提，號曰無邊辯才如來。滅度之後，善住當證阿耨多羅三藐三菩提，號曰最勝光明如來。共壽一劫，剎土積集無量功德。』是二菩薩於如來前受斯決已，次第證於阿耨多羅三藐三菩提。無邊慧！若諸菩薩摩訶薩為一切法海印三昧，應生愛樂起大精進不惜身命，以不放逸而修行之。」</p>
<p>時彼眾中復有菩薩摩訶薩名曰慧義，即從坐起前白佛言：「希有世尊！乃能為諸菩薩摩訶薩得一切法智善巧故及得如來一切智故，說一切法海印三昧。世尊！若得諸法海印三昧，決定當得諸法理趣善巧方便速詣道場。以此無邊功德大海而發趣於阿耨多羅三藐三菩提，常見諸佛、勤修正法、與僧同行，能消如來最上之供，超過聲聞緣覺之地。」</p>
<p>爾時世尊告慧義菩薩摩訶薩言：「如是如是，如汝所說。慧義！諸菩薩摩訶薩得一切法海印三昧，則得無量殊勝功德。若住諸法海印三昧，能以諸法海印三昧善巧方便決定趣於阿耨多羅三藐三菩提。慧義！譬如須彌山王眾寶所成，出于大海量高八萬四千由旬，嶷然安住最極光明；諸菩薩摩訶薩亦復如是，以此三昧善發趣故，出于一切法藏大海，映蔽一切世間天人，無上安住最極光明。又如滿月眾星圍遶；諸菩薩摩訶薩亦復如是，能於一切世間天人大眾之中作大光明。慧義！汝觀斯法，其誰於此不生愛樂、不起精進而為放逸？唯除下劣薄福眾生。若諸眾生有大智慧，而能成就此廣大法。廣大法者具足功德，諸善丈夫之所攝取。如我所說，若能攝此廣大法財，為諸天人之所侍衛，十方諸佛諸大菩薩之所護念。」</p>
<p>爾時世尊告無邊慧菩薩摩訶薩言：「無邊慧！諸菩薩摩訶薩若於此法勤修學者，能為眾生作大饒益，除一切疑解一切結，捨諸習氣斷諸隨眠，超諸喜愛渡諸有海，永滅黑闇永離驚怖，速以善巧能知一切眾生之心。」</p>
<p>爾時世尊說是語已放大光明，其光遍照無數世界，映奪一切日月光明。放斯光已，復告無邊慧菩薩摩訶薩言：「無邊慧！諸菩薩摩訶薩若能勤修海印三昧，亦當如是現大神變放大光明、大師子吼演說斯法，超過三界作大照明，如我今日而無異也。」</p>
<p>時無邊慧菩薩摩訶薩白佛言：「世尊！唯願如來加持此法，於後末世若有眾生聞斯法名，當獲無量無邊功德。」</p>
<p>爾時世尊為欲加持此法門故又放光明，復以一指遍動三千大千世界，令諸眾生得大安樂。于時會中，天、龍、夜叉、乾闥婆、阿修羅、迦樓羅、緊那羅、摩睺羅伽如是眾等，散天妙花及天妙衣，天諸妓樂俱時而作。無量諸天手執天衣搖裔翩翻滿虛空中，同聲唱言：「奇哉奇哉，諸佛境界不可思議。若有受持此深法者，當知堪受一切眾生恭敬作禮。」</p>
<p>爾時世尊復告無邊慧菩薩摩訶薩言：「無邊慧！後末世時薄福眾生，不得聞此甲冑莊嚴三昧莊嚴。若諸眾生有善方便攝大資糧，於後末世乃聞斯法。若於斯法勤修行者，則為三世諸佛世尊之所攝受。無邊慧！於後末世大怖畏時，我此法門付囑汝等。我於無數俱胝那由他劫，積集無上諸法寶藏，具足功德無邊安樂，汝今皆得，一切苦蘊汝今皆捨。汝以無邊功德大海，而速趣於阿耨多羅三藐三菩提。」</p>
<p>爾時無邊慧菩薩摩訶薩，與五百菩薩摩訶薩及諸居士賢護商主等而為上首，頂禮佛足，白言：「世尊！我隨力能當持如來大菩提法，於後末世為諸眾生作大饒益。」</p>
<p>爾時諸菩薩摩訶薩各從坐起，以諸雜花散於如來，脫身妙衣持以供養，作如是言：「世尊！以此善根，我皆迴向一切眾生，願諸眾生悉得圓滿菩提分法，成就如來一切法智。於後末世一切眾生，所有善根願皆成就。」</p>
<p>爾時世尊為令一切菩薩摩訶薩生歡喜故，而說偈言：</p>

<div class="lg regular" style="margin-left:1em;"><div class='lg-row'>「為諸眾生故，　當興大饒益，</div>
<div class='lg-row'>持我菩提法，　法王師子吼。</div>
<div class='lg-row'>於後末世中，　若諸求法者，</div>
<div class='lg-row'>聞斯廣大法，　一切獲安樂。</div>
<div class='lg-row'>如我之所說，　若有見此乘，</div>
<div class='lg-row'>聞斯契經法，　得隨其所樂。</div>
<div class='lg-row'>若有智慧者，　修習善方便，</div>
<div class='lg-row'>聞斯最上法，　身心大歡喜。</div>
<div class='lg-row'>若在於此會，　現前見我說，</div>
<div class='lg-row'>得聞斯法已，　善能愛樂者。</div>
<div class='lg-row'>於後末世中，　生汝大福聚，</div>
<div class='lg-row'>無數無有量，　廣大無邊際。</div>
<div class='lg-row'>於後末世中，　若能受持此，</div>
<div class='lg-row'>法王所說法，　為佛之攝受。</div>
<div class='lg-row'>於後末世中，　持我菩提法，</div>
<div class='lg-row'>則為無量佛，　最後持法者。」</div>
</div><p>爾時世尊說此法已，無量菩薩得無生忍，無量眾生成熟善根。無邊慧菩薩摩訶薩及諸菩薩摩訶薩，一切世間天、人、阿修羅等，聞佛所說，皆大歡喜，信受奉行。</p>

<p class='juan'>大寶積經卷第二十五</p></div>
</div><!-- end of div[@id='body'] -->
</body></html>