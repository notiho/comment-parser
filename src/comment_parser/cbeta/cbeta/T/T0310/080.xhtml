<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu255' />大寶積經卷第八十</p><p class="byline">隋三藏法師闍那崛多譯</p><a id='mulu256' /><a id='mulu257' />
<p class='h1'>護國菩薩會第一十八之一</p><p>如是我聞：</p>
<p>一時婆伽婆在王舍城耆闍崛山中，與大比丘眾千二百五十人俱；菩薩摩訶薩五千人，一切皆得無礙辯才，大忍成就降伏魔怨，近於佛智一生補處，皆得陀羅尼無邊辯才、力、無所畏、自在神通，乃至一切功德皆悉具足，其名曰普賢菩薩、普眼菩薩、普明菩薩、普光菩薩、圓光菩薩、上意菩薩、無邊意菩薩、廣意菩薩、無盡意菩薩、持地菩薩、持世菩薩、益意菩薩、呪手菩薩、文殊師利等六十不思議菩薩，賢護等十六菩薩，如是等菩薩摩訶薩五千人俱。</p>
<p>復有娑婆世界主梵天王，及釋提桓因、護世四王、功德天子、正意天子，一切天王、一切龍王、一切緊那羅王、一切乾闥婆王、一切夜叉王、一切阿修羅王、一切迦樓羅王，如是等王</p>
<p>各各皆與百千眷屬俱悉來集會。</p>
<p>爾時世尊坐功德藏師子寶座，於大眾中色象顯現如須彌山，普照世間如日天子，顯現世界如月天子，其德寂靜如梵天王，威德難瞻如天帝釋，七菩提分皆悉具足如轉輪王，宣說無相空無願法心無所畏如師子王，身光照耀如大火聚，又放光明猶如諸天最勝無上摩尼寶珠普照三千大千世界，以大梵音令諸眾生悉得歡喜。於一切法解其深義，於大眾中而為說法，初中後善其義微妙，具足無雜清淨梵行。爾時眾中有一菩薩摩訶薩名曰喜王在眾中坐，覩見如來坐師子座放大光明，如百千日普照一切，令天人光隱蔽不現。見是事已踊躍歡喜，遍滿身心不能自勝，即從座起合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「世尊覆蔽此大眾，　天龍修羅乾闥婆，</div>
<div class='lg-row'>菩薩聲聞無威德，　普照一切如金山。</div>
<div class='lg-row'>猶如須彌諸天俱，　處於大海佛亦然，</div>
<div class='lg-row'>世尊住於慈悲海，　放大光明百千種。</div>
<div class='lg-row'>住於梵行猶梵王，　光明威德過諸天，</div>
<div class='lg-row'>安住禪定解脫中，　照耀世間勝眾生。</div>
<div class='lg-row'>猶如帝釋在天眾，　色象光明最為勝，</div>
<div class='lg-row'>佛過世間亦復然，　諸相莊嚴功德具。</div>
<div class='lg-row'>猶如輪王典四域，　照耀世間說法時，</div>
<div class='lg-row'>令諸眾生入聖道，　世尊顯現慈悲意。</div>
<div class='lg-row'>光明障蔽火摩尼，　猶如秋日行虛空，</div>
<div class='lg-row'>佛比千日最為勝，　佛日普照於世間。</div>
<div class='lg-row'>如夜闇時秋滿月，　佛光清淨亦復然，</div>
<div class='lg-row'>面部圓滿猶如月，　覆翳一切天人光。</div>
<div class='lg-row'>猶如山頂夜火聚，　清淨顯現無邊界，</div>
<div class='lg-row'>能滅一切無明闇，　世尊智慧光普照。</div>
<div class='lg-row'>佛音遍滿山谷中，　能伏外道猶師子，</div>
<div class='lg-row'>宣說無我空無願，　令諸外道皆恐怖。</div>
<div class='lg-row'>威光猶如摩尼王，　映奪一切摩尼光，</div>
<div class='lg-row'>如來軀體真金色，　普照世間勝諸光。</div>
<div class='lg-row'>如來世間無與等，　況復有勝世尊者，</div>
<div class='lg-row'>福智精進方便等，　一切功德無能過。</div>
<div class='lg-row'>救護世間大丈夫，　我今覩見功德海，</div>
<div class='lg-row'>令我歡喜生尊重，　是故頂禮世尊足。</div>
<div class='lg-row'>我已讚歎勝調御，　功德圓滿世間燈，</div>
<div class='lg-row'>我今所有諸功德，　令諸眾生證菩提。」</div>
</div><p>爾時喜王菩薩摩訶薩偈讚佛已，合十指掌諦觀佛身目不暫捨，觀察法界甚深難解難行難入，不可思惟難知寂靜微細之法，不可思量諸佛境界。內心觀察周遍法界，觀如來智世尊境界無有等等。作是觀已，入如來智不思議境方便行中，諸佛世尊同一法性而無有異。思惟觀察諸佛世尊無所染著猶如虛空。作是觀時，入於實證真如體性，一切諸法性皆如是。生如是信，愛樂諸佛如來無礙解脫之門，知常樂我淨、知佛之身，作是思惟：「如來之身遍一切剎現眾生前，諸佛功德於無量劫說不可盡。」喜王菩薩作是念已，默然而住觀於法界。</p>
<p>爾時有一慧命菩薩比丘名曰護國，在舍婆提城受夏安居三月過已，執持衣鉢共諸年少初學比丘遊行諸國，至王舍城耆闍崛山。爾時慧命護國菩薩到世尊前，頂禮佛足，右遶三匝却住一面，合掌向佛以偈讚曰：</p>

<div class="lg regular" style="margin-left:1em;"><div class='lg-row'>「敬禮最勝放光者，　敬禮意如虛空者，</div>
<div class='lg-row'>敬禮能決他疑網，　敬禮超過三界尊。</div>
<div class='lg-row'>十方無數剎土中，　聞讚如來功德事，</div>
<div class='lg-row'>彼國所有諸菩薩，　歡喜皆來供養佛。</div>
<div class='lg-row'>菩薩如法供養已，　一心聽佛所說法，</div>
<div class='lg-row'>聞法歡喜還本土，　讚歎如來諸功德。</div>
<div class='lg-row'>如來積行為眾生，　經於無量無邊劫，</div>
<div class='lg-row'>為他求於菩提時，　其心初無有疲惓。</div>
<div class='lg-row'>世尊行檀持戒堅，　羼提精進遊諸禪，</div>
<div class='lg-row'>智慧方便皆具足，　是故稽首大聖尊。</div>
<div class='lg-row'>如來具足四如意，　諸根諸力諸解脫，</div>
<div class='lg-row'>又知眾生心意識，　是故頂禮大智海。</div>
<div class='lg-row'>知諸眾生心所念，　身口所作善惡業，</div>
<div class='lg-row'>亦知解脫方便等，　世尊知已為說法。</div>
<div class='lg-row'>貪欲恚癡迷眾生，　能令入於三惡道，</div>
<div class='lg-row'>如來知已教斷除，　令彼眾生生善趣。</div>
<div class='lg-row'>過去一切諸世尊，　天人魔梵所恭敬，</div>
<div class='lg-row'>未來功德具足者，　世尊皆悉了了知。</div>
<div class='lg-row'>諸佛淨土所生處，　菩薩聲聞及緣覺，</div>
<div class='lg-row'>天人眷屬與種姓，　壽命長短皆悉知。</div>
<div class='lg-row'>滅度已後正法住，　供養舍利起廟塔，</div>
<div class='lg-row'>受法藏人若干種，　調御丈夫皆悉知。</div>
<div class='lg-row'>十力智慧無障礙，　悉能了達三世事，</div>
<div class='lg-row'>入於一切法智中，　故我稽首大智海。</div>
<div class='lg-row'>佛無等等況有過，　諸相莊嚴如來身，</div>
<div class='lg-row'>譬如星宿在虛空，　是故我禮勝丈夫。</div>
<div class='lg-row'>如來妙色無與等，　映蔽大會天人光，</div>
<div class='lg-row'>釋梵威德在佛邊，　一切隱沒皆不現。</div>
<div class='lg-row'>身如金山無垢穢，　紺髮柔軟而右旋，</div>
<div class='lg-row'>佛頂顯現如須彌，　無量功德光明聚。</div>
<div class='lg-row'>眉間毫相放大光，　無量無邊無有數，</div>
<div class='lg-row'>佛眼修廣如青蓮，　以大慈悲視眾生。</div>
<div class='lg-row'>如秋滿月行虛空，　如來面部亦復爾，</div>
<div class='lg-row'>眾生觀者無厭足，　是故我禮面中王。</div>
<div class='lg-row'>猶如師子鵝孔雀，　安行徐步如象王，</div>
<div class='lg-row'>遊止震動於大地，　敬禮十力大苦行。</div>
<div class='lg-row'>手指傭纖無不愛，　網縵珊瑚赤銅色，</div>
<div class='lg-row'>臂肘修長立過膝，　敬禮如來金色身。</div>
<div class='lg-row'>足下輪相羅網具，　行時足跡猶采畫，</div>
<div class='lg-row'>若有頂禮世尊者，　佛光照耀得生天。</div>
<div class='lg-row'>法王具足七財寶，　常以法施調伏心，</div>
<div class='lg-row'>教照眾生以法行，　我今頂禮於法王。</div>
<div class='lg-row'>慈悲為鎧念為刀，　持戒為弓智慧箭，</div>
<div class='lg-row'>以此能破煩惱怨，　生死有愛增長種。</div>
<div class='lg-row'>自度度他億眾生，　解脫一切諸繫縛，</div>
<div class='lg-row'>能示無畏安隱路，　令其得至常樂道。</div>
<div class='lg-row'>行此乘者斷生死，　無有恩愛別離苦，</div>
<div class='lg-row'>得至微妙無為處，　慈心說法為眾生。</div>
<div class='lg-row'>讚歎最勝世尊已，　一切法中自在者，</div>
<div class='lg-row'>以此讚歎勝善根，　令諸眾生證菩提。」</div>
</div><p>爾時護國菩薩偈讚佛已，合十指掌而白佛言：「世尊！我心有疑，欲問如來，唯願聽許。」</p>
<p>爾時佛告護國菩薩比丘：「恣汝所問，我當為汝分別解說，斷汝所疑令汝歡喜。」</p>
<p>爾時護國既蒙聽許，即白佛言：「菩薩摩訶薩修行何等，於一切法增長功德，到究竟處而得自在，證捷疾智、得決定智，於法明了入一切智，教化眾生能決疑網，解一切智以巧方便濟度眾生，如言而行常宣真實，得念佛三昧，善能諮問一切深義，聞已能持，速疾證得一切種智？」</p>
<p>爾時護國菩薩欲重宣此義而說偈言：</p>

<div class="lg regular" style="margin-left:1em;"><div class='lg-row'>「菩薩行行常決定，　真實決定從何生？</div>
<div class='lg-row'>智慧大海分別處，　願勝丈夫為我說。</div>
<div class='lg-row'>佛身微妙猶真金，　人天中勝大福聚，</div>
<div class='lg-row'>慈愍我等大歸依，　清淨之行為我說。</div>
<div class='lg-row'>云何而得無盡利，　覺道總持甘露生？</div>
<div class='lg-row'>云何清淨智慧海，　而斷眾生諸疑惑？</div>
<div class='lg-row'>無量億劫在生死，　而無疲倦悔厭心，</div>
<div class='lg-row'>觀諸眾生逼切苦，　常為眾生作利益。</div>
<div class='lg-row'>清淨剎土佛眷屬，　最勝國土及壽命，</div>
<div class='lg-row'>一切眾事微妙處，　願說清淨菩提行。</div>
<div class='lg-row'>降伏眾魔破邪見，　枯竭愛海得解脫，</div>
<div class='lg-row'>法行相續無絕斷，　無上最勝為我說。</div>
<div class='lg-row'>色力財寶及四辯，　哀愍軟言令眾喜，</div>
<div class='lg-row'>慈悲雲雨潤一切，　願為我說佛境界。</div>
<div class='lg-row'>願出迦陵頻伽聲，　大梵雷音破邪見，</div>
<div class='lg-row'>眾會渴仰為法來，　願施解脫甘露漿。</div>
<div class='lg-row'>我今欲成微妙道，　若不樂法則不請，</div>
<div class='lg-row'>聞法時至恭敬待，　唯願為說大法寶。</div>
<div class='lg-row'>世尊我願成菩提，　如來深知我志樂，</div>
<div class='lg-row'>非為惱亂故問佛，　善哉願說最勝行。」</div>
</div><p>爾時世尊告護國菩薩言：「善哉護國！汝今乃能問如是義，利益多人安樂天人，亦大饒益於未來世，攝諸菩薩。諦聽諦受，當為汝說。」</p>
<p>護國白言：「善哉世尊！願為我說。」</p>
<p>佛言：「護國！菩薩有四法，能成如上清淨之事。何等為四？一者真實心無諂曲，二者於諸眾生行於平等，三者心念行空，四者如言而行。護國當知，如此四種能得菩薩清淨之法。」</p>
<p>爾時世尊欲重宣此義而說偈曰。</p>

<div class="lg regular" style="margin-left:1em;"><div class='lg-row'>「若有菩薩心無諂，　而常不退菩提道，</div>
<div class='lg-row'>亦無佷戾貢高意，　彼則名為無邊智。</div>
<div class='lg-row'>見諸眾生無救護，　生老病死所逼切，</div>
<div class='lg-row'>發心欲度於有海，　能為一切作法船。</div>
<div class='lg-row'>調伏平等於眾生，　觀諸眾生如一子，</div>
<div class='lg-row'>皆當救度令解脫，　最勝丈夫發此心。</div>
<div class='lg-row'>行住坐臥念空門，　壽者我想皆悉無，</div>
<div class='lg-row'>一切世間都如幻，　眾生愚癡所迷惑。</div>
<div class='lg-row'>大智菩薩所言說，　依之行行無違失，</div>
<div class='lg-row'>調伏寂靜離諸過，　能求菩提名佛子。」</div>
</div><p>佛說偈已，告護國菩薩言：「善男子！菩薩摩訶薩復有四種無畏之法。何等為四？一者所謂得陀羅尼，二者值善知識，三者得深法忍，四者戒行清淨。是名菩薩四無畏法。」</p>
<p>爾時世尊欲重宣此義而說偈言。</p>

<div class="lg regular" style="margin-left:1em;"><div class='lg-row'>「菩薩大名稱，　由得總持故，</div>
<div class='lg-row'>受持最妙法，　如來所宣說，</div>
<div class='lg-row'>恒常無忘失，　增長於智慧，</div>
<div class='lg-row'>彼等智無礙，　超過一切法。</div>
<div class='lg-row'>常遇善知識，　增於助道法，</div>
<div class='lg-row'>常說於菩提，　諸佛所行處，</div>
<div class='lg-row'>惡知識如火，　畏燒故遠離，</div>
<div class='lg-row'>若聞空相法，　勇猛堅其心。</div>
<div class='lg-row'>菩薩離我人，　一切諸見等，</div>
<div class='lg-row'>持戒無缺漏，　其心調寂靜，</div>
<div class='lg-row'>教化諸眾生，　安住於佛戒。」</div>
</div><p>佛說偈已，復告護國：「諸菩薩眾行圓滿到究竟處，有四功德令心歡喜。何等為四？一者菩薩見佛而生歡喜，二者聞正法而生歡喜，三者捨一切而生歡喜，四者順法忍而生歡喜。是為四法生於歡喜。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「菩薩所生處，　常見最勝人，</div>
<div class='lg-row'>威光遍一切，　照曜於世間。</div>
<div class='lg-row'>見已心恭敬，　如天奉帝釋，</div>
<div class='lg-row'>為度眾生故，　求於菩提時。</div>
<div class='lg-row'>從佛聞正法，　不怖而歡喜，</div>
<div class='lg-row'>一心信敬已，　隨順於佛教。</div>
<div class='lg-row'>聞於隨順法，　得忍心無疑，</div>
<div class='lg-row'>諸法無眾生，　我想亦復爾。</div>
<div class='lg-row'>常觀如是已，　捨相生歡喜，</div>
<div class='lg-row'>既不取我相，　見乞心踊躍。</div>
<div class='lg-row'>城邑與大地，　妻子及壽命，</div>
<div class='lg-row'>一切布施時，　其心初無悔。」</div>
</div><p>佛說偈已，復告護國：「菩薩作如是言，有四種法應當棄捨。何等為四？一者菩薩棄捨居家，二者既出家已不貪利養，三者離諸檀越，四者不惜身命。是為四法應當棄捨。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「菩薩見家過，　捨之而出家，</div>
<div class='lg-row'>遊止於山林，　無人寂靜處。</div>
<div class='lg-row'>遠離男與女，　眷屬及大眾，</div>
<div class='lg-row'>單己無等侶，　譬如犀一角。</div>
<div class='lg-row'>專意求淨道，　得失心無憂，</div>
<div class='lg-row'>少欲及知足，　離諂除憍慢。</div>
<div class='lg-row'>精進為眾生，　布施調伏心，</div>
<div class='lg-row'>苦行修禪定，　一心求佛智。</div>
<div class='lg-row'>不惜身與命，　遠離愛眷屬，</div>
<div class='lg-row'>堅心求菩提，　其志猶金剛。</div>
<div class='lg-row'>若人來割截，　無有恚恨想，</div>
<div class='lg-row'>勇猛心增長，　求於一切智。」</div>
</div><p>佛說偈已，復告護國：「菩薩有四種無悔之法。何等為四？一者不破禁戒無悔之法，二者住阿蘭若處無悔之法，三者行四聖種無悔之法，四者多聞無悔之法。是為四種無悔之法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「持戒淨無垢，　猶如摩尼珠，</div>
<div class='lg-row'>不生貢高心，　言我能持戒。</div>
<div class='lg-row'>復以此戒善，　轉教於多人，</div>
<div class='lg-row'>常懷如是望，　成就於佛戒。</div>
<div class='lg-row'>彼等住空閑，　清淨蘭若處，</div>
<div class='lg-row'>亦不生我想，　及以壽者想。</div>
<div class='lg-row'>觀察男女色，　猶如於草木，</div>
<div class='lg-row'>不生男女想，　及以吾我想。</div>
<div class='lg-row'>彼住四聖種，　無懈怠諂曲，</div>
<div class='lg-row'>至心恒修行，　遠離於放逸。</div>
<div class='lg-row'>求多聞功德，　精勤常修習，</div>
<div class='lg-row'>願成一切智，　最上功德處。</div>
<div class='lg-row'>眾生處牢獄，　無有救護者，</div>
<div class='lg-row'>輪轉於生死，　求財以自給。</div>
<div class='lg-row'>我當求法船，　濟度彼生死，</div>
<div class='lg-row'>煩惱海眾生，　令其至彼岸。</div>
<div class='lg-row'>眾生無歸依，　亦無救護者，</div>
<div class='lg-row'>眾生在有為，　無能令其出。</div>
<div class='lg-row'>我當作導師，　救之令解脫，</div>
<div class='lg-row'>是故我發心，　求於菩提道。」</div>
</div><p>佛說偈已，復告護國：「菩薩有四種調伏之行，應當行之。何等為四？一者願生善處常值諸佛，二者供養師長而不求報，三者常樂空閑棄捨利養，四者得無礙辯頭陀忍法。是為四種調伏之法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「菩薩勇猛樂山林，　常不從人求利養，</div>
<div class='lg-row'>恒得深智無礙辯，　善能通達諸法相。</div>
<div class='lg-row'>常當供養諸師長，　隨順師教無違背，</div>
<div class='lg-row'>隨所生處值諸佛，　供養恭敬求菩提。</div>
<div class='lg-row'>常生勝處名高遠，　若生天上天中尊，</div>
<div class='lg-row'>又得成就菩提道，　教諸眾生行十善。</div>
<div class='lg-row'>念佛功德常歡喜，　我亦不久成佛道，</div>
<div class='lg-row'>既成正覺功德滿，　度脫眾生生死苦。」</div>
</div><p>佛說偈已，復告護國：「菩薩有四種法，淨菩薩行。何等為四？一者行菩提時心無瞋恨，二者棄捨眷屬宮殿財寶樂處山林亦不稱說己之功德，三者雖行布施不求果報，四者精勤樂法不見師過。是為四法淨菩提行。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「其心清淨無怨恨，　亦不求人之過罪，</div>
<div class='lg-row'>自不諂曲無染著，　行於大道求菩提。</div>
<div class='lg-row'>深觀居家是苦本，　親近惡友無正念，</div>
<div class='lg-row'>是故棄捨行出家，　處於山林求解脫。</div>
<div class='lg-row'>遊行空閑寂靜樂，　永斷眷屬恩愛念，</div>
<div class='lg-row'>不惜於身及壽命，　獨步無畏猶師子。</div>
<div class='lg-row'>乞食支身常知足，　猶如飛禽無儲積，</div>
<div class='lg-row'>不樂生天及人中，　唯求無上菩提道。</div>
<div class='lg-row'>獨行無侶唯一己，　恒不恐怖如師子，</div>
<div class='lg-row'>畏諸煩惱如野獸，　若得利養心不喜。</div>
<div class='lg-row'>觀諸眾生恒放逸，　慈悲誓願為破之，</div>
<div class='lg-row'>我為救護諸眾生，　常當熾然勤精進。</div>
<div class='lg-row'>凡所出言恒哀愍，　於憎愛人常含笑，</div>
<div class='lg-row'>不著一切亦如風，　唯當求於丈夫行。</div>
<div class='lg-row'>常樂行於空無相，　觀有為法如幻化，</div>
<div class='lg-row'>調伏諸根意廣大，　行住常樂甘露法。</div>
<div class='lg-row'>常依佛教行大道，　恒當清淨於內心，</div>
<div class='lg-row'>求陀羅尼及辯才，　荷負諸苦求菩提。</div>
<div class='lg-row'>菩薩常觀如是行，　見前利益生歡喜，</div>
<div class='lg-row'>若不愛樂於菩提，　是人無惡而不造。」</div>
</div><p>佛說偈已，復告護國：「菩薩有四種墮落之法。何等為四？一者不恭敬他，二者背恩諂曲，三者多求利養名聞，四者詐善揚德。是為四種墮落之法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「彼於父母及師長，　常懷憍慢不恭敬，</div>
<div class='lg-row'>違背恩養心諂曲，　諸根散亂多愚癡。</div>
<div class='lg-row'>常念利養不休息，　諂曲詐現精進相，</div>
<div class='lg-row'>自謂持戒及苦行，　一切無有如己者。</div>
<div class='lg-row'>惡口麁言喜鬪諍，　常求人過不休息。</div>
<div class='lg-row'>彼恒違離沙門行，　營理田作及販賣。</div>
<div class='lg-row'>未來世中諸比丘，　棄捨功德及戒行，</div>
<div class='lg-row'>以懷嫉妬鬪諍故，　覆滅損壞我正法。</div>
<div class='lg-row'>彼去菩提甚懸遠，　亦復遠離七聖財，</div>
<div class='lg-row'>違背解脫八正路，　流轉五道生死中。」</div>
</div><p>爾時世尊說此偈已，復告護國：「菩薩有四種障道之法。何等為四？一者懈怠，二者不信，三者我慢，四者瞋恚。是為四種障道之法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「懈怠不信闇鈍心，　常為我慢及瞋恚，</div>
<div class='lg-row'>見有忍辱諸比丘，　驅逐儐出於塔寺。</div>
<div class='lg-row'>若得利養心歡喜，　各言我是常住者，</div>
<div class='lg-row'>恒作方便求人短，　何人有過我治罰。</div>
<div class='lg-row'>如是等人去法遠，　憎嫉功德墜三塗，</div>
<div class='lg-row'>厭惡諸佛微妙法，　是人當入猛火中。</div>
<div class='lg-row'>彼人造惡不休息，　必當具受苦中苦，</div>
<div class='lg-row'>是故汝等求菩提，　無令後悔墮惡道。</div>
<div class='lg-row'>無量億劫佛乃出，　為諸眾生作利益，</div>
<div class='lg-row'>汝等既得善趣身，　應捨放逸求解脫。」</div>
</div><p>爾時世尊說此偈已，復告護國：「菩薩須捨四種福伽羅，不得親近。何等為四？一者不得親近惡知識，二者不得親近執見之人，三者不得親近謗法之人，四者不得親近貪利養人。是謂四種之人不得親近。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「能捨惡知識，　親近善知識，</div>
<div class='lg-row'>菩提道增長，　猶月漸圓滿。</div>
<div class='lg-row'>遠離執見人，　及捨我壽等，</div>
<div class='lg-row'>為求佛道故，　棄之如毒器。</div>
<div class='lg-row'>誹謗於佛法，　寂靜甘露味，</div>
<div class='lg-row'>若欲求菩提，　應避如糞穢。</div>
<div class='lg-row'>遠離貪利養，　亦捨惡行人，</div>
<div class='lg-row'>是等不應近，　猶如避火坑。</div>
<div class='lg-row'>若欲降眾魔，　轉無上法輪，</div>
<div class='lg-row'>欲求第一利，　速遠惡知識。</div>
<div class='lg-row'>捨愛及憎惡，　利譽亦嫉妬，</div>
<div class='lg-row'>若求無上道，　常修於佛智。」</div>
</div><p>爾時世尊說此偈已，復告護國：「菩薩有四種法受未來苦。何等為四？一者輕慢有智之人，二者常懷嫉妬之心，三者於一切法無有信心，四者於淨智法常疑無忍而求利養。是謂四法受未來苦。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「侍佛之人有智者，　一切天人應供養，</div>
<div class='lg-row'>而反貢高懷憍慢，　是故彼受無邊苦。</div>
<div class='lg-row'>於淨法中心無忍，　所求利養皆非法，</div>
<div class='lg-row'>常懷憍慢而貢高，　見有智者不恭敬。</div>
<div class='lg-row'>於佛法中無信解，　於賢聖眾亦復然，</div>
<div class='lg-row'>此人常遊三惡道，　若在人中多愚癡。</div>
<div class='lg-row'>彼捨人間壽命已，　在大地獄受劇苦，</div>
<div class='lg-row'>若此劫盡生餘方，　畜生餓鬼亦復然。</div>
<div class='lg-row'>若欲求作世間燈，　能盡諸苦勝丈夫，</div>
<div class='lg-row'>常當遠離三塗業，　修諸功德成菩提。」</div>
</div><p>爾時世尊說此偈已，復告護國：「菩薩有四繫縛。何等為四？一者輕慢於他，是菩薩繫縛。二者於世俗定其心樂著不求究竟，是菩薩繫縛。三者不守自心智慧未成而行放逸，是菩薩繫縛。四者為求利養而入他家，是菩薩繫縛。護國！當知是謂菩薩四種繫縛。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「恒常輕慢他，　樂住世間善，</div>
<div class='lg-row'>貪著諸見纏，　如象沒深泥。</div>
<div class='lg-row'>樂入白衣家，　常懷於放逸，</div>
<div class='lg-row'>暗鈍無智慧，　此行名繫縛。</div>
<div class='lg-row'>欲斷諸有苦，　遠離老病死，</div>
<div class='lg-row'>當捨於憍慢，　常行菩薩道。</div>
<div class='lg-row'>受於無邊苦，　棄捨諸樂事，</div>
<div class='lg-row'>亦離於憎愛，　成佛無染著。</div>
</div>
<div class="lg regular" style="margin-left:0em;"><div class='lg-row'>「汝等常應行六度，　諸地諸智諸力等，</div>
<div class='lg-row'>一切功德若成就，　常得解脫死羅網。</div>
<div class='lg-row'>我於往昔無量劫，　為諸眾生求菩提，</div>
<div class='lg-row'>常行布施以調伏，　捨離恩愛住正道。</div>
<div class='lg-row'>恒不捨離阿蘭若，　苦行羸瘦求菩提，</div>
<div class='lg-row'>熾然精進無懈怠，　求於最勝丈夫智。</div>
<div class='lg-row'>見諸眾生在有獄，　輪轉生死五道中，</div>
<div class='lg-row'>慈念一切起大悲，　是故求於菩提道。</div>
<div class='lg-row'>捨於愛子及妻妾，　亦捨資財七寶等，</div>
<div class='lg-row'>壽命國土及大地，　為求菩提佛智故。</div>
<div class='lg-row'>我昔處於勝山林，　時作仙人名忍辱，</div>
<div class='lg-row'>為王歌利截鼻耳，　血變為乳無恚恨。</div>
<div class='lg-row'>往昔亦曾作睒子，　慈孝供養於二親，</div>
<div class='lg-row'>時被迦夷箭所中，　爾時亦無瞋恚想。</div>
<div class='lg-row'>不惜身命投高巖，　為求諸佛善言故，</div>
<div class='lg-row'>爾時亦無身命想，　為成菩提大事故。</div>
<div class='lg-row'><span class='corr'>往</span>昔慈愍於飢獸，　身肉充濟於八虎，</div>
<div class='lg-row'>爾時空中諸天眾，　讚言善哉大丈夫。</div>
<div class='lg-row'>往昔樂行大布施，　曾作淨行婆羅門，</div>
<div class='lg-row'>憐愍眾生貧苦故，　入海求於如意珠。</div>
<div class='lg-row'>還為海神所盜竊，　我時勇猛抒大海，</div>
<div class='lg-row'>尋時得珠還閻浮，　用濟貧苦諸群生。</div>
<div class='lg-row'>亦曾作王名蘇摩，　乃至失命不妄語，</div>
<div class='lg-row'>諸王因我皆解脫，　名聞廣流於十方。</div>
<div class='lg-row'>我昔曾見貧窮人，　時我為王以身施，</div>
<div class='lg-row'>令彼巨富多財寶，　是故號我一切施。</div>
<div class='lg-row'>我昔曾為尸毘王，　有鴿恐怖來投我，</div>
<div class='lg-row'>我以身肉代彼命，　令彼得離於恐怖。</div>
<div class='lg-row'>我昔作王名師子，　身遇重病醫授藥，</div>
<div class='lg-row'>時有病人乞此藥，　我不愛命先施與。</div>
<div class='lg-row'>我昔修行為眾生，　曾作王子蘇達拏，</div>
<div class='lg-row'>時有人來乞妻子，　我不愛惜盡施與。</div>
<div class='lg-row'>曾作菩薩名嚴熾，　為化才德國王故，</div>
<div class='lg-row'>經於八萬四千年，　勤行精進始受化。</div>
<div class='lg-row'>亦作王子名淨威，　於佛塔前自然身，</div>
<div class='lg-row'>恭敬供養於十方，　無上最勝兩足尊。</div>
<div class='lg-row'>曾作國王名月光，　時有梵志名可畏，</div>
<div class='lg-row'>從我求索於身首，　我無愛惜以頭施。</div>
<div class='lg-row'>又作國王名福德，　於諸聚落街巷中，</div>
<div class='lg-row'>積滿醫藥及飲食，　擬施一切諸眾生。</div>
<div class='lg-row'>曾作大王名日淨，　端正伎女有千人，</div>
<div class='lg-row'>七寶瓔珞莊嚴體，　心不愛惜用布施。</div>
<div class='lg-row'>又作國王名寶髻，　七寶天冠莊嚴首，</div>
<div class='lg-row'>最妙花香而嚴飾，　亦用布施一切人。</div>
<div class='lg-row'>又作國王名知足，　手脚柔軟如兜羅，</div>
<div class='lg-row'>色妙清淨如蓮花，　亦以布施眾生等。</div>
<div class='lg-row'>又作商主名師子，　有羅剎女欲害人，</div>
<div class='lg-row'>能以方便驅遣彼，　安置商人於洲渚。</div>
<div class='lg-row'>又作商主名善眼，　將眾五百採七寶，</div>
<div class='lg-row'>有諸羅剎像美女，　亦令商人脫彼難。</div>
<div class='lg-row'>曾作王子名福焰，　妻妾妓女有數億，</div>
<div class='lg-row'>端正殊妙猶天女，　捨之出家無愛戀。</div>
<div class='lg-row'>又作商主名金色，　時有如來號無垢，</div>
<div class='lg-row'>於彼佛前然十指，　供養最勝兩足尊。</div>
<div class='lg-row'>又作國王號花眼，　一切瞻仰心無厭，</div>
<div class='lg-row'>如是妙眼用布施，　憐愍一切眾生故。</div>
<div class='lg-row'>又作菩薩名多髮，　見有婦人喪其夫，</div>
<div class='lg-row'>晝夜思念不能捨，　纏綿裸形心發狂。</div>
<div class='lg-row'>菩薩爾時生慈悲，　化作死女言喪妻，</div>
<div class='lg-row'>漸漸教化彼狂婦，　還令醒悟得本心。</div>
<div class='lg-row'>又作菩薩名普瞻，　見有一人病羸困，</div>
<div class='lg-row'>我於爾時生慈悲，　以己血肉用施彼。</div>
<div class='lg-row'>又作國王名花敷，　見有一人病困篤，</div>
<div class='lg-row'>我於彼人起慈心，　破於骨髓療彼病。</div>
<div class='lg-row'>又作國王名成利，　見有一人甚貧窮，</div>
<div class='lg-row'>施以一切諸財寶，　及捨愛命心無戀。</div>
<div class='lg-row'>又作國王名信幢，　兩手柔軟具輪相，</div>
<div class='lg-row'>時有人來乞我手，　為求菩提用施彼。</div>
<div class='lg-row'>又作國王名普現，　有四天下多財寶，</div>
<div class='lg-row'>豐樂安隱男女盛，　為求菩提用布施。</div>
<div class='lg-row'>又作王女名智意，　其身白淨甚柔軟，</div>
<div class='lg-row'>慈悲歡喜割股肉，　及以血施心無悔。</div>
<div class='lg-row'>又作女人名銀色，　金色城中有婦女，</div>
<div class='lg-row'>新產飢渴欲食子，　我割兩乳用施之。</div>
<div class='lg-row'>又作國王名聞德，　多饒最勝諸瓔珞，</div>
<div class='lg-row'>金銀七寶諸車乘，　世間難捨皆能施。</div>
<div class='lg-row'>又作王子名知恩，　有人墮海名無恩，</div>
<div class='lg-row'>無恩為寶壞我眼，　我於爾時心不恨。</div>
<div class='lg-row'>又念過去作戰夫，　在大陣中心無殺，</div>
<div class='lg-row'>寧自喪身不害人，　乃至蟻子無殺想。</div>
<div class='lg-row'>又念過去曾作雉，　恭敬供養於尊者，</div>
<div class='lg-row'>同類老小皆給恤，　爾時亦無傲慢心。</div>
<div class='lg-row'>又念過去作猨猴，　在山逢值於獵師，</div>
<div class='lg-row'>諸獼猴眾皆歸我，　我懷慈心救彼命。</div>
<div class='lg-row'>又念過去作象王，　時被國王所執縛，</div>
<div class='lg-row'>我念父母盲無目，　分捨身命飢不飡。</div>
<div class='lg-row'>又念過去受羆身，　有人失道我救養，</div>
<div class='lg-row'>彼將獵師反害我，　我於爾時亦無恨。</div>
<div class='lg-row'>又念過去作象王，　時被獵者箭所著，</div>
<div class='lg-row'>我求菩提功德故，　以牙奉施於彼人。</div>
<div class='lg-row'>又念過去作雉身，　在於曠野缺林裏，</div>
<div class='lg-row'>彼林為火所焚燎，　時我救林天雨花。</div>
<div class='lg-row'>我昔曾作九色鹿，　飲水食草恒河邊，</div>
<div class='lg-row'>其水深廣漂流急，　有人墮河我救之。</div>
<div class='lg-row'>其人貪財受王募，　多將兵眾來害我，</div>
<div class='lg-row'>我求菩提行慈悲，　於彼人所亦無恨。</div>
<div class='lg-row'>又念過去曾作龜，　濟度商人令過海，</div>
<div class='lg-row'>五百商人食我肉，　我時亦無瞋恨想。</div>
<div class='lg-row'>我念過去行菩提，　曾作魚身遊水裏，</div>
<div class='lg-row'>憐愍一切捨身命，　百千眾生來食我。</div>
<div class='lg-row'>我見百千眾生病，　化身為藥猶如山，</div>
<div class='lg-row'>欲令眾生除病苦，　變作蟲身名為月。</div>
<div class='lg-row'>又念曾作師子王，　巨身大力仍有慈，</div>
<div class='lg-row'>時被毒箭所中射，　於彼人所起慈愍。</div>
<div class='lg-row'>又念過去作馬王，　身色白淨猶珂雪，</div>
<div class='lg-row'>常在大海高山頂，　度諸商人羅剎難。</div>
<div class='lg-row'>又念過去求菩提，　曾作國王名居邪，</div>
<div class='lg-row'>見於五欲多諸患，　不隨婬女諂誑言。</div>
<div class='lg-row'>又念過去曾作兔，　常化諸兔以善事，</div>
<div class='lg-row'>時與仙人同居處，　捨身投火救仙飢。</div>
<div class='lg-row'>又念過去作鸚鵡，　常處多饒花果林，</div>
<div class='lg-row'>報枯樹恩不捨離，　釋變枯樹生花果。</div>
<div class='lg-row'>又念曾作獼猴王，　見諸獼猴被龍害，</div>
<div class='lg-row'>遂教獼猴竹筒飲，　獼猴悉免諸龍難。</div>
<div class='lg-row'>又復重念作鸚鵡，　取人稻穀養二親，</div>
<div class='lg-row'>稻主執我生瞋恚：　『云何盜我熟苗稼？』</div>
<div class='lg-row'>我即報言：『汝種時，　云施一切眾生等。</div>
<div class='lg-row'>我今取以養父母，　是故不名為偷盜。』</div>
<div class='lg-row'>稻主即時生歡喜：　『我是禽獸汝為人。</div>
<div class='lg-row'>善哉鸚鵡有智慧，　能懷孝養供父母，</div>
<div class='lg-row'>我從今去以稻施，　任汝供養於二親。』</div>
<div class='lg-row'>如是過去無量事，　無有苦行而不作，</div>
<div class='lg-row'>未曾有懷疲倦意，　以求無上清淨道。</div>
<div class='lg-row'>若內若外所有物，　無有一種而不起，</div>
<div class='lg-row'>持戒忍辱精進禪，　無量方便及智慧。</div>
<div class='lg-row'>皮肉骨髓及以血，　以施一切諸眾生，</div>
<div class='lg-row'>往昔住於山林中，　勇猛精進身枯竭，</div>
<div class='lg-row'>為求佛說大小乘，　教示眾生令入道。</div>
<div class='lg-row'>常樂在於頭陀所，　曾所修行無棄捨，</div>
<div class='lg-row'>如是一切難苦行，　我於往昔無不行。</div>
<div class='lg-row'>我說未來眾生等，　聞我此等生輕笑，</div>
<div class='lg-row'>不信受行一句偈，　反更毀謗如是法。</div>
<div class='lg-row'>斯由貪著衣食等，　心常覺觀多睡眠，</div>
<div class='lg-row'>諂曲毀法無慚愧，　破壞正教無功德，</div>
<div class='lg-row'>聞此微妙寂靜法，　各共相諍非佛語：</div>
<div class='lg-row'>『我師多聞猶如海，　能講能說最第一，</div>
<div class='lg-row'>彼亦不行如此法，　決定非是佛所說。</div>
<div class='lg-row'>次前亦有耆老等，　從昔已來諸名德，</div>
<div class='lg-row'>亦未受行如是法，　汝等勿求虛妄事。</div>
<div class='lg-row'>於中無我無壽命，　亦不說有富伽羅，</div>
<div class='lg-row'>唐自疲勞無福祐，　徒修精勤苦行等。</div>
<div class='lg-row'>既言有法名大乘，　云何復言空無我？</div>
<div class='lg-row'>以無眾生無作者，　是故於中不須求。</div>
<div class='lg-row'>此等文句假設作，　亦如外道邪意說，</div>
<div class='lg-row'>如來不說如是事。』　呵罵毀辱諸比丘。</div>
<div class='lg-row'>此等不善無羞恥，　姧偽欺誑無不作，</div>
<div class='lg-row'>來世於我教法中，　而作形相諸比丘。</div>
<div class='lg-row'>內懷嫉妬慢覆心，　手足擾動失威儀，</div>
<div class='lg-row'>袈裟恒常垂兩角，　身被法服常在村，</div>
<div class='lg-row'>遊於俗間恒酒醉，　身著法衣親俗人，</div>
<div class='lg-row'>棄捨正教功德聚，　樂為俗人通信使，</div>
<div class='lg-row'>畜養牛馬諸畜等，　奴婢作人不淨物，</div>
<div class='lg-row'>種蒔田園恒亂心，　心樂諸惡無善行，</div>
<div class='lg-row'>亦不親近善知識，　口恒不擇於語言。</div>
<div class='lg-row'>身中惡行無不作，　貪取佛塔眾僧物，</div>
<div class='lg-row'>何況己物而肯施？　見他持戒諸比丘，</div>
<div class='lg-row'>謗毀言非真梵行；　不護禁戒無威德，</div>
<div class='lg-row'>樂處俗家侵他妻。　白衣畜婦猶懷愧，</div>
<div class='lg-row'>彼惡比丘貪轉甚，　畜養妻子求不厭，</div>
<div class='lg-row'>與諸俗人無有別。　若有檀越請供養，</div>
<div class='lg-row'>施與衣食湯藥等，　受他信施無善念，</div>
<div class='lg-row'>唯增貪欲侵彼妻。　心常繫念女色邊，</div>
<div class='lg-row'>隨順煩惱無聖行，　方便誘誑諸婦女。</div>
<div class='lg-row'>教化俗人令斷欲，　謂貪欲者墮惡道，</div>
<div class='lg-row'>地獄及以畜生等，　然於自身不依教，</div>
<div class='lg-row'>云何傳欲教化他？　此人三業不如法，</div>
<div class='lg-row'>所有眷屬亦復爾，　晝夜聚語無休息，</div>
<div class='lg-row'>唯論五欲諸世事。　受畜門徒唯驅使，</div>
<div class='lg-row'>終無教誨以善道，　多受弟子自圍遶，</div>
<div class='lg-row'>顯己德大招名利，　外現異相詐慈悲，</div>
<div class='lg-row'>攝諸徒眾不求利。　門徒眷屬多疾患，</div>
<div class='lg-row'>乾枯病癩癬瘡等，　唯是雜類下人輩，</div>
<div class='lg-row'>終不教示聖種等。　戒聞定慧悉棄捨，</div>
<div class='lg-row'>不行比丘所作事，　非道非俗無所名，</div>
<div class='lg-row'>猶如爛壞腐朽木。　於諸律儀生輕賤，</div>
<div class='lg-row'>布薩毘尼亦復然，　自在遊行背師教，</div>
<div class='lg-row'>搪揬如象醉無鉤。　或時詐現在山林，</div>
<div class='lg-row'>心常念於聚落事，　三毒煩惱恒熾然，</div>
<div class='lg-row'>暫時不能寂靜住。　<span class='corr'>忘</span>失諸佛教誡事，</div>
<div class='lg-row'>及以頭陀功德等，　我慢貢高滿身中，</div>
<div class='lg-row'>墮於可畏阿鼻獄。　晝夜恒論國土事，</div>
<div class='lg-row'>亦復論說於賊盜，　身心專營親緣事，</div>
<div class='lg-row'>捨離禪定及智慧。　設有所作樂麁事，</div>
<div class='lg-row'>心存自安故營造，　假使營理僧伽藍，</div>
<div class='lg-row'>貪著房舍眉恒蹴。　自身口意不調柔，</div>
<div class='lg-row'>徒眾相學亦復爾，　彼惡比丘設造寺，</div>
<div class='lg-row'>專為己身及眷屬。　若有比丘順從彼，</div>
<div class='lg-row'>即便安置攝受住；　若有持戒諸大德，</div>
<div class='lg-row'>方便善能說法利，　自能調伏亦調他，</div>
<div class='lg-row'>如是比丘終不受。　此房現今我受用，</div>
<div class='lg-row'>餘房是我弟子住，　自外己屬諸同學，</div>
<div class='lg-row'>汝去此中無處停。　現今所有床鋪者，</div>
<div class='lg-row'>各以付他有所屬，　更無剩長可相容，</div>
<div class='lg-row'>亦無衣食汝須去。　暫時所須尚不與，</div>
<div class='lg-row'>況借房舍及諸物？　如是不行僧次法，</div>
<div class='lg-row'>彼惡比丘如俗人，　多畜錢財眷屬等。</div>
<div class='lg-row'>我諸弟子如法者，　處處驅遣不聽住，</div>
<div class='lg-row'>彼時憶念我所說，　各懷悲傷入山林，</div>
<div class='lg-row'>嗚呼我師微妙法，　不久悉滅不復現。</div>
<div class='lg-row'>現有比丘求多利，　身無法行疾有德，</div>
<div class='lg-row'>設有具戒功德者，　為彼惡賤無利養，</div>
<div class='lg-row'>皆自傷歎去城邑，　常住空靜山林中。</div>
<div class='lg-row'>癡慢貢高諸惡行，　常行鬪諍兩舌者，</div>
<div class='lg-row'>欺誑世人得利養，　自謂與聖等無異。</div>
<div class='lg-row'>我此法教功德藏，　具足一切妙功德，</div>
<div class='lg-row'>來世破壞不復現，　以無持戒我慢故。</div>
<div class='lg-row'>又如寶藏為他壞，　又如花池枯乾竭，</div>
<div class='lg-row'>猶如寶輿自摧折，　我法未來亦復然。</div>
<div class='lg-row'>彼惡比丘難調伏，　滅我法行無有餘，</div>
<div class='lg-row'>未來如是惡世中，　破壞我法甚可畏。</div>
<div class='lg-row'>如是樂喜諸惡者，　遠離天人及善行，</div>
<div class='lg-row'>從於此身捨命已，　墮於地獄畜生中。</div>
<div class='lg-row'>於彼無量億千歲，　具受一切諸苦惱，</div>
<div class='lg-row'>於後假使得人身，　多苦穢惡恒不淨。</div>
<div class='lg-row'>若盲若聾若眼瞎，　恒常身體懷疾病，</div>
<div class='lg-row'>顏色醜惡見不喜，　常懷畏懼承事他。</div>
<div class='lg-row'>難得心意無親愛，　所說語言無信受，</div>
<div class='lg-row'>若有如是惡行者，　在所呵責驅出眾。</div>
<div class='lg-row'>彼人多饒諸病苦，　常被杖石打驅逐，</div>
<div class='lg-row'>常為飢渴惱其身，　他人見者常輕賤。</div>
<div class='lg-row'>若聞如是眾多苦，　應捨諸惡心調伏，</div>
<div class='lg-row'>於諸眾生行善行，　勿令於後生悔心。</div>
<div class='lg-row'>若有愛敬佛世尊，　聖眾持戒頭陀法，</div>
<div class='lg-row'>汝應勤求如是行，　應捨眷屬及名利。</div>
<div class='lg-row'>此皆顛倒如幻化，　應觀有為如泡夢，</div>
<div class='lg-row'>恩愛合會必別離，　一切有為不久住。</div>
<div class='lg-row'>莫捨正勤諸力等，　勤求諸地波羅蜜，</div>
<div class='lg-row'>乃至未覺妙菩提，　常應修集一切行。」</div>
</div><p>爾時佛復告護國菩薩言：「善男子！於未來世行大乘菩薩富伽羅等有如是等過患，應自遠離，自不勤求，而與此人共相習近，不勤正行，自行諂曲、親近行諂曲者，自無智慧、隨順無智慧者，貪求世利恒無厭足，慳惜他家嫉妬勝己，諂曲詐偽無羞無慚，詐現聖相自尊自重，徒眾眷屬各相譽讚以求名利，求利養故常入聚落。既不憐愍一切眾生，亦不為教化諸眾生故，常自說言我有平等。恒作是念：『云何他知我是眾生真善知識、知我多聞。』實於佛法無恭敬心無求法心，猶如破器無所復用，如懈怠人無有成辦。相求過失行於方便，無智懈怠唯惡覺觀。各各論說破法等事，固執惡心至死不悔。多集慳貪，所畜眷屬亦學是師，以自圍遶在我法中。如是行者凡所作事，不問明哲不求佛法，以無精進行故生貧窮家。從貧窮家而得出家，於我教中得少利養，心生歡喜而無慚愧。彼等尚無懺悔之心，何能自覺勝智？彼等棄捨諸佛功德而取現在名利，以得現在利故，自言我是沙門也。護國！我於如是富伽羅、如是人等，我不說其有隨順俗忍，何況能有諸佛大智？彼等遠於人天道，況成佛道？護國！如是等人，我說有八種法障礙於菩提。何等為八？一者當生三惡道，二者當生邊地下賤，三者當生貧窮，四者顏色不正，五者愚癡無智，六者常與惡知識相會，七者多諸病患，八者得大惡病以取命終。護國！此等八法是障礙菩提。所以者何？護國！我亦不說但以有言說而得菩提，我亦不說詐現聖者有清淨行也，我亦不說有諂曲者有菩提行也，我亦不說多貪利養者有供養佛行也，我亦不說有我慢者有清淨般若行也，我亦不說無智慧者能決他疑行也，我亦不說有妬嫉者有淨心行也，我亦不說不精進者能得諸陀羅尼行也，我亦不說不樂功德者而得善道行也，我亦不說慳惜他家者有身心清淨行也，我亦不說詐現威儀者能值遇佛會也，我亦不說樂在俗家者有清淨口業行也，我亦不說不恭敬者有心清淨行也，我亦不說有不知足者有樂法行也，我亦不說惜身命者有求法行也。護國！我雖呵罵毀呰六師，然彼諸外道在我法外入我法中作諸惡業，我若毀辱，過患倍彼六師。何以故？彼等但為自口言我是比丘，而以無行欺誑一切天人世間故。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「威儀濁亂無恭敬，　唯增我慢貪名譽，</div>
<div class='lg-row'>煩惱覆蔽心迷醉，　此等遠離妙菩提。</div>
<div class='lg-row'>耽著名利及懈怠，　懈怠增長失正念，</div>
<div class='lg-row'>若無正念失持戒，　若無持戒失善道。</div>
<div class='lg-row'>彼人生在貧窮家，　得出家已著利養，</div>
<div class='lg-row'>如人棄捨於真金，　擔負草穢以為寶。</div>
<div class='lg-row'>為求名利住山林，　至彼更求諸等侶，</div>
<div class='lg-row'>棄捨神通辯才智，　求現名利及眷屬。</div>
<div class='lg-row'>若彼命終墮惡道，　或生貧窮下賤中，</div>
<div class='lg-row'>懈怠惡色無威德，　斯等皆由我慢受。</div>
<div class='lg-row'>彼既遠離諸善行，　亦由放逸失正念，</div>
<div class='lg-row'>在於長遠大惡道，　億千劫中未能脫。</div>
<div class='lg-row'>若求名利得菩提，　提婆達多應是佛，</div>
<div class='lg-row'>毘嵐猛風吹壞物，　懈怠無戒亦復然。</div>
<div class='lg-row'>自無善行貪女色，　戒行不淨失功德，</div>
<div class='lg-row'>於我法中無所用，　無智猶如朽爛木。</div>
<div class='lg-row'>若為菩提求佛法，　何得不依解脫行？</div>
<div class='lg-row'>猶如黐膠縛獼猴，　我慢求道亦復然。</div>
<div class='lg-row'>我昔為求一句法，　棄捨身命為菩提，</div>
<div class='lg-row'>彼人懈怠捨我教，　如是無利於我法。</div>
<div class='lg-row'>我昔為求善教故，　投身高崖及火聚，</div>
<div class='lg-row'>我得聞已如法行，　棄捨一切愛憎等。</div>
<div class='lg-row'>彼人聞我功德法，　曾不愛樂於一句，</div>
<div class='lg-row'>無法云何得菩提，　猶如盲前說道路。」</div>
</div>
<p class='juan'>大寶積經卷第八十</p></div>
</div><!-- end of div[@id='body'] -->
</body></html>