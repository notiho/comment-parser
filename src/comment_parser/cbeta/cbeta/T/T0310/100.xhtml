<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu302' />大寶積經卷第一百</p><p class="byline">西晉居士聶道真譯</p><a id='mulu303' />
<p class='h1'>無垢施菩薩應辯會</p>
<div class='div-pin'><a id='mulu304' />
<p class='h2'>第三十三序品第一</p><p>如是我聞：</p>
<p>一時佛遊舍衛國祇樹給孤獨園，與大比丘眾千人俱，皆是阿羅漢，諸漏已盡無復煩惱，於諸法中皆得自在，所作已辦捨於重擔，逮得己利盡諸有結，得正智解脫，心得善解脫、慧得善解脫，其心調伏如大象王，心得自在到於彼岸，入八解脫；唯除阿難一人。復有諸菩薩摩訶薩，皆大莊嚴，眾所知識，逮不退轉，盡一生補處。</p>
<p>其名曰：寶手菩薩、德藏菩薩、慧嚴菩薩、稱意菩薩、觀世音菩薩、文殊師利法王子、悅音法王子、不思議解脫行法王子、思惟諸法無障礙法王子、彌勒菩薩、施無憂菩薩、無癡見菩薩、離惡趣菩薩、無礙行菩薩、斷幽冥菩薩、除諸蓋菩薩、辯嚴菩薩、寶德智威菩薩、金花光明德菩薩、思無礙菩薩，如是等菩薩摩訶薩萬二千人俱。</p>
<p>爾時大德舍利弗、大德目犍連、大德摩訶迦葉、大德須菩提、大德富樓那彌多羅尼子、大德離越、大德阿那律、大德阿難，及文殊師利法王子、無癡見菩薩、寶相菩薩、離惡趣菩薩、除諸蓋菩薩、觀世音菩薩、辯嚴菩薩、無癡行菩薩，如是等八大菩薩及八大聲聞，晨朝執持衣鉢欲入舍衛城乞食。時於道中，各作是念共論斯事。</p>
<p>爾時大德舍利弗言：「我當入如是定已，詣舍衛城乞食，願令城中一切眾生聞四聖諦。」</p>
<p>大德目犍連言：「我當入如是定，詣舍衛城乞食，願令城中一切眾生無有魔事。」</p>
<p>摩訶迦葉言：「我當入如是定，詣舍衛城乞食，願令城中眾生其施我者，令獲無盡之報乃至泥洹。」</p>
<p>大德須菩提言：「我當入如是定，詣舍衛城乞食，願城中眾生其見我者，以此因緣令彼眾生天上人中受諸快樂得盡苦際。」</p>
<p>大德富樓那彌多羅尼子言：「我當入如是定，詣舍衛城乞食，願令城中一切外道梵志尼揵子等悉得正見。」</p>
<p>大德離越言：「我當入如是定，詣舍衛城乞食，願令城中一切眾生得無諍樂。」</p>
<p>大德阿那律言：「我當入如是定，<span class='corr'>詣</span>舍衛城乞食，願令城中一切眾生識宿業報。」</p>
<p>大德阿難言：「我當入如是定，詣舍衛城乞食，願令城中一切眾生，先所聞法皆悉現前。」</p>
<p>文殊師利法王子作是念言：「我當令舍衛城中一切門戶窓牖牆壁器物、樹木枝葉花果、衣服瓔珞，皆令出空無相無願、無所有、無我、無戲論、無性之聲。」</p>
<p>無癡見菩薩作是念言：「我當令舍衛城中若有眾生應得阿耨多羅三藐三菩提者，其所見物皆是如來像，又令決定於阿耨多羅三藐三菩提。」</p>
<p>寶相菩薩作是念言：「我當令舍衛城中一切族姓室宅之中，寶藏勇出具諸七寶。」</p>
<p>離惡趣菩薩作是念言：「我當令舍衛城中若有眾生應墮惡趣者，盡使現世輕受速脫苦惱。」</p>
<p>除諸蓋菩薩作是念言：「我當令舍衛城中眾生盡除五蓋。」</p>
<p>觀世音菩薩作是念言：「我當令舍衛城中眾生，牢獄繫閉速得解脫，臨當死者即得濟命，恐怖之者即得無畏。」</p>
<p>辯嚴菩薩作是念言：「我當令舍衛城中眾生，其見我者皆得辭辯，以諸妙偈互相問答。」</p>
<p>無癡行菩薩作是念言：「我當令舍衛城中若有眾生其見我者得無癡見，決定於阿耨多羅三藐三菩提。」</p>
<p>如是等八大菩薩及八大聲聞共論上事，遂至舍衛城門。</p>
<p>爾時城內波斯匿王女，名曰無垢施，始年八歲，顏貌端嚴世所希有。其女於二月八日佛<span class='note-inline'>(丹本沸)</span>星現日，與五百婆羅門俱，持滿瓶水出至城外浴洗天像。爾時五百婆羅門見諸比丘在門外立，見已皆為不吉。時婆羅門眾中最長宿者年百二十，名曰梵天，謂無垢施女言：「今諸比丘在門外立。此事不吉，我等宜還入城，不須見此。若見此已，於祀祠宜利吉祥等事皆為不吉。」</p>
<p>爾時無垢施女以偈答婆羅門言：</p>

<div class="lg regular" style="margin-left:1em;"><div class='lg-row'>「此等皆無受，　第一所應讚，</div>
<div class='lg-row'>能為多眾生，　洗除一切惡。</div>
<div class='lg-row'>此等皆清淨，　盡見四聖諦，</div>
<div class='lg-row'>外道非清淨，　為癡冥所覆。</div>
<div class='lg-row'>兩足尊福田，　施此報無量，</div>
<div class='lg-row'>種於此中者，　於三有無盡。</div>
<div class='lg-row'>戒行淨具足，　出淤泥無著，</div>
<div class='lg-row'>行世如良醫，　治救病眾生。</div>
<div class='lg-row'>佛為世中勝，　是諸法之王，</div>
<div class='lg-row'>此等是佛子，　成辦阿羅漢。</div>
<div class='lg-row'>如是行菩薩，　慧人云何離？</div>
<div class='lg-row'>行此妙行者，　世人所應讚。</div>
<div class='lg-row'>此等是慧人，　久遠常行施，</div>
<div class='lg-row'>梵志敬此者，　眾事吉無疑。</div>
<div class='lg-row'>讚此具相者，　心淨良福田，</div>
<div class='lg-row'>梵志若信者，　得喜無憂樂。」</div>
</div><p>爾時梵志復以偈答無垢施女言：</p>

<div class="lg regular" style="margin-left:1em;"><div class='lg-row'>「勿隨愚小心，　祠莫見沙門，</div>
<div class='lg-row'>剃髮被袈裟，　求樂者莫近。</div>
<div class='lg-row'>汝父母不喜，　我等懷慚愧，</div>
<div class='lg-row'>汝若欲行施，　其事亦不吉。</div>
<div class='lg-row'>善哉勿恭敬，　此等諸比丘。」</div>
</div><p>爾時無垢施女以偈報梵志言：</p>

<div class="lg regular" style="margin-left:1em;"><div class='lg-row'>「我若墮惡道，　父母諸眷屬，</div>
<div class='lg-row'>財寶及勇健，　盡所不能救；</div>
<div class='lg-row'>除彼威德眾，　誰能救我者。</div>
<div class='lg-row'>敬佛法眾故，　捨身及壽命，</div>
<div class='lg-row'>除尊三寶已，　更無可依道。」</div>
</div><p>爾時梵志問無垢施女言：「汝未曾見佛及僧，亦未曾聞法，何由有此信？」</p>
<p>無垢施女報梵志言：「我初生七日時，處高殿上在金足床，見五百天子飛行虛空，以無量功德讚歎佛法僧，我時得聞。復有一天子，未曾見佛聞法及覩眾僧，問諸天子言：『佛者何似也？』彼諸天子知我至心，并答一天子所問，為生喜悅故而說偈言：</p>

<div class="lg regular" style="margin-left:2em;"><div class='lg-row'>「『其髮如紺青，　清淨而右旋，</div>
<div class='lg-row'>佛面如滿月，　百葉蓮花色，</div>
<div class='lg-row'>毫相如珂雪，　右旋人樂觀，</div>
<div class='lg-row'>黑蜂遶青蓮，　眉目亦如是。</div>
<div class='lg-row'>頰車如師子，　眼眴如牛王，</div>
<div class='lg-row'>脣如頻婆果，　齒白密齊平，</div>
<div class='lg-row'>其髮如鵝行，　舌廣而覆面，</div>
<div class='lg-row'>暢音甚清淨，　聞者皆歡喜。</div>
<div class='lg-row'>孔雀鵝鴈聲，　音如琉璃琴，</div>
<div class='lg-row'>緊那眾鈴聲，　迦陵頻伽音，</div>
<div class='lg-row'>拘那羅鳥音，　命命拘吉羅，</div>
<div class='lg-row'>及種種音樂，　佛聲亦如是。</div>
<div class='lg-row'>其吼如師子，　能破諸競論，</div>
<div class='lg-row'>除去諸垢惱，　實語斷諸見。</div>
<div class='lg-row'>處在於大眾，　能盡諸問疑，</div>
<div class='lg-row'>不謬而和柔，　悅可於眾心。</div>
<div class='lg-row'>去離於二邊，　正說於中道，</div>
<div class='lg-row'>恒說適意音，　聞音皆歡喜。</div>
<div class='lg-row'>口行無諂曲，　隨語各得解，</div>
<div class='lg-row'>佛語慧莊嚴，　如雜妙花鬘。</div>
<div class='lg-row'>項圓臂修直，　掌平輪相淨，</div>
<div class='lg-row'>手指纖長妙，　爪如赤銅色。</div>
<div class='lg-row'>佛身堅平滿，　細腰師子體，</div>
<div class='lg-row'>深齊而圓好，　陰藏如馬王。</div>
<div class='lg-row'>其身如金山，　一孔一毛生，</div>
<div class='lg-row'>右旋而上向，　其喻如龍象。</div>
<div class='lg-row'>傭髀鹿<span class='corr'>[跳-兆+專]</span>腸，　踝平鈎鎖骨，</div>
<div class='lg-row'>足平輪相現，　千輻具分明。』</div>
</div><p>「梵志！爾時諸天子在虛空中，以如此事讚歎如來。復次，如來應供度一切有至於彼岸得大慈悲，如大醫王護諸眾生。憎愛不染，如蓮花在水。於世尊功德，我歎少分耳。梵志！我生適七日，聞世尊如是實功德，自爾已來恒無睡眠，亦無欲覺瞋恚覺惱覺。自是已來，我於父母兄弟姊妹親屬、財寶瓔珞衣服、城邑園觀及己身壽命，盡無戀愛之心，唯除念佛。如來在在處處有所說法，繫心往聽悉皆受持，若文若義不失一句。梵志！我於日夜未甞不見諸佛世尊。梵志！我觀佛無厭、聽法無足、供眾無倦。」爾時無垢施女如是種種讚佛法眾。時梵天婆羅門等五百人，皆發阿耨多羅三藐三菩提心。</p>
<p>時無垢施女即下車步，進詣諸菩薩聲聞所。到已盡頂禮其足，以恭敬尊重心詣大德舍利弗所。到已前立，謂舍利弗言：「我是女人，智慧微淺多諸煩惱，又多放逸樂卑下事，為不順思惟所牽。善哉大德舍利弗！為憐愍我故，說微妙法。我得聞已，長夜利益增長安樂。」</p>
<p>始論此事，王波斯匿來至其所。聞其所說，王命無垢施女言：「汝諸快樂悉無所少，何為憂色而不睡眠、不樂世樂？時王波斯匿即為其女而說偈言：</p>

<div class="lg regular" style="margin-left:1em;"><div class='lg-row'>「端嚴如天女，　澡浴塗香服，</div>
<div class='lg-row'>瓔珞等具足，　何憂不睡眠？</div>
<div class='lg-row'>國富多財寶，　父母得自由，</div>
<div class='lg-row'>有何不可樂，　而不睡眠耶？</div>
<div class='lg-row'>汝悅眾親意，　諸人悉敬望，</div>
<div class='lg-row'>我種種莊嚴，　汝何為不樂？</div>
<div class='lg-row'>汝見聞何事，　而懷此憂慼？</div>
<div class='lg-row'>善哉何所願？　汝語我此事。」</div>
</div><p>爾時無垢施女以偈答父王言：</p>

<div class="lg regular" style="margin-left:1em;"><div class='lg-row'>「王不覺家中，　陰界入諸羸，</div>
<div class='lg-row'>居世如幻妓，　人命無暫停。</div>
<div class='lg-row'>飲毒誰能眠？　處死誰有歡？</div>
<div class='lg-row'>墜巖何望活？　世相皆如是。</div>
<div class='lg-row'>如人處蛇間，　何有睡與欲？</div>
<div class='lg-row'>四大如毒蛇，　何有歡樂心？</div>
<div class='lg-row'>為諸怨所遶，　如飢何有樂？</div>
<div class='lg-row'>為諸怨國者，　父王何有樂？</div>
<div class='lg-row'>自從見世尊，　發心願成佛，</div>
<div class='lg-row'>王我未見聞，　菩薩暫放逸。」</div>
</div></div>
<div class='div-pin'><a id='mulu305' />
<p class='h2'>聲聞品第二</p><p>爾時無垢施女謂舍利弗言：「大德！我欲少有所問，願為解<span class='corr'>說</span>，以憐愍故。世尊記仁者智慧中最為第一。此慧是有為耶？是無為耶？若是有為，虛誑非實法。若是無為，無為法者則無有生，無生之法則無有起。以無起故，大德智慧則無所有。」舍利弗即便默然。</p>
<p>大德目犍連謂舍利弗言：「大德！何為不答無垢施女所問？」</p>
<p>舍利弗答目犍連言：「此女不問有為之法，乃問第一義諦。第一義中則無言說，是故不可以言而答。」</p>
<p>時無垢施女謂目犍連言：「世尊記大德於神足人中最為第一。大德乘神足時，為眾生想耶？為作法想耶？若住眾生想者，眾生無實，彼神足亦無實。若住法想者，法無變異，若無變異則無所得，若無所得則無分別。」大德目犍連即便默然。</p>
<p>摩訶迦葉謂目犍連言：「大德！何為不答無垢施女所問？」</p>
<p>目犍連言：「此女不問分別神足。諸如來菩提無作無分別，此則不可言說。」</p>
<p>時無垢施女謂摩訶迦葉言：「世尊記大德頭陀人中最為第一。又復大德憐愍眾生故，入八解脫已而受施，乃至一念而受他施，以身報耶？以心報耶？若以身報，身性無記，喻如草木牆壁瓦礫等無異，是故不能必報施恩。若以心報，心念念不停，亦不能報。若除身心，則無為法。若無為法誰能報者？」摩訶迦葉即便默然。</p>
<p>大德須菩提謂摩訶迦葉言：「何為不答無垢施女所問？」</p>
<p>摩訶迦葉答須菩提言：「此女所問，問法真際。此理不可以言宣答。」</p>
<p>時無垢施女謂須菩提言：「世尊記大德於無諍人中最為第一。此無諍行，入有性耶？入如性耶？若入如性，如非生相、如非滅相。若不生相若非滅相則是平等，若是平等則是如爾，若是如爾則是無作，若是無作則無言說，若無言說則不可思議，若不可思議則不可宣表。若在有性，有性虛誑。若<span class='corr'>是</span>虛誑，非聖所行。」大德須菩提即便默然。</p>
<p>富樓那彌多羅尼子謂須菩提言：「何不答無垢施女所問？」</p>
<p>須菩提答富樓那言：「我於理不應有答，唯有默然是我樂處。此女所問問無戲論法，若有言說則生過患。法性無說是無諍行。」</p>
<p>時無垢施女謂富樓那言：「世尊記大德於說法人中最為第一。若說法時，說有境界法耶？無境界法耶？若說有境界法，則與凡夫等。所以者何？以凡夫說有境界法故，是以大德不離凡夫法。若無境界則無所有。若無所有，何名說法人中最為第一？」富樓那即便默然。</p>
<p>大德離越謂富樓那言：「大德！何為不答無垢施女所問？」</p>
<p>富樓那答離越言：「此女不問有為，問第一義。第一義中則無言說，是故無理可答。」</p>
<p>時無垢施女謂離越言：「世尊記大德於行禪人中最為第一。大德禪時，依有心禪耶？無心禪耶。若依心入禪，心如幻化不實，此定亦復不實。若無心入禪，諸外法草木枝葉花果等亦應得禪。所以者何？以彼同無心故。」大德離越即便默然。</p>
<p>大德阿那律謂離越言：「何不答無垢施女所問也？」</p>
<p>離越答阿那律言：「此女所問諸佛行處，是非聲聞所答。」</p>
<p>時無垢施女言：「諸佛法、聲聞法有異耶？若是有異，無為有二耶？諸賢聖皆行無為，無為之法則無有生，若無有生則是無二，若是無二則是如爾。如爾無二，是故大德離越何為作是說耶？」時無垢施女謂阿那律言：「世尊記大德於諸天眼人中最為第一。大德以天眼所見，為有物耶？為無物耶？若見有物則為見常，若見無物則為見斷，若離二邊則為無見。」大德阿那律即便默然。</p>
<p>大德阿難謂阿那律言：「何為不答無垢施女所問？」</p>
<p>阿那律答阿難言：「此女所問為壞假名，是故不可以假名而答。」</p>
<p>時無垢施女謂阿難言：「世尊記大德於多聞人中最為第一。此多聞法，為是實義耶？為是文字耶？若是實義，義不可說。若不可說法，則非耳識所知。若非耳識所知，復不可說。若以文字，世尊說言依於了義不依文字。是故大德阿難亦非多聞亦非了義。」大德阿難即便默然。</p>
<p>文殊師利法王子謂大德阿難言：「何為不答無垢施女所問也？」</p>
<p>阿難言：「此女所問多聞離於文字，此則不可以音聲而答。問於平等，平等非心，離心相故。此非學地人法，我何能答耶？此是諸如來法王至彼岸處。」</p>
</div>
<div class='div-pin'><a id='mulu306' />
<p class='h2'>菩薩品第三</p><p>爾時無垢施女謂文殊師利法王子言：「世尊記汝於深解菩薩中最為第一。汝為以十二因緣深為深耶？為以真深為深耶？若以十二因緣深為深，無有眾生成十二因緣深者。所以者何？以十二因緣無來無去故，非眼識所知、非耳鼻舌身意識所知，此中十二因緣非是行法。若以真深為深，真深則非深，亦無得真深者。」</p>
<p>文殊師利答無垢施女言：「以始際深故深。」</p>
<p>無垢施女問文殊師利言：「始際則非際，是故汝知亦非知。」</p>
<p>文殊師利答無垢施女言：「以無知得無得，故言始際耳。」</p>
<p>無垢施女問文殊師利言：「無得之中無有言分，過言語道無有所說。」</p>
<p>文殊師利答無垢施女言：「說假文字說耳。」</p>
<p>無垢施女語文殊師利言：「諸佛菩提過字句言說，是故菩提則不可說。」</p>
<p>爾時無垢施女謂無癡見菩薩言：「汝善男子作是言：『我作是念詣舍衛城，願令城中眾生必定應得阿耨多羅三藐三菩提者，其所見物盡是如來像，又令決定於阿耨多羅三藐三菩提。』若見如來時，為色身觀耶？為用法身觀耶？若以色身觀者則不見佛，如世尊說，若見我色身、聞我音聲者，彼人邊見，非為見我。若以法身，法身不可見。所以者何？法身離見聞，不可取故，是以不可見聞。」時無癡見菩薩即便默然。</p>
<p>寶相菩薩謂無癡見菩薩言：「善男子！何故不答無垢施女所問？」</p>
<p>無癡見菩薩言：「無垢施女所問無性法，此無性法不可說，是故不答。」</p>
<p>無垢施女言：「善男子！我不問無性法，無性法不可問。學已而答則無有礙。」</p>
<p>爾時無垢施女謂寶相菩薩言：「善男子！汝言：『我當作是念詣舍衛城，願令城中一切種族居家寶藏勇出具足七寶。』汝施寶之心，為有染著耶？無染著耶？若有染著，則與凡愚同。所以者何？以凡夫有愛著故。若無愛著，無愛著中無有施寶。」時寶相菩薩即便默然。</p>
<p>時無垢施女謂離惡趣菩薩：「善男子！汝言：『我作是念詣舍衛城，願令城中若有眾生應墮惡趣者，盡使現世輕受速脫苦惱。』如來說業不可思議，此不可思議業可速斷耶？若可斷者，則違如來所說。若不知，云何而能輕受速斷？若能斷者，於無主法中汝則是主。若能斷者亦當能不斷。」離惡趣菩薩答無垢施女言：「我以願力故能令輕受速斷。」</p>
<p>無垢施女問離惡趣菩薩言：「善男子！諸法如性，不可以願力而受。」時離惡趣菩薩即便默然。</p>
<p>爾時無垢施女謂除諸蓋菩薩：「善男子！汝言：『我當作是念，願令舍衛城中眾生盡除五蓋。』汝作是念：『入是定已，能令眾生不為五蓋所覆。』於此定中，己自在耶？他自在耶？若己自在，無由及彼。一切諸法無至彼者，云何汝入禪定去他五蓋？若他自在，則不能利益於他。」</p>
<p>除諸蓋菩薩答無垢施女言：「此行以慈為首。」</p>
<p>無垢施女問除諸蓋菩薩言：「諸佛皆行慈行。善男子！叵有佛因眾生不以五蓋為患者也？」除諸蓋菩薩即便默然。</p>
<p>時無垢施女謂觀世音菩薩：「善男子！汝言：『我當作是念，願令舍衛城中眾生牢獄繫閉速得解脫，臨當死者即得濟命，恐怖之者即得無畏。』夫言畏者，是有取耶？無取耶？若是有取者，凡愚之人亦復有取，是故不然。若是無取則無所施，無施法中何得有除？」觀世音菩薩即便默然。</p>
<p>辯嚴菩薩謂觀世音菩薩：「善男子！何為不答無垢施女之所問耶？」</p>
<p>觀世音菩薩言：「此女不問生滅法，是故不可答。」</p>
<p>無垢施女問觀世音菩薩言：「叵有是無生無滅問耶？」</p>
<p>觀世音答無垢施女曰：「無生無滅中乃無文字言說。」</p>
<p>無垢施女問觀世音言：「諸智慧者於無文字假說文字，然不著文字。法性無礙，是故慧者不礙文字。」</p>
<p>時無垢施女謂辯嚴菩薩：「善男子！汝言：『我當作是念，願令舍衛城中眾生其見我者皆得辭辯，以諸妙偈互相問答。』善男子！汝此所施辭辯者，以覺起耶？若以覺起者，一切有為皆由覺觀而起，是故非寂靜。若以愛起者，所施則虛。」</p>
<p>辯嚴菩薩答無垢施女言：「此是我初發菩提心時，願其見我者皆得辭辯，以諸妙偈互相問答。」</p>
<p>時無垢施女問辯嚴菩薩言：「善男子！汝今即有發菩提心願耶？若即有者則是常見，若今無者不可以施彼，是故所願則虛。」時辯嚴即便默然。</p>
<p>爾時無垢施女謂無癡行菩薩：「善男子！汝言：『我作是念，願令舍衛城中若有眾生其見我者得無癡見，決定於阿耨多羅三藐三菩提。』此菩提為是有耶？為是無耶？若是有者，是有為菩提執於邊見。若是無者，則是虛妄亦墮邊見。」</p>
<p>時無癡見菩薩答無垢施女言：「此菩提者名之為智。」</p>
<p>無垢施女問無癡見菩薩言：「此智名為生耶？為無生耶？若名為生，則非是善順思惟所生，是有為智，凡愚所知。若名無生，無生中無所有。若無所有則無分別，菩薩、聲聞、辟支佛、諸如來菩提無有分別。凡愚之人分別菩提，智慧之人則無分別。」時無癡見菩薩即便默然。</p>
<p>爾時大德須菩提謂諸大德聲聞并諸大菩薩言：「諸大德！我等宜還，不須入舍衛城乞食。所以者何？無垢施女所說即是智者法食。我等今日樂於法食，不須<span class='corr'>摶</span>食。」</p>
<p>無垢施女問須菩提言：「如說諸法無上無下，於此法中當有何求而行乞耶？大德！不戲論法是比丘所行，不可樂於戲論。此是無依之法，非依止者所行。賢聖所行無有退轉。」</p>
<p>爾時八大聲聞、八大菩薩，梵天等五百婆羅門，無垢施女，波斯匿王及諸大眾，俱詣佛所。到已頂禮佛足，右遶三匝却坐一面。無垢施女別遶七匝，頂禮佛足，合掌而立以偈問佛：</p>

<div class="lg regular" style="margin-left:1em;"><div class='lg-row'>「我問無等尊，　應供無量稱，</div>
<div class='lg-row'>施眾甘露喜，　菩薩云何行？</div>
<div class='lg-row'>云何在道樹，　破魔降勞怨？</div>
<div class='lg-row'>云何動天地，　山王及林藪？</div>
<div class='lg-row'>云何放光明，　顯發無量稱？</div>
<div class='lg-row'>願大悲世尊，　說應菩提行。</div>
<div class='lg-row'>云何得總持，　如來妙音聲？</div>
<div class='lg-row'>云何能修持，　清淨妙勝定？</div>
<div class='lg-row'>云何諸行人，　能得神足力？</div>
<div class='lg-row'>今勸請世尊，　說諸人實行。</div>
<div class='lg-row'>云何得專念，　及與堅固心？</div>
<div class='lg-row'>云何得應辯，　微妙成具足？</div>
<div class='lg-row'>云何得順理，　含眾義圓足？</div>
<div class='lg-row'>美說微妙法，　慧者無所礙。</div>
<div class='lg-row'>云何樂施慧，　淨戒及忍辱，</div>
<div class='lg-row'>善精進禪定，　智慧照世間？</div>
<div class='lg-row'>云何憶宿命，　天眼明了見，</div>
<div class='lg-row'>天耳他心智，　神足過諸剎？</div>
<div class='lg-row'>云何不處胎，　化生蓮花中，</div>
<div class='lg-row'>恒於諸佛前，　說空無我法？</div>
<div class='lg-row'>云何等怨親，　斷愛及荒穢，</div>
<div class='lg-row'>志行無高下，　其猶如風地？</div>
<div class='lg-row'>利衰及毀譽，　稱譏與苦樂，</div>
<div class='lg-row'>云何捨八法，　行世猶如日？</div>
<div class='lg-row'>云何不諂諍，　除我捨憍慢，</div>
<div class='lg-row'>寂靜處禪定，　智者樂實義？</div>
<div class='lg-row'>云何不愛樂，　妻子及財寶？</div>
<div class='lg-row'>云何諸行人，　樂於閑靜處？</div>
<div class='lg-row'>云何如飛鳥，　亦如麟一角？</div>
<div class='lg-row'>云何樂正法，　及樂喜悅心？</div>
<div class='lg-row'>云何諸智人，　觀地水火風，</div>
<div class='lg-row'>無傾動分別，　處禪如虛空，</div>
<div class='lg-row'>不行非法行，　不樂觀他行，</div>
<div class='lg-row'>寧捨於身命，　終不捨離法？</div>
<div class='lg-row'>云何於菩提，　生想如世尊，</div>
<div class='lg-row'>生世尊想已，　能發菩提願？</div>
<div class='lg-row'>云何得淨土，　及與清淨僧，</div>
<div class='lg-row'>智者得長壽，　稱名獲安樂，</div>
<div class='lg-row'>方便至彼岸，　見諦不取證，</div>
<div class='lg-row'>能度無量眾，　勸樂行善根？</div>
<div class='lg-row'>云何得端正，　及得於化生，</div>
<div class='lg-row'>智慧多財寶，　能知眾生心？</div>
<div class='lg-row'>云何憶宿命，　常與諸佛會，</div>
<div class='lg-row'>於千萬億劫，　恒不生難處？</div>
<div class='lg-row'>云何得種好，　及三十二相？</div>
<div class='lg-row'>云何善辭辯，　及得於應辯？</div>
<div class='lg-row'>云何修淨土，　成就比丘眾，</div>
<div class='lg-row'>隨所願樂處，　能得生於彼？</div>
<div class='lg-row'>導者作何行，　能得色名稱？</div>
<div class='lg-row'>得力精進等，　云何得不壞？</div>
<div class='lg-row'>云何不猶豫，　能行菩薩道，</div>
<div class='lg-row'>去離諸<span class='corr'>掉</span>悔，　為眾生說法？</div>
<div class='lg-row'>於佛法眾中，　云何得最勝，</div>
<div class='lg-row'>寧捨己身命，　而不誹謗法？</div>
<div class='lg-row'>世尊無不知，　今世及未來，</div>
<div class='lg-row'>願大智世尊，　次說菩薩行。」</div>
</div></div>
<div class='div-pin'><a id='mulu307' />
<p class='h2'>菩薩行品第四</p><p>爾時世尊讚無垢施女言：「善哉善哉！汝為多安樂利益諸眾生故、憐愍世間諸天人故，問於如來諸菩薩摩訶薩如斯之行。諦聽諦聽，善思念之，吾當為汝分別解說。」</p>
<p>時無垢施女及諸大眾皆稱：「善哉！願樂欲聞。」</p>
<p>爾時世尊即便為說：「菩薩成就四法能破諸魔。何等為四？於他利養不生憎嫉，去離兩舌，勸多眾生令種善根，於一切眾生生慈愍心。無垢施女！是為菩薩成就四法能破諸魔。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「不生憎嫉心，　及以兩舌語，</div>
<div class='lg-row'>能教多眾生，　種善法根栽，</div>
<div class='lg-row'>能修廣慈心，　普及於十方，</div>
<div class='lg-row'>善行此行者，　能摧諸魔怨。</div>
</div><p>「無垢施女！若菩薩成就四法者，能放光明過無量佛土。何謂為四？能施燈明，法欲滅時護持正法，能為放逸及墮難處眾生故往其所而為說法，能以寶飾瓔絡施佛塔廟。是為菩薩成就四法能放光明過十方剎。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「若能施燈明，　法末中護法，</div>
<div class='lg-row'>開導難放逸，　寶飾施佛廟，</div>
<div class='lg-row'>是故諸菩薩，　能放淨光明，</div>
<div class='lg-row'>過無量佛土，　所照無邊涯，</div>
<div class='lg-row'>蒙光皆安樂，　即發無上心。</div>
</div><p>「無垢施女！若菩薩能成就四法者，能振動無量無邊諸佛剎土。何謂為四？如所說行，得深法忍，堅持善法，化無量眾生行阿耨多羅三藐三菩提。是為菩薩成就四法，能震動無量無邊諸佛剎土。」</p>
<p>爾時世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「如所說修行，　善解深法忍，</div>
<div class='lg-row'>欲得白淨法，　堅持諸妙行，</div>
<div class='lg-row'>能教無量眾，　發於菩提心，</div>
<div class='lg-row'>行此四法者，　能動無量剎。</div>
</div><p>「無垢施女！若菩薩成就四法者，得陀羅尼。何謂為四？能施淨妙種種所須，莊嚴諸婇女須者便施與，常以種種法讚歎諸如來，親近多修習般若波羅蜜。是謂菩薩成就四法得諸陀羅尼。」</p>
<p>爾時世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「若行種種施，　能得陀羅尼，</div>
<div class='lg-row'>莊嚴好婇女，　隨意之所須，</div>
<div class='lg-row'>悉皆能充足，　常讚歎如來，</div>
<div class='lg-row'>修諸實智慧，　世尊之所許。</div>
<div class='lg-row'>以此四事者，　即得陀羅尼，</div>
<div class='lg-row'>於百千億劫，　所聞終不忘，</div>
<div class='lg-row'>十方佛所說，　盡能受憶念。</div>
</div><p>「無垢施女！若菩薩成就四法者，能得三昧。何謂為四？多厭患生死，常樂閑靜處，常勤精進，善能成就諸所作業。是為菩薩成就四法能得三昧。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「捨離諸有生，　獨行如騏驎，</div>
<div class='lg-row'>善男子勤行，　成就所作業。</div>
<div class='lg-row'>慧者能成就，　此四勝妙法，</div>
<div class='lg-row'>親近於菩提，　求諸最勝法。</div>
<div class='lg-row'>有寂靜意者，　能得諸三昧，</div>
<div class='lg-row'>覺了勝菩提，　諸佛之行處。</div>
</div><p>「無垢施女！若菩薩成就四法能得神足。何謂為四？身輕故，心輕故，於一切法中無依止故，受四界為空界故。是為菩薩成就四法能得神足。」</p>
<p>爾時世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「身心輕亦爾，　智者不著法，</div>
<div class='lg-row'>受此諸四界，　與空界同等。</div>
<div class='lg-row'>具此四法者，　能得乘神足，</div>
<div class='lg-row'>一念過億剎，　供養爾所佛。</div>
</div><p>「無垢施女！若菩薩成就四法得殊妙端正。何謂為四？去諸荒穢不行瞋恚，樂淨佛塔廟妙飾以供養，住威儀持戒常先意問訊，不譏說法者恒生世尊想。是為菩薩成就四法得殊妙端正。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「不瞋惱他人，　去離荒穢行，</div>
<div class='lg-row'>掃灑世尊廟，　恭敬獻飾寶，</div>
<div class='lg-row'>常持於淨戒，　發意先問訊，</div>
<div class='lg-row'>於法師無礙，　敬心如世尊。</div>
<div class='lg-row'>行此四善事，　是謂勇健者，</div>
<div class='lg-row'>殊妙最第一，　見者莫不歡。</div>
</div><p>「無垢施女！若菩薩成就四法能得化生。何謂為四？彫刻蓮花、坐佛形像，以優鉢羅花、鉢頭摩花、拘末頭花、分陀利花及餘種種雜妙諸花，滿掬以散如來及諸塔廟；志願利益無量眾生，恒行和敬不譏彼短；所種善根為利益安樂多眾生脫生死苦惱；願成阿耨多羅三藐三菩提故。是為菩薩成就四法能得化生。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「刻花坐尊像，　種種花供養，</div>
<div class='lg-row'>利益不惱眾，　化生諸佛剎，</div>
<div class='lg-row'>恒發弘誓願，　度十方眾生，</div>
<div class='lg-row'>以此四妙行，　恒生諸佛剎。</div>
</div><p>「無垢施女！若菩薩成就四法得大財富。何謂為四？乞者不逆，於所施物不生愛惜，恒願眾生獲多財寶，捨離諸見順於正信。是為菩薩成就四法得大財富。」</p>
<p>爾時世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「施心無所逆，　於財無悋惜，</div>
<div class='lg-row'>信解諸佛法，　生生獲財富，</div>
<div class='lg-row'>信解無諂嫉，　不訟彼過患，</div>
<div class='lg-row'>專心一向信，　是故得財寶。</div>
</div><p>「無垢施女！若菩薩成就四法得大智慧。何謂為四？於他法中不生憎嫉，說除過法令無疑悔，勤精進者勸不令廢，己身常樂多修空法。是為菩薩成就四法得大智慧。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「不嫉於正法，　教他除疑悔，</div>
<div class='lg-row'>常將導眾生，　修佛諸空行。</div>
<div class='lg-row'>智者樂此法，　得智慧名稱，</div>
<div class='lg-row'>善解諸佛語，　速成兩足尊。</div>
</div><p>「無垢施女！若菩薩成就四法憶識宿命。何謂為四？學問誦習有所忘失者為作憶念、忘者為說；恒出適意好聲令人樂聞；常行法施不令有廢，為脫生死趣向泥洹故；願如善財入禪方便。是為菩薩成就四法能<span class='corr'>憶</span>宿命。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「廢忘令憶念，　恒出適意音，</div>
<div class='lg-row'>說法不疲倦，　常修諸定相。</div>
<div class='lg-row'>以此四法者，　咸得識宿命，</div>
<div class='lg-row'>能憶無量劫，　速悟佛行處。</div>
</div><p>「無垢施女！若菩薩成就四法常遇諸佛。何謂為四？寧捨身命不誹謗法，寧捨身命不謗菩薩，寧捨身命不親近惡知識，憶念諸佛無有厭足。是為菩薩成就四法常遇諸佛。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「不謗於菩提，　亦不毀菩薩，</div>
<div class='lg-row'>樂離惡知識，　念諸佛無厭。</div>
<div class='lg-row'>大德行此行，　得值遇諸佛，</div>
<div class='lg-row'>未成正覺頃，　恒與諸佛會。</div>
</div><p>「無垢施女！若菩薩成就四法得三十二相身。何謂為四？採諸珍寶散佛塔廟；以種種香油塗塔基座；以雜花鬘嚴飾塔廟，以種種伎樂而以供養；常給侍賢聖初不違離。是為菩薩成就四法得三十二相。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「採寶散塔廟，　又以香油塗，</div>
<div class='lg-row'>雜花眾伎樂，　給侍適賢聖。</div>
<div class='lg-row'>具相莊嚴身，　端妙殊特好，</div>
<div class='lg-row'>以此得眾相，　以嚴人中尊。</div>
</div><p>「無垢施女！若菩薩成就四法得八十隨形好。何謂為四？脫眾妙衣以敷法座，給侍一切終無疲厭，詣說法處無勝論心、恭敬大眾但生世尊想，勸多眾生發菩提心。是為菩薩成就四法得八十隨形好。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「敷座眾妙衣，　供養無疲厭，</div>
<div class='lg-row'>不與持法競，　勸眾發道心。</div>
<div class='lg-row'>能行此法者，　速得成眾好，</div>
<div class='lg-row'>菩薩親近行，　具好八十種。</div>
</div><p>「無垢施女！若菩薩成就四法得善應辯。何謂為四？受持親近菩薩法藏；晝夜六時誦三陰經；諸佛菩提無生無滅世所難信，然能受持讀誦；廣為他說令得喜悅、不愛身命。是為菩薩成就四法得善應辯。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「護持菩薩藏，　勇猛誦三陰，</div>
<div class='lg-row'>無生世相追，　方便說令喜，</div>
<div class='lg-row'>不愛於身命，　持十力正法，</div>
<div class='lg-row'>無疑慮而行，　最上勝菩提。</div>
<div class='lg-row'>修此甚深法，　便能得應辯，</div>
<div class='lg-row'>譬如雜花鬘，　天人所樂見。</div>
</div><p>「無垢施女！若菩薩成就四法得清淨土。何謂為四？不嫉妬故，等心故，護菩提行故，不親近四部眾故。是為菩薩成就四法得清淨土。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「不嫉於他人，　見彼得利喜，</div>
<div class='lg-row'>等心行大慈，　化眾無染著。</div>
<div class='lg-row'>行此四無量，　智者善守護，</div>
<div class='lg-row'>得淨土無難，　速成無上道。</div>
</div><p>「無垢施女！若菩薩成就四法得清淨眾。何謂為四？不悕望他徒眾故，不和合者攝令和解，學問誦習者給其所須，捨離兩舌。是為菩薩成就四法得清淨眾。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「終不望他眾，　離者能令合，</div>
<div class='lg-row'>給學人所乏，　不離別眾生。</div>
<div class='lg-row'>能行此四事，　便得清淨眾，</div>
<div class='lg-row'>為清眾故行，　極苦亦不捨。</div>
</div><p>「無垢施女！若菩薩成就四法，所願佛土隨願得生。何謂為四？於他名譽利養法中不生憎嫉；專心修習六波羅蜜；於一切菩薩生世尊想；從初發心乃至道場常等心觀，終不為利養名譽諂曲虛讚故。是為菩薩成就四法，隨所願土即得往生。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「不憎他名利，　求清淨六度，</div>
<div class='lg-row'>等尊觀菩薩，　終不諂求名。</div>
<div class='lg-row'>菩薩行此善，　能見十方界，</div>
<div class='lg-row'>隨心之所願，　即得生其中。」</div>
</div><p>爾時無垢施女白佛言：「世尊！如所說菩薩行，我當奉行之。如世尊所說諸菩薩行，於此法中不行一法，則為欺誑十方現在說法諸佛。」</p>
<p>爾時大德目連謂無垢施女言：「汝敢於佛前大師子吼，菩薩難行豈不知耶？終不以女身而得阿耨多羅三藐三菩提。」</p>
<p>爾時無垢施女答大德目連言：「我今佛前作誠實願，若於來世必得成佛、如來、無所著、等正覺乃至佛、世尊、天人師，以此誠實之願，使此三千大千世界六變震動，於諸眾生令無惱亂。如世尊所說諸菩薩行，我盡形行者，以此實願，於虛空中雨眾天花，百千伎樂不鼓而鳴，使我變此女身成十六童子。」無垢施女發此誠實願已，即時三千大千世界六變震動，於虛空中雨眾天花，百千天樂不鼓自鳴，無垢施女即變女身成十六童子。</p>
<p>時大德目連偏袒右肩右膝著地，合掌向佛而白佛言：「世尊！我今面禮諸佛菩薩，從初發意乃至道場。世尊！此女人乃有如是大威德神足力，能發大願，既發願已隨願皆成。」</p>
<p>佛告目連：「如是如是，如汝所言。菩薩從初發意乃至道場，天人所禮如佛塔廟，是諸聲聞辟支佛無上福田。」</p>
<p>於時世尊熙怡微笑，諸佛常法若微笑時，口中即出青黃赤白紫頗黎等種種色光，照於無量無邊諸佛剎土，諸天魔宮日月精光皆不復明，還攝光明從頂上入。爾時大德阿難即從坐起，更正衣服，偏袒右肩右膝著地，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「天龍梵音師子吼，　迦陵頻伽雷震聲，</div>
<div class='lg-row'>除貪瞋癡生喜悅，　願十力海說笑緣。</div>
<div class='lg-row'>六變震動無所嬈，　雨天妙花悅眾情，</div>
<div class='lg-row'>世尊摧伏諸外道，　猶如師子伏野干。</div>
<div class='lg-row'>唯願世尊為我說，　所以微笑之因緣。</div>
<div class='lg-row'>萬億日月珠電光，　天龍梵王諸光明，</div>
<div class='lg-row'>釋迦口出淨光明，　遏諸光明佛光勝。</div>
<div class='lg-row'>眉間毫相如珂月，　圓滿柔軟喻天衣，</div>
<div class='lg-row'>白毫放光照無量，　願說何故放斯光？</div>
<div class='lg-row'>世尊齒淨無垢穢，　方平齊密白如雪，</div>
<div class='lg-row'>佛口應出雜色光，　青黃赤白紫頗黎。</div>
<div class='lg-row'>假使界壞日月落，　地滿虛空無居處，</div>
<div class='lg-row'>水性可使變為火，　火性亦可變為水，</div>
<div class='lg-row'>大海盡可令枯竭，　如來實語終不二。</div>
<div class='lg-row'>生十方趣諸眾生，　假令一時成緣覺，</div>
<div class='lg-row'>一一緣覺集諸問，　百千萬種經億劫，</div>
<div class='lg-row'>盡共集會如來前，　各以異音同時問，</div>
<div class='lg-row'>如來即以一音報，　能斷彼眾無量疑。</div>
<div class='lg-row'>成就智慧至彼岸，　一切智慧所莊嚴，</div>
<div class='lg-row'>具三十二最勝尊，　大威德者願解說，</div>
<div class='lg-row'>世尊何緣而微笑？　授何眾生菩提記？</div>
<div class='lg-row'>諸天世人咸欲聞，　願如來演微笑音。」</div>
</div><p>爾時佛告阿難：「汝見是無垢施菩薩以誠實之願動此三千大千世界不耶？」</p>
<p>阿難白佛言：「世尊！唯然已見。」</p>
<p>佛言：「此無垢施菩薩發心已來，八萬阿僧祇劫行阿耨多羅三藐三菩提行。此無垢施菩薩修菩薩行經六十劫，然後文殊師利法王子乃發菩薩心。阿難！如文殊師利等八萬六千諸大菩薩所有功德莊嚴佛土，與爾所菩薩等無有異。」</p>
<p>爾時大德目連謂無垢施菩薩言：「善男子！汝已久發阿耨多羅三藐三菩提心，何以不轉女人身也？」</p>
<p>無垢施菩薩答目連言：「世尊記大德於神足人中最為第一。何為不轉男子身也？」大德目連即便默然。無垢施菩薩謂大德目連言：「亦不以女身得阿耨多羅三藐三菩提，亦不以男身得阿耨多羅三藐三菩提。所以者何？菩提無生，是以不可得。」</p>
</div>
<div class='div-pin'><a id='mulu308' />
<p class='h2'>授記品第五</p><p>爾時文殊師利法王子白佛言：「未曾有也。世尊！此無垢施菩薩乃能善解甚深之法，以誓願力成就諸願。」</p>
<p>佛告文殊師利言：「如是如是，如汝所言。此無垢施菩薩曾於六十億佛所修空三昧，於八十億佛所修無生法忍，於三十億佛所問甚深法。曾以衣服飲食供養八十億諸佛，及問此分別辯印三昧。又文殊師利！若有善男子善女人為菩提故，如恒河沙等諸佛剎土滿中珍寶持用布施。不如受持此經讀誦通利廣為人說，乃至但書持功德最上最勝，況如說修行。所以者何？以能受持諸菩薩菩提行法故。」</p>
<p>文殊師利白佛言：「世尊！當何名斯經？云何奉持之？」</p>
<p>佛告文殊師利：「當名為『分別說應辯』，亦名『說三昧門』，當如是奉持之。」</p>
<p>佛說是經時，八萬億眾生諸天及人皆發阿耨多羅三藐三菩提心，必定不退轉。</p>
<p>爾時辯嚴菩薩白佛言：「世尊！此無垢施菩薩何時當成阿耨多羅三藐三菩提？」</p>
<p>佛告辯嚴：「善男子！此無垢施菩薩過於數劫、供養過數佛已，當得成佛，號無垢光相王如來、應供、正遍知、明行足、善逝、世間解、無上士、調御丈夫、天人師、佛、世尊。世界號曰無量德莊嚴，無聲聞、辟支佛，微妙嚴飾勝諸天處。」</p>
<p>無垢施菩薩親從如來聞受記名，心淨踊躍，踊在虛空高八十億多羅樹，放大光明照百千億諸佛剎土，當世尊頂上化作八萬四千種種天寶莊嚴殊妙寶蓋，即於空中以無量神足力供養禮拜無量十方諸佛已，還至佛所在一面立。</p>
<p>爾時婆羅門梵天，及五百婆羅門，聞授無垢施菩薩記，及見神足變現，踊躍歡喜，一時同聲以偈讚佛：</p>

<div class="lg regular" style="margin-left:1em;"><div class='lg-row'>「能恭敬佛者，　得世第一利，</div>
<div class='lg-row'>發心求菩提，　為佛第一智。</div>
<div class='lg-row'>我等昔造惡，　今生邪見家，</div>
<div class='lg-row'>得見佛及僧，　發口出惡言。</div>
<div class='lg-row'>我今誠心悔，　惡口所犯罪，</div>
<div class='lg-row'>見諸賢佛子，　謂為是不吉。</div>
<div class='lg-row'>若不見如來，　兩足中最尊，</div>
<div class='lg-row'>唐受此人身，　唐食人所食。</div>
<div class='lg-row'>我及無垢施，　出為祀祠故，</div>
<div class='lg-row'>施女見佛子，　敬重而讚歎。</div>
<div class='lg-row'>我等見讚歎，　即呵其可歎，</div>
<div class='lg-row'>我等即問之，　汝曾見佛耶？</div>
<div class='lg-row'>於時答我言，　我生適七日，</div>
<div class='lg-row'>聞天歎佛名。　女讚歎如來，</div>
<div class='lg-row'>真實無差異。　我等聞歎已，</div>
<div class='lg-row'>即發最勝心，　求無上善根。</div>
<div class='lg-row'>我聞佛名故，　於宿業得悟，</div>
<div class='lg-row'>即來禮救世，　為求勝法故。</div>
<div class='lg-row'>見佛禮敬心，　聞最無上法，</div>
<div class='lg-row'>見人中尊仙，　永離諸苦際。</div>
<div class='lg-row'>佛之所說法，　真實能度世，</div>
<div class='lg-row'>我等於中學，　為無上法故。</div>
<div class='lg-row'>聞菩薩所行，　為得佛法故，</div>
<div class='lg-row'>我等亦應習，　為得佛道故。</div>
<div class='lg-row'>說出要道門，　菩薩所應行，</div>
<div class='lg-row'>我亦趣此門，　為世所敬禮。」</div>
<div class='lg-row'>佛知彼誠心，　熙怡而微笑。</div>
<div class='lg-row'>阿難即白佛：　「願說笑因緣。」</div>
</div><p>爾時佛以偈告阿難曰：</p>

<div class="lg regular" style="margin-left:1em;"><div class='lg-row'>「此諸婆羅門，　及梵志梵天，</div>
<div class='lg-row'>同共一劫中，　次第成正覺。</div>
<div class='lg-row'>曾於過去世，　具供五百佛，</div>
<div class='lg-row'>從今以妙行，　當見億數佛。</div>
<div class='lg-row'>於八十億劫，　終不墮難處，</div>
<div class='lg-row'>於一一劫中，　當覲億數佛，</div>
<div class='lg-row'>然後乃當成，　最勝兩足尊，</div>
<div class='lg-row'>皆當同一號，　號曰梵光明。</div>
<div class='lg-row'>壽命亦同等，　壽八十億歲，</div>
<div class='lg-row'>剎土皆同等，　各八十億僧。</div>
<div class='lg-row'>化度無量眾，　利益眾生已，</div>
<div class='lg-row'>當入於泥洹，　證寂靜滅度。」</div>
</div><p>佛說經已，無垢施菩薩摩訶薩，及諸大眾梵天梵志等，五百菩薩大士，波斯匿王，諸大聲聞弟子，諸天八部，人及非人，聞佛所說，皆大歡喜。</p>

<p class='juan'>大寶積經卷第一百</p></div></div>
</div><!-- end of div[@id='body'] -->
</body></html>