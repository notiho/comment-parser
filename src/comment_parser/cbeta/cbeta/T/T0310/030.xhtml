<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu116' />大寶積經卷第三十</p><p class="byline">大唐三藏菩提流志奉　詔譯</p><a id='mulu117' /><a id='mulu118' />
<p class='h1'>出現光明會第一十一之一</p><p>如是我聞：</p>
<p>一時佛在王舍城耆闍崛山，與大比丘眾五百人俱，一切皆悉得大自在；復有八十那由他菩薩摩訶薩，皆是一生補處，彌勒菩薩而為上首；復有四十那由他諸大菩薩，文殊師利法王子等而為上首。</p>
<p>爾時會中有一童子名為月光，即從座起偏袒右肩，右膝著地頂禮佛足，合掌恭敬而白佛言：「世尊！如來往昔修何等業，能得如是決定光明、攝取光明、發起光明、顯現光明、種種色光明、無雜色光明、狹小光明、廣大光明、清淨光明、遍清淨光明、無垢光明、極無垢光明、離垢光明、漸增長光明、鮮淨光明、極鮮淨光明、無邊光明、極無邊光明、無量光明、極無量光明、無數量光明、極無數量光明、速疾光明、極速疾光明、無住光明、無處光明、熾盛光明、照曜光明、愛樂光明、到彼岸光明、無能障光明、不動光明、正直光明、住無邊處光明、色相光明、種種色相光明、無量色相光明、青黃赤白色相光明、紅色相光明、頗梨色相光明、虛空色相光明，如是等種種光明，一一皆與五色光明和合顯現，乃至青黃赤白等事，一一亦與無量無邊種種色光和合顯現？」</p>
<p>爾時世尊即為月光而說偈言：</p>

<div class="lg regular" style="margin-left:1em;"><div class='lg-row'>「我以不思議，　善業因緣故，</div>
<div class='lg-row'>遠離諸迷惑，　成就種種光。</div>
<div class='lg-row'>復以種種行，　安住於佛道，</div>
<div class='lg-row'>以空無作慧，　而現和合光。</div>
<div class='lg-row'>譬如外法中，　種種相差別，</div>
<div class='lg-row'>於中空無我，　無作無心意。</div>
<div class='lg-row'>又如內身中，　空無我無作，</div>
<div class='lg-row'>於中能示現，　種種諸音聲。</div>
<div class='lg-row'>由如是無作，　現無邊色光，</div>
<div class='lg-row'>隨其所意樂，　皆令得滿足。</div>
<div class='lg-row'>或於一光中，　出生二種色，</div>
<div class='lg-row'>各有上中下，　差別而顯現。</div>
<div class='lg-row'>或於一光中，　出生三種色，</div>
<div class='lg-row'>各有上中下，　差別而顯現。</div>
<div class='lg-row'>或於一光中，　出生四種色，</div>
<div class='lg-row'>各有上中下，　差別而顯現。</div>
<div class='lg-row'>或於一光中，　出生五種色，</div>
<div class='lg-row'>各有上中下，　從於淨業生。</div>
<div class='lg-row'>或於一光中，　出生六種色，</div>
<div class='lg-row'>各有上中下，　從於方便生。</div>
<div class='lg-row'>或於一光中，　出生七種色，</div>
<div class='lg-row'>各有上中下，　從於善業生。</div>
<div class='lg-row'>或於一光中，　出生八種色，</div>
<div class='lg-row'>各有上中下，　從於勝善生。</div>
<div class='lg-row'>或於一光中，　出生九種色，</div>
<div class='lg-row'>各有上中下，　從於資糧生。</div>
<div class='lg-row'>或於一光中，　出生十種色，</div>
<div class='lg-row'>各有上中下，　從於布施生。</div>
<div class='lg-row'>或於一事中，　出生二十色，</div>
<div class='lg-row'>各有上中下，　從於持戒生。</div>
<div class='lg-row'>或於一事中，　出生三十色，</div>
<div class='lg-row'>各有上中下，　從於忍辱生。</div>
<div class='lg-row'>或於一事中，　出生四十色，</div>
<div class='lg-row'>各有上中下，　從於精進生。</div>
<div class='lg-row'>或於一事中，　出生五十色，</div>
<div class='lg-row'>各有上中下，　從於禪定生。</div>
<div class='lg-row'>或於一事中，　出生六十色，</div>
<div class='lg-row'>各有上中下，　從於智慧生。</div>
<div class='lg-row'>或於一事中，　出生七十色，</div>
<div class='lg-row'>各有上中下，　從於慈心生。</div>
<div class='lg-row'>或於一事中，　出生八十色，</div>
<div class='lg-row'>各有上中下，　從於悲心生。</div>
<div class='lg-row'>或於一事中，　出生九十色，</div>
<div class='lg-row'>各有上中下，　從於喜心生。</div>
<div class='lg-row'>或於一事中，　出生百種色，</div>
<div class='lg-row'>各有上中下，　從於捨心生。</div>
<div class='lg-row'>或於一事中，　出生千種色，</div>
<div class='lg-row'>各有上中下，　從千功德生。</div>
<div class='lg-row'>或於一事中，　出生萬種色，</div>
<div class='lg-row'>各有上中下，　從福資糧生。</div>
<div class='lg-row'>或於一事中，　現一俱胝色，</div>
<div class='lg-row'>各有上中下，　從於淨信生。</div>
<div class='lg-row'>或於一事中，　現二俱胝色，</div>
<div class='lg-row'>各有上中下，　從於隨喜生。</div>
<div class='lg-row'>或於一事中，　現三俱胝色，</div>
<div class='lg-row'>各有上中下，　從於輕安生。</div>
<div class='lg-row'>或於一事中，　現四俱胝色，</div>
<div class='lg-row'>各有上中下，　從尊重佛生。</div>
<div class='lg-row'>或於一事中，　現五俱胝色，</div>
<div class='lg-row'>各有上中下，　從尊重法生。</div>
<div class='lg-row'>或於一事中，　現六俱胝色，</div>
<div class='lg-row'>各有上中下，　從尊重僧生。</div>
<div class='lg-row'>或於一事中，　現七俱胝色，</div>
<div class='lg-row'>各有上中下，　從尊重戒生。</div>
<div class='lg-row'>或於一事中，　現八俱胝色，</div>
<div class='lg-row'>各有上中下，　從尊重定生。</div>
<div class='lg-row'>或於一事中，　現九俱胝色，</div>
<div class='lg-row'>各有上中下，　從普憐愍生。</div>
<div class='lg-row'>或於一事中，　現十俱胝色，</div>
<div class='lg-row'>各有上中下，　從無放逸生。</div>
<div class='lg-row'>又從一毛孔，　所現諸光明，</div>
<div class='lg-row'>彼光種種名，　今當為汝說。</div>
<div class='lg-row'>我有一光明，　名為雲淨照，</div>
<div class='lg-row'>其光由積集，　無量善根生。</div>
<div class='lg-row'>以於往昔時，　見有眾生類，</div>
<div class='lg-row'>種種多病惱，　皆生憐愍心，</div>
<div class='lg-row'>給施諸醫藥，　令彼悉除愈，</div>
<div class='lg-row'>以此因緣故，　得如是光明。</div>
<div class='lg-row'>我復有光明，　名為眼清淨，</div>
<div class='lg-row'>以燈明施佛，　由是故得生。</div>
<div class='lg-row'>我復有光明，　名為耳清淨，</div>
<div class='lg-row'>以音聲供養，　由是故得生。</div>
<div class='lg-row'>我復有光明，　名為鼻清淨，</div>
<div class='lg-row'>以香水供養，　由是故得生。</div>
<div class='lg-row'>我復有光明，　名為舌清淨，</div>
<div class='lg-row'>以上味供養，　由是故得生。</div>
<div class='lg-row'>我復有光明，　名為身清淨，</div>
<div class='lg-row'>以衣服供養，　由是故得生。</div>
<div class='lg-row'>我復有光明，　名為心清淨，</div>
<div class='lg-row'>於佛常信樂，　由是故得生。</div>
<div class='lg-row'>我復有光明，　名為色清淨，</div>
<div class='lg-row'>綵畫於佛像，　由是故得生。</div>
<div class='lg-row'>我復有光明，　名為聲清淨，</div>
<div class='lg-row'>於法常稱讚，　由是故得生。</div>
<div class='lg-row'>我復有光明，　名為香清淨，</div>
<div class='lg-row'>於僧常恭敬，　由是故得生。</div>
<div class='lg-row'>我復有光明，　名為味清淨，</div>
<div class='lg-row'>隨意皆施與，　由是故得生。</div>
<div class='lg-row'>我復有光明，　名為觸清淨，</div>
<div class='lg-row'>以塗香供養，　由是故得生。</div>
<div class='lg-row'>我復有光明，　名為法清淨，</div>
<div class='lg-row'>以攝受諸法，　由是故得生。</div>
<div class='lg-row'>我復有光明，　名為地清淨，</div>
<div class='lg-row'>塗掃佛僧地，　由是故得生。</div>
<div class='lg-row'>我復有光明，　名為水清淨，</div>
<div class='lg-row'>以井泉供養，　由是故得生。</div>
<div class='lg-row'>我復有光明，　名為火清淨，</div>
<div class='lg-row'>持火而奉施，　由是故得生。</div>
<div class='lg-row'>我復有光明，　名為風清淨，</div>
<div class='lg-row'>持扇而奉施，　由是故得生。</div>
<div class='lg-row'>我復有光明，　名為蘊清淨，</div>
<div class='lg-row'>以身供養佛，　由是故得生。</div>
<div class='lg-row'>我復有光明，　名為界清淨，</div>
<div class='lg-row'>常修於慈心，　由是故得生。</div>
<div class='lg-row'>我復有光明，　名為諦清淨，</div>
<div class='lg-row'>常離於妄語，　由是故得生。</div>
<div class='lg-row'>我復有光明，　名為剎清淨，</div>
<div class='lg-row'>常行於布施，　由是故得生。</div>
<div class='lg-row'>我復有光明，　名為聲清淨，</div>
<div class='lg-row'>以稱歎諸佛，　由是故得生。</div>
<div class='lg-row'>我復有光明，　名為念清淨，</div>
<div class='lg-row'>以稱歎三昧，　由是故得生。</div>
<div class='lg-row'>我復有光明，　名為辯清淨，</div>
<div class='lg-row'>以稱歎總持，　由是故得生。</div>
<div class='lg-row'>我復有光明，　名為日和合，</div>
<div class='lg-row'>以和合乖諍，　由是故得生。</div>
<div class='lg-row'>我復有光明，　名為顯現義，</div>
<div class='lg-row'>以通達空性，　由是故得生。</div>
<div class='lg-row'>我復有光明，　名為青色相，</div>
<div class='lg-row'>以青蓮供養，　由是故得生。</div>
<div class='lg-row'>我復有光明，　名為黃色相，</div>
<div class='lg-row'>以薝蔔供養，　由是故得生。</div>
<div class='lg-row'>我復有光明，　名為赤色相，</div>
<div class='lg-row'>以真珠供養，　由是故得生。</div>
<div class='lg-row'>我復有光明，　名為白色相，</div>
<div class='lg-row'>以金華供養，　由是故得生。</div>
<div class='lg-row'>我復有光明，　名為勝功德，</div>
<div class='lg-row'>以眾彩嚴飾，　由是故得生。</div>
<div class='lg-row'>我復有光明，　名為龍威力，</div>
<div class='lg-row'>以龍幡供養，　由是故得生。</div>
<div class='lg-row'>我復有光明，　名為象威力，</div>
<div class='lg-row'>以象幡供養，　由是故得生。</div>
<div class='lg-row'>我復有光明，　名為師子王，</div>
<div class='lg-row'>師子幡供養，　由是故得生。</div>
<div class='lg-row'>我復有光明，　名之為牛王，</div>
<div class='lg-row'>牛王幡供養，　由是故得生。</div>
<div class='lg-row'>我復有光明，　名為月清淨，</div>
<div class='lg-row'>灑掃於佛塔，　由是故得生。</div>
<div class='lg-row'>我復有光明，　名為龍調伏，</div>
<div class='lg-row'>以繒帶奉施，　由是故得生。</div>
<div class='lg-row'>我復有光明，　名夜叉調伏，</div>
<div class='lg-row'>以能諦觀察，　由是故得生。</div>
<div class='lg-row'>我復有光明，　名為覺悟女，</div>
<div class='lg-row'>以離於女相，　由是故得生。</div>
<div class='lg-row'>我復有光明，　名為覺悟男，</div>
<div class='lg-row'>以離於男相，　由是故得生。</div>
<div class='lg-row'>我復有光明，　名金剛威力，</div>
<div class='lg-row'>以業智清淨，　由是故得生。</div>
<div class='lg-row'>我復有光明，　名為顯現空，</div>
<div class='lg-row'>以開示世報，　由是故得生。</div>
<div class='lg-row'>我復有光明，　名覺悟真實，</div>
<div class='lg-row'>以離於顛倒，　由是故得生。</div>
<div class='lg-row'>我復有光明，　名顯示佛語，</div>
<div class='lg-row'>以讚於法界，　由是故得生。</div>
<div class='lg-row'>我復有光明，　名為離諸過，</div>
<div class='lg-row'>以讚於勝解，　由是故得生。</div>
<div class='lg-row'>我復有光明，　名莊嚴普照，</div>
<div class='lg-row'>以讚施燈燎，　由是故得生。</div>
<div class='lg-row'>我復有光明，　名為離恩愛，</div>
<div class='lg-row'>以讚於定慧，　由是故得生。</div>
<div class='lg-row'>我復有光明，　名為離諸習，</div>
<div class='lg-row'>以讚前際智，　由是故得生。</div>
<div class='lg-row'>我復有光明，　名為離諸著，</div>
<div class='lg-row'>以讚無生智，　由是故得生。</div>
<div class='lg-row'>我復有光明，　名為離諸趣，</div>
<div class='lg-row'>以讚漏盡智，　由是故得生。</div>
<div class='lg-row'>我復有光明，　名為捨離處，</div>
<div class='lg-row'>以讚於苦智，　由是故得生。</div>
<div class='lg-row'>我復有光明，　名為佛神變，</div>
<div class='lg-row'>以讚神通力，　由是故得生。</div>
<div class='lg-row'>我復有光明，　名為超戲論，</div>
<div class='lg-row'>以讚一切智，　由是故得生。</div>
<div class='lg-row'>我復有光明，　名為現眾色，</div>
<div class='lg-row'>以讚於神足，　由是故得生。</div>
<div class='lg-row'>我復有光明，　名為樂善友，</div>
<div class='lg-row'>以讚於覺性，　由是故得生。</div>
<div class='lg-row'>我復有光明，　名為眼前際，</div>
<div class='lg-row'>以讚眼前際，　由是故得生。</div>
<div class='lg-row'>我復有光明，　名為眼盡際，</div>
<div class='lg-row'>以讚於無盡，　由是故得生。</div>
<div class='lg-row'>我復有光明，　名之為有際，</div>
<div class='lg-row'>以讚於無有，　由是故得生。</div>
<div class='lg-row'>我復有光明，　名為不可壞，</div>
<div class='lg-row'>以讚於滅性，　由是故得生。</div>
<div class='lg-row'>我復有光明，　名為無邊際，</div>
<div class='lg-row'>以讚於無際，　由是故得生。</div>
<div class='lg-row'>我復有光明，　名之為有相，</div>
<div class='lg-row'>以讚於無為，　由是故得生。</div>
<div class='lg-row'>我復有光明，　名為無變異，</div>
<div class='lg-row'>以讚無差別，　由是故得生。</div>
<div class='lg-row'>我復有光明，　名之為不入，</div>
<div class='lg-row'>以讚於無著，　由是故得生。</div>
<div class='lg-row'>我復有光明，　名之為不出，</div>
<div class='lg-row'>以讚於無起，　由是故得生。</div>
<div class='lg-row'>我復有光明，　名之為無起，</div>
<div class='lg-row'>以讚不出現，　由是故得生。</div>
</div>
<div class="lg regular" style="margin-left:1em;"><div class='lg-row'>「我有光名無表示，　而能成熟諸群生。</div>
<div class='lg-row'>我有光名法本性，　其光能動俱胝剎。</div>
<div class='lg-row'>我有光名調伏魔，　其光威德令魔怖。</div>
<div class='lg-row'>我有光名福德幢，　持其名者離危厄。</div>
<div class='lg-row'>我有光名有力幢，　持其名者離怨對。</div>
<div class='lg-row'>我有光名寂靜幢，　持其名者離貪欲。</div>
<div class='lg-row'>我有光名禪定幢，　持其名者離邪行。</div>
<div class='lg-row'>我有光名名聞幢，　持其名者得稱讚。</div>
<div class='lg-row'>我有光名悅意幢，　持其名者無憂惱。</div>
<div class='lg-row'>我有光名淨戒幢，　持其名者離毀禁。</div>
<div class='lg-row'>我有光名妙香幢，　持其名者無臭穢。</div>
<div class='lg-row'>我有光名法甚深，　持其名者無疑惑。</div>
<div class='lg-row'>我有光名無所住，　持其名者離諸有。</div>
<div class='lg-row'>我有光名離分別，　持其名者無執取。</div>
<div class='lg-row'>我有光名妙高山，　持其名者無能動。</div>
<div class='lg-row'>我有光名祕密行，　持其名者無所著。</div>
<div class='lg-row'>我有光名解脫行，　持其名者無繫縛。</div>
<div class='lg-row'>我有光名善調伏，　持其名者得柔軟。</div>
<div class='lg-row'>我有光名無動搖，　持其名者離貪染。</div>
<div class='lg-row'>我有光名善調順，　持其名者戒圓滿。</div>
<div class='lg-row'>我有光名眾善行，　持其名者無所染。</div>
<div class='lg-row'>我有光名多利益，　聞其名者離諸過。</div>
<div class='lg-row'>我有光名勝知見，　聞其名者無迷惑。</div>
<div class='lg-row'>我有光名求利益，　聞其名者無瞋恚。</div>
<div class='lg-row'>我有光名心適悅，　聞其名者得安樂。</div>
<div class='lg-row'>我有光名無熱惱，　持其名者了空性。</div>
<div class='lg-row'>我有光名空無性，　持其名者超戲論。</div>
<div class='lg-row'>我有光名無依止，　持其名者不動搖。</div>
<div class='lg-row'>我有光名離迷惑，　持其名者不猶豫。</div>
<div class='lg-row'>我有光名無住處，　持其名者離愚闇。</div>
<div class='lg-row'>我有光名厭肉身，　持其名者當不受。</div>
<div class='lg-row'>我有光名無所取，　持其名者離文字。</div>
<div class='lg-row'>我有光名無有癡，　持其名者離言說。</div>
<div class='lg-row'>我有光名無去處，　持其名者知未來。</div>
<div class='lg-row'>我有光名普邊際，　持其名者知過去。</div>
<div class='lg-row'>我有光名無與等，　持其名者了無漏。</div>
<div class='lg-row'>我有光名證聖者，　持其名者知最上。</div>
<div class='lg-row'>我有光名無垢染，　持其名者離諸著。</div>
<div class='lg-row'>我有光名離塵坌，　持其名者無闇蔽。</div>
<div class='lg-row'>我有光名無愛戀，　持其名者離所依。</div>
<div class='lg-row'>我有光名最勝上，　持其名者摧他論。</div>
<div class='lg-row'>我有光名少壯年，　持其名者成六行。</div>
<div class='lg-row'>我有光名最勝尊，　持其名者智無礙。</div>
<div class='lg-row'>我有光明名速疾，　持其名者成勝僧。</div>
<div class='lg-row'>我有光明名有相，　持其名者了深法。</div>
<div class='lg-row'>我有光明名無相，　持其名者離於慢。</div>
<div class='lg-row'>我有光明名無生，　持其名者獲無得。</div>
<div class='lg-row'>我有光明名念佛，　為諸如來之所讚，</div>
<div class='lg-row'>於多佛所修諸行，　爾乃得成如是光。</div>
<div class='lg-row'>佛身所現諸光明，　千俱胝剎微塵數，</div>
<div class='lg-row'>如是無量俱胝剎，　其數又如大海沙，</div>
<div class='lg-row'>一一微塵諸光明，　各有若干多眷屬，</div>
<div class='lg-row'>其光遍往無佛剎，　化作如來清淨身，</div>
<div class='lg-row'>演說甚深微妙法，　安住眾生忍辱中。</div>
<div class='lg-row'>我有光明名為佛，　令諸眾生住佛道。</div>
<div class='lg-row'>我有光明名為法，　清淨照曜無瑕垢。</div>
<div class='lg-row'>我有光明名為僧，　諸佛如來所稱歎。</div>
<div class='lg-row'>我有光明名清淨，　其光殊勝甚難得。</div>
<div class='lg-row'>我有光明名為華，　利益眾生得成熟。</div>
<div class='lg-row'>我有光明名為梵，　或名帝釋或名天，</div>
<div class='lg-row'>名月名龍名夜叉，　名阿修羅迦樓羅，</div>
<div class='lg-row'>或有名王名婦女，　或名童女或童男，</div>
<div class='lg-row'>如是種種諸光明，　各以善法化同類，</div>
<div class='lg-row'>能令無量俱胝眾，　皆得成就於菩提，</div>
<div class='lg-row'>我有光明名智慧，　或有名戒或名慈，</div>
<div class='lg-row'>或名悲喜或名燈，　或號塗香或音樂，</div>
<div class='lg-row'>如是等類諸光明，　各隨本行為其稱，</div>
<div class='lg-row'>皆攝無量群生類，　由是成就此光明。</div>
<div class='lg-row'>我有光明名尊重，　諸佛如來之所讚，</div>
<div class='lg-row'>於佛教法常恭敬，　由是成就此光明。</div>
<div class='lg-row'>佛眼所見眾生數，　一毛孔現若干光，</div>
<div class='lg-row'>而彼一一諸光明，　各有眷屬共圍遶，</div>
<div class='lg-row'>隨諸眾生心所念，　蒙佛光明皆成熟。</div>
<div class='lg-row'>若有聞說此光明，　能生歡喜深愛樂，</div>
<div class='lg-row'>是人往昔諸佛所，　已曾得聞如是經。</div>
<div class='lg-row'>我有光明名最勝，　眷屬八十俱胝數，</div>
<div class='lg-row'>昔曾一偈讚於佛，　是故成就此光明。</div>
<div class='lg-row'>我有光明名無憂，　眷屬八十那由眾，</div>
<div class='lg-row'>持一如來所說法，　是故成就此光明。</div>
<div class='lg-row'>我有光明名勝淨，　眷屬八十俱胝數，</div>
<div class='lg-row'>若能受持一三昧，　是故成就此光明。</div>
</div>
<div class="lg regular" style="margin-left:1em;"><div class='lg-row'>「過去有佛，　名為最勝，　彼佛住世，</div>
<div class='lg-row'>壽命無量。　最初成道，　法會之中，</div>
<div class='lg-row'>時有八十，　那由他眾。　爾時於此，</div>
<div class='lg-row'>閻浮提中，　有一國王，　名為樂聲。</div>
<div class='lg-row'>其王復有，　五百王子，　顏貌端正，</div>
<div class='lg-row'>見者歡喜。　是時父王，　威德自在，</div>
<div class='lg-row'>於三寶所，　深生信樂。　其王所有，</div>
<div class='lg-row'>勝妙園苑，　悉皆奉施，　彼佛世尊。</div>
<div class='lg-row'>是園苑中，　經行之處，　復有無量，</div>
<div class='lg-row'>薝蔔迦樹、　拘律陀樹、　甄叔迦樹、</div>
<div class='lg-row'>優曇鉢羅、　波羅波吒，　及尸利沙、</div>
<div class='lg-row'>無憂樹等，　其數各有，　八十俱胝。</div>
<div class='lg-row'>如是諸樹，　冬夏敷榮，　華果枝葉，</div>
<div class='lg-row'>光色鮮茂，　出微妙香，　薰如來身。</div>
<div class='lg-row'>有諸比丘，　身真金色，　各各皆坐，</div>
<div class='lg-row'>是林樹下，　勇猛精進，　得陀羅尼。</div>
<div class='lg-row'>爾時彼佛，　愍其父王，　及諸王子，</div>
<div class='lg-row'>并餘大眾，　演說如是，　決定光經。</div>
<div class='lg-row'>其王聞已，　心生歡喜，　以無量偈，</div>
<div class='lg-row'>稱讚如來。　其王復以，　八十俱胝，</div>
<div class='lg-row'>微妙寶蓋，　奉獻於佛。　一一寶蓋，</div>
<div class='lg-row'>以摩尼珠，　於其網間，　周匝嚴飾。</div>
<div class='lg-row'>是摩尼寶，　一一價直，　八十俱胝，</div>
<div class='lg-row'>閻浮檀金。　是一一蓋，　八十俱胝，</div>
<div class='lg-row'>摩尼寶珠，　以為瓔珞。　是摩尼寶，</div>
<div class='lg-row'>色澤鮮淨，　無有晝夜，　常放光明。</div>
<div class='lg-row'>一一光明，　照百由旬，　其光顯曜，</div>
<div class='lg-row'>蔽於日月。　其蓋復以，　八十俱胝，</div>
<div class='lg-row'>師子寶帶，　八十俱胝，　金縷寶鬘，</div>
<div class='lg-row'>四面嚴飾。　復以種種，　妙色珍奇，</div>
<div class='lg-row'>間錯莊嚴，　真珠寶網。　以如是蓋，</div>
<div class='lg-row'>周覆園苑，　其上復有，　蘇摩那花、</div>
<div class='lg-row'>阿提目多、　目真隣陀、　優曇鉢羅、</div>
<div class='lg-row'>青蓮華等，　如是種種，　無量華蓋，</div>
<div class='lg-row'>一一皆悉，　稱其寶網。　復以金縷，</div>
<div class='lg-row'>俱吒摩衣，　以為繒蓋，　而覆其上。</div>
<div class='lg-row'>復有金足，　栴檀寶床，　其數亦有，</div>
<div class='lg-row'>八十俱胝。　其床復以，　八十俱胝，</div>
<div class='lg-row'>繒綵茵褥，　而嚴飾之。　是時一切，</div>
<div class='lg-row'>諸眾生類，　乃至有頂，　皆來集會，</div>
<div class='lg-row'>於如來所，　聽是經典　天龍夜叉、</div>
<div class='lg-row'>乾闥婆王、　摩睺羅伽、　阿修羅等，</div>
<div class='lg-row'>聞是經已，　生歡喜心，　以百千偈，</div>
<div class='lg-row'>稱讚如來，　一切皆發，　大菩提願。</div>
<div class='lg-row'>諸天龍神，　及阿修羅，　以殷淨心，</div>
<div class='lg-row'>雨曼陀華、　真珠等寶，　而為供養。</div>
<div class='lg-row'>爾時復有，　八十俱胝，　大威力天，</div>
<div class='lg-row'>聞是經已，　心生歡喜，　發菩提願，</div>
<div class='lg-row'>於未來世，　得斯光明。　是時如來，</div>
<div class='lg-row'>知彼意樂，　即授其記，　當得作佛。</div>
<div class='lg-row'>爾時復有，　八十俱胝，　釋提桓因，</div>
<div class='lg-row'>并諸梵眾，　聞說如是，　現光經典，</div>
<div class='lg-row'>亦生歡喜，　發菩提心，　皆得授記，</div>
<div class='lg-row'>當來作佛。　爾時復有，　八十俱胝，</div>
<div class='lg-row'>那由他龍，　聞是經已，　發菩提心，</div>
<div class='lg-row'>皆蒙授記。　爾時復有，　八十俱胝，</div>
<div class='lg-row'>金翅鳥王，　聞是經已，　堅持五戒，</div>
<div class='lg-row'>亦授其記。　爾時復有，　八十俱胝，</div>
<div class='lg-row'>乾闥婆王，　聞是經已，　奏千種樂，</div>
<div class='lg-row'>出微妙聲，　供養於佛，　而得授記。</div>
<div class='lg-row'>復有八十，　那由他數，　夜叉鬼王，</div>
<div class='lg-row'>聞是經已，　於佛智慧，　深生淨信，</div>
<div class='lg-row'>一切皆得，　受菩提記。　月光當知，</div>
<div class='lg-row'>時樂聲王，　種種供養，　彼如來者，</div>
<div class='lg-row'>豈異人乎？　即汝身是。　汝因往昔，</div>
<div class='lg-row'>聞是經典，　是故今者，　還復諮問。</div>
<div class='lg-row'>若人於我，　般涅槃後，　法輪將欲，</div>
<div class='lg-row'>滅壞之時，　於是教中，　生淨信者，</div>
<div class='lg-row'>則能廣說，　如是經典。</div>
</div>
<div class="lg regular" style="margin-left:1em;"><div class='lg-row'>「若於未來說是經，　則為護持於我法，</div>
<div class='lg-row'>猶如眾商善導師，　亦名護持於寶藏。</div>
<div class='lg-row'>若於末世聞此經，　如彈指頃生欣樂，</div>
<div class='lg-row'>當知皆是佛威神，　亦由文殊所加護，</div>
<div class='lg-row'>是人則為見諸佛，　授其祕法令聰慧。</div>
<div class='lg-row'>若人質直心柔軟，　常勤供養於諸佛，</div>
<div class='lg-row'>修行無我生慈忍，　是人愛樂於此經。</div>
<div class='lg-row'>若人常懷不善心，　貪求利養無厭足，</div>
<div class='lg-row'>於諸寂靜無欣慕，　是人不樂於此經。</div>
<div class='lg-row'>若人供養諸如來，　善能了知深妙法，</div>
<div class='lg-row'>於佛正智生淨信，　是人愛樂於此經。</div>
<div class='lg-row'>若人散亂無淨心，　常行魁膾難調伏，</div>
<div class='lg-row'>於諸欲境為僮僕，　是人不樂於此經。</div>
<div class='lg-row'>若人常樂阿蘭若，　獨處空閑心寂靜，</div>
<div class='lg-row'>不著利養及親屬，　是人愛樂於此經。</div>
<div class='lg-row'>若人隨順惡知友，　損壞自他諸善法，</div>
<div class='lg-row'>彼於戒定多退失，　是人不樂於此經。</div>
<div class='lg-row'>若人意樂極清淨，　常以智慧觀諸法，</div>
<div class='lg-row'>為善知識之所護，　是人愛樂於此經。</div>
<div class='lg-row'>若人繫著親友家，　與之花果令歡喜，</div>
<div class='lg-row'>心無正直懷諂曲，　是人不樂於此經。</div>
<div class='lg-row'>若人常念諸佛恩，　於勝善根生愛樂，</div>
<div class='lg-row'>迴向菩提無諂曲，　是人愛樂於此經。</div>
<div class='lg-row'>若人戀著於婦女，　種種上服而嚴飾，</div>
<div class='lg-row'>常願與彼同遊戲，　是人不樂於此經。</div>
<div class='lg-row'>若人深心無所依，　於諸欲境曾無染，</div>
<div class='lg-row'>不以飲食生諛諂，　是人愛樂於此經。</div>
<div class='lg-row'>若人教導諸群生，　而言婬欲無諸過，</div>
<div class='lg-row'>則為誹謗三世佛，　是人不樂於此經。</div>
<div class='lg-row'>若人信樂常堅固，　發起精進求諸法，</div>
<div class='lg-row'>不生疲倦及輕慢，　是人愛樂於此經。</div>
<div class='lg-row'>若人繫著諸婦女，　常於欲境懷思念，</div>
<div class='lg-row'>不修智慧廣饒益，　是人不樂於此經。</div>
<div class='lg-row'>若人宴坐山林中，　修習智慧皆清淨，</div>
<div class='lg-row'>不貪一切資生具，　是人愛樂於此經。</div>
<div class='lg-row'>若人於眼前後際，　而常迷惑不能了，</div>
<div class='lg-row'>彼則愚癡為魔羂，　是人不樂於此經。</div>
<div class='lg-row'>若人於眼前後際，　而常通達無迷惑，</div>
<div class='lg-row'>彼則解脫諸魔羂，　是人愛樂於此經。</div>
<div class='lg-row'>若人於眼有無邊，　而常迷惑不能了，</div>
<div class='lg-row'>彼則愚癡為魔羂，　是人不樂於此經。</div>
<div class='lg-row'>若人於眼有無邊，　而常通達無迷惑，</div>
<div class='lg-row'>彼則解脫諸魔羂，　是人愛樂於此經。</div>
<div class='lg-row'>若人於眼成壞相，　而常迷惑不能了，</div>
<div class='lg-row'>彼則愚癡為魔羂，　是人不樂於此經。</div>
<div class='lg-row'>若人於眼成壞相，　而常通達無迷惑，</div>
<div class='lg-row'>彼則解脫諸魔羂，　是人愛樂於此經。</div>
<div class='lg-row'>乃至耳鼻舌身心，　色聲香味并觸法，</div>
<div class='lg-row'>地水火風與體性，　事物眾生及以苦，</div>
<div class='lg-row'>蘊界世生聲名諦，　貪瞋癡慢愛覆憍，</div>
<div class='lg-row'>慳嫉諂誑并忿等，　當知一一皆如是。</div>
<div class='lg-row'>若人於彼眼盡邊，　而常迷惑不能了，</div>
<div class='lg-row'>彼則墮諸凡夫行，　是人不樂於此經。</div>
<div class='lg-row'>若人於彼眼盡邊，　而常通達無迷惑，</div>
<div class='lg-row'>彼則離諸凡夫行，　是人愛樂於此經。</div>
<div class='lg-row'>若人於彼眼滅壞，　而常迷惑不能了，</div>
<div class='lg-row'>彼則墮諸凡夫行，　是人不樂於此經。</div>
<div class='lg-row'>若人於彼眼滅壞，　而常通達無迷惑，</div>
<div class='lg-row'>彼則離諸凡夫行，　是人愛樂於此經。</div>
<div class='lg-row'>若人於彼眼寂滅，　而常迷惑不能了，</div>
<div class='lg-row'>彼則墮諸凡夫行，　是人不樂於此經。</div>
<div class='lg-row'>若人於彼眼寂滅，　而常通達無迷惑，</div>
<div class='lg-row'>彼則離諸凡夫行，　是人愛樂於此經。</div>
<div class='lg-row'>若人於眼無去來，　而常迷惑不能了，</div>
<div class='lg-row'>彼則墮諸凡夫行，　是人不樂於此經。</div>
<div class='lg-row'>若人於眼無去來，　而常通達不迷惑，</div>
<div class='lg-row'>彼則離諸凡夫行，　是人愛樂於此經。</div>
<div class='lg-row'>若人不了眼無我，　於眼盡性常迷惑，</div>
<div class='lg-row'>彼則墮諸凡夫行，　是人不樂於此經。</div>
<div class='lg-row'>若人能了眼無我，　於眼盡性常通達，</div>
<div class='lg-row'>彼則離於凡夫行，　是人愛樂於此經。</div>
<div class='lg-row'>若人不了眼無我，　於忍行處常迷惑，</div>
<div class='lg-row'>彼則墮諸凡夫行，　是人不樂於此經。</div>
<div class='lg-row'>若人能了眼無我，　於忍行處常通達，</div>
<div class='lg-row'>彼則離諸凡夫行，　是人愛樂於此經。</div>
<div class='lg-row'>若人不了眼盡性，　彼不成就無依戒，</div>
<div class='lg-row'>以不成就無依戒，　是人不樂於此經。</div>
<div class='lg-row'>若人能了眼盡性，　彼則成就無依戒，</div>
<div class='lg-row'>以能成就無依戒，　是人愛樂於此經。</div>
<div class='lg-row'>若人不了眼盡性，　彼不成就無漏戒，</div>
<div class='lg-row'>以不成就無漏戒，　是人不樂於此經。</div>
<div class='lg-row'>若人能了眼盡性，　彼則成就無漏戒，</div>
<div class='lg-row'>以能成就無漏戒，　是人愛樂於此經。</div>
<div class='lg-row'>若人不了眼盡性，　彼不成就無漏慧，</div>
<div class='lg-row'>以不成就無漏慧，　是人不樂於此經。</div>
<div class='lg-row'>若人能了眼盡性，　彼則成就無漏慧，</div>
<div class='lg-row'>以能成就無漏慧，　是人愛樂於此經。</div>
<div class='lg-row'>若人不了眼盡性，　於眼空性常迷惑，</div>
<div class='lg-row'>彼不能生總持智，　是人不樂於此經。</div>
<div class='lg-row'>若人能了眼盡性，　於眼空性常通達，</div>
<div class='lg-row'>彼則能生總持智，　是人愛樂於此經。</div>
<div class='lg-row'>若人了知眼盡性，　彼則成就總持智，</div>
<div class='lg-row'>乃至無上無著智，　是人愛樂於此經。</div>
<div class='lg-row'>若人不樂於此經，　於眼盡性常迷惑，</div>
<div class='lg-row'>彼則退失諸禪定，　證無上智實為難。</div>
<div class='lg-row'>若人愛樂於此經，　於眼盡性能通達，</div>
<div class='lg-row'>彼則成就諸禪定，　證無上智不為難。</div>
<div class='lg-row'>若人了知眼盡性，　於無我相能通達，</div>
<div class='lg-row'>彼則常聞如是法，　深生信解得無疑。</div>
<div class='lg-row'>若人思惟眼盡性，　晝夜精勤無懈惓，</div>
<div class='lg-row'>彼則成就總持辯，　常能演說於此經。</div>
<div class='lg-row'>若人思惟於此經，　成就出現光明智，</div>
<div class='lg-row'>彼則顯發諸如來，　於眼空性能通達。</div>
<div class='lg-row'>假使建立百千塔，　供養一切諸世尊，</div>
<div class='lg-row'>若人思惟於此經，　所獲功德復過彼。</div>
<div class='lg-row'>假使百千諸伎樂，　供養如來之舍利，</div>
<div class='lg-row'>若人得聞於此經，　所獲功德復過彼。</div>
<div class='lg-row'>佛眼所見諸眾生，　皆同如來而供養，</div>
<div class='lg-row'>過於無量俱胝劫，　不如受持於此經。</div>
<div class='lg-row'>若人於此契經中，　受持演說四句偈，</div>
<div class='lg-row'>當於是人生恭敬，　猶如最勝大悲尊。</div>
<div class='lg-row'>我於往昔百千劫，　流轉三有生死中，</div>
<div class='lg-row'>曾於無量諸佛所，　為是經故而供養。</div>
<div class='lg-row'>或然無量百千燈，　其炷各等由旬量，</div>
<div class='lg-row'>為於此經得自在，　是故供養大導師。</div>
<div class='lg-row'>或以薝蔔婆利花，　蘇摩那花無憂花，</div>
<div class='lg-row'>以此花鬘及幢蓋，　種種供養如來塔。</div>
<div class='lg-row'>我於往昔生死中，　有來求者咸能施，</div>
<div class='lg-row'>或施花果諸林苑，　或施橋梁及井泉，</div>
<div class='lg-row'>或施白象及麒麟，　或施寶馬并綵女，</div>
<div class='lg-row'>或施金床珍寶帳，　或施瓔珞雜花鬘，</div>
<div class='lg-row'>如是一一滿百千，　為此經故心無倦。</div>
</div>
<p class='juan'>大寶積經卷第三十</p></div>
</div><!-- end of div[@id='body'] -->
</body></html>