<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu22' />大寶積經卷第八</p><p class="byline">西晉三藏竺法護奉　詔譯</p><a id='mulu23' /><a id='mulu24' />
<p class='h1'>密迹金剛力士會第三之一</p><p>聞如是：</p>
<p>一時佛遊王舍城靈鷲山，與大比丘眾俱四萬二千，菩薩八萬四千。一切大聖神通以達，各在十方異佛國會故來集此，皆得法忍至不退轉、一生補處，逮致總持辯才無礙，周流十方無數佛土神通自娛，棄諸外學降伏眾魔消諸怨敵，等心眾生，覩一切原，曉了三界眾生根本，普入一切諸度無極。常處閑靜，善權方便靡所不通。諸佛諮嗟宣揚其德，修無數劫奉開士行，積功累德億載兆姟，從無限世心平如地，諸佛土境不可限量。所行清淨，棄眾罣礙除諸陰蓋。其身堅強猶如鉤鎖，得金剛志致道聖性。大師子吼獨步眾會，體解所入得無所畏，光蔽日月闡曜真法。等于三世，去來今得寤惑決疑。深入微妙，下於緣起開化剛強，捐捨斷滅有常之想。一切禪思三昧正受，將護暢達處處所入。十方聞聲受無重問，不斷三寶訓誨言教，積德無量興隆道寶，過諸聲聞緣覺之地。行無盡慈遵無極哀，攝四梵行，四恩普濟隨時開度，過三脫門至三達智。周旋三界猶如日月，往來四域如轉輪聖王，以勇猛慧度生老死，出入五趣如炬照冥，心無所著猶如蓮華生於污埿，行無增損猶如虛空無所增愛。頒宣三藏如國明君賜報印綬拜與官號，超俗八法不以慼忻，遊入八難化眾危厄，以慧成就轉不退輪，解眾廢亂顯示正真本無之法。發訓超分至一切智，三界為震。佛十八法誨諸愚冥，離於三毒如吹浮雲，以道法舟往度眾生，勸十二海脫生死輪，往來三處濟十二因。諸會菩薩具足功勳，其名曰：月施菩薩、月英菩薩、寂英菩薩、首英菩薩、光英菩薩、光首菩薩，首積、首寂、鉤鎖、龍忻、龍施、執像蜜天、緣勝、緣手、常舉手、常下手、寶印手、寶掌、普世、宿王、金剛意、金剛步、不動行迹、過三世度、無量迹、無量意、海意、堅意、上意、持意、增意、常慘、常笑、喜根、善照威、離垢、棄惡趣、去眾蓋、極精進、智積、常觀、光世音、大勢至、山頂、虛空藏、不眴、不慕樂、寶上、寶心、善思、善思義、珠結總、豪王、淨王、嚴土、寶事、恩施、帝天、水天、帝罔、明罔、喻天、積快、臂善、白象、香手、眾香手、師子、英普、利意、妙御、大御、寂意、慈氏、普首、童真，其八萬四千菩薩號各如是。</p>
<p>爾時於是三千大千佛土，大尊巍巍釋、梵、四天王，諸天、龍、神、阿須輪、迦留羅、真陀羅、摩休勒、揵沓惒，諸王官屬咸來集會。阿耨達龍王、和輪龍王、摩那斯龍王、多朱龍王、雪色龍王、無量色龍王、須深龍王，及餘無數百千龍王，并其官屬皆來在會。閑居阿<span class='corr'>須</span>輪、須摩質阿須輪、決河阿須輪、順樹阿須輪、瓔珞阿須輪、狂惑阿須輪、斷絕阿須輪、執鬼阿須輪，各與無數眷屬圍旋，皆來在會。摩竭國王萍沙及宮人眷屬，皆來在會。諸比丘、比丘尼、清信士、清信女，主天地神、欲行天、色行天、淨居天，悉來在會。</p>
<p>彼時世尊與無央數百千之眾眷屬圍旋而為說經，頒宣菩薩諸大士業，其法名曰淨濟廣布道義。何謂菩薩業？以行布施，開化眾生救濟危厄；修禁戒業，周滿所願十善之事；行忍辱業，備悉諸相八十種好嚴飾己身；行精進業，所造德本一切具足無所缺漏；行禪思業，志性和安成無思議；行智慧業，斷眾塵勞，成就聖明化諸不達，行博聞業，致無礙辯，所說如流聽者輒受；行功德業，勸益眾生無限之福；行聖明業，緣致無量至真辯才；行寂然業，所興發眾不可思議；行正觀業，棄捨邪行無益之事；行慈心業，常修仁和未嘗懷害；行哀之業，欲濟眾生不厭終始；行喜之業，樂法之樂而以自娛，亦化眾生使慕道法；行於護業，斷無量釁示其罪福以法兼利，聽法會業去眾陰蓋令不自大；行出家業，捐捨恩愛戀恨之心世俗之習；行閑居業，所立要義不失一心；行有志業，逮得總持念法不忘以化眾庶；行思念業，其意曉了靡不通達；行遊步業，解義所趣有益不損；行意止業，觀身痛癢心意諸法；行意斷業，皆斷一切眾罪惡法，普修道義諸行妙法；行神足業，輕其身心往來趣厄救眾下劣；行諸根業，具足寂靜，眼耳鼻口身心使定不亂；行諸力業，消眾塵勞瑕穢之非，常能自制亦化眾庶；行覺意業，暢自然法以達正己；行於道業，越眾邪徑九十六種；行真正業，致仁義事無有瞋喜；行解辯業，見眾生心而為開闡；行自歸業，己身自達不須仰人；行善友業，通功勳門濟以慧德；行純性業，普和三世無有欺惑；行應時業，皆能具足越一切難；行聖賢業；所往殊特與眾超異；行宴坐業，如所聞法常奉行之；行四恩業，合聚於眾為演經法；行正法業，順三寶教令不斷絕；曉勸助業，勤化眾生嚴淨佛土；權方便業，普用具足一切愍智。世尊如是廣為一切宣菩薩業，名曰清淨。</p>
<p>於是金剛力士，名曰密迹，住世尊右，手執金剛前白佛言：「至未曾有，如來至真快說菩薩號淨濟業經典之要。如向大聖頒宣斯法，我察思議是一切業，皆入菩薩眾德慧業。所以者何？其妙功德悉諸菩薩之所娛樂、所化變示，以是所樂攝導眾生。其慧業者，菩薩雅詞多所悅可。若有菩薩曉了舉要功德之業，修慧明業，是行第一真實至誠。所以者何？其功德業則是菩薩善權方便，所度無極具足福慶。其斯慧業，則是菩薩智度無極眾行備悉。以是二業普備一切諸菩薩道而恩廣濟，諸魔官屬莫能當者，以度魔界。菩薩如是至不退轉，當成無上正真之道，計於法本。諸不退轉近佛世尊，皆致如來祕密要藏，恣意頒宣未曾覆匿。」</p>
<p>於時寂意菩薩謂密迹金剛力士：「密迹！所云有二事業，近於如來慧。仁能樂住宣於如來祕密之業，非諸聲聞緣覺之地所能及逮，況餘凡庶之所及乎！」時密迹金剛力士默然不報。</p>
<p>時寂意菩薩前白佛言：「密迹力士豈能屈意為斯眾會隨時敷演諸菩薩密如來祕要？一切眾會普共渴仰欲得聞之。若聞所說心中坦然，忻喜大悅奉菩薩行，具足成就此要密事，心性調和入無極慈。」</p>
<p>佛告密迹金剛力士：「仁能重任為此眾會說菩薩密如來祕要，千佛勸歎。卿宣諸菩薩道品諸行，眾會樂聞。」密迹金剛力士前白佛言：「少能堪任為諸眾會宣菩薩密如來祕要。假使如來勸佐威神而見扶接，乘大慧光承佛聖旨，乃敢宣布諸菩薩密如來祕要。猶如，世尊！夜闇冥時依燈火明，得見形色往來好醜東西南北所當進退。如是世尊！若見建立承佛聖旨，所知少小粗舉歎說。」</p>
<p>佛言：「善哉！便時宣之。」</p>
<p>時密迹力士語寂意菩薩：「仁者且聽，及諸來會聞諸菩薩密如來祕要，勿恐勿怖，無以懷怖。」</p>
<p>時寂意菩薩告諸會者：「如來所宣布四不思議，以是得成無上正真之道，逮最正覺。何謂為四？所造立業不可思議，志如龍王行不可計，禪思一心不可稱限，諸佛所行無有邊際；是為四事。仁者當知，是四不可思議，佛道所行不可思議，為最至尊以成正覺，是故名曰四不可思議。諸仁集會，若聞菩薩諸佛世尊不可思議，不當恐怖而懷畏懼，益加踊躍倍抱恭恪乃達大道。」</p>
<p>爾時寂意即如其像三昧正受，令一切眾會聞如來法，無誹謗者各心忻豫一切來集眾會場地，天雨眾華諸心念華若干種品，散於佛上及眾會上以用供養。</p>
<p>於是密迹力士語寂意曰：「諦聽諦聽，善思念之。今當宣布諸菩薩密、如來祕要，夙夜寂然而修惔怕。如來菩薩所言至誠，無分別決乃授道別，從是以往順從菩薩。五行菩薩，無有諛諂、不為匿訑、不自貢高；現相應時自在變化；以自在心不計邪<span class='corr'>侫</span>非法之業；謹慎身行威儀禮節，開化眾生，口無所說不妄有辭；菩薩威儀不可限量。又次寂意！隨眾生行，因可開化一切威儀禮節之事，所行學問禪思禮節，使學若干音響言辭各令明了。男女所行舉動進止威儀禮節，各以大小乳下嬰孩，應見化者各慎威儀。長老中年少小之類，所可應化威儀禮節，尊卑豪賤明愚所行開塞達騃。所行多少威儀禮節，因依訓誨應得度者而開化之。地獄、餓鬼、畜生之類，諸天、龍、神、阿須輪、迦樓羅、真陀羅、摩休勒、若人非人，所應開化而誘導之。比丘、比丘尼、清信士、清信女，釋梵四天王、大神妙天，所應開化而訓誨之。菩薩皆知深淺厚薄難度易化，應病與藥而為說法，使諸貪婬不貪財業，建立威儀隨其禮節。菩薩在彼無為寂然，以身修行不捨靜默顯身威儀，若有貪嫉各為示現，不惜身命隨時救濟。身行清淨體演光明，諸在地獄、餓鬼、畜生勤苦之患，濟其危厄立在安處令無眾難。若有眾生多所悋業，隨其所好現若干種珍寶財業，各使得所。頭目肌肉骨節支體髓腦、妻子群從車馬奴僕衣裘，從志所樂皆施與之。若求甘饍上好衣被，皆令充意各得其所。受諸眾生無央數身，法界無量舉安無處飽滿一切。道智無窮各現其身，在於十方不可限極，因緣方便亦不可盡。以無數身隨時現體，開化眾生各令得所。若有眾生多貪欲者婬想情色，化現女像端正殊妙，其人見之喜悅敬向，與共相娛視之無厭如寶明珠，卒便臭穢顏色甚惡。覩是所變心患厭之，便示死亡益用惡見，因為說法無常苦空，一切三界猶如幻化無一真諦。聞之則達，便發無上正真道意逮不退轉。又彼菩薩以一寶蓋覆斯三千大千世界靡不周遍，復能內之於一芥子。若劫燒時皆舉一切著其一掌，斯身不大亦不增減。其身供養周於十方諸佛世尊，復變化華如須彌山懷之裓上，成為華蓋貢上如來。化一香鑪如千佛土、作一燈炬如須彌山，供奉如來，照恒河沙諸佛國土以貢上佛。以細帛㲲裹覆其身，灌用麻油以為燈火，自然己身演其光明，照遍三千大千佛土。若眾生見怪之所以，或得想念菩薩境界。覩此變化無央數眾皆發道心，得悅可意充實飽滿。被弘誓鎧現和羅勢執於無極，手持金剛力士侍佛而自顯燿，眾人恐怖自歸作禮。菩薩大士聽受經法，示大力士在於塚間，大聚眾人自現身死。形體廣長棄大塚間，又諸禽獸食噉其肉，四足兩足服食其體，壽終之後皆得生天。緣是為本乃至滅度，悉是菩薩本願殊特之所致也。所以者何？其彼菩薩本發意時心自要誓：『設使有人禽獸飛鳥，見我身死來噉肌肉，壽終生天度世得道，奉持禁戒所願者得。』如是寂意！當作是觀，菩薩所行隨時之儀而開化之。」</p>
<p>密迹金剛力士謂寂意菩薩：「乃往過去久遠世時，是閻浮利天下廣大周合一域，有八萬四千國，其餘郡縣丘聚無數百千，人民熾盛不可計限。爾時多有財寶衣食自然周匝充滿，眾奇寶樹交絡屋宅。斯諸眾生有若干疾、不安眾患多羸瘦者，金痍療瘡疽痛惡疾，又有無數百千良醫所不能療。眾人得疾積有年歲，無能自安求哀自歸。當是眾人遭是其厄則無救護，各自稱怨，呼天、龍、神、揵陀羅、真陀羅、摩休勒、人與非人：『誰能療治消我病厄？』菩薩爾時為一切首，現為良醫療眾人疾，常用慈心專精走使侍從其後，猶如奴僕給所當得，以報恩慈濟人危厄。是故寂意！乃往古世，今斯世尊當爾世時作天帝釋，名曰善自。在於天上遙見眾人得若干病困厄難言，以天耳聞眾人厄困呻呼悲嗟，見聞如是興大悲哀，心自念言：『今此眾人委厄甚困無所歸依。今吾應宜濟眾困厄，其無救者為立善救、無所依者為設眾依、無所歸者為造受歸。』爾時天下閻浮利中有一大國城名曰具留，彼時天帝菩薩去國不遠，化作一蟲獸名曰仁良，自然化生在其國界。時天帝釋往在虛空，以偈告語天下閻浮利人：</p>

<div class="lg regular" style="margin-left:2em;"><div class='lg-row'>「『去此國土不大遠，　而有一蟲名仁良，</div>
<div class='lg-row'>其有服食此蟲肉，　則得免濟一切厄。</div>
<div class='lg-row'>汝等勿恐莫懷懼，　覩其蟲身恣取肉，</div>
<div class='lg-row'>終不抱瞋無厭穢，　斯是神妙好良藥。』」</div>
</div><p>密迹金剛力士復語寂意菩薩：「爾時彼大國城郡縣村落丘聚眾疾諸彼病人，聞此音聲咸皆集詣具留大國。到其蟲所，取其肌肉各齎來歸以救療病，各得除愈，其蟲身肉如故不減。時其國界空野中蟲說是頌曰：</p>

<div class="lg regular" style="margin-left:2em;"><div class='lg-row'>「『以斯之言要，　令眾成佛道，</div>
<div class='lg-row'>使吾妙智慧，　究竟無窮盡。</div>
<div class='lg-row'>周習學禁戒，　取肌肉施與，</div>
<div class='lg-row'>以是至誠辭，　速逮正真道。』」</div>
</div><p>密迹金剛力士曰：「如是寂意！其天下閻浮利諸有病者，皆往取是仁良蟲肉悉服食之，療體之病靡不得瘳。於時其蟲愍慈眾生，其身如故亦不增減，各各截取復生如故，其身完具亦不缺漏。郡國縣邑州城大邦諸有苦患，敢來食此仁良蟲肉皆得安隱。七日之中使天下人無復疾病眾患之難，唯去身病未消心疾婬怒癡疹。時天下人男女大小皆得安隱無復身患，各心念言：『今我等身，以何方便報答仁良所育慈養，乃能被荷眾病得愈，身得安隱永無眾患。』諸病愈者普共集會，詣具留國到仁良蟲所，皆共叉手為仁良蟲說此偈言：</p>

<div class="lg regular" style="margin-left:2em;"><div class='lg-row'>「『仁為是救護，　仁身良醫藥，</div>
<div class='lg-row'>咸令我除患，　以何報仁養？』」</div>
</div><p>爾時仁良蟲自沒其身，現天帝形為大眾人而說頌曰：</p>

<div class="lg regular" style="margin-left:2em;"><div class='lg-row'>「『如吾今日身，　不用眾居業，</div>
<div class='lg-row'>不以飲食供，　金銀及珍寶，</div>
<div class='lg-row'>不以好象車，　不快馬細車。</div>
<div class='lg-row'>男女諸大小，　咸<span class='corr'>共</span>心和同，</div>
<div class='lg-row'>皆改往修來，　身奉行十善。</div>
<div class='lg-row'>各相向慈心，　展轉相愍傷，</div>
<div class='lg-row'>相見如骨肉，　猶如父母子，</div>
<div class='lg-row'>心不懷害念，　乃報其慈養。』」</div>
</div><p>密迹金剛力士語寂意菩薩：「時彼眾人聞其訓誨，宿福所化，皆共奉行是十善業，具足清淨不令缺漏。如是寂意！時天下人男女大小奉行十善，終身沒已不墮惡趣三厄之難，壽終之後自然得生忉利天上。又天帝釋為講說法開示大業，皆發無上正真道意，應時悉立不退轉地。寂意當了，是則菩薩所修密行，護身清淨不惜身命以己用施，開化救濟無數眾生使至大道。」</p>
<p>佛告寂意：「菩薩身所行眾密堅固牢強，不可破壞猶如金剛。其身散以眾人所學從志律故，雖欲毀之不能破壞。眾生以學，從學法住一切不壞。所宣言教，火不能燒刀不能傷。其身堅強要不可毀，猶如，寂意！其菩薩身，身順法律調化眾生。其菩薩心，不以寂然、不懷妄想。一切眾生身悉本無，其己亦然亦復本空。以了本無，己身本無一切諸法亦復本無。諸法本無，又解己身以歸本無，一切諸法亦復本無。諸法本無，己身自然亦歸本無。己以本無，過去當來今現在法亦復本無。去來今法以了本無，又復己身亦復本無，過去本無、當來本無而不錯亂。當來本無不與過去本無相違也，過去本無不與現在本無相違也，現在本無不與過去本無相違也。現在本無不與過去當來相違也，過去當來本無不與現在本無相違也，其當來本無不與現在本無相違也。去來今現本無不與現在本無而相違也。其去來今本無行者，諸陰諸種諸入眾衰四大未曾相違也。設使生死及與無為自然本無，生死本無，以無所行本無自然。無行本無，不違本無，諸行本無自然。又族姓子！所謂本無，其本無者等無有異，不離於欲，無所成立。本無諍訟，是諍訟者與諸諍訟亦無所諍，以無所諍，其本無者亦無所諍，是則名曰如來本無。如來無像，歸斯本無，是則名曰如來形像。普現一切諸所色像，是故形像如來形像一切本空，是則名曰如來之像。是故菩薩現一切像，如來未曾造現形像。無像無諍，爾乃普現一切眾像，不以本無有所成立。以本無業自觀其身，諸身本無，自察法身一切諸身，皆無有身。觀如來身，曉一切身從因緣生，以了法身本所從行，因與法身乃成法身。無陰種諸入，則曰法身行平等業。消除眾生所見之緣，若有所聞、所更麁細，猶如，寂意！耆域醫王合集諸藥，以取藥草作童子形，端正姝好世之希有，所作安諦所有究竟<span class='corr'>殊</span>異無比，往來周旋住立安坐臥寐經行，無所缺漏所顯變業。或有大豪國王太子大臣百官貴姓長者，來到耆域醫王所，視藥童子與共歌戲，相其顏色病皆得除，便致安隱寂靜無欲。寂意且觀，其耆域醫王療治世間，其餘醫師所不能及也。如是寂意！若菩薩奉行法身，假使眾生婬怒癡盛，男女大小欲相慕樂即共相娛，貪欲塵勞悉得休息。以得休息於內息想，謂離熱欲因斯受化，皆是菩薩所願具足。如是寂意！若菩薩行善修法身，斯諸菩薩則是法身。示以飲食充實斯體，不服摶食以安其身以斷眾饍，愍傷眾生而現復食，不以飯食入於體裏不著身中，又其法身力不增損。菩薩法身不知所生亦無有死、無終無始，而隨習俗現有生死。雖現終沒，解一切法悉無所行。示現所生，暢一切法無為無會。一切諸法雖有所生悉無所生，皆曉諸行自現其身，諸根闕減而所遊行不毀法身，則以法身法食法力，以法自歸了如來身。</p>
<p>「寂意！欲知如來身者，即虛空身而無等倫，處於三界為最至尊，施於眾生身無所歸，不可譬喻而無比類。其身清淨捨垢無塵，其身本淨而無沾污，自然鮮明永無塵冥，本性仁和悉無所生。其身寂然，不為心意識所見拘繫。其身自然，猶如幻化野馬水月。其身已度空無相願。其身普周十方虛空，心悉平等了三界本，一切眾生無有吾我。其身無底不可限量、無作無想。斯身無著無所思念，所住真諦致不可還。其身無像自然現像、無痛現痛，自然無想而現有想，無生死識而自然現諸生死識，無地水火風因其示現地水火風四大之身。解諸世間一切現法皆虛不實，眼無所見、耳無所聞、鼻無嗅香、舌不在味、身不倚行，永消眾識。意無所受、心無轉移，無心意識，解了真諦未曾進退。</p>
<p>「爾時，寂意！如來法身，若有菩薩以能逮斯如來等身，靡不周普奉菩薩行。在此三千大千世界，諸四方域郡國縣邑州城大邦，悉化其身皆遍現之，一切眾魔不能見知菩薩所為，現若不現悉能明了微妙之業。雖無所現，普現一切未曾念行見聞知識有所修行開化眾生，不以身行失四意止。為眾生類，因現其身無常苦空非身之義，解達諸身本法悉寂。為眾生現身歸壞敗，其以報應求於身者以是退轉；以是求報隨四顛倒。其有解覩無作無見，曉知其身猶如草木牆壁瓦石，為諸眾生現清淨身。如是寂意！曾為菩薩從錠光佛授決以來，致於密身清淨之體。正使菩薩口有所宣悉無言說。又有，寂意！如來所說隨時之宜，因其想念，說菩薩密身之寂靜，從是轉進而得拔濟所至無際。所謂菩薩身之祕密，由得自在。菩薩以宣己身<span class='corr'>寂</span>密，粗舉其要，假欲具說，江河沙劫不能究暢。」</p>
<p>密迹金剛力士謂寂意菩薩：「何謂言密？其言清淨，隨眾生類墮畜生中多少限數，菩薩亦現若干音響言語，其察音響現若干辭，順其眾生章句言語而演言教，隨時頒宣而與談語，說其苦樂善惡之處。其菩薩音，一切普入靡所不達。或有歌戲幻化瞋喜演其音句，隨其眾生言辭音響而入訓誨。因其一切身意所信心所好樂，菩薩悉解而分別之各使聞了。」</p>
<p>寂意菩薩問密迹力士：「菩薩所化音響如何？」</p>
<p>密迹答曰：「從其眾生一切音響。又菩薩音所順無限，猶如眾生所生之處心念各異，五趣音辭各各不同，不可稱計。菩薩如是各從音辭亦無言辭，是則名曰隨眾生音無不達之，曉無所有。當作是觀，一切眾響所宣言辭，終竟一切不可思議，言無窮極，是為菩薩所化隨時不可喻盡。自恣頒宣不可計響，或演釋、梵、四天王音，或復恣宣諸天、龍、神、阿須輪、迦樓羅、真陀羅、揵沓和、摩休勒、人與非人，隨眾生音上中下聲麁細好醜，而演音響喜悅一切。」於是頌曰：</p>

<div class="lg regular" style="margin-left:1em;"><div class='lg-row'>「以如言辭，　多所解決，　敷演無數，</div>
<div class='lg-row'>所說言教。　療以慈心，　達入愍哀，</div>
<div class='lg-row'>宣布廣說，　喜悅護意。　天帝合集，</div>
<div class='lg-row'>柔軟和調，　若有聞斯，　蔽眾音響。</div>
<div class='lg-row'>因從伎樂，　所演悲聲，　頒宣斯出，</div>
<div class='lg-row'>經典訓誨。　諸真陀羅，　思好雅頌，</div>
<div class='lg-row'>其音喻此，　普悉具足，　聞令欲止，</div>
<div class='lg-row'>婬心不興。　一切山神，　皆好音樂，</div>
<div class='lg-row'>計於欲界，　眾諸妙音。　諸伎樂出，</div>
<div class='lg-row'>諸天聲響，　皆悉起此，　誠可愛悅。</div>
<div class='lg-row'>其法音聲，　隨時方便，　所宣歌頌，</div>
<div class='lg-row'>消瞋恚欲，　除去癡慢，　自大之行，</div>
<div class='lg-row'>分別暢了，　行所歸趣。　以聞道術，</div>
<div class='lg-row'>宣傳之故，　其在色界，　一切諸天，</div>
<div class='lg-row'>皆能悅可，　斯諸天意。　因得聽聞，</div>
<div class='lg-row'>殊異言教，　在世發意，　當成佛道。</div>
<div class='lg-row'>龍揵陀羅、　摩休勒等，　一切妓樂，</div>
<div class='lg-row'>若干種品。　德海若宣，　微妙音教，</div>
<div class='lg-row'>眾生皆悅，　心豫踊躍。　入無央數，</div>
<div class='lg-row'>若干音響，　閻浮天下，　所居人民。</div>
<div class='lg-row'>其音普遍，　入斯眾生，　若得聞者，</div>
<div class='lg-row'>悉得度脫。　虛空天神，　及此地祇，</div>
<div class='lg-row'>其聲通達，　咸至彼間，　皆得聞教，</div>
<div class='lg-row'>莫不悅豫，　僉然決疑，　悉心歡欣。</div>
<div class='lg-row'>哀鸞鵠鴈、　赤嘴鵶音、　山鳥孔雀、</div>
<div class='lg-row'>鸚鵡鵾鷄、　鴈殊異鳥、　耆域鴛鴦、</div>
<div class='lg-row'>若聞此聲、　皆可意悅。　師子虎狼、</div>
<div class='lg-row'>熊羆猨猴、　麑鹿騾驢、　野狐諸兔、</div>
<div class='lg-row'>象馬狗犬、　牛羊猪類，　聞其音聲，</div>
<div class='lg-row'>可意喜悅。　四足二足，　諸有形貌，</div>
<div class='lg-row'>其多諸足，　諸無足者，　皆樂聞是，</div>
<div class='lg-row'>解知音聲，　宣布受誨，　捨眾邪業。</div>
<div class='lg-row'>於斯三千，　諸國有音，　最上中間，</div>
<div class='lg-row'>及豪下賤，　地獄餓鬼，　至畜生類，</div>
<div class='lg-row'>諸天人民，　眾諸音響，　行無妄見，</div>
<div class='lg-row'>唯念至真。　亦無想求，　未曾諍訟，</div>
<div class='lg-row'>奉行所業，　志存道心。　頒宣令現，</div>
<div class='lg-row'>當應時節，　己以專一，　忍眾生諍。</div>
<div class='lg-row'>以音教告，　百億國土，　從是通達，</div>
<div class='lg-row'>江河沙數，　不倚財業，　心無所行。</div>
<div class='lg-row'>諸佛國土，　所有眾魔，　此等得聞，</div>
<div class='lg-row'>斯大和聲，　悲哀將護，　所救如是，</div>
<div class='lg-row'>出入行步，　悉為興禮。　正使眾生，</div>
<div class='lg-row'>有百千億，　其心各抱，　若干志念；</div>
<div class='lg-row'>聞是言辭，　不以蔽礙，　叉其十指，</div>
<div class='lg-row'>稽首作禮。　臥寐聾瘂、　口不能言、</div>
<div class='lg-row'>跛蹇無足，　諸大疾病；　彼若聞此，</div>
<div class='lg-row'>微妙善語，　宣暢柔和，　至好音教，</div>
<div class='lg-row'>心常懷念。　塵勞危厄，　口所宣說，</div>
<div class='lg-row'>億載塵勞，　其得聞是，　清淨法音，</div>
<div class='lg-row'>開化烏鳥，　致於清涼。　口所宣布，</div>
<div class='lg-row'>眾生悉聞，　諸佛經法，　及諸聖眾，</div>
<div class='lg-row'>布施禁戒，　行忍辱事，　精進一心，</div>
<div class='lg-row'>智慧之法。　說意所存，　功勳眾行，</div>
<div class='lg-row'>億百千劫，　不能暢盡。　本際無底，</div>
<div class='lg-row'>其意無量，　演於佛音，　所往無極。」</div>
</div>
<p class='juan'>大寶積經卷第八</p></div>
</div><!-- end of div[@id='body'] -->
</body></html>