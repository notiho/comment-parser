<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu370' />大寶積經卷第一百一十九</p><p class="byline">大唐三藏菩提流志奉　詔譯</p><a id='mulu371' />
<p class='h1'>勝鬘夫人會第四十八</p><p>如是我聞：</p>
<p>一時佛在舍衛國祇樹給孤獨園。時憍薩羅波斯匿王及末利夫人初證法已，共相謂言：「我女勝鬘！慈晤聰愍多聞智慧，若見如來，於甚深法速能解了無諸疑惑。我今應當令善諭者發其誠信。」作是議已，王及夫人即便作書，稱揚如來真實功德。時遣一使名真提羅，奉持王書詣無鬪城授勝鬘夫人。時勝鬘夫人發書尋繹，頂受忻慶生希有心，向真提羅而說偈言：</p>

<div class="lg regular" style="margin-left:0em;"><div class='lg-row'>「我聞如來聲，　世間頗難遇，</div>
<div class='lg-row'>斯言若真實，　當賜汝衣服。</div>
<div class='lg-row'>若彼佛世尊，　為利世間現，</div>
<div class='lg-row'>必應見哀愍，　令我覩真相。」</div>
<div class='lg-row'>言念須臾頃，　佛於虛空中，</div>
<div class='lg-row'>現不思議身，　普放大光明。</div>
<div class='lg-row'>勝鬘及眷屬，　皆悉來集會，</div>
<div class='lg-row'>合掌瞻仰禮，　稱讚大導師：</div>
<div class='lg-row'>「如來妙色身，　世間無與等，</div>
<div class='lg-row'>無比不思議，　是故今敬禮。</div>
<div class='lg-row'>如來色無盡，　智慧亦復然，</div>
<div class='lg-row'>一切法常住，　是故我歸依。</div>
<div class='lg-row'>善調心過惡，　及與身四種，</div>
<div class='lg-row'>到不思議地，　故我今敬禮。</div>
<div class='lg-row'>知諸爾炎法，　智身無罣礙，</div>
<div class='lg-row'>於法無忘失，　故我今敬禮。</div>
<div class='lg-row'>稽首過稱量，　稽首無倫等，</div>
<div class='lg-row'>稽首法自在，　稽首超思惟。</div>
<div class='lg-row'>哀愍覆護我，　令法種增長，</div>
<div class='lg-row'>逮及最後身，　常在如來前。</div>
<div class='lg-row'>我所修福業，　此世及餘生，</div>
<div class='lg-row'>由斯善根力，　願佛恒攝受。」</div>
</div><p>時勝鬘夫人說此偈已，及諸眷屬一切大眾，頂禮佛足。爾時世尊即為勝鬘而說偈言：</p>

<div class="lg regular" style="margin-left:1em;"><div class='lg-row'>「我昔為菩提，　曾已開示汝，</div>
<div class='lg-row'>今復值遇我，　及來世亦然。」</div>
</div><p>說此偈已，即於會中授勝鬘夫人阿耨多羅三藐三菩提記：「汝今稱歎如來殊勝功德，以此善根，當於無量阿僧祇劫天人之中為自在王，諸所受用皆悉具足，所生之處常得遇我，現前稱歎如今無異。復當供養無量無數諸佛世尊，過二萬阿僧祇劫當得作佛，號曰普光如來、應、正等覺。彼佛國土無諸惡趣衰老病苦，亦無不善惡業道名。其中眾生形色端嚴，具五妙境純受快樂，蔽於他化自在諸天。彼諸眾生皆趣大乘，諸有如是學大乘者悉來生彼。」時勝鬘夫人得授記已，無量天人心懷踊躍，咸願往生彼佛世界。是時世尊皆與授記當生彼國。</p>
<p>時勝鬘夫人聞佛記已，於如來前合掌而立，發十弘誓，作如是言：「世尊！我從今日乃至菩提，於諸受戒不起犯心。世尊！我從今日乃至菩提，於諸師長不起慢心。世尊！我從今日乃至菩提，於諸眾生不起恚心。世尊！我從今日乃至菩提，於諸勝已及諸勝事不起妬心。世尊！我從今日乃至菩提，雖有少食不起慳心。世尊！我從今日乃至菩提，不自為己受畜財物，凡有所受為濟貧苦有情之類。世尊！我從今日乃至菩提，不求恩報行四攝事，無貪利心、無厭足心、無限礙心，攝受眾生。世尊！我從今日乃至菩提，見諸眾生無有依怙，幽繫疾惱種種危厄，終不捨離必願安隱，以善饒益令免眾苦。世尊！我從今日乃至菩提，若見一切諸惡律儀，毀犯如來清淨禁戒，凡我所攝城邑聚落，應調伏者而調伏之，應攝受者而攝受之。何以故？以調伏攝受故則正法久住，正法久住故天人充滿惡道減少，能令如來法輪常轉。世尊！我從今日乃至菩提，攝受正法終不忘失。何以故？忘失正法則忘大乘，忘大乘者則忘波羅蜜，忘波羅蜜者則捨大乘。若諸菩薩有於大乘不決定者，攝受正法則不堅固，便不堪任超凡夫境，則為大失。世尊！現在未來攝受正法諸菩薩等，具足無邊廣大利益。發斯弘誓，聖主世尊雖復證知，而諸有情善根微薄或起疑網，以十弘誓難成就故。彼或長夜習不善法受諸苦惱，為欲利益如斯眾生，今於佛前發誠實誓。世尊！我今發此十弘誓願，若實不虛，於大眾上當雨天花出天妙音。」勝鬘夫人於如來前作斯言已，時虛空中即雨天花出天妙音，歎言：「善哉勝鬘夫人！如汝所說真實無異。」爾時眾會既覩斯瑞，無諸疑惑生大歡喜，同聲唱言：「願與勝鬘夫人所生之處同其願行。」時佛世尊悉記大眾如其所願。</p>
<p>爾時勝鬘夫人復於佛前發三弘願：「以茲願力利益無邊諸有情類。第一願者，以我善根，於一切生得正法智。第二願者，若我所生得正智已，為諸眾生演說無倦。第三願者，我為攝受護持正法，於所生身不惜軀命。」爾時世尊聞斯願已，告勝鬘言：「如一切色悉入空界，如是菩薩恒沙諸願悉入茲願，此三願者真實廣大。」</p>
<p>爾時勝鬘夫人復白佛言：「世尊！今當承佛威神辯才之力，欲說大願，幸垂聽許。」</p>
<p>佛言：「勝鬘！恣汝所說。」</p>
<p>勝鬘夫人言：「菩薩所有恒沙諸願，一切皆入一大願中。一大願者，所謂攝受如來正法。如是攝受正法，真實廣大。」</p>
<p>佛言：「善哉勝鬘！汝久修習，智慧方便甚深微妙。有能解了汝所說義，彼於長夜植諸善本。如汝所說攝受正法，皆是過去未來現在諸佛已說今說當說。我得無上正等菩提，亦復常以種種相說攝受正法，如是稱揚攝受正法，所有功德無有邊際，如來智慧亦無邊際。何以故？是攝受正法有大功德、有大利益。」</p>
<p>時勝鬘夫人復白佛言：「世尊！我當承佛威神之力，更復演說攝受正法廣大之義。」</p>
<p>佛言：「聽汝所說。」</p>
<p>勝鬘夫人言：「攝受正法廣大義者，為得無量一切佛法，乃至能攝八萬行蘊。譬如劫初興諸色雲雨眾寶雨，如是攝受正法善根之雲，能雨無量福報之雨。世尊！又如劫初大水之中，能生三千大千界藏及四百億種種類洲。如是攝受正法，出生大乘無量界藏，并諸菩薩神通之力、種種法門，一切世間及出世間安樂具足，一切天人所未曾有。又如大地荷四重擔。何等為四？一者大海，二者諸山，三者草木，四者眾生。如是攝受正法諸善男子及善女人，堪能荷負四種重任逾彼大地。何等為四？謂離善友無聞非法，諸有情類以人天善根而成熟之，求聲聞者授聲聞乘，求獨覺者授獨覺乘，求大乘者授以大乘。是名攝受正法諸善男子及善女人，堪能荷負四種重任逾彼大地。世尊！如是攝受正法善男子善女人等建立大地，堪能荷負四種重任，普為眾生作不請友，大悲利益哀愍有情為世法母。又如大地是四種寶所生之處。何等為四？一者無價，二者上價，三者中價，四者下價。如是攝受正法善男子善女人建立大地，有情遇已獲四大寶，一切寶中最為殊勝。何等為四？謂諸有情遇斯善友，或有獲得人天善根，有證聲聞及辟支佛或無上乘善根功德。是名攝受正法善男子善女人建立大地，有情遇已便能獲得四種大寶。世尊！出大寶者，名為真實攝受正法。世尊！言攝受正法者，謂無異正法、無異攝受正法，正法即是攝受正法。世尊！無異波羅蜜、無異攝受正法，攝受正法即是波羅蜜多。何以故？攝受正法善男子善女人，應以施成熟者以施成熟，乃至捨身隨順彼意而成熟之，令彼有情安住正法，是名施波羅蜜。應以戒成熟者，守護六根淨身語意乃至威儀，隨順彼意而成熟之，令彼有情安住正法，是名戒波羅蜜。應以忍成熟者，若彼有情罵詈毀辱誹謗擾亂，以無恚心及利益心最上忍力，乃至顏色亦不變異，隨順彼意而成熟之，令彼有情安住正法，是名忍波羅蜜。應以精進而成熟者，於彼有情不起懈怠下劣之心，起大樂欲最上精進，於四威儀隨順彼意而成熟之，令彼有情安住正法，是名精進波羅蜜。應以靜慮而成熟者，於彼有情以無散亂成就正念，曾所作事終不忘失，隨順彼意而成熟之，令彼有情安住正法，是名靜慮波羅蜜。應以智慧而成熟者，彼諸有情為利益故問諸法義，以無倦心而為演說一切諸論、一切明處乃至種種工巧之處，令得究竟隨順彼意而成熟之，令彼有情安住正法，是名智慧波羅蜜。是故世尊！無異波羅蜜、無異攝受正法，攝受正法即是波羅蜜。」</p>
<p>時勝鬘夫人復白佛言：「世尊！我今承佛威神辯才之力，復說大義。」</p>
<p>佛言：「云何大義？」</p>
<p>「世尊！攝受正法者、無異攝受正法。無異攝受正法者，攝受正法善男子善女人，則是攝受正法。何以故？若攝受正法善男子善女人，為正法故捨身命財，如是人等以捨身故，證生死後際遠離老病得不壞常，無有變易究竟寂靜不可思議如來法身。以捨命故，證生死後際永離於死得無邊常，成就不可思議諸善功德，安住一切佛法神變。以捨財故，證生死後際超過有情無盡無減果報圓滿，具不思議功德莊嚴，為諸有情尊重供養。世尊！捨身命財攝受正法善男子善女人等，為諸如來之所授記。世尊！若善男子善女人，正法欲滅，有諸比丘、比丘尼、優婆塞、優婆夷，互相朋黨起諸諍訟，以不諂曲不欺誑心，愛樂正法攝受正法入善朋中。入善朋者，必為諸佛之所授記。世尊！我見攝受正法有斯大力，如來以此為眼、為法根本，為引導法、為通達法。」</p>
<p>爾時世尊聞勝鬘夫人所說攝受正法有大威力，歎言：「如是如是。善哉勝鬘！如汝所說，攝受正法大威德力。如大力士微觸末摩，生大苦痛更增重病。如是勝鬘！假令少分攝受正法，令魔波旬痛切愁惱悲號歎息，亦復如是。勝鬘！我常不見餘一善法令魔愁惱，猶如少分攝受正法。勝鬘！譬如牛王形色端正，身量殊特蔽於諸牛。如是勝鬘！修大乘者設令少分攝受正法，即能蔽於聲聞獨覺一切善法。勝鬘！又如須彌山王高廣嚴麗蔽於眾山。如是勝鬘！初趣大乘以饒益心不顧身命攝受正法，便能超過顧其身命久住大乘一切善根。是故勝鬘！當以攝受正法開示教化一切有情。如是勝鬘！攝受正法獲大福利及大果報。勝鬘！我於無數阿僧祇劫稱讚如是攝受正法所有功德，不得邊際，是故攝受正法成就如是無量功德。」</p>
<p>佛告勝鬘：「汝今復應演我所說攝受正法，一切諸佛共所愛樂。」</p>
<p>勝鬘白言：「善哉世尊！攝受正法者則名大乘。何以故？大乘者出生一切聲聞獨覺、世出世間所有善法。如阿耨達池出八大河，如是大乘出生一切聲聞獨覺、世出世間所有善法。世尊！又如一切種子草木叢林，皆依大地而得生長。如是一切聲聞獨覺、世出世間所有善法，皆依大乘而得生長。是故世尊！住於大乘攝受大乘，即住攝受聲聞獨覺、世出世間所有善法。如佛世尊所說六處，謂正法住、正法滅、別解脫、毘奈耶、正出家、受具足，為大乘故說此六處。所以者何？正法住者為大乘說，大乘住者即正法住。正法滅者為大乘說，大乘滅者即正法滅。別解脫、毘奈耶，此之二法義一名異。毘奈耶者即大乘學。所以者何？為佛出家而受具足，是故大乘戒蘊是毘奈耶，是正出家是受具足。世尊！阿羅漢者無有出家及受具足。何以故？阿羅漢不為如來出家受具足故。阿羅漢有怖畏想，歸依如來。何以故？阿羅漢於一切行住怖畏想，如人執劍欲來害己，是故阿羅漢不證出離究竟安樂。世尊！依不求依，如諸眾生無有歸依，彼彼恐怖，為安隱故求於歸依。世尊！如是阿羅漢有恐怖故歸依如來。是故阿羅漢及辟支佛，生法有餘、梵行未立、所作未辦、當有所斷未究竟故，去涅槃遠。何以故？唯有如來、應、正等覺證得涅槃，成就無量不可思議一切功德，所應斷者皆悉已斷究竟清淨，為諸有情之所瞻仰，超過二乘菩薩境界。阿羅漢等則不如是，言得涅槃佛之方便，是故阿羅漢等去涅槃遠。世尊說阿羅漢及辟支佛，觀察解脫四智究竟得蘇息者，皆是如來隨他意語不了義說。何以故？有二種死。何等為二？一者分段，二者變易。分段死者，謂相續有情。變易死者，謂阿羅漢及辟支佛、自在菩薩，隨意生身乃至菩提。二種死中，以分段死說阿羅漢及辟支佛，生於我生已盡之智。由能證得有餘果故，生於梵行已立之智，一切愚夫所不能作，七種學人未能成辦，相續煩惱究竟斷故，生於所作已辦之智。世尊說生不受後有智者，謂阿羅漢及辟支佛不能斷於一切煩惱，不了一切受生之智。何以故？是阿羅漢及辟支佛有餘煩惱不斷盡故，不能了知一切受生。煩惱有二，謂住地煩惱及起煩惱。住地有四。何等為四？謂見一處住地，欲愛住地，色愛住地，有愛住地。世尊！此四住地，能生一切遍起煩惱。起煩惱者，剎那剎那與心相應。世尊！無明住地，無始時來心不相應。世尊！四住地力能作遍起煩惱所依，比無明地，算數譬喻所不能及。世尊！如是無明住地，於有愛住地，其力最大。譬如魔王色力威德及眾眷屬，蔽於他化自在諸天。如是無明住地蔽四住地，過恒沙數煩惱所依，亦令四種煩惱久住。聲聞獨覺智不能斷，唯有如來智所能斷。世尊！如是如是，無明住地其力最大。世尊！如取為緣，有漏業因而生三有。如是無明住地為緣，無漏業因能生阿羅漢及辟支佛、大力菩薩隨意生身。此之三地隨意生身及無漏業，皆以無明住地為所依處。彼雖有緣，亦能為緣。世尊！是故三種隨意生身及無漏業，皆以無明住地為緣，同於有愛。世尊！有愛住地不與無明住地業同，無明住地異四住地。異四住地唯佛能斷。何以故？阿羅漢辟支佛斷四住地，於漏盡力不得自在，不能現證。何以故？世尊言漏盡之增語，是故阿羅漢辟支佛及最後有諸菩薩等，為無明地所覆蔽故，於彼彼法不知不見。以不知見於彼彼法，應斷不斷、應盡不盡。於彼彼法不斷不盡故，得有餘解脫，非一切解脫；得有餘清淨，非一切清淨；得有餘功德，非一切功德。世尊！以得有餘解脫非一切解脫，乃至有餘功德非一切功德故，知有餘苦、斷有餘集、證有餘滅、修有餘道。」</p>
<p>爾時勝鬘夫人復白佛言：「世尊！若復知有餘苦、斷有餘集、證有餘滅、修有餘道，是名少分滅度，證少分涅槃向涅槃界。若知一切苦、斷一切集、證一切滅、修一切道，彼於無常敗壞世間得證常寂清涼涅槃。世尊！彼於無護無依世間為護為依。何以故？於諸法中見高下者不證涅槃，智平等者、解脫等者、清淨等者乃證涅槃。是故涅槃名等一味。云何一味？謂解脫味。世尊！若無明地不斷不盡，不得涅槃一味等味。何以故？無明住地不斷不盡故，過恒沙等一切過法，應斷不斷、應盡不盡。過恒沙等一切過法不斷不盡故，過恒沙等諸功德法不了不證。是故無明住地與於一切所應斷法諸隨煩惱為生處故，從於彼生，障心煩惱、障止煩惱、障觀煩惱、障靜慮煩惱，如是乃至障三摩鉢底加行智果證力無畏。所有過恒沙等一切煩惱，如來菩提、佛金剛智之所能斷。諸起煩惱，一切皆依無明住地，無明住地為因緣故。世尊！此起煩惱，剎那剎那與心相應。世尊！無明住地從無始來心不相應。世尊！若復過恒河沙如來菩提、佛金剛智所應斷法，一切皆是無明住地依持建立。譬如一切種子叢林，皆依大地之所生長，若地壞者彼亦隨壞。如是過恒沙等如來菩提、佛金剛智所應斷法，一切皆依無明住地之所生長。若彼無明住地斷者，過恒沙等如來菩提、佛金剛智所應斷法，皆亦隨斷。如是過恒沙等所應斷法，一切煩惱及起煩惱皆已斷故，便能證得過恒沙等不可思議諸佛之法。於一切法而能證得無礙神通，得諸智見離一切過，得諸功德為大法王於法自在，證一切法自在之地，正師子吼，我生已盡、梵行已立、所作已辦、不受後有。是故世尊以師子吼，依於了義一向記說。世尊！不受後有智有二種。何謂為二？一者謂諸如來以調御力摧伏四魔超諸世間，一切有情之所瞻仰；證不思議清淨法身，於所知地得法自在，最勝無上更無所作，不見更有所證之地；具足十力，登於最勝無畏之地，於一切法無礙觀察，正師子吼，不受後有。二者謂阿羅漢及辟支佛，得度無量生死怖畏，受解脫樂，作如是念：『我今已離生死怖畏，不受諸苦。』世尊！阿羅漢辟支佛如是觀察謂不受後有，不證第一蘇息涅槃。彼等於未證地不遇法故，能自解了，我今證得有餘依地，決定當證阿耨多羅三藐三菩提。何以故？聲聞獨覺皆入大乘，而大乘者即是佛乘，是故三乘即是一乘，證一乘者得阿耨多羅三藐三菩提，阿耨多羅三藐三菩提者即是涅槃，言涅槃者即是如來清淨法身，證法身者即是一乘，無異如來、無異法身。言如來者即是法身，證究竟法身者即究竟一乘，究竟一乘者即離相續。何以故？世尊！如來住時無有限量等於後際，如來能以無限大悲無限誓願利益世間，作是說者是名善說。若復說言，如來是常、是無盡法、一切世間究竟依者，亦名善說。是故能於無護世間無依世間與等後際，作無盡歸依、常住歸依、究竟歸依者，謂如來、應、正等覺。法者是一乘道，僧者是三乘眾，此二歸依非究竟依，名少分依。何以故？說一乘道證究竟法身，於後更無說一乘道，三乘眾者有恐怖故；歸依如來求出修學，有所作故，向阿耨多羅三藐三菩提故。二依非究竟依，是有限依。若諸有情如來調伏，歸依如來得法津潤，由信樂心歸依於法及比丘僧。是二歸依，由法津潤信入歸依。如來者非法津潤信入歸依，言如來者是真實依。此二歸依以真實義，即名究竟歸依如來。何以故？如來不異此二歸依，是故如來即三歸依。何以故？說一乘道、如來最勝、具四無畏、正師子吼。若諸如來隨彼所欲，而以方便說於二乘即是大乘。以第一義無有二乘，二乘者同入一乘，一乘者即勝義乘。世尊！聲聞獨覺初證聖諦，非以一智斷諸住地，亦非一智證四遍知諸功德等，亦非以法能善了知此四法義。世尊！於出世智，無有四智漸至漸緣。世尊！出世間智無漸至法，如金剛喻。世尊！聲聞獨覺以於種種聖諦之智斷諸住地，無有出世第一義智。唯有如來、應、正遍知，非諸聲聞獨覺境界，以不思議空性之智，能破一切諸煩惱㲉。世尊！破煩惱㲉究竟之智，是名出世第一義智。初聖諦智非究竟智，是於趣向阿耨多羅三藐三菩提智。世尊！真聖義者即非二乘。何以故？聲聞獨覺唯能成就少分功德，名之為聖。世尊！言聖諦者，非諸聲聞獨覺之諦及彼功德。而此諦者，唯有如來、應、正等覺初始了知，然後為彼無明㲉藏世間眾生開示演說，故名聖諦。世尊！此聖諦者，甚深微妙、難見難了、不可分別、非思量境，一切世間所不能信。唯有如來、應、正等覺之所能知。何以故？此說甚深如來之藏。如來藏者是佛境界，非諸聲聞獨覺所行。於如來藏說聖諦義，此如來藏甚深微妙，所說聖諦亦復深妙，難見難了、不可分別、非思量境，一切世間所不能信，唯有如來、應、正等覺之所能知。若於無量煩惱所纏如來之藏不疑惑者，於出一切煩惱之藏如來法身亦無疑惑。世尊！若有於此如來之藏及佛法身不可思議佛祕密境心得究竟，於彼所說二聖諦義能信能了、能生勝解。何等名為二聖諦義？所謂有作及以無作。作聖諦者，是不圓滿四聖諦義。何以故？由他護故，而不能得知一切苦、斷一切集、證一切滅、修一切道，是故不知有為無為及於涅槃。世尊！無作諦者，是說圓滿四聖諦義。何以故？能自護故，知一切苦、斷一切集、證一切滅、修一切道。如是所說八聖諦義，如來但以四聖諦說。於此無作四聖諦義，唯有如來、應、正等覺作事究竟，非阿羅漢及辟支佛力所能及。何以故？非諸勝劣下中上法能證涅槃。云何如來於無作諦得事究竟？謂諸如來、應、正等覺，遍知諸苦，斷諸煩惱及超煩惱所攝苦集，能證一切意生身蘊所有苦滅，及修一切苦滅之道。世尊！非壞法故名為苦滅。何以故？言苦滅者，無始無作、無起無盡、常住不動、本性清淨、出煩惱㲉。世尊！如來成就過於恒沙，具解脫智不思議法，說名法身。世尊！如是法身不離煩惱，名如來藏。世尊！如來藏者，即是如來空性之智。如來藏者，一切聲聞獨覺所未曾見亦未曾得，唯佛了知及能作證。世尊！此如來藏空性之智復有二種。何等為二？謂空如來藏，所謂離於不解脫智一切煩惱。世尊！不空如來藏具過恒沙佛解脫智不思議法。世尊！此二空智，諸大聲聞由信能入。世尊！如是一切聲聞獨覺空性之智，於四倒境攀緣而轉，是故一切聲聞獨覺所未曾見亦未曾證。一切苦滅唯佛現證，壞諸煩惱修苦滅道。世尊！此四諦中，三諦無常，一諦是常。何以故？如是三諦入有為相，有為相者則是無常。言無常者是破壞法，破壞法者非諦非常非歸依處。是故三諦以第一義非諦非常非歸依處。世尊！一苦滅諦離有為相，離有為相則性常住，性常住者非破壞法，非破壞者是諦是常、是歸依處。世尊！是故苦滅聖諦以勝義故，是諦是常是歸依處。世尊！此苦滅諦是不思議，過諸有情心識境界，亦非一切聲聞獨覺智所能及。譬如生盲不見眾色，七日嬰兒不見日輪。苦滅諦者亦復如是，非諸凡夫心識所緣，亦非一切聲聞獨覺智之境界。凡夫識者謂二邊見，一切聲聞獨覺智者名為淨智。言邊見者，於五取蘊執著為我，生異分別。邊見有二。何者為二？所謂常見及以斷見。世尊！若復有見生死無常涅槃是常，非斷常見是名正見。何以故？諸計度者見身諸根受者思者現法滅壞，於有相續不能了知，盲無慧目起於斷見。於心相續剎那滅壞，愚闇不了意識境界，起於常見。世尊！然彼彼義過諸分別及下劣見，由諸愚夫妄生異想顛倒執著，謂斷謂常。</p>
<p>「世尊！顛倒有情於五取蘊，無常常想、苦為樂想、無我我想、不淨淨想。聲聞獨覺所有淨智，於如來境及佛法身所未曾見。或有眾生信如來故，於如來所起於常想、樂想、我想及於淨想，非顛倒見即是正見。何以故？如來法身是常波羅蜜、樂波羅蜜、我波羅蜜、淨波羅蜜。若諸有情作如是見是名正見，若正見者名真佛子，從佛口生、從正法生、從法化生、得佛法分。世尊！言淨智者，則是一切聲聞獨覺智波羅蜜。此之淨智，於苦滅諦尚非境界，況苦滅諦。是四入流智之所行。何以故？三乘初業不愚法者，能於彼義當證當了。世尊！為何義故說四入流？世尊！此四入流是世間法。世尊！<span class='corr'>唯</span>一入流，於諸入流為最為上，以第一義是為入流、是為歸依、是苦滅諦。</p>
<p>「世尊！生死者依如來藏，以如來藏故說前際不可了知。世尊！有如來藏故得有生死，是名善說。世尊！生死者，諸受根滅無間相續未受根起，名為生死。世尊！生死二法是如來藏，於世俗法名為生死。世尊！死者諸受根滅，生者諸受根起，如來藏者則不生不死、不昇不墜、離有為相。世尊！如來藏者常恒不壞，是故世尊！如來藏者與不離解脫智藏是依是持，是為建立。亦與外離不解脫智諸有為法依持建立。世尊！若無如來藏者，應無厭苦樂求涅槃。何以故？於此六識及以所知如是七法，剎那不住不受眾苦，不堪厭離願求涅槃。如來藏者，無有前際無生無滅，法受諸苦。彼為厭苦，願求涅槃。世尊！如來藏者，非有我人眾生壽者。如來藏者，身見有情、顛倒有情、空見有情，非所行境。世尊！如來藏者是法界藏，是法身藏、出世間藏、性清淨藏，此本性淨。如來藏者如我所解，縱為客塵煩惱所染，猶是不可思議如來境界。何以故？世尊！剎那剎那善不善心客塵煩惱所不能染。何以故？煩惱不觸心，心不觸煩惱。云何不觸法而能得染心？世尊！由有煩惱有隨染心。隨煩惱染難解難了，唯佛世尊為眼、為智、為法根本、為尊、為導、為正法依，如實知見。」</p>
<p>爾時世尊歎勝鬘夫人言：「善哉善哉，如汝所說。性清淨心隨煩惱染，難可了知。復次勝鬘！有二種法難可了知。何等為二？謂性清淨心難可了知，彼心為煩惱染亦難了知。如此二法，汝及成就大法菩薩乃能聽受，諸餘聲聞由信能解。勝鬘！若我弟子增上信者，隨順法智，於此法中而得究竟。順法智者，觀根識境，觀察業報，觀羅漢眠觀心自在愛樂禪樂，觀聲聞獨覺聖神變通。由成就此五善巧觀，現在未來聲聞弟子因增上信隨順法智，善能解了性清淨心煩惱所染而得究竟。勝鬘！是究竟者為大乘因。汝今當知信如來者，於甚深法不生誹謗。」</p>
<p>爾時勝鬘夫人白佛言：「世尊！復有餘義能多利益。我當承佛威神之力，演說斯事。」</p>
<p>佛言：「善哉。今恣汝說。」</p>
<p>勝鬘夫人言：「有三種善男子善女人，於甚深法離自毀傷，生多功德入大乘道。何等為三？若善男子善女人等，能自成就甚深法智，或有成就隨順法智，或有於此甚深法中不能解了，仰推如來，唯佛所知非我境界。除此三種善男子善女人已，諸餘有情於甚深法，隨己所取執著妄說，違背正法習諸外道。腐敗種子，設在餘方應往除滅。彼腐敗者，一切天人應共摧伏。」</p>
<p>勝鬘夫人說是語已，與諸眷屬頂禮佛足。時佛世尊讚言：「善哉。勝鬘！於甚深法方便守護，降伏怨敵善能通達。汝已親近百千俱胝諸佛如來，能說此義。」爾時世尊放勝光明普照大眾，身昇虛空高七多羅量，以神通力足步虛空還舍衛城。</p>
<p>時勝鬘夫人與諸眷屬，瞻仰世尊目不暫捨，過眼境已歡喜踊躍，遞共稱歎如來功德，一心念佛還無鬪城，勸友稱王建立大乘。城中女人七歲已上化以大乘，友稱大王亦以大乘化諸男子七歲已上，舉國人民無不學者。</p>
<p>爾時世尊入逝多林，告尊者阿難及念天帝。時天帝釋與諸眷屬應念而至住於佛前。爾時世尊告帝釋言：「憍尸迦！汝當受持此經演說開示，為三十三天得安樂故。」復告阿難：「汝亦受持，為諸四眾分別演說。」</p>
<p>時天帝釋白佛言：「世尊！當何名斯經？云何奉持？」</p>
<p>佛告天帝：「此經成就無邊功德，一切聲聞獨覺力不能及，況餘有情。憍尸迦當知，此經甚深微妙大功德聚，今當為汝略說其名。諦聽諦聽，善思念之。」</p>
<p>時天帝釋及尊者阿難白言：「善哉世尊！唯然受教。」</p>
<p>佛言：「此經讚歎如來真實功德，應如是持；說不思議十種弘誓，應如是持；以一大願攝一切願，應如是持；說不思議攝受正法，應如是持；說入一乘，應如是持；說無邊諦，應如是持；說如來藏，應如是持；說佛法身，應如是持；說空性義隱覆真實，應如是持；說一諦義，應如是持；說常住不動寂靜一依，應如是持；說顛倒真實，應如是持；說自性清淨心煩惱隱覆，應如是持；說如來真子，應如是持；說勝鬘夫人正師子吼，應如是持。復次憍尸迦！此經所說斷一切疑，決定了義入一乘道。憍尸迦！今以所說勝鬘夫人師子吼經付囑於汝，乃至法住，於十方界開示演說。」</p>
<p>天帝釋言：「善哉世尊！唯然受教。」</p>
<p>時天帝釋、尊者阿難，及諸大會天、人、阿修羅、健闥婆等，聞佛所說，皆大歡喜，信受奉行。</p>

<p class='juan'>大寶積經卷第一百一十九</p></div>
</div><!-- end of div[@id='body'] -->
</body></html>