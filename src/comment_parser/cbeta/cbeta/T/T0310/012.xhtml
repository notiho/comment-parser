<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu31' /><a id='mulu32' />大寶積經卷第十二<p class="byline">西晉三藏竺法護譯</p>密迹金剛力士會第三之五</p><p>爾時密迹力士謂寂意曰：「菩薩往詣佛樹以成佛道。如來至真未轉法輪，開導眾生巍巍如是，所化無量，多於初發行道時心，及坐佛樹所濟眾生，豈可呰哉。以故知之，當作是觀。若有菩薩坐在法床，疾近無上正真之道，所度眾生益復加倍。適成佛道，妙式梵天王與六十八萬億姟百千眷屬圍旋往詣佛所，稽首足下右繞七匝，側住佛前勸助世尊：『唯垂大哀轉乎法輪宣布道化。多有眾生應在法器，聞佛說法能解受行。』如是寂意！妙式梵天王勸助如來使轉法輪，殷勤若茲住在佛前，本宿所願得見天尊。其一天王名提頭羅<span class='note-inline'>(晉曰勇護)</span>，與其子俱勇出本誓：『我當普勸賢劫千佛一切如來使轉法輪。』欲知妙式梵天王獨勸助佛使轉法輪乎？莫作是觀也。所以者何？與十億梵眾眷屬俱，十億天帝及十億百千垓諸菩薩眾，勸助如來使轉法輪：『世尊適然，當轉法輪。』妙式梵天王詣波羅奈鹿苑之野神仙所遊，布師子座，高三千二百八十里，若干種品文飾微妙眾珍嚴校。妙式梵天王適為如來布師子座，其十億梵天、十億天帝、十億百千兆垓諸菩薩，亦為世尊布師子座，高廣俱等。各自心念：『如來當坐我師子座轉于法輪。』」</p>
<p>密迹力士謂寂意言：「爾時如來詣波羅奈鹿苑之野神仙所遊，坐師子床。梵釋四天王及諸菩薩各自心念：『如來獨坐我師子床。』如來遍坐師子床已，應時十方無限佛土六反震動。爾時世尊以無極界三昧正受，即時三千大千世界皆悉平正等如手掌，此三千大千世界地獄畜生，若在餓鬼，天上世人普獲安隱。一切眾生無婬怒癡，消三毒病清淨無塵，慈心相向如父如子、如母如女。十方無限諸佛世界不可計數諸菩薩，來聽佛說經。三千大千世界大神，無極諸天、龍、神、揵沓和、阿須輪、迦樓羅、真陀羅、摩休勒、人若非人，皆詣佛所欲聽經法。諸來會者，皆遍充滿於此三千大千世界，無如毛髮空不周者，皆共同心飢虛於法，悉欲稽顙諮受大道。於時世尊見大眾會皆來雲集請轉法輪，為諸沙門、異學梵志、諸天魔王、上梵天王及其世俗，宣布正法。又有寂意！于時如來適轉法輪，隨時之宜從眾生心各令得解。因其雲集，各各為宣宿本所習，令心開達悉遵法行。如來至真適說斯法，為重分別：『拘隣欲知眼悉無常，了眼無常則隨律業；計眼有常不喜無常，聞眼無常眼苦毒痛。計眼吾我，不好無身了無吾我；以聞於眼無有吾我，乃隨律教解其音響。眼如幻化、野馬、水中之月，如夢已覺，猶若形影、山中之響，隨此律教乃奉行法空無相願，其眼無行惔怕寂寞。聞眼靜默，眼從緣起；以聞緣起，耳鼻舌身心亦復如是，皆歸無常。以聞無常解意為苦，覩無吾我寂然惔怕空無相願。用不達故，從因緣起五陰無常，其計有陰不了無陰。雖說諸種悉歸無常，以得聞說諸種無常心無所著。心得聞說五陰無常，悉解空耳。計有諸入，不解諸入無常之誼，以聞諸入歸於無常。五陰、諸入、四大諸種亦復如是。聞四意止、四意斷、四神足念、五根、五力、七覺、八品道行。以得聞是三十七品，解無常空。若聞寂然，頒宣道法乃隨律教。若聞所觀，其可聲聞、不樂緣覺，樂聞緣覺、不志聲聞，若慕二乘、不說大乘。若宣大乘，聞其義趣不好聲聞緣覺之辭。』如是寂意！如來以斯隨眾生心所可愛樂而轉法輪，各令得所。如來以是為眾生講，轉于法輪。時耆年舍利弗於百千歲思惟本行道義所入處不能限知，何況於餘眾生無底。」</p>
<p>時佛說是菩薩苦行、莊嚴道樹、降伏魔官、轉法輪時，八萬四千人皆發無上正真道意。</p>
<p>爾時密迹金剛力士前白佛言：「唯然大聖！我向所宣如來祕要，將無違失毀謗如來儻不順法？如來祕要甚為玄妙廣大無際，一切世間所不能信，下劣雖說如來祕要，心自憶之如來至慧入我身中，非我威勢聖猛之力。」</p>
<p>佛言：「如是。如密迹言。如來道慧所入至處莫不蒙安。敢佛弟子班宣經典，皆承如來威神聖旨，以入如來空法之身，道慧玄妙靡不通達。所以者何？欲使眾生奉承建立如來聖旨宣柔順義，未之有也。卿審真諦承如來慧得無所畏，今演斯法所云真諦正謂此法。所以者何？所謂正諦，去來今佛普世布信靡不篤樂，其行無上正真之道。假使班宣此經典要如法不違，皆當成佛。若有聞說是如來祕要經法之典而信樂者，斯等之類。普世一切皆信敬之。設使有人以頂若肩戴須彌山在虛空中，是事當可。無德之士不能堪任聞是經典，既聞不信不能愛樂，況復受持諷誦講說，未之有也。若聞是經受持諷誦為他人說，前世宿本以曾供養無央數億百千兆載諸佛世尊。斯等正士殖眾德本，志存大乘受決無疑，何況至真能奉行者。」</p>
<p>爾時寂意菩薩前白佛言：「唯然大聖！所云寂然惔怕之義，為何謂也？」</p>
<p>佛告寂意：「所云寂然惔怕義者，謂消塵勞惔怕眾穢。以消塵勞，爾乃名曰去於貪欲眾想希望。以去欲想便無所思，以無所思便不著界，以不著界便無報應因緣之對，以無報應因緣之對便無無明所有恩愛，以消無明所有恩愛便消吾我，以無吾我便消名色，以無名色便消斷滅計常之業，以無斷滅計常之業便消貪身。」</p>
<p>佛告寂意：「諸因緣報隨於諸見顛倒之業便成塵勞，皆由貪身而生斯患。以無貪身便捨諸見六十二疑，以無貪身便寂眾緣，以無貪身一切貪欲自然惔怕，以無貪身一切諸願寂然消滅。猶如寂意！拔樹根株，莖節枝葉花實一時并除永無有樹。行者如是，以消貪身便無諸見六十二疑，以無貪身皆去一切諸所受法五陰六入塵勞之患，以無貪身無有五陰塵勞諸患。」</p>
<p>「唯然大聖！不斷貪身故有吾我。」</p>
<p>佛告寂意：「住吾我故不斷貪身，住人壽命故不斷貪著。其所見者不住內外，諸見無處一切所至永無所見。以無所住見慧無所住，是則名曰斷貪身見、貪身悉空。以能解空，柔順法忍不受彼見，己身無想悉無所行，無生無起亦無所興，乃名之曰柔順法忍，不受諸見是斷貪身。寂意！欲知若不貪身，解脫身無身。何謂無身？身四大成，本亦無名，以了是者意解虛偽，故曰不真而不可得。皆由不真妄想而興，若無所求不懷妄想，不迷不惑、不作不住。若無所住則無瞋諍，其無瞋諍乃曰寂然為行惔怕。何所消滅名曰寂然？消眾因緣乃曰寂然。所以者何？從其因緣令心熾然，以無因緣則無熾然。猶如，寂意！從其緣對而生有火。兩木相揩因火然熾，無對無火則不然熾。如是寂意！從其緣對令心然熾，以無緣對則不然熾。又彼，寂意！菩薩大士以權方便，曉了隨時消寂因緣，而不消滅眾德根本；不興塵勞因緣之對，興發諸亂諸度無極；棄捨魔事眾邪之業，不捨諸佛道行緣業；捨因泥洹，不捨道業三十七品；心不志樂聲聞緣覺，不捨菩薩至真道意。用觀空無以興大哀、察眾因緣，以無相緣宣講至德，不以妄想失乎道心。以無願緣厭於三界，因對諸對惟無生緣。不捨所生無猶豫緣，因諸所行修其德本入道業行。是為菩薩權智入淨逮得自在。無常緣哉，不厭生死而得自由，無所畏故。有苦緣哉，建立眾生存滅度安，使得立故。無我緣哉，建立愍心安於眾生，行大哀故。虛無緣哉，心得八正如來淨身故。緣欲行哉，為諸貪愛病清淨藥故。頒宣其法哉，令心堅住故。緣瞋恚哉，使眾怒行宣慈心藥，志住無病故。緣愚冥哉，為眾癡行施十二因緣藥治其心病，使不動移故。等分緣哉，等於三事化眾生行建立其心，講無常藥故。緣無欲哉，心以存立化開聲聞故。離瞋恨哉，使心得立緣覺之乘故。離愚冥哉，開化其心立乎大乘故。色像緣哉，其心等住逮得如來像身故。緣音響哉，心以住在如來言聲故。緣眾香哉，心以存立如來戒勳故。緣眾味哉，心以住存如來道味故。緣大人相哉，心行以住得莊嚴故。緣細滑哉，心以存立得於如來手足柔軟故。緣經法哉，心以住在逮得如來無所生意故。緣布施哉，心以住在相好具足故。緣持戒哉，心以存在佛土嚴淨故。緣忍辱哉，心以住在逮梵音響故。緣精進哉，心以存立度於眾生故。緣禪思哉，心以住在興大神通故。緣智慧哉，心以存立斷眾邪見六十二疑罣礙之因故。緣慈心哉，心以住在等志眾生而不懷害故。緣愍哀哉，心以存立救濟眾生故。緣喜悅哉，心以住在好樂聽法故。緣於護哉，心以存立棄捨眾結危厄之患故。緣四恩哉，心以存在開導眾生故。緣貪恚哉，心以存立一切所有訓施眾生故。緣犯惡哉，心以存立如來戒品清淨行業故。緣諍穢哉，心以住在如來忍諍故。緣怨害哉，心以存立如來十力四無所畏故。緣亂憒哉，心以住存逮佛三昧故。緣邪智哉，心以存立無所罣礙智度無極具足眾生故。緣下乘哉，心以住在積功累德志好大乘故。緣順應哉，心以存立志和安然，不犯眾惡一切非宜故。緣惡趣哉，心以住在救護一切眾生惡趣墮八難故。緣諸天哉，心以存立解諸合會皆當別離故。緣眾人哉，心以住在一切妙善故。緣念佛哉，習見諸佛故。緣念法哉，心以存立奉行道法捨無益宜故。緣念眾哉，逮致便御不退轉法故。緣施與哉，心以住在不捨眾生故。緣禁戒哉，具足所願故。緣念天哉，心以存立備悉功德一生補處故。緣身行哉，逮致佛身故。緣口言哉，心以住在致佛言教諸經典故。緣其心哉，心以存立獲乎佛意故。緣有為哉，心以住在積功累德具足自剋故。緣無為哉，心以住在聖慧具足故。如是寂意，不以無緣化至道乘，皆由緣心得至佛道導一切智。若有菩薩皆由緣故導一切智，是為菩薩善權方便，皆由見諸法悉懷來導。猶如三千大千世界含受土地，十方眾生、草木五穀、諸水河海、毛髮之形靡不苞之，一切咸仰而得生活。如是寂意！一切眾緣皆由菩薩善權方便，行最第一眾行之英至一切智。猶如眾色諸形貌皆有四大，菩薩如是執權方便，所造行緣皆至佛道。所以者何？一切眾生所興殃罪、為無反復，菩薩緣是行施度無極，輒能具成戒度無極。若人瞋恚心懷毒害，於時菩薩行忍度無極，尋時充備進度無極。若見眾生在於憒閙不能安心，緣是菩薩行禪度無極，忽以具成智度無極。若有眾生存在諸蔽立冥冥室窈昧之厄，菩薩為斷眾縛罣礙眾結之網。若有眾生能勤修業，便為消除一切所著。有求諮嗟稽首歎之，示其自師。喜誹謗者亦隨順意，令不起心。若見勤苦被無數惱，菩薩則時為興大哀，見在安者則以大悅而救攝之。菩薩隨時若見剛強難化之類，開訓導示興發覺意見仁和人，菩薩在彼修治至業發起道心。若有眾生力勢在緣，菩薩則隨興顯將護證發意心。若有力士報應業行，菩薩尋順攝取訓誨顯起道意。是曰隨緣而得自在。菩薩隨順善權方便曉了眾生，應時宣法在報應力，志欲愛慕開化剖判，各使坦然勤進大道。聖慧為論深遠無逮之義，其存側慧廣為敷演至真之道，漸為班宣示斯道因。解別章句，以一句法暢若干慧。樂寂然者，因為分別普觀一切。好於觀者，以觀解脫三昧定意，講說禁戒不可究竟，復為宣講。地獄、餓鬼、畜生以聞其法，為解無常無救護事，使求道護。若有定意，為論慧度慕在閑居，因行化之靜身口心。知限足者，顯發智根聖賢之業。在於自大愚冥之思，當為宣布勤學博聞。好貪欲者，示其不淨無益之患。喜於瞋恚，勸發慈心不懷厄害。若存愚惑，顯化其心十二緣起生死之法。其存等分，為演無常苦空非身。勤志色欲，各化不淨仁慈至無。解愚冥者，為誨瑕穢緣起事。或作諸見，因其決了空無之慧。其懷希望，演無想行。志存要誓，訓以無願。訓慕諸蓋剖析諸陰，想如幻化虛偽不真。貪著諸種，為了四大十八諸種猶如形影行照而現。其倚衰入，講說諸入內外十二皆非我有，猶夢所覩覺不知處。其依欲界，為人分別暢說一切萬物皆歸無常。若恃色界，敷演一切眾行悉苦惱根。設怙無色界，宣布道教一切諸法而無吾我。難化之人，常令勤習賢聖之法。易安化者，當為開示無極之辭。志存天人欲往心懅，諮嗟戒品清淨無垢。樂聲聞乘，指示四諦苦習盡道。若慕緣覺乘，則為開示十二緣起以癡為本。覺大乘業，因其流布六度無極四等四恩而訓導之。初發心者，觀其志性而訓喻之。備悉眾行不厭生死，示以無難令立不轉。為不退轉者，因分別說佛土清淨。一生補處菩薩大人，顯示至真佛樹道場。如是寂意！若有菩薩逮得自在，從其緣化所宣道法無有罪釁，以善言辭可悅眾生。」</p>
<p>說是語時，有一萬人發無上正真道意，五百菩薩皆悉逮得無所從生法忍。時彼眾會有諸菩薩各心念言：「密迹金剛力士久如當逮無上正真之道為最正覺？得佛道時所號為何？其佛國土嚴淨功勳為何等類？諸菩薩眾成就云何？」</p>
<p>爾時世尊知眾菩薩心念本末，尋時即笑，無央數億百千光明從佛口出，照於十方無限世界，蔽日月光、蓋魔宮殿，光還繞佛無央數匝從頂上入。</p>
<p>時寂意菩薩即從坐起，偏出右臂叉手禮佛，以偈歎佛而問笑意。</p>

<div class="lg regular" style="margin-left:1em;"><div class='lg-row'>「巍巍猶紫金，　妙光捨眾垢，</div>
<div class='lg-row'>意寂然堅住，　如日在虛空，</div>
<div class='lg-row'>其光大盛明，　悉消諸幽冥，</div>
<div class='lg-row'>今所以顯現，　人中尊宣之。</div>
<div class='lg-row'>惔怕如蓮花，　生立淤泥中，</div>
<div class='lg-row'>其莖根在水，　稍長無垢穢，</div>
<div class='lg-row'>功勳甚馨香，　意念轉廣遠，</div>
<div class='lg-row'>唯安住說之，　何故而欣然？</div>
<div class='lg-row'>其意慧永安，　寂然以柔和，</div>
<div class='lg-row'>慈愍日增益，　消除眾垢穢。</div>
<div class='lg-row'>以智慧光明，　蠲去諸闇冥，</div>
<div class='lg-row'>安住如蓮花，　棄捨眾狐疑。</div>
<div class='lg-row'><span class='corr'>加</span>哀修道場，　奉行得自在，</div>
<div class='lg-row'>口面演光明，　乾竭眾愛欲。</div>
<div class='lg-row'>開化於眾生，　令其眼清淨，</div>
<div class='lg-row'>安住消逆賊，　除去眾瑕疵。</div>
<div class='lg-row'>曉了生死無，　眾生之性行，</div>
<div class='lg-row'>以訓覺所有，　<span class='corr'>諸</span>天世間人。</div>
<div class='lg-row'>一切普眾會，　觀大聖顏貌，</div>
<div class='lg-row'>今所笑現義，　唯為分別說。」</div>
</div><p>佛告寂意菩薩：「見密迹金剛力士乎？」</p>
<p>白曰：「已見。世尊！」</p>
<p>佛言：「是密迹金剛力士，已當供養賢劫諸如來眾，將護正經受而持之，道利開益無量眾生。從是沒已，生阿閦佛土。在妙樂世以生彼土，其阿閦佛為諸菩薩宣千八百印，皆當逮是，歸於道義往反周迴，然後來世見不可計無數如來，稽首自歸淨修梵行然後來世。過此劫數積累德本，逮致無上正真之道成最正覺以得至佛，號金剛步，出現於世，如來、至真、等正覺、明行成為、善逝、世間解、無上士、道法御、天人師，號佛、世尊。世界曰普淨，劫曰嚴淨。又彼，寂意！普淨世界神妙豐熾安隱，五穀卒賤自然無價，眾民滋盛天人甚多，合以七寶金銀琉璃水精、車璩馬瑙珊瑚真珠以成佛土城，有八交道平等若掌。其地柔軟，如天綩綖。如兜率天，被服食飲、宮殿屋宅、園觀浴<span class='corr'>池</span>、校露樓閣。其佛國土巍巍如是。諸天人民自然顯發如天妓樂，懸諸綵幡、竪好幢蓋、燒眾名香，雨寶眾花遍散其土，上虛空中羅列眾蓋、和雅妓樂。其佛國土無有惡趣三苦之毒，亦無八難不閑之處，所有諸業如兜率天，被服飲食、宮殿園觀、校露樓閣等無有異。天人不別，諸天人民皆慕微妙、唯志佛道。又其佛土無有二乘，無有聲聞緣覺之名，純諸菩薩，其如來尊宣不退轉菩薩大法。其金剛步世尊諸菩薩眾不可稱計、無能限量億百千載。其佛國土無有惡姓疽嫉之行，無有毀戒墮邪見者。此國土人皆至究竟好慕佛法。無有盲聾瘖瘂癭瘇，性行和雅，悉二十八相莊嚴其身。又其如來現在世時壽八小劫。其諸天人臨欲壽終，如來至真常為講法，演身光明皆照三千大千世界。時諸天人蒙斯光明，悉決眾疑、歎法隨佛，各心念言：『當往詣佛諮受經典。』或以己身神足之力往詣佛所，或有學人承佛聖旨往詣佛所。佛住虛空去地百千仞，在其世界於四衢路周一大座，告於十方可悅一切諸來眾會，以如來辭為諸菩薩敷演經道，唯宣大乘無極大道。其佛國土無有一人違逆世尊教，亦無誹謗罵詈毀辱者，一切眾生諸根明利其慧通達。土無君王，唯佛世尊以為法王。其土人民無有吾我、無受業處，悉無我所不主田宅，諸天人民皆悉如是。其金剛步如來至真所欲受食，以愍傷故先宿晡時現佛身像，著衣持鉢住其門前。其家則知，便心念言：『佛愍念我欲就我食。』即夜莊嚴施設床座清淨布具、甘美供饍若干種味。明旦早往日時以到，佛與聖眾往入其舍，飲食畢訖行澡水竟，佛為施家隨時說經，其人逮得不退轉法，當成無上正真道已乃為說訖，佛從坐起還歸精舍。若佛宴坐在於靜室，時諸菩薩各從本行所逮三昧而自修已。如是寂意！其佛世界功勳快善，無量巍巍殊特如是，土地嚴淨普平博好快不可量。」</p>
<p>佛說是經法授密迹金剛力士決時，應時會中二萬人皆發無上正真道意。諸來會者各各心念願生其土。佛即記說：「金剛步成佛道時，諸願見者皆生彼土。其佛授決，亦皆當成無上正真之道為最正覺。」</p>
<p>爾時密迹金剛力士從佛聞斯所授決已，歡喜踊躍，以持金剛投之虛空。適投空中，應時三千大千佛土六反震動，光照十方，天雨眾華紛紛如雪，箜篌樂器不鼓自鳴。一切眾會各在右手自然有華香若干種品幢蓋眾飾，各執持行。於時密迹金剛力士以寶花香幢蓋繒幡周匝繞佛，以偈歎曰：</p>

<div class="lg regular" style="margin-left:1em;"><div class='lg-row'>「廣法普自在，　法藏不可盡，</div>
<div class='lg-row'>曉了分別法，　導利益眾生。</div>
<div class='lg-row'>以付授我義，　常樂以法施，</div>
<div class='lg-row'>極奉行正法，　住道願自歸。</div>
<div class='lg-row'>智慧能清淨，　明了所行業，</div>
<div class='lg-row'>其名聞三世，　功勳度無極。</div>
<div class='lg-row'>其智通三處，　能仁無所著，</div>
<div class='lg-row'>以度眾罣礙，　班宣快濟厄。</div>
<div class='lg-row'>清淨猶月淨，　顏貌甚鮮明，</div>
<div class='lg-row'>斯曜極遠照，　喻於日火光。</div>
<div class='lg-row'>其音殊妙好，　和聲喻梵天，</div>
<div class='lg-row'>宣布於愍哀，　稽首眾生寶。</div>
<div class='lg-row'>自顯現其身，　示有形壽命，</div>
<div class='lg-row'>唯願班宣法，　演布文字音。</div>
<div class='lg-row'>雖講說經法，　亦無有法想，</div>
<div class='lg-row'>度脫於眾生，　亦無有人想。</div>
<div class='lg-row'>世尊所開化，　誰能報佛恩？</div>
<div class='lg-row'>設一切眾生，　積行無量劫，</div>
<div class='lg-row'>唯啟受佛教，　志不在餘業，</div>
<div class='lg-row'>己身能奉行，　復化他人眾。」</div>
</div><p>於時密迹金剛力士繞佛眾會竟七匝已，手執眾花及與寶蓋供上散佛。適供散佛，應時四天下一切方域自然化生若干品花，莊嚴校飾八重交道、八味池水，承佛威神靡不周遍巍巍難限。爾時寂意菩薩問密迹金剛力士：「如來以授仁者道決。」</p>
<p>答曰：「族姓子！以見授決、所受道決自然如夢。」</p>
<p>又問：「仁者受決為何所逮？」</p>
<p>答曰：「族姓子！所受決者為無所逮。」</p>
<p>又問：「何所不逮？」</p>
<p>答曰：「不逮吾我，不得人壽命，不得五陰六衰四大，不見現世度世之業，不逮諸罪及與不罪、無漏不漏、塵勞瞋恨、有為無為、生死無為，悉不逮是。此，族姓子！乃曰受決。」</p>
<p>寂意又問：「設無所逮，誰為受決？」</p>
<p>答曰：「無所逮者乃曰為逮。」</p>
<p>又問：「若無吾我，誰為受決？誰授決者？」</p>
<p>答曰：「其有受決及授決者，適俱平等，本際無二。」</p>
<p>又問密迹：「若無本際，彼誰受決？」</p>
<p>答曰：「本際無生亦無所滅，無有二際。以是本際，今日受決。」</p>
<p>又問：「住何本際而受決也？」</p>
<p>「住於自然，無二本際、無我本際、無人壽命。住於自然乃曰受決。」</p>
<p>又問：「吾我本際住在何所？」</p>
<p>答曰：「如來所住。」</p>
<p>又問：「無所識知為何所知？」</p>
<p>答曰：「其所識知為無所知。」又曰：「若無所告語為無所語。」</p>
<p>又問：「設無所語，為何所教？」</p>
<p>答曰：「教無所教。」</p>
<p>又問：「何謂教無所教？」</p>
<p>答曰：「一切諸法悉無所教。」</p>
<p>又問：「說無所教，云何知之？」</p>
<p>答曰：「設無所教，所知若斯。」</p>
<p>又問：「云何教所知？」</p>
<p>答曰：「不問所知。」</p>
<p>又問：「云何不問所知？」</p>
<p>答曰：「識無放逸。」</p>
<p>又問：「何謂識無放逸？」</p>
<p>答曰：「自歸要誼。」</p>
<p>又問：「何謂自歸要誼？」</p>
<p>答曰：「不見無誼。」</p>
<p>又問：「何謂不見無誼？」</p>
<p>答曰：「不以於誼亦非無誼，乃曰為誼。」</p>
<p>又問：「何謂不以於誼亦非無誼乃曰誼乎？」</p>
<p>答曰：「其不以誼亦非無誼，彼則進誼。」</p>
<p>又問：「若以無誼，不成法義乎？」</p>
<p>答曰：「其法義者，云何義乎？所以者何？其趣義者則為非法、不成為法。又問。何謂為法。答曰。法無音響乃曰為法。」</p>
<p>又問：「法無音響，何謂為法？」</p>
<p>答曰：「其於彼法無有文字，乃曰為法。其無所得，彼法無音，無有言詞。」</p>
<p>又問密迹：「何謂所逮？」</p>
<p>答曰：「族姓子！如所可逮，是乃名曰一切無逮離於所得。」</p>
<p>又問密迹：「是曰我所逮得，如來其習諸法乃能逮得。」又問：「豈能寂然吾我之心？一切所宣智慧之明，因其文字宣如來業，不以無逮、不以當逮。」又問：「其所逮者何所不可？」</p>
<p>答曰：「口之所說為不可也。」</p>
<p>又問：「口之所說心倚文字則為不可。」又問：「何謂為可？」</p>
<p>答曰：「其無所逮，彼無所教。其無所教知則不自知、不知他人。其不自知不知他人乃曰為可。」</p>
<p>又問：「不可誰為是本？可誰為是本？」</p>
<p>答曰：「所受是本。」</p>
<p>又問：「所受誰是其本？」</p>
<p>答曰：「所倚為本。」</p>
<p>又問：「所倚誰是其本？」</p>
<p>答曰：「虛偽妄想即是其本。」</p>
<p>又問：「虛偽妄想誰是其本？」</p>
<p>答曰：「虛偽妄想塵勞是本。」</p>
<p>又問：「虛偽妄想塵勞，何所是本？」</p>
<p>答曰：「慕著是本。」</p>
<p>又問：「慕著何所是本？」</p>
<p>答曰：「色聲香味細滑所著是本。」</p>
<p>又問：「何所著本？」</p>
<p>答曰：「恩愛結集是曰著本。於是諸著而無所慕，乃曰無著。是為寂意！諸恩愛結求於所著永無所著。諸佛世尊為班宣法重說是法。」</p>
<p>授密迹金剛力士決時，五百比丘眾漏盡意解，二百菩薩得無所從生法忍。</p>

<p class='juan'>大寶積經卷第十二</p></div>
</div><!-- end of div[@id='body'] -->
</body></html>