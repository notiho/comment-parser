<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu121' /><a id='mulu122' />大寶積經卷第三十二<p class="byline">唐天竺三藏菩提流志譯</p>出現光明會第十一之三</p>
<div class="lg regular" style="margin-left:1em;"><div class='lg-row'>「如來已盡於生際，　大悲普覆諸世間，</div>
<div class='lg-row'>法王最勝人中尊，　願說何緣現微笑？</div>
<div class='lg-row'>無量無邊大菩薩，　并餘威德諸天眾，</div>
<div class='lg-row'>悉於空中持妙蓋，　而此大地皆振動，</div>
<div class='lg-row'>誰於往昔如來所，　長夜修行諸善法，</div>
<div class='lg-row'>平等悅意大悲尊，　願說何緣現微笑？</div>
<div class='lg-row'>誰於往昔供諸佛，　得聞此法生歡喜，</div>
<div class='lg-row'>導師最勝人中尊，　願說何緣現微笑？</div>
<div class='lg-row'>世尊音聲悅眾意，　猶如鴈王聲美妙，</div>
<div class='lg-row'>自然無量音和雅，　願說何故放斯光？</div>
<div class='lg-row'>無量俱胝諷頌言，　勸讚悅可相應語，</div>
<div class='lg-row'>拘抧羅聲殊勝類，　願說何故放斯光？</div>
<div class='lg-row'>雷鼓深遠說法聲，　普聞無邊千億界，</div>
<div class='lg-row'>慈心麁言或軟語，　何故現斯金色光？</div>
<div class='lg-row'>了生無生盡無盡，　知眼性離無來去，</div>
<div class='lg-row'>為世照明甘露滅，　何故現斯金色光？</div>
<div class='lg-row'>知眼起作常空寂，　無去無來無住處，</div>
<div class='lg-row'>猶如陽炎水泡沫，　示現微笑何因緣？</div>
<div class='lg-row'>如是耳鼻舌身意，　色聲香味并觸法，</div>
<div class='lg-row'>乃至音聲及名等，　當知一切亦復然。</div>
<div class='lg-row'>金剛常身不壞身，　具足百千殊勝相，</div>
<div class='lg-row'>體無機關而運動，　願說微笑何因緣？</div>
<div class='lg-row'>髀膊傭滿足跟長，　腹相不現如師子，</div>
<div class='lg-row'>臍深妙好腰圓滿，　願說微笑何因緣？</div>
<div class='lg-row'>金色淨身離塵垢，　一一眾毛紺青色，</div>
<div class='lg-row'>右旋上靡香芬馥，　願說微笑何因緣？</div>
<div class='lg-row'>妙身圓滿常安住，　猶如尼拘陀樹王，</div>
<div class='lg-row'>一切功德以莊嚴，　音聲悅眾令欣樂。</div>
<div class='lg-row'>修臂傭圓肩妙好，　項約圓滿螺文現，</div>
<div class='lg-row'>遊步無邊百千剎，　示諸眾生邪正道。</div>
<div class='lg-row'>齒白無垢如珂雪，　舌相廣長周覆面，</div>
<div class='lg-row'>師子頰輔鼻脩直，　皆從方便淨心生。</div>
<div class='lg-row'>優鉢羅香從口出，　栴檀香氣遍於身，</div>
<div class='lg-row'>已於往昔廣修慈，　清淨意樂常相續。</div>
<div class='lg-row'>如來足下善安平，　隨所履地無窊曲，</div>
<div class='lg-row'>猶如師子象王步，　超過一切諸世間。</div>
<div class='lg-row'>千輻輪相妙端嚴，　殊勝光文常炳著，</div>
<div class='lg-row'>所行善利諸群品，　見者皆生淨信心。</div>
<div class='lg-row'>一指能出百千光，　普照無邊諸佛剎，</div>
<div class='lg-row'>往昔勤修眾善行，　獲此種種相莊嚴。</div>
<div class='lg-row'>成就色身無等倫，　面相端嚴最殊勝，</div>
<div class='lg-row'>神變利益諸世間，　願說何緣現微笑？</div>
<div class='lg-row'>膊傭平正如鹿王，　身不低屈猶師子，</div>
<div class='lg-row'>出<span class='corr'>興</span>為世作燈明，　願說何緣現微笑？</div>
<div class='lg-row'>馬王隱相無塵染，　掌中平滿手過膝，</div>
<div class='lg-row'>希有最勝人師子，　願說微笑何因緣？</div>
<div class='lg-row'>從身出現無邊光，　妙色寂靜而恒照，</div>
<div class='lg-row'>其心清淨常相續，　演說無邊諸契經。</div>
<div class='lg-row'>非彼安住斷常人，　所能淨修如是法，</div>
<div class='lg-row'>若能捨離諸邊見，　速成如來清淨身。</div>
<div class='lg-row'>天鼓雲雷聲遠震，　迦蘭陀鴻響清徹，</div>
<div class='lg-row'>天樂音聲千萬種，　願說何故現斯光？</div>
<div class='lg-row'>導師一音演說法，　令諸毀戒斷相續，</div>
<div class='lg-row'>如來所說妙言音，　皆是甚深希有法。</div>
<div class='lg-row'>牛王眉間白毫相，　遍至百千諸佛剎，</div>
<div class='lg-row'>妙眼猶如紺青色，　頂相空天無能見，</div>
<div class='lg-row'>齒白齊密具四十，　猶如清淨頗胝寶，</div>
<div class='lg-row'>皆從無量善業生，　願說何緣現微笑？</div>
<div class='lg-row'>如來圓滿功德身，　成就無邊微妙色，</div>
<div class='lg-row'>出現希有淨光明，　願說何緣現微笑？</div>
<div class='lg-row'>大悲最勝兩足尊，　了達眾生心志樂，</div>
<div class='lg-row'>已得無礙妙辯才，　願說何緣現微笑？</div>
<div class='lg-row'>如來已到於彼岸，　具足三明及六通，</div>
<div class='lg-row'>示現無邊清淨光，　願說何緣現微笑？</div>
<div class='lg-row'>佛於往昔無量劫，　供養百千諸世尊，</div>
<div class='lg-row'>如是因果不敗亡，　願說何緣現微笑？</div>
<div class='lg-row'>佛於往昔無量劫，　安住微妙諸等持，</div>
<div class='lg-row'>知眼生邊及盡邊，　願說何緣現微笑？</div>
<div class='lg-row'>過去未來現在世，　導師於彼悉能了，</div>
<div class='lg-row'>淨智無礙不思議，　願說何緣現微笑？」</div>
</div><p>爾時世尊於大眾中，以金色手摩月光頂，而說偈言：</p>

<div class="lg regular" style="margin-left:1em;"><div class='lg-row'>「童子諦聽，　吾今付汝，　此菩提法，</div>
<div class='lg-row'>出現光經。　於後惡世，　法欲滅時，</div>
<div class='lg-row'>當為眾生，　開示演說。　我以佛眼，</div>
<div class='lg-row'>見未來世，　於是微妙，　甚深經典，</div>
<div class='lg-row'>若樂不樂，　皆悉了知。　若有眾生，</div>
<div class='lg-row'>志求佛道，　常念諸佛，　當授此經。</div>
<div class='lg-row'>若壞淨信，　樂於憒閙，　長夜惛睡，</div>
<div class='lg-row'>不樂斯經。　於我法中，　雖得出家，</div>
<div class='lg-row'>於涅槃法，　不生欣樂，　如是癡人，</div>
<div class='lg-row'>虛食信施。　聞有為法，　多諸過患，</div>
<div class='lg-row'>猶著世間，　不生驚怖，　如是癡人，</div>
<div class='lg-row'>智者呵責，　雖服法衣，　而無智慧。</div>
<div class='lg-row'>牟尼<span class='corr'>所</span>說，　真實之言，　無智若聞，</div>
<div class='lg-row'>不能信受，　如是愚人，　勿與同止。</div>
<div class='lg-row'>若有得聞，　此殊勝法，　不生歡喜，</div>
<div class='lg-row'>愛樂之心，　如是等人，　我所呵責，</div>
<div class='lg-row'>雖得人身，　則為空過。　若有得聞，</div>
<div class='lg-row'>此甚深法，　能生歡喜，　愛樂之心，</div>
<div class='lg-row'>是人已曾，　值遇諸佛，　決定當得，</div>
<div class='lg-row'>無上菩提。　若人愚癡，　惡見所害，</div>
<div class='lg-row'>斷於慧命，　遠離菩提，　是故應當，</div>
<div class='lg-row'>捨惡知識，　親近恭敬，　明慧之人。</div>
<div class='lg-row'>一切世間，　無量過患，　眾生常沒，</div>
<div class='lg-row'>三惡趣中，　皆從癡<span class='corr'>惑</span>，　因緣所起，</div>
<div class='lg-row'>隨惑流轉，　不得自在。　棄捨正法，</div>
<div class='lg-row'>行於非法，　是故當離，　愚小之人。</div>
<div class='lg-row'>猶如御者，　自折其軸，　既作惡業，</div>
<div class='lg-row'>生地獄中。　口出惡言，　恒自傷害，</div>
<div class='lg-row'>如持利斧，　自伐其身。　不知諸法，</div>
<div class='lg-row'>因緣所造，　隨業受報，　無能救者。</div>
<div class='lg-row'>親近世仙，　以為善友，　而便自謂，</div>
<div class='lg-row'>修習於空。　已證無為，　生斷滅見，</div>
<div class='lg-row'>如身器破，　心亦隨滅。　多所樂說，</div>
<div class='lg-row'>綺飾言辭，　於此味著，　終無義利。</div>
<div class='lg-row'>雖為毒蛇，　之所螫害，　終不令人，</div>
<div class='lg-row'>墮於惡趣。　愚者說法，　壞人善根，</div>
<div class='lg-row'>令無量眾，　墮於地獄。　汝等大眾，</div>
<div class='lg-row'>應當觀察，　如是童子，　今在我前，</div>
<div class='lg-row'>往昔已曾，　供養無量，　恒河沙數，</div>
<div class='lg-row'>諸佛世尊。　堅固修行，　求無上智，</div>
<div class='lg-row'>心不依止，　一切諸有。　知眼生邊，</div>
<div class='lg-row'>畢竟清淨，　離諸戲論，　無所染著。</div>
<div class='lg-row'>為欲利益，　無量眾生，　演說無上，</div>
<div class='lg-row'>現光經典。　愚人不能，　修學是法，</div>
<div class='lg-row'>於修行者，　見其過失。　是故應捨，</div>
<div class='lg-row'>愚癡之人，　不應親近，　修學是法。</div>
<div class='lg-row'>愚癡之人，　樂於諍論，　不能勤修，</div>
<div class='lg-row'>無諍論行。　彼諸人等，　無如理心，</div>
<div class='lg-row'>是故不應，　恭敬稱讚。　愚癡之人，</div>
<div class='lg-row'>懈怠嬾惰，　常行不善，　身語意業，</div>
<div class='lg-row'>無有淨戒、　智慧多聞，　常思欲境，</div>
<div class='lg-row'>樂於憒閙。　汝等應觀，　如是愚人，</div>
<div class='lg-row'>種族及身，　皆悉鄙惡，　瞋恚佷戾，</div>
<div class='lg-row'>形貌醜陋。　設生善處，　身常下劣，</div>
<div class='lg-row'>執著我相，　迷於真理，　無有智慧，</div>
<div class='lg-row'>分別語言，　聞性空法，　不生愛樂。</div>
<div class='lg-row'>如來世尊，　久已遠離，　一切世間，</div>
<div class='lg-row'>語言戲論。　凡夫於此，　深生染著，</div>
<div class='lg-row'>盡其壽命，　不能了知。　雖讚持戒，</div>
<div class='lg-row'>不修梵行，　口說於法，　身行非法，</div>
<div class='lg-row'>自說是律，　常行非律，　佛教弟子。</div>
<div class='lg-row'>著壞色衣，　破戒之人，　而披此服，</div>
<div class='lg-row'>增長憍慢，　放逸之心，　所食信施，</div>
<div class='lg-row'>如吞猛火。　既捨居家，　無五欲樂，</div>
<div class='lg-row'>又於佛法，　無勝妙樂，　樂於雜行，</div>
<div class='lg-row'>不離二邊，　所有意樂，　皆不清淨。</div>
<div class='lg-row'>如是愚人，　處在大眾，　猶如野干，</div>
<div class='lg-row'>入師子群。　雖說如是，　寂靜之法，</div>
<div class='lg-row'>不能了知，　真實空義。　為眾稱讚，</div>
<div class='lg-row'>生貢高心，　不念大師，　慚愧謙下。</div>
<div class='lg-row'>受不淨物，　如得摩尼，　歡喜執持，</div>
<div class='lg-row'>心無暫捨。　是輩下劣，　雖復出家，</div>
<div class='lg-row'>守護威儀，　執持衣鉢，　但有形像，</div>
<div class='lg-row'>無實智慧，　雖復剃髮，　不捨惡心，</div>
<div class='lg-row'>墮於倒見，　非沙門法。　退失寂靜，</div>
<div class='lg-row'>涅槃之道，　亦無沙門，　所證之果，</div>
<div class='lg-row'>無明煩惱，　不滅微塵，　遊行聚落，</div>
<div class='lg-row'>自稱寂靜。　愚人無智，　不知正趣，</div>
<div class='lg-row'>心所樂欲，　皆為不善。　因利養故，</div>
<div class='lg-row'>住阿蘭若，　不為修習，　涅槃之因。</div>
<div class='lg-row'>惛沈憙睡，　但念安身，　常樂修行，</div>
<div class='lg-row'>如是等事。　雖住蘭若，　經歷多年，</div>
<div class='lg-row'>以倒見故，　失涅槃道，　終不能得，</div>
<div class='lg-row'>沙門道果。　毀破正見，　違犯禁戒，</div>
<div class='lg-row'>愛好衣服，　莊嚴其身。　於諸欲樂，</div>
<div class='lg-row'>常生愛染，　若入城邑，　現憍慢相，</div>
<div class='lg-row'>放縱身業，　不住威儀。　或入城邑，</div>
<div class='lg-row'>遊行自說，　彼阿蘭若，　山窟之中。</div>
<div class='lg-row'>汝等當知，　是我所住，　徐行低視，</div>
<div class='lg-row'>進止安庠。　發言詭異，　現羅漢相，</div>
<div class='lg-row'>令白衣眾，　咸相謂言，　蘭若比丘，</div>
<div class='lg-row'>是真聖者。　或復在彼，　阿蘭若處，</div>
<div class='lg-row'>見有人來，　即便指示，　我於是處，</div>
<div class='lg-row'>晝夜經行，　或施軟草，　宴坐之所。</div>
<div class='lg-row'>或入聚落，　詣白衣家，　詐現慇懃，</div>
<div class='lg-row'>問訊安隱。　說於世俗，　王賊之事，</div>
<div class='lg-row'>或以染心，　於女人前，　種種方便，</div>
<div class='lg-row'>自讚其德，　我能為世，　作大福田，</div>
<div class='lg-row'>我捨王位，　出家修道，　宮人婇女，</div>
<div class='lg-row'>皆悉生天。　彼人聞已，　益加恭敬，</div>
<div class='lg-row'>衣服飲食，　種種供養。　大德哀愍，</div>
<div class='lg-row'>數來我所。　貪著美味，　不知過患，</div>
<div class='lg-row'>為魔得便，　如龜墮網。　於蘭若眾，</div>
<div class='lg-row'>矜高利養，　輕毀誹謗，　精進比丘。</div>
<div class='lg-row'>心迷名利，　轉生貪著，　為活命故，</div>
<div class='lg-row'>常行欺誑，　增長身語，　不善之業，</div>
<div class='lg-row'>若有施主，　淨心供養，　由懈怠故，</div>
<div class='lg-row'>損減其福。　如是愚人，　常生惡欲，</div>
<div class='lg-row'>於此空法，　無順忍心。</div>
</div>
<div class="lg regular" style="margin-left:1em;"><div class='lg-row'>「若於我法中，　能離如是過，</div>
<div class='lg-row'>勤修不放逸，　得此法非難。</div>
<div class='lg-row'>於利與非利，　稱譏苦樂等，</div>
<div class='lg-row'>世法不能動，　得此法非難。</div>
<div class='lg-row'>觀身不淨想，　諸蘊瘡疣想，</div>
<div class='lg-row'>受食塗瘡想，　得此法非難。</div>
<div class='lg-row'>雖受好衣服，　亦不生憍慢，</div>
<div class='lg-row'>為遮慚恥故，　得此法非難。</div>
<div class='lg-row'>不矜持色力，　於食無貪著，</div>
<div class='lg-row'>為存壽命故，　得此法非難。</div>
<div class='lg-row'>了知諸有空，　於欲無取捨，</div>
<div class='lg-row'>常修空寂行，　得此法非難。</div>
<div class='lg-row'>去一由旬山，　獨坐修禪定，</div>
<div class='lg-row'>觀有為無我，　得此法非難。</div>
<div class='lg-row'>觀眼盡生邊，　及眼流轉相，</div>
<div class='lg-row'>勤修眼淨道，　得此法非難。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至音聲名，　一切皆如是。</div>
<div class='lg-row'>如是未來世，　無量諸比丘，</div>
<div class='lg-row'>精勤懈怠者，　一切皆應了。</div>
<div class='lg-row'>彼遇善惡友，　修習不修習，</div>
<div class='lg-row'>生信及不信，　一切皆應了。</div>
<div class='lg-row'>彼遇善惡友，　於諸根盡道，</div>
<div class='lg-row'>修習不修習，　一切皆應了。</div>
<div class='lg-row'>若愛樂菩提，　或一二三月，</div>
<div class='lg-row'>後時還退失，　一切皆應了。</div>
<div class='lg-row'>若人聞此法，　能生愛樂心，</div>
<div class='lg-row'>設令時退失，　還得於淨信。</div>
<div class='lg-row'>若人聞此法，　不能離放逸，</div>
<div class='lg-row'>便生是念言，　此經非佛說。</div>
<div class='lg-row'>若人聞此法，　為魔所攝持，</div>
<div class='lg-row'>初雖起信心，　後則還棄捨。</div>
<div class='lg-row'>於法無欣樂，　虛空求名利，</div>
<div class='lg-row'>遊行於聚落，　讚說陀羅尼，</div>
<div class='lg-row'>三昧總持光，　彼實不能了。</div>
<div class='lg-row'>纏縛於五欲，　貪求諸世業，</div>
<div class='lg-row'>以分別言說，　誹謗修空者。</div>
<div class='lg-row'>無有念慧心，　盡壽為空過，</div>
<div class='lg-row'>愚人捨空法，　是則為破戒，</div>
<div class='lg-row'>當墮阿鼻獄，　終不得生天。</div>
<div class='lg-row'>若於一剎那，　造立於千塔，</div>
<div class='lg-row'>不如聞是經，　受持四句偈。</div>
<div class='lg-row'>以百千華鬘，　供養於佛塔，</div>
<div class='lg-row'>不如聞是經，　思惟四句偈。</div>
<div class='lg-row'>若人造寶塔，　其數如恒沙，</div>
<div class='lg-row'>不如剎那頃，　思惟於此經。</div>
<div class='lg-row'>於百億佛剎，　散華以供養，</div>
<div class='lg-row'>不如剎那頃，　思惟於此經。</div>
<div class='lg-row'>袈裟百萬億，　奉施於諸佛，</div>
<div class='lg-row'>不如剎那頃，　思惟於此經。</div>
<div class='lg-row'>佛眼勝清淨，　無所不知見，</div>
<div class='lg-row'>若愛樂此經，　當得如來眼。</div>
<div class='lg-row'>過去無數劫，　有佛名然燈，</div>
<div class='lg-row'>我為摩納仙，　持華來供養，</div>
<div class='lg-row'>便記我成佛，　號釋迦牟尼，</div>
<div class='lg-row'>當坐於道場，　演說此經典。</div>
<div class='lg-row'>汝時為童子，　聞我得受記，</div>
<div class='lg-row'>歡喜生淨心，　合掌而發願，</div>
<div class='lg-row'>若摩納成佛，　我當助宣化，</div>
<div class='lg-row'>乃至滅度後，　護持於法藏。</div>
<div class='lg-row'>如彼然燈佛，　所說現光經，</div>
<div class='lg-row'>摩納與童子，　爾時俱聽受。</div>
<div class='lg-row'>我曾於往昔，　以優鉢羅華，</div>
<div class='lg-row'>供養於彼佛，　汝時在此會，</div>
<div class='lg-row'>即發如是願，　於我末法中，</div>
<div class='lg-row'>受持此經典，　廣宣說流布。</div>
<div class='lg-row'>若有聞是法，　心不生瞋恚，</div>
<div class='lg-row'>能受持讀誦，　是名善丈夫。</div>
<div class='lg-row'>汝當於後世，　持此難聞法，</div>
<div class='lg-row'>廣為諸眾生，　分別其義趣。</div>
<div class='lg-row'>我亦於過去，　正法欲滅時，</div>
<div class='lg-row'>持此現光經，　廣為眾生說。</div>
<div class='lg-row'>愚人不勤修，　於此生誹謗，</div>
<div class='lg-row'>我雖聞此言，　亦不生瞋恚。</div>
<div class='lg-row'>我常修忍力，　饒益諸世間，</div>
<div class='lg-row'>由忍力成就，　相好莊嚴身。</div>
<div class='lg-row'>童子汝當觀，　佛身妙圓滿，</div>
<div class='lg-row'>金色最清淨，　皆從忍力生。</div>
<div class='lg-row'>我足指按地，　震動無邊剎，</div>
<div class='lg-row'>眾生不顛墜，　皆從忍力生。</div>
<div class='lg-row'>我從一毛孔，　出百千光明，</div>
<div class='lg-row'>清淨照一切，　皆由勝忍力。</div>
<div class='lg-row'>羅剎甚可畏，　吸人精氣者，</div>
<div class='lg-row'>常慈心敬我，　皆由勝忍力。</div>
<div class='lg-row'>我所有眷屬，　善能調伏心，</div>
<div class='lg-row'>尊重於如來，　皆由勝忍力。</div>
<div class='lg-row'>百千諸音樂，　遍於大眾中，</div>
<div class='lg-row'>稱讚佛功德，　皆由勝忍力。</div>
<div class='lg-row'>百千諸龍王，　瞋毒甚可畏，</div>
<div class='lg-row'>見佛生歡喜，　皆由勝忍力。</div>
<div class='lg-row'>羅叉夜叉等，　持百千華鬘，</div>
<div class='lg-row'>悉來供養我，　皆由勝忍力。</div>
<div class='lg-row'>無量百千剎，　現在諸如來，</div>
<div class='lg-row'>稱讚我功德，　皆由勝忍力。</div>
<div class='lg-row'>八千鳩槃荼，　及阿吒<span class='corr'>嚩</span>迦，</div>
<div class='lg-row'>散華供養我，　皆由勝忍力。</div>
<div class='lg-row'>六十百俱胝，　諸夜叉王等，</div>
<div class='lg-row'>悉來供養我，　皆由勝忍力。</div>
<div class='lg-row'>復有千龍王，　摩那娑伽等，</div>
<div class='lg-row'>赤真珠奉我，　皆由勝忍力。</div>
<div class='lg-row'>百千兜牟盧，　及與尸棄毘，</div>
<div class='lg-row'>音樂供養我，　皆由勝忍力。</div>
<div class='lg-row'>百千鳩槃荼，　毘盧釋迦等，</div>
<div class='lg-row'>香華供養我，　皆由勝忍力。</div>
<div class='lg-row'>持大地龍王，　示現於半身，</div>
<div class='lg-row'>合掌恭敬我，　皆由勝忍力。</div>
<div class='lg-row'>有百千俱胝，　無身羅怙等，</div>
<div class='lg-row'>淨心供養我，　皆由勝忍力。</div>
<div class='lg-row'>童子汝當觀，　如來光所照，</div>
<div class='lg-row'>離苦得安樂，　皆由勝忍力。</div>
<div class='lg-row'>百千三暮多，　風天遍虛空，</div>
<div class='lg-row'>雨香供養我，　皆由勝忍力。</div>
<div class='lg-row'>百千諸天眾，　散天華供養，</div>
<div class='lg-row'>悉捨諸愛著，　親近於如來。</div>
<div class='lg-row'>汝觀佛神通，　所說施戒聲，</div>
<div class='lg-row'>周聞於一切，　皆由勝忍力。</div>
<div class='lg-row'>演說蘊界聲，　及四諦音聲，</div>
<div class='lg-row'>周聞於一切，　皆由勝忍力。</div>
<div class='lg-row'>由我神通力，　聞空中演說，</div>
<div class='lg-row'>眼盡邊寂靜，　生邊亦復然。</div>
<div class='lg-row'>由我神通力，　聞空中演說，</div>
<div class='lg-row'>眼從因緣生，　無來亦無去。</div>
<div class='lg-row'>由我神通力，　聞空中演說，</div>
<div class='lg-row'>眼觀察寂靜，　諸佛由是生。</div>
<div class='lg-row'>由我神通力，　聞空中演說，</div>
<div class='lg-row'>眼盡邊寂靜，　諸佛由是生。</div>
<div class='lg-row'>由我神通力，　聞空中演說，</div>
<div class='lg-row'>眼邊際寂靜，　諸佛由是生。</div>
<div class='lg-row'>由我神通力，　聞空中演說，</div>
<div class='lg-row'>眼生邊寂靜，　諸佛由是生。</div>
<div class='lg-row'>由我神通力，　聞空中演說，</div>
<div class='lg-row'>眼流轉寂靜，　諸佛由是生。</div>
<div class='lg-row'>由我神通力，　聞空中演說，</div>
<div class='lg-row'>眼無生寂靜，　諸佛由是生。</div>
<div class='lg-row'>由我神通力，　聞空中演說，</div>
<div class='lg-row'>眼寂滅寂靜，　諸佛由是生。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至音聲名，　一切皆如是。</div>
<div class='lg-row'>貪瞋癡忿覆，　嫉妬及諂誑，</div>
<div class='lg-row'>貢高憍慢等，　廣說亦復然。」</div>
</div><p>爾時月光童子聞說如是最勝之法，歡喜合掌而白佛言：「世尊！我於明日欲請如來并諸大眾，唯願哀愍而受我食。」</p>
<p>爾時世尊知彼童子意樂清淨，亦知饒益無量眾生，起大慈心默然受請。是時童子即從坐起，頂禮佛足右繞三匝，歡喜還家。與其眷屬及諸天、龍、夜叉、羅剎、鳩槃荼等，皆共嚴飾王舍大城。於四衢道張施綵幔，其幔高廣普覆一切，金繩交絡珠纓垂布，師子幡帶金藥鉤鬘，百千萬種而校飾之。復有寶華其色殊特，叢廁錯糅以為華鬘，薝蔔迦華鬘、目真隣陀華鬘，如是種種無量無數，於寶帳間周匝垂下，普遍大會一切莊嚴。又於其下敷諸床座，燒眾寶香，畢力迦香、都摩遮香、栴檀欝金清淨悅意，如是種種和合妙香而為供養。復以香水遍灑街道，雜華覆地處處充滿。爾時諸天童女、阿修羅女、摩睺羅女，其數無量心生歡喜，為欲成就菩提因故，俱來嚴飾最勝大城。月光童子知是城中普遍嚴淨，食時已到前白佛言：「願為利益諸眾生故入是城。」</p>
<p>爾時如來與其大眾前入城門，當下足時，城中大地普皆震動，周遍十方百千億剎悉亦震動。於是時中，盲者能視、苦者得樂、聾者能聽、色下劣者得妙好色、無財物者而得財物、無子得子、無衣得衣、無金寶者得諸金寶、無親屬者得諸親屬，若乏一切嚴身具者普皆令得嚴身之具。復有諸鳥，拘抧羅鳥、鸚鵡孔雀、舍利迦羅，是諸眾鳥見如來已，生歡喜心出勝妙音，聞是音者能令意悅。如來復以神通之力，化作無量薝蔔迦樹，百千眾生持彼淨華并餘妙香散佛供養。復有百千阿修羅女、摩醯首羅，持赤真珠及栴檀末，於如來上歡喜奉散。阿修羅眾及餘諸天執持寶蓋，皆是黃金白銀之所校飾，於虛空中覆如來上。世尊復以神變之力化作無量栴檀香樹、百千金剛樹、寶器衣服如是等樹無量無邊，珍寶莊嚴華葉繁茂，一切眾生福德之果而共成熟，微風吹動最勝妙香，流溢普遍無量佛土，百千眾生俱持散佛。如是無量情與非情，皆是如來神通道力之所變化。若有希求，以神變故隨彼意樂悉令充足。佛入城時，一切大眾於虛空中聞殊妙聲，其聲演暢不可思議，亦復不知彼從何出，以百千頌宣說諸法：</p>

<div class="lg regular" style="margin-left:1em;"><div class='lg-row'>「爾時世尊方入城，　空中有聲如是說，</div>
<div class='lg-row'>了貪盡邊常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪生邊常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪邊際常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪寂靜常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪流轉常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪無有常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪無生常空寂，　證其實性得菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>了貪寂滅常空寂，　證其實性得菩提。</div>
<div class='lg-row'>瞋癡忿覆并嫉誑，　諂曲貢高憍慢憂，</div>
<div class='lg-row'>苦集滅道及有情，　童男童女并婦女，</div>
<div class='lg-row'>丈夫養育兼六根，　六塵四大性事物，</div>
<div class='lg-row'>世間苦蘊界世生，　音聲名等亦如是。</div>
<div class='lg-row'>法王演說微妙音，　一切眾生悉歡喜，</div>
<div class='lg-row'>諸天世人共聞已，　樂欲住於如來乘。</div>
<div class='lg-row'>爾時世尊方入城，　空中有聲如是說，</div>
<div class='lg-row'>佛於施力深愛樂，　由施力故證菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>佛於淨戒深愛樂，　由淨戒力證菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>佛於忍辱深愛樂，　由忍辱力證菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>佛於精進深愛樂，　由精進力證菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>佛於禪定深愛樂，　由禪定力證菩提。</div>
<div class='lg-row'>爾時世尊方入城，　空中有聲如是說，</div>
<div class='lg-row'>佛於智慧深愛樂，　由智慧力證菩提。</div>
<div class='lg-row'>神通福德智住力，　方便色力名稱力，</div>
<div class='lg-row'>業因緣友淨信聞，　施相應力寂靜力，</div>
<div class='lg-row'>調伏實際諦善力，　所畏歡喜利愛樂，</div>
<div class='lg-row'>慈悲喜捨忍無惱，　空無相等亦如是。</div>
<div class='lg-row'>十力聖主天中尊，　功德名聞無等量，</div>
<div class='lg-row'>當入勝城初下足，　廣為饒益諸眾生。</div>
<div class='lg-row'>昔於三有修淨業，　增長諸天眾善行，</div>
<div class='lg-row'>一切世間普宗仰，　聞我此說咸歡喜。</div>
<div class='lg-row'>如來入城當下足，　城邑大地皆震動，</div>
<div class='lg-row'>咸覩世尊清淨光，　靡不渴仰生欣躍。</div>
<div class='lg-row'>世尊入城廣饒益，　人天大眾心歡喜，</div>
<div class='lg-row'>地及空行三有中，　皆歎如來善安樂。</div>
<div class='lg-row'>世尊足輪初按地，　淨光普照未曾有，</div>
<div class='lg-row'>善馬城中出妙聲，　眾鳥於空亦歡喜。</div>
<div class='lg-row'>復有清淨女人眾，　手足環釧及瓔鬘，</div>
<div class='lg-row'>如是種種寶莊嚴，　不擊自生微妙響。</div>
<div class='lg-row'>各各互來相慶美，　同聲共歎勝吉祥，</div>
<div class='lg-row'>聾盲殘缺得諸根，　皆是如來殊勝果。</div>
<div class='lg-row'>世尊入城咸慶悅，　天人散華以供養，</div>
<div class='lg-row'>普遍空中出妙聲，　無量諸天大歡喜。</div>
<div class='lg-row'>復有失念諸眾生，　狂亂已除相慶慰，</div>
<div class='lg-row'>女人懷妊生憂懼，　蒙光離苦得安樂。</div>
<div class='lg-row'>或有慚愧諸男女，　為說離於垢染法，</div>
<div class='lg-row'>皆生歡喜清淨心，　頂禮最勝牟尼足。</div>
<div class='lg-row'>或求如來無上道，　或求菩薩聲聞乘，</div>
<div class='lg-row'>猶入最勝栴檀城，　瞻仰尊容自欣慶。</div>
<div class='lg-row'>佛慧善了於他行，　隨順世間作饒益，</div>
<div class='lg-row'>殊勝法財與菩薩，　上妙珍寶施眾生。</div>
</div>
<div class="lg regular" style="margin-left:1em;"><div class='lg-row'>「世尊當入城，　空中如是說，</div>
<div class='lg-row'>若愛眼盡邊，　於佛能尊重。</div>
<div class='lg-row'>世尊當入城，　空中如是說，</div>
<div class='lg-row'>若愛眼盡邊，　於佛生淨信，</div>
<div class='lg-row'>若愛眼盡邊，　得佛不壞信，</div>
<div class='lg-row'>於淨信相續，　由觀眼盡邊。</div>
<div class='lg-row'>若愛眼盡邊，　得法不壞信，</div>
<div class='lg-row'>於淨信相續，　由觀眼盡邊。</div>
<div class='lg-row'>若愛眼盡邊，　得僧不壞信，</div>
<div class='lg-row'>於淨信相續，　由觀眼盡邊。</div>
<div class='lg-row'>若愛眼盡邊，　得戒無取著，</div>
<div class='lg-row'>於淨戒相續，　由觀眼盡邊。</div>
<div class='lg-row'>若愛眼盡邊，　離惡趣貪欲，</div>
<div class='lg-row'>捨離貪相續，　由觀眼盡邊。</div>
<div class='lg-row'>若愛眼盡邊，　離惡趣瞋恚，</div>
<div class='lg-row'>捨離瞋相續，　由觀眼盡邊。</div>
<div class='lg-row'>若愛眼盡邊，　離惡趣愚癡，</div>
<div class='lg-row'>捨離癡相續，　由觀眼盡邊。</div>
<div class='lg-row'>若愛眼盡邊，　則住菩提智，</div>
<div class='lg-row'>菩提智相續，　由觀眼盡邊。</div>
<div class='lg-row'>乃至眼生邊，　邊際及流轉，</div>
<div class='lg-row'>寂靜并無有，　無生將寂滅。</div>
<div class='lg-row'>如是等諸門，　皆同眼盡說，</div>
<div class='lg-row'>若愛眼盡邊，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼生邊，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼邊際，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼流轉，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼寂靜，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼無生，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼無有，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>若愛眼寂滅，　彼常無疑惑，</div>
<div class='lg-row'>以無疑惑故，　即得佛神通。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至音聲名，　一切皆如是。</div>
<div class='lg-row'>知眼生無邊，　發起無邊智，</div>
<div class='lg-row'>以智無邊故，　說此法亦然。</div>
<div class='lg-row'>知眼盡無邊，　於眼無障礙，</div>
<div class='lg-row'>以無障礙故，　得佛無礙智。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至音聲名，　一切皆如是。</div>
<div class='lg-row'>世尊入城時，　百千眾生類，</div>
<div class='lg-row'>聞空聲說法，　於佛德無疑。</div>
<div class='lg-row'>或雖起貪欲，　於佛智不壞，</div>
<div class='lg-row'>或有起貪欲，　退失佛功德。</div>
<div class='lg-row'>或雖起貪欲，　而求無上智，</div>
<div class='lg-row'>勤修不共法，　不樂聲聞乘。</div>
<div class='lg-row'>愚人修習禪，　樂於禪定樂，</div>
<div class='lg-row'>便起增上慢，　謂得沙門果。</div>
<div class='lg-row'>愚人修習禪，　無眼盡邊智，</div>
<div class='lg-row'>設於百千劫，　彼終無解脫。</div>
<div class='lg-row'>一切受生者，　於中皆染著，</div>
<div class='lg-row'>若了生性空，　所見常清淨。</div>
<div class='lg-row'>若復修四禪，　無眼盡邊智，</div>
<div class='lg-row'>設經百千劫，　於禪不清淨。</div>
<div class='lg-row'>若證於等引，　無證盡邊智，</div>
<div class='lg-row'>不知證盡故，　常行於證漏。</div>
<div class='lg-row'>若執著於想，　無想盡邊智，</div>
<div class='lg-row'>不知想盡故，　常行於想漏。</div>
<div class='lg-row'>若樂著世間，　無世盡邊智，</div>
<div class='lg-row'>不知世盡故，　常行於世漏。</div>
<div class='lg-row'>若住有漏心，　無心盡邊智，</div>
<div class='lg-row'>不知心盡故，　常行於心漏。</div>
<div class='lg-row'>若住有漏法，　無法盡邊智，</div>
<div class='lg-row'>不知法盡故，　常行於法漏。</div>
<div class='lg-row'>若具頭陀法，　無眼盡邊智，</div>
<div class='lg-row'>不知眼盡故，　非實頭陀者。</div>
<div class='lg-row'>雖著壞色衣，　無眼盡邊智，</div>
<div class='lg-row'>不知眼盡故，　非實應法服。</div>
<div class='lg-row'>雖生貴族家，　無眼盡邊智，</div>
<div class='lg-row'>不知眼盡故，　彼非家清淨。</div>
<div class='lg-row'>雖多畜眷屬，　無眼盡邊智，</div>
<div class='lg-row'>速墮惡趣中，　眷屬無能救。</div>
<div class='lg-row'>雖善聲明論，　無眼盡邊智，</div>
<div class='lg-row'>不知眼盡邊，　非達聲明者。</div>
<div class='lg-row'>雖善諸工巧，　無眼盡邊智，</div>
<div class='lg-row'>不知眼盡故，　彼非工巧者。</div>
<div class='lg-row'>雖於多問難，　一字廣分別，</div>
<div class='lg-row'>無眼盡邊智，　彼非隨義說。</div>
<div class='lg-row'>雖學智者說，　不知密非密，</div>
<div class='lg-row'>無眼盡邊智，　於法無所得。</div>
<div class='lg-row'>雖了種種言，　世論及諸法，</div>
<div class='lg-row'>無眼盡邊智，　如墜險攀藤。</div>
<div class='lg-row'>雖善於聲明，　推步吉凶相，</div>
<div class='lg-row'>及文字音韻，　讀誦皆窮了，</div>
<div class='lg-row'>不知眼盡邊，　彼等終無智。</div>
<div class='lg-row'>雖明女人相，　邪語令迷惑，</div>
<div class='lg-row'>按摩蠲勞法，　祕密之幻術，</div>
<div class='lg-row'>不知眼盡邊，　彼等終無智。</div>
<div class='lg-row'>雖演說百宗，　一字無遺失，</div>
<div class='lg-row'>不知眼盡邊，　所說終無義。</div>
<div class='lg-row'>如是眼生邊，　邊際與流轉，</div>
<div class='lg-row'>乃至於寂滅，　當知亦復然。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至音聲名，　一切皆如是。</div>
<div class='lg-row'>雖讀誦聲論，　而悉了其義，</div>
<div class='lg-row'>不知眼盡邊，　彼終為下劣。</div>
<div class='lg-row'>雖誦四圍陀，　及呪皆通利，</div>
<div class='lg-row'>不知眼盡邊，　彼終為下劣。</div>
<div class='lg-row'>如是眼生邊，　邊際與流轉，</div>
<div class='lg-row'>乃至於寂靜，　當知亦復然。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至音聲名，　一切皆如是。</div>
</div>
<p class='juan'>大寶積經卷第三十二</p></div>
</div><!-- end of div[@id='body'] -->
</body></html>