<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu114' />大寶積經卷第二十九</p><p class="byline">大唐三藏菩提流志奉　詔譯</p><a id='mulu115' />
<p class='h1'>文殊師利普門會第十</p><p>如是我聞：</p>
<p>一時佛在王舍城耆闍崛山中，與大比丘眾八百人俱，菩薩摩訶薩四萬二千。時有菩薩名無垢藏，與九萬二千諸菩薩眾，恭敬圍遶從空而來。爾時世尊即告大眾：「彼諸菩薩，為遍清淨行世界普花如來勸發，來此娑婆世界，令於我所聽受普入不思議法門；其諸菩薩亦當集會。」說是語已，無量無邊他方此界諸菩薩眾，悉來集會耆闍崛山，頂禮佛足却住一面。</p>
<p>爾時無垢藏菩薩手持七寶千葉蓮花，至如來所頭面禮足，白佛言：「世尊！遍清淨行世界普花如來，以是寶花奉上世尊。致問無量，少病少惱、起居輕利、安樂行不？」作是語已，即昇虛空結加趺坐。</p>
<p>爾時文殊師利菩薩摩訶薩，於大眾中即從座起，偏袒右肩右膝著地，合掌恭敬而白佛言：「我念過去久遠世時，曾於普燈佛所聞說普入不思議法門。我於爾時即便獲得八千四百億那由他三昧，又能了知七十七萬億那由他三昧。善哉世尊！願垂哀愍為諸菩薩說此法門。」</p>
<p>爾時佛告文殊師利：「汝今諦聽，善思念之，當為汝說。」</p>
<p>文殊師利言：「唯然世尊！願樂欲聞。」</p>
<p>佛言：「若諸菩薩欲學此法，應當修習諸三昧門。所謂色相三昧、聲相三昧、香相三昧、味相三昧、觸相三昧、意界三昧、女相三昧、男相三昧、童男相三昧、童女相三昧、天相三昧、龍相三昧、夜叉相三昧、乾闥婆相三昧、阿修羅相三昧、迦樓羅相三昧、緊那羅相三昧、摩睺羅伽相三昧、地獄相三昧、畜生相三昧、閻魔羅界三昧、貪相三昧、瞋相三昧、癡相三昧、不善法三昧、善法三昧、有為三昧、無為三昧。文殊師利！若諸菩薩於如是等一切三昧善通達者，是則已為修學此法。文殊師利！云何名為色相三昧？即說頌曰：</p>

<div class="lg regular" style="margin-left:1em;"><div class='lg-row'>「觀色如聚沫，　中無有堅實，</div>
<div class='lg-row'>不可執持故，　是名色三昧。</div>
</div><p>「復次文殊師利！云何名為聲相三昧？即說頌曰：</p>

<div class="lg regular" style="margin-left:1em;"><div class='lg-row'>「觀聲如谷響，　其性不可得，</div>
<div class='lg-row'>諸法亦如是，　無相無差別，</div>
<div class='lg-row'>了知皆寂靜，　是名聲三昧。</div>
</div><p>「復次文殊師利！云何名為香相三昧？即說頌曰：</p>

<div class="lg regular" style="margin-left:1em;"><div class='lg-row'>「假令百千劫，　常嗅種種香，</div>
<div class='lg-row'>如海納眾流，　而無有厭足。</div>
<div class='lg-row'>其香若是實，　則應可滿足，</div>
<div class='lg-row'>但有假名字，　其實不可取。</div>
<div class='lg-row'>以不可取故，　鼻亦無所有，</div>
<div class='lg-row'>了知性空寂，　是名香三昧。</div>
</div><p>「復次文殊師利！云何名為味相三昧？即說頌曰：</p>

<div class="lg regular" style="margin-left:1em;"><div class='lg-row'>「舌根之所受，　鹹醋等諸<span class='corr'>味</span>，</div>
<div class='lg-row'>皆從眾緣生，　其性無所有。</div>
<div class='lg-row'>若能如是知，　因緣和合起，</div>
<div class='lg-row'>了此不思議，　是名味三昧。</div>
</div><p>「復次文殊師利！云何名為觸相三昧？即說頌曰：</p>

<div class="lg regular" style="margin-left:1em;"><div class='lg-row'>「觸但有名字，　其性不可得，</div>
<div class='lg-row'>細滑等諸法，　皆是從緣生。</div>
<div class='lg-row'>若能知觸性，　因緣和合起，</div>
<div class='lg-row'>畢竟無所有，　是名觸三昧。</div>
</div><p>「復次文殊師利！云何名為意界三昧？即說頌曰：</p>

<div class="lg regular" style="margin-left:1em;"><div class='lg-row'>「設集三千界，　無量諸眾生，</div>
<div class='lg-row'>一心共思求，　意界不可得。</div>
<div class='lg-row'>不在於內外，　亦不可聚集，</div>
<div class='lg-row'>但以於假名，　說有種種相。</div>
<div class='lg-row'>猶如於幻化，　無住無處所，</div>
<div class='lg-row'>了知彼性空，　是名意三昧。</div>
</div><p>「復次文殊師利！云何名為女相三昧？即說頌曰：</p>

<div class="lg regular" style="margin-left:1em;"><div class='lg-row'>「四大假為女，　其中無所有，</div>
<div class='lg-row'>凡夫迷惑心，　執取以為實。</div>
<div class='lg-row'>女人如幻化，　愚者不能了，</div>
<div class='lg-row'>妄見女相故，　生於染著心。</div>
<div class='lg-row'>譬如幻化女，　而非實女人，</div>
<div class='lg-row'>無智者迷惑，　便生於欲想。</div>
<div class='lg-row'>如是了知已，　一切女無相，</div>
<div class='lg-row'>此相皆寂靜，　是名女三昧。</div>
</div><p>「復次文殊師利！云何名為男相三昧？即說頌曰：</p>

<div class="lg regular" style="margin-left:1em;"><div class='lg-row'>「自謂是男子，　見彼為女人，</div>
<div class='lg-row'>由斯分別心，　而生於欲想。</div>
<div class='lg-row'>欲心本無有，　心相不可得，</div>
<div class='lg-row'>由妄分別故，　於身起男想。</div>
<div class='lg-row'>是中實無男，　我說如陽焰，</div>
<div class='lg-row'>知男相寂靜，　是名男三昧。</div>
</div><p>「復次文殊師利！云何名為童男相三昧？即說頌曰：</p>

<div class="lg regular" style="margin-left:1em;"><div class='lg-row'>「如樹無根枝，　花則不可得，</div>
<div class='lg-row'>以花無有故，　其果亦不生。</div>
<div class='lg-row'>由無彼女人，　童男亦非有，</div>
<div class='lg-row'>隨於分別者，　假說如是名。</div>
<div class='lg-row'>了知彼女人，　及童男非有，</div>
<div class='lg-row'>能如是觀察，　是童男三昧。</div>
</div><p>「復次文殊師利！云何名為童女相三昧？即說頌曰：</p>

<div class="lg regular" style="margin-left:1em;"><div class='lg-row'>「如斷多羅樹，　畢竟不復生，</div>
<div class='lg-row'>何有智慧人，　於中求果實？</div>
<div class='lg-row'>若有能了知，　諸法無生者，</div>
<div class='lg-row'>不應起分別，　童女為能生。</div>
<div class='lg-row'>又如焦穀種，　其牙本不生，</div>
<div class='lg-row'>女人亦復然，　是童女三昧。</div>
</div><p>「復次文殊師利！云何名為天相三昧？即說頌曰：</p>

<div class="lg regular" style="margin-left:1em;"><div class='lg-row'>「因清淨信心，　及以眾善業，</div>
<div class='lg-row'>受諸天勝報，　端正殊妙身。</div>
<div class='lg-row'>珍寶諸宮殿，　非由造作成，</div>
<div class='lg-row'>曼陀羅妙花，　亦無種植者。</div>
<div class='lg-row'>如是不思議，　皆因業力起，</div>
<div class='lg-row'>能現種種相，　猶若淨琉璃。</div>
<div class='lg-row'>如是殊妙身，　及諸宮殿等，</div>
<div class='lg-row'>皆從虛妄生，　是名天三昧。</div>
</div><p>「復次文殊師利！云何名為龍相三昧？即說頌曰：</p>

<div class="lg regular" style="margin-left:1em;"><div class='lg-row'>「受此諸龍身，　由不修於忍，</div>
<div class='lg-row'>興澍大雲雨，　遍滿閻浮提。</div>
<div class='lg-row'>不從前後際，　亦不在中間，</div>
<div class='lg-row'>而能生此水，　復歸於大海。</div>
<div class='lg-row'>如是諸龍等，　積習性差別，</div>
<div class='lg-row'>起於種種業，　業亦無有生。</div>
<div class='lg-row'>一切非真實，　愚者謂為有，</div>
<div class='lg-row'>能如是了知，　是名龍三昧。</div>
</div><p>「復次文殊師利！云何名為夜叉相三昧？即說頌曰：</p>

<div class="lg regular" style="margin-left:1em;"><div class='lg-row'>「是大夜叉身，　從於自心起，</div>
<div class='lg-row'>是中無有實，　妄生於恐怖，</div>
<div class='lg-row'>亦無有怖心，　而生於怖畏。</div>
<div class='lg-row'>觀法非實故，　無相無所得，</div>
<div class='lg-row'>空無寂靜處，　現此夜叉相，</div>
<div class='lg-row'>如是知虛妄，　是夜叉三昧。</div>
</div><p>「復次文殊師利！云何名為乾闥婆相三昧？即說頌曰：</p>

<div class="lg regular" style="margin-left:1em;"><div class='lg-row'>「彼實無所趣，　名言假施設，</div>
<div class='lg-row'>了知趣非趣，　乾闥婆三昧。</div>
</div><p>「復次文殊師利！云何名為阿修羅相三昧？即說頌曰：</p>

<div class="lg regular" style="margin-left:1em;"><div class='lg-row'>「修羅相所印，　其相本無生，</div>
<div class='lg-row'>無生故無滅，　阿修羅三昧。</div>
</div><p>「復次文殊師利！云何名為迦樓羅相三昧？即說頌曰：</p>

<div class="lg regular" style="margin-left:1em;"><div class='lg-row'>「無身以為身，　名字假施設，</div>
<div class='lg-row'>名相無所有，　迦樓羅三昧。</div>
</div><p>「復次文殊師利！云何名為緊那羅相三昧？即說頌曰：</p>

<div class="lg regular" style="margin-left:1em;"><div class='lg-row'>「法無作而作，　說為緊那羅，</div>
<div class='lg-row'>了知此不生，　緊那羅三昧。</div>
</div><p>「復次文殊師利！云何名為摩睺羅伽相三昧？即說頌曰：</p>

<div class="lg regular" style="margin-left:1em;"><div class='lg-row'>「彼由於名字，　隨世而安立，</div>
<div class='lg-row'>是中無有法，　而妄起分別。</div>
<div class='lg-row'>了知此分別，　自性無所有，</div>
<div class='lg-row'>彼相寂靜故，　摩睺羅三昧。</div>
</div><p>「復次文殊師利！云何名為地獄相三昧？即說頌曰：</p>

<div class="lg regular" style="margin-left:1em;"><div class='lg-row'>「地獄空無相，　其性極清淨，</div>
<div class='lg-row'>是中無作者，　從自分別生。</div>
<div class='lg-row'>我坐道場時，　了此無生相，</div>
<div class='lg-row'>無相無生故，　其性如虛空，</div>
<div class='lg-row'>此相皆寂靜，　是地獄三昧。</div>
</div><p>「復次文殊師利！云何名為畜生相三昧？即說頌曰：</p>

<div class="lg regular" style="margin-left:1em;"><div class='lg-row'>「如雲現眾色，　是中無有實，</div>
<div class='lg-row'>能令無智人，　於此生迷惑，</div>
<div class='lg-row'>於彼畜生趣，　而受種種身。</div>
<div class='lg-row'>猶如虛空雲，　現於諸色像，</div>
<div class='lg-row'>了知業如幻，　不生迷惑心，</div>
<div class='lg-row'>彼相本寂靜，　是畜生三昧。</div>
</div><p>「復次文殊師利！云何名為閻魔羅界三昧？即說頌曰：</p>

<div class="lg regular" style="margin-left:1em;"><div class='lg-row'>「造作純黑業，　及以雜業者，</div>
<div class='lg-row'>流轉閻羅界，　受於種種苦。</div>
<div class='lg-row'>實無閻羅界，　亦無流轉者，</div>
<div class='lg-row'>自性本無生，　諸苦猶如夢，</div>
<div class='lg-row'>若能如是觀，　閻羅界三昧。</div>
</div><p>「復次文殊師利！云何名為貪相三昧？即說頌曰：</p>

<div class="lg regular" style="margin-left:1em;"><div class='lg-row'>「貪從分別生，　分別亦非有，</div>
<div class='lg-row'>無生亦無相，　住處不可得。</div>
<div class='lg-row'>貪性如虛空，　亦無有建立，</div>
<div class='lg-row'>凡夫妄分別，　由斯貪染生。</div>
<div class='lg-row'>法性本無染，　清淨如虛空，</div>
<div class='lg-row'>十方遍推求，　其性不可得。</div>
<div class='lg-row'>不了性空故，　見貪生怖畏，</div>
<div class='lg-row'>無畏生畏想，　於何得安樂？</div>
<div class='lg-row'>譬如愚癡人，　怖畏於虛空，</div>
<div class='lg-row'>驚懼而馳走，　避空不欲見。</div>
<div class='lg-row'>虛空遍一切，　於何而得離？</div>
<div class='lg-row'>愚夫迷惑故，　顛倒分別生。</div>
<div class='lg-row'>貪本無自性，　妄生厭離心，</div>
<div class='lg-row'>如人欲避空，　終無能脫者；</div>
<div class='lg-row'>諸法性自離，　猶如於涅槃。</div>
<div class='lg-row'>三世一切佛，　了知貪性空，</div>
<div class='lg-row'>住此境界中，　未曾有捨離；</div>
<div class='lg-row'>於貪怖畏者，　思惟求解脫。</div>
<div class='lg-row'>如是貪自性，　究竟常清淨，</div>
<div class='lg-row'>我證菩提時，　了達皆平等。</div>
<div class='lg-row'>若執貪為有，　於彼當捨離，</div>
<div class='lg-row'>由妄分別故，　而言捨離貪。</div>
<div class='lg-row'>此唯分別心，　實無有捨離，</div>
<div class='lg-row'>其性不可得，　亦無有滅壞，</div>
<div class='lg-row'>平等實際中，　無解脫分別。</div>
<div class='lg-row'>若於貪解脫，　於空亦解脫，</div>
<div class='lg-row'>虛空及與貪，　無盡無差別；</div>
<div class='lg-row'>若見差別者，　我說令捨離。</div>
<div class='lg-row'>貪實無有生，　妄起生分別，</div>
<div class='lg-row'>彼貪本性空，　但有假名字，</div>
<div class='lg-row'>不應以此名，　而生於執著。</div>
<div class='lg-row'>了貪無染故，　是則畢竟空，</div>
<div class='lg-row'>不由滅壞貪，　而得於解脫。</div>
<div class='lg-row'>貪法與佛法，　平等即涅槃，</div>
<div class='lg-row'>智者應當知，　了貪寂靜已，</div>
<div class='lg-row'>入於寂靜界，　是名貪三昧。</div>
</div><p>「復次文殊師利！云何名為瞋相三昧？即說頌曰：</p>

<div class="lg regular" style="margin-left:1em;"><div class='lg-row'>「以虛妄因緣，　而起於瞋恚，</div>
<div class='lg-row'>無我執為我，　及由麁惡聲，</div>
<div class='lg-row'>起猛利瞋心，　猶如於惡毒，</div>
<div class='lg-row'>音聲及瞋恚，　究竟無所有。</div>
<div class='lg-row'>如鑽木出火，　要假眾緣力，</div>
<div class='lg-row'>若緣不和合，　火終不得生。</div>
<div class='lg-row'>是不悅意聲，　畢竟無所有，</div>
<div class='lg-row'>知聲性空故，　瞋亦不復生。</div>
<div class='lg-row'>瞋不在於聲，　亦不身中住，</div>
<div class='lg-row'>因緣和合起，　離緣終不生。</div>
<div class='lg-row'>如因乳等緣，　和合生酥酪，</div>
<div class='lg-row'>瞋自性無起，　因於麁惡聲。</div>
<div class='lg-row'>愚者不能了，　熱惱自燒然，</div>
<div class='lg-row'>應當如是知，　究竟無所有。</div>
<div class='lg-row'>瞋性本寂靜，　但有於假名，</div>
<div class='lg-row'>瞋恚即實際，　以依真如起，</div>
<div class='lg-row'>了知如法界，　是名瞋三昧。</div>
</div><p>「復次文殊師利！云何名為癡相三昧？即說頌曰：</p>

<div class="lg regular" style="margin-left:1em;"><div class='lg-row'>「無明體性空，　本自無生起，</div>
<div class='lg-row'>是中無少法，　而可說為癡。</div>
<div class='lg-row'>凡夫於無癡，　而妄生癡想，</div>
<div class='lg-row'>於無著生著，　猶若結虛空。</div>
<div class='lg-row'>奇哉愚癡人，　不應作而作，</div>
<div class='lg-row'>諸法皆非有，　雜染分別生。</div>
<div class='lg-row'>如欲取虛空，　安置於一處，</div>
<div class='lg-row'>設經千萬劫，　終無有積聚。</div>
<div class='lg-row'>愚夫從本來，　經不思議劫，</div>
<div class='lg-row'>所起於癡結，　而無少分增。</div>
<div class='lg-row'>如彼取虛空，　終無有增減，</div>
<div class='lg-row'>多劫集於癡，　增減亦如是。</div>
<div class='lg-row'>又如於槖籥，　受風無際限，</div>
<div class='lg-row'>愚癡著欲樂，　無有厭足時。</div>
<div class='lg-row'>是癡無所有，　無根無住處，</div>
<div class='lg-row'>以根非有故，　亦無癡可盡。</div>
<div class='lg-row'>以癡無盡故，　邊際不可得，</div>
<div class='lg-row'>是故諸眾生，　我不能令盡。</div>
<div class='lg-row'>設我一日中，　能度三千界，</div>
<div class='lg-row'>所有諸眾生，　皆令入涅槃，</div>
<div class='lg-row'>復經不思議，　無量千萬劫，</div>
<div class='lg-row'>日日如是化，　眾生界不盡。</div>
<div class='lg-row'>癡界眾生界，　是二俱無相，</div>
<div class='lg-row'>彼皆如幻化，　故不能令盡。</div>
<div class='lg-row'>癡性與佛性，　平等無差別，</div>
<div class='lg-row'>若分別於佛，　彼則住愚癡。</div>
<div class='lg-row'>癡及一切智，　性皆不可得，</div>
<div class='lg-row'>然彼諸眾生，　皆與癡平等。</div>
<div class='lg-row'>眾生不思議，　癡亦不思議，</div>
<div class='lg-row'>以不思議故，　不應取分別。</div>
<div class='lg-row'>如是思惟心，　思量不可得，</div>
<div class='lg-row'>癡亦不可量，　以無邊際故。</div>
<div class='lg-row'>既無有邊際，　從何而得生，</div>
<div class='lg-row'>自性無生故，　相亦不可得。</div>
<div class='lg-row'>了癡無有相，　觀佛亦復然，</div>
<div class='lg-row'>應當如是知，　一切法無二。</div>
<div class='lg-row'>癡性本寂靜，　但有於假名，</div>
<div class='lg-row'>我證菩提時，　亦了癡平等，</div>
<div class='lg-row'>能作如是觀，　是名癡三昧。</div>
</div><p>「復次文殊師利！云何名為不善三昧？即說頌曰：</p>

<div class="lg regular" style="margin-left:1em;"><div class='lg-row'>「知彼貪瞋癡，　種種諸煩惱，</div>
<div class='lg-row'>所有諸行相，　虛妄無真實，</div>
<div class='lg-row'>能如是觀察，　是不善三昧。</div>
</div><p>「復次文殊師利！云何名為善法三昧？即說頌曰：</p>

<div class="lg regular" style="margin-left:1em;"><div class='lg-row'>「汝等應當知，　諸善意樂者，</div>
<div class='lg-row'>心行各差別，　皆同於一行。</div>
<div class='lg-row'>以一出離相，　了知於一切，</div>
<div class='lg-row'>皆悉寂靜故，　是名善三昧。</div>
</div><p>「復次文殊師利！云何名有為三昧？即說頌曰：</p>

<div class="lg regular" style="margin-left:1em;"><div class='lg-row'>「汝等應當知，　一切有為法，</div>
<div class='lg-row'>非是所造作，　亦無可稱量。</div>
<div class='lg-row'>我了知諸行，　性無有積集，</div>
<div class='lg-row'>一切皆寂靜，　名有為三昧。</div>
</div><p>「復次文殊師利！云何名無為三昧？即說頌曰：</p>

<div class="lg regular" style="margin-left:1em;"><div class='lg-row'>「無為性寂靜，　於中無所著，</div>
<div class='lg-row'>亦復無出離，　但有假名字。</div>
<div class='lg-row'>為執著眾生，　而說彼名字，</div>
<div class='lg-row'>能如是了知，　名無為三昧。」</div>
</div><p>爾時世尊說如是等不可思議微妙偈時，九萬二千菩薩得無生法忍，三萬六千比丘而於諸漏心得解脫；七十二萬億那由他諸天及六千比丘尼、一百八十萬優婆塞、二千二百優婆夷等，皆發阿耨多羅三藐三菩提心。</p>
<p>爾時文殊師利菩薩復白佛言：「唯願世尊！為諸菩薩演說種種三昧名字，令其聞者諸根通利，而於諸法得智慧明，不為一切邪見眾生之所摧伏，亦令證得四無礙辯，於一文字而能了知種種文字，於諸文字了一文字。復以無邊辯才，為諸眾生善說法要，亦令證得甚深法忍，於一剎那了一切行。是一切行，各各復有無邊行相皆能了知。」</p>
<p>佛言：「文殊師利！有三昧名無邊離垢，若菩薩得此三昧，能現一切諸清淨色。復有三昧名可畏面，得此三昧有大威光映蔽日月。復有三昧名出焰光，得此三昧能蔽一切釋梵威光。復有三昧名為出離，得此三昧令諸眾生出離一切貪恚愚癡。復有三昧名無礙光，得此三昧則能照曜一切佛剎。復有三昧名無忘失，得此三昧能持諸佛所說教法，亦能為他敷演斯義。復有三昧名曰雷音，得此三昧善能顯示一切言音上至梵世。復有三昧名為喜樂，得此三昧令諸眾生喜樂滿足。復有三昧名喜無厭，得此三昧其見聞者無有厭足。復有三昧名專一境難思功德，得此三昧而能示現一切神變。復有三昧名解一切眾生語言，得此三昧善能宣說一切語言，於一字中說一切字，了一切字同於一字。復有三昧名超一切陀羅尼王，得此三昧能善了知諸陀羅尼。復有三昧名為一切辯才莊嚴，得此三昧善能分別一切文字種種言音。復有三昧名為積集一切善法，得此三昧能令眾生悉聞佛聲法聲僧聲、聲聞聲緣覺聲、菩薩聲波羅蜜聲，如是菩薩住三昧時，令諸眾生聞聲不絕。」</p>
<p>爾時文殊師利白佛言：「唯願世尊！加威護念，令我獲得無礙辯才，說此法門殊勝功德。」</p>
<p>佛言：「善哉！隨汝所願。」</p>
<p>文殊師利復白佛言：「若有菩薩於此法門受持讀誦無疑惑者，當知是人於現身中，決定獲得四種辯才，所謂捷疾辯才、廣大辯才、甚深辯才、無盡辯才，於諸眾生心常護念，隨所修行欲毀壞者，皆能覺悟令無毀壞。」</p>
<p>爾時世尊讚文殊師利菩薩言：「善哉善哉！汝於斯義能善分別，如布施者獲大財富，持禁戒者決定生天。若能受持此經典者，現得辯才必無虛妄。如日光出能除諸暝，亦如菩薩坐菩提座成等正覺決定無疑，受持讀誦是經典者，現得辯才亦復如是。文殊師利！若復有人於現身中欲求辯才，當於此經心生信樂，受持讀誦廣為人說，勿生疑惑。」</p>
<p>爾時無垢藏菩薩白佛言：「世尊！若諸菩薩，佛涅槃後於此法門心無疑惑，受持讀誦為他廣說，我當攝受加其辯才。」</p>
<p>爾時天魔波旬愁憂苦惱悲涕流淚來詣佛所，而白佛言：「如來昔證無上菩提，我於爾時已懷憂惱。復於今者說此法門，倍生大苦如中毒箭。若諸眾生聞是經典，決定當於阿耨多羅三藐三菩提無有退轉入般涅槃，令我境界皆悉空虛。如來、應、正等覺能令一切諸苦眾生咸得安樂，願垂哀愍與大慈悲，不於此經加威護念，令我安隱憂苦皆除。」</p>
<p>爾時世尊告波旬言：「勿懷憂惱。我於此法不作加護，諸眾生等亦不涅槃。」天魔波旬聞是語已，歡喜踊躍憂惱悉除，即於佛前忽然不現。</p>
<p>爾時文殊師利菩薩前白佛言：「如來今者有何密意，告波旬言我於此法不作加護？」</p>
<p>佛言：「文殊師利！以無加護加護此法，是故為彼說如是言。以一切法平等實際，皆歸真如同於法界，離諸言說不二相故，無有加護。以我如是誠實之言無有虛妄，能令此經於閻浮提廣行流布。」</p>
<p>爾時世尊說是語已，告阿難言：「此經名為『普入不思議法門』，若能受持如是經典，則為受持八萬四千法門等無差別。何以故？我於此經善通達已，方能為彼諸眾生等演說八萬四千法門。是故阿難！汝於此法當善護持，讀誦流通無令忘失。」</p>
<p>佛說是經已，文殊師利菩薩、無垢藏菩薩、尊者阿難，及諸世間天、人、阿修羅、乾闥婆等，聞佛所說，皆大歡喜，信受奉行。</p>

<p class='juan'>大寶積經卷第二十九</p></div>
</div><!-- end of div[@id='body'] -->
</body></html>