<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu8' /><a id='mulu9' />大寶積經卷第三<p class="byline">大唐三藏菩提流志奉　詔譯</p>三律儀會第一之三</p><p>爾時尊者摩訶迦葉白佛言：「甚奇世尊！如是人等聞此等經不生厭離。」</p>
<p>佛告大迦葉言：「若有眾生成就四法，聞說此經不生厭離。云何為四？多放逸故不能深信，業異熟故亦不深信，大地獄故不能審信，我當死故。若人成就如是四法，不生厭離。迦葉！復有眾生成就四法，不生厭離。何等為四？年盛壯時自恃強力，耽著欲樂，貪嗜諸酒，不能了知明思惟觀。若人成就如是四法，不生厭離。迦葉！若有比丘成就四法，謗佛菩提。何等為四？本造惡業已成就故，毀壞正法，如是比丘不自發露不善異熟諸惡業故。於比丘尼行穢欲故。彼有和上或阿闍梨多人所敬，謗佛菩提，如是弟子隨學於師亦生誹謗。是寡聞者，由嫉妬故謗毀諸佛。比丘成就如是四法，謗佛菩提。</p>
<p>「迦葉！若有一法，得成沙門及婆羅門。何者為一？於一切法心無所住。如是一法，得成沙門及婆羅門。譬如有人墮高山頂，謂無大地樹木叢林，唯起空想出入息斷。迦葉！著諸法者亦復如是，若執眼想及以眼相，執耳鼻舌身意想乃至意相，若執色受想行識想，執淨持戒多聞慚愧經行往來得菩提想，如此等法皆悉非作沙門婆羅門。若起想者則為所害。為誰所害？謂貪瞋癡。若執眼相，由著可愛不可愛色相故，為眼所害。如是執著耳鼻舌身意相，乃至由著可愛不可愛法相故，乃至為意所害。若被害者，則於地獄、畜生、餓鬼、人、天界中極為所害。何緣被害？由想執著。何名想著？謂執我想及我所想、女想男想、地水火風想、骨想壞想青瘀想血塗想色變想離散想勝解脫想。彼有少分得勝解脫想，此有少分不得勝解脫想。有無量種宿住隨念現證作想，我隨念想異於過去異於現在，我是過去我是現在。於諸法中起想執著，乃至涅槃想、我得涅槃想。迦葉！以要言之，諸執著者處處起想，乃至於空性中起一切想，皆悉非作沙門婆羅門法，非沙門行、非婆羅門行。迦葉！如來說言沙門婆羅門法者，譬如虛空及以大地。何以故？虛空之法終不念言我是虛空。如是迦葉！沙門婆羅門者終不自謂我是沙門是婆羅門，是故諸法亦不自謂是作沙門婆羅門法。沙門法者不作不除，是為沙門及婆羅門。迦葉！譬如有人於夜闇中掉弄手臂搖動面目，作如是言：『我弄世間。我弄世間。』於意云何？彼為弄誰？」</p>
<p>迦葉白言：「世尊！是人自弄。何以故？於中無人為可弄故。」</p>
<p>佛告大迦葉言：「如是如是。若有比丘至阿蘭若，或至樹下空室露處，作如是想：『眼是無常，耳鼻舌身意悉是無常。』復作思惟：『色是無常，聲香味觸法亦悉無常。』作是思惟：『我趣涅槃。』如是等類為自劬勞，非沙門行。何以故？以有若干諸邪執故。知眼相已，為滅眼故勤勞修習。如是能知耳鼻舌身意相已，乃至為滅意故勤修習之。若於三處了知信受，則於三處而生分別。若於諸見起分別者，云何能得心一境性？迦葉！甚深菩提難入難趣、難具資糧。心一境性者，為以幾何名心一境性？周遍推求乃至一法亦不可得。所謂於眼不可得實，於耳鼻舌身意亦不得實，於一切法皆不得實。何以故？本性如是，心性不生，一切諸法無實可得，是故彼心不可得也。若過去未來現在無所得故、無所作故，是謂無所作。何名無所作？若新若故俱不可作，名無所作。是中過去心不解脫、現在心不解脫、未來心不解脫，隨所有心無所得者，是為心一境性。此即名入心之數也。</p>
<p>「迦葉！未來當有比丘、比丘尼、優婆塞、優婆夷，執著眼等說為滅壞，於諸蘊中起於物想。如來說蘊猶如於夢，然彼說言夢為實有，由世間中說有是夢，若無夢者我等不應有夢想事。以有表示，是故我等於其眠夢起於夢想。如是如是，蘊有所因故說如夢，若無蘊者不應說蘊猶如於夢。彼諸愚夫謂夢為實，聞是等經便生誹謗。於中當有比丘尼等，於施主家妄稱我是阿羅漢果，或依淺智說現證得。若優婆塞、優婆夷等，聞經律頌說我現證。</p>
<p>「迦葉！當於爾時。若有比丘或二十年三十年中常樂居止阿蘭若處精勤修習，為佛法故來詣初信一日優婆塞邊，唯以空言互相唱說，言空空故，我已遍知我已遍知。或有比丘聞是經等相向談說，有人聞之便生怖畏，復作是言：『若諸在家出家人等不應親近，應當遠離，此非教師。何以故？彼等所知不相親附。』復有宣說甚深法者，為諸在家出家人等棄捨輕賤。何以故？我今宣說勝妙梵行尚少知者，況未來世乃至最少知者亦皆滅沒。當爾之世，說法比丘千人之中，能如實解信入法者一亦難有；乃至二千亦復如是。於中或有餘比丘等，下至不能暫發言詞，況能解了。</p>
<p>「迦葉！當於爾時，在家出家共輕此教。若有比丘發勤精進為滅不善生善法故，初夜後夜減省睡眠精進修學，則為他人譏嫌棄捨，或斷命根。如是等經即當毀滅，住法比丘亦皆滅盡。於中智者深勝無染解了之者，應當尊重深心恭敬，共集會已住阿蘭若。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「我所說善法，　第一義相應，</div>
<div class='lg-row'>言蘊無堅實，　應觀察如夢。</div>
<div class='lg-row'>爾時諸比丘，　鬪諍心紛擾，</div>
<div class='lg-row'>無禮別尊卑，　唯有空名相。</div>
<div class='lg-row'>比丘所發言，　俗亦如是說，</div>
<div class='lg-row'>如斯之教法，　道俗語皆同。</div>
<div class='lg-row'>比丘謂俗言，　汝解法希有，</div>
<div class='lg-row'>是謂佛菩提，　已發初地果。</div>
<div class='lg-row'>彼心謂見法，　親近在家人，</div>
<div class='lg-row'>數奉施比丘，　與其最上供。</div>
<div class='lg-row'>如斯比丘說，　無異語皆真，</div>
<div class='lg-row'>與彼共相親，　言我能見法。</div>
<div class='lg-row'>生於彼時者，　為施故出家，</div>
<div class='lg-row'>不住正法中，　毀壞菩提道。</div>
<div class='lg-row'>我示汝道者，　近我勿親餘，</div>
<div class='lg-row'>不久汝得之，　還如我所得，</div>
<div class='lg-row'>此最寂靜位，　共汝相向言。</div>
<div class='lg-row'>和合大眾中，　毀壞我教法，</div>
<div class='lg-row'>猶如劫村賊，　性懷兇險心，</div>
<div class='lg-row'>破壞諸國城，　及以大聚落。</div>
<div class='lg-row'>比丘亦如是，　無智多愚癡，</div>
<div class='lg-row'>少慧起諸非，　著命數取趣。</div>
<div class='lg-row'>離我所說教，　依止諸見心，</div>
<div class='lg-row'>說是羅漢人，　盡懷增上慢。</div>
<div class='lg-row'>於大和合會，　諸比丘眾前，</div>
<div class='lg-row'>說已慧名聞，　於中一難得。</div>
<div class='lg-row'>或時有比丘，　安住如實者，</div>
<div class='lg-row'>被說惡名聞，　言非佛弟子。</div>
<div class='lg-row'>法王大菩提，　于時被誹謗，</div>
<div class='lg-row'>天眾懷憂慼，　相向數悲啼。</div>
<div class='lg-row'>對彼信心天，　身自投于地，</div>
<div class='lg-row'>觀斯釋師子，　無上法輪摧。</div>
<div class='lg-row'>嗟歎佛如來，　快哉所說法，</div>
<div class='lg-row'>奇特福田僧，　佛之所愛子。</div>
<div class='lg-row'>我等不復聞，　法王之所說，</div>
<div class='lg-row'>牟尼今滅度，　無覺抱迷心。</div>
<div class='lg-row'>地居天次後，　出于大音聲，</div>
<div class='lg-row'>唱令告諸天，　法炬今將滅。</div>
<div class='lg-row'>汝等得聞佛，　不親近如來，</div>
<div class='lg-row'>勿致後天龍，　而當懷悔恨。</div>
<div class='lg-row'>經於無數劫，　為自及為他，</div>
<div class='lg-row'>遍受於眾苦，　爾乃方成佛。</div>
<div class='lg-row'>此是諸世尊，　為諸眾生類，</div>
<div class='lg-row'>所說善法門，　今皆當隱沒。</div>
<div class='lg-row'>矯亂人興世，　可畏造諸非，</div>
<div class='lg-row'>魔使及惡魔，　恣情惡言說。</div>
<div class='lg-row'>諂詐多癡鈍，　誑惑劣愚夫，</div>
<div class='lg-row'>若瞋與不瞋，　毀師及勝教。</div>
<div class='lg-row'>聞地天聲已，　上天皆慘然，</div>
<div class='lg-row'>人及四王天，　悉亦懷憂惱。</div>
<div class='lg-row'>夜叉眾來集，　阿吒筏底城，</div>
<div class='lg-row'>皆發可畏聲，　滿面流悲淚。</div>
<div class='lg-row'>天居眾寶飾，　城郭妙莊嚴，</div>
<div class='lg-row'>皆悉失光暉，　猶如於聚土。</div>
<div class='lg-row'>國城非似本，　堪生愛樂心，</div>
<div class='lg-row'>今見寶嚴城，　須臾不可樂。</div>
<div class='lg-row'>諸天同詣彼，　善逝本生國，</div>
<div class='lg-row'>躄踊而號咷，　轉增大悲苦。</div>
<div class='lg-row'>我從天降地，　往詣諸國城，</div>
<div class='lg-row'>真法盡沈淪，　遍觀皆不見。</div>
<div class='lg-row'>下至閻浮境，　見法大崩摧，</div>
<div class='lg-row'>逼惱諸出家，　發聲大號哭。</div>
<div class='lg-row'>勝城七日內，　處處失光暉，</div>
<div class='lg-row'>天亦七日中，　數<span class='corr'>悲</span>數啼泣。</div>
<div class='lg-row'>嗚呼大雄健，　昔曾親面奉，</div>
<div class='lg-row'>何期今不見，　言說亦成空。</div>
<div class='lg-row'>曾住舍衛城，　來已皆恭敬，</div>
<div class='lg-row'>於其地界內，　數悲而數啼。</div>
<div class='lg-row'>見佛所坐林，　言佛曾於此，</div>
<div class='lg-row'>轉四諦法輪，　我等親聞聽。</div>
<div class='lg-row'>世間還黑闇，　更互不相尊，</div>
<div class='lg-row'>己造諸罪因，　往生三惡趣。</div>
<div class='lg-row'>天眾多宮殿，　今者悉空虛，</div>
<div class='lg-row'>贍部諸眾生，　無主無救護。</div>
<div class='lg-row'>言佛經行處，　毀壞悉荒蕪，</div>
<div class='lg-row'>法王已涅槃，　世間不可樂。</div>
<div class='lg-row'>三十三天主，　帝釋立其中，</div>
<div class='lg-row'>苦惱發憂愁，　高聲大悲慟。</div>
<div class='lg-row'>諸忉利天等，　舉手共哀號，</div>
<div class='lg-row'>適聞園苑中，　其次便馳走。</div>
<div class='lg-row'>是等諸天眾，　恒歎佛如來，</div>
<div class='lg-row'>自嗟離世尊，　曾為說法者。</div>
<div class='lg-row'>不能食甘露，　亦絕歌樂聲，</div>
<div class='lg-row'>如是等諸天，　心憂經六月。</div>
<div class='lg-row'>阿修羅聞說，　教法空無主，</div>
<div class='lg-row'>於是即相呼，　興師伐忉利。</div>
<div class='lg-row'>贍部諸王等，　毀壞佛制多，</div>
<div class='lg-row'>當於爾時中，　天與修羅戰。</div>
<div class='lg-row'>多有諸比丘，　及多比丘尼，</div>
<div class='lg-row'>生諸惡趣中，　備受眾苦毒。</div>
<div class='lg-row'>在家犯諸罪，　近事壞尸羅，</div>
<div class='lg-row'>互相揚惡名，　以之生苦趣。</div>
<div class='lg-row'>女人行不善，　皆亦入三塗，</div>
<div class='lg-row'>如是事興時，　世間不安靜。</div>
<div class='lg-row'>或時行聚落，　或投竄山林，</div>
<div class='lg-row'>人眾以波逃，　壽命便殀促。</div>
<div class='lg-row'>多有賊盜起，　亦復有飢荒，</div>
<div class='lg-row'>苗稼不時登，　蝗蟲起災暴。</div>
<div class='lg-row'>若於飢饉世，　人有壽命終，</div>
<div class='lg-row'>便生餓鬼中，　具受多辛苦。</div>
<div class='lg-row'>所有施塔廟，　及與四方僧，</div>
<div class='lg-row'>爾時諸比丘，　悉共分張取。</div>
<div class='lg-row'>於我滅度後，　如是眾苦興，</div>
<div class='lg-row'>應速發精勤，　勿復更迴顧。</div>
<div class='lg-row'>諸有愚夫類，　而無智慧人，</div>
<div class='lg-row'>愚夫業已成，　速生諸惡趣。</div>
<div class='lg-row'>應樂讀誦說，　智慧從此生，</div>
<div class='lg-row'>人修智慧心，　速能昇善趣。</div>
<div class='lg-row'>常以智慧觀，　如我如是學，</div>
<div class='lg-row'>永離眾<span class='corr'>繫</span>縛，　速至於涅槃。</div>
<div class='lg-row'>正法不久留，　應發堅精進，</div>
<div class='lg-row'>我已如是說，　宜速正思惟。</div>
<div class='lg-row'>此劫過去已，　滿於六十劫？</div>
<div class='lg-row'>當不聞佛名，　何能生信樂。</div>
<div class='lg-row'>若人相會遇，　饑餓苦所侵，</div>
<div class='lg-row'>母子是時中，　互相食其肉。</div>
<div class='lg-row'>彼時所生子，　慞惶行不安，</div>
<div class='lg-row'>住在己家中，　猶生大怖畏。</div>
<div class='lg-row'>見聞此事已，　知其生死燒，</div>
<div class='lg-row'>誰有智慧人，　於中生愛樂？</div>
<div class='lg-row'>無明是生根，　女人是欲根，</div>
<div class='lg-row'>蘊為苦惱根，　是故應捨苦。</div>
<div class='lg-row'>世有愚眾生，　耽著於女欲，</div>
<div class='lg-row'>人能離癡者，　疾當得涅槃。</div>
<div class='lg-row'>宣暢此法時，　不遭於惡果，</div>
<div class='lg-row'>不說果有漏，　故墮惡趣中。</div>
<div class='lg-row'>所有無漏法，　空空無所有，</div>
<div class='lg-row'>寂靜本無堅，　宜應速了悟。</div>
</div><p>「復次迦葉！若有比丘或餘眾生，由能成就此第一法求無漏者，應作是言，於一切法心無所住。</p>
<p>「復次迦葉！菩薩應為堅固修習。云何堅固？云何修習？言堅固者，謂堅固心、堅固精進。何者名為堅固之心？菩薩念言：『乃至供養恒河沙佛，然後乃發一念之心而求佛道。次後復經恒河沙劫一佛現世，以發恒河沙等心故，一得人身，以恒河沙等人身聞一句法智慧光明，於阿耨多羅三藐三菩提作大利益。』應發如是堅固之心。又以種種方便攝佛智慧，種種苦行以為希求，種種苦行攝受佛智。復有如是堅固之心。</p>
<p>「復次迦葉！我今為汝宣說譬喻，由此喻故諸有智人而能解了爾所說義。由是種種難行苦行能得菩提，於恒河沙劫不應休廢。若於恒河沙劫學不休廢，則能現證無上菩提。應發如是堅固之心，以為勢力以作策勤，終不捨離阿耨多羅三藐三菩提。復有如是堅固之心。迦葉！若有菩薩發是心者，何以攝受？謂不取處不取非處。何故不取處非處耶？若有取於處非處者，於無上覺則為障礙；以不取於處非處故，速得無上正等菩提。迦葉！譬如有人以滿三千大千世界珍寶持用布施，若有如是種種經典如來所說，隨順菩提受持教法以信安住，所生福聚倍多於彼。迦葉！菩薩復有堅固之心，乃至堅固心亦不可得，是故修行不可休廢。言修習者，謂多修行。有幾多耶？隨有若干多修習法，若起一心不能解了。何以故？彼法不可為表示故。然是最勝修習之法，謂堅固心性。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「無心起心想，　當有大怖畏，</div>
<div class='lg-row'>我當成不成？　是事為云何？</div>
<div class='lg-row'>而常起尋伺，　住在於一邊，</div>
<div class='lg-row'>誹謗於正道，　不可得菩提，</div>
<div class='lg-row'>此是懈怠心，　非是菩提相。</div>
<div class='lg-row'>斯人疑一切，　諸佛及聲聞，</div>
<div class='lg-row'>不行而希望，　賢聖諸佛法。</div>
<div class='lg-row'>非但由言說，　能成安樂果，</div>
<div class='lg-row'>要有信樂心，　能成廣大法。</div>
<div class='lg-row'>亦非唯心量，　能獲勝堪任，</div>
<div class='lg-row'>由一法能成，　諸有所作事，</div>
<div class='lg-row'>知其殊勝已，　為佛故應修。</div>
</div><p>「復次迦葉！菩薩以能成就此法，亦不親近供養諸佛，而自記言：『我當得作如來、應、正等覺。』迦葉！在家菩薩有三種修，能於菩提而作利益。何等為三？為一切智故深生愛樂，不墮本業，堅持五戒。具此三支能成六法。何等為六？謂得聖處，不瘂不吃不聾不失聰聽，身變端嚴，速得深信於甚深法不生怖畏，隨所聞法不用功勞而能領解，速得不退；於此六法應當善知。有五障轉。何等為五？謂離間語，一切妄語，意樂不成，心懷嫉妬，耽著諸欲；如是五法為障礙轉。復有三法應當修行。何等為三？謂常興心欲出家故，於持戒沙門婆羅門所尊重恭敬，若非同類說法之者應遠離之。何以故？菩薩不應修學彼法，若修學者如負芻草。何以故？非佛道故。若擔負者即為執著，同諸愚癡，是故不應修學彼法。</p>
<p>「復次迦葉！菩薩又應受學三法。何等為三？謂常隨順諸佛如來，為他演說勤自修行，於眾生所修習慈心；於此三處受已應學。復次應當親近三法。何等為三？謂離捶打，不毀他人說云卑賤，於怖畏者施其無畏；應當親近如是三法。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「不親下劣人，　見不正直者，</div>
<div class='lg-row'>見已當遠離，　猶如避毒蛇，</div>
<div class='lg-row'>不應隨學他，　不禮應遠離，</div>
<div class='lg-row'>猶如見惡狗，　以生惡趣中，</div>
<div class='lg-row'>有懷執著人，　學之同惡趣。</div>
<div class='lg-row'>聞說勝空法，　應生愛樂心，</div>
<div class='lg-row'>及樂空比丘，　亦應起尊敬，</div>
<div class='lg-row'>增長多聞道，　而生利智心。</div>
<div class='lg-row'>親近勝菩提，　有情應敬禮，</div>
<div class='lg-row'>疾行受其教，　速生諸善根，</div>
<div class='lg-row'>增長智慧心，　如蓮生在水。</div>
<div class='lg-row'>宜多聽受法，　所增善速增，</div>
<div class='lg-row'>以增智慧心，　能斷於諸漏。</div>
<div class='lg-row'>大威德無畏，　大智大精勤，</div>
<div class='lg-row'>為欲利益他，　自身盛利益。</div>
<div class='lg-row'>在家應捨離，　捶楚打眾生，</div>
<div class='lg-row'>發趣求菩提，　於法得不退，</div>
<div class='lg-row'>無病最端正，　人皆愛敬之。</div>
<div class='lg-row'>若修習慈心，　捨離諸惡道，</div>
<div class='lg-row'>三十三天上，　五欲自歡娛。</div>
<div class='lg-row'>從天若命終，　不墮於三惡，</div>
<div class='lg-row'>生處於人世，　種族豪貴家，</div>
<div class='lg-row'>形貌最端嚴，　人無能毀者，</div>
<div class='lg-row'>天龍所守護，　隨法正修行。</div>
<div class='lg-row'>受於勝妙處，　為人所愛重，</div>
<div class='lg-row'>善得安隱眠，　寤亦心安隱，</div>
<div class='lg-row'>以為天擁護，　終無怖畏心，</div>
<div class='lg-row'>此之廣大法，　有如是勝相。</div>
<div class='lg-row'>在家或出家，　更有大饒益，</div>
<div class='lg-row'>令發悟憶念，　多人諸善根。</div>
<div class='lg-row'>怖者以施安，　趣向菩提果，</div>
<div class='lg-row'>更不事餘天，　唯除一切智，</div>
<div class='lg-row'>是人得正道，　諸智共相應。</div>
<div class='lg-row'>以此諸善根，　捨離三惡趣，</div>
<div class='lg-row'>得智獲三明，　善學於三學。</div>
<div class='lg-row'>如所作功德，　如其所禮敬，</div>
<div class='lg-row'>獨為眾生尊，　人多恭敬禮，</div>
<div class='lg-row'>禮敬如來者，　眾中為最上。</div>
<div class='lg-row'>住於在家地，　若發菩提心，</div>
<div class='lg-row'>為彼說法言，　及餘汝當聽。</div>
</div><p>「復次迦葉！在家菩薩應成三法。何等為三？應離世間嬉戲放逸互相贈遺及以選擇良日吉辰，應常清潔離多納受，復當精進修學多聞。菩薩應成如是三法。復有三法應受修行。何等為三？於說法者不為障礙，應當勸請說法之人，恒然燈燭。常應作是三種之行。復次迦葉！有三種法終不應作，若有作者則受女身。何等為三？不應障母聽聞正法及見比丘，不應障妻見諸比丘及聞正法，乃至不應於己妻所犯其非路。如是三法終不應作，若有作者便受女身」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「常應以信心，　燃燈燭光曜，</div>
<div class='lg-row'>便獲無塵垢，　清淨之佛眼，</div>
<div class='lg-row'>由依此眼故，　了諸所知法。</div>
<div class='lg-row'>若能了所知，　以知過去法，</div>
<div class='lg-row'>知現在亦然，　不分別未來，</div>
<div class='lg-row'>無有三種相。　有斯二種相，</div>
<div class='lg-row'>捨離於第三，　相即名無相，</div>
<div class='lg-row'>皆同為一義。　佛所說諸根，</div>
<div class='lg-row'>然法無根本，　於斯起分別，</div>
<div class='lg-row'>便失勝菩提。　淨修佛眼已，</div>
<div class='lg-row'>現證一切法，　此句即菩提，</div>
<div class='lg-row'>如上所開示。　法無有能示，</div>
<div class='lg-row'>亦無能毀者，　諸法如虛空，</div>
<div class='lg-row'>是故說開示。　導師宣此義，</div>
<div class='lg-row'>以為在家人，　常燃燈燭光，</div>
<div class='lg-row'>得佛眼明了。　不斷他說法，</div>
<div class='lg-row'>釋師子之教，　終不往三塗，</div>
<div class='lg-row'>不受生盲果。　能常勸請他，</div>
<div class='lg-row'>宣揚最勝教，　以此善根力，</div>
<div class='lg-row'>轉無上法輪。　若人於母所，</div>
<div class='lg-row'>為作法留難，　受鄙陋女身，</div>
<div class='lg-row'>盲傴多眾罪，　不曾覩眾色，</div>
<div class='lg-row'>亦不少聞聲，　住於幽闇間，</div>
<div class='lg-row'>猶如蝙蝠類。　於妻生妬忌，</div>
<div class='lg-row'>與作障法緣，　從茲速命終，</div>
<div class='lg-row'>當為極陋女，　髮黃眼睛綠，</div>
<div class='lg-row'>黧黯目盲冥，　足跛懷毒心，</div>
<div class='lg-row'>耳聾多口舌。　如斯種類處，</div>
<div class='lg-row'>速受眾惡身，　常為欲因緣，</div>
<div class='lg-row'>丈夫生嫉妬。</div>
</div><p>「復次迦葉！在家菩薩有三種法所不應作。何等為三？若他施物，設有微少蘇醍醐等乃至或多難施之物，主若不請不應行施；他欲出家不應留難，未出家者應當勸喻令使出家；見有建立如來塔廟當助修營，不應緣此取其財物。如是三法在家菩薩所不應作。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「他施功德財，　不應與非處，</div>
<div class='lg-row'>於重便獲罪，　所施不能遮。</div>
<div class='lg-row'>信者詣施前，　合掌儼然立，</div>
<div class='lg-row'>於中人力少，　樂欲給侍僧。</div>
<div class='lg-row'>應隨施主言，　助其少人力，</div>
<div class='lg-row'>水漿湯飲等，　及餘輕物類，</div>
<div class='lg-row'>無違施主心，　不令他怨恨。</div>
<div class='lg-row'>若有欲出家，　或子或親屬，</div>
<div class='lg-row'>菩薩於是中，　不應作留難。</div>
<div class='lg-row'>願有情安樂，　願得證涅槃，</div>
<div class='lg-row'>我勝意樂然，　願說無上法。</div>
<div class='lg-row'>知其過失已，　不應穢自身，</div>
<div class='lg-row'>勿長夜憂嗟，　為煩惱所染。</div>
</div><p>「復次迦葉！在家菩薩有三種法不應修行。何等為三？不應販賣男子女人，又亦不應與他非藥，若有作者不應親近。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「應離販賣男，　亦離販賣女，</div>
<div class='lg-row'>非藥勿與他，　若與者應離。</div>
<div class='lg-row'>為苦眾生故，　天等所同訶，</div>
<div class='lg-row'>隨趣諸方維，　憂箭所中害。</div>
<div class='lg-row'>長夜增憂惱，　眾苦逼其身，</div>
<div class='lg-row'>殀壽自銷亡，　是故不應作。</div>
<div class='lg-row'>此過及餘失，　我悉了其因，</div>
<div class='lg-row'>為諸菩薩等，　略說其少分。</div>
</div><p>「復次迦葉！在家菩薩有三種法所不應作。何等為三？不應往彼婬女之家，不應親近諸媒媾者，不住屠殺牛羊等處。如是三法所不應作。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「不至婬女家，　專行穢欲者，</div>
<div class='lg-row'>速致世譏嫌，　親近下欲故。</div>
<div class='lg-row'>尊者知其往，　便即起嫌訶，</div>
<div class='lg-row'>招疾害其身，　以之令壽盡。</div>
<div class='lg-row'>常不應親近，　媒媾男女人，</div>
<div class='lg-row'>他娶女為婚，　近之被誹謗。</div>
<div class='lg-row'>亦不應往詣，　諸為屠宰家，</div>
<div class='lg-row'>菩薩勝依人，　皆所不稱讚。</div>
<div class='lg-row'>此諸深過患，　如來悉了知，</div>
<div class='lg-row'>為不正行人，　我今如實說。</div>
<div class='lg-row'>世尊所有教，　我弟子能知，</div>
<div class='lg-row'>斯人於佛前，　能詣所行處。</div>
<div class='lg-row'>眾生住聖道，　將速至涅槃，</div>
<div class='lg-row'>佛為如是人，　非為惡行說。</div>
</div><p>「復次迦葉！在家菩薩應成三法。何等為三？住在家中觀己身命如客使想，於<span class='corr'>已</span>施物起積聚想、於未施者如遠離我百由旬想，不為妻子作積聚想。在家菩薩應當成就如是三法。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「常修於死想，　我命速當終，</div>
<div class='lg-row'>於其所積財，　應修取堅實。</div>
<div class='lg-row'>財不為妻子，　亦不為己身，</div>
<div class='lg-row'>速疾得堅牢，　身命及財物。</div>
<div class='lg-row'>慇重求佛道，　不起貢高心，</div>
<div class='lg-row'>若捨饒益門，　常遭諸損害。</div>
<div class='lg-row'>猶如於戲童，　少嘗非飽足，</div>
<div class='lg-row'>法味尚輕微，　雖信非堪保。</div>
<div class='lg-row'>修行非猛勵，　相去實全遙，</div>
<div class='lg-row'>弘揚若不休，　名為究竟法。</div>
<div class='lg-row'>迦葉我今說，　如斯諸法門，</div>
<div class='lg-row'>人能解了之，　名為一切智。</div>
<div class='lg-row'>以智善觀察，　於身生厭離，</div>
<div class='lg-row'>常自正思惟，　想之如對我。</div>
</div><p>「復次迦葉！在家菩薩成就三法，得不退轉於阿耨多羅三藐三菩提。何等為三？父母不信令其住信、父母毀戒勸令住戒、父母慳貪勸令住捨，讚歎無上正等菩提，為他說法；是為第一得不退轉無上菩提。復次迦葉！在家菩薩。知可供養不可供養，可供養者而供養之，若不可者即不供養，然於彼所修習慈心；由成如是第二法故，得不退轉無上菩提。復次迦葉。在家菩薩勤苦積財。不令虛費無令散失！不浪與他宜堅舉置，而於淨戒沙門婆羅門諸眾生所平等施之，與同法者無所障礙；由成如是第三法故，得不退轉無上菩提。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「若在家菩薩，　求無上菩提，</div>
<div class='lg-row'>生三根本慧，　此為最上覺。</div>
<div class='lg-row'>若父及與母，　惡慧無信心，</div>
<div class='lg-row'>勸令生信樂，　令其住勝法。</div>
<div class='lg-row'>慳犯住戒捨，　無慧教令慧，</div>
<div class='lg-row'>亦常勸於是，　為菩提勝法。</div>
<div class='lg-row'>應往於四方，　遍求說法者，</div>
<div class='lg-row'>法施以教人，　由斯增智慧。</div>
<div class='lg-row'>犯戒令住戒，　無信令信心，</div>
<div class='lg-row'>無慧教令慧，　得成不退轉。</div>
<div class='lg-row'>若逢慧比丘，　持戒多聞者，</div>
<div class='lg-row'>恭敬親近之，　數往而諮問，</div>
<div class='lg-row'>在家由此法，　得不退菩提。</div>
<div class='lg-row'>知彼勝德人，　多聞具諸智，</div>
<div class='lg-row'>慧解堪尊重，　可持身肉施。</div>
<div class='lg-row'>此為信心相，　如我前所言，</div>
<div class='lg-row'>無信則不能，　發大菩提意。</div>
<div class='lg-row'>聰明見勝事，　速成深利益，</div>
<div class='lg-row'>於諸殊妙法，　取證不為難。</div>
<div class='lg-row'>知自及與他，　如斯勝饒益，</div>
<div class='lg-row'>與出離相應，　是故增智慧。</div>
<div class='lg-row'>本來恒積集，　所有諸資財，</div>
<div class='lg-row'>為與持戒俱，　共貯當來物。</div>
<div class='lg-row'>是無有異語，　彼亦不虛言，</div>
<div class='lg-row'>勇進堅施成，　當證如來果。</div>
<div class='lg-row'>持戒易共住，　勇健獲深慈，</div>
<div class='lg-row'>布施攝眾生，　如先後無異。</div>
<div class='lg-row'>清淨最上施，　無所有希求，</div>
<div class='lg-row'>若金若與銀，　無有不施者。</div>
<div class='lg-row'>勇猛施一切，　宿世所行檀，</div>
<div class='lg-row'>希求無上乘，　甚深最勝位。</div>
<div class='lg-row'>非法而供養，　一切諸天人，</div>
<div class='lg-row'>不如能順法，　供養一眾生。</div>
<div class='lg-row'>勇健為法求，　以法能了法，</div>
<div class='lg-row'>聰明由勝道，　獲無上菩提。</div>
</div><p>「復次迦葉！在家菩薩發阿耨多羅三藐三菩提心已，成就三法於聲聞乘而般涅槃。何等為三？此有一類怖三惡道，於大菩提起重擔想，已集善根不專思念，不好善求，為心所害便生苦想；以成如是第一法故退失菩提，於聲聞乘而般涅槃。復次迦葉！此有一類，於所行施不生喜心，行布施已便生追悔，復不迴向佛之智慧；由成如是第二法故退失菩提，速於聲聞乘而般涅槃。復次迦葉！此有一類，不勤精進專求多聞，以下劣善根速般涅槃；由成如是第三法故退失菩提，速趣聲聞乘而般涅槃。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「發菩提心已，　不正隨順行，</div>
<div class='lg-row'>退失於佛乘，　入於聲聞道。</div>
<div class='lg-row'>菩提非不信，　及以懈怠心，</div>
<div class='lg-row'>無智守慳貪，　則為有障礙。</div>
<div class='lg-row'>知恩住淨戒，　常樂廣行檀，</div>
<div class='lg-row'>菩提不難得。　由心造諸惡，</div>
<div class='lg-row'>心亦善行檀，　眾生心若堅，</div>
<div class='lg-row'>當為世間塔。　若能離三法，</div>
<div class='lg-row'>心趣大菩提，　當為世間尊，</div>
<div class='lg-row'>成無上應供。</div>
</div><p>「復次迦葉！在家菩薩由成三法退失菩提，於獨覺乘而般涅槃。何等為三？此有一類，雖已發趣大菩提心，於法慳悋。復有一類，耽著觀望，及取世間吉凶之相。復有一類，發菩提心，以懈怠故不能遍求菩提分法。由成如是三種法故，一一皆能退失菩提，於獨覺乘而般涅槃。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「慳悋於正法，　不教誨他人，</div>
<div class='lg-row'>得獨覺菩提，　退失無上道。</div>
<div class='lg-row'>由斯二種義，　失利眾苦生，</div>
<div class='lg-row'>親近而修行，　疑惑菩提道。</div>
<div class='lg-row'>思惟大乘法，　就吉以避凶，</div>
<div class='lg-row'>此非正信心，　為佛所棄捨。</div>
<div class='lg-row'>有能專意樂，　堅固向菩提，</div>
<div class='lg-row'>終不禮餘尊，　唯除世間塔。</div>
<div class='lg-row'>若有淨信心，　不事餘天等，</div>
<div class='lg-row'>是為成最上，　號曰天中天。</div>
<div class='lg-row'>若有樂菩提，　不事餘天等，</div>
<div class='lg-row'>在在所生中，　色力恒具足。</div>
</div><p>「復次迦葉！在家菩薩由成三法受身黑闇。何等為三？如來塔所取其燈明，於他諍訟而現瞋恚，於他黑人不預己事橫加毀呰。由此三法其身黑闇。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「塔所燃燈明，　斷取是光焰，</div>
<div class='lg-row'>身便為黑闇，　猶如烏毯毛。</div>
<div class='lg-row'>毀呰於黑人，　我白汝身黑，</div>
<div class='lg-row'>由其輕毀他，　受身便黑闇。</div>
<div class='lg-row'>宜善護其語，　業終不敗亡，</div>
<div class='lg-row'>隨其所造業，　當為彼業器。</div>
</div><p>「復次迦葉！在家菩薩由成三業生工匠家。何等為三？菩薩自身能持五戒，若有親屬從遠而來與酒令飲，或勸他人而令飲酒，即當生彼工匠之家；名第一法。復次迦葉！在家菩薩自修梵行，和合他人令行穢欲，緣造此業積集成故，而當生彼工匠之家；名第二法。復次迦葉！菩薩見他精勤讀誦，然己家內起作興功，尋語彼言：『汝且休廢讀誦之業，宜時為我營辦所成。』以是業緣積集成故，而當生彼工匠之家；名第三法。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「持酒勸他人，　及與諸親屬，</div>
<div class='lg-row'>以成狂飲故，　便為饒語匠。</div>
<div class='lg-row'>不解作刀鍼，　及餘工巧處，</div>
<div class='lg-row'>唯能坐搖手，　爐前鼓槖囊。</div>
<div class='lg-row'>自能修梵行，　為他稱讚婬，</div>
<div class='lg-row'>此業異熟時，　當為饒語匠。</div>
<div class='lg-row'>不解作刀鍼，　不能鼓風槖，</div>
<div class='lg-row'>唯解奮長槌，　碪前而鍛鐵。</div>
<div class='lg-row'>令他棄捨法，　從茲而命終，</div>
<div class='lg-row'>速生工巧家，　稟識常愚闇。</div>
<div class='lg-row'>初不見囊槖，　亦不見鉗槌，</div>
<div class='lg-row'>其業報應然，　悉破壞眾器。</div>
<div class='lg-row'>迦葉應防意，　及善護其言，</div>
<div class='lg-row'>永勿教他人，　一切不善法。</div>
<div class='lg-row'>輪迴生死苦，　由愛故增生，</div>
<div class='lg-row'>善法可勤修，　應訶諸不善。</div>
</div><p>「復次迦葉！在家菩薩成就三法，當生剎利豪族之家眾同分中，顏貌端嚴人所愛敬，聰慧巧便不為嬾惰。何等為三？謂覩未曾見沙門婆羅門，即生信心供養禮敬，言是福田，以清淨心延請供養衣服飲食臥具醫藥一切所須。在家菩薩成此初法，當生剎利豪族之家眾同分中。復次迦葉！在家菩薩堅住本誓，如說修行終不妄語。成就如是第二法故，當生剎利豪族之家眾同分中。復次迦葉！在家菩薩於具戒蘊沙門婆羅門所修供養時，而能攝受堅固之法。由成如是第三法故，當生剎利豪族之家眾同分中。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「諸有智慧等，　見持戒多聞，</div>
<div class='lg-row'>應生歡喜心，　往彼而請命。</div>
<div class='lg-row'>既為請命已，　如法供養之，</div>
<div class='lg-row'>無有厭悔心，　所施無罣閡。</div>
<div class='lg-row'>是取堅牢法，　所為親近者，</div>
<div class='lg-row'>種種智相應，　於難而速得。</div>
<div class='lg-row'>如斯深信意，　趣向大菩提，</div>
<div class='lg-row'>是智之所行，　佛道非難證。</div>
<div class='lg-row'>恒為上活命，　應受最勝財，</div>
<div class='lg-row'>希求殊妙法，　證無上涅槃。</div>
<div class='lg-row'>當生豪族家，　顏貌甚端嚴，</div>
<div class='lg-row'>得上妙衣服，　證最上涅槃，</div>
<div class='lg-row'>如佛所稱譽。　行於最上乘，</div>
<div class='lg-row'>以佛乘能證，　清涼妙涅槃，</div>
<div class='lg-row'>是為最勝果。　如其所造業，</div>
<div class='lg-row'>獲果亦等流，　設經百億劫，</div>
<div class='lg-row'>是業終無壞。</div>
</div><p>「復次迦葉！在家菩薩成就三法種諸善根，乃至證得無上菩提，終不受於五欲世樂。何等為三？在家菩薩受持五戒，不向他人讚五欲樂，勤修自業不使女人，及發是心：『我止親近一切女人，乃至證得無上菩提，願我不逢五欲世樂。』由成如是最初法故，乃至菩提不受五欲。復次迦葉！在家菩薩聞是等經而生深信求趣涅槃，雖復受持如是等教隱蔽不行，有能演說及發起者，若人聞已即當捨離諸惡作處。以此善根得無礙辯、得無著辯，若於現在及命終時速得見佛。命終之後往生天上，不久證得阿耨多羅三藐三菩提。由成如是第二法故，乃至菩提不受五欲。復次迦葉！在家菩薩所有善根悉皆迴向無上菩提，不樂色聲香味觸法財封尊貴，不愛眷屬，以無為心、無為果報速證無上正等菩提。由成如是第三法故，乃至菩提不受五欲。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「在家修五戒，　堅守善護持，</div>
<div class='lg-row'>不親近女人，　於中生厭惡，</div>
<div class='lg-row'>如是等法門，　勤求無厭足，</div>
<div class='lg-row'>所有惡作處，　應速捨離之。</div>
<div class='lg-row'>一切諸善法，　悉迴向菩提，</div>
<div class='lg-row'>以此諸善根，　速離於五欲。</div>
<div class='lg-row'>常獲勝多聞，　為眾生說法，</div>
<div class='lg-row'>發生大慈意，　求無上菩提。</div>
<div class='lg-row'>是故聞此利，　應生賢善心，</div>
<div class='lg-row'>不近於諸欲，　速疾轉法輪。」</div>
</div><p>爾時大迦葉白佛言：「世尊！今此經法以何為名？我等今者云何奉持？」</p>
<p>佛告迦葉：「是經名曰『說三律儀』，亦名『宣說菩薩禁戒』，亦名『同入一切諸法』。」</p>
<p>佛說此經已，尊者大迦葉及諸大眾，一切世間天、人、阿修羅、乾闥婆等，聞佛所說，皆大歡喜，信受奉行。</p>

<p class='juan'>大寶積經卷第三</p></div>
</div><!-- end of div[@id='body'] -->
</body></html>