<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu103' /><a id='mulu104' />大寶積經卷第二十四<p class="byline">大唐三藏菩提流志奉　詔譯</p>被甲莊嚴會第七之四</p><p>「復次無邊慧！諸菩薩摩訶薩如是觀察一切法時，便於諸法得法光明，不於空中而見於空，亦不離空而見於空，不見少法與空相應若不相應，不以空空不見於空、不見不空，亦不以見觀一切法。作是見時，不於無相而見無相，不異無相而見無相，亦無少法而與無相若相應若不相應。不於無相以無相見，不於有相以有相見，非有相見非無相見，無生無作亦復如是。不於盡中而見於盡，亦不異盡而見於盡，不見少法與盡相應若不相應，亦不於盡而以盡見，亦不於盡以無盡見，亦非盡見非無盡見。諸菩薩摩訶薩作是見時，無有少法若可得見不可得見，若可顯了不可顯了，若可趣入不可趣入，若可覺知不可覺知。無邊慧！是為菩薩摩訶薩安住斯道大法光明，法光明故見一切法悉無有邊，於邊於中亦無所執，無所執故於佛法中而發趣之。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「不於空見空，　不異空見空，</div>
<div class='lg-row'>能作如是見，　說名為見空。</div>
<div class='lg-row'>不住於少法，　亦不見少法，</div>
<div class='lg-row'>於彼空相應，　及以不相應。</div>
<div class='lg-row'>空以自性空，　於空無所取，</div>
<div class='lg-row'>以無所取故，　能知一切法。</div>
<div class='lg-row'>於見無所取，　於觀無所執，</div>
<div class='lg-row'>能知見與觀，　此二俱不受。</div>
<div class='lg-row'>於見悉清淨，　於觀不可得，</div>
<div class='lg-row'>如是觀諸法，　畢竟無所執。</div>
<div class='lg-row'>不以無相見，　不以無相觀，</div>
<div class='lg-row'>亦不於無相，　而作無相觀。</div>
<div class='lg-row'>無相無所顯，　無願不可得，</div>
<div class='lg-row'>無有少法體，　而可修習者。</div>
<div class='lg-row'>不念於無相，　亦不念無願，</div>
<div class='lg-row'>如是無分別，　顯了相無相。</div>
<div class='lg-row'>不趣於無相，　亦不入無相，</div>
<div class='lg-row'>無趣無所入，　顯了平等住。</div>
<div class='lg-row'>智人不見相，　亦不見無相，</div>
<div class='lg-row'>不見不思惟，　一切無顯了。</div>
<div class='lg-row'>若人常思惟，　無思無顯了，</div>
<div class='lg-row'>於思及顯了，　平等平等住。</div>
<div class='lg-row'>如是於無相，　無作亦復然，</div>
<div class='lg-row'>雖顯無所顯，　思惟了知故。</div>
<div class='lg-row'>無生亦如是，　曾無少法生，</div>
<div class='lg-row'>自性無所有，　顯了而無體。</div>
<div class='lg-row'>若生若無生，　有作及無作，</div>
<div class='lg-row'>亦無少所執，　智者不分別。</div>
<div class='lg-row'>念慧無所動，　顯了無思擇，</div>
<div class='lg-row'>有體及無體，　平等離諸性。</div>
<div class='lg-row'>不於盡見盡，　亦不見無盡，</div>
<div class='lg-row'>顯了無所見，　盡智無過上。</div>
<div class='lg-row'>若盡若無盡，　二俱不分別，</div>
<div class='lg-row'>以無分別故，　無念平等住。</div>
<div class='lg-row'>於盡無盡見，　亦無無盡見，</div>
<div class='lg-row'>如是見盡時，　不執盡無盡。</div>
<div class='lg-row'>若於盡無盡，　一切無所執，</div>
<div class='lg-row'>以無所執故，　盡智當顯了。</div>
<div class='lg-row'>盡智之境界，　無畏之所得，</div>
<div class='lg-row'>顯了斯法故，　菩薩善安住。」</div>
</div><p>爾時眾中復有菩薩摩訶薩名曰勝慧，從坐而起偏袒右肩，右膝著地合掌向佛，白言：「世尊！諸菩薩摩訶薩為欲攝取諸法智故起於修行，乃能得此大法光明。於法光明無少可見，法光明故了一切法有為無為、世間出世間、若順若逆、若有戲論若無戲論。世尊！此法光明，豈諸菩薩摩訶薩無修行而當得耶？」</p>
<p>爾時世尊告勝慧菩薩摩訶薩言：「勝慧！諸菩薩摩訶薩無少修行、無勝修行、不隨修行、不遍修行，能得無邊大法光明。諸菩薩摩訶薩尚不可得不可見耳，況菩薩行而當可得當可見乎？如何乃見若干劫行能得無邊大法光明？諸菩薩摩訶薩一切行息所行清淨得法光明，法光明行非數量行、非隨相行，從何施設一切諸行？然所修行，非施設行而亦不離。勝慧！諸菩薩摩訶薩住此行時，捨一切行無所執取。具斯行者非數量行、非隨相行、無相無行，乃能得此大法光明。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「菩薩無所行，　而亦無有行，</div>
<div class='lg-row'>得無有行者，　無畏而發趣。</div>
<div class='lg-row'>未曾有勝行，　亦無有遍行，</div>
<div class='lg-row'>無行無勝行，　平等而發趣。</div>
<div class='lg-row'>此行無示現，　示無有諸相，</div>
<div class='lg-row'>無相無行者，　斯為行之相。</div>
<div class='lg-row'>菩薩無相行，　不住於諸事，</div>
<div class='lg-row'>無行無所住，　智者乃成就。</div>
<div class='lg-row'>無行則無動，　斯行為無上，</div>
<div class='lg-row'>能行不動行，　勇進而發趣。</div>
<div class='lg-row'>菩薩不可得，　行亦不可見，</div>
<div class='lg-row'>亦不見色身，　斯為善順者。</div>
<div class='lg-row'>無色無形相，　故無一切行，</div>
<div class='lg-row'>於見無所取，　斯為無比行。</div>
<div class='lg-row'>菩薩無上行，　不墮於施設，</div>
<div class='lg-row'>亦無有遷變，　於中無所執。</div>
<div class='lg-row'>行無施設故，　乃為無上行，</div>
<div class='lg-row'>若得如是行，　獲大法光明。</div>
<div class='lg-row'>菩薩所修行，　無言無劫量，</div>
<div class='lg-row'>能以無量劫，　顯說於諸行。</div>
<div class='lg-row'>菩薩行清淨，　清淨妙安住，</div>
<div class='lg-row'>悉捨一切行，　曾無攝取者。</div>
<div class='lg-row'>菩薩恒住捨，　守護於諸行，</div>
<div class='lg-row'>已捨一切行，　於捨妙安住。</div>
<div class='lg-row'>菩薩無邊行，　離邊及無邊，</div>
<div class='lg-row'>彼行無所動，　名為無上行。</div>
<div class='lg-row'>菩薩無相行，　斯行為無上，</div>
<div class='lg-row'>修行此行時，　超越諸魔界。</div>
<div class='lg-row'>菩薩無相行，　明了於無相，</div>
<div class='lg-row'>若相及無相，　一切無所依。</div>
<div class='lg-row'>菩薩住此智，　此行善成就，</div>
<div class='lg-row'>無有少所行，　說名不行者。</div>
<div class='lg-row'>菩薩常清淨，　於行無所畏，</div>
<div class='lg-row'>正念而發趣，　斯為善安住。」</div>
</div><p>爾時勝慧菩薩摩訶薩復白佛言：「希有世尊！諸善丈夫若干修行乃為甚深，非諸愚夫有相有為所修行者少能行之。世尊！無有少法入此行中，是<span class='corr'>故此</span>行為善丈夫平等之行。世尊！善丈夫行非諸數量邊際能測。」</p>
<p>爾時勝慧菩薩摩訶薩即以偈頌讚如來曰：</p>

<div class="lg regular" style="margin-left:1em;"><div class='lg-row'>「大雄正等覺，　無上兩足尊，</div>
<div class='lg-row'>演說甚深行，　饒益諸菩薩。</div>
<div class='lg-row'>世尊妙辯才，　其量頗難測，</div>
<div class='lg-row'>無邊辯才者，　最勝大丈夫。</div>
<div class='lg-row'>法王息譏論，　斯由正遍知，</div>
<div class='lg-row'>乃為諸菩薩，　說此無上行。</div>
<div class='lg-row'>世尊能演說，　滅行之方便，</div>
<div class='lg-row'>於行悉超過，　智人當發趣。</div>
<div class='lg-row'>大龍不思議，　無邊智境界，</div>
<div class='lg-row'>遍知兩足尊，　善開斯妙行。</div>
<div class='lg-row'>世尊所開示，　牟尼不動行，</div>
<div class='lg-row'>此行無能動，　故名無比行。</div>
<div class='lg-row'>大雄大牟尼，　<span class='corr'>往</span>昔所修行，</div>
<div class='lg-row'>設以多劫行，　無人能到者。</div>
<div class='lg-row'>菩薩聞斯法，　雖住於世間，</div>
<div class='lg-row'>而於諸種智，　不久亦當證。</div>
<div class='lg-row'>我等愍眾生，　當於末世中，</div>
<div class='lg-row'>於此無上法，　能為護持者。</div>
<div class='lg-row'>我等聞斯法，　當於末世中，</div>
<div class='lg-row'>為諸眾生故，　能行亦能說。</div>
<div class='lg-row'>我等以光明，　當於末世中，</div>
<div class='lg-row'>為諸求法者，　而興大利益。</div>
<div class='lg-row'>我等發誓願，　當於末世中，</div>
<div class='lg-row'>為諸眾生故，　護持而建立。</div>
<div class='lg-row'>我等常思念，　當於末世中，</div>
<div class='lg-row'>供養佛法海，　願持無上法。</div>
<div class='lg-row'>我等於法藏，　當為勝丈夫，</div>
<div class='lg-row'>願持此法門，　守護令久住。</div>
<div class='lg-row'>我等於法水，　誓願悉能飲，</div>
<div class='lg-row'>而於此法門，　當為守護者。</div>
<div class='lg-row'>我等聞法已，　當於末世中，</div>
<div class='lg-row'>願為大丈夫，　受持佛正法。</div>
<div class='lg-row'>我等寧失命，　不捨無上法，</div>
<div class='lg-row'>願於此法中，　而為持法者。</div>
<div class='lg-row'>我等持此法，　未曾生喜足，</div>
<div class='lg-row'>渴聞斯甚深，　決定契經故。</div>
<div class='lg-row'>我等於末世，　為求諸法者，</div>
<div class='lg-row'>當演斯正法，　能令悉歡喜。</div>
<div class='lg-row'>法王叵思議，　能作大依怙，</div>
<div class='lg-row'>願垂加護我，　念我持法者。」</div>
</div><p>爾時世尊告勝慧菩薩摩訶薩言：「善哉善哉！勝慧！汝能於後末世之中，為欲護持此諸法故被大甲冑。亦如往昔諸菩薩摩訶薩於最勝所，供養承事、種諸善根、久修梵行、被大甲冑，護持諸佛世尊法者而無異也。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「於後怖畏時，　汝當持此法，</div>
<div class='lg-row'>為利諸眾生，　以此法開示。</div>
<div class='lg-row'>於後末世時，　汝持最勝法，</div>
<div class='lg-row'>若聞斯法者，　悉當生愛樂。</div>
<div class='lg-row'>於後末世時，　汝為持法者，</div>
<div class='lg-row'>我說甚深法，　汝當悉受持。</div>
<div class='lg-row'>祕密修多羅，　汝聞當憶念，</div>
<div class='lg-row'>於斯理趣中，　勿復有疑惑。</div>
<div class='lg-row'>決定甚深義，　汝聞當憶念，</div>
<div class='lg-row'>饒益諸眾生，　為持法藏者。</div>
<div class='lg-row'>以法施一切，　普潤諸眾生，</div>
<div class='lg-row'>聞已令充悅，　身心遍歡喜。</div>
<div class='lg-row'>為諸菩薩道，　所行之理趣，</div>
<div class='lg-row'>及彼修多羅，　究竟受持故。</div>
<div class='lg-row'>汝當能廣度，　無量諸眾生，</div>
<div class='lg-row'>一切世間中，　所不能度者。</div>
<div class='lg-row'>汝持此法故，　饒益諸世間，</div>
<div class='lg-row'>獲勝眾福聚，　以是而發趣。</div>
<div class='lg-row'>我今說此法，　汝當悉受持，</div>
<div class='lg-row'>於後末世中，　為諸聰慧說。</div>
<div class='lg-row'>現在未來世，　能持斯法者，</div>
<div class='lg-row'>則為能受持，　千佛之正法。</div>
<div class='lg-row'>為諸眾生故，　護持斯法門，</div>
<div class='lg-row'>於後末世中，　而興大饒益。</div>
<div class='lg-row'>若能於末世，　護持斯法者，</div>
<div class='lg-row'>彼不於一佛，　親近而承事。</div>
<div class='lg-row'>若能於末世，　護持斯法者，</div>
<div class='lg-row'>彼已多承事，　善說斯法者。</div>
<div class='lg-row'>能於此法中，　無有少疑惑，</div>
<div class='lg-row'>末世護持法，　斯為聰慧者。</div>
<div class='lg-row'>被大無邊甲，　敵戰為殊勝，</div>
<div class='lg-row'>而於末世中，　乃能持此法。</div>
<div class='lg-row'>彼於佛正法，　疑網悉已除，</div>
<div class='lg-row'>聞法無所畏，　乃能持此法。</div>
</div><p>「是故勝慧！若有善男子善女人勤求最勝大功德者，於末世中為深法故，應被甲冑受持讀誦解說其義。</p>
<p>「復次勝慧！我念往昔過無量劫復倍是數，有佛出世，號曰遍照如來、應供、正遍知、明行足、善逝、世間解、無上士、調御丈夫、天人師、佛、世尊。劫名超勝，國名離垢。其地平正廣博嚴淨，七寶所成。時彼大洲廣長延袤七萬由旬，於中復有六萬大城。一一大城縱廣正等十六由旬，垣牆周匝樓雉嚴飾，門剎殊勝覩者歡悅，妙多羅樹行列圍繞，百千園苑而共莊嚴。諸園苑中，臺座床敷處處嚴設，池沼渠流一一盈滿，涯岸階砌飾以眾寶，周迴平正出入安隱。於其岸邊，沈水栴檀多摩羅等雜香之樹扶踈布列。彼一一城各有十千俱胝人民止住其中，彼諸眾生悉<span class='corr'>已</span>成就十善業故，一切皆受如是安樂。時彼如來，始從初劫超二百劫於中出現，是故彼劫名曰超勝。於彼劫中有五百如來次第出現，一一剎土皆七寶成。其佛滅後正法住世各十千歲。如是五百如來現化於世，多有聲聞菩薩法會，一一法會各有俱胝那由他數無量菩薩趣一乘道獲無生忍。</p>
<p>「時彼劫中有轉輪王名勇猛軍，七寶成就王四天下。於閻浮提有一大城，其城周迴六十由旬，復有八萬俱胝人民止住其中，安隱快樂豐饒熾盛，七重隍塹、七重行樹、七重街道、七重表剎、七重鈴網，一千園苑所共圍遶莊嚴大城。一一園苑縱廣正等二十由旬，其中各有七重垣牆、七重羅網種種莊嚴，一一微妙眾寶珍玩猶如諸天。各各復有一百池沼，毘琉璃寶以為堤岸，馬瑙雜玉以為階砌，眾華敷榮寶樹行列。於大城中，王之正殿量七由旬，黃金青寶間錯所成，周以寶竿飾以琉璃，摩尼珠網彌覆其上，諸多羅樹暉映莊嚴。二十淵池圍遶縈帶，底布真金覆以金網，雜琉璃寶以為津橋，純妙黃金而為階道。於其池中，優鉢羅華、拘勿頭華、芬陀利花敷榮遍滿。彼轉輪王，二千婇女六萬諸子，與其眷屬於彼園中五欲娛樂，竊作是念：『諸欲無常不久變壞，我當決定志求佛法。若聞法已如教修行，令我長夜利益安樂。』適思惟已，忽然有天現虛空中，告彼王言：『善哉丈夫！今有遍照如來出現於世，演說正法初中後善，王應速詣於彼佛所，當聞正法，令王長夜利益安樂，成就佛法圓滿佛法。』王聞天言踊躍歡喜，與其眷屬侍從圍遶，即往遍照如來之所。頭面禮足而白佛言：『世尊！以何等法能攝諸法善巧方便，能令梵行速得圓滿？我當修行。』如是問已，時彼如來廣為開示。王聞法已，與其眷屬悉捨安樂資生之具，恭敬供養遍照如來及諸大眾滿二萬歲，於遍照如來法中出家修行正法。以聞法故，於時獲得受法善根、持法善根、說法善根，有所聞法思惟不忘，無量功德精勤修習，乃發誓願：『願持如來三時正法，為諸眾生種種宣說。』作是願已，於勝超劫諸如來所，一一親近供養承事。彼諸如來現前正法、中時正法、後時正法悉能受持，教化成熟四萬八千俱胝那由他眾生趣於阿耨多羅三藐三菩提，方便調伏無量眾生住於聲聞辟支佛乘。</p>
<p>「彼劫之中最後如來，號曰電光。勇猛軍比丘聞電光如來說法之時，獲無生忍。電光如來即為授記：『汝勇猛軍！於未來世供養無量千佛世尊，受持如來三時正法，利益無量無數眾生，安立百千俱胝那由他眾生於阿耨多羅三藐三菩提，無量眾生住聲聞乘。如是乃過阿僧祇劫，證阿耨多羅三藐三菩提，號曰無邊精進光明功德超勝王如來。其佛剎土積集無量清淨功德，安隱豐樂，人民充滿，多有聲聞及菩薩眾。其佛壽命至五小劫，滅後正法住一小劫，法教流布天人受持，舍利塔廟遍諸剎土。』是故勝慧！諸菩薩摩訶薩於此清淨甚深之法，應當尊重受持修習，以法嚴具莊嚴其身，法莊嚴故證得如來金剛所成大那羅延堅固之身。假使三千大千世界一切眾生盡其軀力，而欲破壞堅固之身，乃無有能摧伏之者。一切世間天人阿修羅眾中，演法光明亦無有能敵論之者。若有眾生於此深法受持讀誦精勤修習，隨其意樂生於清淨大族姓家，乃至坐於菩提樹下，名稱具足、世界殊妙，不雜異道，尚無梵志遮羅迦名，況有惡見邪求之輩。諸不善法亦甞未聞，寧有習行不善根者。能以足指放大光明，遍照無邊一切世界，一切眾生遇斯光者皆得安樂，當證阿耨多羅三藐三菩提。是故勝慧！若諸菩薩摩訶薩於我法中勤修行者，當獲如是殊勝功德。我若具說，不可窮盡。」</p>
<p>爾時世尊告無邊慧菩薩摩訶薩言：「無邊慧！若有住斯菩薩道者勤修如是清淨深法，與空相應、寂靜相應，得法光明。以法光明，見一切法自性無異，性無異故所見清淨，見清淨故則無法見，亦無有法離自性見，法見清淨亦無清淨，無清淨者、無清淨時，能得清淨智之境界。見諸法界非界非非界，界見清淨，遠離諸界種種性想，離性想故於界理趣祕密言辭而能覺了，亦能遍知諸法非界，以見法界無差別故、不可壞故、不變異故，便獲一切法界理趣善巧方便。以善方便遍能了知法界理趣，以等持力於諸法界差別理趣隨順能入。住此行時，以一切法善巧方便，於一切法無住無著，無所著故能於一切法界理趣隨其所應種種開示。等持力故，復能出生靜慮解脫等持等至，遊戲神通變一為多變多為一，山石牆壁飛行自在而無罣礙。善巧能知四界和合不住於界，知一切界與空界合，於虛空界無著無繫，以界和合善巧智故。於一切界方便修習，以修習故決了水界，能於水界或令起煙、或令發焰、或復於中煙焰俱熾，乃至無量種種變現，為諸眾生作大饒益。以能安住法界理趣善巧方便而無所動，隨其意樂，隨何佛剎能於諸有轉胎藏形受化生身，常見十方一切世界諸佛如來。彼諸如來，如是名號、如是族姓、如是眾會、如是說法、悉分別知。」</p>
<p>爾時眾中復有菩薩摩訶薩名無邊勝，前白佛言：「世尊！諸菩薩摩訶薩住何等法，如佛所說能得如是最勝功德？」</p>
<p>爾時世尊告無邊勝菩薩摩訶薩言：「無邊勝！諸菩薩摩訶薩於一切法無所住者，如我所說，能得如是最勝功德。無邊勝！諸菩薩摩訶薩若住於色受想行識、若住地界水界火界風界空界、若住欲界色界無色界，我於此經則不說有斯諸功德。然諸菩薩摩訶薩於一切法而無所住，不入不出，故我說彼當得無邊大功德海。何以故？諸菩薩摩訶薩無有少法可得可住，亦無少法若入若出，善能安住諸法理趣而無所動。何以故？諸菩薩摩訶薩無住無動，以無動故無高無下，無高下故遠離於高不住於下，以不住故名善處住，善處住者於無處住，無處住者不住於處。諸菩薩摩訶薩不於少法若有安立、若有積集，無處無住、無起無作。何以故？處不可得。以無處故則無分別，無分別故不動處住如法界住。無有處住則無有住，於處無處無所執著名為善住。無邊勝！諸菩薩摩訶薩於法理趣而安住者，如是安立住於無住。無住處住，見一切法無有分別，住於如是無分別行。以如是行，見一切法而無所動，則與如理而住相應、則與如理不動相應、則與如理不取相應。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「菩薩正憶念，　於義善思惟，</div>
<div class='lg-row'>不住諸法中，　說名為智者。</div>
<div class='lg-row'>未曾有少法，　可為安立者，</div>
<div class='lg-row'>以無安立故，　無畏而發趣。</div>
<div class='lg-row'>不立於諸色，　亦不立諸受，</div>
<div class='lg-row'>諸想及諸行，　識等亦如是。</div>
<div class='lg-row'>不住於諸蘊，　諸界及諸處，</div>
<div class='lg-row'>若處若非處，　亦常無所住。</div>
<div class='lg-row'>不住於地界，　亦不住水界，</div>
<div class='lg-row'>火界及風界，　亦常無所住。</div>
<div class='lg-row'>不住於欲界，　色界無色界，</div>
<div class='lg-row'>得無安立故，　不住於三界。</div>
<div class='lg-row'>及以虛空界，　於彼無所住，</div>
<div class='lg-row'>以無有所住，　平等而發趣。</div>
<div class='lg-row'>故無有少法，　於中而可住，</div>
<div class='lg-row'>若得無所住，　斯為妙智者。</div>
<div class='lg-row'>妙智無所住，　無住為菩薩，</div>
<div class='lg-row'>能得如是住，　則住法界中。</div>
<div class='lg-row'>無住相應故，　彼常能善住，</div>
<div class='lg-row'>無住無依止，　於法得安住。</div>
<div class='lg-row'>若得不依止，　則常無所動，</div>
<div class='lg-row'>不入亦不出，　平等善安住。</div>
<div class='lg-row'>於法如是住，　斯為勇猛者，</div>
<div class='lg-row'>一切法無高，　一切法無下。</div>
<div class='lg-row'>如是無所動，　法界善安住，</div>
<div class='lg-row'>安住不動故，　便得無上住。</div>
<div class='lg-row'>不住住相應，　斯為勇猛者，</div>
<div class='lg-row'>不住於住處，　於處無所動。</div>
<div class='lg-row'>成就無住處，　而得善安住，</div>
<div class='lg-row'>若處若非處，　一切無所動。</div>
<div class='lg-row'>住於不動處，　乃名為不動，</div>
<div class='lg-row'>若住不動處，　一切無所住。</div>
<div class='lg-row'>不念處非處，　常住無分別，</div>
<div class='lg-row'>不住於處故，　則無有所動。</div>
<div class='lg-row'>於處無所動，　一切得無住，</div>
<div class='lg-row'>若得不住處，　處非處不動。</div>
<div class='lg-row'>若於處不動，　乃善住於處，</div>
<div class='lg-row'>善住處安住，　則住無所住，</div>
<div class='lg-row'>能見一切法，　住法相應住。</div>
<div class='lg-row'>如是見諸法，　種種無所住，</div>
<div class='lg-row'>無住無安住，　善巧於法住。</div>
<div class='lg-row'>常住於諸法，　而無有分別，</div>
<div class='lg-row'>離諸分別故，　斯為不動者。</div>
<div class='lg-row'>若能住不動，　於行無分別，</div>
<div class='lg-row'>遠離處非處，　斯為觀察者。</div>
<div class='lg-row'>若能觀不動，　一切無所動，</div>
<div class='lg-row'>諸法常平等，　如是而發趣。</div>
<div class='lg-row'>如理住相應，　如理而不動，</div>
<div class='lg-row'>得無動處者，　常住於無處。」</div>
</div><p>爾時無邊勝菩薩摩訶薩復白佛言：「希有世尊！乃能安立諸菩薩摩訶薩於法理趣，無有繫縛、無有解脫。世尊！諸菩薩摩訶薩於法理趣善巧安立，不與少法若相應若不相應、若和合若不和合、若攝取若不攝取、若有所歸若無所歸、若貪離貪、若瞋離瞋。世尊！諸菩薩摩訶薩於一切法理趣之中善巧安立，設有眾生供養恭敬，不生貪愛毀辱逼惱，不生瞋恚，無種種想，離一切法。不見少法能與少法若相應若不相應，超過相應不相應故。遠離相應不相應想，了知相應不相應想。超過了知，不於少法若進若退、若有所趣若無所趣而作相應。於一切法理趣之中而無妄念，亦無所取，以善方便不壞法性。世尊！諸菩薩摩訶薩於一切法如是住時，能以善巧宣說一切法界理趣，一切佛法速得圓滿。」</p>
<p>爾時世尊告無邊慧菩薩摩訶薩言：「無邊慧！諸菩薩摩訶薩於佛法中無所安立、無所住時，則見佛法無有安立、無有所住，亦無勝住、亦無遍住，見佛法住不傾動故、不流轉故、不變異故，一切法界相應而住，乃名一切法界理趣善巧安立。無邊慧！諸菩薩摩訶薩於佛法中，無住無不住、無勝住無遍住、無處住無非處住，亦無所動，亦無分別、無勝分別、無遍分別，乃名一切法界理趣善巧安立。無邊慧！諸菩薩摩訶薩不見少法能與少法而為安立，亦不見有一切法處為勝安立，亦無分別、無勝分別、無遍分別，乃名一切法界理趣善巧安立。無邊慧！諸菩薩摩訶薩不見少法若住若去，亦無分別、無勝分別、無遍分別，見一切法如淨虛空，光明顯照遠離煩惱，於一切法光明照故，乃名一切法界理趣得善方便不以安立而觀法界。何以故？不於法界少安立故。譬如虛空及以風界無有處所，亦無可見、無安立處、無依止處、無可示現。法界亦爾，無可入處、無可見處、無安立處、無依止處，亦無了知、亦無示現。諸菩薩摩訶薩無示現故，與如如界相應而住。無邊慧！一切法界無生無命無老無死、無昇無沈無示現界，是為法界。無變異界是為法界，而法界者遍一切處。無邊慧！法界無去亦無去處，無去處故乃名法界相應而住。如如法界於中無處亦無非處。何以故？如如法界、如如自性無所有故。</p>
<p>「無邊慧！諸菩薩摩訶薩聞我此說，則於一切法界理趣便獲無邊大法光明。以法光明得無生忍，速能圓滿如來十力、十八不共、一切佛法。為欲成熟一切眾生廣大善根勝資糧故、如來種性無斷絕故，速詣道場轉于法輪，蔽諸魔宮摧伏異論，作善丈夫大師子吼，為諸眾生演說妙法，隨其樂欲、隨其志願、隨其發趣正解脫故，皆令趣於阿耨多羅三藐三菩提。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「一切菩薩，　不住諸法，　於佛法中，</div>
<div class='lg-row'>無所安立。　一切菩薩，　無安立故，</div>
<div class='lg-row'>於佛法中，　無畏發趣。　一切菩薩，</div>
<div class='lg-row'>見諸佛法，　無住無處，　妙善安立。</div>
<div class='lg-row'>一切菩薩，　不住於處，　能見諸法，</div>
<div class='lg-row'>無住無退。　一切菩薩，　見法無住，</div>
<div class='lg-row'>不動佛法，　不求佛法。　一切菩薩，</div>
<div class='lg-row'>見法不異，　不動佛法，　亦不推尋。</div>
<div class='lg-row'>一切菩薩，　見法如是，　於法善巧，</div>
<div class='lg-row'>方便而住。　一切菩薩，　見常平等，</div>
<div class='lg-row'>不住佛法，　亦非不住，　常無住處，</div>
<div class='lg-row'>亦非無處，　常不分別，　非不分別，</div>
<div class='lg-row'>種種分別，　常無所有。　一切菩薩，</div>
<div class='lg-row'>無住相應，　於諸時處，　而無所動。</div>
<div class='lg-row'>一切菩薩，　於法理趣，　平等住時，</div>
<div class='lg-row'>名為善住。　一切菩薩，　於法理趣，</div>
<div class='lg-row'>不見少法，　可平等住。　一切菩薩，</div>
<div class='lg-row'>能見諸法，　無有處所，　亦不離處，</div>
<div class='lg-row'>得無所動，　亦無親近。　一切菩薩，</div>
<div class='lg-row'>於一切法，　理趣善巧，　方便安住，</div>
<div class='lg-row'>住無所住，　名為菩薩。　一切菩薩，</div>
<div class='lg-row'>不於少法，　若去若來，　分別而住，</div>
<div class='lg-row'>爾時乃住，　諸法理趣。　一切菩薩，</div>
<div class='lg-row'>於法理趣，　種種安住，　能起無邊，</div>
<div class='lg-row'>大法光明。　以法光明，　住平等見，</div>
<div class='lg-row'>見一切法，　及法理趣，　如淨虛空，</div>
<div class='lg-row'>如影如像，　平等無垢。　一切菩薩，</div>
<div class='lg-row'>於見了知，　亦無了知，　遠離自性。</div>
<div class='lg-row'>一切菩薩，　如是觀察，　於一切法，</div>
<div class='lg-row'>理趣而住，　能於法界，　堅固勤修，</div>
<div class='lg-row'>說名法界，　理趣方便。　一切菩薩，</div>
<div class='lg-row'>不住法界，　觀諸法界，　畢竟非有。</div>
<div class='lg-row'>一切菩薩，　決了法界，　見一切法，</div>
<div class='lg-row'>如虛空風，　無有安立，　遍一切處。</div>
<div class='lg-row'>法界亦爾，　遍一切處，　法界難思，</div>
<div class='lg-row'>無可示現。　於諸智者，　不作親近，</div>
<div class='lg-row'>無示現界，　乃為法界，　無有住處，</div>
<div class='lg-row'>名為住者。　法界無生，　無命無老，</div>
<div class='lg-row'>無死無沈，　亦無出離。　法界難思，</div>
<div class='lg-row'>無來無去，　法界非蘊，　非界非處，</div>
<div class='lg-row'>亦不離處，　而無所動。　法界如如，</div>
<div class='lg-row'>自性非有。　一切菩薩，　如是了知，</div>
<div class='lg-row'>法界難思，　得法光明。　由是發趣，</div>
<div class='lg-row'>往詣道場，　而於佛法，　無有疑惑，</div>
<div class='lg-row'>不為所動，　以法光明，　令諸眾生，</div>
<div class='lg-row'>獲大安樂。</div>
</div><p>「無邊慧！諸菩薩摩訶薩能於如是甚深之法勤修行者，乃得如是大法光明，以此智慧而發趣於阿耨多羅三藐三菩提。</p>

<p class='juan'>大寶積經卷第二十四</p></div>
</div><!-- end of div[@id='body'] -->
</body></html>