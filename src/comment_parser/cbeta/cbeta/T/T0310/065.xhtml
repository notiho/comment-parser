<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu207' />大寶積經卷第六十五</p><p class="byline">北齊三藏那連提耶舍譯</p><a id='mulu208' />
<p class='h2'>菩薩見實會第十六之五◎夜叉授記品第十</p><p>爾時復有八億夜叉，見諸阿修羅、伽樓羅、龍女、龍王、鳩槃荼、乾闥婆等，供養如來聞授記已，欣喜踊悅皆得稱心，生希有心得未曾有。知佛世尊智慧無盡最尊最<span class='corr'>勝無</span>所罣礙不可思議，復更得聞法門次第。於佛世尊作導師想，復於佛所作無盡慧想。彼諸夜叉知佛智慧無有盡已，於佛正法生愛樂心。彼於佛法甚愛樂已，為供養故發勤精進，亦以偈讚曰：</p>

<div class="lg regular" style="margin-left:1em;"><div class='lg-row'>「我等今讚利世者，　以佛智力具足故，</div>
<div class='lg-row'>無盡無量如大海，　故人師子身無等。</div>
<div class='lg-row'>須彌可得知輕重，　虛空可得知廣狹，</div>
<div class='lg-row'>如來所有智慧力，　一切不能得測量。</div>
<div class='lg-row'>知諸眾生敬信心，　是故應受皆已度，</div>
<div class='lg-row'>於其度者知所趣，　故佛無比亦無等。</div>
<div class='lg-row'>隨彼所修善惡界，　一切生處受其身，</div>
<div class='lg-row'>知彼根信所應受，　故佛無比亦無等。</div>
<div class='lg-row'>貪欲惡行瞋恚行，　及以癡行佛悉知，</div>
<div class='lg-row'>憍慢嫉妬亦如是，　故佛無比亦無等。</div>
<div class='lg-row'>眾生於此多所失，　如來善知彼業道，</div>
<div class='lg-row'>世尊知彼甚捷利，　故佛無比亦無等。</div>
<div class='lg-row'>善逝善見諸世間，　隨其方面所失者，</div>
<div class='lg-row'>及以語言所喪失，　世尊見彼悉無餘。</div>
<div class='lg-row'>於六道中幾時住，　隨彼多少所受苦，</div>
<div class='lg-row'>及其所受種種身，　世尊一切悉知見。</div>
<div class='lg-row'>隨其煩惱力所起，　造作方便及與業，</div>
<div class='lg-row'>隨業所受種種苦，　導師一切悉了知。</div>
<div class='lg-row'>隨其所求解脫道，　於佛法中已出家，</div>
<div class='lg-row'>精勤修學聖道已，　盡諸煩惱佛悉知。</div>
<div class='lg-row'>於佛法中有凡夫，　雖得出家不知義，</div>
<div class='lg-row'>誹謗明人微妙法，　世尊亦復善見彼。</div>
<div class='lg-row'>彼諸誹謗正法人，　業行所得眾苦惱，</div>
<div class='lg-row'>隨其地獄久近住，　如來亦能具足知。</div>
<div class='lg-row'>於佛深得敬信已，　出家受持正法藏，</div>
<div class='lg-row'>觀察諸法皆悉空，　斷除一切諸有道。</div>
<div class='lg-row'>不願一切諸趣身，　觀察此身猶如幻，</div>
<div class='lg-row'>知諸音聲亦如響，　堅住道者佛亦知。</div>
<div class='lg-row'>讚歎無等大導師，　我今所得福德聚，</div>
<div class='lg-row'>以此福德願成佛，　亦願眾生成自然。」</div>
</div><p>爾時世尊知夜叉眾深心信已，現微笑相。爾時慧命馬勝比丘以偈問曰：</p>

<div class="lg regular" style="margin-left:1em;"><div class='lg-row'>「人中師子所現笑，　唯願說其笑因緣，</div>
<div class='lg-row'>一切諸佛非無因，　而現微笑人中月。</div>
<div class='lg-row'>今此大眾皆懷疑，　以見導師微笑故，</div>
<div class='lg-row'>唯願世尊除其疑，　皆令此眾得欣喜。</div>
<div class='lg-row'>今於佛所得信者，　及知微妙正法者，</div>
<div class='lg-row'>其心堅固不動者，　願佛宣說令彼聞。</div>
<div class='lg-row'>此諸大眾皆懷疑，　一切瞻仰如來面，</div>
<div class='lg-row'>今日當有何等事，　唯願世尊斷彼疑。</div>
<div class='lg-row'>今日誰現大神力，　今日誰發大精進，</div>
<div class='lg-row'>今日佛共誰親友，　於此大眾願顯現。</div>
<div class='lg-row'>善哉牟尼愍世間，　唯願斷除諸疑惑，</div>
<div class='lg-row'>天人大眾若得聞，　今日必當大欣喜。」</div>
</div><p>爾時世尊以偈答慧命馬勝曰：</p>

<div class="lg regular" style="margin-left:1em;"><div class='lg-row'>「善哉馬勝汝所問，　今當大利諸世間，</div>
<div class='lg-row'>由汝能問笑因緣，　故歎汝善解我意。</div>
<div class='lg-row'>我今盡當答彼義，　汝當一心專諦聽，</div>
<div class='lg-row'>知諸夜叉心意已，　我為世間現微笑。</div>
<div class='lg-row'>夜叉諸眾心敬信，　以知菩提寂滅故，</div>
<div class='lg-row'>歎佛真實功德已，　發心趣向大菩提。</div>
<div class='lg-row'>為知諸法空寂故，　除遣一切所有相，</div>
<div class='lg-row'>於諸趣中願捨已，　發心趣向大菩提。</div>
<div class='lg-row'>以禪定力知諸陰，　但是世諦不取著，</div>
<div class='lg-row'>不著諸有如蓮花，　發心趣向大菩提。</div>
<div class='lg-row'>於諸有中障礙事，　彼見空故不為縛，</div>
<div class='lg-row'>知佛菩提無上已，　彼等能修菩提行。</div>
<div class='lg-row'>諸生老死皆悉空，　此即無上菩提道，</div>
<div class='lg-row'>知法自性空寂已，　能得安隱大菩提。</div>
<div class='lg-row'>知陰自性空寂已，　寂靜菩提性亦難，</div>
<div class='lg-row'>所修菩提行亦空，　此智能知非凡了。</div>
<div class='lg-row'>能觀智慧性自空，　所觀境界皆寂滅，</div>
<div class='lg-row'>知者亦空知是已，　是人能修菩提道。</div>
<div class='lg-row'>當知空亦性自空，　相願亦復無體性，</div>
<div class='lg-row'>若有人能如是知，　是人能修真實行。</div>
<div class='lg-row'>天人大眾聞是已，　心生欣喜獲利益，</div>
<div class='lg-row'>一切於佛敬信已，　心住菩提寂靜句。</div>
<div class='lg-row'>今此殊勝供養已，　夜叉之眾心清淨，</div>
<div class='lg-row'>此諸智者捨鬼道，　於善趣中久受樂。</div>
<div class='lg-row'>彼於未來多億佛，　以神通力一念中，</div>
<div class='lg-row'>於多佛土修供養，　即於佛所獲得忍。</div>
<div class='lg-row'>於諸世界不起相，　智者能以神力往，</div>
<div class='lg-row'>觀此世間猶如化，　智者遊行無所著。</div>
<div class='lg-row'>此等勇猛供諸佛，　當得無上大菩提，</div>
<div class='lg-row'>亦得無上淨佛土，　其中當度無量眾。</div>
<div class='lg-row'>彼等當成世間解，　一切同號無邊智，</div>
<div class='lg-row'>名聞十方壽千劫，　寂滅智慧壽命等。</div>
<div class='lg-row'>彼等所有聲聞眾，　猶如靜夜諸星宿，</div>
<div class='lg-row'>彼悉易得大菩提，　一切無有苦難事。」</div>
<div class='lg-row'>天人大眾聞是已，　為於菩提心踊悅，</div>
<div class='lg-row'>其心堅固發精勤，　以精進力持諸行。◎</div>
</div></div>
<div class='div-pin'><a id='mulu209' />
<p class='h2'>◎緊那羅授記品第十一</p><p>爾時復有八億緊那羅眾，大樹緊那羅王以為上首，見諸阿修羅、伽樓羅、龍女、龍王、鳩槃荼、乾闥婆、夜叉等，供養如來及聞授記已，甚生希有未曾有心，作是思量：「此實希有未曾有事。以其眾生不可得故、無命者故、無生者故、無有人故、無摩那婆故、無養育故、無壽者故、無有我故、亦無我所故，以諸陰故名為眾生。一切諸陰亦不可得，以其界故名為眾生。一切諸界亦不可得，以有入故名為眾生。一切諸入亦不可得，以有業故得有果報。而彼行業亦不可得，無上菩提亦不可得，一切菩薩亦不可得，一切諸佛亦不可得。世尊雖爾而復與諸菩薩授記，以何義故如來與諸菩薩授記示其名號，顯現業報說其當來？菩薩大眾復顯諸佛神通之力，又復說於正法之力，亦復顯現莊嚴佛土，宣說眾生有業有報，又復說於清淨佛剎，示顯菩薩遊諸佛國，從一佛土至一佛土。復演菩薩往彼供養，亦說供養殊勝神變，又列供具微妙希有。又復說於經若干劫當得作佛，其佛住世經若干劫，其佛當有若干聲聞，彼佛滅後正法住世經若干劫。何故如來捨諸眾生入般涅槃？」</p>
<p>爾時大樹緊那羅王生此疑已，與八億緊那羅眾從座而起，偏袒右肩右膝著地，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「我等聞佛所記已，　甚生疑惑。大智慧！</div>
<div class='lg-row'>既說授記復言空，　我於二說不能解。</div>
<div class='lg-row'>既說空寂離自性，　法界平等無變動，</div>
<div class='lg-row'>而復如來受供養，　此事云何？眾中月！</div>
<div class='lg-row'>佛既說於無有生，　而復說發菩提心，</div>
<div class='lg-row'>於無量智二種說，　此言祕密我不解。</div>
<div class='lg-row'>云何言滅不可得，　而人師子說有死？</div>
<div class='lg-row'>唯願如實為記說，　除斷我疑令無餘。</div>
<div class='lg-row'>云何佛說猶如幻，　又復顯示生天中？</div>
<div class='lg-row'>於釋師子如是說，　此祕密教我不解。</div>
<div class='lg-row'>佛說諸法無所依，　而復說依善知識，</div>
<div class='lg-row'>此是世尊祕密語，　我實不解人中雄。</div>
<div class='lg-row'>云何說於無所堪，　復教眾生修諸業？</div>
<div class='lg-row'>降伏怨敵天中尊，　祕密之說我不解。</div>
<div class='lg-row'>云何佛說性自空，　復言觀空得解脫？</div>
<div class='lg-row'>我今於此不能解，　願無邊智斷我疑。</div>
<div class='lg-row'>云何佛說事盡滅，　復說諸法性寂滅？</div>
<div class='lg-row'>我今唯願無等等，　開顯此等祕密說。</div>
<div class='lg-row'>云何端正修伽陀，　顯示諸法如虛空，</div>
<div class='lg-row'>而愚癡人毀謗法，　死必墮於大地獄？</div>
<div class='lg-row'>大雄恒說諸天道，　又復說於諸餘趣，</div>
<div class='lg-row'>既言此等由作業，　復道無有作業者。</div>
<div class='lg-row'>不可勝者所宣說，　種種差別不可知，</div>
<div class='lg-row'>我今於此生疑惑，　唯願世尊見除斷。</div>
<div class='lg-row'>既言善業無可集，　復說修行得菩提，</div>
<div class='lg-row'>沙門法王如是說，　此亦我等不能解。</div>
<div class='lg-row'>云何說法不可盡，　而言謗者罪可畢？</div>
<div class='lg-row'>無量智慧願開示，　我於是中大有疑。</div>
<div class='lg-row'>如來既說真際法，　復言顛倒及施等，</div>
<div class='lg-row'>無翳淨眼滅罪者，　此義唯願為我說。</div>
<div class='lg-row'>餘無有能為我等，　宣釋如是所疑事，</div>
<div class='lg-row'>唯有如來能斷除，　是故我敬一切智。」</div>
</div><p>爾時世尊聞大樹緊那羅王等問諸疑已，以偈答曰：</p>

<div class="lg regular" style="margin-left:1em;"><div class='lg-row'>「汝言說空復授記，　於此二事不能解。</div>
<div class='lg-row'>諸法若是不空者，　佛不為其說授記。</div>
<div class='lg-row'>以何因緣如是說？　諸法若有體性者，</div>
<div class='lg-row'>一切常住不可轉，　彼應不減亦不增。</div>
<div class='lg-row'>諸法體性本自空，　猶如平正清淨鏡，</div>
<div class='lg-row'>能現一切諸色像，　如是當知一切法。</div>
<div class='lg-row'>法界無有變異相，　汝於一切供養物，</div>
<div class='lg-row'>一一諸分當觀察，　何等分中而有相？</div>
<div class='lg-row'>法界常住無變異，　智者應當如是觀，</div>
<div class='lg-row'>諸凡夫人悉迷惑，　無智慧故不能解。</div>
<div class='lg-row'>汝言佛說無有生，　復說發心為難解，</div>
<div class='lg-row'>汝等今當一心聽，　十力所說祕密義。</div>
<div class='lg-row'>凡夫沒溺生死河，　亦復繫心著彼處，</div>
<div class='lg-row'>心常懷於想顛倒，　故受生死諸苦惱。</div>
<div class='lg-row'>從本已來未聞法，　我若為彼定說者，</div>
<div class='lg-row'>凡夫愚人於此法，　轉復增長諸疑惑。</div>
<div class='lg-row'>彼聞菩提勝利益，　其心專注於彼果，</div>
<div class='lg-row'>其心又復生味著，　自然勝智無能過。</div>
<div class='lg-row'>汝言無滅復有死，　此二我今不能知，</div>
<div class='lg-row'>於此一心應諦聽，　我當為汝真實說。</div>
<div class='lg-row'>為彼計常諸眾生，　是故如來說於滅，</div>
<div class='lg-row'>恒見諸有皆衰壞，　無有一法是常者。</div>
<div class='lg-row'>汝言諸法猶如幻，　復言生天懷疑者，</div>
<div class='lg-row'>學人凡夫善趣等，　是法不定故如幻。</div>
<div class='lg-row'>如汝所言無有依，　復言依止善知識，</div>
<div class='lg-row'>欲求棄捨依止故，　善友為說無所依。</div>
<div class='lg-row'>汝言畢竟無堪能，　復言有作我不解，</div>
<div class='lg-row'>當觀車為眾分成，　亦觀車有所作事。</div>
<div class='lg-row'>若復有人著於我，　亦復取於我所為，</div>
<div class='lg-row'>我為是等說無堪，　雖復如是非無作。</div>
<div class='lg-row'>汝言一切性自空，　復疑觀空得解脫，</div>
<div class='lg-row'>顛倒愚癡無智者，　不能了知體性空。</div>
<div class='lg-row'>從於妄想分別生，　虛妄攀緣故被縛，</div>
<div class='lg-row'>為化如是眾生故，　善逝說於性非有。</div>
<div class='lg-row'>如汝所說事盡滅，　一切諸法性亦滅，</div>
<div class='lg-row'>迷惑無智諸眾生，　妄分別故生渴愛。</div>
<div class='lg-row'>譬如渴者見陽焰，　以憶想故增長渴，</div>
<div class='lg-row'>愚人復為虛妄害，　於無所有起分別。</div>
<div class='lg-row'>渴者妄生見水想，　陽焰之處水本無，</div>
<div class='lg-row'>妄想所害諸眾生，　於諸不淨起淨想。</div>
<div class='lg-row'>愚癡凡夫愛所縛，　彼穢惡中性無淨，</div>
<div class='lg-row'>譬如陽焰似水相，　彼中體性實無水。</div>
<div class='lg-row'>如是身中無淨色，　身色亦復性非淨，</div>
<div class='lg-row'>愚癡凡夫顛倒見，　妄作淨想而被縛。</div>
<div class='lg-row'>雖說諸法如虛空，　亦說謗者墮地獄，</div>
<div class='lg-row'>愚人聞之生怖畏，　智者雖聞心安隱。</div>
<div class='lg-row'>世間體性自空寂，　愚癡無智起我想，</div>
<div class='lg-row'>彼等若聞性空教，　怖畏不得更受生。</div>
<div class='lg-row'>彼等毀謗妙空法，　皆由計著我見故，</div>
<div class='lg-row'>如人繫縛於虛空，　是無智人墮地獄。</div>
<div class='lg-row'>我本所說諸善趣，　及為世間說餘道，</div>
<div class='lg-row'>說有作業而不失，　亦奪其執有作者。</div>
<div class='lg-row'>一切諸趣猶如夢，　我為汝說如是知，</div>
<div class='lg-row'>夢中無有去來相，　顛倒見者著去來。</div>
<div class='lg-row'>我既演說有作業，　十方推求無作者，</div>
<div class='lg-row'>譬如猛風吹諸樹，　其樹相觸則火出。</div>
<div class='lg-row'>其風及樹不作念，　言謂我等能出火，</div>
<div class='lg-row'>雖復如是而火生，　當知有業無作者。</div>
<div class='lg-row'>汝言福德無積聚，　復云善得菩提果，</div>
<div class='lg-row'>我今真實為汝說，　汝當專諦至心聽。</div>
<div class='lg-row'>譬如世人得長壽，　其命至於百餘歲，</div>
<div class='lg-row'>然彼歲數無聚積，　一切緣集亦如是。</div>
<div class='lg-row'>汝言諸法無有盡，　復言我說業可畢，</div>
<div class='lg-row'>觀空法者無有窮，　隨世法故業有盡。</div>
<div class='lg-row'>我雖說有實際法，　顛倒亦非實際外，</div>
<div class='lg-row'>顛倒愚癡眾生輩，　不能了知真實際。</div>
<div class='lg-row'>緊那羅王當諦聽，　為具智慧勤進者，</div>
<div class='lg-row'>一切諸相皆一相，　所謂無相應當知。</div>
<div class='lg-row'>若能解入於一字，　我為智者說菩提，</div>
<div class='lg-row'>一切諸法皆無作，　此說阿字總持門。</div>
<div class='lg-row'>一切菩薩之所行，　無邊之相我已說，</div>
<div class='lg-row'>此亦能入一切法，　所謂阿字總持門。</div>
<div class='lg-row'>一切諸法皆寂滅，　示阿字門令得入，</div>
<div class='lg-row'>樹緊那羅應當知，　此亦阿字總持門。</div>
<div class='lg-row'>一切諸法無分別，　入此法門已宣說，</div>
<div class='lg-row'>緊那羅王應當知，　此亦阿字總持門。</div>
<div class='lg-row'>一切諸法無自性，　示阿字門令得入，</div>
<div class='lg-row'>樹緊那羅應當知，　此亦阿字總持門。</div>
<div class='lg-row'>一切諸法無有邊，　以阿字門說諸法，</div>
<div class='lg-row'>緊那羅王應當知，　此亦阿字總持門。</div>
<div class='lg-row'>盡無盡法我已說，　應說一切法無盡，</div>
<div class='lg-row'>一切十方諸如來，　已說無盡總持門。</div>
<div class='lg-row'>一切諸法無有門，　物無有故現非有，</div>
<div class='lg-row'>此亦即是總持門，　由是能入阿字門。</div>
<div class='lg-row'>於諸不可思議法，　諸佛依實能顯示，</div>
<div class='lg-row'>樹緊那羅應當知，　此亦阿字陀羅尼。</div>
<div class='lg-row'>一切諸法無所趣，　我為智者說菩提，</div>
<div class='lg-row'>此亦即是總持門，　是阿字門應當入。</div>
<div class='lg-row'>一切諸法無有來，　若不修者則不得，</div>
<div class='lg-row'>此亦是其總持門，　是阿字門應當入。</div>
<div class='lg-row'>諸法假名皆當有，　推其自性不可得，</div>
<div class='lg-row'>此亦是其總持門，　是阿字門應當入。</div>
<div class='lg-row'>一切諸法無自性，　推其自性不可得，</div>
<div class='lg-row'>此亦是其總持門，　是陀羅尼佛所說。</div>
<div class='lg-row'>一切諸法不可得，　以法自性無故然，</div>
<div class='lg-row'>此亦是其總持門，　是阿字門應當入。</div>
<div class='lg-row'>樹緊那羅應當聽，　一切諸法離思念，</div>
<div class='lg-row'>此亦是其總持門，　是陀羅尼善逝說。</div>
<div class='lg-row'>諸佛世尊已顯示，　法無實故無障礙，</div>
<div class='lg-row'>此亦是其總持門，　當入阿字陀羅尼。</div>
<div class='lg-row'>一切諸法無障礙，　無有能障諸法者，</div>
<div class='lg-row'>此亦是其總持門，　入阿字門我已說。</div>
<div class='lg-row'>一切諸法無有生，　智者當知唯一相，</div>
<div class='lg-row'>彼一切法無生者，　當知是法無有名。</div>
<div class='lg-row'>一切諸法無有生，　其生本來不可得，</div>
<div class='lg-row'>此亦是其總持門，　是阿字門應當入。</div>
<div class='lg-row'>若法無實無生者，　不可覩見不可示，</div>
<div class='lg-row'>諸法自性不可得，　是故無有能見者。</div>
<div class='lg-row'>一切諸法無有比，　是故一相無有相，</div>
<div class='lg-row'>譬如虛空無有等，　一切諸法亦復然。</div>
<div class='lg-row'>一切諸法無增減，　非一非二非焦惱，</div>
<div class='lg-row'>亦非是冷復非熱，　以非有故不可見。</div>
<div class='lg-row'>無有曲相及直相，　亦復無有明闇相，</div>
<div class='lg-row'>亦無見聞諸相等，　是無所有陀羅尼。</div>
<div class='lg-row'>非是諂曲非正直，　無有卷舒諸相等，</div>
<div class='lg-row'>亦無瞋恚及欣喜，　復無起作與寂滅。</div>
<div class='lg-row'>無有入相及出相，　無進無退無來往，</div>
<div class='lg-row'>亦復無眠及無寤，　離覺知相應當知。</div>
<div class='lg-row'>非是其眼復非盲，　無有能見及暗障，</div>
<div class='lg-row'>亦無開相及閉相，　非是調伏非不調。</div>
<div class='lg-row'>非是掉動及止息，　亦非世間非涅槃，</div>
<div class='lg-row'>非是真實非虛妄，　如是當知佛境界。</div>
<div class='lg-row'>為欲調伏世間故，　斷除汝疑我無疑，</div>
<div class='lg-row'>第一義中無人能，　除斷一切他疑網。」</div>
</div><p>爾時大樹緊那羅王聞佛說於總持之門，心大欣喜。既欣喜已發勇猛心，即時化作八億重閣。此諸重閣或在樹上、或蓮花上、或在山上，皆是七寶之所莊嚴。彼諸重閣，皆以種種眾寶之蓋種種寶幢而用莊嚴，復以種種寶花旒蘇、種種雜色繒綵旒蘇而為莊飾。爾時大樹緊那羅王并及八億緊那羅眾，持香山中所有水陸一切諸花以散佛上。既散佛已，一一各昇七寶重閣遶佛三匝，復以水陸所有諸花重散如來，復遶三匝。爾時大樹緊那羅王及與八億緊那羅眾，從重閣下復遶三匝，頂禮佛足一心合掌，瞻仰世尊目不暫捨，却住一面，思念如來過去現在無量功德。</p>
<p>爾時世尊知大樹緊那羅王及八億眾深心樂欲，現微笑相。爾時慧命馬勝比丘以偈問曰：</p>

<div class="lg regular" style="margin-left:1em;"><div class='lg-row'>「善逝非是無緣笑，　天人所供如實說，</div>
<div class='lg-row'>眾覩佛笑悉懷疑，　眾見最勝如初月。</div>
<div class='lg-row'>妙色世尊誰今日，　於無二法起勝慧？</div>
<div class='lg-row'>我於今日懷疑惑，　唯願人尊除我疑。</div>
<div class='lg-row'>誰於佛法得淨心，　如來由彼現微笑？</div>
<div class='lg-row'>唯願如來為記說，　言說中勝斷我疑。</div>
<div class='lg-row'>是時一切諸大眾，　若聞佛說皆欣喜，</div>
<div class='lg-row'>願除彼等諸疑惑，　如佛所教皆能行。</div>
<div class='lg-row'>是故最勝兩足尊，　除斷疑惑為記說，</div>
<div class='lg-row'>願為緊那羅王等，　及為一切諸眾生。」</div>
</div><p>爾時世尊復以偈頌答馬勝言：</p>

<div class="lg regular" style="margin-left:1em;"><div class='lg-row'>「善哉馬勝知時問，　我今為汝分別說，</div>
<div class='lg-row'>由汝問故我顯示，　眾人當得佛功德。</div>
<div class='lg-row'>汝當清淨專一心，　聽希有事勿亂意，</div>
<div class='lg-row'>所謂善逝最勝智，　無有障礙大知見。</div>
<div class='lg-row'>緊那羅王設疑問，　為利一切諸眾生，</div>
<div class='lg-row'>我今說彼當來果，　諦聽我當斷汝疑。</div>
<div class='lg-row'>樹緊那羅八億等，　王及臣民諸眷屬，</div>
<div class='lg-row'>是等於我供養已，　從此命終生天上。</div>
<div class='lg-row'><span class='corr'>從</span>此已後九億劫，　流轉在於人天中，</div>
<div class='lg-row'>具足修習五神通，　得智自在心自在。</div>
<div class='lg-row'>彼於那由他佛剎，　是人師子遭化生，</div>
<div class='lg-row'>身處天宮而不動，　恒受禪悅安隱樂。</div>
<div class='lg-row'>彼於九十千萬劫，　在於人天流轉已，</div>
<div class='lg-row'>各各自於佛剎中，　皆得成於無上道。</div>
<div class='lg-row'>其劫號曰常照曜，　於彼劫中成佛道，</div>
<div class='lg-row'>此皆一生補處人，　彼智慧者當得佛。</div>
<div class='lg-row'>彼佛國土無一人，　非是修行成熟者，</div>
<div class='lg-row'>皆是一生補處人，　無求聲聞二乘者。</div>
<div class='lg-row'>一切皆是大菩薩，　為世明者悉生彼，</div>
<div class='lg-row'>悉是一生補處人，　後當皆得成佛道。</div>
<div class='lg-row'>彼土諸大菩薩眾，　安住弘誓大願中，</div>
<div class='lg-row'>我於無量諸佛剎，　皆悉修治令清淨。</div>
<div class='lg-row'>彼菩薩願甚廣大，　於長夜中善思量，</div>
<div class='lg-row'>以其清淨信樂心，　各自修治已佛剎。</div>
<div class='lg-row'>彼諸佛土妙莊嚴，　遠離一切諸煩惱，</div>
<div class='lg-row'>其地遍有諸宮林，　解脫一切諸惡道。</div>
<div class='lg-row'>所有諸過及八難，　彼佛國土悉皆無，</div>
<div class='lg-row'>既修清淨佛剎已，　眾生便即易調伏。」</div>
<div class='lg-row'>如是世尊天中天，　為緊那羅說授記，</div>
<div class='lg-row'>彼時一切諸大眾，　聞已心皆大欣喜。</div>
</div>◎
<p class='juan'>大寶積經卷第六十五</p></div></div>
</div><!-- end of div[@id='body'] -->
</body></html>