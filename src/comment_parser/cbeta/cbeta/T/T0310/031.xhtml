<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu119' /><a id='mulu120' />大寶積經卷第三十一<p class="byline">唐天竺三藏菩提流志譯</p>出現光明會第十一之二</p>
<div class="lg regular" style="margin-left:1em;"><div class='lg-row'>「我昔為是經，　護持清淨戒，</div>
<div class='lg-row'>常修於定慧，　及施諸眾生。</div>
<div class='lg-row'>我昔為是經，　惡人來毀罵，</div>
<div class='lg-row'>我時生憐愍，　於彼不加害。</div>
<div class='lg-row'>我昔為是經，　求者皆施與，</div>
<div class='lg-row'>各隨其所樂，　悉令得歡喜。</div>
<div class='lg-row'>我昔為是經，　奉施諸宮殿，</div>
<div class='lg-row'>莊嚴眾寶網，　供養於諸佛。</div>
<div class='lg-row'>我昔為是經，　捨種種珍玩，</div>
<div class='lg-row'>及以摩尼寶，　供養於諸佛。</div>
<div class='lg-row'>我昔為是經，　有恩常憶念，</div>
<div class='lg-row'>乃至聞一偈，　於彼恒尊重。</div>
<div class='lg-row'>我昔為是經，　尊重持戒者，</div>
<div class='lg-row'>乃至經行處，　於彼常恭敬。</div>
<div class='lg-row'>我昔為是經，　或處於生死，</div>
<div class='lg-row'>乃至有少恩，　於彼常懷報。</div>
<div class='lg-row'>我昔為是經，　不求利謗法，</div>
<div class='lg-row'>哀愍於親友，　乃至諸眾生。</div>
<div class='lg-row'>我昔為是經，　具多聞善說，</div>
<div class='lg-row'>於法無所著，　不慳親友家。</div>
<div class='lg-row'>我昔為是經，　若心生不善，</div>
<div class='lg-row'>速懺令除滅，　終不使增長。</div>
<div class='lg-row'>我昔為是經，　身為王太子，</div>
<div class='lg-row'>所得諸珍寶，　塗香及末香，</div>
<div class='lg-row'>我時生淨心，　迴施於諸佛。</div>
<div class='lg-row'>我昔為是經，　愍諸囚徒類，</div>
<div class='lg-row'>種種加楚毒，　以身而代受。</div>
<div class='lg-row'>我昔為是經，　捨諸五欲樂，</div>
<div class='lg-row'>常於月六齋，　受持諸禁戒。</div>
<div class='lg-row'>我昔為是經，　常修行忍辱，</div>
<div class='lg-row'>乃至於妻室，　亦不生貪悋。</div>
<div class='lg-row'>我昔為是經，　令諸貧乏者，</div>
<div class='lg-row'>皆悉得安樂，　豐足諸財寶。</div>
<div class='lg-row'>我昔為是經，　攝受於一切，</div>
<div class='lg-row'>沙門婆羅門，　種種群生類。</div>
<div class='lg-row'>我昔為是經，　利益於一切，</div>
<div class='lg-row'>常為大施主，　求者心無悋，</div>
<div class='lg-row'>或蒔於華果，　不令人剪伐，</div>
<div class='lg-row'>普施諸眾生，　隨意皆充足。</div>
<div class='lg-row'>我昔布施時，　其心常平等，</div>
<div class='lg-row'>持戒具功德，　破戒無慚愧，</div>
<div class='lg-row'>或證大神通，　下至凡愚類，</div>
<div class='lg-row'>皆生希有心，　恭敬而周給。</div>
<div class='lg-row'>我昔布施時，　其心無高下，</div>
<div class='lg-row'>不求生善趣，　志樂於此經，</div>
<div class='lg-row'>或令國界中，　一切無怨敵，</div>
<div class='lg-row'>調伏諸龍眾，　應時霔甘雨。</div>
<div class='lg-row'>月光汝當知，　我於無量劫，</div>
<div class='lg-row'>為求是經故，　修習諸苦行，</div>
<div class='lg-row'>設於百千劫，　宣說不能盡。</div>
<div class='lg-row'>汝已住淨信，　當來末世時，</div>
<div class='lg-row'>應生正念心，　演說是經典。</div>
<div class='lg-row'>我以佛眼觀，　明見未來世，</div>
<div class='lg-row'>隨其種種行，　一切皆了知。</div>
<div class='lg-row'>若有諸比丘，　為求無上智，</div>
<div class='lg-row'>能以淨信心，　演說此經典，</div>
<div class='lg-row'>是人及方所，　一切皆了知。</div>
<div class='lg-row'>若於末世時，　聞是經愛樂，</div>
<div class='lg-row'>志願及方便，　一切皆了知。</div>
<div class='lg-row'>若諸下劣人，　不聞是經典，</div>
<div class='lg-row'>誹謗宣說者，　一切皆了知。</div>
<div class='lg-row'>若有諸比丘，　及諸比丘尼，</div>
<div class='lg-row'>得聞於是經，　悲感而涕泣，</div>
<div class='lg-row'>我皆與受記，　得見最勝尊。</div>
<div class='lg-row'>月光汝當知，　諸佛神通力，</div>
<div class='lg-row'>若人意清淨，　或有不清淨，</div>
<div class='lg-row'>乃至於信解，　一切皆了知。</div>
<div class='lg-row'>若有諸眾生，　志樂常寂靜，</div>
<div class='lg-row'>安住諸禪定，　不著生死中，</div>
<div class='lg-row'>乃至於習氣，　究竟皆永斷，</div>
<div class='lg-row'>如是等功德，　一切皆了知。</div>
<div class='lg-row'>或有諸眾生，　耽著虛妄法，</div>
<div class='lg-row'>或有諸眾生，　於佛生欣樂，</div>
<div class='lg-row'>如是未來事，　一切皆了知。</div>
<div class='lg-row'>若有諸眾生，　染著世間樂，</div>
<div class='lg-row'>於佛菩提種，　不能善開發，</div>
<div class='lg-row'>以是因緣故，　退失諸方便。</div>
<div class='lg-row'>若有能了知，　諸佛菩提種，</div>
<div class='lg-row'>是人當獲得，　清淨無邊光。</div>
<div class='lg-row'>月光汝當觀，　如是光明等，</div>
<div class='lg-row'>一一諸因緣，　各各有差別，</div>
<div class='lg-row'>汝以智慧力，　一切應了知。</div>
<div class='lg-row'>若捨惡知識，　親近於善友，</div>
<div class='lg-row'>護持清淨戒，　成就佛光明。</div>
<div class='lg-row'>汝當護諸根，　捨離無慚愧，</div>
<div class='lg-row'>修行於善法，　隨護諸眾生。</div>
<div class='lg-row'>汝當捨違諍，　了達於性空，</div>
<div class='lg-row'>不貪著利養，　具多聞善說。</div>
<div class='lg-row'>汝當觀利養，　猶如於糞穢，</div>
<div class='lg-row'>無以利養垢，　染污清淨心，</div>
<div class='lg-row'>常求於明脫，　常得無上利。</div>
<div class='lg-row'>汝當修佛道，　觀佛同法性，</div>
<div class='lg-row'>常然大法炬，　普照於世間。</div>
<div class='lg-row'>汝當如山王，　其心安不動，</div>
<div class='lg-row'>毀罵及捶打，　一切皆能忍。</div>
<div class='lg-row'>汝當為眾生，　作真實善友，</div>
<div class='lg-row'>應捨下劣心，　常修於淨業。</div>
<div class='lg-row'>汝以堅固心，　演說無上法，</div>
<div class='lg-row'>如是微妙經，　當授慈心者。</div>
<div class='lg-row'>欲求無上智，　勿怖於生死，</div>
<div class='lg-row'>由此捨諸惡，　當得於勝利。</div>
<div class='lg-row'>譬如明智人，　善能用於火，</div>
<div class='lg-row'>成熟種種味，　不為火所燒。</div>
<div class='lg-row'>若諸愚癡人，　無有善方便，</div>
<div class='lg-row'>將火置於掌，　便為火所燒。</div>
<div class='lg-row'>亦如人中毒，　迷悶心狂亂，</div>
<div class='lg-row'>以火而<span class='corr'>灸</span>療，　因此得除愈。</div>
<div class='lg-row'>月光汝當知，　智者亦如是，</div>
<div class='lg-row'>依意了意空，　故處於生死，</div>
<div class='lg-row'>依眼了眼空，　於眼無執著，</div>
<div class='lg-row'>若能如是知，　住眼亦無惱。</div>
<div class='lg-row'>若了眼性空，　成就真實智，</div>
<div class='lg-row'>以真實智故，　當得出現光。</div>
<div class='lg-row'>若了眼性空，　永滅於貪欲，</div>
<div class='lg-row'>以無貪欲故，　當得出現光。</div>
<div class='lg-row'>如是瞋與癡，　我執并覆惱，</div>
<div class='lg-row'>慳嫉無慚愧，　不忍將貢高，</div>
<div class='lg-row'>憍慢及增上，　諂誑兼放逸，</div>
<div class='lg-row'>乃至<span class='corr'>矯</span>詐等，　一一如貪說。</div>
<div class='lg-row'>若得真實智，　了知眼寂滅，</div>
<div class='lg-row'>以知寂滅故，　當得出現光。</div>
<div class='lg-row'>若得真實智，　住佛理趣中，</div>
<div class='lg-row'>以住理趣故，　當得出現光。</div>
<div class='lg-row'>若得真實智，　住佛方便中，</div>
<div class='lg-row'>以住方便故，　當得出現光。</div>
<div class='lg-row'>若不修實智，　永離於障惱，</div>
<div class='lg-row'>成就出現光，　我昔未聞見。</div>
<div class='lg-row'>若勤修實智，　永離於障惱，</div>
<div class='lg-row'>能順於是行，　當得出現光。</div>
<div class='lg-row'>若求最勝行，　當學於此經，</div>
<div class='lg-row'>供養諸如來，　得實智方便。</div>
<div class='lg-row'>若修真實智，　當供養諸佛，</div>
<div class='lg-row'>成就出現光，　猶如掌中果。</div>
<div class='lg-row'>若迷眼無我，　退失沙門法，</div>
<div class='lg-row'>彼人不能得，　如是出現光。</div>
<div class='lg-row'>若了眼無我，　成就沙門法，</div>
<div class='lg-row'>彼人當證得，　如是出現光。</div>
<div class='lg-row'>若了眼盡際，　亦了耳生邊，</div>
<div class='lg-row'>由了耳生邊，　是大沙門法。</div>
<div class='lg-row'>若不遍了知，　眼性之邊際，</div>
<div class='lg-row'>於眼生邊際，　亦不能遍知，</div>
<div class='lg-row'>彼人不能得，　如是出現光。</div>
<div class='lg-row'>若能遍了知，　眼性之邊際，</div>
<div class='lg-row'>於眼生邊際，　亦能遍了知，</div>
<div class='lg-row'>彼人當證得，　如是出現光。</div>
<div class='lg-row'>若不善了知，　眼性之邊際，</div>
<div class='lg-row'>於眼生邊際，　亦不能善知，</div>
<div class='lg-row'>彼人不能得，　如是出現光。</div>
<div class='lg-row'>若能善了知，　眼性之邊際，</div>
<div class='lg-row'>於眼生邊際，　亦能善了知，</div>
<div class='lg-row'>彼人當證得，　如是出現光。</div>
<div class='lg-row'>若不現了知，　眼性之邊際，</div>
<div class='lg-row'>於眼生邊際，　亦不能現知，</div>
<div class='lg-row'>彼人不能得，　如是出現光。</div>
<div class='lg-row'>若能現了知，　眼性之邊際，</div>
<div class='lg-row'>於眼生邊際，　亦能現了知，</div>
<div class='lg-row'>彼人當證得，　如是出現光。</div>
<div class='lg-row'>若不善了知，　眼性之邊際，</div>
<div class='lg-row'>於眼生邊際，　亦不能遍知，</div>
<div class='lg-row'>彼人不能得，　如是出現光。</div>
<div class='lg-row'>若能善了知，　眼性之邊際，</div>
<div class='lg-row'>於眼生邊際，　亦能現了知，</div>
<div class='lg-row'>彼人當證得，　如是出現光。</div>
<div class='lg-row'>若不善了知，　眼性之清淨，</div>
<div class='lg-row'>於耳性清淨，　亦不能善知，</div>
<div class='lg-row'>彼人不能得，　如是出現光。</div>
<div class='lg-row'>若能善了知，　眼性之清淨，</div>
<div class='lg-row'>於耳性清淨，　亦能善了知，</div>
<div class='lg-row'>彼人當證得，　如是出現光。</div>
<div class='lg-row'>乃至耳鼻舌，　身意與色聲，</div>
<div class='lg-row'>香味并觸法，　地水若火風，</div>
<div class='lg-row'>性事世間苦，　蘊界世將生，</div>
<div class='lg-row'>及以聲名等，　一切皆如是。」</div>
</div><p>爾時世尊告月光童子言：「善男子！若有眾生發趣大乘！為欲圓滿成就如是出現光者！有八十種善根資糧。云何八十？所謂護念眾生，心無損害，於清淨戒奉持無缺，其心平等，無有諂曲，亦無慳嫉貪誑之心，深信大乘微妙經典，亦不耽愛富貴憍逸，忍力具足，志願無退，意樂清淨，住阿蘭若，不依眷屬利養名聞，安住諸禪，現光三昧，於有戒者無諂承事，於同梵行起勝意樂，以敬法故常於和上阿闍梨所深生尊重，了達契經，善巧宣說，所言誠諦，住正思惟，勤種善根，常行慧施，覺知魔業，密護諸根，言詞安審，善解真諦，亦能了知諸地自相，求無盡色，不惜身命，教於四眾，絕世思惟，離諸邪見，無後世法，不於未學矯現其相，常於已學任力開示，曾不讚美歌詠音聲，亦不稱譽莊嚴資具，證入諸諦，具足多聞，捨離睡眠，勤求正法，於佛尊重，發菩提心，捨於世業，修諸學處，為愛法故依於勝友，求諸善根心無厭足，愛樂出家，護持佛法，不起惡業，於教無疑，善說譬喻，開示祕密，於大菩提志求無倦，所受經典未嘗忘失，不捨自學，摧伏他論，求出離道，修無量行，於彼法智其心決定，明見因果相續輪迴，不著三有離增上慢，為於信者建立對治，了達未來果報差別，善知前際不假他緣，於遠離行精勤修習，於佛相好具足莊嚴。是為八十。復次月光！此八十法入於五法。云何為五？所謂知生死、知涅槃、知煩惱盡、知增上、知福果。復次月光！如是五法入於二法。云何為二？所謂心清淨莊嚴、色清淨莊嚴。復次月光！如是二法入於一法。云何為一！所謂能成諸佛如來無礙解脫。</p>
<p>「復次月光！復有八十種法，善能成就諸佛如來無礙解脫。云何八十？所謂布施資糧，廣大智慧，修清淨戒，離煩惱熱，摧伏憍慢，柔軟言詞，於種種事無不知時，亦知善友，發趣大乘，被精進甲，威儀利物，墮煩惱者令斷疑惑，毀諸不善，修行白法，不與惡人而為伴侶，種諸善根無有厭足，發菩提心勇猛精進，覺知魔事，證於諸諦，真實供養決了無疑，心念眾生常懷濟度，不著諸有，起於大心，不善眾生示其過惡，捨貪瞋癡，不求欲利，成熟眾生，修治佛塔，於諸聖者尊重恭敬，住大乘者親近承事，終不讚歎下劣乘人，遠離聲聞，摧伏怨敵，於世尊所廣大供養，以殊勝心種種奉施，得無礙智，具足辯才，以諸譬喻開示正法，而於性空不相違背，求法無懈，顯發深義，具大總持，說法無染，能廣流布，化導無厭，圓滿諸行有大威德，辯才無滯，成就多聞，不讚惡人，修於善業，解了諸蘊，捨離諸見，通達因性，超過所行，遠離非境，生清淨信，住於正道，愛樂大乘，平等攝受，不著無我，不厭生死，樂求涅槃，以少欲故住阿蘭若，常行乞食無有懈惓，隨有所得心生喜足，離無慚愧，親近於佛，善友同止，捨於非類，愍諸凡夫，同眾生行，於佛淨信，離於非器，有相違者不與言說，不來求者不為開曉，若有來求如應為說，於食平等，常施等施，開門大施。如是童子！此八十法，能得諸佛無礙解脫。」</p>
<p>爾時月光童子得聞是法生大歡喜，即於佛前以偈讚曰：</p>

<div class="lg regular" style="margin-left:1em;"><div class='lg-row'>「如來了知眼盡邊，　故能出現清淨智，</div>
<div class='lg-row'>以能出現清淨智，　具足如來清淨光。</div>
<div class='lg-row'>如來了知眼無我，　故能出現清淨音，</div>
<div class='lg-row'>以能出現清淨音，　具足如來梵音相。</div>
<div class='lg-row'>佛於往昔利眾生，　故能成就語清淨，</div>
<div class='lg-row'>以能成就語清淨，　饒益無量諸世間。</div>
<div class='lg-row'>如來了知眼性空，　故能成就總持智，</div>
<div class='lg-row'>以能成就總持智，　出現如來無量光。</div>
<div class='lg-row'>如來了知眼差別，　眼名差別亦無邊，</div>
<div class='lg-row'>以知名字無邊故，　出現如來無量光。</div>
<div class='lg-row'>佛知文字差別門，　即知眼空離文字，</div>
<div class='lg-row'>以知眼空離文字，　出現如來無量光。</div>
<div class='lg-row'>若人思惟眼無我，　即了佛語為真實，</div>
<div class='lg-row'>以能知佛語真實，　出現如來決定光。</div>
<div class='lg-row'>如來成就勝神通，　即了無邊眼滅壞，</div>
<div class='lg-row'>以能了知眼滅壞，　利益一切諸世間。</div>
<div class='lg-row'>大悲最勝兩足尊，　了達無邊眼生起，</div>
<div class='lg-row'>如佛能知眼生起，　願我不久亦當然。</div>
<div class='lg-row'>如是耳鼻舌身心，　色聲香味并觸法，</div>
<div class='lg-row'>乃至世生聲名等，　當知一切皆應作。</div>
<div class='lg-row'>大悲最勝兩足尊，　已具布施波羅蜜，</div>
<div class='lg-row'>如佛布施波羅蜜，　願我不久亦當然。</div>
<div class='lg-row'>大悲最勝兩足尊，　已具淨戒波羅蜜，</div>
<div class='lg-row'>如佛淨戒波羅蜜，　願我不久亦當然。</div>
<div class='lg-row'>大悲最勝兩足尊，　已具忍辱波羅蜜，</div>
<div class='lg-row'>如佛忍辱波羅蜜，　願我不久亦當然。</div>
<div class='lg-row'>大悲最勝兩足尊，　已具精進波羅蜜，</div>
<div class='lg-row'>如佛精進波羅蜜，　願我不久亦當然。</div>
<div class='lg-row'>大悲最勝兩足尊，　已具禪定波羅蜜，</div>
<div class='lg-row'>如佛禪定波羅蜜，　願我不久亦當然。</div>
<div class='lg-row'>大悲最勝兩足尊，　已具智慧波羅蜜，</div>
<div class='lg-row'>如佛智慧波羅蜜，　願我不久亦當然。</div>
<div class='lg-row'>大悲最勝兩足尊，　已具法身波羅蜜，</div>
<div class='lg-row'>如佛法身波羅蜜，　願我不久亦當然。</div>
<div class='lg-row'>大悲最勝兩足尊，　已具無邊清淨色，</div>
<div class='lg-row'>如佛已具清淨色，　願我不久亦當然。</div>
<div class='lg-row'>大悲最勝兩足尊，　已具無邊清淨意，</div>
<div class='lg-row'>如佛已具清淨意，　願我不久亦當然。</div>
<div class='lg-row'>大悲最勝兩足尊，　已具無邊勝功德，</div>
<div class='lg-row'>如佛已具勝功德，　願我不久亦當然。</div>
<div class='lg-row'>大悲最勝兩足尊，　已具無邊諸色相，</div>
<div class='lg-row'>如佛已具諸色相，　願我不久亦當然。</div>
<div class='lg-row'>大悲最勝兩足尊，　已具無邊聲清淨，</div>
<div class='lg-row'>如佛已具聲清淨，　願我不久亦當然。</div>
<div class='lg-row'>大悲最勝兩足尊，　已具無邊大神變，</div>
<div class='lg-row'>如佛已具大神變，　願我不久亦當然。</div>
<div class='lg-row'>大悲最勝兩足尊，　為化眾生處三有，</div>
<div class='lg-row'>如佛化彼眾生類，　願我不久亦當然。</div>
<div class='lg-row'>大悲最勝兩足尊，　已度無邊生死行，</div>
<div class='lg-row'>如佛已度生死行，　願我不久亦當然。</div>
<div class='lg-row'>大悲最勝兩足尊，　已度無邊貪欲行，</div>
<div class='lg-row'>如佛度於貪欲行，　願我不久亦當然。</div>
<div class='lg-row'>大悲最勝兩足尊，　已度無邊瞋恚行，</div>
<div class='lg-row'>如佛度於瞋恚行，　願我不久亦當然。</div>
<div class='lg-row'>大悲最勝兩足尊，　已度無量愚癡行，</div>
<div class='lg-row'>如佛度於愚癡行，　願我不久亦當然。</div>
<div class='lg-row'>大悲最勝兩足尊，　已度無量貪瞋行，</div>
<div class='lg-row'>如佛度於貪瞋行，　願我不久亦當然。</div>
<div class='lg-row'>大悲最勝兩足尊，　已度無量瞋癡行，</div>
<div class='lg-row'>如佛度於瞋癡行，　願我不久亦當然。</div>
<div class='lg-row'>大悲最勝兩足尊，　已度無量貪癡行，</div>
<div class='lg-row'>如佛度於貪癡行，　願我不久亦當然。</div>
<div class='lg-row'>大悲最勝兩足尊，　已度無邊等分行，</div>
<div class='lg-row'>如佛度於等分行，　願我不久亦當然。</div>
<div class='lg-row'>導師已度於貪欲，　普能饒益諸世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>導師已度於瞋恚，　普能饒益諸世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>導師度於愚癡行，　普能饒益諸世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>導師已度貪瞋行，　普能饒益諸世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>導師已度瞋癡行，　普能饒益諸世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>導師已度貪癡行，　普能饒益<span class='corr'>諸</span>世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>導師已度等分行，　普能饒益諸世間，</div>
<div class='lg-row'>如佛饒益諸世間，　願我亦成如是智。</div>
<div class='lg-row'>如來具足殊勝智，　調伏一切諸天眾，</div>
<div class='lg-row'>我亦願成如是智，　得為調御天人師。</div>
<div class='lg-row'>如來具足殊勝智，　調伏一切諸龍眾，</div>
<div class='lg-row'>我亦願成如是智，　得為調御天人師。</div>
<div class='lg-row'>如來具足殊勝智，　調伏一切夜叉眾，</div>
<div class='lg-row'>我亦願成如是智，　得為調御天人師。</div>
<div class='lg-row'>如來具足殊勝智，　調伏一切乾闥婆，</div>
<div class='lg-row'>乃至無量鳩槃茶，　所有若干諸眷屬，</div>
<div class='lg-row'>我亦願成如是智，　得為調御天人師。</div>
<div class='lg-row'>如來具足殊勝智，　了知諸法真實義，</div>
<div class='lg-row'>我亦願成如是智，　於彼真實得無疑。</div>
<div class='lg-row'>如來若了苦盡邊，　利益一切群生類，</div>
<div class='lg-row'>我亦願成如是智，　於彼苦盡得無疑。</div>
<div class='lg-row'>如來善了因盡邊，　利益一切群生類，</div>
<div class='lg-row'>我亦願成如是智，　於彼因盡得無疑。</div>
<div class='lg-row'>如來具足殊勝智，　了達世間之所行，</div>
<div class='lg-row'>我亦願成如是智，　於世間行得無疑。</div>
<div class='lg-row'>如來具足殊勝智，　了達世間處非處，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達世間諸業果，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達世間種種性，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達一切諸趣行，</div>
<div class='lg-row'>我亦願成如是智，　利益無量諸世間。</div>
<div class='lg-row'>如來具足殊勝智，　了達世間諸勝解，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達一切諸根性，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達靜慮之所行，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達解脫之所行，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達等分之所行，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達等至之所行，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善了於生死，　流轉皆因煩惱生，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來一切皆了知，　利益世間無與等，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善住於等持，　發起殊勝方便智，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達無邊宿住行，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達生死無有邊，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了達一切煩惱盡，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　成就無上正等覺，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　離諸煩惱并習氣，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了知欲染障菩提，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足殊勝智，　了知出離生死法，</div>
<div class='lg-row'>願我亦成如是智，　利益一切諸世間。</div>
<div class='lg-row'>如來善了於法義，　覺悟無量諸眾生，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善了於法性，　如幻如夢如陽炎，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善了於世間，　一切文字并言說，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來具足勝辯才，　開示甚深微妙法，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善調身語意，　一切皆隨智慧行，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善了於三世，　無取無著無罣礙，</div>
<div class='lg-row'>我亦願成如是智，　利益一切諸世間。</div>
<div class='lg-row'>如來善修戒定慧，　於彼一切無退轉，</div>
<div class='lg-row'>我亦願成如是智，　得為三界大悲尊。</div>
<div class='lg-row'>如來善修於解脫，　解脫知見無退轉，</div>
<div class='lg-row'>我亦願成如是智，　得為三界大悲尊。</div>
<div class='lg-row'>如來善修於正觀，　天人世間無等倫，</div>
<div class='lg-row'>我亦願成如是智，　得為三界大悲尊。</div>
<div class='lg-row'>如來具足殊勝智，　於諸世法無所染，</div>
<div class='lg-row'>我亦願成如是智，　得為三界大悲尊。</div>
<div class='lg-row'>如來善了於世間，　種種諸趣皆明見，</div>
<div class='lg-row'>我亦願成如是智，　於彼諸趣得無礙。</div>
<div class='lg-row'>如來善了盡生邊，　是故於彼無迷惑，</div>
<div class='lg-row'>我亦願成如是智，　於盡生性得無疑。</div>
<div class='lg-row'>如來善了寂靜邊，　是故於彼無迷惑，</div>
<div class='lg-row'>我亦願成如是智，　於彼寂靜得無疑。</div>
<div class='lg-row'>如來善了流轉邊，　是故於彼無迷惑，</div>
<div class='lg-row'>我亦願成如是智，　於彼流轉得無疑。</div>
<div class='lg-row'>如來善了前後際，　是故具足無師智，</div>
<div class='lg-row'>我亦願成如是智，　於前後際得無疑。</div>
<div class='lg-row'>如來善了轉生邊，　是故具足無師智，</div>
<div class='lg-row'>我亦願成如是智，　於彼生轉得無疑。</div>
<div class='lg-row'>如來善了前後際，　於眼斷常無所執，</div>
<div class='lg-row'>我亦願成如是智，　於前後際得無疑。</div>
<div class='lg-row'>如來善了盡生邊，　於眼斷常無所執，</div>
<div class='lg-row'>我亦願成如是智，　於盡生性得無疑。</div>
<div class='lg-row'>若人不了前後際，　彼則於貪生取著，</div>
<div class='lg-row'>如來於彼能證知，　是故於貪無所染。</div>
<div class='lg-row'>若人不了有無邊，　彼則於貪生取著，</div>
<div class='lg-row'>如來於彼能證知，　是故於貪無所染。</div>
<div class='lg-row'>若人不了盡無邊，　彼則於貪生取著，</div>
<div class='lg-row'>如來於彼能證知，　是故於貪無所染。</div>
<div class='lg-row'>若人不了轉無轉，　彼則於貪生取著，</div>
<div class='lg-row'>如來於彼能證知，　是故於貪無所染。</div>
<div class='lg-row'>瞋癡忿覆并嫉誑，　諂曲貢高與慢憍，</div>
<div class='lg-row'>布施持戒將忍辱，　禪定智慧皆如是。」</div>
</div><p>爾時世尊知月光童子深心所念，熙怡微笑放金色光，其光普照無量無邊諸佛國土，於彼國界作利益已，繞佛三匝還從如來頂上而入。是時彌勒菩薩即從座起，偏袒右肩右膝著地，頂禮佛足合掌恭敬，以諸偈讚而問佛言：</p>

<div class="lg regular" style="margin-left:1em;"><div class='lg-row'>「雲雷師子吼，　迦陵頻伽聲，</div>
<div class='lg-row'>出大法鼓音，　何緣現微笑？</div>
<div class='lg-row'>殊勝百千日，　清淨妙音聲，</div>
<div class='lg-row'>功德甚希有，　何緣現此光？</div>
<div class='lg-row'>施戒忍精進，　定慧等莊嚴，</div>
<div class='lg-row'>一切皆圓滿，　何緣現此光？</div>
<div class='lg-row'>如來柔軟音，　常遠離麁語，</div>
<div class='lg-row'>善療眾生病，　何緣現此光？</div>
<div class='lg-row'>大悲兩足尊，　知眼常空寂，</div>
<div class='lg-row'>以清淨梵音，　為眾生演說。</div>
<div class='lg-row'>耳鼻舌身心，　乃至聲名等，</div>
<div class='lg-row'>并諸集滅道，　智忍亦如是。</div>
<div class='lg-row'>大悲兩足尊，　知眼盡生際，</div>
<div class='lg-row'>寂靜及流轉，　一切皆空寂。</div>
<div class='lg-row'>耳鼻舌身心，　色聲香味觸，</div>
<div class='lg-row'>乃至聲名等，　一切皆如是。</div>
<div class='lg-row'>又說因緣法，　遠離於斷常，</div>
<div class='lg-row'>非自非他作，　眾緣之所生。</div>
<div class='lg-row'>或以種種門，　開示於苦本，</div>
<div class='lg-row'>或以種種義，　稱讚佛光明，</div>
<div class='lg-row'>以無量言詞，　演說寂滅法，</div>
<div class='lg-row'>無人無壽者，　無我無眾生。</div>
<div class='lg-row'>過去無量佛，　亦以不思議，</div>
<div class='lg-row'>百千諸偈頌，　演說如是法。</div>
<div class='lg-row'>如來所演說，　真實功德法，</div>
<div class='lg-row'>無說無說者，　所說法亦無。</div>
<div class='lg-row'>佛說最勝法，　覺悟於群生，</div>
<div class='lg-row'>諸天及夜叉，　聞者皆能了，</div>
<div class='lg-row'>一切阿脩羅，　意樂已清淨，</div>
<div class='lg-row'>無量諸人眾，　疑網悉皆除。</div>
<div class='lg-row'>了知貪自性，　滅壞瞋與癡，</div>
<div class='lg-row'>愛慢及無明，　諂嫉并戲論，</div>
<div class='lg-row'>乃至苦蘊等，　一切皆捨離，</div>
<div class='lg-row'>如是諸句義，　究竟悉清淨。</div>
<div class='lg-row'>如來於一法，　通達種種名，</div>
<div class='lg-row'>其數百千萬，　乃至不思議。</div>
<div class='lg-row'>於無量佛所，　善學如是法，</div>
<div class='lg-row'>而於一法中，　演說無窮盡。</div>
<div class='lg-row'>如來善了達，　種種諸法門，</div>
<div class='lg-row'>亦能分別知，　名句上中下。</div>
<div class='lg-row'>修學於一切，　種種異言詞，</div>
<div class='lg-row'>善巧而宣說，　微妙第一義。</div>
<div class='lg-row'>如是清淨音，　因緣和合起，</div>
<div class='lg-row'>亦不依喉舌，　乃至於身心。</div>
<div class='lg-row'>其地六種動，　十方眾咸集，</div>
<div class='lg-row'>合掌瞻仰佛，　願為除眾疑。</div>
<div class='lg-row'>如來善了知，　眼盡生邊際，</div>
<div class='lg-row'>自性常空寂，　無去亦無來。</div>
<div class='lg-row'>無住無處所，　深入於實際，</div>
<div class='lg-row'>佛眼無障礙，　是故我今問。</div>
<div class='lg-row'>如來善了知，　眼性前後際，</div>
<div class='lg-row'>盡無盡流轉，　自性常空寂。</div>
<div class='lg-row'>開示諸法義，　令世間歡喜，</div>
<div class='lg-row'>牟尼美妙音，　何緣現微笑？</div>
<div class='lg-row'>佛知前後際，　眼性常空寂，</div>
<div class='lg-row'>離分別言詞，　何緣現微笑？</div>
<div class='lg-row'>佛知眼無量，　種種言宣說，</div>
<div class='lg-row'>本性常空寂，　何緣現微笑？</div>
<div class='lg-row'>佛知盡生邊，　眼性常空寂，</div>
<div class='lg-row'>捨離諸煩惱，　證佛菩提智，</div>
<div class='lg-row'>具足勝名聞，　何緣現微笑？</div>
<div class='lg-row'>如來久修學，　演說不思議，</div>
<div class='lg-row'>了達眼性空，　離垢常清淨，</div>
<div class='lg-row'>無量諸心行，　一念皆了知，</div>
<div class='lg-row'>光明照世間，　為是何瑞相？</div>
<div class='lg-row'>大仙等正覺，　最勝兩足尊，</div>
<div class='lg-row'>煩惱悉已除，　其心常寂靜，</div>
<div class='lg-row'>如來殊勝智，　深達眼盡邊，</div>
<div class='lg-row'>復以何因緣，　而今現微笑？</div>
<div class='lg-row'>耳鼻舌身心，　六塵并四大，</div>
<div class='lg-row'>乃至聲名等，　一切皆如是。</div>
<div class='lg-row'>佛知眼無我，　亦達耳無常，</div>
<div class='lg-row'>及了鼻性空，　何緣現微笑？</div>
<div class='lg-row'>佛知舌無我，　亦達身無常，</div>
<div class='lg-row'>及了心性空，　何緣現微笑？</div>
<div class='lg-row'>佛知色無我，　亦達聲無常，</div>
<div class='lg-row'>及了香性空，　何緣現微笑？</div>
<div class='lg-row'>佛知味無我，　亦達觸無常，</div>
<div class='lg-row'>及了法性空，　何緣現微笑？</div>
<div class='lg-row'>佛知地無我，　亦達水無常，</div>
<div class='lg-row'>及了火性空，　何緣現微笑？</div>
<div class='lg-row'>佛知風無我，　亦達性無常，</div>
<div class='lg-row'>及了事性空，　何緣現微笑？</div>
<div class='lg-row'>知世間無我，　亦達苦無常，</div>
<div class='lg-row'>及了蘊性空，　何緣現微笑？</div>
<div class='lg-row'>佛知界無我，　亦達世無常，</div>
<div class='lg-row'>及了生性空，　何緣現微笑？</div>
<div class='lg-row'>佛知聲無我，　亦達名無常，</div>
<div class='lg-row'>及了道性空，　何緣現微笑？</div>
<div class='lg-row'>佛知智無我，　了寂靜無常，</div>
<div class='lg-row'>及眾生性空，　何緣現微笑？</div>
<div class='lg-row'>佛知性無性，　亦知我非我，</div>
<div class='lg-row'>及了意樂空，　何緣現微笑？</div>
<div class='lg-row'>觀生死無我，　亦達常無常，</div>
<div class='lg-row'>及了涅槃空，　何緣現微笑？</div>
<div class='lg-row'>如來心解脫，　名聞滿三界，</div>
<div class='lg-row'>帝釋與人王，　龍神咸供養。</div>
<div class='lg-row'>如來善了知，　眼盡生邊際，</div>
<div class='lg-row'>乃至於寂靜，　何緣現微笑？</div>
<div class='lg-row'>無量諸佛子，　俱集於眾會，</div>
<div class='lg-row'>從佛口所生，　從法變化生，</div>
<div class='lg-row'>皆來佛前住，　合掌而尊重，</div>
<div class='lg-row'>為於彼眾故，　問此光因緣。</div>
<div class='lg-row'>如來善了知，　眼性空無我，</div>
<div class='lg-row'>超過於一切，　在家修學者。</div>
<div class='lg-row'>佛以平等智，　了法無差別，</div>
<div class='lg-row'>如來意樂知，　非是神通見。</div>
<div class='lg-row'>佛知眼無我，　性空無去來，</div>
<div class='lg-row'>清淨智無邊，　何緣現微笑？</div>
</div>
<p class='juan'>大寶積經卷第三十一</p></div>
</div><!-- end of div[@id='body'] -->
</body></html>