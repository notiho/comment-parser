<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu342' /><a id='mulu343' />大寶積經卷第一百一十一</p><p class="byline">大唐三藏菩提流志奉　詔譯</p><a id='mulu344' />
<p class='h1'>淨信童女會第四十</p><p>如是我聞：</p>
<p>一時佛在舍衛國祇樹給孤獨園，與大比丘眾五百人俱。菩薩摩訶薩八千人，一切皆是眾所知識，得陀羅尼辯才無礙，具足諸忍降伏魔怨，逮諸如來所得之法。其名曰：持世菩薩、持道菩薩、持地菩薩、持大地菩薩、樂慧菩薩、令信樂菩薩、妙色莊嚴菩薩、寶焰菩薩、寶幢菩薩、寶思菩薩、寶處菩薩、寶慧菩薩、寶德菩薩、寶光菩薩，復有賢劫諸菩薩等，彌勒菩薩而為上首。復有六十無等喻心諸菩薩等，文殊師利而為上首。復有十六大士，賢護菩薩而為上首。復有二萬兜率天子俱在會中。</p>
<p>是時世尊處大莊嚴藏師子之座，無量百千大眾圍繞，光明照曜猶如日月，威德殊勝如釋梵王，高出眾表如須彌山，光焰猛盛猶大火炬，顧視安詳如大象王，說法無畏如師子吼，蓋諸大眾如羅睺羅王，相好莊嚴威光熾盛，出梵音聲遍滿三千大千世界，為欲覺悟一切眾生普令安住決定勝義，於大眾中而演說法。</p>
<p>時波斯匿王所生愛女名曰淨信，年在幼稚顏貌端嚴，為諸眾生之所樂見。宿植善本修習大乘，與五百童女前後圍繞，各持金鬘出舍衛城詣祇陀林。至如來所頂禮佛足，右遶三匝却住一面，即於佛前而說偈言：</p>

<div class="lg regular" style="margin-left:1em;"><div class='lg-row'>「久積福善清淨業，　滿足無邊功德海，</div>
<div class='lg-row'>令眾信樂皆歡喜，　故我頂禮牟尼尊。</div>
<div class='lg-row'>顯現威光相奇特，　開示法門眾寶處，</div>
<div class='lg-row'>身光一尋常照曜，　我禮大慧清涼池。</div>
<div class='lg-row'>功德大樹福無盡，　人中最尊世所讚，</div>
<div class='lg-row'>本願戒行已圓滿，　故我頂禮應供尊。</div>
<div class='lg-row'>安住妙法常寂然，　等心世間如一子，</div>
<div class='lg-row'>智慧善巧知諸行，　示平坦路如導師。</div>
<div class='lg-row'>若有堅固勇進者，　慈悲利益眾生類，</div>
<div class='lg-row'>如是菩薩正修行，　唯願如來為宣說。</div>
<div class='lg-row'>云何當得堅固力，　安住生死降魔眾？</div>
<div class='lg-row'>云何當得平等法？　云何成熟諸眾生？</div>
<div class='lg-row'>云何如地如虛空，　如風如水亦如火？</div>
<div class='lg-row'>云何得信住於法，　如彼須彌師子王？</div>
<div class='lg-row'>云何遠離憎愛心，　淨意質直無諛諂？</div>
<div class='lg-row'>云何出生施戒忍，　精進禪定及解脫，</div>
<div class='lg-row'>智慧破諸煩惱闇，　而常安住大方便，</div>
<div class='lg-row'>三昧總持無礙辯，　住四無量五神通？</div>
<div class='lg-row'>云何得在諸佛前，　常受化生知宿命？</div>
<div class='lg-row'>頭陀無諍住蘭若，　調伏其心滅煩惱，</div>
<div class='lg-row'>持戒修習菩提道，　證甘露滅降魔怨，</div>
<div class='lg-row'>施眾安樂轉法輪，　如是正道願宣說。」</div>
</div><p>爾時世尊告淨信童女言：「菩薩若能成就八力，於生死中堅固勇猛而無疲倦。何等為八？一志樂力無諂誑故，二勝解力離諸惡故，三加行力常修善故，四淨信力深信業報故，五菩提心力不求小乘故，六大慈力不害眾生故，七大悲力堪忍諸惡故，八善友力時時警覺故。童女！是名八力。菩薩成就如是力故，堅固勇猛於生死中無所染著。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「志樂勇猛，　離諸諂誑，　常行質直，</div>
<div class='lg-row'>正趣菩提。　以勝解力，　遠離眾惡，</div>
<div class='lg-row'>純修善行，　住於正勤。　加行具足，</div>
<div class='lg-row'>恒善觀察，　精進堅固，　安樂眾生。</div>
<div class='lg-row'>淨信力故，　了知業報，　信於佛智，</div>
<div class='lg-row'>攝受世間。　菩提心力，　遠離小乘，</div>
<div class='lg-row'>不斷佛種，　安住法性。　大慈力故，</div>
<div class='lg-row'>等觀眾生，　無愛無憎，　不生恚害。</div>
<div class='lg-row'>大悲力故，　堪忍眾惡，　不染生死，</div>
<div class='lg-row'>亦無疲厭。　以善友力，　常相警悟，</div>
<div class='lg-row'>心不退沒，　安住菩提。　彼勇進者，</div>
<div class='lg-row'>得是八力，　當坐道場，　破諸魔眾。</div>
</div><p>「復次童女！菩薩成就八種法故，住於平等。何等為八？一者一切眾生平等本無我故，二者一切法平等諸法寂靜故，三者一切剎平等入空界故，四者一切智平等平等說法故，五者一切行平等因緣無性故，六者一切乘平等等無為故，七者心平等心如幻故，八者諸魔平等煩惱為先不可得故。是為八法住於平等。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「眾生本無我，　念念不可得，</div>
<div class='lg-row'>住於平等者，　應當如是觀。</div>
<div class='lg-row'>一切法平等，　本性常空寂，</div>
<div class='lg-row'>文字有分別，　諸法本無差。</div>
<div class='lg-row'>十方諸剎土，　邊際不可得，</div>
<div class='lg-row'>其性如虛空，　佛國常平等。</div>
<div class='lg-row'>三世諸如來，　住法界平等，</div>
<div class='lg-row'>無邊智解脫，　佛佛皆如是。</div>
<div class='lg-row'>眾生本緣起，　一切皆平等，</div>
<div class='lg-row'>善知其所行，　如應為開悟。</div>
<div class='lg-row'>眾生若干種，　了知如幻化，</div>
<div class='lg-row'>內外無所取，　自性常清淨。</div>
<div class='lg-row'>諸乘種種說，　無為性平等，</div>
<div class='lg-row'>導師善方便，　分別說三乘。</div>
<div class='lg-row'>現住煩惱魔，　煩惱無所有，</div>
<div class='lg-row'>天魔及蘊死，　境界悉皆空。</div>
</div><p>「復次童女！菩薩成就八種法故，離諸憎愛。何者為八？一慈，二悲，三者常行利益，四者不染世法，五者不著自身，六者常修定心，七者捨離身命，八者觀察煩惱。修此八法能離憎愛。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「堅被慈心鎧，　哀悲於一切，</div>
<div class='lg-row'>安住平等心，　則不生憎愛。</div>
<div class='lg-row'>智人行利益，　常施他安樂，</div>
<div class='lg-row'>得利不自高，　輕毀不生恨，</div>
<div class='lg-row'>不為八風動，　則不生憎愛。</div>
<div class='lg-row'>於己若於他，　不生憎愛想，</div>
<div class='lg-row'>諸想悉捨離，　境界無所著。</div>
<div class='lg-row'>常自觀其身，　不惜於軀命，</div>
<div class='lg-row'>智者於苦樂，　不動如虛空。</div>
<div class='lg-row'>善觀察煩惱，　我我所俱離，</div>
<div class='lg-row'>持行恒如地，　則不生憎愛。</div>
</div><p>「復次童女！菩薩成就八種法故，於生死中無有疲倦。何等為八？一者善根廣大故，二者觀察眾生故，三者常得見佛修供養故，四者得見無量諸佛剎故，五者常求佛智故，六者了知生死猶如夢故，七者於殊勝法無怯弱故，八者觀察前際及以後際如實際故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「若諸行道者，　修善無瑕垢，</div>
<div class='lg-row'>如空月清淨，　度脫苦眾生，</div>
<div class='lg-row'>攝諸功德故，　生死無疲倦。</div>
<div class='lg-row'>觀察眾生性，　堅固行精進，</div>
<div class='lg-row'>於無量佛剎，　恭敬供養佛，</div>
<div class='lg-row'>是故十力者，　生死無疲倦。</div>
<div class='lg-row'>無量無邊世，　說不思議法，</div>
<div class='lg-row'>不斷三寶種，　當成於法王，</div>
<div class='lg-row'>堅持禁戒者，　生死無疲倦。</div>
<div class='lg-row'>了知生死性，　如夢如雲電，</div>
<div class='lg-row'>於法得解脫，　生死無疲倦。</div>
<div class='lg-row'>安住於菩提，　喜心常悅豫，</div>
<div class='lg-row'>度於方便岸，　生死無疲倦。</div>
<div class='lg-row'>常修殊勝法，　如空月增長，</div>
<div class='lg-row'>愛樂佛功德，　生死無疲倦。</div>
<div class='lg-row'>生死無邊際，　常住於實際，</div>
<div class='lg-row'>一念慧相應，　生死無疲倦。</div>
</div><p>「復次童女！成就八法心界平等。何者為八？一者心如地故，二者心如水故，三者心如火故，四者心如風故，五者心如虛空故，六者心等法界故，七者心等解脫故，八者心等涅槃故。是名八種心界平等。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「等心如地，　荷負一切，　於善於惡，</div>
<div class='lg-row'>無所增減。　等心如水，　洗諸垢穢，</div>
<div class='lg-row'>養育世間，　除煩惱渴。　等心如火，</div>
<div class='lg-row'>燒滅煩惱，　大炬光明，　無所不燎。</div>
<div class='lg-row'>等心如風，　無處無依，　飃戒聞香，</div>
<div class='lg-row'>流遍三世。　等心如空，　離見清淨，</div>
<div class='lg-row'>遍入一切，　而不隨魔。　等心法界，</div>
<div class='lg-row'>善得安住，　不增不減，　常入平等。</div>
<div class='lg-row'>聲聞緣覺，　所得解脫，　無有縛者，</div>
<div class='lg-row'>亦無解者。　生死涅槃，　無來無去，</div>
<div class='lg-row'>安住寂靜，　遍遊三世。</div>
</div><p>「復次童女！有八種法，菩薩成就出生菩提。何等為八？一者施出生捨諸有故，二者戒出生無所犯故，三者忍出生無瞋恚故，四者精進出生不懈退故，五者禪出生行方便故，六者慧出生持戒多聞故，七者梵住出生解脫寂靜故，八者神通出生常在定故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「常修行施者，　離諸貪熱惱，</div>
<div class='lg-row'>不希求果報，　迴向佛菩提。</div>
<div class='lg-row'>持戒為大乘，　割截無瞋恨，</div>
<div class='lg-row'>志求大安樂，　除習證真滅。</div>
<div class='lg-row'>菩薩行精進，　多劫為眾生，</div>
<div class='lg-row'>忍苦遊世間，　精進力增長。</div>
<div class='lg-row'>修行禪定者，　遠離諸戲論，</div>
<div class='lg-row'>到諸禪彼岸，　而不隨禪生。</div>
<div class='lg-row'>大慧無等倫，　永離諸邊見，</div>
<div class='lg-row'>了知世空寂，　癡闇滅無餘。</div>
<div class='lg-row'>寂靜修梵住，　淨除諸惡道，</div>
<div class='lg-row'>常為釋梵王，　勤修諸義利。</div>
<div class='lg-row'>神通遊佛剎，　侍佛聽聞法，</div>
<div class='lg-row'>善知諸性欲，　說法度眾生。</div>
</div><p>「復次童女！菩薩成就八種法故，得陀羅尼辯才無礙。何等為八？一者尊重法故，二者承事和上阿闍梨故，三者求法無厭故，四者如聞演說故，五者不慳悋法故，六者不揚他惡故，七者愛敬法師如和上故，八者不見他過勸離過故。是名八法，菩薩成就具足總持辯才無礙。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「志樂常求法，　事師親善友，</div>
<div class='lg-row'>遠離惡知識，　得無盡藏持。</div>
<div class='lg-row'>多聞無厭足，　勇猛勤求法，</div>
<div class='lg-row'>如聞而演說，　不希求利養，</div>
<div class='lg-row'>得清淨辯才。　能令眾歡喜，</div>
<div class='lg-row'>欣樂行法施，　遠離於慳嫉，</div>
<div class='lg-row'>行法無所著，　獲得陀羅尼。</div>
<div class='lg-row'>護戒自觀身，　不求他過失，</div>
<div class='lg-row'>慈悲為依止，　發語不非時，</div>
<div class='lg-row'>當得無礙辯。　度言說彼岸，</div>
<div class='lg-row'>於善說法者，　愛敬如師想，</div>
<div class='lg-row'>隱過勸離惡，　獲無盡海持。</div>
</div><p>「復次童女！菩薩成就八種法故，於諸佛前蓮花化生。何者為八？一者乃至失命不說他過，二者勸化眾生令歸三寶，三者安置一切於菩提心，四者梵行無染，五者造立佛像置蓮花座，六者憂惱眾生令除憂惱，七者於貢高人常自謙下，八者不惱他人。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「假令苦逼身，　終不說他過，</div>
<div class='lg-row'>常稱歎三寶，　化生諸佛前。</div>
<div class='lg-row'>勸發菩提心，　令求一切智，</div>
<div class='lg-row'>常修於梵行，　化生諸佛前。</div>
<div class='lg-row'>黃金嚴佛像，　坐寶蓮花座，</div>
<div class='lg-row'>除眾生憂惱，　化生諸佛前。</div>
<div class='lg-row'>於彼憍慢人，　謙卑如弟子，</div>
<div class='lg-row'>不令他生惱，　化生諸佛前。</div>
</div><p>「復次童女！有八種法，菩薩成就頭陀功德，常樂住於阿蘭若處。何等為八？一者少欲，二者知足，三者滿足善法，四者以善自養，五者常持聖種，六者見生死患心常厭離，七者恒觀無常苦空無我，八者深信堅固不隨他教。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「少欲知足不放逸，　法喜眾善為資養，</div>
<div class='lg-row'>愛樂常修於聖種，　見生死患生怖心，</div>
<div class='lg-row'>由是常樂行頭陀，　如犀一角獨無侶。</div>
<div class='lg-row'>有為之法苦無我，　慧心深信住正勤，</div>
<div class='lg-row'>自見於法不隨他，　常處空閑佛所讚，</div>
<div class='lg-row'>頭陀遠離無惱患，　無諸諍論眾過失，</div>
<div class='lg-row'>遠離眷屬絕稱譽，　由是樂住阿蘭若。</div>
</div><p>「復次童女！菩薩成就八種法故，摧伏魔怨。何等為八？一者入於性空，二者信於無相，三者信於無願，四者了知無作，五者內無疑惑，六者忍於無生，七者決了無性，八者於一切法方便觀察不壞於如。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「於空無相及無願，　得三解脫降魔怨。</div>
<div class='lg-row'>有為無為無二相，　證於無生得解脫，</div>
<div class='lg-row'>諸法無生如是忍，　彼等降伏諸魔怨。</div>
<div class='lg-row'>於此無生無滅中，　蘊界無我猶如幻，</div>
<div class='lg-row'>決定了知法無性，　不壞於如巧方便，</div>
<div class='lg-row'>分別諸法為魔業，　捨離分別則降魔。</div>
<div class='lg-row'>智慧方便二俱行，　若有若空無所住，</div>
<div class='lg-row'>修習如是殊勝法，　得善方便妙色身。</div>
</div><p>「復次童女！菩薩成就八種法故，不離菩提。何者為八？一者正見，成熟邪見眾生故；二者正念，悲愍邪念眾生故；三者正語，愍諸邪語故；四者正業，攝諸邪業故；五者正精進，度邪勤者故；六者正命，不捨邪命眾生故；七者正思惟，令離邪思惟故；八者正定，發起增進邪定者故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「成就正見者，　化彼諸邪見；</div>
<div class='lg-row'>常修行正念，　哀悲邪念者；</div>
<div class='lg-row'>清淨正言說，　愍諸邪語者；</div>
<div class='lg-row'>安住於正業，　攝諸邪業者；</div>
<div class='lg-row'>常修於正勤，　不捨邪勤者；</div>
<div class='lg-row'>相應正淨命，　攝諸邪命者；</div>
<div class='lg-row'>智者正思惟，　哀愍邪思者；</div>
<div class='lg-row'>常住於正定，　攝諸邪定者。</div>
<div class='lg-row'>無上八正道，　安隱度暴流，</div>
<div class='lg-row'>復渡漂流者，　是大菩提道。</div>
<div class='lg-row'>聲聞及緣覺，　草筏唯自渡，</div>
<div class='lg-row'>菩薩廣運濟，　如彼大船師。</div>
</div><p>「復次童女！菩薩成就八種法故，證甘露道。何等為八？一者住於無諍之法，二者善守無障礙心，三者常觀如實之義，四者住菩提心修習六念，五者精勤修習諸波羅蜜，六者積集善根成熟眾生，七者住於大悲攝受正法，八者得無生忍住不退轉。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「常修無諍行，　住大沙門法，</div>
<div class='lg-row'>遠離瞋恚過，　積集諸善根。</div>
<div class='lg-row'>善觀如實義，　得諸無盡辯，</div>
<div class='lg-row'>安住菩提心，　常念於無念。</div>
<div class='lg-row'>一切波羅蜜，　勤修無退轉，</div>
<div class='lg-row'>得諸方便力，　由是度眾生。</div>
<div class='lg-row'>能以法王財，　悲心施一切，</div>
<div class='lg-row'>速證無生忍，　不退轉菩提。</div>
<div class='lg-row'>若能如是行，　佛法不難得，</div>
<div class='lg-row'>不久降魔眾，　證最上菩提。」</div>
</div><p>爾時淨信童女聞是法已歡喜踊躍，白佛言：「世尊！成熟幾法能轉女身？」</p>
<p>佛告童女：「成就八法當轉女身。何等為八？一者不嫉，二者不慳，三者不諂，四者不瞋，五者實語，六者不惡口，七者捨離貪欲，八者離諸邪見。童女！修此八法速轉女身。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「不嫉妬他人，　離慳常樂法，</div>
<div class='lg-row'>不行於諂誑，　厭患女人身。</div>
<div class='lg-row'>慈心捨離瞋，　常修於實語，</div>
<div class='lg-row'>除貪離惡口，　安住正見中。</div>
<div class='lg-row'>若厭女人身，　應修如是法，</div>
<div class='lg-row'>便當速得轉，　受善丈夫身。</div>
</div><p>「復次童女！成就八法能轉女身。何者為八？一者尊重於佛深樂於法，二者恭敬供養戒忍多聞沙門婆羅門，三者於夫男女及以居家不生愛著，四者受持禁戒無所缺犯，五者於一切人不生邪念，六者增上意樂厭離女身，七者住菩提心大丈夫法，八者觀世家業如幻如夢。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「敬佛深樂法，　尊重戒多聞，</div>
<div class='lg-row'>不生貪愛心，　女身速當轉。</div>
<div class='lg-row'>持戒具慚愧，　不妄念他人，</div>
<div class='lg-row'>安住菩提心，　不樂餘乘法，</div>
<div class='lg-row'>由是速能轉，　不淨女人身。</div>
<div class='lg-row'>勝志得厭心，　一切皆如幻，</div>
<div class='lg-row'>諸法本無動，　因緣性空寂，</div>
<div class='lg-row'>勤修如實法，　速得丈夫身。」</div>
</div><p>爾時淨信童女以所持金鬘散於佛上，於虛空中變成真金宮殿樓閣，於宮殿中有化如來坐於金座。時五百童女各各解身莊嚴之具散彼佛上，亦於空中變金樓閣，寶帳寶蓋種種莊嚴。爾時五百童女見大神變，異口同音而說偈言：</p>

<div class="lg regular" style="margin-left:1em;"><div class='lg-row'>「世尊人中最殊勝，　哀愍利益諸眾生，</div>
<div class='lg-row'>我今已發菩提心，　志樂相應住調伏，</div>
<div class='lg-row'>為世導師施安樂，　我當供養人中尊。</div>
<div class='lg-row'>聞法已離於塵垢，　我等無復諸疑惑，</div>
<div class='lg-row'>方離女身眾染污，　永破煩惱降魔怨。</div>
<div class='lg-row'>十方無量俱胝佛，　我當歡喜常供養，</div>
<div class='lg-row'>安住施戒勤精進，　忍辱禪定善調心，</div>
<div class='lg-row'>智慧方便攝眾生，　當證最上菩提道。</div>
<div class='lg-row'>利益無量人天眾，　悉令發起大乘心，</div>
<div class='lg-row'>我等當能師子吼，　我等當作人天師。」</div>
</div><p>爾時世尊便現微笑，諸佛常法種種色光，青黃赤白紅紫頗梨從佛口出，遍照無量無邊世界乃至梵世，遶佛三匝還從頂入。爾時長老阿難從座而起，白佛言：「世尊！何因何緣現此微笑？」</p>
<p>佛告阿難：「汝見淨信童女不？」</p>
<p>阿難白言：「唯然已見。」</p>
<p>佛言：「阿難！是淨信等五百童女人中壽盡，當捨女身生兜率陀天，承事供養彌勒世尊及賢劫中一切如來。是淨信童女過八萬四千俱胝那由他劫，於電光世界當得作佛，號光明莊嚴王如來。劫名常光。其佛壽命如兜率陀天十二千歲，其國純以無量無邊大菩薩眾而為眷屬，是五百童女於此眾中最為上首；猶如我今六十菩薩，文殊師利而為上首。阿難！若有女人得聞此經，受持讀誦，盡此女身後不復受，速證阿耨多羅三藐三菩提。」</p>
<p>佛說此經已，淨信等五百童女，及一切世間天、人、阿脩羅，聞佛所說，皆大歡喜，信受奉行。</p>
</div>
<div class='div-hui'><a id='mulu345' />
<p class='h1'>大寶積經彌勒菩薩問八法會第四十一</p><p class="byline">元魏三藏菩提留支譯</p><p>如是我聞：</p>
<p>一時婆伽婆住王舍城耆闍崛山中，與大比丘眾千二百五十人俱，并諸菩薩摩訶薩十千人等。</p>
<p>爾時彌勒菩薩摩訶薩即從座起，偏袒右肩。右膝著地，合掌向佛，白佛言：「世尊！我今欲以少法問於如來、應、正遍知，不審世尊聽許以不？」</p>
<p>爾時世尊告彌勒菩薩摩訶薩言：「彌勒！隨汝心念問於如來、應、正遍知，我當為汝分別解說，令汝心喜。」</p>
<p>爾時彌勒菩薩摩訶薩白佛言：「世尊！如是，願樂欲聞。世尊！諸菩薩摩訶薩畢竟成就幾法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲倦，以心不疲倦故不依他智，速疾成就阿耨多羅三藐三菩提？」</p>
<p>爾時世尊告彌勒菩薩摩訶薩言：「善哉善哉。彌勒！汝今乃能問於如來如是深義。」佛復告彌勒菩薩摩訶薩言：「汝今應當一心諦聽，吾當為汝分別解說如是深義。」</p>
<p>即時彌勒菩薩摩訶薩白佛言：「世尊！如是，願樂欲聞。」</p>
<p>佛復告彌勒菩薩摩訶薩言：「彌勒！若諸菩薩摩訶薩畢竟成就八法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲倦，以心不疲倦故不依他智，速疾成就阿耨多羅三藐三菩提。何等為八？彌勒！所謂諸菩薩摩訶薩成就深心、成就行心、成就捨心、成就善知迴向方便心、成就大慈心、成就大悲心、成就善知方便、成就般若波羅蜜。</p>
<p>「彌勒！云何諸菩薩摩訶薩成就深心？彌勒！若諸菩薩摩訶薩聞讚歎佛及毀呰佛，其心畢竟於阿耨多羅三藐三菩提堅固不動；聞讚歎法及毀呰法，其心畢竟於阿耨多羅三藐三菩提堅固不動；聞讚歎僧及毀呰僧，其心畢竟於阿耨多羅三藐三菩提堅固不動。彌勒！如是諸菩薩摩訶薩畢竟成就深心。</p>
<p>「彌勒！云何諸菩薩摩訶薩成就行心？彌勒！若諸菩薩摩訶薩遠離殺生、遠離偷盜、遠離邪婬、遠離妄語、遠離兩舌、遠離惡口、遠離綺語，彌勒！如是諸菩薩摩訶薩畢竟成就行心。</p>
<p>「彌勒！云何諸菩薩摩訶薩成就捨心？彌勒！若諸菩薩摩訶薩是能捨主、是施主，施諸沙門及婆羅門、貧窮乞匃下賤人等，衣食臥具隨病湯藥所須之物，彌勒！如是諸菩薩摩訶薩畢竟成就捨心。</p>
<p>「彌勒！云何諸菩薩摩訶薩成就善知迴向方便心？彌勒！若諸菩薩摩訶薩所修善根謂身口意業！皆悉迴向阿耨多羅三藐三菩提，彌勒！如是諸菩薩摩訶薩畢竟成就善知迴向方便心。</p>
<p>「彌勒！云何諸菩薩摩訶薩成就大慈心？彌勒！若諸菩薩摩訶薩畢竟成就大慈身業、畢竟成就大慈口業、畢竟成就大慈意業，彌勒！如是諸菩薩摩訶薩畢竟成就大慈心。</p>
<p>「彌勒！云何諸菩薩摩訶薩成就大悲心？彌勒！若諸菩薩摩訶薩畢竟成就不可譏呵身業、畢竟成就不可譏呵口業、畢竟成就不可譏呵意業，彌勒！如是諸菩薩摩訶薩畢竟成就大悲心。</p>
<p>「彌勒！云何諸菩薩摩訶薩成就善知方便？彌勒！若諸菩薩摩訶薩善知世諦、善知第一義諦、善知二諦，彌勒！如是諸菩薩摩訶薩畢竟成就善知方便。</p>
<p>「彌勒！云何諸菩薩摩訶薩成就般若波羅蜜？彌勒！若諸菩薩摩訶薩如是覺知，依此法有此法，依此法生此法，所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱，如是唯有大苦聚集。彌勒！此法無故此法無，此法滅故此法滅，所謂無明滅則行滅、行滅則識滅、識滅則名色滅、名色滅則六入滅、六入滅則觸滅、觸滅則受滅、受滅則愛滅、愛滅則取滅、取滅則有滅、有滅則生滅、生滅則老死憂悲苦惱滅，如是唯有大苦聚集滅。彌勒！如是諸菩薩摩訶薩畢竟成就般若波羅蜜。</p>
<p>「彌勒！是名諸菩薩摩訶薩畢竟成就八法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲倦，以心不疲倦故不依他智，速疾成就阿耨多羅三藐三菩提。」</p>
<p>佛說此經已，彌勒菩薩摩訶薩及餘諸菩薩摩訶薩，比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，一切大眾聞佛所說，皆大歡喜，信受奉行。</p>
</div>
<div class='div-hui'><a id='mulu346' />
<p class='h1'>大寶積經彌勒菩薩所問會第四十二</p><p class="byline">大唐三藏菩提流志譯</p><p>如是我聞：</p>
<p>一時佛在波羅奈國施鹿林中，與大比丘眾五百人俱，一切皆為眾所知識。其名曰：阿若憍陳如、摩訶迦葉、優樓頻螺迦葉、伽耶迦葉、那提迦葉、舍利弗、大目揵連、阿難、羅睺羅等，而為上首。復有菩薩摩訶薩一萬人俱，其名曰：善意菩薩、增上意菩薩、堅固意菩薩、師子意菩薩、觀世音菩薩、大勢至菩薩、辯積菩薩、美音菩薩、勝幢菩薩、信慧菩薩、水天菩薩、帝勝菩薩、帝天菩薩、無攀緣菩薩、具辯才菩薩、神通妙華菩薩、彌勒菩薩、文殊師利法王子等，而為上首。</p>
<p>爾時世尊，無量百千大眾圍遶供養恭敬而為說法。是時彌勒菩薩摩訶薩在眾會中，即從座起，偏袒右肩右膝著地，合掌頂禮而白佛言：「世尊！我有少疑，今欲諮問，唯願如來見垂聽許。」</p>
<p>佛告彌勒菩薩言：「若有所疑，今恣汝問，當為解說令得歡喜。」</p>
<p>爾時彌勒菩薩聞佛許已，歡喜踊躍而白佛言：「世尊！菩薩成就幾法，離諸惡道及惡知識，而能速證阿耨多羅三藐三菩提耶？」</p>
<p>佛告彌勒菩薩言：「善哉善哉。彌勒！汝今為欲哀愍一切，利益安樂天人世間，能問如來如是深義。汝應諦聽，善思念之，吾當為汝分別解說。」</p>
<p>彌勒菩薩即白佛言：「唯然世尊！願樂欲聞。」</p>
<p>佛告彌勒言：「菩薩成就一法，離諸惡道及惡知識，速能證得阿耨多羅三藐三菩提。云何為一？所謂發勝意樂菩提之心。是名為一。彌勒！復有二法，離諸惡道及惡知識，速能證得阿耨多羅三藐三菩提。云<span class='corr'>何為</span>二？一者於奢摩他常勤修習，二者於毘鉢舍那而得善巧。是名為二。彌勒！復有三法，離諸惡道及惡知識，速能證得阿耨多羅三藐三菩提。云何為三？一者成就大悲，二者修習空法，三者於一切法不生分別。是名為三。彌勒！復有四法，離諸惡道及惡知識，速能證得阿耨多羅三藐三菩提。云何為四？一者安住淨戒，二者離諸疑網，三者樂阿蘭若，四者起正見心。是名為四。彌勒！復有五法，離諸惡道及惡知識，速能證得阿耨多羅三藐三菩提。云何為五？一者住於空法，二者不求他過，三者常自觀察，四者愛樂正法，五者攝護於他。是名為五。彌勒！復有六法，離諸惡道及惡知識，速能證得阿耨多羅三藐三菩提。云何為六？一者無有貪欲，二者不生瞋恚，三者不起愚癡，四者常離麁語，五者住於空性，六者心如虛空。是名為六。彌勒！復有七法，離諸惡道及惡知識，速能證得阿耨多羅三藐三菩提。云何為七？一者住於正念，二者成就擇法，三者發起精進，四者常生歡喜，五者身得輕安，六者住諸禪定，七者具足行捨。是名為七。彌勒！復有八法，離諸惡道及惡知識，速能證得阿耨多羅三藐三菩提。云何為八？一者正見，二者正思惟，三者正語，四者正業，五者正命，六者正勤，七者正念，八者正定。是名為八。彌勒！復有九法，離諸惡道及惡知識，速能證得阿耨多羅三藐三菩提。云何為九？一者速離諸欲惡不善法，安住初禪尋伺喜樂心一境性；二者遠離尋伺，安住二禪內淨喜樂心一境性；三者遠離於喜，安住三禪捨念慧樂心一境性；四者遠離憂苦及以喜樂，安住四禪捨念清淨無苦無樂心一境性；五者超過色想無異攀緣，安住無邊虛空處定；六者超過無邊空處定已，而能安住無邊識定；七者超過無邊識處定已，而能安住無所有定；八者超過無所有處定已，安住非想非非想定；九者超過非想非非想處定已，而能安住滅受想定。是名為九。彌勒！復有十法，離諸惡道及惡知識，速能證得阿耨多羅三藐三菩提。云何為十？一者善能成就金剛三昧，二者成就處非處相應三昧，三者成就方便行三昧，四者成就遍照明三昧，五者成就普光明三昧，六者成就普遍照明三昧，七者成就寶月三昧，八者成就月燈三昧，九者成就出離三昧，十者成就勝幢臂印三昧。是名為十。彌勒！菩薩成就如是法已，離諸惡道及惡知識，速能證得阿耨多羅三藐三菩提。」</p>
<p>爾時彌勒菩薩得聞是法心大歡喜，偏袒右肩右膝著地，合掌恭敬，即於佛前以偈讚曰：</p>

<div class="lg regular" style="margin-left:1em;"><div class='lg-row'>「佛於過去劫，　捨所愛妻子，</div>
<div class='lg-row'>頭目及骨髓，　到於施彼岸。</div>
<div class='lg-row'>佛常護禁戒，　如犛牛愛尾，</div>
<div class='lg-row'>最勝無倫匹，　到於戒彼岸。</div>
<div class='lg-row'>佛以忍辱力，　捨離於違諍，</div>
<div class='lg-row'>不求人過惡，　到於忍彼岸。</div>
<div class='lg-row'>佛以精進力，　得無上寂靜，</div>
<div class='lg-row'>究竟常安樂，　到於勤彼岸。</div>
<div class='lg-row'>佛以禪定力，　能滅諸罪垢，</div>
<div class='lg-row'>為天人導師，　到於定彼岸。</div>
<div class='lg-row'>佛以智慧力，　善了知諸法，</div>
<div class='lg-row'>自性無所有，　到於慧彼岸。</div>
<div class='lg-row'>佛於菩提樹，　降伏諸魔軍，</div>
<div class='lg-row'>具足最勝智，　成就無上道。</div>
<div class='lg-row'>導師無畏力，　於波羅奈國，</div>
<div class='lg-row'>轉清淨法輪，　摧破諸外道。</div>
<div class='lg-row'>無上大智慧，　出過於世間，</div>
<div class='lg-row'>能放淨光明，　善說諸法要。</div>
<div class='lg-row'>如來清淨色，　智慧及功德，</div>
<div class='lg-row'>超過諸世間，　能到於彼岸。」</div>
</div><p>爾時阿難白佛言：「世尊！是彌勒菩薩甚為希有，而能成就無量辯才，隨眾生念平等說法，而於文字無所繫著。」</p>
<p>佛告阿難：「如是如是，如汝所說。阿難！彌勒菩薩豈唯今日能於我前以偈讚佛。乃往過去十無數劫，爾時有佛，號焰光遊戲妙音自在王如來、應供、正遍知、明行足、善逝、世間解、無上士、調御丈夫、天人師、佛、世尊。爾時有一婆羅門子名曰賢壽，諸相具足見者歡喜。從園苑出，見彼如來端正殊妙諸根寂靜，得奢摩他如清淨池無諸垢穢，三十二相八十種好而自莊嚴，如娑羅樹其花開敷，如須彌山出過一切，面貌熙怡如月盛滿，威光赫奕如日顯曜，形量周圓如尼俱陀樹。是時賢壽覩佛如來殊勝之相，心生淨信作是思惟：『希有世尊乃能成就如是無量功德莊嚴。我亦願於當來之世，成就如是功德之身。』發是願已投身於地，復自念言：『若當來世得佛身者，唯願如來足蹈我上。』爾時彼佛知賢壽意，即以其足蹈賢壽身，當下足時得無生法忍。世尊迴顧告諸比丘：『汝等勿以足蹈賢壽。何以故？此是菩薩摩訶薩，今已證得無生法忍，復能成就天眼、天耳、他心、宿住神境智通。』爾時賢壽即於佛前以偈讚曰：</p>

<div class="lg regular" style="margin-left:2em;"><div class='lg-row'>「『佛於十方界，　最尊無有上，</div>
<div class='lg-row'>超過諸世間，　我今稽首禮。</div>
<div class='lg-row'>如來大光明，　掩蔽於日月，</div>
<div class='lg-row'>超過諸世間，　我今稽首禮。</div>
<div class='lg-row'>譬如師子吼，　諸獸咸怖畏，</div>
<div class='lg-row'>世尊大威德，　摧伏諸外道。</div>
<div class='lg-row'>眉間白毫相，　猶如頗梨光，</div>
<div class='lg-row'>普照于世間，　超過於一切。</div>
<div class='lg-row'>世尊無與等，　足蹈千輻輪，</div>
<div class='lg-row'>清淨化世間，　能動於大地。</div>
<div class='lg-row'>成就出離道，　超過煩惱海，</div>
<div class='lg-row'>以諸功德財，　隨意皆施與。</div>
<div class='lg-row'>如來清淨戒，　猶如於大地，</div>
<div class='lg-row'>出生諸功德，　無有愛憎想。</div>
<div class='lg-row'>以智慧力故，　了知諸法空，</div>
<div class='lg-row'>眾生及壽者，　分別不可得。</div>
<div class='lg-row'>善了眾生性，　心行及所趣，</div>
<div class='lg-row'>為世作明燈，　饒益於一切。</div>
<div class='lg-row'>世間苦逼迫，　漂溺於暴流，</div>
<div class='lg-row'>常為諸眾生，　起大精進力。</div>
<div class='lg-row'>世尊離煩惱，　生老及病死，</div>
<div class='lg-row'>處世如虛空，　一切無所染。</div>
<div class='lg-row'>智慧大威光，　能破一切闇，</div>
<div class='lg-row'>永離貪瞋癡，　我今稽首禮。』」</div>
</div><p>佛告阿難：「賢壽菩薩所獲神通，從是已來不復退失。於意云何？爾時賢壽豈異人乎？今此會中彌勒菩薩摩訶薩是。」</p>
<p>阿難白佛言：「世尊！若彌勒菩薩久已證得無生法忍，何故不得阿耨多羅三藐三菩提耶？」</p>
<p>佛告阿難：「菩薩有二種莊嚴、二種攝取，所謂攝取眾生、莊嚴眾生，攝取佛國、莊嚴佛國。彌勒菩薩於過去世修菩薩行，常樂攝取佛國、莊嚴佛國。我於往昔修菩薩行，常樂攝取眾生、莊嚴眾生。然彼彌勒修菩薩行經四十劫，我時乃發阿耨多羅三藐三菩提心。由我勇猛精進力故，便超九劫，於賢劫中得阿耨多羅三藐三菩提。阿難！我以十法得證菩提。云何為十？一者能施所愛之物，二者能施所愛之妻，三者能施所愛之子，四者能施所愛之頭，五者能施所愛之眼，六者能施所愛王位，七者能施所愛珍寶，八者能施所愛血肉，九者能施所愛骨髓，十者能施所愛支分。是名為十。我行此法，能得阿耨多羅三藐三菩提。</p>
<p>「阿難！復有十法能證菩提。云何為十？一者獲戒功德，二者成就忍力，三者發起精進，四者得諸禪定，五者有大智慧，六者於諸眾生常不捨離，七者於諸眾生起平等心，八者於諸空法而常修習，九者善能成就真實空性，十者善能成就無相無願。是名為十。我行此法，能得阿耨多羅三藐三菩提。阿難！彌勒菩薩往昔行菩薩道時，不能捨施手足頭目，但以善巧方便安樂之道，積集無上正等菩提。」</p>
<p>爾時阿難白佛言：「世尊！云何彌勒往昔行菩薩道時，但以善巧方便安樂之道而能積集無上菩提？」</p>
<p>佛告阿難：「彌勒往昔行菩薩道，晝夜六時偏袒右肩右膝著地，合掌頂禮，於諸佛前說是偈言：</p>

<div class="lg regular" style="margin-left:2em;"><div class='lg-row'>「『我今歸命禮，　十方一切佛，</div>
<div class='lg-row'>菩薩聲聞眾，　大仙天眼者。</div>
<div class='lg-row'>亦禮菩提心，　遠離諸惡道，</div>
<div class='lg-row'>能得生天上，　乃至證涅槃。</div>
<div class='lg-row'>若我作少罪，　隨心之所生，</div>
<div class='lg-row'>今對諸佛前，　懺悔令除滅。</div>
<div class='lg-row'>我今身口意，　所集諸功德，</div>
<div class='lg-row'>願作菩提因，　當成無上道。</div>
<div class='lg-row'>十方國土中，　供養如來者，</div>
<div class='lg-row'>及佛無上智，　我今盡隨喜。</div>
<div class='lg-row'>有罪悉懺悔，　是福皆隨喜，</div>
<div class='lg-row'>我今禮諸佛，　願成無上智。</div>
<div class='lg-row'>十方大菩薩，　證於十地者，</div>
<div class='lg-row'>我今稽首禮，　願速證菩提。</div>
<div class='lg-row'>得證菩提已，　摧伏於魔軍，</div>
<div class='lg-row'>轉清淨法輪，　饒益眾生類。</div>
<div class='lg-row'>常願住世間，　無量俱胝劫，</div>
<div class='lg-row'>擊于大法鼓，　度脫苦眾生。</div>
<div class='lg-row'>我沒於欲泥，　貪繩之所繫，</div>
<div class='lg-row'>種種多纏縛，　願佛垂觀察。</div>
<div class='lg-row'>眾生雖垢重，　諸佛不厭捨，</div>
<div class='lg-row'>願以大慈悲，　度脫生死海。</div>
<div class='lg-row'>現在諸世尊，　過去未來佛，</div>
<div class='lg-row'>所行菩薩道，　我今願修學。</div>
<div class='lg-row'>具足波羅蜜，　成就六神通，</div>
<div class='lg-row'>度脫諸眾生，　證於無上道。</div>
<div class='lg-row'>了知諸法空，　無相無自性，</div>
<div class='lg-row'>無住無表示，　不生亦不滅。</div>
<div class='lg-row'>又如大仙尊，　善了於無我，</div>
<div class='lg-row'>無補特伽羅，　乃至無壽者。</div>
<div class='lg-row'>於諸布施事，　不執我我所，</div>
<div class='lg-row'>為安樂眾生，　施與無慳悋。</div>
<div class='lg-row'>願我所施物，　不假功用生，</div>
<div class='lg-row'>觀察了知空，　具施波羅蜜。</div>
<div class='lg-row'>持戒無缺減，　得佛淨尸羅，</div>
<div class='lg-row'>以無所住故，　具戒波羅蜜。</div>
<div class='lg-row'>忍辱如四大，　不生分別心，</div>
<div class='lg-row'>以無瞋恚故，　具忍波羅蜜。</div>
<div class='lg-row'>願以身心力，　發起大精進，</div>
<div class='lg-row'>堅固無懈怠，　具勤波羅蜜。</div>
<div class='lg-row'>以如幻如化，　及勇猛精進，</div>
<div class='lg-row'>金剛等三昧，　具禪波羅蜜。</div>
<div class='lg-row'>願證三明智，　入於三脫門，</div>
<div class='lg-row'>了三世平等，　具慧波羅蜜。</div>
<div class='lg-row'>諸佛妙色身，　光明大威德，</div>
<div class='lg-row'>菩薩精進行，　願我皆圓滿。』</div>
<div class='lg-row'>彌勒名稱者，　勤修如是行，</div>
<div class='lg-row'>具六波羅蜜，　安住於十地。」</div>
</div><p>佛告阿難：「彌勒菩薩安住如是善巧方便，積集阿耨多羅三藐三菩提。阿難！我昔求道受苦無量，乃能積集阿耨多羅三藐三菩提。何以故？乃往古昔時有太子名見一切義，端正殊妙諸相具足，見者歡喜。出遊園苑，見一病人受諸重苦，生悲愍心便問之言：『汝今此病豈無有藥能療治耶？』爾時病人即以偈頌白太子言：</p>

<div class="lg regular" style="margin-left:2em;"><div class='lg-row'>「『我病藥難求，　世間不可得，</div>
<div class='lg-row'>國王亦無有，　何況病惱者。</div>
<div class='lg-row'>通達於諸論，　善說醫方者，</div>
<div class='lg-row'>雖欲為療治，　其藥難可得。』</div>
</div><p>「爾時太子復以偈頌告病人言：</p>

<div class="lg regular" style="margin-left:2em;"><div class='lg-row'>「『金銀摩尼珠，　乃至於象馬，</div>
<div class='lg-row'>所求皆當說，　為汝除憂惱。』</div>
</div><p>「爾時病人復以偈頌白太子言：</p>

<div class="lg regular" style="margin-left:2em;"><div class='lg-row'>「『若飲太子血，　我必得安樂。</div>
<div class='lg-row'>願生歡喜心，　施我無憂惱。』</div>
</div><p>「爾時太子復以偈頌告病人言：</p>

<div class="lg regular" style="margin-left:2em;"><div class='lg-row'>「『我為諸眾生，　墜墮無間獄，</div>
<div class='lg-row'>多劫猶能忍，　何況於身血！』</div>
</div><p>「爾時太子即取利刀刺身出血，令彼病人隨意所用，不生一念悔恨之心。阿難當知，爾時太子見一切義者豈異人乎？今我身是。四大海水猶可測量，我於往昔行菩薩道捨已身血不可稱計。」</p>
<p>佛告阿難：「乃往古昔時有太子名曰妙花，端正殊勝諸相具足，見者歡喜。從園苑出，見一病人身體羸瘦，生悲愍心便問之言：『汝今此病豈無有藥能療治耶？』爾時病人即以偈頌白太子言：</p>

<div class="lg regular" style="margin-left:2em;"><div class='lg-row'>「『世雖有良醫，　無藥療我病，</div>
<div class='lg-row'>唯願生慈愍，　為我除憂惱。』</div>
</div><p>「爾時太子即以偈頌告病人言：</p>

<div class="lg regular" style="margin-left:2em;"><div class='lg-row'>「『我為利世間，　一切咸施與，</div>
<div class='lg-row'>身分及珍寶，　須者皆當說。』</div>
</div><p>「爾時病人復以偈頌白太子言：</p>

<div class="lg regular" style="margin-left:2em;"><div class='lg-row'>「『譬如大藥王，　隨意療眾病，</div>
<div class='lg-row'>亦如日月光，　普照諸世間。</div>
<div class='lg-row'>若能出身髓，　遍塗於我身，</div>
<div class='lg-row'>是病乃消除，　長夜得安樂。』</div>
</div><p>「爾時太子復以偈頌告病人言：</p>

<div class="lg regular" style="margin-left:2em;"><div class='lg-row'>「『若有諸眾生，　碎我身出髓，</div>
<div class='lg-row'>為利於世間，　心不生憂惱。』</div>
</div><p>「爾時太子即自碎身取其骨髓，與彼病人隨意所用，不生一念悔恨之心。阿難當知，爾時妙花太子豈異人乎？今我身是。四大海水猶可<span class='corr'>測</span>量，我於往昔行菩薩道捨身骨髓不可稱計。」</p>
<p>佛告阿難：「乃往古昔時有國王名為月光，端正殊妙諸相具足，見者歡喜。從園苑出，見一盲人貧窮乞匃，生悲愍心便問之言：『汝何所須，我當施汝。或飲食衣服莊嚴資具、金銀摩尼及諸珍寶，隨汝所欲皆當與之。』爾時盲人即以偈頌而白王言：</p>

<div class="lg regular" style="margin-left:2em;"><div class='lg-row'>「『大王猶日月，　光明照世間，</div>
<div class='lg-row'>具足勝功德，　不久生天上。</div>
<div class='lg-row'>一切淨妙色，　我今悉不見，</div>
<div class='lg-row'>願王起慈悲，　施我所愛眼。』</div>
</div><p>「爾時大王即以偈頌告盲人言：</p>

<div class="lg regular" style="margin-left:2em;"><div class='lg-row'>「『汝速來取眼，　令汝得安樂。</div>
<div class='lg-row'>願我當來世，　得佛清淨眼。</div>
<div class='lg-row'>我行菩薩道，　一切皆當捨，</div>
<div class='lg-row'>若我不施汝，　是則違本願。』</div>
</div><p>「爾時月光王即取利刀自挑其眼，與彼盲人隨意所用，不生一念悔恨之心。阿難當知，爾時月光王者豈異人乎？即我身是。須彌山王猶可度量，我於往昔行菩薩道捨所愛眼不可稱計。阿難！彌勒菩薩往修行菩薩道時，作是願言：『若有眾生薄婬怒癡成就十善，我於爾時乃成阿耨多羅三藐三菩提。』阿難！於當來世有諸眾生，薄婬怒癡成就十善，彌勒菩薩當爾之時得阿耨多羅三藐三菩提。何以故？由彼菩薩本願力故。」</p>
<p>佛告阿難：「我於往昔行菩薩道，作如是言：『願我當於五濁惡世貪瞋垢重，諸惡眾生不孝父母不敬師長，乃至眷屬不相和睦，我於爾時當成阿耨多羅三藐三菩提。』阿難！以是願故，我今所入城邑聚落，多有眾生毀罵於我，以斷常法招集眾會。若行乞食坌以塵土，和諸雜毒與我令食，或以女人誹謗於我。阿難！我於今者以本願力，為如是等諸惡眾生，起大悲心而為說法。」</p>
<p>爾時阿難白佛言：「世尊！如來、應、正等覺能作難作、能忍難忍，不調伏者悉令調伏，荷擔如是罪垢眾生而為說法。」</p>
<p>佛告阿難：「如是如是，如汝所說。何以故？如來大悲之所攝故。」</p>
<p>爾時阿難白佛言：「世尊！我聞如來堅固誓願，身毛皆竪。世尊！當何名此經？我等云何受持？」</p>
<p>佛告阿難：「是經名為『彌勒所問』，亦名『往昔本願因緣』，以是名字汝當受持。」</p>
<p>佛說是經已，彌勒菩薩、尊者阿難，一切世間天、人、阿修羅、乾闥婆等，聞佛所說皆大歡喜，信受奉行。</p>

<p class='juan'>大寶積經卷第一百一十一</p></div>
</div><!-- end of div[@id='body'] -->
</body></html>