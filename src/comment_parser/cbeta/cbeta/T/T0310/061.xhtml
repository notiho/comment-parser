<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu191' />大寶積經卷第六十一</p><p class="byline">北齊三藏那連提耶舍譯</p><a id='mulu192' />
<p class='h1'>菩薩見實會第十六</p>
<div class='div-pin'><a id='mulu193' /><a id='mulu194' />
<p class='h2'>序品第一</p><p>如是我聞：</p>
<p>一時佛在迦毘羅國尼居陀林，與大比丘眾千二百五十人俱，其名曰：優樓毘螺迦葉、伽耶迦葉、那提迦葉、摩訶迦葉、舍利弗、大目犍連，一切皆是大阿羅漢，諸漏已盡無復煩惱，其心自在，心善解脫、慧善解脫，如大龍象，所作已辦，皆棄重擔，逮得己利，盡諸有結。於正教中心得善解，於一切法心無所礙，到於彼岸自得解脫，解脫眷屬自得調伏，調伏眷屬自得寂定，寂定眷屬自得度脫，度脫眷屬已到彼岸，彼岸眷屬已到陸地，陸地眷屬自得安隱，安隱眷屬自得寂滅，寂滅眷屬自破煩惱，破煩惱眷屬自得沙門，沙門眷屬自得息惡，息惡眷屬自婆羅門，婆羅門眷屬自除惡法，除惡法眷屬自了知諸法，了知諸法眷屬自能得度，能度眷屬自具諸德，具諸德眷屬自無煩惱，無煩惱眷屬自離五支，離五支眷屬自得離障，離障眷屬自得靜意，靜意眷屬自具六通，具六通眷屬自離憎愛解脫，離憎愛解脫眷屬自守護一心，守護一心眷屬自念門具足，念門具足眷屬自依四依，四依眷屬自離種種諸見，離種種諸見眷屬自棄諸希望，棄諸希望眷屬自得盡行，盡行眷屬自得事訖，事訖眷屬自修，自修眷屬自無濁念，無濁念眷屬自斷有覺，斷有覺眷屬自倚身行，倚身行眷屬自得樂不動，樂不動眷屬自心善解脫，心善解脫眷屬自慧善解脫，慧善解脫眷屬自得賢聖。賢聖眷屬如是等比，得離枝葉除去皮膚，唯有心實堅固而住。</p>
<p>爾時世尊於其後夜露地而坐，時比丘眾四面圍遶。爾時世尊默然而住，觀比丘眾，告諸比丘：「汝等諸人訪覓一人堪能往化淨飯王者。」爾時慧命阿若憍陳如即從坐起，偏袒右肩，右膝著地，合掌向佛即便作禮，白佛言：「世尊！我當往化淨飯王耶？」佛言：「汝止憍陳如！汝今具足大師之德，不應往彼。」時有慧命婆澁摸及大名耶輸陀、優樓毘螺迦葉、摩訶迦葉、舍利弗、大目連等，各白佛言：「世尊！我等堪能往化淨飯王也。」佛告摩訶目連：「汝等且止。汝等皆悉具足大師尊重之法，不應往化。」</p>
<p>爾時大德摩訶目連即作是念：「世尊今者欲令誰往化淨飯王耶？」爾時目連即入如實三昧，以三昧力莊嚴其心，即得見佛意之所念在於慧命迦盧陀夷，欲令往化淨飯王耳。譬如重閣樓窓之中，日從東入光照西壁。如是目連見世尊心專在迦盧陀夷，欲令化王，亦復如是。爾時慧命目連即從定起，往迦盧陀夷所。到已白言：「世尊心念知汝堪能往化淨飯王。迦盧陀夷！汝今應當發大勇猛速往化王。」目連作是語已，時慧命迦盧陀夷白目連言：「凡庶難化，何況國王。何以故？剎利種姓灌頂大王有自在力，難可化故。大目連！譬如聚積眾柴，若二若三乃至千載，如此柴聚經多年歲甚大乾燥。于時有人放火燒之，成大火聚。於意云何？此之火聚寧為大不？」目連言：「甚大。」「若復有人更以無量蘇油溉灌，此火增盛不？」大目連言：「轉熾倍盛。」「於意云何？此火可近不？」目連言：「難可得近。」「如是大目連！剎利種姓灌頂大王，難可教化不可得近，亦復如是。大目連！譬如狂象之牙可觸以不？」目連言：「不可觸也。」「如是大目連！灌頂剎利難可教化，亦復如是。」</p>
<p>時慧命目連復白優陀夷言：「世尊心念知汝堪能往化淨飯王也。」優陀夷復白目連言：「世尊實垂顧念，謂我堪能往化淨飯王耶？」目連答言：「世尊實誠念汝，謂汝堪能教化父王。」</p>
<p>爾時世尊自告優陀夷言：「優陀夷！汝可入城教化父王。何以故？唯我與汝堪能教化淨飯王耳。優陀夷！我諸聲聞弟子之中，汝能教化諸邑聚落最為第一。」</p>
<p>爾時世尊即以偈頌告優陀夷言：</p>

<div class="lg regular" style="margin-left:1em;"><div class='lg-row'>「諦聽優陀夷！　汝能善教導，</div>
<div class='lg-row'>必令釋種喜，　往化最勝王。</div>
<div class='lg-row'>王今受悟時，　兼利諸天人，</div>
<div class='lg-row'>必得到彼岸，　汝當速往化。</div>
<div class='lg-row'>釋種淨飯王，　今懷恨亂濁，</div>
<div class='lg-row'>住念惠不行，　猶如墜高崖。</div>
<div class='lg-row'>戀惜子高位，　慧心盡迷沒，</div>
<div class='lg-row'>如商失重寶，　追念生大苦。</div>
<div class='lg-row'>如天墜宮殿，　追戀五慾樂，</div>
<div class='lg-row'>未知佛正法，　悲哀大惱亂。</div>
<div class='lg-row'>自念失七寶，　及與人四道，</div>
<div class='lg-row'>憶此聖王位，　口出非法言。</div>
<div class='lg-row'>王時悲亂言，　不覺己及他，</div>
<div class='lg-row'>如奪精魂鬼，　執持於人身。</div>
<div class='lg-row'>猶在雞羅山，　一切無所見，</div>
<div class='lg-row'>如是惱恨障，　應見不復覩。</div>
<div class='lg-row'>亦如睡眠死，　己心不自了，</div>
<div class='lg-row'>憂恨迷惑障，　王不識自喜。</div>
<div class='lg-row'>如婦夫婿亡，　悲淚生憂悔，</div>
<div class='lg-row'>王今癡惱亂，　哀戀生大苦。</div>
<div class='lg-row'>汝具巧方便，　往化淨飯王，</div>
<div class='lg-row'>摧倒邪慢憧，　當建正法燈。</div>
<div class='lg-row'>更無有能化，　淨飯大王者，</div>
<div class='lg-row'>唯汝優陀夷，　過去曾同行。</div>
<div class='lg-row'>優陀夷當知，　曾有大國王，</div>
<div class='lg-row'>名曰增長實，　聲名震十方。</div>
<div class='lg-row'>如法作國主，　一切皆歸化，</div>
<div class='lg-row'>能以正法治，　王領四天下。</div>
<div class='lg-row'>城邑悉滿中，　花果香園苑，</div>
<div class='lg-row'>多諸賢聖眾，　無有雜惡人。</div>
<div class='lg-row'>芳林甚稠密，　地淨無棘刺，</div>
<div class='lg-row'>多饒淨妙等，　花池莊嚴好。</div>
<div class='lg-row'>人民廣殷盛，　棄惡常善住，</div>
<div class='lg-row'>閉諸惡趣門，　必昇妙天道。</div>
<div class='lg-row'>彼王昔有子，　曾廣供養佛，</div>
<div class='lg-row'>備修諸善根，　具足諸功德，</div>
<div class='lg-row'>名曰妙堅惠，　億眾所供養，</div>
<div class='lg-row'>常見色欲過，　棄家樂閑靜。</div>
<div class='lg-row'>父王勅子言：　『汝可受五慾，</div>
<div class='lg-row'>婇女自娛樂，　遊觀寶宮池，</div>
<div class='lg-row'>我今為汝辦，　翫弄無乏少。</div>
<div class='lg-row'><span class='corr'>云</span>何不愛樂？　汝當說其意。</div>
<div class='lg-row'>知諸趣善妙，　汝愛寶宅中，</div>
<div class='lg-row'>女寶常圍遶，　妙境甚可樂，</div>
<div class='lg-row'>諸仙處閑林，　猶捨退還家，</div>
<div class='lg-row'>受諸色欲樂，　況汝無乏少？</div>
<div class='lg-row'>婇女眾圍遶，　王臣皆隨從，</div>
<div class='lg-row'>臺館若天宮，　應受五欲樂。</div>
<div class='lg-row'>諸女甚端正，　美麗若天人，</div>
<div class='lg-row'>善奏歌舞樂，　可以自娛意。</div>
<div class='lg-row'>目如優波葉，　脣赤若含丹，</div>
<div class='lg-row'>面滿廣黛眉，　平額姝咽頸，</div>
<div class='lg-row'>膺平缺骨滿，　臂如象王鼻，</div>
<div class='lg-row'>掌如蓮花色，　指圓傭纖好，</div>
<div class='lg-row'>舌薄廣紅赤，　美言若甘露，</div>
<div class='lg-row'>齒素利齊密，　珠瓔寶衣服，</div>
<div class='lg-row'>臍深腹不現，　脊如金剛杵，</div>
<div class='lg-row'>髀股傭圓直，　伊尼鹿王[蹲-酋+(十/田/ㄙ)]，</div>
<div class='lg-row'>行步如鵝王，　皆各瞻視汝，</div>
<div class='lg-row'>盛年甚可愛，　堪能存後嗣。</div>
<div class='lg-row'>汝及眾麗人，　猶如春花開，</div>
<div class='lg-row'>盛年色未退，　應當速受樂。』</div>
<div class='lg-row'>堅慧白父王：　『王言非正理，</div>
<div class='lg-row'>若有如法語，　所勅不敢違。</div>
<div class='lg-row'>王聽我今說，　樂善真實語，</div>
<div class='lg-row'>乃至於夢中，　不起婬欲想。</div>
<div class='lg-row'>父王今此言，　智者所不許，</div>
<div class='lg-row'>愚者樂此事，　明人常所厭。</div>
<div class='lg-row'>何故明目人，　而羨盲瞽導？</div>
<div class='lg-row'>豈有岸上人，　反樂沈溺者？</div>
<div class='lg-row'>何有解脫人，　而復樂牢獄？</div>
<div class='lg-row'>豈有安樂人，　欽羨眾苦者？</div>
<div class='lg-row'>我意觀父王，　如盲溺獄者，</div>
<div class='lg-row'>如夢受五欲，　復為欲所溺。</div>
<div class='lg-row'>父王如盲冥，　我目見殊勝，</div>
<div class='lg-row'>王為欲所漂，　我今甚厭賤。</div>
<div class='lg-row'>欲如毒藥器，　亦如毒蛇頭，</div>
<div class='lg-row'>如利刀劍矟，　亦如大猛火。』</div>
<div class='lg-row'>王臣勸化時，　堅慧悉不許，</div>
<div class='lg-row'>捐親及國土，　棄欲而出家。</div>
<div class='lg-row'>如蛇脫故皮，　亦如棄涕唾，</div>
<div class='lg-row'>遠離於過惡，　絕望永出家。</div>
<div class='lg-row'>堅慧捨俗時，　臣子隨出家，</div>
<div class='lg-row'>其人名月施，　棄欲隨堅慧。</div>
<div class='lg-row'>童子出家已，　并及大臣子，</div>
<div class='lg-row'>成就四梵住，　具足五神通。</div>
<div class='lg-row'>深見五塵過，　超絕於欲界，</div>
<div class='lg-row'>轉正妙法輪，　直生梵天上。</div>
<div class='lg-row'>童子出家已，　父王起嫌恨，</div>
<div class='lg-row'>月施詣王所，　善化令王喜。</div>
<div class='lg-row'>優陀夷當知，　昔時堅慧者，</div>
<div class='lg-row'>遠離於五欲，　今即我身是。</div>
<div class='lg-row'>優陀夷當知，　彼時增實王，</div>
<div class='lg-row'>豈為異人乎？　淨飯王是也。</div>
<div class='lg-row'>優陀夷當知，　隨我出家者，</div>
<div class='lg-row'>月施汝身是，　亦曾化增實。</div>
<div class='lg-row'>是故優陀夷，　今應化父王，</div>
<div class='lg-row'>必有大利益，　昔曾教化故。」</div>
</div><p>爾時慧命優陀夷受佛教已，默然許可。時優陀夷過夜曉已至於食時，著衣持鉢入迦毘城。時有釋種一千餘人，集在王門，皆有所須。時淨飯王聞佛如來到迦毘城在尼居林，起嫌恨意：「此兒出家，退我種族富貴大樂。如其在家，應紹金輪王四天下，如法統領民無逆命，七寶具足。其七者何？一曰輪寶，二曰象寶，三曰馬寶，四曰摩尼寶，五稱女寶，六曰主藏臣寶，七稱導師寶。具足千子，勇健難當顏容美妙，能摧強敵護四天下。不以刀杖料理國土，如法治正自然泰平。我得輪王自在快樂，彼應尊重供養於我。以兒出家故，所應得者悉皆墜落。」作是念已勅諸釋種，一切不得至我兒所敬信聽法，若有犯者當斬其首。</p>
<p>時有釋種名曰喜面，不在眾中不聞王教，見優陀夷即往其所，稽首白言：「善來尊者！得平安耶？世尊安樂少病少惱起居輕利，在路不疲，供饌不乏也？」時優陀夷報喜面言：「如來安樂少病少惱起居輕利，在路不疲，飲食無乏。」</p>
<p>時有釋種名曰善覺，見喜面共優陀夷在屏處語，亦詣其所，白言：「大德！自遠而來，比康吉耶？世尊起居安樂少病少惱，在路不疲，供饌無乏耶？」優陀夷答言：「如來聖御安樂，在路不疲，無所乏少。」</p>
<p>爾時復有二釋種，一名無憂、二名離憂，見喜面、善覺共優陀夷在於屏處，亦復棄眾往詣其所，白優陀夷言：「善來至此，氣力好耶？世尊起居安樂耶？遠涉途路得無疲耶？」優陀夷報言：「如來聖御安樂，涉路不疲。」時二釋種重白言：「如來途路何故無乏也？」優陀夷報言：「以四天王及天帝釋、諸梵天王常來供養，故無所乏。」</p>
<p>時諸釋種俱白優陀夷言：「我等今欲詣佛至世尊所供養聽法，恐不獲遂。何以故？淨飯大王向有勅旨，勅諸釋種悉皆不聽至佛所供養聽法。如有犯者當斬其首。慮王憲故，不得禮拜供養聽受正法。」時優陀夷聞此語已，知其父王有大怨恨。「我今作何方便至王所也？」作是念已，「我當舉高七多羅樹，於虛空中結加趺坐至於王所。」</p>
<p>爾時慧命優陀夷即入如實三昧，以其三昧莊嚴其心，復以神力舉高七多羅樹，於虛空中加趺而坐，飛空往詣淨飯王所。時王遙見優陀夷以神通力於虛空中加趺而來，從座而起合掌恭敬，向優陀夷而說偈言：</p>

<div class="lg regular" style="margin-left:1em;"><div class='lg-row'>「染服大師從何來？　成就威儀難見者，</div>
<div class='lg-row'>若有所須願速說，　我今誠心必奉給。」</div>
</div><p>爾時慧命優陀夷以偈答曰：</p>

<div class="lg regular" style="margin-left:1em;"><div class='lg-row'>「我是大王子之子，　大王即是我祖父。</div>
<div class='lg-row'>我為如來行乞食，　得食奉送大善逝。</div>
<div class='lg-row'>大王今日獲善利，　王兒人天最尊上，</div>
<div class='lg-row'>威德光明照十方，　猶如秋月日中時。</div>
<div class='lg-row'>如日處空離雲霧，　光明晃曜普皆照，</div>
<div class='lg-row'>如是最勝王聖子，　威德光顯聞十方。</div>
<div class='lg-row'>猶如秋日初出時，　蔽諸螢火光普照，</div>
<div class='lg-row'>如是最勝王聖子，　伏諸外道獨顯曜。</div>
<div class='lg-row'>猶如日中盛隆熾，　凌於星辰故不現，</div>
<div class='lg-row'>如是最勝王聖子，　降伏外道自光顯。</div>
<div class='lg-row'>猶如日中凌月明，　令月失光明不現，</div>
<div class='lg-row'>是王聖子伏外道，　如日盛明月隱照。</div>
<div class='lg-row'>如禽獸聞師子吼，　水陸空行散還穴，</div>
<div class='lg-row'>驚奔逃走迷諸方，　以師子聲難忍故。</div>
<div class='lg-row'>大聖如來震吼時，　邪外道聞無我聲，</div>
<div class='lg-row'>假使無知至有頂，　聞此無我皆悉怖。</div>
<div class='lg-row'>盲冥愚癡人天中，　有目如來示明炬，</div>
<div class='lg-row'>為作明燈除愚闇，　興舉無上智光輪。</div>
<div class='lg-row'>顯示邪正等不等，　教導世間道非道，</div>
<div class='lg-row'>為失路者示其路，　拔慾淤泥置岸上。</div>
<div class='lg-row'>如興雲蔭覆枯池，　注雨充足原隰滿，</div>
<div class='lg-row'>如是大王仙聖子，　興建法雨潤人天。</div>
<div class='lg-row'>如水沾地及山川，　并諸百卉叢林樹，</div>
<div class='lg-row'>藥草條莖及枝蔓，　諸花蓊蔚遍山好。</div>
<div class='lg-row'>如是十力四無畏，　具足十八不共樹，</div>
<div class='lg-row'>一切智果花莊嚴，　王仙聖子微妙身。</div>
<div class='lg-row'>如須彌山處大海，　嚴好不動天樂居，</div>
<div class='lg-row'>如斯善逝大王子，　沙門海中最第一。</div>
<div class='lg-row'>忉利天主舍脂夫，　於天眾中奇特妙，</div>
<div class='lg-row'>如斯世尊大王子，　沙門眾中最殊妙。</div>
<div class='lg-row'>吼說祕奧甚深法，　以悲鬘電遍一切，</div>
<div class='lg-row'>如來龍王降法雨，　念處池水細注下。</div>
<div class='lg-row'>持戒威德如日輪，　以三昧力除惱闇，</div>
<div class='lg-row'>智慧光滅煩惱愛，　大牟尼日照世間。</div>
<div class='lg-row'>具足念處摩尼寶，　戒定船栰渡彼岸，</div>
<div class='lg-row'>覺支寶礦禪浩滿，　復求畢叉入佛海。</div>
<div class='lg-row'>清淨戒根堅難動，　三昧樹葉念處枝，</div>
<div class='lg-row'>七覺華空堅樹身，　無我堅固成佛樹。</div>
<div class='lg-row'>戒林中行大力者，　三昧調伏德山依，</div>
<div class='lg-row'>三解脫門為境界，　佛十力牙是王子。</div>
<div class='lg-row'>正見無著牟尼尊，　能降強敵勝牛王，</div>
<div class='lg-row'>恐怖種種諸外道，　是大王子無畏吼。</div>
<div class='lg-row'>尸羅德藏妙莊嚴，　禪定寂滅無量衣，</div>
<div class='lg-row'>具智牟尼解脫境，　能施財物如長者。</div>
<div class='lg-row'>遠離諸惡集諸善，　滅諸煩惱善慧根，</div>
<div class='lg-row'>慧施天人修羅等，　光明晃曜王聖子。</div>
<div class='lg-row'>戒雲空慧以為電，　八支細雨能潤澤，</div>
<div class='lg-row'>牟尼能與勝苗子，　王子猶如大龍雨。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「勝士得來安樂耶？　至於飲食無乏少，</div>
<div class='lg-row'>身無疲勞床臥具，　如花在岸不蔫萎。」</div>
</div><p>爾時優陀夷以偈答曰：</p>

<div class="lg regular" style="margin-left:1em;"><div class='lg-row'>「禪定境界具神力，　身心安樂遍充滿，</div>
<div class='lg-row'>牟尼神慮依寂止，　猶如金蓮不枯燥。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「昔以旌鼓自驚悟，　美音箏笛及簫瑟，</div>
<div class='lg-row'>妙好伎女以自娛；　今獨林中不苦耶？」</div>
</div><p>爾時優陀夷以偈對曰：</p>

<div class="lg regular" style="margin-left:1em;"><div class='lg-row'>「禪定寂定為境界，　巧能修學三昧樂，</div>
<div class='lg-row'>行住坐臥依諸善，　心常喜樂無苦惱。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「無價寶床常安臥，　眠時美女眾在側，</div>
<div class='lg-row'>周圍廣設明燈樹，　如何闇臥不悒慼？」</div>
</div><p>爾時優陀夷以偈答曰：</p>

<div class="lg regular" style="margin-left:1em;"><div class='lg-row'>「牟尼眠時臥聖床，　慈為氈褥悲樂枕，</div>
<div class='lg-row'>佛住喜心常怡悅，　捨三有趣不悒慼。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「諸健釋種常圍遶，　博達多聞以為伴，</div>
<div class='lg-row'>殿舍天宮中長養；　如何今日樂林間？」</div>
</div><p>爾時優陀夷以偈對曰：</p>

<div class="lg regular" style="margin-left:1em;"><div class='lg-row'>「如法生子恒現前，　同修寂止在其側，</div>
<div class='lg-row'>心好閑林修諸定，　離畏導師樂山林。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「童子昔日在宮時，　以天浴池而澡沐，</div>
<div class='lg-row'>亦用香澤塗其身；　今在林中誰為洗？」</div>
</div><p>爾時優陀夷以偈對曰：</p>

<div class="lg regular" style="margin-left:1em;"><div class='lg-row'>「諸法池水戒善岸，　牟尼自浴并浴他，</div>
<div class='lg-row'>己及諸子浮不濕，　自度以訖及群生。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「昔種種香常熏體，　金線真珠以嚴身，</div>
<div class='lg-row'>常著天子妙衣服；　今在林間用何飾？」</div>
</div><p>爾時優陀夷以偈對曰：</p>

<div class="lg regular" style="margin-left:1em;"><div class='lg-row'>「功德鬘嚴戒香熏，　禪定瓔珞慚愧衣，</div>
<div class='lg-row'>通明解脫<span class='corr'>自</span>莊嚴，　光明威德曜林中。」</div>
</div><p>爾時淨飯王以偈問曰：</p>

<div class="lg regular" style="margin-left:1em;"><div class='lg-row'>「昔以刀劍弓箭矛，　健士執持常防衛，</div>
<div class='lg-row'>亦用寶蓋恒覆蔭；　今獨林中誰守護？」</div>
</div><p>爾時優陀夷以偈對曰：</p>

<div class="lg regular" style="margin-left:1em;"><div class='lg-row'>「慈悲忍辱自防衛，　聲聞弟子眷屬力，</div>
<div class='lg-row'>以功德法定無怖，　十力雄猛四無畏。」</div>
</div><p>爾時淨飯大王以偈讚曰：</p>

<div class="lg regular" style="margin-left:1em;"><div class='lg-row'>「善哉善說我子德，　久修善法不退轉。</div>
<div class='lg-row'>汝進食訖將飯去，　我亦往詣牟尼王。」</div>
</div><p>爾時優陀夷復白王言：「大王！婆伽婆是大眾師善御群生，是大仙人能善安住沙門眾中沙門中王，光明普照。譬如十五日夜淨月圓滿眾星圍遶，光明甚盛照耀一切。世尊亦爾，在沙門眾中光明照耀，亦復如是。譬如秋日在於空中無諸雲翳。彼婆伽婆亦復如是，在大眾中光明照耀亦復如是。譬如帝釋天中之王坐善法堂，諸天之中光明顯赫。彼婆伽婆在於眾中光明晃曜，亦復如是。譬如須夜摩天、兜率陀天王、化樂天王、他化自在天王，在天眾中光明顯耀威德獨尊。彼婆伽婆於沙門眾中威德顯赫亦復如是，猶如娑婆世界主大梵天王，與百億梵眾之所圍遶，光明晃耀威德獨尊。彼婆伽婆在沙門眾中光明顯赫威德尊勝，亦復如是。」</p>
<p>爾時淨飯王聞說婆伽婆道德已，心作是念：「此乃世尊聲聞弟子，猶有如是大神通、大威力、大功德，何況如來。」復念：「太子本生之時，大地六種十八相動，動、遍動、等遍動，踊、遍踊、等遍踊，吼、遍吼、等遍吼，震、遍震、等遍震，起、遍起、等遍起，覺、遍覺、等遍覺，放大光明。無人扶持行於七步，空中二道流水注下洗浴其身。自然而有真金聖座，於虛空中化成天蓋，諸天禮拜。乃至未出家時，不為五欲之所迷惑。凡有所作決定不退，隨說能作。一切時中堅固大力，不作妄語、不違信行。本作是言：『我成阿耨多羅三藐三菩提，自度己訖，復當度王。』」時王念佛為菩薩時本誓願故，說是偈言：</p>

<div class="lg regular" style="margin-left:1em;"><div class='lg-row'>「若有初生已，　明智言不虛，</div>
<div class='lg-row'>所說事不異，　智者誰不信？</div>
<div class='lg-row'>若有初生時，　世親說無等，</div>
<div class='lg-row'>必作天人尊，　智者誰不信？</div>
<div class='lg-row'>若有不能惜，　寶聚如雪山，</div>
<div class='lg-row'>離於貪悋者，　智者誰不信？</div>
<div class='lg-row'>若能於夢中，　不作虛妄語，</div>
<div class='lg-row'>如說如修行，　智者誰不信？</div>
<div class='lg-row'>如刀劍之語，　不能惱令瞋，</div>
<div class='lg-row'>離於忿怒事，　智者誰不信？</div>
<div class='lg-row'>無有能欺者，　貪瞋亦不染，</div>
<div class='lg-row'>具足智慧王，　智者誰不信？</div>
<div class='lg-row'>一切妙五慾，　及以種種報，</div>
<div class='lg-row'>無有能繫縛，　智者誰不信？</div>
<div class='lg-row'>種種希有事，　及以眾妙物，</div>
<div class='lg-row'>無有能怖畏，　智者誰不信？</div>
<div class='lg-row'>以諸美妙言，　明人善巧說，</div>
<div class='lg-row'>無有能惑縛，　智者誰不信？</div>
<div class='lg-row'>以諸順義語，　諸欲決定句，</div>
<div class='lg-row'>於此不能縛，　智者誰不信？</div>
<div class='lg-row'>以諸軍駕力，　及以種種護，</div>
<div class='lg-row'>能出於妙城，　智者誰不信？</div>
<div class='lg-row'>棄捨妙欲樂，　為求甘露行，</div>
<div class='lg-row'>悕望於菩提，　智者誰不信？</div>
<div class='lg-row'>六年修苦行，　勇猛無能當，</div>
<div class='lg-row'>求於勝菩提，　智者誰不信？</div>
<div class='lg-row'>六年麁少食，　求於勝菩提，</div>
<div class='lg-row'>利安諸世間，　智者誰不信？</div>
<div class='lg-row'>六年為魔擾，　相續求短缺，</div>
<div class='lg-row'>不能得其便，　智者誰不信？</div>
<div class='lg-row'>遠離五欲過，　不求於他物，</div>
<div class='lg-row'>常利益世間，　智者誰不信？</div>
<div class='lg-row'>不從他聞法，　自然成菩提，</div>
<div class='lg-row'>寂定難可覺，　智者誰不信？</div>
<div class='lg-row'>梵天自勸請，　勤求佛世尊，</div>
<div class='lg-row'>如請而演說，　智者誰不信？</div>
<div class='lg-row'>哀憐愍我故，　來到尼俱園，</div>
<div class='lg-row'>為度諸釋種，　智者誰不信？</div>
<div class='lg-row'>如來自度已，　度我於有海，</div>
<div class='lg-row'>憶念本誓願，　智者誰不信？</div>
<div class='lg-row'>今正得利時，　知佛一切智，</div>
<div class='lg-row'>為憐愍我故，　智者誰不信？</div>
<div class='lg-row'>我今當往詣，　見人導師身。」</div>
<div class='lg-row'>作是思念時，　自省是人王。</div>
</div><p>爾時淨飯王久思量已，白慧命優陀夷言：「比丘！汝今至此更何所須？」</p>
<p>時優陀夷以偈答言：</p>

<div class="lg regular" style="margin-left:1em;"><div class='lg-row'>「本為利益大王故，　我今乘通來至此。</div>
<div class='lg-row'>若於十力起一信，　男女皆得趣善道，</div>
<div class='lg-row'>十力功德無邊際，　大仙為諸釋種來。</div>
<div class='lg-row'>欣欣之事今方至，　人主應當發信心，</div>
<div class='lg-row'>大王名稱必增長，　遍滿三千大千界。</div>
<div class='lg-row'>汝子既是人王藏，　具足十力慈悲心，</div>
<div class='lg-row'>遊行十方心無礙，　如花在水不染著。</div>
<div class='lg-row'>自度四流諸有已，　亦度人天四瀑河，</div>
<div class='lg-row'>安置無畏洲岸上，　大王應當信導師。</div>
<div class='lg-row'>拔去四流三毒箭，　亦降群生勝醫師，</div>
<div class='lg-row'>於眾醫中最尊上，　大王應當深敬信。</div>
<div class='lg-row'>亦能降伏諸軍眾，　魔王眷屬惡親黨，</div>
<div class='lg-row'>證於寂滅妙菩提，　大王應當深敬信。</div>
<div class='lg-row'>諸人天王咸勸請，　為度眾生說妙法，</div>
<div class='lg-row'>敷演無上甘露藥，　人中牛王應當信。</div>
<div class='lg-row'>隱蔽一切外道眾，　轉過稱量妙法輪，</div>
<div class='lg-row'>化度無量億眾生，　大雄人王應當信。</div>
<div class='lg-row'>無明厚覆黑暗中，　自眼清淨復淨他，</div>
<div class='lg-row'>說法能除諸盲翳，　大雄人王應當信。</div>
<div class='lg-row'>老病死畏逼迫者，　說除老病不死法，</div>
<div class='lg-row'>令世間眾昇善趣，　大雄人王應當信。</div>
<div class='lg-row'>三火所燒世間眾，　如地洞然以水滅，</div>
<div class='lg-row'>說於八正聖為人，　大雄牛王應當信。</div>
<div class='lg-row'>除斷三穢吐諸惡，　能離世間三垢濁，</div>
<div class='lg-row'>遊行十方甚奇妙，　勇猛牛王應當信。</div>
<div class='lg-row'>如父愛子愍世間，　十力大慈心普潤，</div>
<div class='lg-row'>起大悲愍度眾生，　勇猛牛王應當信。</div>
<div class='lg-row'>難調能調婆伽婆，　所應度者今悉度，</div>
<div class='lg-row'>能滅熾然諸煩惱，　勇猛大王應當信。</div>
<div class='lg-row'>眾生墮於三有海，　猶如船舫能濟渡，</div>
<div class='lg-row'>十力大悲救世間，　勇猛牛王應當信。</div>
<div class='lg-row'>無量功德端正身，　大悲遊行化世間，</div>
<div class='lg-row'>令久濁心得清淨，　勇猛大王應當信。</div>
<div class='lg-row'>如摩尼寶澄清水，　遊行世間淨眾生，</div>
<div class='lg-row'>除斷群迷競亂濁，　勇猛大王應當信。</div>
<div class='lg-row'>如摩尼珠性清淨，　能令智者心歡欣，</div>
<div class='lg-row'>世尊離惡心皎潔，　令諸明人欣慕樂，</div>
<div class='lg-row'>於世間最起信心，　能使天人離苦擔，</div>
<div class='lg-row'>捨諸有趣得寂滅，　勇猛大王應當信。</div>
<div class='lg-row'>功德聚中說少分，　如在虛空鳥一跡，</div>
<div class='lg-row'>佛功德岸我不知，　大王應當深敬信。」</div>
</div><p>爾時淨飯王聞慧命優陀夷善說世尊為菩薩時所修功德，即自念知如來本誓：「我得度已必當度王。」如是念已，深生敬信，復白慧命優陀夷言：「比丘！汝今即是我子之子。汝可食竟速還佛所，將食奉佛。我今亦當往見世尊。」爾時慧命優陀夷知淨飯王得於敬信，飯食已訖，即持餚饌奉上如來。</p>
<p>爾時佛告諸比丘言：「優陀夷教化淨飯王得於正信。諸比丘！今日諸天世人大得利益。」</p>
<p>爾時世尊讚歎優陀夷言：「善哉善哉！汝於今日得大福德，以淨飯王得敬信故。」爾時佛告諸比丘言：「迦盧陀夷化淨飯王所得功德，若是色者，十方世界恒沙佛剎所不容受，以功德聚廣大無量故。」</p>

<p class='juan'>大寶積經卷第六十一</p></div></div>
</div><!-- end of div[@id='body'] -->
</body></html>