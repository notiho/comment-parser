<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu10' />大寶積經卷第四</p><p class="byline">大唐三藏菩提流志奉　詔譯</p><a id='mulu11' />
<p class='h1'>第二無邊莊嚴會</p>
<div class='div-pin'><a id='mulu12' /><a id='mulu13' />
<p class='h2'>無上陀羅尼品第一之一</p><p>如是我聞：</p>
<p>一時佛住王舍城迦蘭陀竹林，與大比丘眾及無量無數菩薩摩訶薩俱。此諸菩薩皆是一生補處，從異佛剎而來集會。</p>
<p>爾時世尊，大眾圍遶供養恭敬而為說法。時彼眾中有一菩薩，名無邊莊嚴，從座而起偏袒右肩，右膝著地向佛合掌，而白佛言：「世尊！我有少疑今欲諮問，唯願如來哀愍聽許。」</p>
<p>爾時佛告無邊莊嚴菩薩摩訶薩言：「善男子！如來、應、正等覺恣汝所問，當隨汝疑而為解說，令汝歡喜。」</p>
<p>時無邊莊嚴菩薩摩訶薩白佛言：「世尊！我為趣求無邊智慧被精進甲。諸菩薩等求大方便善巧地者、趣無邊義智善巧者、決定大智初發起者、於菩提道已安住者，世尊！我為如是諸菩薩故請問如來，亦為利樂有情之類，心無等喻思惟諸法清淨智義甚深大智方便，簡擇得無量義善巧決定，為欲趣求大師子座、昇一切智師子之座，正初發起勇猛勤修獲不退轉，言詞善巧積集精進被甲冑者，為如是等諸菩薩故請問如來。世尊！若有菩薩，於諸有情願欲超昇到於彼岸，復有志求無礙無畏，住無畏中方便隨機演諸法義，善巧分別不增不減，又於諸法本性自性如實宣揚。世尊！復有趣入無等喻心、最勝之心及無上心，得自在故，為如是等請問如來。世尊！若諸有情求自然智及無師智，破無明殼超於天人，最為殊勝<span class='corr'>希有</span>，利樂一切世間，當欲趣求大智無畏除自然智，欲示無邊知見善巧，將說無量決定之法，欲以光照世間天人。復有為諸眾生樂欲，開示無上無礙大智方便，欲行究竟清淨智見，求一切智善巧地者，我今為彼諸菩薩故欲問如來。世尊！若諸菩薩住是地已，速能圓滿成如來地，及能證得不可思議方便善巧波羅蜜多，以少功用成熟眾生。現前能得如是智慧，令諸眾生捨離惡法增長善法，示菩提道諸佛種性，及能安立無量眾生於阿耨多羅三藐三菩提皆不退轉。世尊！彼諸菩薩能開覺路，於佛法中令心歡喜，我為斯輩請問如來。世尊！此諸大眾皆悉已集，說微妙法今正是時。唯願如來開示演說如是法門，授諸菩薩，令得圓滿不思議願及一生補處所有善根。世尊！如是善巧陀羅尼門，如來隨時應當授與，使諸菩薩能持無量法門理趣善巧決定，及以言詞演說諸義，復有志樂當證菩提，安住無邊大神通業，成熟無量無數眾生，攝受如來善巧之智。惟願開示如是法門，當令眾生證菩提道。世尊往昔於長夜中已發弘誓，令無數眾生安住佛智及自然智。如是陀羅尼門應當演說，令諸菩薩成自善根，及以如來威加之力，持彼無上不思議願。世尊！如來、應、正等覺已證無量方便善巧，得不思議住無畏地，了諸眾生意樂差別，無量億劫蘊諸覺慧。世尊！此諸大眾瞻仰如來無時暫捨，於一切智智及諸法藏志求不怠、欲樂無厭，願聞如來決定之義。世尊安住一切智境，皆已知此諸菩薩願及發趣善巧成熟。世尊！是諸法門陀羅尼門圓滿句義，一切諸法決定善巧，如是法門如來應說，令諸菩薩未成熟者悉令成熟，已成熟者速得神通及一切智心解脫智見。世尊！若諸菩薩住不定地，是諸菩薩預聞法已，而得成就一切智境。世尊！我以此緣敢申巨問，惟願大慈威加守護攝諸菩薩說如是法。世尊！於後末世諍論起時，執著有情更相賊害，三毒增長壞亂正法，令諸菩薩於彼時中以大慈悲堪忍斯事，流布此法而無諍論。由順無諍則能攝受大慈大悲，及當積集諸善根力。世尊！我今敢緣斯義，請問如來無礙法門決定之義。</p>
<p>「世尊！云何彼諸菩薩無量法門、法光明門及一切法方便發起？復願如來說不滅壞寂靜法門，兼演無邊微密法藏，具足成就念力無斷，降伏魔怨及諸異論，而不為彼之所摧伏。惟願如來演說正法，令諸眾生積集善根，亦令積集無邊善巧，於一切智智示現出生，隨念結集無量法要，得諸辯才清淨具足相續不亂無等句義，欲令證得無量法門及陀羅尼真實方便。又令眾生發起意樂，為說先後兩際加行，示見去來現在諸法，於因自在、法無所住。願諸菩薩了知十方如來本事，以神通無畏遍諸佛剎，授彼眾生清淨法眼，亦為開示不思議法，成熟佛智方便善巧。我緣斯義敢有所請。惟願世尊說如來地廣大方便甚深之法，為一切智，攝諸善巧無量不思議法理趣，令彼菩薩願及方便善巧圓滿。此諸菩薩預聞法已，悉皆獲證大法光明，成就菩提殊勝善巧，及彼弘誓悉令圓滿。」</p>
<p>爾時佛告無邊莊嚴菩薩摩訶薩言：「善哉善哉！無邊莊嚴！汝今為諸菩薩住清淨願方便善巧，亦為哀愍諸眾生故，以決定慧善問如來，汝之功德無有限量。諦聽諦聽，如實思惟，我今為汝分別解說，令諸菩薩於佛智境出生無量種種功德。」</p>
<p>無邊莊嚴菩薩言：「唯然世尊！我等樂聞。」</p>
<p>爾時佛告無邊莊嚴：「若諸菩薩為求無邊善巧願者，應知諸佛祕密語言，受持思惟如理觀察。云何觀察？無邊莊嚴！如來之智攝諸善巧，有所宣說無不清淨，是諸菩薩應當進修此之法要。諸佛所說皆是平等，安住大悲普於群生，決定成熟諸有情類。或於下乘志希解脫，於聲聞道有於真實最勝涅槃，弘誓圓滿成一切智。我今安住無上解脫，遠離餘乘下劣之法，善入諸佛祕密語言，及說如來無比詞句廣大清淨攝受諸法，令諸有情隨彼根性解脫成熟。然於是法皆悉平等，不增不減無缺無漏，乃至無色及無等色，無邊無際自性清淨。諸佛世尊之所演說，自性本性如實了知，而無有法了不了者。何以故？一切諸法皆是如來假名說故。若彼諸法由假名者，是則不可以法施設亦無示現。無示現故，如來所說皆真勝義，隨法同入一切諸法，於一切法不住分別亦非不住。以分別法及無分別，如實平等證一切法無有差別。法無有生，如是生法無所有故；法無有法，生妄分別遍計度故；法無有起，不自在故；法無觀待，捨圓滿故；法無作用，無去來故；法無自性，超過一切自性法故；法本平等無有差別，無戲論故。隨所作法起殊勝願無不成就，而於其中無有作者，乃至無有少法所得，皆歸於空。是故如來說一切法如幻如夢、無有高下。我當以此清淨弘誓攝眾生時，實無少法而可著者。無邊莊嚴！此是諸菩薩等法光明門。由斯門故，於殊勝願而得增長，如日出現光明普照。如是善男子等於此法門能信解者，與諸眾生作法光明。</p>
<p>「無邊莊嚴！若諸菩薩內正思惟、外無散亂，安住能斷諸障礙者，隨念菩薩普光三昧，及能信解甚深法者，應當觀察此諸法門。一切諸法如來悉知，以緣起門開示宣說。如是緣起虛妄不實，自性本性皆悉空寂，是緣起性亦非真實。能令眾生雜染清淨，於十方求皆不可得，無所得故無有攝受，無攝受故於我所說尚應捨離何況非法。所言捨離，彼亦非有，亦無所取、無有功用，本性清淨。一切諸法無有分別，了知分別如實性故。一切諸法無有所住亦不可見，無異性故。是故諸法無住無依，但以名字施設而有，彼皆空寂無有自性、無住而住。是故諸法無有住處，處無有故、盡故、滅故及變易故，如來但以異名宣說。如是密意應當了知，不應執著善與不善。若執善法，彼不善法亦當執著。由執如是不善法故，生諸苦惱，佛以異名於此示說為苦聖諦。由不執著善不善故，彼諸愛滅，如來於此善法所斷，異名示說為集聖諦。第二聖諦能了知故，滅故、盡故、無憶想故，厭離觀察無所有故，無喜想受無分別故，如來於此異名言說為苦滅諦。了知第三滅聖諦故，是所求道如實悟入一切法地，超過一切憶想分別戲論之境，八支相應修習正見乃至正定，苦滅趣道聖諦了知，佛以異名於此宣說為第四諦。諸佛世尊於此施設，知苦、斷集、證滅、修道；苦、集、苦滅及滅趣道。此苦無有，以世俗故假名施設。是無明等，一切皆是無智攀緣。何以故？於彼無智亦無有少攀緣可取，無有所證、無有光明，不可了知亦不可得，而於其中當有何物？一切皆是虛妄壞法，無有堅實。於中若以實物施設，彼即於常應有執著。若以無分別執著，彼即於斷應有執著。是故於苦不應分別，以智慧故應當了知，無智自性即苦自性，由與無明共相應故，無明亦不與物相應或不相應，彼亦無有。由彼不相應故，是故無明非分別非不分別，不作不壞亦無作者。施設作者不可得故，無邊莊嚴！此是諸菩薩了知悟入無明自性順明法門。由是門故，能捨一切無明黑闇，現前證得隨順明法，於菩提分能善修習，於諸聖諦能善了知。是諸菩薩於此法門能得清淨，所謂由不生故苦得清淨，不攀緣故集得清淨，由滅盡故滅得清淨，由修習故道得清淨，信平等故道即平等。如是諸法異名差別，應當解了。了已應斷應證應修。於如來言若能解了，彼即遍知、彼即隨斷、彼即作證、彼即修習。是故聖者如是知已，於一切法不取不捨，便得安住四諦法門。</p>
<p>「無邊莊嚴！一切諸法無有分別，亦不增長亦不積集。聖者如實善了知故，不起分別、不行戲論，能如實見不毀不著。由道斷故，於諸善法不起分別亦無戲論，況不善法。由無分別共相應故，亦復不住法非法斷。若遍知斷，即無法結及非法結。彼能了知結法虛妄，此虛妄法空無所有，此是彼等所入諦門。由是門故不愛不恚，證捨圓滿能斷諸結，安住正道到於彼岸，證法自性而無入出。</p>
<p>「無邊莊嚴！汝今當觀一切諸法本性皆空、自性寂靜、無有作者，諸法非實與結相應、非不相應。於彼無性法中不應執著，亦復不應離性非性而起分別。既能了知因緣清淨，不應戲論。諸有一切因緣生法，彼緣性空究竟清淨，如是因緣非互相應。諸法展轉無有所作、無有所行、無有事業，如是思惟一切諸法互相空故，無有自性、無依無住。無邊莊嚴！汝於此中應當悟入，則能增長不可損壞普遍光明清淨法門。由攝受故當得清淨，無戲論故當作光明超過結使，無所著故當得出離。</p>
<p>「無邊莊嚴！一切諸法唯有名相開示宣說。何謂名相？相謂四大所造諸色，名謂一切非色之蘊。如是名相，一切皆悉虛妄不實，以顛倒故而有執著，或色是我、色是我所，相分別故有名示說。如是名色二俱不實，一切皆是虛妄壞法、如幻如夢。色體不堅如夢所見，乃至四蘊亦非真實，但以世俗文字施設。如是知時不見有苦，由實諦故無有攀緣，無攀緣故心無所有，無所有故何有與彼攀緣相應？由此而能於涅槃界得超過想及所知滅。</p>
<p>「無邊莊嚴！三界由想、作意所生，是故說言三界虛妄，想及作意亦非真實。彼所有想即色執著，所有作意皆與受想行識相應。諸法本性亦無相應非不相應，乃至非想亦非作意，想及作意本性皆空。所有言說亦皆虛妄，但假施設令性寂靜。無邊莊嚴！諸法本性以假名故，如是所說亦皆平等。無邊莊嚴！於此法中證於實諦，諸菩薩等應當了知，謂諸如來一切結使皆捨離故，凡所演說終不唐捐。汝等於此應善思惟無令執著，於一切法勿生分別，離諸戲論，了一切法無有自性，而於眾生起慈悲想，思惟悟入如是法門，為利一切開示演說。云何法門？謂了無明諸有為法、悟智見等諸無為法，應遍清淨證入一切有為無為，無戲論智，非數入數、非數住數。隨順如是非數法故，證入無為清淨法門，獲得遍持光明智慧，攝受諸法令不失壞，能以覺慧方便善巧，廣為眾生演說諸法。無邊莊嚴！此是諸菩薩等入陀羅尼門。由是門故，出生廣大差別覺慧，及能發起演諸法義善巧之智。</p>
<p>「無邊莊嚴！此中何者是彼陀羅尼門？由是菩薩於諸法中能得總持方便善巧。無邊莊嚴！此中菩薩住遍清淨善巧之智行於辯才，由義覺慧觀察諸法本性自性。然一切法自性無住，無名無相無所建立，無邊建立不可宣示，但以世俗言詞演說。所有諸法本性自性皆不可說，無來無去無有文字，文字清淨無有功用。何以故？諸法本性等虛空故。一切諸法亦復如是，無作無起無相清淨，以虛空開示演說，此則諸法無門之門。門清淨故，究竟無染亦不隨染。何以故？諸法究竟不生不起，所有自性亦不生起。是故當知，三世所說一切諸法自性無性，亦不應執諸法無性，此是諸菩薩無所執著陀羅尼門。為諸菩薩門清淨故，如是開示說一切法。有形相者，所說形相即非形相，不作不壞不愛不恚。是故當知，形相門者則為非門。門清淨故，由是能得入無形相清淨法門。為欲了知此形相門無所有故，不以有義如是宣說，無所作故入無形相。無邊莊嚴！如是所說無形相門，為陀羅尼清淨故轉。</p>
<p>「無邊莊嚴！所言門者猶如虛空。一切諸法依於虛空而有生滅，彼生滅者性皆平等，作是觀時無有生滅無所攝受，於一切法應如是知。一切諸法亦非攝受非不攝受，非等非不等，乃至無有少法而可得者。由是能了此形相門，為得無相門清淨故開示演說。無邊莊嚴！言無相者，所謂無身及身施設，無名無句亦無示現。於此教義應當了知，彼無形相與虛空等。言虛空者，亦無虛空及空示說。此是無明隨順明智力聚法門。菩薩能證陀羅尼門理趣方便，由證入故無有諍論、無有忘失，隨入無斷祕密語言陀羅尼門。譬如有龍名無熱惱，降澍大雨流澍無斷。無邊莊嚴！所言陀羅尼者，是何句義？」</p>
<p>無邊莊嚴菩薩摩訶薩白佛言世尊：「陀羅尼者，即是隨順諸法祕密方便假名，即是隨念遍持之業，即是說法語言之句。由智聚力，得入如是陀羅尼數。以善覺慧，應當受持無量無邊菩提之力。世尊！如我所解，此無邊智演說方便，為欲利益諸眾生故，開示流布令法不斷。世尊！此陀羅尼門，是大虛空、是大方廣，以是義故能廣宣說。由說平等能攝受故，名隨教法。善巧開示廣大流布，文字差別得圓滿故，通達辯才而得成就。由觀察義善巧說故，於義辯才而得圓滿。決定諸法善開示故，於法辯才而得圓滿。哀愍眾生以大慈悲而能攝受，由攝受故次第調伏令得清淨，無諸戲論而能演說平等捨法。世尊說此陀羅尼祕密方便法門品時，無量無邊善巧之義從佛口出。」</p>
<p>爾時佛告無邊莊嚴菩薩摩訶薩：「所言門者，即是如來一切智智門之增語。於此門中，由語言故而得演說一切諸法。如來安住無邊清淨、究竟清淨自然智見，以無所住無所建立，流注廣大甚深之法。無邊莊嚴！如來嘗說一切諸法皆是佛法，以於諸法能善了知名為佛法。諸法本性與佛法等，是故諸法皆是佛法。由能了知法非法故，說能了知一切諸法。能了知者，即能了知陀羅尼門。此陀羅尼而能遍入一切諸法，所謂語言演說談論。一切語言演說談論，皆由文字表示宣說，是中文字，阿字為初、荷字為後。猶如入胎、受胎、持胎以母為先，又如種子長養以父為先，如蘊積集以生為先，次後建立餘分差別，六處諸根次第成熟。如是字母為先，一切文字差別和合。如是字母為先，光發長養。所謂阿字為先、荷字為後，諸餘文字在其中間，隨彼相應和合而轉，此即能入演說語言陀羅尼門。又當了知一切諸行皆悉壞滅，如彼文字書學成已尋當除滅。如是一切有支建立皆當壞滅，如彼諸行和合故生，彼不和合應知壞滅。如是二種相應和合，建立一切諸有愛結；亦由如是二種和合，建立一切有為諸法。如是觀察，漸次能淨無作法門，由此能入演說生滅陀羅尼門，令諸菩薩方便善巧速得圓滿。猶如字母阿字為初、荷字為後，如是作已，應以語言演說談論，善入一切祕密言詞。又應了知無障礙法開示宣說，無邊莊嚴！猶如字母阿字為初，乃至諸餘一切文字分別作已，作意相續入於書寫；荷字之後更無文字而可建立。由是二種作意，能生一切有<span class='corr'>為</span>之行，彼二分別無有真實。以於真實無少文字，本性自性亦無分別及不分別，而於其中亦復無有少分所作。</p>
<p>「無邊莊嚴！一切諸法以智所知，是智皆從文字建立而得生起。由是文字不成就故，彼智亦復無有形相可得。何以故？以於真實無有形相。由入如是無形相故，捨離一切所作事業。無所作故，捨離一切有為之事。無邊莊嚴！此是陀羅尼清淨善巧遍持法門。若諸菩薩於此學時，能起一切無癡事業，為諸眾生宣說正法，令不缺減、不住諸想覆蓋著心，及能遠離想及作意。以能趣入諸法覺慧，證無邊智理趣善巧。</p>
<p>「無邊莊嚴！若諸菩薩遍取名已，了一切法唯有種種積集言說所起之名而無真實。如是知者，應當隨入陀羅尼門理趣善巧。云何應入陀羅尼門理趣善巧？知所有名而無住處，不住諸法內外中邊，於一切處都不可得，但依積集種種言說而假施設，於施設名如實隨覺是如實句，以此實句應當了知一切諸法無名無說。此是諸佛力無畏地。於所有法，應以此門開示演說。如來所說一切諸法非一性、非異性，諸法無有一異性故。此一切法非生非有，如是宣示諸法亦空。法若空者彼即無相，若無相者即無願求。若法是空無相無願，則不可知、不可遍知，不應說彼若有若無。言有無者但是言說，不應於中而生執著。何以故？如來常說，若不執著一切法者是真勝義；若有著者，由是著故於彼彼法隨生執著。如是執著一切皆空，是敗壞法，但唯虛妄戲論分別。無邊莊嚴！汝應當觀演說諸法，而於彼法實無示說。豈於此中有能說者而為他說？無邊莊嚴！此清淨法，從諸如來之所演出，能了知者甚為希有。</p>
<p>「無邊莊嚴！汝等今於我前聞如是法，能善了知住清淨信，能生勝解雖復眾多，而於後世希有眾生於此法中能遍了知，唯除今時親於我所發弘誓言：『願於來世利益安樂諸眾生故，而當受持如來法教。』若曾往昔於如來所，承事供養深生信解，愛樂希求於甚深法理趣善巧願聽聞者，此諸菩薩<span class='corr'>當</span>能獲得陀羅尼法。無邊莊嚴！由於往昔供養如來，復得值遇無量諸佛承事供養，於甚深法因緣理趣深信解者、善求於法多勝解者、趣行深廣求大乘者；聲聞乘人厭離三界，於甚深法勤修行者，此諸人等未曾聽聞此甚深法。無邊莊嚴！如來為欲利益安樂此諸有情，令證甚深廣大無量難見難解種智覺故，而復宣說甚深之法。此非愚夫無聞執著不求法者之所行地；有如理修行善根具足，於微少過生大怖畏，於諸怖畏而求解脫，是此等類之所依處。</p>
<p>「無邊莊嚴！如來今為汝等天人世間常演說法不生勞倦，由佛往昔行菩薩道時，於無量億劫精勤修學此甚深法，既修學已方便迴向：『云何為諸有情當轉無上微妙法輪，及為有情而得示現無上大智，令一切智智種性不斷？』無邊莊嚴！此由如來往昔願力，為令一切種性不斷，及威加此陀羅尼句，開示演說此甚深法廣令流布，使諸有情於佛法中當能悟入，令一切智種性不斷，光闡弘宣此諸法教。無邊莊嚴！汝等今欲隨學如來，有諸眾生希求法者，開示演說勿生勞倦。</p>
<p>「無邊莊嚴！諸菩薩等如所聞法，於大眾中當廣開演所有法行，由是當得近於佛智，能速證獲陀羅尼門。由證陀羅尼故，以少功力而能受持光明照耀清淨法門。無邊莊嚴！一切諸法本性清淨，若法本性非彼相應非不相應，非和合住非不和合，於諸法中而無有法，若無有者則無有處而可示說，唯除因盡，因盡故即離，離故即滅。我為有情了知故，說一切諸法本性自性。於彼無因即無因盡，無因盡故無離無滅。無邊莊嚴！汝觀如來之所說法如是清淨，若有以法觀如來者，彼於如來見不清淨。何以故？如來非法亦非非法。如來尚不安住少法，何況非法。若住非法，無有是處。如來超過諸表示法不可宣說，一切語言皆清淨故。是故如來最極甚深廣大無量。</p>
<p>「無邊莊嚴！如是如來非色表示，非受想行識之所表示。如來亦非色盡解脫，非受想行識盡解脫。由是如來絕諸表示，與色等法非共相應非不相應，而於一切有為無為能遍解脫，不起分別無有戲論。如來不與色取相應，亦復不與受想行識諸取相應，永斷一切取蘊根本，而亦遠離諸法根本。謂無戲論，不入不出超度瀑流，不住無上諸佛智境亦非不住。應說如來不住少法、不取不捨。如說如來，說法亦爾。如來不相應故，如來之法亦不相應。如如來法，諸法亦爾。依如實理，諸法皆如，是故世尊說一切法悉是真如，一切法如與佛真如無二無別、非一非異。如來安住無分別法，非遍計故。無邊莊嚴！如來說法，終不超過一切諸法。何以故？無有少法可超過故。無邊莊嚴！如來於彼某時證得無上正等菩提，然於彼時實無有法而可得者，以一切法及諸隨法不可得故，不起分別亦復不起法與非法及作意想，於彼本性清淨法性而不安住亦不建立。如是了知簡擇法時，亦無了知及簡擇者。無邊莊嚴！此所演說第一義句，即是如來非句之句，句清淨故。以是義故，諸菩薩等得一切句清淨之智，由是能入無邊理趣陀羅尼門，亦無少法而可證入，不來不去。</p>
<p>「無邊莊嚴！所言句者，無句可得，非句句故，於一切句應如是知。如是諸句是厭離句，若厭離句是虛妄句，若虛妄句即厭離句。彼一切句是滅盡句，若滅盡句即真如句，若真如句即究竟句，若究竟句是盡離滅句，若盡離滅句即涅槃句。若涅槃句即非世俗，無句施設亦無示說。無邊莊嚴！言一句者，於一切善不善法中平等趣入。云何一句？所謂離句。於厭離中無有少句，是一切句猶如厭離句。亦非句，句清淨故。若句清淨即涅槃清淨，若涅槃清淨即句清淨。如是諸句皆不可說。若以語言宣示句者，而彼諸言於十方界求不可得，誰為誰說？故諸言說一切皆空。彼若空者即無有義，不應於中戲論分別。出生如是諸句義者，一切皆是無分別句、無戲論句。是故修觀行者，尋求觀察一切句時，當知皆為離滅涅槃。如是諸句不異涅槃亦不可說，然非不異。由言說句皆虛妄故為清淨句，宣說善巧表示諸句非實表示，若非表示非不表示則處中道。若處中道則無分別，以於此中分別斷故。於此法性平等入時，而無有處行少惡行，無所得故。如是不行，亦不遍行不等近行，若如是行，諸佛說為菩薩乘者無有少法而可行時，彼行菩薩地安住無上清淨陀羅尼故。</p>
<p>「無邊莊嚴！我今當說陀羅尼句。由是句故，令諸菩薩得陀羅尼，而能開示無邊法藏。應說此等住無諍地，以能摧破諸他論故、極寂靜故、廣演法故。此中何者是彼法門陀羅尼句？</p>
<p class="dharani">「哆姪他若曳<span class='note-inline'>(一)</span>　微若曳<span class='note-inline'>(二)</span>　隖計<span class='note-inline'>(三)</span>　烏迦<span class='note-inline'>(上)</span>筏底<span class='note-inline'>(丁以反)</span><span class='note-inline'>(四)</span>　阿<span class='note-inline'>(引)</span>[口*路]計<span class='note-inline'>(五)</span>　阿<span class='note-inline'>(引)</span>[口*路]迦<span class='note-inline'>(上)</span>筏底<span class='note-inline'>(丁以反)</span><span class='note-inline'>(六)</span>　鉢囉<span class='note-inline'>(二合上)</span>陛<span class='note-inline'>(七)</span>　鉢囉<span class='note-inline'>(二合上)</span>婆<span class='note-inline'>(上)</span>筏底<span class='note-inline'>(丁以反)</span><span class='note-inline'>(八)</span>　娜唎設儜<span class='note-inline'>(九)</span>　儞<span class='note-inline'>(尼頂反)</span>那唎設曇筏底<span class='note-inline'>(十)</span>　遏替<span class='note-inline'>(十一)</span>　遏他筏底<span class='note-inline'>(十二)</span>　戍闥儜<span class='note-inline'>(十三)</span>　鞞戍闥儜<span class='note-inline'>(十四)</span>　鉢唎戍闥儜<span class='note-inline'>(十五)</span>　吃唎<span class='note-inline'>(二合)</span>耶<span class='note-inline'>(十六)</span><span class='note-inline'>(上聲)</span>　吃唎<span class='note-inline'>(二合)</span>耶筏底<span class='note-inline'>(十七)</span>　嗢哆囉尼<span class='note-inline'>(十八)</span><span class='note-inline'>(上聲)</span>　珊哆囉尼<span class='note-inline'>(十九)</span><span class='note-inline'>(上聲)</span>　摩訶毘社曳<span class='note-inline'>(二十)</span>　麼訶毘社耶筏底<span class='note-inline'>(丁以反)</span><span class='note-inline'>(二十一)</span>　阿怒珊地<span class='note-inline'>(上)</span><span class='note-inline'>(二十二)</span>　阿鉢囉<span class='note-inline'>(上、二合)</span>底<span class='note-inline'>(丁以反)</span>珊地<span class='note-inline'>(上)</span><span class='note-inline'>(二十三)</span>　庾伽<span class='note-inline'>(上)</span>磨弞㮈陀<span class='note-inline'>(上)</span><span class='note-inline'>(二十四)</span>　悉地<span class='note-inline'>(二十五)</span>　悉馱遏挮<span class='note-inline'>(二合)</span><span class='note-inline'>(二十六)</span>　悉陀<span class='note-inline'>(上)</span>遏他<span class='note-inline'>(上)</span>筏底<span class='note-inline'>(丁以反)</span><span class='note-inline'>(二十七)</span>　麼底<span class='note-inline'>(丁以反)</span><span class='note-inline'>(二十八)</span>　麼底<span class='note-inline'>(丁以反)</span>鉢囉<span class='note-inline'>(二鞞合)</span><span class='note-inline'>(二十九)</span>　嗢哆唎<span class='note-inline'>(三十)</span>　嗢哆囉筏底<span class='note-inline'>(丁以反)</span><span class='note-inline'>(三十一)</span>　弭磨唎<span class='note-inline'>(三十二)</span>　彌磨囉怒散地<span class='note-inline'>(三十三)</span>　薩嚟<span class='note-inline'>(三十四)</span>　薩囉筏底<span class='note-inline'>(三十五)</span>　薩囉<span class='note-inline'>(引)</span>怒伽底<span class='note-inline'>(三十六)</span>　娑冥<span class='note-inline'>(上)</span><span class='note-inline'>(三十七)</span>　娑麼㘕婆<span class='note-inline'>(上)</span>弭伽底<span class='note-inline'>(三十八)</span>　羯底<span class='note-inline'>(丁以反)</span><span class='note-inline'>(三十九)</span>　阿儞伽底<span class='note-inline'>(四十)</span>　阿鉢囉<span class='note-inline'>(上、二合)</span>底<span class='note-inline'>(丁以反)</span>儞筏底<span class='note-inline'>(四十一)</span>　彌勢曬<span class='note-inline'>(四十二)</span>　彌勢曬筏底<span class='note-inline'>(四十三)</span>　阿<span class='note-inline'>(上)</span>磨醯儞<span class='note-inline'>(四十四)</span>　儞磨醯儞<span class='note-inline'>(四十五)</span>　鉢囉<span class='note-inline'>(二合)</span>磨醯儞<span class='note-inline'>(四十六)</span>　鄔<span class='note-inline'>(引)</span>荷鄔哆囉嚀<span class='note-inline'>(四十七)</span>　麼囉鉢娜曳<span class='note-inline'>(四十八)</span>　阿<span class='note-inline'>(上)</span>勢鎩<span class='note-inline'>(去)</span><span class='note-inline'>(四十九)</span>　阿怒跛勢鎩<span class='note-inline'>(五十)</span>　阿怒伽迷<span class='note-inline'>(五十一)</span>　阿鉢囉<span class='note-inline'>(二合)</span>底伽迷<span class='note-inline'>(五十二)</span>　阿伽<span class='note-inline'>(上聲、呼)</span>帝<span class='note-inline'>(五十三)</span>　阿娜伽<span class='note-inline'>(上聲、呼)</span>　底<span class='note-inline'>(五十四)</span>　伽底弭戍馱儞<span class='note-inline'>(五十五)</span>　鉢唎戍第<span class='note-inline'>(五十六)</span>　薑<span class='note-inline'>(去)</span>竭差<span class='note-inline'>(初假反)</span><span class='note-inline'>(二合)</span>掣<span class='note-inline'>(尺曳反)</span>娜儞夜帝<span class='note-inline'>(五十七)</span>　麼底<span class='note-inline'>(丁以反)</span>鉢囉<span class='note-inline'>(二合)</span>避帝<span class='note-inline'>(五十八)</span>　麼底毘戍馱儞<span class='note-inline'>(五十九)</span>　三縵多<span class='note-inline'>(引)</span>怒羯帝<span class='note-inline'>(六十)</span>　三縵多鉢唎縛<span class='note-inline'>(房可反)</span>嚟<span class='note-inline'>(六十一)</span>　三縵多毘戍馱<span class='note-inline'>(六十二)</span>　儞阿怒跛仡囉<span class='note-inline'>(二合)</span>呬<span class='note-inline'>(六十三)</span>　阿儞仡囉<span class='note-inline'>(二合)</span>呬帝<span class='note-inline'>(六十四)</span>　呬那<span class='note-inline'>(引)</span>囉梯<span class='note-inline'>(二合)</span><span class='note-inline'>(六十五)</span>　阿囉他<span class='note-inline'>(二合)</span>毘戍地鉢囉冥<span class='note-inline'>(六十六)</span>　奚都儞地珊寧鉢囉<span class='note-inline'>(二合)</span>避底<span class='note-inline'>(六十七)</span>　鉢囉<span class='note-inline'>(二合)</span>避多筏底<span class='note-inline'>(丁以反)</span><span class='note-inline'>(六十八)</span>　毘儞設者<span class='note-inline'>(二合)</span>曳<span class='note-inline'>(六十九)</span>　避儞設者<span class='note-inline'>(二合)</span>耶<span class='note-inline'>(引)</span>怒羯帝<span class='note-inline'>(七十)</span>　阿難多囉挮<span class='note-inline'>(七十一)</span>　阿難多苾仡囉<span class='note-inline'>(二合)</span>奚<span class='note-inline'>(七十二)</span>　麼社毘戍地<span class='note-inline'>(七十三)</span>　阿怒竭囉奚<span class='note-inline'>(七十四)</span>　鉢囉<span class='note-inline'>(二合)</span>竭囉荷毘戍馱儞<span class='note-inline'>(七十五)</span>　阿地耶<span class='note-inline'>(二合、引)</span>多麼<span class='note-inline'>(二合)</span>毘竭帝<span class='note-inline'>(七十六)</span>　麼呬囉馱<span class='note-inline'>(二合)</span>毘戍馱儞<span class='note-inline'>(七十七)</span>　苾地耶<span class='note-inline'>(二合、引)</span>怒竭底<span class='note-inline'>(丁以反)</span><span class='note-inline'>(七十八)</span>　苾地耶<span class='note-inline'>(二合、引)</span>怒散地<span class='note-inline'>(七十九)</span>　鉢唎戍馱儞<span class='note-inline'>(八十)</span></p>
<p>「無邊莊嚴！此是陀羅尼標釋之句。諸菩薩等由是句故，而能隨念無量如來所有法藏，亦能為諸有情開示演說住無諍地，復能隨入一切義句理趣善巧，善能了知無量廣大差別智覺，隨其所願皆得圓滿。」</p>

<p class='juan'>大寶積經卷第四</p></div></div>
</div><!-- end of div[@id='body'] -->
</body></html>