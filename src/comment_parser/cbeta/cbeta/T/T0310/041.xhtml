<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu142' />大寶積經卷第四十一</p><p class="byline">大唐三藏法師玄奘奉　詔譯</p><a id='mulu143' />
<p class='h2'>菩薩藏會第十二之七四無量品第五</p><p>爾時佛告舍利子：「菩薩摩訶薩安住如是清淨信已，佛薄伽梵知是菩薩摩訶薩為菩薩藏法門之器，知是諸佛正法器已，躬往其所開發顯示菩薩之道。舍利子！汝今當知，如是法門差別之相。所謂菩薩摩訶薩安住淨信，佛薄伽梵知是菩薩為菩薩藏法門之器，知是諸佛正法器已，躬往其所開菩薩道。舍利子！如彼往昔超越無數廣大無量不可思議阿僧企耶劫，爾時有佛出現於世，名為大蘊如來、應、正等、覺明行圓滿、善逝、世間解、無上丈夫、調御士、天人師、佛、薄伽梵，住自作證具足神通，為諸世間天人魔梵、沙門婆羅門、阿素洛等無量大眾，宣說妙法開示演暢，初中後善文義巧妙，純滿清白隨順梵行。舍利子！爾時大蘊如來、應、正等覺有七十二那庾多聲聞弟子共會說法，皆是大阿羅漢，諸漏已盡無復煩惱，乃至心得自在，到於第一究竟彼岸。舍利子！是時有王名最勝壽，如法治世，號持政王。所治大城名最勝幢，廣博嚴麗安隱豐樂甚可愛樂，人物充滿諠譁熾盛。舍利子！時勝壽王有子名精進行，年居童幼形貌端嚴，成就第一圓滿淨色，為諸眾生之所樂見，已曾供養承事拘胝那庾多百千諸佛，親覲奉敬殖諸善本。舍利子！爾時精進行童子與諸內宮出遊園觀，時大蘊如來、應、正等覺知是童子為菩薩藏法門之器，又是諸佛正法之器，便往彼園精進行所。既到彼已上住空中，為是童子開菩薩道。</p>
<p>「又復讚說三世諸佛『童子當知，云何名為菩薩道耶？所謂菩薩摩訶薩，於諸有情精勤修習四無量心。何等為四？所謂大慈波羅蜜、大悲波羅蜜、大喜波羅蜜、大捨波羅蜜。又勤精進於諸攝法隨順修學。童子！若有菩薩如是修行，是名開菩薩道。</p>
<p>「『復次童子！云何菩薩摩訶薩於諸眾生精勤修學大慈無量波羅蜜？所謂菩薩摩訶薩行菩薩道，為阿耨多羅三藐三菩提故，盡眾生界慈心遍滿。以何等量為眾生界？所謂盡虛空界是眾生量。童子當知，如虛空界無所不遍，如是菩薩摩訶薩大慈無量亦復如是，無有眾生含識種類而不充遍。童子當知，如眾生界無有限量，如是菩薩摩訶薩所修之慈亦無限量。空無邊故眾生無邊，眾生無邊故慈亦無邊。童子當知，眾生界多非大地界，又非水界火界風界。吾今為汝廣說譬喻，令汝了知諸眾生界無限量義。童子當知，假使十方各如殑伽河沙等世界數量，一切同時合成大海，滿其中水。復有如上殑伽河沙等眾生同共集會，析一毛端為百五十分，共以一分霑取海中第一滴水。復有餘殑伽河沙等眾生如前同會，取一分毛霑取海中第二滴水。復有餘殑伽河沙等眾生如前同會，取一分毛霑取海中第三滴水。童子當知，假使以是毛滴方便尚可霑盡此大海水，而眾生性邊量無盡。是故當知，眾生之性無量無邊不可思議，而菩薩慈悉皆遍滿。童子！於汝意云何？如是無量無邊修慈善根，頗有能得其邊際不？』精進行童子白佛言：『不也。世尊！』佛言：『如是如是。童子！菩薩摩訶薩亦復如是，修慈善根遍眾生界為無限量。復次童子！我今更說大慈之相。童子當知，此慈無量能護自身，此慈如是發起他利，於無諍論慈最第一，慈能除斷忿恚根栽，慈能永滅一切過失，慈能遠離諸有愛纏。此慈如是，但見眾生清淨勝德，而不見彼有諸愆犯。慈能超越熱惱所侵，慈能生長身語心樂。慈力如是，不為一切他所惱害，慈性安隱離諸怖畏，慈善根力隨順聖道，慈能令彼多瞋暴惡不忍眾生發清淨信，慈能濟拔諸眾生聚。以慈力故於彼刀杖性無執持，慈能將導一切眾生趣於解脫。是慈能滅諸惡瞋恚，是慈遠離詐現威儀諛諂矯飾逼切求索，而能增長利養恭敬名譽等事。以慈力故梵釋天王之所禮敬，以慈嚴身所有威德。行慈之人為聰慧者所共稱讚，慈能防護一切愚夫。是慈力故超過欲界，順梵天道開解脫路。慈為大乘最居前導，慈能攝御一切諸乘，慈能積集無染福聚，慈善之力一切有依，諸福業事所不能及。慈能莊嚴三十二相及隨顯相，慈能離彼鄙賤下劣不具諸根，慈為坦路善道涅槃歸趣之所。是慈能遠一切惡道及諸八難，是慈力故喜樂法樂，不貪一切富貴王位受用樂具。是慈力故於諸眾生等心行施，是慈能離種種妄想。慈為門路一切尸羅學之所由，慈能救濟諸犯禁者，是慈能現忍辱之力，慈能遠離一切憍慢矜伐自大，慈能發起無動精進，慈能令修正方便行速疾究竟，慈能為諸靜慮解脫及三摩地三摩鉢底之所根本。慈能令心出離煩惱諸有熾然，慈為一切智慧生因。由慈無量能聞持故，自他諸品皆悉決定。慈能除遣順魔煩惱，是慈力故同住安樂。慈能令人起住坐臥密護威儀，慈能損減諸掉性欲。是慈猶如妙香塗身，是慈能塗慚愧衣服，是慈能遣一切諸難煩惱惡趣。慈能濟拔一切眾生，大慈無量捐捨自樂，能與一切眾生安隱快樂。如是無量不可思議大慈之相，吾今略說。童子！是名菩薩摩訶薩大慈無量波羅蜜。菩薩摩訶薩由成就是大慈無量故，觀諸眾生常懷慈善，勤求正法無有疲倦。童子當知，諸聲聞慈唯能自救，諸菩薩慈畢竟度脫一切眾生。童子當知，眾生緣慈，初發大心菩薩所得。法緣之慈，趣向聖行菩薩所得。無緣之慈，證無生忍菩薩所得。童子！是名菩薩摩訶薩大慈無量波羅蜜。若菩薩摩訶薩安住大慈波羅蜜故，則於一切眾生慈心遍滿。</p>
<p>「『復次精進行童子！云何名為菩薩摩訶薩大悲無量波羅蜜？童子當知，菩薩摩訶薩為欲證得阿耨多羅三藐三菩提故，應以大悲而為導首，如人命根出息入息而為上首。如是童子，證得大乘菩薩摩訶薩亦復如是，必以大悲而為導首。童子！如轉輪王所有眾寶，要以金輪而為前導。如是童子！菩薩摩訶薩亦復如是，所有一切諸佛正法，皆以大悲而為導首。</p>
<p>「『復次童子！菩薩摩訶薩為阿耨多羅三藐三菩提故，度諸眾生行於大悲，畢竟不捨一切眾生。童子！云何菩薩摩訶薩於眾生所發起大悲？童子！菩薩摩訶薩行大悲時，觀諸眾生虛偽身見之所纏縛、為諸惡見之所藏隱。菩薩摩訶薩如是觀已，於諸眾生發起大悲，我當為彼說微妙法，令其永斷虛偽身見種種纏縛諸惡見等。</p>
<p>「『復次童子！菩薩摩訶薩行大悲時，觀諸眾生安住不實虛偽顛倒，於無常中妄起常想、於諸苦中妄起樂想、於無我中妄起我想、於不淨中妄起淨想。童子！菩薩摩訶薩如是觀已，於諸眾生發起大悲，我當為彼說微妙法，令其永斷虛妄不實諸顛倒故。</p>
<p>「『復次童子！菩薩摩訶薩行大悲時，觀諸眾生愚癡顛倒耽嗜愛欲，於母姊妹尚生陵逼，況復於彼餘眾生等。菩薩摩訶薩觀是事已，作如是念：「苦哉世間，乃能容止非聖之聚、惡業無愧充滿其中。」復作是念：「咄哉苦哉！如是眾生曾處母胎，臥息停止生由產門，如何無恥共行斯事。如是眾生深為大失極可憐愍，種種過患極可訶責。何以故？為貪瞋癡之所害故，又為無智所加害故，捨離正法安住非法，修行惡法墮在地獄、畜生、焰魔鬼趣。如是眾生惡業引故，所往之處行於非道。」童子！譬如野干於彼塚間，為諸群狗之所搏逐，逃迸走避臨大峻崖，窮途所逼夜中嘷叫。如是童子！彼諸眾生亦復如是同於野干。復次童子！譬如生盲，群狗逼逐臨大坑㵎。如是童子！彼諸眾生亦復如是同於生盲。復次童子！譬如圂猪行處糞穢兼又食噉初無厭惡。如是童子！彼諸眾生亦復如是同於圂猪。如是眾生極可憐愍，婬惱所逼於親非親，為諸煩惱之所加害，行魔徒黨魔羂所縛，纏裹惑網陷沒欲泥。童子！菩薩摩訶薩觀是事已，於彼眾生發起大悲，我當為彼宣說妙法令其永斷諸欲煩惱故。</p>
<p>「『復次童子！菩薩摩訶薩行大悲時，觀諸眾生五蓋所覆、欲箭所中，貪著六處，眼見色已執著像貌不能捨離，如是耳所聞聲、鼻所嗅香、舌所甞味、身所覺觸，執著形相皆不能捨。是諸眾生多於瞋恚互相怨讐，若得義利稱我善友，得非義利便相加害。是諸眾生多於惛沈及以眠睡羸劣愚鈍，為無智膜之所覆障。是諸眾生不善掉悔之所纏縛，常為種種諸惡煩惱染污其心。是諸眾生疑網纏裹，於甚深法不能決定。童子！菩薩摩訶薩如是觀已，於諸眾生發起大悲，我當為彼說微妙法，令其永斷諸廕蓋故。</p>
<p>「『復次童子！菩薩摩訶薩行大悲時，觀諸眾生為慢所害、過慢所害、我慢所害、增上慢所害、邪慢所害，於諸下劣計我為勝，於彼等者計我最勝。或有眾生計色為我，或復乃至計識為我，於所未證計我已證。由恃此故，應可問訊而不問訊、應可禮拜而不禮拜，於諸長宿心無敬順，於尊重師不加祇仰，於聰叡者而不請問，何等為善何等不善？何等應修何等不修？何等應作何等不作？何等有罪何等無罪？何等為道？何等為三摩地？何等為解脫？如是等法曾未明了，但自計我為勝為尊。童子！菩薩摩訶薩如是觀已，於諸眾生發起大悲，我當為彼說微妙法，令其永斷一切憍慢種故。</p>
<p>「『復次童子！菩薩摩訶薩行大悲時，觀諸眾生愛縛所縛，為愛僮僕妻妾男女所共纏裹，為無義利之所圍遶，為諸衰禍之所繫縛，生死關鍵之所遮礙，不能出離地獄、傍生、焰魔鬼道。為彼有縛之所<span class='corr'>拘</span>撿，而不能得縱任自在。童子！菩薩摩訶薩如是觀已，於諸眾生發起大悲，我當為彼說微妙法，令其獲得縱任自在隨欲而行趣涅槃故。</p>
<p>「『復次童子！菩薩摩訶薩行大悲時，觀諸眾生遠離善友為惡知識之所纏執，由彼昵近諸惡友故，耽著一切不善之業，所謂殺生、偷盜、邪行、妄語、離間、麁獷、綺語、貪、恚、邪見，諸如是等無量惡業熾然建立。童子！菩薩摩訶薩如是觀已，於諸眾生發起大悲，我當為彼說微妙法，令其為諸善友所攝，捨棄十種不善業道，令具受持十善業故。</p>
<p>「『復次童子！菩薩摩訶薩行大悲時，觀諸眾生為諸愚癡之所覆蔽，無明暗暯之所翳障，顛倒執著，於其自體有情命者、生者、人者、少年丈夫及數取者、作者受者、我及我所，如是諸見無邊無量堅執不捨。童子！菩薩摩訶薩如是觀已，於諸眾生發起大悲，我當為彼說微妙法，令聖慧眼得清淨故，又令永斷一切見故。</p>
<p>「『復次童子！菩薩摩訶薩行大悲時，觀諸眾生樂著生死流轉不息五蘊魁膾，常恒尋逐三界囹圄，曾無遠離桎梏枷鎖不思開釋。菩薩摩訶薩觀見是已，於諸眾生發起大悲，我當為彼說微妙法，令彼解脫五蘊魁膾，又令越度生死曠野，及以出離三界牢獄諸繫縛故。</p>
<p>「『復次童子！菩薩摩訶薩行大悲時，觀諸含識從不善生，如毱如輪轉圓不定。由此業故，從此世間至彼世間，又從彼世間至此世間，迅速流轉馳向五趣背涅槃道。童子！菩薩摩訶薩觀是事已，於諸眾生發起大悲，我應為彼說微妙法，當為開闢涅槃宮門令其趣入。如是童子！菩薩摩訶薩行大悲時，觀眾生性發起十種大悲無量。復次童子！菩薩摩訶薩復有十種大悲轉相，所謂如是大悲由於不諂而得生起，譬如虛空永出離故。如是大悲由於不誑而得生起，從增上意而出離故。如是大悲非由詐妄而得發起，從如實道質直其心而出離故。如是大悲由於不曲而得生起，極善安住無曲之心而出離故。如是大悲由彼無有憍高怯下而得生起，一切有情高慢退屈善出離故。如是大悲由護彼故而得生起，從自心淨而出離故。如是大悲由堅固慧而得生起，永離一切動不動心、妙住其心善出離故。如是大悲由捨自樂而得生起，授與他樂善出離故。如是大悲為欲荷負諸眾生故而得生起，堅固精進善出離故。</p>
<p>「『復次童子！菩薩摩訶薩大悲無量，復有如是十種轉相。所謂一切大乘出離，皆因大悲而得出離，以是因故說名大悲。如是大悲建立一切布施、持戒、忍辱、精進、靜慮、智慧，由是因故說名大悲。如是大悲建立念處、正斷、神足。如是大悲建立根、力覺支、隨念、共法覺支，及與道支，歡喜本業、諸定次第、十善業道，乃至諸相皆如是說，以是因故說名大悲。如是大悲建立如來自然智慧，以是因故名為大悲。童子當知！如是大悲作自所作、善作所作不變異作，為諸眾生作所應作。如是大悲一切眾生如意圓滿，童子！是名菩薩摩訶薩大悲無量波羅蜜。由成就是大悲波羅蜜故，菩薩摩訶薩觀諸眾生處如是位，復於彼所重興悲愍。</p>
<p>「『復次精進行童子！云何名為菩薩摩訶薩大喜無量波羅蜜？童子當知，菩薩摩訶薩為眾生故求阿耨多羅三藐三菩提時，修行大喜。如是喜者有無量相。童子當知，菩薩喜者名諸善法憶念歡悅清淨妙喜。何以故？於諸善法無下慼性、無退屈性、無疲倦性故。是喜名為遠離一切樂世間性。何以故？安住一切樂法樂性故。是喜能令內以歡悅身力勇銳。何以故？慧覺怡暢心意踊躍故。是喜樂於如來之身。何以故？樂求相好好莊嚴故。是喜聞法無有厭倦。何以故？欣樂依法能正行故。由斯喜故於法欣勇，於諸眾生心無損害，喜樂菩提於廣大法悉能信解，發起遠離少分乘心。是喜名為制伏慳喜。何以故？於諸求者行必施故。由斯喜故，於諸犯戒愛心攝受，於諸持戒心常清淨，又復能令自尸羅淨。是喜名為超過一切惡道怖畏安隱之喜，是喜名為忍受他人諸惡言詞鄙語路喜，是喜名為無返報喜。何以故？若遇挑眼截手刖足斬支節時心堪忍受。是喜名為敬尊重喜。何以故？於諸長宿具修威儀，曲躬恭敬跪拜尊嚴故。是喜名為恒舒顏喜。何以故？心志和泰遠離嚬蹙先言問訊故。是喜名為遠離一切詐現威儀諛諂矯誑逼求之喜。何以故？是喜趣向堅實正法之道路故。由此喜故，於諸菩薩起深愛樂猶如大師，於正法所起愛樂心如自己身，於如來所起愛樂心如自己命，於尊重師起愛樂心猶如父母，於諸眾生起愛樂心視如一子，於阿遮利耶受教師所起愛樂心敬如眼目，於諸正行起愛樂心猶如身首，於波羅蜜起愛樂心猶如手足，於說法師起愛樂心如眾重寶，所求正法起愛樂心猶如良藥，於能舉罪及憶念者起愛樂心猶如良醫。如是童子！是名菩薩摩訶薩大喜無量波羅蜜。諸菩薩摩訶薩住是大喜波羅蜜故，行菩薩行常懷歡喜，勤求正法無有厭倦。</p>
<p>「『復次精進行童子！云何名為菩薩摩訶薩大捨無量波羅蜜？童子當知，菩薩摩訶薩為眾生故發阿耨多羅三藐三菩提已，當行大捨。當知是捨有於三種。何等為三？謂捨煩惱捨、護自他捨、時非時捨。何等名為捨煩惱捨？童子當知，菩薩摩訶薩於敬事所其心不高，於不敬事心無卑下，若受利養心不憍高，不得利養心無紆欝，於彼持戒及犯戒所起平等覺，得勝名譽心不悕樂，被諸毀謗情無憂慼，若致譏訶志無貶退，於稱讚所善住法性，於諸苦事有擇慧力，於諸樂事有無常苦觀解之力，棄捨愛欲斷諸瞋恚，於怨親所其心平等，於善作惡作其心無二，於有愛不愛情無所觀，於善聞惡聞不生執著，於善說惡說心無愛恚，於諸欲味及過患所平等稱量，於我自身及他眾生起於平等信欲之意，於身命所情無顧戀，於下中上諸眾生所起平等照，於隱顯法起平等性，於諦非諦自體清淨。如是童子！菩薩摩訶薩若能自然起勝對治，是名菩薩摩訶薩捨煩惱捨。</p>
<p>「『復次童子！何等名為護自他捨？童子當知，菩薩摩訶薩若被他人節節支解割皮肉時，常自觀心住於大捨，雖復支解割其身肉，然其內心唯住於捨無所希望，及以追求縱於身語起諸變異俱能堪忍，是則名為護自他捨。爾時菩薩又觀二種心無損害。何等為二？所謂不由眼相及以色相，乃至不由意相及以法相，心生損害而住於捨。何以故？無損無害是乃名為護自他捨。復次，何等名為護自他捨？被他所損不加報故，於自於他俱能忍受，是名為捨。於諸有恩及無恩所平等方便，是名為捨。是捨名為無諍極捨、滅自心捨、觀自體捨、不害他捨。於諸定事菩薩能捨，然佛世尊非所聽許諸菩薩等唯修於捨。何以故？菩薩摩訶薩尚應修習諸行作用，日夜常念發起精進求諸善法，於時非時乃應修捨。</p>
<p>「『復次童子！何等名為時非時捨？童子當知，菩薩摩訶薩具大智慧，善能修習時與非時，謂非法器諸眾生所應起於捨，不恭敬所應起於捨，於無利益譏毀苦惱應起於捨，於聲聞乘趣正決定應起於捨，於修施時應捨修戒，於修戒時應捨修施，於修忍時應捨牽引施戒精進，修精進時應捨修戒，修靜慮時應捨施度，修習慧時應捨緣發五波羅蜜多。童子！是名菩薩摩訶薩時非時捨。何以故？由所不應作法無造作性故，是故菩薩深知非益而行於捨。若有菩薩摩訶薩安住大捨波羅蜜行菩薩行，則於一切惡不善法能興大捨。童子，如是等相，是名菩薩摩訶薩大慈大悲大喜大捨。若諸菩薩摩訶薩安住如是四無量波羅蜜者，當知是則為菩薩藏法門之器，又是諸佛正法之器。』</p>
<p>「如是舍利子！此薄伽梵大蘊如來為精進行童子廣開示此四無量已，復為開解六波羅蜜多及諸攝法，令是童子隨順修學。舍利子！是精進行童子精勤修習如所聞法，廣如後說。」</p>
</div>
<div class='div-pin'><a id='mulu144' />
<p class='h2'>陀那波羅蜜多品第六</p><p>爾時佛告舍利子：「云何菩薩摩訶薩為阿耨多羅三藐三菩提故，精勤修習諸波羅蜜多行菩薩行？舍利子！菩薩摩訶薩行菩薩行者，即於如是六波羅蜜多精勤修學，是則名為行菩薩行。舍利子！何等名為六波羅蜜多？舍利子！所謂柁那波羅蜜多、尸羅波羅蜜多、羼底波羅蜜多、毘利耶波羅蜜多、靜慮波羅蜜多、般若波羅蜜多。舍利子！如是名為六波羅蜜多。菩薩摩訶薩依如是六波羅蜜多故行菩薩道。</p>
<p>「復次舍利子！云何名為菩薩摩訶薩依柁那波羅蜜多行菩薩行？舍利子！菩薩摩訶薩度眾生故行柁那波羅蜜多時，為諸眾生而作施主。若沙門婆羅門等有來求者悉皆施與，須食與食、須飲與飲，珍異餚膳無不盡施。如是或求車乘、衣服華鬘、塗香末香，或求坐臥依倚、床席敷具、病藥燈明、音樂奴婢，或求金銀末尼、真珠琉璃、螺貝璧玉、珊瑚等寶，或求象馬車輅、園林池苑、男女妻妾、財穀庫藏，或求四大有洲自在之王一切樂具及諸嬉戲娛樂之物，或有來求手足耳鼻、頭目肉血、骨髓身分，菩薩摩訶薩見來求者悉能一切歡喜施與。舍利子！以要言之，一切世間所須之物，菩薩摩訶薩行大施故，但見來求無不施與。復次舍利子！菩薩摩訶薩行柁那波羅蜜多故，復有十種清淨施法。何等為十？一者菩薩摩訶薩無有不正求財而行布施，二者菩薩摩訶薩不逼迫眾生而行布施，三者菩薩摩訶薩不以恐怖而行布施，四者菩薩摩訶薩不棄捨邀請而行布施，五者菩薩摩訶薩不觀顏面而行布施，六者菩薩摩訶薩於諸眾生情無異想而行布施，七者菩薩摩訶薩無貪愛心而行布施，八者菩薩摩訶薩無起瞋恚而行布施，九者菩薩摩訶薩不求剎土而行布施，十者菩薩摩訶薩於諸眾生起福田想不以輕蔑而行布施。舍利子！是名菩薩摩訶薩行於十種清淨之施，為滿柁那波羅蜜多故。</p>
<p>「復次舍利子！菩薩摩訶薩行柁那波羅蜜多時，復有十種清淨行施。何等為十？一者菩薩摩訶薩不毀業報而行布施，二者菩薩摩訶薩不以邪意而行布施，三者菩薩摩訶薩無不信解而行布施，四者菩薩摩訶薩無有厭倦而行布施，五者菩薩摩訶薩無有現相而行布施，六者菩薩摩訶薩勇勵熾然而行布施，七者菩薩摩訶薩無有變悔而行布施，八者菩薩摩訶薩於持戒者不以偏敬而行布施，九者菩薩摩訶薩於犯戒所不以輕鄙而行布施，十者菩薩摩訶薩不希果報而行布施。舍利子！是名菩薩摩訶薩行於十種清淨之施，為欲滿足柁那波羅蜜多故。</p>
<p>「復次舍利子！菩薩摩訶薩行柁那波羅蜜多時，復有十種行清淨施。何等為十？一者菩薩摩訶薩不以毀呰而行布施，二者菩薩摩訶薩不以背面而行布施，三者菩薩摩訶薩無不清淨而行布施，四者菩薩摩訶薩不現忿相而行布施，五者菩薩摩訶薩不現嫉相而行布施，六者菩薩摩訶薩不現恚相而行布施，七者菩薩摩訶薩無不殷重而行布施，八者菩薩摩訶薩無不自手而行布施，九者菩薩摩訶薩不以許多後便與少而行布施，十者菩薩摩訶薩不求來生而行布施。舍利子！是名菩薩摩訶薩行於十種清淨之施，為欲滿足柁那波羅蜜多故。</p>
<p>「復次舍利子！菩薩摩訶薩行柁那波羅蜜多時！復有十種行清淨施。何等為十？一者菩薩摩訶薩無不常施，二者菩薩摩訶薩無繫屬施。三者菩薩摩訶薩。無差別施。四者菩薩摩訶薩無他緣施，五者菩薩摩訶薩無微劣施，六者菩薩摩訶薩不希財色及以自在而行布施，七者菩薩摩訶薩無求生於釋梵護世諸大天故而行布施，八者菩薩摩訶薩無有迴向聲聞獨覺地故而行布施，九者菩薩摩訶薩無為聰慧所譏訶故而行布施，十者菩薩摩訶薩無不迴向薩伐若故而行布施。舍利子！是名菩薩摩訶薩行於十種清淨之施，皆為滿足柁那波羅蜜多故。</p>
<p>「復次舍利子！菩薩摩訶薩行柁那波羅蜜多時，復有十種行清淨施。何等為十？謂如前說十種法中，出離有為證得無為。又舍利子！菩薩摩訶薩如是行施，能得十種稱讚利益上妙功德。何等為十？一者菩薩摩訶薩由施食故，獲得長壽才辯、安樂妙色、雄力勇健，無不具足。二者菩薩摩訶薩由施飲故，獲得永離一切煩惱渴愛，無不具足。三者菩薩摩訶薩由施諸乘故，獲得一切利益安樂眾事，無不具足。四者菩薩摩訶薩由施衣服故，獲得成就慚愧，皮膚清淨猶如金色，無不具足。五者菩薩摩訶薩由施香鬘故，獲得淨戒多聞諸三摩地塗香聖行，無不具足。六者菩薩摩訶薩由以末香塗香施故，當得遍體香潔妙香聖行，無不具足。七者菩薩摩訶薩由施上味故，獲得甘露上味、大丈夫相，無不具足。八者菩薩摩訶薩由以舍宅房宇施故，當得與諸眾生為舍為宅、為救為洲、為歸為趣，無不具足。九者菩薩摩訶薩由愍病者施醫藥故，當得無老病死，圓滿甘露不死妙藥，無不具足。十者菩薩摩訶薩由以種種資生眾具施故，感得一切圓滿眾具菩提分法，無不具足。舍利子！是名菩薩摩訶薩為得菩提修行是施，獲得如是十種稱讚利益上妙功德，皆為滿於柁那波羅蜜多故。</p>
<p>「復次舍利子！菩薩摩訶薩行柁那波羅蜜多時修行布施，又復獲得十種稱讚利益上妙功德。何等為十？一者菩薩摩訶薩施燈明故，獲得如來清淨五眼，無不具足。二者菩薩摩訶薩施音樂故，獲得如來清淨天耳，無不具足。三者菩薩摩訶薩以諸金銀、末尼真珠、琉璃螺貝、璧玉珊瑚、一切珍寶施故，感得圓滿三十有二大丈夫相，無不具足。四者菩薩摩訶薩以種種雜寶及眾名花施故，獲得圓滿八十隨顯之相，無不具足。五者菩薩摩訶薩以象馬車乘施故，獲得廣大徒眾眷屬繁多，無不具足。六者菩薩摩訶薩以園林臺觀施故，獲得成就靜慮解脫三摩地三摩鉢底，無不具足。七者菩薩摩訶薩以財穀庫藏施故，獲得圓成諸法寶藏，無不具足。八者菩薩摩訶薩以奴婢僕使施故，獲得圓滿自在身心閑豫，<span class='corr'>無</span>不具足。九者菩薩摩訶薩以男女妻妾施故，獲得圓滿可愛可樂可意阿耨多羅三藐三菩提，無不具足。十者菩薩摩訶薩以四洲自在一切王位施故，獲得一切種微妙圓滿一切智智，無不具足。舍利子！菩薩摩訶薩如是行施，名為攝受十種稱讚利益上妙功德，皆為滿足柁那波羅蜜多故。</p>
<p>「復次舍利子！菩薩摩訶薩為得阿耨多羅三藐三菩提故，行柁那波羅蜜多時所修布施，又得十種稱讚利益。何等為十？一者菩薩摩訶薩以上妙五欲施故，獲得清淨戒、定、慧聚，及以解脫、解脫智見聚，無不具足。二者菩薩摩訶薩以上妙戲樂器施故，獲得清淨遊戲法樂，無不具足。三者菩薩摩訶薩以足施故，感得圓滿法義之足趣菩提座，無不具足。四者菩薩摩訶薩以手施故，感得圓滿清淨法手拯濟眾生，無不具足。五者菩薩摩訶薩以耳鼻施故，獲得諸根圓滿成就，無不具足。六者菩薩摩訶薩以支節施故，獲得清淨無染威嚴佛身，無不具足。七者菩薩摩訶薩以目施故，獲得觀視一切眾生清淨法眼無有障礙，無不具足。八者菩薩摩訶薩以血肉施故，獲得堅固身命，攝持長養一切眾生貞實善權，無不具足。九者菩薩摩訶薩以髓腦施故，獲得圓滿不可破壞等金剛身，無不具足。十者菩薩摩訶薩以頭施故，證得圓滿超過三界無上最上一切智智之首，無不具足。舍利子！菩薩摩訶薩為得菩提行如是施，攝受如是相貌，圓滿佛法稱讚利益上妙功德，皆為滿足柁那波羅蜜多故。</p>
<p>「復次舍利子！如是菩薩摩訶薩行柁那波羅蜜多時，其性聰叡智慧甚深，無量方便行於布施，以世間財求於無上正等菩提眾聖王財，以生死財而求甘露不死仙財，以虛偽財而求堅實賢聖之財，由如是故廣行布施。舍利子！是菩薩摩訶薩為求無上菩提及涅槃故，以世間財物修行施時，一切世間財物樂具無不盡捨。何以故？皆依無上正等覺故。舍利子！如世農夫依彼犁牛耕治地已便下種子，如是農夫依彼犁具無量功力，展轉獲得金銀末尼一切寶物，及得種種上妙衣服。何以故？一切世間無有財物與穀等故。如是舍利子！菩薩摩訶薩有時有分依世間財證覺無上正等菩提，亦復如是。</p>
<p>「復次舍利子！譬如乳牛或噉乾草、或噉濕草、或飲冷水、或飲煖水，而能出於乳、酪、生蘇、熟蘇及以醍醐。如是舍利子！菩薩摩訶薩依於無上正等菩提行世財施，隨所樂欲，有能獲得轉輪王報及獲帝釋梵王勝報。由成就是三種報故，菩薩十地速得圓滿，如來十力、四無所畏，因是施故速得圓滿，乃至具足千業所起十八不共佛法，又具千業所起六十種圓滿妙音，又具百業所起一一大丈夫相，又具二百業所起無見頂髻相，又過此百倍圓滿成就如來大法螺相，又過拘胝百千倍成就如來皓齒齊列不缺不踈平等之相。如是等相，無量功業之所合成，皆由如來業果報相施行所起，速得圓滿。</p>
<p>「復次舍利子！菩薩摩訶薩行柁那波羅蜜多時，於乞者所起大慈心而行布施，此心續起殑伽沙等方得成滿，中無間絕佛三摩地。舍利子！如來、應、正等覺住此三摩地已，能於一一毛孔而出百三摩地，猶如殑伽大河流化不絕而得自在。是故當知，如來所有一切神通變化，多由施行而得成就。舍利子！如是如來所有佛法，皆由昔日行菩薩行世間財施之所攝受。舍利子！是名菩薩摩訶薩行財施時，為求甘露、為求堅實、為求菩提、為求涅槃，應知如是法門差別。所謂菩薩摩訶薩依世財施，而與柁那波羅蜜多相應，證覺阿耨多羅三藐三菩提故。</p>
<p>「復次舍利子！菩薩摩訶薩行柁那波羅蜜多時！其相無量吾今當說。往昔過去無數廣大無量不可思議阿僧企耶劫，於彼時分有佛出世，號旁耆羅私如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。舍利子、彼佛住世壽十千歲，與百千苾芻大聲聞眾同共集會，皆阿羅漢，離諸煩惱具大勢力，乃至一切心得自在，逮勝究竟。舍利子！時彼世中有紡績者，名織紡綫，形貌端正眾所樂觀。彼作業處去佛不遠，每日將晚欲還家時，往詣佛所，常以一縷微綫奉施如來，因白佛言：『願薄伽梵哀愍我故，受此縷綫為攝受處。以此善根於未來世，得成如來、應、正等覺，能攝一切。』時彼世尊便為納受。如是日施一縷，滿千五百為善攝受。由此福故，乃經十五拘胝劫中不墮惡趣，又經千拘胝反為轉輪王，又經千拘胝反為天帝釋。以此善根柔和微妙欣愛等業，便得奉覲千拘胝佛，於諸佛所供養恭敬尊重讚歎，又以諸花塗香末香，及以香鬘繒蓋幢旛、衣服飲食坐臥之具、病緣醫藥一切眾物奉獻如來。從是已後又經一阿僧企耶劫出現於世，證覺阿耨多羅三藐三菩提，號善攝受如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，住壽世間經二十拘胝歲，有二十拘胝那庾多大聲聞眾，一切皆是大阿羅漢。彼佛世尊成立安住五拘胝等菩薩摩訶薩，於阿耨多羅三藐三菩提演說妙法，利益安樂無量無數諸有情已現入涅槃。彼薄伽梵滅度之後，正法住世滿一千年，廣布舍利流遍供養，亦如我今涅槃之後。舍利子！汝今當觀，由施微縷發大心故，次第展轉成滿佛法。舍利子！當知此施由心廣大不由於縷。何以故？若施廣大不由心者，如向施主以微縷施，不應得心清淨究竟。如是舍利子！當觀菩薩摩訶薩行柁那波羅蜜多時，依世財施便得一切圓滿功德。舍利子！菩薩摩訶薩行柁那波羅蜜多時，其性聰叡智慧甚深，因於少施多有所作，由智力故增上所作，由慧力故廣大所作，迴向力故無邊所作。」</p>
<p>爾時世尊欲重宣此義而說頌曰：</p>

<div class="lg regular" style="margin-left:1em;"><div class='lg-row'>「行施不求妙色財，　亦不願感天人趣，</div>
<div class='lg-row'>為求無上勝菩提，　施微便感無量福。</div>
<div class='lg-row'>行施不求名稱聲，　未曾為樂及徒眾，</div>
<div class='lg-row'>亦不求諸生死報，　施微而獲於大果。</div>
<div class='lg-row'>布施飲食及衣服，　不求諸有及諸趣，</div>
<div class='lg-row'>為求開解甘露門，　施如毛端福無量。</div>
<div class='lg-row'>既無掉動及高慢，　亦離諂誑慳嫉心，</div>
<div class='lg-row'>懈怠諸緣皆悉捨，　唯勤行施利於世。</div>
<div class='lg-row'>財穀王位及身命，　歡喜捨已心無變，</div>
<div class='lg-row'>如斯善捨獲廣大，　菩提解脫未為難。</div>
<div class='lg-row'>愛樂諸來乞求者，　如父如母如妻子，</div>
<div class='lg-row'>所獲財物常行施，　見彼感財無妬心。</div>
<div class='lg-row'>行施之時眾繁雜，　土塊杖木來加害，</div>
<div class='lg-row'>雖見曾無忿恚心，　愛語如舊情欣悅。</div>
<div class='lg-row'>若施彼怨猶若親，　於驚怖者施無畏，</div>
<div class='lg-row'>凡所有物皆能捨，　而心未甞生鄙悋。</div>
<div class='lg-row'>恒樂正求無上法，　於世王位絕希求，</div>
<div class='lg-row'>出離世間嚴飾處，　常勤奉行於法施。</div>
<div class='lg-row'>除彼樂求穢欲者，　誰有能求天世王，</div>
<div class='lg-row'>是故智者不貪樂，　諸欲王位生天樂。</div>
<div class='lg-row'>大名稱者所行施，　恒求無上佛菩提，</div>
<div class='lg-row'>捨捐身命及餘事，　速疾能感多安樂。</div>
<div class='lg-row'>聰慧菩薩行諸施，　未曾遠離上菩提，</div>
<div class='lg-row'>不求妙色世間財，　又不願樂生天樂。</div>
<div class='lg-row'>雖求涅槃無所依，　遠離一切諸希願，</div>
<div class='lg-row'>若能如是善修習，　則名知道開道者。</div>
</div><p>「舍利子！聰慧菩薩摩訶薩於是布施具足成就，善能修行菩薩妙行無有疑惑。舍利子，是名菩薩摩訶薩柁那波羅蜜多。若諸菩薩摩訶薩為阿耨多羅三藐三菩提故，精進修行是菩薩行，一切眾魔魔民天子於此菩薩不能嬈亂，又不為彼異道他論所能摧屈。」</p>

<p class='juan'>大寶積經卷第四十一</p></div></div>
</div><!-- end of div[@id='body'] -->
</body></html>