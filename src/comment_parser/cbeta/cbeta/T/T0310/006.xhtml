<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu16' />大寶積經卷第六<p class="byline">大唐三藏菩提流志奉　詔譯</p><a id='mulu17' />第二無邊莊嚴會出離陀羅尼品第二</p><p>爾時無邊莊嚴菩薩摩訶薩白佛言世尊：「云何名為出離諸法陀羅尼門？」</p>
<p>佛言：「無邊莊嚴！此是出離一切文字印法，一切諸法悉入其中。云何名入？以平等故。一切諸法皆入平等，亦不見法入於平等，不可了知、不可得故。於一切法自性如實不分別時，一切諸法悉入其中，離於無作及有作故。由諸文字及以語業演說諸法，如是二種不如實故。性平等故，所有文字及以語業皆悉平等。於諸法中所有言說皆非如實，此是諸法如實句義。所有文字及以語業此二皆無，以無有故，無有真實開示演說。所言文字及以語業無真實者，即是諸法無差別句、無增勝句、無建立句，此甚深法不可宣說。一切諸法皆非真實非不真實。何以故？諸法本性非以文字語業宣說可見可得，一切諸法皆無本性。如是諸法，非作非不作、非等非不等、非寂靜非不寂靜，然於諸法亦住寂靜及不寂靜。所言住者，亦無所住亦不變異，亦復不住不變異法。何以故？法無住故不入算數，非由算數建立言教而能令法入於算數。一切文字語業演說皆不可得，不住於處及一切處。如是文字及以語業，無所從來、去無所至、不住中邊。一切文字及於語業，業非業故、非功用故，以於一切文字語業自性空故，文字語業亦復皆空。亦以文字語業他性空故，他性亦空。乃至自他性空故，自他性亦空。自他空故彼則寂靜，若寂靜者彼則寂滅，若寂滅者彼一切法即寂滅門。由彼彼門得說法名，若說文字，若說語業，彼一切門亦不可得，門清淨故、無所有故。由彼彼門演說諸法，而於此門究竟清淨，能平等入於一切法，如是厭離。云何厭離？謂貪本性。貪本性者彼則清淨，若清淨者彼則究竟，若究竟者云何有貪？云何有說？</p>
<p>「無邊莊嚴！如是略說，無有分別、無有戲論法門清淨陀羅尼門。入是門故，能破無明黑闇重障，能隨憶念明法種性，於一切法得入光明清淨法眼陀羅尼門，及能證得文字差別演說法門。由是門故，便得入於一切智智，及得近於諸佛如來。於諸法中得為勇健，能破外道降伏魔軍，令諸眾生增長善根，入於如來祕密之法，隨得法門陀羅尼門。由是法門，於十力中獲大法光，速疾成就如來之力。無邊莊嚴！諸佛如來以十力為力、為無上力，超過一切世間之力，能於眾中作師子吼。何等名為如來十力？無邊莊嚴！如來於此以無上上一切智智，於處非處以處非處如實了知。此是如來第一之力。由此力故處大仙位，為諸眾生演說正法，及能為轉無上法輪。唯除如來，天人世間先無有能如法轉者。復次如來以無分別一切智智，如實了知過去未來現在諸業、業攝取因善與不善無量行相，無著無礙。此是如來第二之力。復次如來以無分別一切智智無著無礙，能善了知一切有情無量諸行。此是如來第三之力。復次如來以無上上一切智智，如實了知種種勝解、無量勝解、各各勝解所有分別及妄分別。此是如來第四之力。復次如來能如實知無量界、種種界、無量緣、種種緣世間住處。此是如來第五之力。復次如來能如實知若因若緣知見趣道。此是如來第六之力。復次如來以於天眼無礙智見及以無上一切智智，如實了知諸有情等生死之智。此是如來第七之力。復次如來能如實知靜慮解脫等持等至，離染清淨能出入智。此是如來第八之力。復次如來宿住憶念作證明智如實了知。此是如來第九之力。復次如來漏盡智證明智如實了知。此是如來第十之力。無邊莊嚴！如是無量無上一切智力，以是智力悉成就故，為諸菩薩及諸眾生於諸佛智得攝受故，於諸法智證清淨故，開示演此無邊法藏。」</p>
<p>佛復告無邊莊嚴菩薩摩訶薩言：「善男子！汝今當觀如來所說如是甚深、如是難了一切智智力清淨故，所有諸法，說名如來及如來力，然於彼法亦不可見亦不可說。無邊莊嚴！所言力者，此是如來不可摧伏無上法門，於彼安住，開示演說此法理趣。由斯理趣建立力故，能演說此一切諸法無建立性，以之為力。如是諸力無生起性、無有自性、離於自性。如是如來十力圓滿，而能開示無量無邊甚深之義。無邊莊嚴！此是諸佛無上法門。住斯門已，便能演說如來十力，及能說此力清淨門普清淨門。無邊莊嚴！我當復為諸菩薩等能於法門得清淨故說陀羅尼，汝應聽受。陀羅尼曰：</p>
<p class="dharani">「怛姪<span class='note-inline'>(地也反)</span>他鉢囉<span class='note-inline'>(二合)</span>牟折寧<span class='note-inline'>(一)</span>　儞牟折寧<span class='note-inline'>(二)</span>　牟折寧<span class='note-inline'>(三)</span>　毘鉢囉<span class='note-inline'>(二合)</span>悶折儞<span class='note-inline'>(四)</span>　阿折黎<span class='note-inline'>(五)</span>　阿毘耶<span class='note-inline'>(二合、引)</span>咤儞<span class='note-inline'>(六)</span>　鉢囉<span class='note-inline'>(二合)</span>婆怒揭帝<span class='note-inline'>(七)</span>　帝誓<span class='note-inline'>(八)</span>　摩訶帝誓<span class='note-inline'>(九)</span>　阿鉢囉<span class='note-inline'>(二合)</span>底耶<span class='note-inline'>(二合)</span>末囉尼<span class='note-inline'>(十)</span>　阿那<span class='note-inline'>(引)</span>靺囉尼<span class='note-inline'>(十一)</span>　阿<span class='note-inline'>(引)</span>靺囉拏毘戍達儞<span class='note-inline'>(十二)</span>　儞馱那鉢囉<span class='note-inline'>(二合)</span>吠設儞<span class='note-inline'>(十三)</span>　突囉阿儞乞屣鉢儞<span class='note-inline'>(十四)</span>　靺虞<span class='note-inline'>(十五)</span>　靺虞薩嚩黎<span class='note-inline'>(十六)</span>　薩嚩囉尾戍憚儞<span class='note-inline'>(十七)</span>　母達囉<span class='note-inline'>(二合)</span><span class='note-inline'>(十八)</span>　母達囉<span class='note-inline'>(二合)</span>　尾戍憚儞<span class='note-inline'>(十九)</span>　薩鉢唎縛嚟<span class='note-inline'>(二十)</span>　三漫多鉢嚟嚩嚟<span class='note-inline'>(二十一)</span>　阿揭囉<span class='note-inline'>(引、二合)</span>弩麼底<span class='note-inline'>(二十二)</span>　遏他<span class='note-inline'>(二合)</span>娑憚儞<span class='note-inline'>(二十三)</span>　僧羯囉<span class='note-inline'>(二合)</span>尼麼掣憚儞<span class='note-inline'>(二十四)</span>　戍嚟<span class='note-inline'>(二十五)</span>　戍囉寐唎曳<span class='note-inline'>(二合)</span><span class='note-inline'>(二十六)</span>　阿<span class='note-inline'>(引)</span>褐囉<span class='note-inline'>(二合)</span>尼<span class='note-inline'>(二十七)</span>　烏波那末底<span class='note-inline'>(二十八)</span>　儞那嚟<span class='note-inline'>(二合)</span>設儞<span class='note-inline'>(二十九)</span>　三曼多波嚟普里也<span class='note-inline'>(二合)</span>揭帝<span class='note-inline'>(三十)</span>　馱羅<span class='note-inline'>(引)</span>弩揭帝<span class='note-inline'>(三十一)</span>　阿儞迷設儞<span class='note-inline'>(三十二)</span>　阿傘儞迷設儞<span class='note-inline'>(三十三)</span>　陀<span class='note-inline'>(引)</span>囉尼揭帝<span class='note-inline'>(三十四)</span>　儞馱那鉢唎戍憚儞<span class='note-inline'>(三十五)</span>　阿弩達囉毘婆枲儞<span class='note-inline'>(三十六)</span>　跋[口*致]囇<span class='note-inline'>(二合)</span><span class='note-inline'>(三十七)</span>　跋達囉<span class='note-inline'>(二合)</span>筏帝<span class='note-inline'>(三十八)</span>　莫异<span class='note-inline'>(三十九)</span>　莫企筏底<span class='note-inline'>(四十)</span>　珊馱<span class='note-inline'>(引)</span>囉尼<span class='note-inline'>(四十一)</span>　烏筏馱<span class='note-inline'>(引)</span>唎尼<span class='note-inline'>(四十二)</span>　阿難多鉢囉<span class='note-inline'>(二合)</span>皤吠<span class='note-inline'>(四十三)</span>　鉢囉<span class='note-inline'>(二合)</span>步<span class='note-inline'>(引)</span>多鉢唎嚩嚟<span class='note-inline'>(四十四)</span>　設儞<span class='note-inline'>(四十五)</span>　鉢唎<span class='note-inline'>(二合)</span>些設儞<span class='note-inline'>(四十六)</span>　摩訶嚩迦<span class='note-inline'>(引)</span>世<span class='note-inline'>(四十七)</span>　阿迦<span class='note-inline'>(引)</span>捨娑牟薩囉尼<span class='note-inline'>(四十八)</span>　弭底彌囉迦囉尼<span class='note-inline'>(四十九)</span>　薩婆若鉢他<span class='note-inline'>(上)</span>毘輸達儞<span class='note-inline'>(五十)</span>　涅槃那鉢他<span class='note-inline'>(上)</span>珊那唎設儞<span class='note-inline'>(五十一)</span>　莎訶<span class='note-inline'>(五十二)</span></p>
<p>「無邊莊嚴！此是陀羅尼印法教法門，一切諸法悉入其中。若諸菩薩於此法中如說修行，具勝辯才差別智慧，能善了知最勝出離陀羅尼句。云何名為勝出離句？陀羅尼曰：</p>
<p class="dharani">「娑<span class='note-inline'>(上)</span>揭囉阿<span class='note-inline'>(上)</span>鉢演多<span class='note-inline'>(一)</span>　蘇迷<span class='note-inline'>(上)</span>嚧囉怛那<span class='corr'>娑</span>揭囉珊儞折耶<span class='note-inline'>(二)</span>　阿毘怛儞<span class='note-inline'>(三)</span>　阿三毘怛儞<span class='note-inline'>(四)</span>　阿卑靺嚟<span class='note-inline'>(五)</span>　拔折囉<span class='note-inline'>(二合)</span>珊儞<span class='note-inline'>(六)</span>　涅陛設儞<span class='note-inline'>(七)</span>　阿乞芻<span class='note-inline'>(二合)</span>毘儞<span class='note-inline'>(八)</span>　阿僧乞芻<span class='note-inline'>(二合)</span>毘儞<span class='note-inline'>(九)</span>　阿乞沙<span class='note-inline'>(二合)</span>耶<span class='note-inline'>(十)</span>　阿避夜已<span class='note-inline'>(二合)</span><span class='note-inline'>(十一)</span>　乞沙<span class='note-inline'>(二合)</span>耶阿鉢演帝<span class='note-inline'>(十二)</span>　阿乞師<span class='note-inline'>(二合、去)</span>那乞沙演多薩姪里<span class='note-inline'>(二合)</span>世<span class='note-inline'>(平)</span><span class='note-inline'>(十三)</span>　阿鉢唎乞沙<span class='note-inline'>(二合)</span>曳<span class='note-inline'>(十四)</span>　阿毘乞疏<span class='note-inline'>(二合)</span>避儞<span class='note-inline'>(十五)</span>　阿毘揭嚟<span class='note-inline'>(十六)</span>　阿毘揭羅若那揭囉尼<span class='note-inline'>(十七)</span>　莎訶<span class='note-inline'>(十八)</span></p>
<p>「無邊莊嚴！此勝出離陀羅尼句，若有菩薩於此法中精勤修習，則能增長智慧如海，能以大慈慰喻眾生言：『我授汝廣大法藥，破滅汝等無明黑闇，拔除汝等無始無終生死煩惱憂苦毒箭，亦令汝等愛縛當解，超度一切生死瀑流。』作大法光，使諸眾生善根生長，能得究竟永拔濟故。如是善人為善導首，能令入於一切智智，亦復不令有一眾生從此無上大智退失。能以大慈普遍一切，令諸眾生於未聽受與義相應寂滅厭離無生智門得無礙辯。無邊莊嚴！若諸菩薩欲說法時，云何於此陀羅尼句繫念現前令法不斷？謂諸菩薩處師子座，以無礙辯思惟如來無量功德。由於方便廣大智慧，令善巧地極清淨故。若諸眾生於聽法所來雲集時，當於彼所發生大悲，於諸眾生起大慈心，以廣大智決定理趣，如實開示令不增減。知諸眾生意樂差別，以善分明決定語業及文字句廣為宣說。由是說故，能令自身善根增長，以清淨法攝受眾生。如來能以無量譬喻，開示演說如是法聚陀羅尼門。汝等若能如是宣說無上正法，是則住於佛所作事，速疾圓滿四無所畏。</p>
<p>「無邊莊嚴！如是菩薩以大方便清淨智慧善能修習起神通業，所有諸法即能攝取廣大智聚。此中何者起神通業？無邊莊嚴！若諸菩薩住神足中，以如虛空無所依想，善能分析大種積聚。如來成就無礙智見、無邊智見，以智見力於一切法得善巧智，能善決定，無有少法而可了知，住無所得、住無等等，亦不與俱；住阿蘭若、住無執著、住清淨智，無有少法不知不見，遠離黑闇無有障礙，善住無量無邊智見。是故如來平等見覺一切諸法如幻如夢，及能<span class='corr'>開</span>示無名法想，是故我等應隨佛學。如來智慧無有障礙，能善了知一切眾生上中下根，令諸菩薩安住平等起神通業，由是成就神足現前。由是神足加持之力，於戒定慧及以解脫智見，淨施法智善能安住。由此能得真實加持，攝受無量差別神變。於梵世間而得自在，處師子座擊大法鼓，令諸眾會皆悉歡喜，及為眾生作大利益。</p>
<p>「無邊莊嚴！譬如大鐵輪圍山王，以諸眾生業增上力，於此世界圍遶而住，不令眾生嗅地獄香、聞地獄聲、見於地獄。如是菩薩於此法中善修學已，為諸眾生除滅一切有障礙法，授與一切無障礙法。如是菩薩以金剛智攝受善巧，於此法教悟入甚深，住無所得甘露灌灑。云何名得甘露灌灑？謂煩惱魔、蘊魔、天魔所不能損，縱於死時雖有死魔，亦得自在不起死想。何以故？由彼正士住於空性無相無願，於一切法無所分別、不生不滅、不墮不起、不來不去不住、不染不淨，亦不怯弱，無有障礙、無有所得，捨離憍慢其心謙下，內離迷惑善了於外，見聞覺知所不能攝。了知諸法皆悉平等，如實入於如來法中，以不虛妄無有變異安住真如。此即名為諸菩薩等所入般若波羅蜜門。於此住已，則能成就無邊智慧。由是慧力，能使入於不思議智及諸如來祕密言說，於一切法能善了知，隨覺無間等菩提故，隨覺無間不可思議，等於菩提不可思議。隨覺無間無所分別，等於菩提無所分別。了知無間及菩提法無所得故，彼亦不作無間差別，不作菩提平等之想。無間菩提不作不壞、不集不散，於此義中能作業者，於此所說寂靜法門而不執著，亦不分別諸業果報，能善了知業果平等，以平等故不得業果，亦不分別亦不執著。何以故？彼於煩惱及以業障，獲得輕安遠離結因，於諸法門能得照曜，於此陀羅尼品能得光明。彼住如是清淨門故，能於十方世界遊化，具清淨行無所住著，不為世法之所染污，於諸世間天人之中堪為福田親近供養。無邊莊嚴！我說供養住第八地諸善男子功德無量，何況菩薩於如是法而修行者。若於菩提及以眾生，眾生之法乃至世間之法，無有所得亦不分別及諸戲論，彼人則能了知此法如說修行，能消世間廣大供養，應以如來供養而供養之。</p>
<p>「無邊莊嚴！若諸菩薩修學此法，於諸供養一切所有皆悉具足，離諸怖畏乃至能捨一切身命。彼於諸法無所攝受，而能攝受廣大之法。處無畏座作師子吼。降伏外道及外道法，摧滅波旬及魔軍眾，能除眾生一切覆障。當以法船渡諸眾生，當示眾生一切智道，當能安住一切眾生於隨順道，當能令彼一切眾生隨順聖諦不相違逆，當為眾生開示一切菩提分法，當以法施慰喻眾生，當令眾生能得法喜。無邊莊嚴！若有於此陀羅尼門能忍信受，則與得受菩提記人等無有異。彼既聞法，當於己身而自授記。如來法王施設此法開此法藏，而能安立此陀羅尼印，及能建立此諸法門攝受我等。是我等父、哀愍我者。無邊莊嚴！若有菩薩以勝意樂能於我所起於父想，彼人當得入如來數如我無異。無邊莊嚴！於此陀羅尼門法品之中，此是第二出離陀羅尼印演說法藏。」</p>
</div>
<div class='div-pin'><a id='mulu18' /><a id='mulu19' />
<p class='h2'>清淨陀羅尼品第三之一</p><p>爾時世尊觀察四方，作如是類種種神通，以神通力令此眾會諸菩薩等見於十方無量諸佛，及聞諸佛所說之法。爾時佛告無邊莊嚴：「汝觀如來於一切法無有所作，無數離數及寂靜數，能作如是自在神通；如來之力、無畏如是。無邊莊嚴！如來之性，不一不異非不一異，無所有故非有非無，無有自性非無自性，應如是知如來之性，乃至無有少法可得。如是見者亦復無有少法可見，若不可見則無所有亦無所取。無邊莊嚴！如來之性無少真實少不真實。若少真實少不真實，是則應言有如來性、無如來性。如來之性離有離無亦不曾離。無邊莊嚴！一切諸法自性本性猶如虛空。如是法門，諸佛如來未出世時所未曾說。無邊莊嚴，若諸菩薩於此法中如是解者，則能發生無量辯才，於諸法中能為照曜，於佛無畏而作光明。無邊莊嚴！言無畏者，謂得如來最上無畏，能於少法不攝受故、不增長故、不可得故、不遍得故、不隨得故。如來出世若不出世，法不增減、不遍增減。諸法自性本性常住，法界住性、法界定性。無邊莊嚴！一切諸法住法定性，如是無有、不可得故。一切諸法皆妄分別，不以業報而得成就，是故能入一切諸法無業報門。如是諸法無自性故、不如實故，諸業於果非生滅因，於滅趣道亦復非因。如來但以世俗施設說一切法有因非因，因自在故、無有因故。此是如來無畏之地，如來具足無量辯才故能得入大無畏地。</p>
<p>「無邊莊嚴！云何無畏？謂諸如來四無所畏。此四無畏，緣覺尚無，何況聲聞及餘世間。何等為四？一者，唱言：『我是如來、應、正等覺，一切知者、一切見者。或有一切天人世間立論於我，言我不能覺了諸法。無有是處。』由此能得最上無畏，於眾會中正師子吼，我能演說無上甚深廣大法教。二者，唱言：『我是一切諸漏盡者。或有一切天人世間立論於我，諸漏不盡。無有是處。』由此能得住於安樂，我開示此無量俱胝劫所積集無上法藏。三者，『我所宣說出離覺了，於彼修習正苦滅盡。或天世間立論於我，若苦盡道不出離者。無有是處。』我不見此相，我不見此相時得安樂住，為諸眾生示現此法種性，於眾會中作師子吼。四者，『我所宣說諸障礙法，於此或有天人魔梵沙門婆羅門眾立論於我，於彼習行無障礙者。無有是處。』我不見此相時，得增上安樂住，我於眾中正師子吼，我能轉此無上法輪，一切外道諸天世間所不能轉。無邊莊嚴！此是如來四無所畏。此中菩薩勤修學時，速疾獲得無畏之地，於人天中最為殊勝。</p>
<p>「無邊莊嚴！若諸菩薩由善修習虛空相故，則能發生不可思議遍清淨門。由是門故，於一切法最初了知，見一切法等虛空相無二無別，一切諸法亦復如是。然於虛空亦不分別亦不戲論，得義善巧。無少法界所從將來，亦不將去，亦不積集，乃能觀察一切諸法無有積集不來不去，於一切法行無所行，燃大法炬為諸眾生作法照曜。無邊莊嚴！汝觀此法能為菩薩幾許利益？幾許事業？謂佛十力、四無所畏，亦復無有少法可得亦非不得。無邊莊嚴！一切諸法等虛空相，為得義利開示演說業所依事及彼業因，於中亦無義利可得。無邊莊嚴！此甚深法一切世間之所難信。一切世間皆是滅壞虛妄建立，由是於此法毘奈耶不能信受，亦非世間能知世間皆悉非法。以執著故，言有世間及安住處，假使乃至法想執著，亦無有法而可執著。由於非法起執著故，則與如來及所說法共興諍論，又不能了一切諸法自性本性，復與無生法等相違，是故於此甚深法教不能解了。</p>
<p>「無邊莊嚴！我為一切天人所信，如實語者、無諍論者，如來世尊息諍論故、捨離蘊故，開示演說如是法教，於中無蘊亦無蘊盡。無邊莊嚴！一切有者，所謂一切善不善法，於中都無善不善法，善不善法皆悉寂靜，善不善法各不相知，善不善法不相映蔽，以善不善執著因緣，是故如來說一切法皆悉無記。以彼真實善不善法不可得故，若不可得則無有記。何以故？於中無因，無因可見。無邊莊嚴！汝今當觀一切諸法皆悉無記。若諸菩薩如是覺已，於一切法無記言說亦不可得。如是法門為諸菩薩於不善法如實見故，得捨圓滿於法不住，以無記門證入諸法。是無記門彼則非門，若非門者則不可得，若不可得彼則清淨，此是諸菩薩所入陀羅尼清淨法門。由是門故，得一切法光明照曜，於諸法中無有愚闇迷惑猶豫，及能獲得無礙法智慧眼清淨。</p>
<p>「無邊莊嚴！於此法中應生願樂。云何願樂？謂於諸法無所取故無有執著，究竟離捨超過攝藏，無希求故、於善不善一切有為及世間法不觀待故。此是無上不放逸地、離攀緣地，於諸法中無有所住，不來不去無所建立，此則說名慧眼清淨究竟遠離。無所取故，善能觀察捨離一切自性本性，此名慧眼。言慧眼者，所謂盡滅厭離智性。如是智性，無生無作本性寂靜，亦復不與寂靜相應，斷相應故，亦復非斷亦非無斷，無缺無減，此則名為清淨慧眼無戲論道。由是慧眼得成就故，以大慈悲攝諸眾生，令其發心住緣眾生無盡妙行，及能覺了一切諸法無有我人眾生壽者。彼若證得大菩提時，決定當能開示演說無上法藏，及能清淨陀羅尼門，為諸眾生種性教法不斷盡故應置法印。」</p>
<p>佛復告無邊莊嚴菩薩摩訶薩言：「此陀羅尼清淨法門，一切諸佛常所護念攝受開演。住於十方三世諸佛，亦皆宣說如是法門，為諸菩薩開示三世平等法性。由是能於三世諸法如實悟入此之法門，成就菩薩清淨三世總持慧故。彼諸菩薩無有世想，於善不善了知無二，而能生長種種善根，身語意業悉皆清淨，能遍清淨無量法門。為得清淨總持慧故，亦能開演無起作性清淨法教，復能開示一切諸法畢竟空寂猶如虛空，又能示現廣大慧光。而為開示清淨智故，亦能開示一切諸法及與菩提如虛空性。而為示現一切智智道清淨故，又能開示清淨道法即是菩提。隨其所願得圓滿故能正了知，演出實諦方便善巧，而能宣說無分別諦故，能善開示諸佛智慧，隨順覺了一切義故。無邊莊嚴！若諸菩薩於此法中善修學者，能速清淨菩提資糧，得住菩提無有遠近，不與少法共相違背，亦不於此所說諸法而見遠近，不以法及非法隨見菩提。通達菩提絕諸顯示，能以平等無顯示義了知菩提。及觀諸法寂靜義時不分別菩提，亦不見寂靜不寂靜義，非寂靜外見不寂靜，無有少分能觀見想。於一切處能清淨見，亦無少有可能清淨。此是諸菩薩清淨智門。由此門故，而能隨念諸佛如來無邊法藏陀羅尼門，能遍了知諸有情類自性本性，為諸有情開示演說此諸法藏。能遍清淨諸智慧業諸所願求，於阿耨多羅三藐三菩提現等覺已，增上意樂終不退轉，及能隨念善清淨願，於一切法速得自在而能習行。諸佛如來大慈大悲，一切如來善巧法藏，皆現在前。及能示現無量無邊大法光明，身常安住諸佛智境。</p>
<p>「無邊莊嚴！此無量無邊法門，誰之增語？無邊莊嚴！無量無邊者，謂一切法、地水火風虛空識界皆無量故，欲界色界及無色界、諸有情界無有量故，然無少分諸有情界可得了知，有情無故。如是如是，此有情界不可得不可了知，界無有故。是故諸法等涅槃界、趣入涅槃。一切諸法皆同趣入不可說處，於涅槃界無有少分而可說故。涅槃界中無有障礙亦無蓋覆障礙，蓋覆永清淨故，是故涅槃界清淨最清淨。是涅槃界，界亦非界，遠離界故、無有界故、超過界故，然以似界方便顯說。所言界者，安住非界及非非界，於言說中亦無有界，但以語言顯說諸法。所有言說及能說者，皆不可得、不可了知。一切言說即非言說，如是一切言說如虛空性等入虛空。由是地界不能言說、無能說力，乃至空界不能言說、無能說力。言識界者，由是但以語言顯說諸法，而彼識界界亦非界，不入諸界、不與界相應非不相應，從虛空生入於虛空。如是識界，不在內不在外不在中間，隨其空分之所攝受趣入虛空，不可施設不可覩見。若不可施設彼無所作，餘緣相應說有識界。此是菩薩之所入門。一切諸法本性自性猶如虛空，以依法界開示演說，而亦無有諸法之界，界非界故。一切諸法猶如虛空，是故如來說一切法皆是虛空，量難得故。顯一切法皆虛空性，諸法本性如虛空故，但以語言開示演說。</p>
<p>「無邊莊嚴！汝觀如來智所演說爾所清淨，彼無法可生亦無法授與。如是清淨法教，是諸菩薩不顛倒智。是故汝等應當願樂，不由他緣智得無分別不增分別，及能清淨不可言說理趣法門，由一切法智清淨故。」</p>
<p>佛告無邊莊嚴：「諸飛鳥類於何所行？」</p>
<p>無邊莊嚴白佛言：「世尊！行於虛空。」</p>
<p>佛復問言：「虛空復何所行？」</p>
<p>答言：「世尊！如是虛空無有所行。」</p>
<p>佛言：「如是如是，一切諸法猶如虛空無有所行，行無所行法不可得，是故諸法無有所行亦復不行。諸法本性無有可行及無可說，而此法門為諸菩薩得虛空智清淨故轉。此是無邊光明法門，普遍照耀無量無邊，猶如虛空，彼之光明普遍照耀亦不可見。菩薩得是門已，能遍觀察十方世界，及能隨見一切世間。無邊莊嚴，此是菩薩智所知地、通達智地，而非一切他論者地，彼不能說故。此法理趣是不可說法印，語言顯示不可得故。是故一切諸法不印亦不增印。了知不印，修習善巧故，以虛空印印一切法。以無相印能示現彼虛空無相，無有為相、無語言相，以空無故說此虛空。所言虛空，彼無實體故說為空。以真勝義，應知諸法無言彼岸。無邊莊嚴！我於此中當說陀羅尼印能清淨句，為虛空句，智清淨故。如空無句，無句清淨。如是應當了無諸句。其句云何？」即說呪曰：</p>
<p class="dharani">「毘筏嚟<span class='note-inline'>(一)</span>　毘筏囉<span class='note-inline'>(引)</span>弩娑呬諦<span class='note-inline'>(二)</span>　鉢囉<span class='note-inline'>(引、二合)</span>弩儞<span class='note-inline'>(三)</span>　儞珊那<span class='note-inline'>(上)</span>尾筏囉尼<span class='note-inline'>(上)</span><span class='note-inline'>(四)</span>　阿毘夜<span class='note-inline'>(二合)</span>筏<span class='corr'>迦</span><span class='note-inline'>(引)</span>賖珊㮈設儞<span class='note-inline'>(五)</span>　鉢囉<span class='note-inline'>(二合)</span>皤<span class='note-inline'>(去)</span>嚟<span class='note-inline'>(六)</span>　鉢囉<span class='note-inline'>(二合)</span>皤<span class='note-inline'>(去)</span>囉弭輸達儞<span class='note-inline'>(七)</span>　涅毘羯鞞<span class='note-inline'>(八)</span>　阿<span class='note-inline'>(引)</span>迦<span class='note-inline'>(去)</span>賖三摩筏娑囉尼<span class='note-inline'>(上)</span><span class='note-inline'>(九)</span>　儞省霓<span class='note-inline'>(十)</span>　省<span class='note-inline'>(上)</span>伽<span class='note-inline'>(上)</span>波揭底<span class='note-inline'>(十一)</span>　省<span class='note-inline'>(上、去)</span>伽<span class='note-inline'>(去)</span>毘牟折儞<span class='note-inline'>(十二)</span>　阿<span class='note-inline'>(引)</span>娜<span class='note-inline'>(上)</span>馱儞<span class='note-inline'>(十三)</span>　阿<span class='note-inline'>(引)</span>馱<span class='note-inline'>(去)</span>曩毘揭帝<span class='note-inline'>(十四)</span>　薑<span class='note-inline'>(去)</span>乞沙<span class='note-inline'>(二合)</span>掣<span class='note-inline'>(去)</span>那鉢唎羯麼<span class='note-inline'>(十五)</span>　遏掣<span class='note-inline'>(去)</span>泥<span class='note-inline'>(十六)</span>　阿弩鉢掣泥<span class='note-inline'>(十七)</span>　阿三<span class='note-inline'>(去)</span>冥<span class='note-inline'>(十八)</span>　地毘耶<span class='note-inline'>(二合)</span><span class='note-inline'>(十九)</span>　若曩阿<span class='note-inline'>(引)</span>呵囉寧<span class='note-inline'>(二十)</span>　鉢囉<span class='note-inline'>(二合)</span>攘斫芻毘輸馱儞<span class='note-inline'>(二十一)</span>　設黎耶<span class='note-inline'>(二合、引)</span>播那耶儞<span class='note-inline'>(二十二)</span>　地孕<span class='note-inline'>(二合)</span>祇烏怛囉尼<span class='note-inline'>(上)</span><span class='note-inline'>(二十三)</span>　阿喻雞<span class='note-inline'>(二十四)</span>　阿毘喻雞<span class='note-inline'>(二十五)</span>　阿三鉢囉<span class='note-inline'>(二合)</span>喻雞<span class='note-inline'>(二十六)</span>　阿毘鉢囉<span class='note-inline'>(二合)</span>喻雞<span class='note-inline'>(二十七)</span>　阿紇囉<span class='note-inline'>(二合)</span>鉢馱涅賀嚟<span class='note-inline'>(二十八)</span>　涅提賖鉢馱毘輸達儞<span class='note-inline'>(二十九)</span>　阿底多<span class='note-inline'>(引)</span>那揭多鉢囉<span class='note-inline'>(二合)</span>底逾<span class='note-inline'>(二合)</span>般那毘輸達儞<span class='note-inline'>(三十)</span>　訖唎<span class='note-inline'>(二合)</span>多鉢唎<span class='note-inline'>(二合)</span>羯麼毘儞諦<span class='note-inline'>(三十一)</span>　曩多<span class='note-inline'>(引)</span>囉他<span class='note-inline'>(二合)</span>弩揭諦<span class='note-inline'>(三十二)</span>　阿僧羯囉<span class='note-inline'>(二合)</span>冥<span class='note-inline'>(三十三)</span>　阿訖囉鉢馱毘輸達儞<span class='note-inline'>(三十四)</span>　鉢馱鉢囉<span class='note-inline'>(二合)</span>陛馱攘那毘輸達儞<span class='note-inline'>(三十五)</span>　涅皤斯<span class='note-inline'>(三十六)</span>　阿<span class='note-inline'>(去)</span>皤<span class='note-inline'>(去)</span>婆毘輸達儞<span class='note-inline'>(三十七)</span>　三漫多㮈賖地賖毘耶<span class='note-inline'>(二合)</span>筏盧羯寧<span class='note-inline'>(三十八)</span>　弭囉<span class='note-inline'>(引)</span>瘧<span class='note-inline'>(上)</span>鉢馱涅訶嚟<span class='note-inline'>(三十九)</span>　鉢囉<span class='note-inline'>(二合)</span>若弭輸地<span class='note-inline'>(四十)</span>　嗚<span class='note-inline'>(上)</span>皤<span class='note-inline'>(去)</span>娑阿鉢囉<span class='note-inline'>(二合)</span>冥迦囉尼<span class='note-inline'>(四十一)</span>　阿矩羅波<span class='note-inline'>(二合)</span>達摩㮈唎設那弭輸達儞<span class='note-inline'>(四十二)</span>　步多<span class='note-inline'>(去)</span>遏囉他<span class='note-inline'>(二合)</span>珊㮈唎設儞<span class='note-inline'>(四十三)</span>　阿怒耄馱遏他<span class='note-inline'>(二合)</span>弭輸誕儞<span class='note-inline'>(四十四)</span>　娑竭囉質多弩鉢囉吠世<span class='note-inline'>(四十五)</span>　謎嚧鉢唎僧薩他<span class='note-inline'>(二合、引)</span>寧<span class='note-inline'>(四十六)</span>　囉濕弭<span class='note-inline'>(二合)</span>鉢囉<span class='note-inline'>(二合)</span>多鉢儞<span class='note-inline'>(四十七)</span>　薩婆路迦<span class='note-inline'>(引)</span>地鉢帝耶攘囊尾輸誕儞<span class='note-inline'>(四十八)</span>　阿鉢囉<span class='note-inline'>(二合)</span>底褐多<span class='note-inline'>(四十九)</span>　阿僧伽攘那㮈唎<span class='note-inline'>(二合)</span>設寧<span class='note-inline'>(五十)</span>」</p>
<p>佛言：「無邊莊嚴！此諸陀羅尼印能清淨句，演說虛空分段之句，無有分段遍無分段，無分段故於中無句。無句清淨，由一切法句清淨故。為彼發趣住大乘者、希求甚深清淨法者，由如來力所加持故，此諸呪句而得流布。無邊莊嚴！若善男子愛樂現證大菩提者、欲為眾生作利益者，於此呪句雖未曾聞而能悟解，若有非人或淨居天，持此呪句當授與彼。若有發趣阿耨多羅三藐三菩提者，諸天子等亦持此呪而授與之。」即說呪曰：</p>
<p class="dharani">「烏波僧荷嚟<span class='note-inline'>(一)</span>　娑荷嚟<span class='note-inline'>(二)</span>　紇唎<span class='note-inline'>(二合)</span><span class='note-inline'>(三)</span>　室唎<span class='note-inline'>(二合)</span>地唎<span class='note-inline'>(二合)</span>底弭輸誕儞<span class='note-inline'>(四)</span>　羯量曩遏他<span class='note-inline'>(二合)</span>涅弟閃鉢囉<span class='note-inline'>(二合)</span>底皤底<span class='note-inline'>(五)</span>　質多末弩弭攘那弭輸誕儞<span class='note-inline'>(六)</span>　阿<span class='note-inline'>(引)</span>地耶<span class='note-inline'>(二合)</span>怛麼<span class='note-inline'>(二合)</span>麼呬遏馱鉢唎輸誕儞<span class='note-inline'>(七)</span>　揭底枲蜜里<span class='note-inline'>(二合)</span>底末底<span class='note-inline'>(八)</span>　阿<span class='note-inline'>(引)</span>褐囉儞岌多<span class='note-inline'>(九)</span>　岌多鉢底<span class='note-inline'>(十)</span>　薩嚟<span class='note-inline'>(十一)</span>　薩囉筏底<span class='note-inline'>(十二)</span>」</p>
<p>佛言：「無邊莊嚴！有諸天神住雪山中，彼等天神若如來力之所加持，而能授與諸說法者法之光明。」即說呪曰：</p>
<p class="dharani">「末底弭輸誕儞<span class='note-inline'>(一)</span>　蘇育多寐唎曳<span class='note-inline'>(二合)</span><span class='note-inline'>(二)</span>　阿竭囉<span class='note-inline'>(二<span class='corr'>合</span>)</span>呬多鉢馱涅荷唎<span class='note-inline'>(三)</span>　阿枳邏<span class='note-inline'>(引)</span>枲儞<span class='note-inline'>(四)</span>　阿弭邏枲儞<span class='note-inline'>(五)</span>　欝他<span class='note-inline'>(引)</span>曩三半寧<span class='note-inline'>(六)</span>　弭儞多三麼<span class='note-inline'>(引)</span>那鉢底<span class='note-inline'>(七)</span>　末底阿揭羅<span class='note-inline'>(二合)</span>怒蘖諦<span class='note-inline'>(八)</span>」</p>

<p class='juan'>大寶積經卷第六</p></div></div>
</div><!-- end of div[@id='body'] -->
</body></html>