<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu96' />大寶積經卷第二十一</p><p class="byline">大唐三藏菩提流志奉　詔譯</p><a id='mulu97' /><a id='mulu98' />
<p class='h1'>被甲莊嚴會第七之一</p><p>如是我聞：</p>
<p>一時佛住王舍城迦蘭陀竹林，與大比丘眾及諸菩薩摩訶薩俱，悉從種種佛剎來集。爾時世尊，無量百千眾所圍遶供養恭敬。時彼眾中有菩薩摩訶薩名無邊慧，即從坐起，偏袒右肩右膝著地，稽首作禮合掌向佛，白言：「世尊！我有少疑請問如來，願垂聽許為我宣說。」</p>
<p>爾時無邊慧菩薩摩訶薩而說偈言：</p>

<div class="lg regular" style="margin-left:1em;"><div class='lg-row'>「大雄大丈夫，　世間無與等，</div>
<div class='lg-row'>我為眾生故，　少疑當請問。</div>
<div class='lg-row'>不起師子座，　現身遍十方，</div>
<div class='lg-row'>一切異論中，　無能傾動者，</div>
<div class='lg-row'>智藏無邊際，　諸力無有量，</div>
<div class='lg-row'>世尊一一力，　普能度世間，</div>
<div class='lg-row'>善住一切智，　善住於十力，</div>
<div class='lg-row'>無畏大師子，　最勝無上尊，</div>
<div class='lg-row'>十八不共法，　如來之所有，</div>
<div class='lg-row'>照明於世間，　摧伏諸外道，</div>
<div class='lg-row'>了知一切法，　是故無過上，</div>
<div class='lg-row'>無失大導師，　我疑當請問。</div>
<div class='lg-row'>無邊離垢智，　大海不動智，</div>
<div class='lg-row'>境界無礙智，　我疑當請問。</div>
<div class='lg-row'>世尊善修集，　於道無疑惑，</div>
<div class='lg-row'>安隱大導師，　我疑當請問。</div>
<div class='lg-row'>已度諸暴流，　已斷諸結縛，</div>
<div class='lg-row'>能拔眾毒箭，　我疑當請問。</div>
<div class='lg-row'>已破無明㲉，　已息煩惱熱，</div>
<div class='lg-row'>清涼善安住，　我疑當請問。</div>
<div class='lg-row'>無畏無上智，　無著無礙智，</div>
<div class='lg-row'>法海一切智，　如來已證得。</div>
<div class='lg-row'>佛無量功德，　智證悉圓滿，</div>
<div class='lg-row'>盡一切有漏，　破諸煩惱見。</div>
<div class='lg-row'>世尊多積集，　無量大功德，</div>
<div class='lg-row'>不思議法王，　我疑當請問。</div>
<div class='lg-row'>世尊殊勝智，　普能照世間，</div>
<div class='lg-row'>演暢法光明，　無邊功德海。</div>
<div class='lg-row'>導師法光故，　遍照於世間，</div>
<div class='lg-row'>是故世間中，　佛法光明現。</div>
<div class='lg-row'>法海一切智，　辯才無有上，</div>
<div class='lg-row'>精進不思議，　清淨離諸見。</div>
<div class='lg-row'>佛眼無邊故，　智境亦無邊，</div>
<div class='lg-row'>世間無等尊，　我疑當請問。</div>
<div class='lg-row'>法王大牟尼，　能斷眾生惑，</div>
<div class='lg-row'>導師我當問，　願隨其意樂。</div>
<div class='lg-row'>我觀一切處，　天上及人間，</div>
<div class='lg-row'>無有等如來，　普遍照明者。</div>
<div class='lg-row'>善住諸功德，　莊嚴大丈夫，</div>
<div class='lg-row'>不思議法王，　仙中照曜者。</div>
<div class='lg-row'>譬如大雪山，　眾寶端嚴處，</div>
<div class='lg-row'>世尊安法座，　端嚴亦如是。</div>
<div class='lg-row'>妙音大精進，　能宣悅意聲，</div>
<div class='lg-row'>眾生若得聞，　善根悉清淨。</div>
<div class='lg-row'>世尊人中勝，　時演法光明，</div>
<div class='lg-row'>以是諸眾生，　隨意便開覺。</div>
<div class='lg-row'>知時知眾會，　知人大導師，</div>
<div class='lg-row'>敷演法光明，　以時智慧者。</div>
<div class='lg-row'>梵音大精進，　願賜清淨言，</div>
<div class='lg-row'>如天雨大地，　法潤遍霑洽。</div>
<div class='lg-row'>世尊處眾會，　普宣法雨已，</div>
<div class='lg-row'>於此法悕望，　眾生皆滿足。</div>
<div class='lg-row'>最上勝安住，　如王處妙高，</div>
<div class='lg-row'>惠施諸眾生，　能令眾歡喜。</div>
<div class='lg-row'>大雄兩足尊，　不思議境界，</div>
<div class='lg-row'>一切諸眾生，　無有能知者。</div>
<div class='lg-row'>無量大丈夫，　眾會已和合，</div>
<div class='lg-row'>依怙大牟尼，　志求佛境界。</div>
<div class='lg-row'>我於佛境界，　發趣故來集，</div>
<div class='lg-row'>導師無礙智，　如何疾開覺。</div>
<div class='lg-row'>我隨其意樂，　瞻顏欲請問，</div>
<div class='lg-row'>世尊願開示，　為斷諸疑惑。</div>
<div class='lg-row'>若聞無上法，　便得心歡喜，</div>
<div class='lg-row'>踊躍充遍身，　能斷眾疑網。</div>
<div class='lg-row'>法王無上尊，　一切智無畏，</div>
<div class='lg-row'>一切知見者，　我疑當請問。</div>
<div class='lg-row'>佛於一切法，　無有少疑惑，</div>
<div class='lg-row'>精進大導師，　我疑當請問。</div>
<div class='lg-row'>無上斷疑者，　於法不疑惑，</div>
<div class='lg-row'>無邊功德海，　我疑當請問。</div>
<div class='lg-row'>無邊大光明，　無邊大功德，</div>
<div class='lg-row'>無邊清淨智，　我疑當請問。</div>
<div class='lg-row'>無邊精進智，　無邊境界智，</div>
<div class='lg-row'>無邊饒益智，　我疑當請問。</div>
<div class='lg-row'>世尊無邊智，　離邊及無邊，</div>
<div class='lg-row'>能斷一切疑，　我疑當請問。</div>
<div class='lg-row'>不思議法王，　垂哀聽我問，</div>
<div class='lg-row'>見許我當問，　牟尼為宣說。</div>
<div class='lg-row'>請問一切智，　釋迦名稱尊，</div>
<div class='lg-row'>若垂聽許我，　願決我疑網。」</div>
</div><p>爾時世尊告無邊慧菩薩摩訶薩言：「無邊慧！汝今於我渴仰志求，欲於如來幾何所問？若有問者，我當解說。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「告無邊慧，　汝欲何問，　悉應問之，</div>
<div class='lg-row'>我當解說。　如彼所問，　一一發明，</div>
<div class='lg-row'>隨其樂欲，　速為開示。　我為汝說，</div>
<div class='lg-row'>一切無疑，　如汝志求，　稱汝所問。</div>
<div class='lg-row'>汝今時問，　如時如義，　以時問故，</div>
<div class='lg-row'>我決定說。　如汝意樂，　問所應問，</div>
<div class='lg-row'>我皆隨順，　為汝說之。　汝今時問，</div>
<div class='lg-row'>我亦時說，　斷汝疑網，　當得無疑。</div>
<div class='lg-row'>我為法王，　了義究竟，　於一切法，</div>
<div class='lg-row'>得無疑惑。　我於諸法，　正覺難思，</div>
<div class='lg-row'>如眾生意，　所問為說。　我於諸法，</div>
<div class='lg-row'>悉無有疑，　時而問者，　速當為說。</div>
<div class='lg-row'>我時為說，　無有疑惑，　如其意樂，</div>
<div class='lg-row'>釋彼所疑。　我常了知，　時及眾會，</div>
<div class='lg-row'>諸眾生等，　意趣所同。　亦常觀察，</div>
<div class='lg-row'>一切眾生，　有欲無欲，　彼皆明見。</div>
<div class='lg-row'>若有智者，　能善修行，　我皆以時，</div>
<div class='lg-row'>正法開悟。　若無智者，　愚癡迷亂，</div>
<div class='lg-row'>彼無慧明，　不尊重法。　若無尊重，</div>
<div class='lg-row'>於法不求，　雖聞此法，　無大明智。</div>
<div class='lg-row'>法善巧者，　於法希求，　若聞此法，</div>
<div class='lg-row'>得大明智。　樂大乘者，　求人中尊，</div>
<div class='lg-row'>聞斯法已，　得大明智。　佛無上智，</div>
<div class='lg-row'>不思議智，　而發趣者，　聞皆滿足。</div>
<div class='lg-row'>樂無礙智，　求最上尊，　彼聞此法，</div>
<div class='lg-row'>得大饒益。　若有智性，　求不思議，</div>
<div class='lg-row'>彼聞此法，　得無上智。　若有眾生，</div>
<div class='lg-row'>求佛道場，　轉無上輪，　得法歡喜。</div>
<div class='lg-row'>愛樂精進，　於法尊崇，　聞離垢法，</div>
<div class='lg-row'>欣然踊躍。　若有眾生，　樂善修習，</div>
<div class='lg-row'>以法光明，　說無上法。　荷諸重擔，</div>
<div class='lg-row'>無邊策修，　彼聞法已，　歡喜充滿。</div>
<div class='lg-row'>若有希願，　善法思惟，　於彼慈哀，</div>
<div class='lg-row'>為之開釋。　哀愍汝等，　隨汝所問，</div>
<div class='lg-row'>我能決定，　當斷汝疑。　我多千歲，</div>
<div class='lg-row'>修行善巧，　疑惑已除，　知汝意樂。</div>
<div class='lg-row'>若有疑者，　恣汝所問，　當為汝說，</div>
<div class='lg-row'>斷諸疑惑。　若有疑者，　恣汝所問，</div>
<div class='lg-row'>如其樂欲，　我當說之。　若有疑者，</div>
<div class='lg-row'>恣汝所問，　我住於法，　得無動搖。」</div>
</div><p>爾時無邊慧菩薩摩訶薩白佛言：「世尊！如來、應、正遍知，我於菩薩乘中少有所疑，今當請問。何等善丈夫遠離於怖畏一心正念，為諸眾生被大甲冑，於大甲冑而莊嚴之，起大愛樂而尊重之，以不放逸乘此大乘，以大清淨平正之道，無諸堆阜瓦石荊棘眾惡雜穢、諸見稠林，亦無毒刺苦惱坑陷，亦無繫執怖懼艱難。正直無曲如理平道、無障礙道，剪諸稠林、裂一切網、遠離黑闇、蠲除愛著，捨和合故而發趣於阿耨多羅三藐三菩提？世尊！如來、應、正遍知，我於此義故致斯問。何等善丈夫？何等大甲冑？被此甲冑乘於大乘，以斯大道而當發趣。世尊！應說諸菩薩摩訶薩甲冑莊嚴，安住於道、安住諸法理趣善巧，於法理趣住善巧故，而能起於諸法理趣善巧光明。法光明故不捨甲冑，乘於大乘，以不退轉精進之力、無忘念根、相續慧力，速能成就法界理趣分明善巧，往詣道場轉于法輪，為諸眾生演說法故，一切眾生如其所願，如其發趣解脫生死。世尊！如來、應、正遍知，此之大乘，我欲利益安樂眾生故問斯義。世尊！如來一切知者、一切見者，以何等法成就諸菩薩摩訶薩一切諸法海印三昧，以三昧故令諸菩薩摩訶薩乃至未證阿耨多羅三藐三菩提猶不退轉？世尊！如來知見成就未曾有法，善諸眾生智慧之藥，故我問耳。」</p>
<p>爾時無邊慧菩薩摩訶薩而說偈言：</p>

<div class="lg regular" style="margin-left:1em;"><div class='lg-row'>「為諸菩薩故，　我問兩足尊，</div>
<div class='lg-row'>一切知見者，　甚深佛法義。</div>
<div class='lg-row'>大乘所修行，　何定能發趣？</div>
<div class='lg-row'>我今皆請問，　饒益諸眾生。</div>
<div class='lg-row'>云何善丈夫，　能被無邊甲？</div>
<div class='lg-row'>如是被甲已，　云何當發趣？</div>
<div class='lg-row'>云何起樂欲？　云何愛於彼？</div>
<div class='lg-row'>云何大精進？　云何不放逸？</div>
<div class='lg-row'>云何諸菩薩，　乘於此大乘？</div>
<div class='lg-row'>乘已復云何？　此事應當說。</div>
<div class='lg-row'>云何乘大乘，　發趣菩薩道？</div>
<div class='lg-row'>唯願世尊師，　速為我宣說。</div>
<div class='lg-row'>云何平正道，　平等而發趣？</div>
<div class='lg-row'>於諸見稠林，　剪伐恒無倦。</div>
<div class='lg-row'>於諸境界中，　云何得超越？</div>
<div class='lg-row'>云何以平等，　裂於貪愛網？</div>
<div class='lg-row'>云何除黑闇，　得大智光明？</div>
<div class='lg-row'>彼諸菩薩等，　云何當發趣？</div>
<div class='lg-row'>云何能觀察，　遠離眾結縛？</div>
<div class='lg-row'>云何諸菩薩，　離縛善安住？</div>
<div class='lg-row'>云何諸菩薩，　超過大怖畏，</div>
<div class='lg-row'>善巧諸法義，　發趣於無上？</div>
<div class='lg-row'>菩薩<span class='corr'>被</span>何等，　無邊大甲冑？</div>
<div class='lg-row'>被斯甲冑已，　乘於此大乘。</div>
<div class='lg-row'>云何諸菩薩，　發趣平正道？</div>
<div class='lg-row'>我今所問者，　世尊應演說。</div>
<div class='lg-row'>菩薩云何得，　莊嚴大甲冑，</div>
<div class='lg-row'>莊嚴無上乘？　世尊應演說。</div>
<div class='lg-row'>安住於斯道，　及彼道莊嚴，</div>
<div class='lg-row'>諸法之善巧，　世尊應演說。</div>
<div class='lg-row'>云何能了知，　法界之理趣，</div>
<div class='lg-row'>法善巧光明？　世尊應演說。</div>
<div class='lg-row'>云何諸菩薩，　得此法光明，</div>
<div class='lg-row'>究竟一切法？　世尊應演說。</div>
<div class='lg-row'>云何諸菩薩，　得法光明已，</div>
<div class='lg-row'>不捨大甲冑，　由是而發趣？</div>
<div class='lg-row'>云何諸菩薩，　乘於此大乘，</div>
<div class='lg-row'>精進不退轉，　由是而發趣？</div>
<div class='lg-row'>云何諸菩薩，　志念常堅固，</div>
<div class='lg-row'>能以智慧力，　而得善調伏？</div>
<div class='lg-row'>云何得法界，　理趣之善巧？</div>
<div class='lg-row'>法王不思議，　世尊願宣說。</div>
<div class='lg-row'>云何能速往，　至於菩提場，</div>
<div class='lg-row'>轉于大梵輪，　世無能轉者？</div>
<div class='lg-row'>云何無所動，　演說於諸法，</div>
<div class='lg-row'>為一切眾生，　如其昔所願，</div>
<div class='lg-row'>演說諸法故，　解脫於生死？</div>
<div class='lg-row'>云何令眾生，　究竟獲安樂？</div>
<div class='lg-row'>饒益眾生故，　我問世導師。</div>
<div class='lg-row'>一切知見者，　願為我宣說，</div>
<div class='lg-row'>當以何等法，　成就諸菩薩？</div>
<div class='lg-row'>一切法大海，　所作印三昧，</div>
<div class='lg-row'>樂求佛法者，　渴仰大菩提，</div>
<div class='lg-row'>若聞此法者，　舉身悉充悅。」</div>
</div><p>爾時世尊告無邊慧菩薩摩訶薩言：「善哉善哉！無邊慧！汝於往昔供養承事無量諸佛，種諸善根集諸功德不可稱量，於此深法欣求渴仰，以大志樂成就眾生，而興大悲問於如來。汝今諦聽善思念之，吾當為汝，說諸菩薩摩訶薩以功德成就，而發趣於阿耨多羅三藐三菩提。」</p>
<p>「唯然世尊！願樂欲聞。」</p>
<p>爾時世尊告無邊慧菩薩摩訶薩言：「無邊慧！諸菩薩摩訶薩為阿耨多羅三藐三菩提被甲冑者，為欲攝取諸眾生故被大甲冑，為諸眾生布施清淨故被大甲冑，為諸眾生持戒清淨故被大甲冑，為諸眾生忍辱清淨故被大甲冑，為諸眾生精進清淨故被大甲冑，為諸眾生禪定清淨故被大甲冑，為諸眾生智慧清淨故被大甲冑，為諸眾生獲安樂故被大甲冑，為諸眾生起饒益事相應心故被大甲冑，為諸眾生貪瞋癡病作對治故被大甲冑，為大功德作善巧故被大甲冑，為無上智善圓滿故被大甲冑，為諸眾生生死怖畏作救護故被大甲冑，為欲顯現無等等智善圓滿故被大甲冑。於此三千大千世界所有諸魔、若魔眷屬、若魔使者、住魔業者，及行諸見稠林險逕、一切外道諸遮羅迦出家，吠陀烏摩利迦、路伽耶陀，及此外道相應之輩，與交戰故被大甲冑。諸菩薩摩訶薩如是被於大甲冑已，不捨甲冑起大精進，能入一切眾生界中，以忍安住遠離怖畏，不驚不懼不動不亂，而復被於無邊甲冑。所謂救護一切眾生甲冑，剪一切見稠林甲冑，破諸魔軍甲冑，能授智慧甲冑，無邊津梁甲冑，度諸重擔甲冑，增長淨信甲冑，安住尸羅甲冑，淨治業藏甲冑，一切清淨力藏甲冑，方便善巧力藏甲冑，能斷一切執著甲冑，不退不悔智慧甲冑。諸菩薩摩訶薩被於如是大甲冑已亦不捨離，乃至盡邊際，堅固精進力曾不動搖，而發趣於阿耨多羅三藐三菩提。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「菩薩被甲冑，　為攝諸眾生，</div>
<div class='lg-row'>眾生無邊故，　被甲亦無邊。</div>
<div class='lg-row'>布施清淨故，　一切令充悅，</div>
<div class='lg-row'>為利諸眾生，　乃被斯甲冑。</div>
<div class='lg-row'>持戒清淨故，　饒益於世間，</div>
<div class='lg-row'>為利諸眾生，　乃被斯甲冑。</div>
<div class='lg-row'>忍辱清淨故，　勇猛善安住，</div>
<div class='lg-row'>為利諸眾生，　乃被斯甲冑。</div>
<div class='lg-row'>精進清淨故，　成就不退轉，</div>
<div class='lg-row'>為利諸眾生，　乃被斯甲冑。</div>
<div class='lg-row'>禪<span class='corr'></span>定清<span class='corr'>淨</span>故，　所行境亦然，</div>
<div class='lg-row'>為利諸眾生，　乃被斯甲冑。</div>
<div class='lg-row'>智慧清淨故，　無漏無過上，</div>
<div class='lg-row'>為利諸眾生，　乃被斯甲冑。</div>
<div class='lg-row'>一切諸眾生，　樂具悉當與，</div>
<div class='lg-row'>善知此義故，　乃被斯甲冑。</div>
<div class='lg-row'>菩薩於眾生，　能為饒益事，</div>
<div class='lg-row'>以清淨四攝，　普遍諸有中。</div>
<div class='lg-row'>若病貪瞋癡，　而為對治者，</div>
<div class='lg-row'>授諸眾生藥，　所患令消除。</div>
<div class='lg-row'>由是諸菩薩，　善能被甲冑，</div>
<div class='lg-row'>於功德資糧，　獲無邊善巧。</div>
<div class='lg-row'>眾生生死苦，　逼迫不安隱，</div>
<div class='lg-row'>我當為救護，　被甲冑無邊。</div>
<div class='lg-row'>無邊生死苦，　我能令解脫，</div>
<div class='lg-row'>愛見網所縛，　一切皆當斷。</div>
<div class='lg-row'>於此煩惱網，　一切能斷者，</div>
<div class='lg-row'>堅固精進力，　勇猛而被甲。</div>
<div class='lg-row'>一切諸眾生，　令住安樂道，</div>
<div class='lg-row'>以是趣涅槃，　安隱而無上。</div>
<div class='lg-row'>以大精進力，　乃被斯甲冑，</div>
<div class='lg-row'>當共一切魔，　敵戰甞無倦。</div>
<div class='lg-row'>若住於諸見，　稠林而行者，</div>
<div class='lg-row'>路伽耶陀等，　被甲利於彼；</div>
<div class='lg-row'>及餘無量眾，　行諸非道者，</div>
<div class='lg-row'>於彼咸利益，　故被甲無邊。</div>
<div class='lg-row'>如是被甲已，　不捨於甲冑，</div>
<div class='lg-row'>起大精進力，　被甲勝堅固。</div>
<div class='lg-row'>入於生死界，　以忍得安住，</div>
<div class='lg-row'>成就堅固忍，　被甲無過上。</div>
<div class='lg-row'>遠離於怖畏，　亦無有驚懼，</div>
<div class='lg-row'>被無邊甲冑，　一切勤修習。</div>
<div class='lg-row'>善住於甲冑，　常能正了知，</div>
<div class='lg-row'>寂然不動搖，　不亂不退轉。</div>
<div class='lg-row'>被如是甲已，　智者復當被，</div>
<div class='lg-row'>救護眾生甲，　破壞眾魔甲。</div>
<div class='lg-row'>無邊津梁甲，　一切悉當被，</div>
<div class='lg-row'>勇猛勝智人，　被已得安住。</div>
<div class='lg-row'>為大重擔故，　被甲無有上，</div>
<div class='lg-row'>度一切眾生，　苦擔悉令脫。</div>
<div class='lg-row'>增長清淨信，　善住於六根，</div>
<div class='lg-row'>戒得共相應，　被甲無過上。</div>
<div class='lg-row'>成就勇猛智，　菩薩能安住，</div>
<div class='lg-row'>威儀戒相應，　被甲無所動。</div>
<div class='lg-row'>於昔勝尊眾，　清淨修諸業，</div>
<div class='lg-row'>是故被甲冑，　而常不怯弱。</div>
<div class='lg-row'>以愛眾生慧，　饒益諸世間，</div>
<div class='lg-row'>通達於方便，　被甲善安住。</div>
<div class='lg-row'>於巧方便智，　菩薩能通達，</div>
<div class='lg-row'>如是被甲已，　斷除眾結縛。</div>
<div class='lg-row'>遠離一切執，　正信不違背，</div>
<div class='lg-row'>被甲之智人，　發趣於無上。</div>
<div class='lg-row'>菩薩能決定，　自利及利他，</div>
<div class='lg-row'>以善精進力，　堅固無退轉。</div>
</div><p>「復次無邊慧！諸菩薩摩訶薩於無量劫荷諸重擔被大甲冑，如是甲冑，若魔、若魔眷屬、或魔使者，及行邪見稠林惡磧諸眾生等所不能見。何以故，無有形色不可示現，無對無相捨相離相無名字故。無邊慧！假使飛箭量如須彌，攢鋒激射無能中者。設以三千大千世界所有眾生一一為魔，各有若干魔軍眷屬，競共俱時發諸利箭，亦如須彌彼終不能壞。諸菩薩摩訶薩如是甲冑，乃至不能損一毛端。於諸菩薩摩訶薩意，尚猶不能令有異念，何況身也。諸菩薩摩訶薩若以一心摧伏彼者，能令眾魔退散消滅，善能安住如是甲冑而不動搖，一切眾生無能壞者。何以故？以無相故，非諸眾生見所行故，一切眾生不能見知。諸菩薩摩訶薩而能了知一切法故，如實知見被大甲冑，為欲救護諸眾生故。於一切法無所執著，為欲饒益諸眾生故。於一切法亦無所得，是故眾生不能見知。如是甲冑無有形相、無有示現、無言說故，不與色相應、不與受想行識相應，不與內相應、不與外相應、不與亦內亦外相應、不與非內非外相應，不與界相應，不與處相應。不與地界相應、不與水界相應、不與火風空界相應。不與欲界相應、不與色無色界相應。不與有作相應、不與無作相應、不與亦有作亦無作相應、不與非有作非無作相應。不與聲聞地相應、不與獨覺地相應、不與佛地相應。不與語言道相應。亦不與色因相應、不與色相相應，不與受想行識因相應、不與受想行識相相應，亦不與相非相相應，亦不與一切法相應、非不相應。無有繫縛，無有解脫，亦非算數譬喻可知，以一切法過諸數故。如是甲冑，一切法見皆不可得，色見不可得、受想行識見不可得，乃至無少法見可得。如是甲冑，不與一切法相應、非不相應，不與色相應、非不相應，不與受想行識相應、非不相應。於一切法若相應不相應，彼皆遠離。如是甲冑，亦無有作，作者無故。亦無有相，相非有故。無處所相，無和合相，無有分別，無有動搖，無有攀緣，無性可見。被甲冑者亦不可得，如是被甲亦不可見。何以故？諸菩薩摩訶薩被甲冑時，而不見有誰為被甲、何處被甲、從何被甲，亦不見有我能被甲、我所被甲，亦不見有此處被甲、他處被甲，亦不見有如是被甲所為眾生，於一切法無所行故、無所有故。</p>
<p>「諸菩薩摩訶薩被如是甲冑，則被如來所被甲冑，身不可得、心不可得、意不可得。不可得故，遠離分別。諸菩薩摩訶薩若住少法、若得少法，現被甲冑、當被甲冑，不應說名被大甲冑。若心超過，乃可說名被不思議大甲冑也。諸菩薩摩訶薩不為少眾生故被大甲冑，亦不為一劫眾生故被大甲冑，亦不為百千劫百千俱胝劫、百千那由他俱胝劫諸眾生故被大甲冑，為於無量無數劫中諸眾生故被大甲冑，是故說名被於無量大甲冑也。</p>
<p>「諸菩薩摩訶薩被甲冑時，被於不住眾生想甲冑，不起我想甲冑，離眾生想甲冑，滅我想甲冑，知眾生性甲冑，知我性甲冑，過想受甲冑，知一切法無作相甲冑，空相甲冑，無想相甲冑，無願相甲冑，知一切法無生相甲冑，無滅相甲冑，知一切法差別性相甲冑，無差別性相甲冑，知一切法事相甲冑，無事相甲冑。</p>
<p>「無邊慧！若住於事而被甲冑，終不說名被大甲冑。以諸菩薩摩訶薩不住於事求大智慧，是故說為被大甲冑。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「無量千劫中，　被大無邊甲，</div>
<div class='lg-row'>為欲令眾生，　解脫諸苦惱。</div>
<div class='lg-row'>如是大甲冑，　若魔若魔使，</div>
<div class='lg-row'>作諸魔業者，　眼所不能見；</div>
<div class='lg-row'>及餘眾生等，　行見稠林者，</div>
<div class='lg-row'>甲冑不思議，　亦非彼所見。</div>
<div class='lg-row'>無色無形像，　無對無相待，</div>
<div class='lg-row'>甲冑不思議，　故非眼所見。</div>
<div class='lg-row'>無名亦無相，　遠離一切相，</div>
<div class='lg-row'>甲冑無有邊，　故無相見者。</div>
<div class='lg-row'>假如須彌箭，　攢鑽來中射，</div>
<div class='lg-row'>甲冑不思議，　令箭自摧折。</div>
<div class='lg-row'>世界所有魔，　亦以須彌箭，</div>
<div class='lg-row'>於斯大甲冑，　競共來激射，</div>
<div class='lg-row'>然於大甲冑，　不損如毛端，</div>
<div class='lg-row'>甲冑不思議，　無能摧壞者。</div>
<div class='lg-row'>由是諸菩薩，　身心無變異，</div>
<div class='lg-row'>甲冑不思議，　誰能傾動者？</div>
<div class='lg-row'>若以一念心，　摧伏諸魔眾，</div>
<div class='lg-row'>菩薩不思議，　魔軍咸退散。</div>
<div class='lg-row'>如是大甲冑，　未甞有動搖，</div>
<div class='lg-row'>一切諸眾生，　而無能見者。</div>
<div class='lg-row'>一切諸眾生，　不知甲冑相，</div>
<div class='lg-row'>是故諸眾生，　眼所不能見。</div>
<div class='lg-row'>菩薩為依怙，　能知一切法，</div>
<div class='lg-row'>猶若勝金剛，　斯為善被者。</div>
<div class='lg-row'>不受一切法，　救護諸眾生，</div>
<div class='lg-row'>順諸佛法故，　斯為善被者。</div>
<div class='lg-row'>甲冑無所取，　隨順一切法，</div>
<div class='lg-row'>甲冑不思議，　斯為善被者。</div>
<div class='lg-row'>甲冑無示現，　淨治一切法，</div>
<div class='lg-row'>諸法離言說，　無能示現者。</div>
<div class='lg-row'>不與色相應，　不與受相應，</div>
<div class='lg-row'>不與想行識，　相應及和合。</div>
<div class='lg-row'>不與內相應，　不與外相應，</div>
<div class='lg-row'>不與內外俱，　相應及和合。</div>
<div class='lg-row'>不與界相應，　不與處相應，</div>
<div class='lg-row'>若界若處中，　亦無有和合。</div>
<div class='lg-row'>不與地相應，　不與水相應，</div>
<div class='lg-row'>不與火風空，　相應及和合。</div>
<div class='lg-row'>不與欲相應，　不與色相應，</div>
<div class='lg-row'>不與無色界，　相應及和合。</div>
<div class='lg-row'>一切無所得，　不與諸有作，</div>
<div class='lg-row'>不與諸無作，　相應及和合。</div>
<div class='lg-row'>甲冑不思議，　無住無和合，</div>
<div class='lg-row'>無縛無解脫，　亦無不相應。</div>
<div class='lg-row'>甲冑無邊際，　不共聲聞地，</div>
<div class='lg-row'>不共獨覺地，　相應及和合。</div>
<div class='lg-row'>乃至諸佛地，　及與一切法，</div>
<div class='lg-row'>一切不相應，　一切不和合。</div>
<div class='lg-row'>種種語言道，　而無能及者，</div>
<div class='lg-row'>甲冑無有邊，　無體難思故。</div>
<div class='lg-row'>不與一切法，　相應不相應，</div>
<div class='lg-row'>甲冑不思議，　超過一切數。</div>
<div class='lg-row'>甲冑無有上，　無縛無非縛，</div>
<div class='lg-row'>亦無有色相，　受想行識相。</div>
<div class='lg-row'>不與彼諸相，　相應及和合，</div>
<div class='lg-row'>不與諸法相，　相應不相應，</div>
<div class='lg-row'>亦不與無相，　相應及和合。</div>
<div class='lg-row'>甲冑無有上，　無縛無解脫，</div>
<div class='lg-row'>一切諸法中，　不墮一法數。</div>
<div class='lg-row'>一切諸法中，　甲冑不可得，</div>
<div class='lg-row'>是故無有上，　說名不思議。</div>
<div class='lg-row'>甲冑無有色，　無受亦無想，</div>
<div class='lg-row'>無行亦無識，　非諸蘊所攝。</div>
<div class='lg-row'>如是勇猛者，　被斯大甲冑，</div>
<div class='lg-row'>身心無所得，　不見微少法。</div>
<div class='lg-row'>過諸思擇故，　清淨心安住，</div>
<div class='lg-row'>而常無怯弱，　說名不思議。</div>
<div class='lg-row'>堅固被甲冑，　其心無所動，</div>
<div class='lg-row'>不計諸劫量，　說名不思議。</div>
<div class='lg-row'>甲冑無有量，　不取法非法，</div>
<div class='lg-row'>以無時量故，　說名不可量。</div>
<div class='lg-row'>不起眾生想，　亦無有我想，</div>
<div class='lg-row'>能知此想故，　一切想不生。</div>
<div class='lg-row'>亦知一切法，　此法皆無相，</div>
<div class='lg-row'>如是被甲冑，　說名不思議。</div>
</div><p>「復次無邊慧！此大甲冑名曰妙法嚴具莊嚴；亦名最上，不可壞故；亦名一切法無差別，不於少法作差別故。諸菩薩摩訶薩被此甲冑，持大慧力，乘於大乘、最上之乘、無等等乘、大攝受乘、無邊攝受乘、一切眾生乘此乘者，於此乘中無不容受，然於此乘不增不減，能令眾生安樂而住，亦令眾生安樂而出。若有眾生乘此決定安樂乘者，無有身心疲倦勞苦。無邊慧！此乘映蔽一切世間天、人、阿修羅、聲聞、緣覺及餘諸乘而當出離。此乘無來無去、無住無見無知，前際不可得、後際不可得、中際不可得，三世平等猶如虛空不離塵染，無有相待、無有障礙亦無執著，以此乘故而當出離。此乘無量，不可量故；本無礙相，不住相故；最上第一。乘此乘者無怯弱心，而發趣於阿耨多羅三藐三菩提。無邊慧！此乘如燈、如日月輪，為諸眾生作大光明。此之大乘亦復如是，光照三千大千世界，無能映蔽、無能障礙，能以無邊大功德海而發趣於阿耨多羅三藐三菩提。無邊慧！此乘離闇，能除一切世間之病，超過一切世間之法；攝大眾生，非諸下劣所能乘也，唯除能被大甲冑者。如我所說，於無量劫救護眾生，供養諸佛種種善根資糧清淨之所能乘，聲聞緣覺及餘下劣繫縛世間、世間相應，或增上慢、慢所調伏，一切外道無信之輩，尚不欲聞此乘之名，何況而能乘此乘也。若有眾生遊戲不可思議境界，乘此乘已，如其勝願而發趣於阿耨多羅三藐三菩提。</p>
<p>「無邊慧！此乘無際，初中後際不可了知。此乘際斷、際不可得，無邊際是乘際，無量際是乘際。無邊慧！乘無邊際亦無中際，無有少際而可斷者。言際斷者，以無少際說為際斷，不分別際說為際斷，如是名為此乘際斷。際無所有說為中際，際無所有說為邊際，際無所有以際說之。於彼際中際不可得，不可得故邊際中際無際無斷入於際門，入際門故此乘超過，於彼超過亦無所得。無邊慧！何者為際？謂斷、常際。入語言故際則非際。彼斷常際無有邊際，以彼際相相無邊故。所言際者無有分別，分別斷故超過於際遠離斷常。無邊慧！有身見者則於際門有所依止，若無身見則於際門無所執著。無執著故，於斷常際乃能超過。無邊慧！斷常際者而無有實，但誑語言。於三有中分別二際，於彼二際若不攝取、若不相應，乃能超過。斷身見故，於二際門而無所執。無邊慧！若諸菩薩摩訶薩未離身見，則不名為被大甲冑乘於大乘，於彼際門則為執著。設欲斷際起斷際想，於前後際而有分別。若諸菩薩摩訶薩已離身見，是則名為被大甲冑乘於大乘，於彼際門則無所執。過二際已，以安樂乘而發趣於阿耨多羅三藐三菩提。</p>
<p>「無邊慧！諸菩薩摩訶薩以大慧力，能於一切住際之法不斷不破，善巧方便攝取止觀，修習無相得無相證，則為諸佛授法光明。法光明故一切際斷，於彼際斷亦無所執、無有少際於彼際門，若相應、若不相應，若憶念、若不憶念，於一切法善巧方便安住止觀，便獲無邊大法光明。法光明故遠離黑闇怖畏毛竪，建大法幢、出大梵音、大師子吼，告眾生言：『汝等速來於此大乘、大安樂乘、大調御乘、大發趣乘而發趣於阿耨多羅三藐三菩提。』為諸眾生演法光明，法光明故能令眾生被大甲冑乘此大乘。無邊慧！諸菩薩摩訶薩於此大乘此大甲冑勿生慳悋，當願眾生發菩提心，被此甲冑乘此大乘。於此大乘此大甲冑亦勿慳悋，而能展轉勸諸眾生，復願眾生被此甲冑乘此大乘而當出離。諸菩薩摩訶薩住是行時，攝取佛國清淨佛國、攝取聲聞及諸菩薩圓滿功德，以此無邊大功德海而發趣於阿耨多羅三藐三菩提。無邊慧！此之大乘等<span class='corr'>于</span>法界，此岸彼岸無可得者，然能運載一切眾生從此至於法界之中，無處相應、法界相應、甲冑相應。若於此乘等于法界勤修習者，而發趣於阿耨多羅三藐三菩提。</p>
<p>「無邊慧！譬如法界無有塵染、無能壞者、無能染者。此之大乘亦復如是，無壞無染，無壞染故而當趣於一切智智，是故此乘說為大乘。此乘無礙，一切世間天、人、阿修羅不能退轉，以無著故而當趣於一切智智，是故此乘說為大乘。言大乘者，謂大莊嚴，一切莊嚴無不入此大乘中者。」</p>
<p>爾時無邊慧菩薩摩訶薩白佛言：「世尊！於此乘中，豈有有為諸莊嚴耶？」</p>
<p>爾時世尊告無邊慧菩薩摩訶薩言：「如是如是。無邊慧！我隨世俗，於此乘中亦說一切有為莊嚴。無邊慧！若轉輪王、帝釋梵王，無不皆從此大乘出。若已出者、若當出者，雖住轉輪、釋梵尊位，不為生死煩惱過失之所染著，能於諸欲一一稱量，既稱量已則便厭捨，於出離道而能了知。無邊慧！若諸菩薩摩訶薩乘此乘者，雖受生死，於一切處不為染污，能見過患能知出離。若我於此未說諸法及諸莊嚴，以此乘相，於彼諸法及諸莊嚴亦能了知，而發趣於阿耨多羅三藐三菩提。」</p>
<p>爾時世尊而說偈言：</p>

<div class="lg regular" style="margin-left:0em;"><div class='lg-row'>「大乘無上乘，　此乘不思議，</div>
<div class='lg-row'>若有乘此乘，　彼皆當出離。</div>
<div class='lg-row'>是大依止處，　此乘不思議，</div>
<div class='lg-row'>無量無邊際，　故名為大乘。</div>
<div class='lg-row'>一切諸眾生，　乘於此乘者，</div>
<div class='lg-row'>此乘無有減，　亦復無有增。</div>
<div class='lg-row'>一切諸眾生，　乘於此乘者，</div>
<div class='lg-row'>安樂而發趣，　於中無苦惱。</div>
<div class='lg-row'>若諸菩薩等，　於此乘發趣，</div>
<div class='lg-row'>直進無他行，　身心不疲倦；</div>
<div class='lg-row'>照明於世間，　天人阿修羅，</div>
<div class='lg-row'>當於此大乘，　無上而發趣；</div>
<div class='lg-row'>映蔽諸緣覺，　及以聲聞乘，</div>
<div class='lg-row'>亦於此大乘，　無上而發趣。</div>
<div class='lg-row'>無來亦無去，　無住無前際，</div>
<div class='lg-row'>後際及中際，　無得無所見。</div>
<div class='lg-row'>三世悉平等，　猶若淨虛空，</div>
<div class='lg-row'>此乘亦如是，　遠離諸煩惱。</div>
<div class='lg-row'>此乘無相待，　無障無罣礙，</div>
<div class='lg-row'>一切悉能救，　所向無執著。</div>
<div class='lg-row'>此乘無有量，　亦無一切相，</div>
<div class='lg-row'>自性不可得，　無畏不思議。</div>
<div class='lg-row'>若有乘此乘，　得無所畏者，</div>
<div class='lg-row'>乃於佛法中，　無障無罣礙。</div>
<div class='lg-row'>以此乘發趣，　普明於世間，</div>
<div class='lg-row'>如日百千光，　無時而不照。</div>
<div class='lg-row'>此乘不可壞，　無能映蔽者，</div>
<div class='lg-row'>無量德資糧，　無上而發趣。</div>
<div class='lg-row'>此乘超世間，　出過於三界，</div>
<div class='lg-row'>遠離諸黑闇，　能趣於無漏。</div>
<div class='lg-row'>此乘唯攝取，　一切諸菩薩，</div>
<div class='lg-row'>其餘眾生類，　於中不容受。</div>
<div class='lg-row'>若有智慧者，　無量千劫中，</div>
<div class='lg-row'>方便勤修習，　乃乘於此乘；</div>
<div class='lg-row'>非諸聲聞眾，　及以諸緣覺，</div>
<div class='lg-row'>一切外道輩，　而能乘此乘。</div>
<div class='lg-row'>若有諸眾生，　趣於非道者，</div>
<div class='lg-row'>斯人尠福德，　不堪聞此乘。</div>
<div class='lg-row'>若有諸眾生，　於不思議法，</div>
<div class='lg-row'>善巧而遊戲，　安住於此乘，</div>
<div class='lg-row'>隨其所建立，　殊勝之誓願，</div>
<div class='lg-row'>住斯正道中，　無上而發趣。</div>
<div class='lg-row'>此乘無邊際，　亦無有中際，</div>
<div class='lg-row'>邊際及中際，　一切不可得。</div>
<div class='lg-row'>以際不可得，　此乘無有際，</div>
<div class='lg-row'>一切際斷故，　安樂而發趣。</div>
<div class='lg-row'>此乘無邊際，　無邊是乘際，</div>
<div class='lg-row'>此乘無量際，　無量是乘際。</div>
<div class='lg-row'>此乘無際斷，　無際為際斷，</div>
<div class='lg-row'>於際不分別，　斷亦不可得。</div>
<div class='lg-row'>乘際無邊際，　亦無有中際，</div>
<div class='lg-row'>亦無無際際，　際性無所有。</div>
<div class='lg-row'>於際無際相，　非際為際相，</div>
<div class='lg-row'>於彼諸際中，　際相無所有。</div>
<div class='lg-row'>非際說際門，　此乘已超過，</div>
<div class='lg-row'>於彼所過量，　相應不可得。</div>
<div class='lg-row'>我說斷常際，　有邊無邊際，</div>
<div class='lg-row'>如是一切際，　彼際悉非際。</div>
<div class='lg-row'>一切際無邊，　際相無所有，</div>
<div class='lg-row'>一切際自性，　於中不分別。</div>
<div class='lg-row'>如是諸際中，　以斷於分別，</div>
<div class='lg-row'>邊際無邊際，　一切悉能斷。</div>
<div class='lg-row'>若有有身見，　則說諸際門，</div>
<div class='lg-row'>執著此諸際，　為無依怙者。</div>
<div class='lg-row'>若無有身見，　不著諸際門，</div>
<div class='lg-row'>不執一切際，　為能照明者。</div>
<div class='lg-row'>一切際非際，　諸際非真實，</div>
<div class='lg-row'>一切際性相，　彼皆無所有。</div>
<div class='lg-row'>不受一切際，　於際悉超過，</div>
<div class='lg-row'>不著諸際門，　能斷有身見。</div>
<div class='lg-row'>若於有身見，　不斷不遠離，</div>
<div class='lg-row'>不被大甲冑，　不乘於大乘。</div>
<div class='lg-row'>以受於諸際，　分別諸際相，</div>
<div class='lg-row'>前際及後際，　一切皆分別。</div>
<div class='lg-row'>若於有身見，　一切已能斷，</div>
<div class='lg-row'>乃被無邊甲，　乘於無上乘。</div>
<div class='lg-row'>不著諸際門，　為世智慧者，</div>
<div class='lg-row'>能於種種際，　一切悉超過。</div>
<div class='lg-row'>由是佛法中，　安樂而發趣，</div>
<div class='lg-row'>菩薩善觀察，　能以大慧力。</div>
<div class='lg-row'>不得少有法，　可斷可除滅，</div>
<div class='lg-row'>常以善方便，　善攝於止觀。</div>
<div class='lg-row'>一相了知故，　諸相皆了知，</div>
<div class='lg-row'>安住於正法，　得大法光明。</div>
<div class='lg-row'>以是法光明，　決了彼諸際，</div>
<div class='lg-row'>不見少有際，　若際及非際。</div>
<div class='lg-row'>於彼可相應，　一切無所著，</div>
<div class='lg-row'>若見苦眾生，　慰諭而告言：</div>
<div class='lg-row'>『汝來於此乘，　安樂而出離。』</div>
<div class='lg-row'>一切受生處，　能作法光明，</div>
<div class='lg-row'>被甲乘大乘，　亦以此開示。</div>
<div class='lg-row'>此乘此甲冑，　於彼勿慳悋，</div>
<div class='lg-row'>亦令諸眾生，　被甲乘大乘，</div>
<div class='lg-row'>乘此安樂乘，　無上而發趣。</div>
<div class='lg-row'>如是諸菩薩，　安住此修行，</div>
<div class='lg-row'>能於佛法中，　以速而發趣。</div>
<div class='lg-row'>清淨佛國土，　攝受諸聲聞，</div>
<div class='lg-row'>及諸菩薩等，　功德莊嚴事。</div>
</div>
<p class='juan'>大寶積經卷第二十一</p></div>
</div><!-- end of div[@id='body'] -->
</body></html>