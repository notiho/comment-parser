<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu368' /><a id='mulu369' />大寶積經卷第一百一十八<p class="byline">西晉三藏竺法護譯</p>寶髻菩薩會第四十七之二</p><p>佛告族姓子：「何謂菩薩五根淨行？不受諸法而修道義，是為信根。願度彼岸不須御人，為精進根。不捨道意為一切故，是為意根。執御大哀欲濟危厄，是為定根。若能奉受一切諸法而修寂寞，是智慧根。又族姓子！篤信一切諸佛之法順從道跡，是為信根。奉諸佛法未曾懈倦，是精進根。念諸佛法聖義存心未曾忘捨，是為意根。修習佛定初不懈廢，是為定根。能除一切眾生疑結無所念願，是為慧根。又慕佛道不懷猶豫，是為信根。其性調柔順修精進無有退還，是精進根。勸助德本長而無損，是為意根。等演光明照於眾生救脫憒亂，是為定根。分別一切人之原本而為說法，是為慧根。超越一切諸所罣礙而無所著，是為信根。解眾生結令無諸縛，是精進根。志所奉行而無所著，獨步三界卓然有異，是為意根。知諸罣礙因緣所由，是為定根。了諸著猗智靡不達，是為慧根。又使所遵而無所惑，是為信根。化人不惑捨於非時常懷悅豫，是精進根。所從法教常行清澄，微妙之法不迷眾穢，不忘道義日日增修，是為意根。其心清淨奉行平等，而以正受聖慧均平而得度矣，是為定根。若於法界了無所礙，去諸非時住解明法，是智慧根。滅除一切諸非善本修行眾德，是為信根。遵諸善本順從經典，是精進根。積累眾善不違失法，是為意根。定意歡悅不貪樂安，分別眾生諸德之本，是為定根。奉行眾善從其方便等修道法，是為慧根。又信勤修捨諸懈廢，意無所求無所忘失，將護定意令不迷惑，奉行智慧開化愚癡。又行信者棄捐邪法，行精進者放捨吾我，其心專一度於貪身。以能行定，裂壞諸網六十二見。其慧智者，蠲除一切猗著恩愛。是族姓子！菩薩所修五根淨行。」</p>
<p>佛告族姓子：「何謂菩薩行五力淨？若計於此能立五根，奉行不捨降棄四魔，不從聲聞緣覺之乘，從於大乘未曾退還，消眾愛欲塵勞之穢，其願堅固心得自在志存勇猛，其身康寧強而有勢，諸根澹泊不壞篤信。是族姓子！名曰信力。所不當作而不為之，制御其性而令均調，是精進力。所當修者而皆行之，其意勢強，是為意力。所造道業未曾忘失以度一切，是為定力。不為色聲香味細滑眾念所危，超度一切猶豫眾結意之所住，是為慧力。又信力者，不從他教而有所受。精進力者，所當執持而不忘捨。其意力者，逮得總持不共道意。其定力者，說法平等不從偏黨。其慧力者，決諸狐疑解散眾生結網之縛。又信力者，則能具足誠信之勢。精進力者，解脫堅強度未度者。其意力者，具足解慧度知見力。其定力者，具足究竟志性之力。其慧力者，具足一切眾行之原。又信力者，能制慳貪垢穢之難。精進力者，皆能放捨一切所有。其意力者，所顯德本勸助道心。其定力者，等心遵行捨諸所求。其慧力者，諸可修行未曾望報。又信力者，釋除一切毀戒之聚。精進力者，慇懃修禁未曾違失。其意力者，具足道心令不闕漏。其定力者，輒得歸趣仁和之地。其慧力者，於諸所行皆斷生死。又信力者，離於諍訟瞋恚之本。精進力者，正念所行遵修忍辱。其意力者，具足道行亦不毀法。其定力者，先自制心令不放逸，擁護一切眾生之類。其慧力者，不計吾我亦無人想。又信力者，棄捐懈怠眾穢塵垢。精進力者，皆得超度一切因緣，不為惡事之所見迷。其意力者，修行於道而令具足。其定力者，身得休息能諧降魔。其慧力者，於諸所作無不作。又信力者，消化諸垢眾邪之行。精進力者，合會眾生而開化之。其意力者，常一其志而勸助之。其定力者，常行靜寂未曾憒亂。其慧力者，曉了諸人所行之法。又信力者，棄於諸見所識眾垢。精進力者，常勤修行求於博聞。其意力者，嚴淨思念所行如應。其定力者，心無所生乃能逮得。其慧力者，精學堪任令致成就。又信力者，常得至誠七財之貨。精進力者，曉了分別致七覺意。其意力者，心常整齊未曾憒亂。其定力者，則致超度七識之住。其慧力者，過於八邪而無著也。無能破壞心常清淨，是為信力。奉行清淨而不退還，無淨不淨、無應不應，是精進力。清淨其意合集群類道品之法，無意無念，是為意力。其心精進修於寂寞乃為正受，是為定力。若能清淨，不為諸見之所迷惑，奉諸德本，是為慧力。是族姓子！菩薩所行五力清淨。」</p>
<p>佛告族姓子：「何謂菩薩七覺品淨？彼以發顯意覺品者，而得自在不共道慧。法覺品者，觀察所行則隨應時而無所著。精進覺品，所勤修行至無罣礙。歡悅覺品者，心成無所樂。信覺品者，身意休息得至究竟。定覺品者，離於志味而得達至。觀覺品者，所可造業而悉成辦。又求道心亦無所得亦無所失，是意覺品。若將護法精進日新，是法覺品。開化眾生不以厭倦，是精進覺品。設樂法樂慇懃思議，是悅覺品。若化人民滅除塵勞建立於道，是信覺品。若住等意心不懷亂，是定覺品。若能察行聖賢之慧建立眾人，是觀覺品。無憂不念若如師子，過於聲聞緣覺之乘，是意覺品。一切諸法皆悉清淨，曉了此者是法覺品。其行清淨，護身口意而無所犯，是精進覺品。淨無所著離於危害，是悅覺品。嚴修所行，所當為者而悉成辦，是信覺品。未曾順從世之同塵，平等色像，是定覺品。未曾住於二法之行，離於漂流，常見將護救於眾生，是觀覺品。」</p>
<p>佛告族姓子：「所以名曰覺品者何？了了曉諸法靡所不達，分別稱量識知所趣，解其威儀禮節所歸開化眾生，彼所住處己身勤修廣行道義，除去結縛諸所拘綴，是意覺品。斯則為是賢聖之行，非是愚夫所修。說其聖行非魔所行，非是貢高自大所行，聖賢行者，此則非是外道異學之所及逮。賢聖所行，不行色聲香味細滑之法。賢聖行者，則無眾想因緣之著。賢聖行者，便無選擇處所方面有所忘失。賢聖行者，無心意識念言之行。賢聖行者，離於見聞念知識法。賢聖行者，無有泥洹造念思想。於一切法無所行者，是賢聖行。修於經典，一切無有應與不應念與不念亦無他想，是賢聖行。於一切法悉無所住，不慕尊處所，是賢者行。於一切法而不錯亂，順行正義各令得所，是賢聖行。於一切法未曾諍訟，和同止住，是賢聖行。奉行諸法無諸法想，不失道意，是賢聖行。此族姓子！修七覺品聖賢淨之行。」</p>
<p>佛告族姓子：「何謂菩薩修八道法清淨之行？所謂八道行者，一曰正見。何謂正見？若能奉行一切諸法，於我不我不住空觀。所以者何？察身吾我等無差特，亦復不住觀身人空。所以者何？身人及空亦復等耳。亦復不住觀人壽命與空別也。所以者何？人壽命空。觀心平等，亦復不觀所有生死，離於終始空無之義。所以者何？所有生死及終始患，所見空者悉亦等耳。不住觀空斷滅常見有吾有我。所以者何？斷滅常見悉亦等矣。亦不計身及所觀空亦不住此。所以者何？身吾我空悉亦等耳。亦復不住見佛法眾觀空之行。所以者何？見佛法眾及所觀空悉亦等矣。是族姓子！有彼此見觀至滅度，是為正見見佛法眾，其邪見者不離顛倒也。若於諸見無所想念上妙中間，是謂正見。所以者何？如彼等觀則亦無邪。以何為見？其見者當觀平等。見凡夫法以為卑賤，所學法者以為尊高，如是觀者則為邪觀。見凡夫法穢行未消，菩薩法者無有塵勞，如是觀者則為邪見。見凡夫法以為是漏，無所學法以為無漏，如是觀者則為邪見。見凡夫法有求衣食，緣覺之法不望供養，如是觀者則為邪見。見有小意有所悕望，菩薩之意無所悕望，如是觀者則為邪見。見凡夫法以為放逸，菩薩之法以為無欲，如是觀者則為邪見。見凡夫法悉有為事，佛之正法是無為道，如是觀者則為邪見。」</p>
<p>佛告族姓子：「有能察凡夫法、一切法皆本淨，其學法亦本淨，觀諸法悉自然，乃為正見也。凡夫法所學法亦空，了學法空，乃為正見。凡夫法者等於因緣，曉了如此緣覺之法因緣亦等，乃為正見。凡夫法者則為靜默，菩薩之法亦為澹泊，乃為正見。凡夫之法無所成就，諸佛之法亦無究竟，乃為正見。其正見者，心不入二不見二者，人亦無二不見吾我，則為正見。無若干見，不以若干為異見者，為平等觀，則不想念一切諸法有上中下，於一切法無所想見，乃為正見。其正見者，無若干見亦無所見，無所見者乃為正見。所可察者無有形色，以見諸法無形色者，乃為正見。是族姓子！觀一切法曉如是者，斯乃名曰班宣法律。」說是語時，五百比丘漏盡意解。</p>
<p>佛告寶髻菩薩：「所謂正念，蠲除諸念與不念俱合集寂然，而觀智德至澹泊法，曉了所觀見於諸法。所念信者，何謂為法？何謂非法？解知諸法各各別異不相親近，以曉了是不念平等，況于信邪未之有也。於一切念無念不念，無所復思無應不應，是為正念。」</p>
<p>佛告族姓子：「所謂正言，其所說者不自見身，不見他人不著彼我，不危己身亦不危他，是謂正言。又正言者，等解諸法，知一切法至於滅盡，知一切法歸賢聖法及與解脫，是謂正言。奉行慈心重加愍哀親仇無別，正言亦空等演諸法，無相不願悉無所作不生不起，諸法言等，一切諸法無常苦空非身之教。其正言者，一切諸法無人壽命，等說諸法從意緣起，如其所種各得其實，菩薩等示眾生宣其經法令行佛道。其正言淨，則為一切十方諸佛之所擁護，是為正言。」</p>
<p>佛告族姓子：「所謂正業，消化一切諸所造業，未曾復作諸所原基，所修業者滅眾苦惱，諸可常業悉令立虛，不興邪業離於塵勞無有穢濁，是謂正業。若有菩薩曉了此業及與諸法，於諸善本而無所造以修德行，是謂無作則為造行，為虛無要空虛之宅，是謂菩薩行上尊道為正業也。」</p>
<p>佛告族姓子：「所謂正命，不計有我不計有人，是謂正命。其正命者，亦不積聚一切塵勞。菩薩正命，則能淨修眾生志性，已淨志性不自計身亦無壽命等，為彼我及與法故行清淨義，是謂正命。」</p>
<p>佛告族姓子：「所謂正便，於此不為非法之事，心不捨德所作方便安無怯弱，修於正行淳淑近之，是謂正便。其正便者不為邪便，所作方便如其所言，不計諸法等與不等，無作不作如諸法住，順其所行而設方便。計如此法，諸佛之法亦復如是，如其寂然因為方便，諸法平等無有差特所行亦等，為諸眾生除其邪便，則以勸助於諸通慧，是為菩薩所行正便。」</p>
<p>佛告族姓子：「所謂正意，謂憶佛道，念施、持戒、忍辱、精進、一心、智慧、慈悲喜護，是謂正意。念於慇懃，不聽一切塵勞之穢，不從魔便。其所念者，在所向生不墮邪見，工御其意制其所念，如監門者知閉開時。除去一切諸不善念所思想，不聽邪念，是謂正意。菩薩已處於此正意，不於此中寂滅道性而取果證，是為菩薩正意淨行。」</p>
<p>佛告族姓子：「所謂菩薩正定，隨賢聖行，知於苦諦、斷集諦種、證盡諦種、奉道諦種，是為正定。彼若正受，等於己身亦等諸法。己身清淨諸法亦淨，己身則空諸法亦空。定意正受能如是者，則入平等不墮滅盡，是為菩薩正定淨行。發心之頃所行平等，具足智慧一切聖福覺了諸法，是為菩薩正定淨行。」佛說是正定覺時，千六百天與人弟子行者，好樂小乘已入其法，改發無上正真道意。</p>
<p>佛告族姓子：「何謂菩薩護覺意？將養其心令不起生，除婬怒癡去於色著痛想行識，在於三處而無所著，獨步三界過三脫門至三達智，覩去來今無所罣礙，開度眾生除諸穢垢，猶如日明無所不曜。善權智慧隨時示現，遊於三世如水蓮花，開化一切使發道意，是為菩薩護覺道意清淨之行。」</p>
<p>佛告寶髻：「何謂菩薩成就神通為清淨行？又以五事具備徹視。何謂為五？逮得光明名曰天眼，普照十方消盡窈冥靡不覩燿，見一切佛所可開化多所度脫，故曰天眼。遙覩眾生終始所趣莊嚴其志，名曰天眼。皆見十方一切形色像貌種類好醜長短，其天眼者無所罣礙，意念寂滅其相無為，過諸天、龍、神及揵沓惒、聲聞、緣覺，見其本末靡所不達。是族姓子！如是比類致五神通，逮此天眼為菩薩眼。是為菩薩天眼之淨。」</p>
<p>佛告族姓子：「復以五事成其徹聽靡所不聞。何謂為五？聞於人聲，亦復徹聞非人之聲，亦聞地獄餓鬼畜生辛苦之音，一切十方諸佛說法悉亦聞之，一切十方諸有言語音辭不同，各各別異億萬種音皆能聽了。是為五事菩薩神通徹聽清淨。」</p>
<p>佛告族姓子：「復以五事知人心念。何謂為五？悉能逮知諸天人民地獄餓鬼畜生之類，本末所因心念善惡，方當來世若更受身。知去來今心念所趣，決定來處歸於邪業，眾生心念善惡所行皆了知之。察其心意，或懷貪婬瞋恚愚癡，隨其本行如應說法。是為菩薩知諸心念清淨之行。」</p>
<p>佛告族姓子：「何謂菩薩知過去神通清淨？謂以五事了知古世。其有受於婬怒癡者，悉自然受不熟思惟致此事耳。復解己身無央數世便更專，惟布施、持戒、忍辱、精進、一心、智慧、慈悲喜護。緣其定意而逮得此，亦從已致其受吾我，念心因緣諸相之觀。其相因緣亦從已為而自然受，思惟其心自觀其志。其入癡門亦自然受，念識此已，隨其色像眷屬勢力名稱豪貴貧賤苦樂，亦己身為皆自然行而受此患。是為菩薩知往心念清淨神通。」</p>
<p>佛告族姓子：「何謂菩薩具備神足？則以五事而逮神足。何謂為五？示現色身神通自在，神識音響神足悉達，心意所行神足普周。一切眾生心所娛樂神足皆別，親近所見神足咸至。坐見十方無數國土，周遍一切諸佛境界，隨其習俗現其形體，身遍一切十方眾生為其說法，令得開解發大道意。是族姓子！菩薩所行神足清淨。」</p>
<p>佛告族姓子：「菩薩慧眼具天眼淨。其天眼者，住於神識亦無所著，則致天耳本末清淨。住無罣礙，尋即知眾生心念靡不通達，悉知過去當來處所，悉能證明。住無所行，皆盡諸漏生死之行，便淨神足諸通明徹。所謂神通，則諸漏盡聖慧之門。菩薩於彼以此五通而自娛樂，其心不住盡諸漏慧。」</p>
<p>佛告族姓子：「譬如去於居邑百千俞旬玄迴之路有大國城，其路艱險眾難難計，阻邃曲隘寇賊抄掠，師子虎狼還相食噉。若出此路能到彼國，入大城者悉脫眾患安隱無量。時有一人聞彼國城恩德功勳快樂遠著，其人生年唯有一子，甚愛重念視之無厭，聞彼國名捨子而往，盡力勤行忍諸艱苦眾難之患，晝夜不懈得值陰涼，六藝備體執持五兵便得越度。到其城門住門梱上，稍復進前至第二門，開其城門而獨住立，即便憶念：『所生一子獨不得來。』以子恩情不入大城，尋更還反將其子來共至樂國。」</p>
<p>佛告族姓子：「菩薩如是被無極鎧，以大精進堅固志性，精誠所致顯發大道，淨治心業淳淑之行，諸漏得盡興大哀心，開化眾生為其說法，慧斷生死得至無漏究竟成就。哀愍眾生欲救護故，則復來還現凡夫地。」</p>
<p>佛告族姓子：「其城者喻聖慧巍巍諸漏已盡。涉難遠行百千俞旬玄逈路者，謂遊無量生死諸難，救脫眾生不以為拘。盜賊虎狼者，謂眾魔邪見非法之難。相食噉者，謂三界中陰衰之患。值陰涼者，謂平等行。六藝五兵，謂六度無極五神通也。其人者，菩薩也。到其城住門梱上，從外門稍復進至中門住不前者，謂菩薩而從有為至於無為，諸漏已盡其心明徹，不捨本願欲度十方，如念一子也。不入城還反者，菩薩愍傷一切眾生，中心念之如一子父，滅除生死諸漏之難，超住法頂雖出生死，不盡諸漏尋復來還，在於五趣開化眾生。是為菩薩善權方便大哀之行。」</p>
<p>爾時寶髻菩薩前白佛言：「至未曾有天中天！菩薩大士志懷大哀不樂解脫，欲度眾生如觀己掌，反還生死而不惡厭。」復問佛言：「菩薩遵修何法不厭生死？」</p>
<p>佛告族姓子：「菩薩有二十事不厭生死。何謂二十事？奉行德本至無極慈，執持大慈以攝大危，懷抱大哀攝不弘愍，開化眾生度脫一切，常以精進攝諸怯劣，以和調性攝諸懷結，以權方便攝不知節，則以智慧攝諸愚冥，而以一心攝諸放逸，能以神通攝諸不暢，能以聖明攝諸闇塞，能以隨時攝諸無義，其意專惟攝諸煩憒，遵奉道心攝諸不學，而行四恩攝諸無護，以布施攝貧窮，以敬戒攝無禮，以博聞攝少智，以總持攝喜忘，以辯才攝頑訥，以上德攝少福；由是之故乃成大慧。是族姓子！菩薩所行二十事不厭生死也。」</p>
<p>寶髻菩薩復問佛言：「何謂菩薩宜於生死，為無數人而有加益？」</p>
<p>佛告族姓子：「若使菩薩以德莊嚴宜於生死，以福潤澤窮乏危厄。博聞莊嚴宜於生死，則以辯才多所饒益。能執其意而不忽忘，逮得總持宜於生死，令一切人各各聞慧。逮得寶掌以好布施，而自莊嚴財不耗減，用此財寶多所饒益。又不放逸宜於生死，講法不倦多所饒益於一切人。又等集諸相宜於生死，修慧莊嚴於諸眾生。言行相應宜於生死，所為應時不失其節，多所饒益於諸眾生。一切所有施而不悋宜於生死，隨時開化各得其所。施度無極多所饒益於諸眾生，奉清淨戒宜於生死，莊嚴持戒多所饒益於諸眾生。忍辱精進一心智慧宜於生死，六度無極多所饒益於諸眾生。」</p>
<p>佛告族姓子：「乃去往古無央數劫長遠無量，爾時有佛，名普壞世如來、至真、等正覺、明行成為、善逝、世間解、無上士、道法御、天人師，號佛、世尊。世界名曰天觀，劫名欣豫。何故其劫名曰欣豫？於彼劫中六萬佛興，時淨居天聞無數音班宣佛德。於是劫中有六萬佛，時天世人皆共歌頌，此諮嗟聲其有聞之靡不歡喜善心生焉，以是之故劫名欣豫。」</p>
<p>佛告族姓子：「其佛世界安隱快樂，其德巍巍，諸天人民觀之無厭，以故世界名曰天觀。其土微妙至誠莊嚴，以雜種香而成其地，堪任執本於千世界。又其佛土所出香熏，則能周遍十方無量無數之國。栴檀煙陰於其土地，自然生起無極蓮花名光明曜。其蓮花光，常以大暉照彼世界。人民大小皆有神足，宿德所居香為樓觀、講堂精舍，軒戶窓牖床榻茵蓐微妙綩綖。其佛之土亦無國邑郡縣村落，又彼人民悉得神通經行虛空，樓閣講堂亦處于空，坐斯樓堂專精念道諷誦講論。彼無女人亦無胞胎，人皆化生不聞女名，亦無三塗惡趣之名，又無眾惱勤苦之患。一切眾人禪定歡悅以為飲食，篤信微妙志求大乘，彼無異乘聲聞緣覺之名也。其土人民皆著冠幘，衣服顏色猶如天人。假使出學，塵勞愛欲尋皆捨離，無有憂累。又彼如來亦不勅告諸菩薩等使被法服。所以者何？其人不生穢濁心故。而彼如來形體威顏現如梵天，諸菩薩眾威儀禮節靡不備悉，坐起安詳講說經道。設使十方諸佛之土有無極變神通菩薩詣天觀世界者，通過諸國來覲如來，稽首歸命聽說經典，見彼佛土無有倫匹，其德超殊巍巍無量，怪未曾有舉聲嗟歎爾乃捨去。」佛告族姓子：「若彼如來為諸菩薩班宣道化，踊昇虛空去地六十六丈，坐於微妙清淨莊嚴師子之座，為諸菩薩論上法教粗舉其要，不廣分別屢練中義，如吾於此多說慇懃。所以者何？斯諸正士悉入聖慧，以一章句輒能解入百千之義，是故如來約宣經教不以多言。其佛為說四清淨行：度無極淨，道品法淨，神通行淨，化眾生淨；是為四也。」</p>
<p>佛告寶髻：「時彼佛土有一菩薩名曰珍寶，即自啟問壞世如來：『何謂菩薩宜在生死，多所饒益於諸眾生？』於時如來便為菩薩廣分別說此兩句義，於斯大慧道莫能當，菩薩所行恒在生死，逮得慧曜多所潤益。佛適說是，六萬菩薩得柔順忍。」</p>
<p>佛告寶髻：「珍寶菩薩復問：『何謂菩薩嚴淨道場坐於佛樹？』壞世如來告珍寶曰：『以無放逸嚴淨道場坐於佛樹。』於彼何謂無放逸者，其佛告曰：『奉行經典。』又問：『何謂奉行經典？』告曰：『言行相應是無放逸，又無放逸不自馳騁，修於無量大德之鎧，不與陰合越於五陰；布施無量，不可盡故；持戒無量，為未學故；忍辱無量，堪眾苦故；精進無量，正士業故；禪定無量，無退落故；智慧無量，無罣礙故；慈心無量，開化眾生不可限故；悲哀無量，愍傷眾生濟匱乏故；行喜無量，以法歡悅眾生之故；行護無量，救濟將養群生之故；生死無量，長育一切佛道法故；化無量人，安彼我故；正法無量，將順隨時堅精進故；德慧無量，執權方便等應時故；奉無量佛，具足慧故；求無量聞，智卓然故。心入無量，覩見眾生志性行故；節德無量，志存閑靜有限之故；閑居無量，將順心故；寂默無量，所察廣普速疾具成諸通慧故。』</p>
<p>「佛告珍寶：『是無放逸所當遵法，菩薩行此無放逸者，嚴淨道場坐於佛樹則其義也。又族姓子！其無放逸諸道品法所立之本，致無放逸聖慧之原。逮堅要法，以無放逸積累德本。能不放逸，未曾忘失往古久遠所聽聞法，普能執懷一切經典，消化塵勞無量陰蓋。於諸道義無所罣礙。無放逸者，則能燒盡曠野積聚愚癡之冥，悉能將護一切經法，滅除眾相抑制諸根。無放逸者，退捨邪徑奉行眾善，力勢超殊具足十力，力如虛空而無等雙。無放逸者，得無所畏具足成就一切佛法，歸其原頂。無放逸者，便能獲致佛諸通慧。』」</p>
<p>佛告族姓子：「彼佛說此無放逸時，萬二千菩薩逮得無所從生法忍。於族姓子所憶云何？時珍寶菩薩豈異人乎？莫作是觀。所以者何？則汝身是。由斯緣故，當作此觀，若使菩薩無放逸者，乃為應宜嚴淨道場坐佛樹下入如來道不可限量。」</p>
<p>佛復告寶髻菩薩：「所謂菩薩開化眾生，若菩薩行清淨者，見眾生行心懷善惡，便能開化無量難限不可思議眾生之類，各使奉行無極之法。其菩薩者志性調柔入於審詳，自在開化幾何人民。彼族姓子！人根不同所見各異，是故菩薩隨時示現而誘進之。或能有人堅正禁戒乃成開化，或從毀戒因得受教，或以衣物往來交接緣受道化，或以柔軟，或以麁獷，或懷毒心，或以恐怖，或以苦惱，或以安隱而受開化。或在言語，或從得勝，或從因生，或從志性，或從逼惱，或從順意，或從所有，或從無所有，或從興盛，或從所受，或無所受，或從財業治生，或從靜然無所易取，或從貪慕求妙顏容，或從惡色，或從色聲香味細滑之法而致開化。或從瞋罵臭氣惡味麁堅穢法而得開解。或從共居宿止受化，或從往來數數相見，或從聞佛法聖眾，或從歡喜，或從憂慼，或從無我，或從寂音，或從布施持戒忍辱精進一心智慧之音而受開化。或從眾生有為之惱，或從聽聞天上世間所遭安隱而受開化。或聽聲聞所說乘教或緣覺乘，或聞大乘而受開化。或從常喜不以憂惱，或從愁慼不因欣豫，或從貨利，或從踊躍不見愛敬，或從得利，或因衰耗，或復有人而從四恩因而開化。或從內業，或從外業，或從眼耳鼻口身體手足而受開化。或以娛樂歌戲，或以花香而受開化。或從其身專遭苦患，或從常樂而受開化。或從其心得靜方便，或從化作比丘形像，或復變現比丘尼、優婆塞、優婆夷像而受開化。或復現作佛像容貌而開化之。或如釋梵轉輪聖王像貌而開化之。」</p>
<p>佛告族姓子：「若使不現若干種變，觀其性行行其心念而開化者，不能度之。當曉了知眾生性行，應病與藥所度乃廣，設令菩薩行度無極，則能奉受佛道品法，亦能明了神通之慧，然後寂然開化眾生。</p>
<p>「菩薩有四事法，開化眾生。何謂為四？一曰不厭終始之患導示未及，二曰不貪安己願安一切，三曰常以時宜宣示道教，四曰分別眾類心性所行；是為四。復有四：一曰所說柔和言辭可敬，二曰奉戒清淨猶如日明，三曰顏色常悅未曾懷恨，四曰常懷慈心。復有四：一曰心不懷害，二曰志於大哀，三曰意多愍傷，四曰常調其心。復有四：一曰性行清淨，二曰無有諛諂，三曰精進堅強，四曰忍於苦樂善惡。是為菩薩四法開化眾生，當作此觀，乃能堪任救濟一切。」</p>
<p>佛告族姓子：「往昔過去無央數劫，長遠無量不可思議，爾時有佛，名離垢光如來、至真、等正覺、明行成為、善逝、世間解、無上士、道法御、天人師，號佛、世尊。世界曰寂然，劫名愛敬。寂然世界豐樂安隱，五穀平賤快樂難量，天人孳盛。離垢光佛其聲聞眾九十六億，菩薩八萬四千。其佛壽三十三萬六千歲。時有梵志為大國王，王有太子名曰業首，端正姝好見者無厭。厥年十六，惑於顏貌迷於豪貴荒亂自大，不肯往詣離垢光佛，不修恭敬稽首為禮。佛心念言：『太子業首云何忽失無上正真道意勸助德本，不識宿本而計吾我，荒迷容色財業豪貴，及懷自大不數詣佛。既來至此不肯歸命，違失禮節。設為慇懃宣其本行者，必識宿命，數詣如來稽首受教。』於時離垢光如來皆悉請會八萬四千菩薩，使行法籌，誰能堪任詣太子業首所八萬四千歲教化說法者，而不患厭一切苦惱所見逼迫。雖往教彼不見接待，座席言談但得罵詈毀辱誹謗耳？」</p>
<p>佛告族姓子：「時雖行此籌，八萬四千諸菩薩中無一菩薩肯受法籌。時彼會中有一菩薩名極妙精進，即從坐起，偏露右肩長跪叉手，前白佛言：『我能堪任八萬四千歲往來太子業首數數相見，捨一切安皆忍眾苦，雖遭諸厄不以為患。』極妙精進適發此言，三千大千世界應時六反震動，百千天人住於虛空舉聲歎曰：『善哉善哉。無極精進被弘誓鎧。』於時極妙精進菩薩往詣業首太子門前而住。太子方見，罵詈毀辱瞋恚誹謗，言語衝口無有其限，撮土坌之、瓦石打之、刀杖加之。於時菩薩被辱如是，不懷瞋恚、不以為恨亦不悔還，遂堅其心被精進鎧，智力益增興發大哀而愍傷之。如是千歲，乃得自前入第一門。從所苦<span class='corr'>困</span>輕毀之難，不以患厭至<span class='corr'>于</span>萬歲，轉復進至王宮第一之庭。又二萬歲至第二庭。如是之比，八萬四千歲至第七庭。七日七夜，太子業首時復見之，尋便質問：『比丘何來，詣此所求？』菩薩答曰：『故來相詣，相稱名勳。』於時太子心自念言：『怪未曾有。今此比丘戒德難量無能逮者，被諸毀辱未曾懈恥。』極妙精進歡悅業首，尋說頌曰：</p>

<div class="lg regular" style="margin-left:0em;"><div class='lg-row'>「『太子吾今無所求，　不用飲食及衣服，</div>
<div class='lg-row'>宜當顯發無怖心，　吾以法來故至此。</div>
<div class='lg-row'>人中尊號離垢光，　大聖現世多所益，</div>
<div class='lg-row'>講說經法除苦患，　若有人聞逮甘露。</div>
<div class='lg-row'>諸佛興出甚難值，　無數千劫難可遇，</div>
<div class='lg-row'>執御眾人令受法，　則為世間之炬曜。</div>
<div class='lg-row'>反以欲得而放逸，　貪於財色自娛樂，</div>
<div class='lg-row'>迷荒豪貴及王位，　不肯往詣見法王。</div>
<div class='lg-row'>財業無常命難保，　佛說人壽如朝露，</div>
<div class='lg-row'>太子自察亦常然，　云何聞佛復放逸？</div>
<div class='lg-row'>仁者以曾志佛道，　召請眾生欲度脫，</div>
<div class='lg-row'>於今何因為欲使，　放逸安可度眾生？</div>
<div class='lg-row'>吾且欲還詣最勝，　當降伏心滅塵欲，</div>
<div class='lg-row'>仁興精進愍一切，　將無後恨懷憂惱。』</div>
<div class='lg-row'>時國王子聞斯頌，　即自下意發恭敬，</div>
<div class='lg-row'>禮極精進稽首足：　『吾今自悔辱仁罪，</div>
<div class='lg-row'>我當棄捨一切士，　不慕豪貴貪國土，</div>
<div class='lg-row'>吾當往至安住所，　棄捐瑕穢求見益。』</div>
<div class='lg-row'>即與一億八萬人，　各執眾花擎諸香，</div>
<div class='lg-row'>俱往詣於最勝所，　見離垢光人中上。</div>
<div class='lg-row'>已皆悉到安住所，　前稽首足而供養，</div>
<div class='lg-row'>退在一面住佛邊。　於時太子說此言：</div>
<div class='lg-row'>『極妙精進是我師，　心不患厭和顏勸，</div>
<div class='lg-row'>此之恩德無以加，　如是供養不足報。</div>
<div class='lg-row'>歸悔首過救護世，　違失法王之教命，</div>
<div class='lg-row'>我今都悉自歸誠，　願佛納受所首情。</div>
<div class='lg-row'>於是發意悉求佛，　用一切故興愍傷，</div>
<div class='lg-row'>不復造邪為放逸，　今我立德成佛道。』</div>
<div class='lg-row'>爾時太子棄榮位，　與人一億八萬四，</div>
<div class='lg-row'>於最勝所作沙門，　發意志求於佛道。</div>
<div class='lg-row'>時佛知其所志願，　為說最上佛道業，</div>
<div class='lg-row'>諸聞淨法逮柔順，　諸高士住無我法。」</div>
</div><p>佛告寶髻菩薩：「欲知爾時極妙精進，我身是。太子業首，彌勒是。族姓子！過去菩薩開化眾生不以懈倦，威德巍巍無量如此，所學日深精進無侶。是故菩薩欲度眾生，當念修學如彼往世極妙精進菩薩之德。」</p>
<p>佛告族姓子：「菩薩有四業而得自在，以此四業攝取諸佛道法。何謂為四？一曰超越諸魔靡不歸伏，二曰念淨佛土令修淨教，三曰嚴身口意順開士本，四曰合集一切諸佛道品；是為四法自在之業。復有四事為菩薩業。何謂為四？一曰其慧曉了所入志性，二曰普見眾生根原所歸，三曰分別一切諸趣所由應病與藥，四曰明識一切徑路所行令得寂寞不懷瞋恚；是為四事菩薩所行自在道業。」</p>
<p>於是寶髻菩薩，從無數劫殖於難限百千德本髻中明月珠，其價當此三千佛土，以奉如來，口宣此言：「以頂上寶貢獻如來，因是德本，致無能覩其頂相者，逮成諸佛不可思議聖慧之頂。」</p>
<p>佛即時笑，五色光明從其口出，照無央數諸佛國土，尋即來還繞佛三匝，忽沒頂上。於是會中有菩薩名曰捷辯，從坐而起，偏露右肩長跪叉手，讚歎世尊，以頌問曰：</p>

<div class="lg regular" style="margin-left:1em;"><div class='lg-row'>「最尊無等倫，　超世俗之上，</div>
<div class='lg-row'>無垢以離穢，　三界稱其德。</div>
<div class='lg-row'>其慈無儔匹，　超越須彌山，</div>
<div class='lg-row'>今者何欣笑？　願慧為我說。</div>
<div class='lg-row'>真諦戒調定，　執性人敬言，</div>
<div class='lg-row'>令我志趣安，　善修快寂然。</div>
<div class='lg-row'>天人尊在此，　其志甚堅妙，</div>
<div class='lg-row'>為以何感應，　哀愍而今笑？</div>
<div class='lg-row'>十方總勢強，　光明福曜威，</div>
<div class='lg-row'>勇師子壞冥，　遊眾無所畏。</div>
<div class='lg-row'>三界無有侶，　何能有殊者，</div>
<div class='lg-row'>法宅為解說，　何故而欣笑？</div>
<div class='lg-row'>離垢性遊安，　顏色常和悅，</div>
<div class='lg-row'>名德通虛空，　馳逸不可限。</div>
<div class='lg-row'>消除諸窈冥，　光明靡不照，</div>
<div class='lg-row'>安住唯為解，　何故而欣笑？</div>
<div class='lg-row'>修德心清淨，　願如金寶山，</div>
<div class='lg-row'>常訓誨不及，　世人普供養。</div>
<div class='lg-row'>則為最良田，　眾祐聖超世，</div>
<div class='lg-row'>釋師子現要，　所演如虛空。</div>
<div class='lg-row'>諸天及人民，　無與妙等者，</div>
<div class='lg-row'>等心甚堅強，　慚愧祥豐盛。</div>
<div class='lg-row'>巍巍德百千，　相如花茂盛，</div>
<div class='lg-row'>最勝能仁笑，　願為發遣之。</div>
<div class='lg-row'>其慧無罣礙，　流布於三世，</div>
<div class='lg-row'>處若干身意，　其心無所著。</div>
<div class='lg-row'>一時悉曉了，　如應當行化，</div>
<div class='lg-row'>仁師子屬笑，　其義為何義？</div>
<div class='lg-row'>諸天住空中，　意內懷悅豫，</div>
<div class='lg-row'>地上諸人民，　叉手而自歸。</div>
<div class='lg-row'>能仁勝唯說，　殊特甘露味，</div>
<div class='lg-row'>諸天神人聞，　消滅塵勞冥。」</div>
</div><p>佛告捷辯菩薩：「汝為豈見寶髻不乎？以此寶髻珠奉上如來，志願無上正真道意，則為供養佛之原慧。」</p>
<p>對曰：「唯然已見。世尊！」</p>
<p>佛言：「是族姓子寶髻菩薩！於恒河沙劫供養恒沙如來至真，常修梵行，開化無數眾生之類，立於三乘。過十阿僧祇劫當得作佛，號曰寶成如來、至真、等正覺、明行成為、善逝、世間解、無上士、道法御、天人師，號佛、世尊。世界名離垢光，劫曰無垢。其離垢光世界七寶合成，咸出光明照於十方無量佛土。其光紫金，假使眾生值此光者，一切塵勞悉蒙消滅。其土豐樂，皆諸菩薩悉無所著，無有異學相發起者，普修道寶，以故如來名曰寶成。此諸菩薩皆得神通咸有辯才，其土諸天人民悉當淳淑遵平等覺，無有不及無智之名。其土亦無君主，唯以世尊為無上法王。諸天人民自然化生，無有女人無愛欲名。其土人民皆殖德本無無福者，諸根悉具，皆以相好莊嚴其身。爾時如來諸菩薩眾不可稱數。佛壽十四劫。初無異談，所說唯宣菩薩之慧諸度無極，辯才大哀淳一品教。是諸菩薩皆曾被訓，諸根明達，能以一句普入一切諸佛之道。如來為說總持言教，慈心如地。何謂總持言教？以一絕句普入諸章。何謂一句？謂妙聖句不可究盡道品之法。何謂無盡句？謂於佛道不可窮盡。何謂無盡？論於無者謂無盡句。已能入無普入文字，是為一句。一切文字而不可盡，復有二字本所未聞亦未行也，而宣說言出於一字。其一字者，不與二字而同勢也，是以一字而宣訓誨。設使宣布斯訓誨者，無念不念、無應不應，此句無念亦無不念。以無念句而成開化，是為族姓子入總持教。寶成如來為諸菩薩說總持言句，於彼學入此一句者，便得普入一切佛意。我於一劫若復過劫，分別諮嗟離垢光世界功德之稱，不能究盡得其邊際。寶成如來講說經道德稱之慧，不可思議亦不可賜。其佛大德國土清淨，巍巍超絕上不可及。」</p>
<p>寶髻菩薩聞佛授決，歡喜踊躍，以頌讚佛：</p>

<div class="lg regular" style="margin-left:1em;"><div class='lg-row'>「普知悉能見，　度諸法無極，</div>
<div class='lg-row'>如來皆超越，　一切諸瑕穢。</div>
<div class='lg-row'>大慧未曾有，　皆知我往古，</div>
<div class='lg-row'>供養諸佛數，　佛悉具說之。</div>
<div class='lg-row'>去來今現在，　本末為如是，</div>
<div class='lg-row'>復知鄙末世，　及與一切人。</div>
<div class='lg-row'>為佛所授決，　不復懷狐疑，</div>
<div class='lg-row'>開化度世間，　諸根之本末。</div>
<div class='lg-row'>於是一切地，　日月尚可墮，</div>
<div class='lg-row'>佛口所可宣，　終不有改變。</div>
<div class='lg-row'>佛出至誠言，　所演無有虛，</div>
<div class='lg-row'>授以尊覺道，　成佛人中上。</div>
<div class='lg-row'>如我志所願，　嚴淨於佛土，</div>
<div class='lg-row'>所言亦如是，　悉知我心念。</div>
<div class='lg-row'>彼聞此教已，　悅顏無猶豫，</div>
<div class='lg-row'>所修行為尊，　欲度眾生故。</div>
<div class='lg-row'>如我之所行，　當復增無量，</div>
<div class='lg-row'>嚴治其本際，　我身奉淨行。</div>
<div class='lg-row'>興發行得佛，　度諸法無極，</div>
<div class='lg-row'>勤力無怯弱，　由從精進至。</div>
<div class='lg-row'>堪任所布施，　皆知我往古，</div>
<div class='lg-row'>未曾捨精進，　至大哀如來。</div>
<div class='lg-row'>為以諸眾生，　本末為如是，</div>
<div class='lg-row'>吾當悉開化，　得佛度異學。」</div>
</div><p>寶髻菩薩說此偈時，七萬二千人皆發無上正真道意，悉願生彼離垢光世界，同時發聲俱說是言：「寶成如來得佛道時，普令吾等生彼佛土。」佛皆記說當生其國。</p>
<p>爾時世尊告賢者阿難：「受是經典持諷誦說，廣為眾人宣傳其旨，慇懃勸助是經典要，天上世間之所歸伏而共供養。所以者何？其聞此經我悉授決。其不信者本宿德薄，其受是經德本非凡。趣聞此經世世值佛，何況聞持而奉行說，功勳無限。族姓子族姓女若以七寶滿此三千大千世界，隨時布施，如是比類於百千歲。其聞此經歡喜信持，功德踰彼。」</p>
<p>阿難白佛：「此經名何？云何奉持？」</p>
<p>佛言：「名曰『菩薩淨行寶髻所問』，當奉持之。」</p>
<p>佛說如是。寶髻及十方諸會菩薩，賢者阿難，天、龍、鬼神、揵沓惒、阿須倫、世人，聞佛所說，莫不歡喜。</p>

<p class='juan'>大寶積經卷第一百一十八</p></div>
</div><!-- end of div[@id='body'] -->
</body></html>