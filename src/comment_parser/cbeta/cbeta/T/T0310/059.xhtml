<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<p class='juan'><a id='mulu187' /><a id='mulu188' />大寶積經卷第五十九<p class="byline">大唐于闐三藏實叉難陀譯</p>文殊師利授記會第十五之二</p><p>爾時世尊告彌勒菩薩摩訶薩言：「汝今為佛嚴辦法座，我當昇已說往昔志樂所修諸行，善巧出生諸佛剎土功德莊嚴趣向真實法門。」</p>
<p>爾時彌勒菩薩即作是念：「今者世尊以何義故令我嚴座，不使阿難大目連等？如何棄捨彼諸聲聞，將非唯為諸菩薩說？或彼聲聞及辟支佛，於此法門而非器故，以是世尊令我敷座？」爾時彌勒菩薩即為如來以神通力化作眾寶師子之座，高四萬由旬，周匝嚴麗，柔軟天衣以敷其上。從其座出種種光明，照此三千大千世界。爾時如來昇其座已，令此世界六種震動。</p>
<p>爾時世尊告長老舍利弗：「菩薩成就四法，能令所願皆得滿足。何等為四？一者發勝志樂，二者於諸眾生起悲愍心，三者發起精進，四者承事善知識。復次舍利弗！菩薩成就一法，令願不退嚴淨佛剎。何謂一法？是菩薩應當樂學不動如來為菩薩時本所修行立弘誓願：『我當所在生處初生之時，若不出家則為欺誑十方諸佛。』如是舍利弗！是諸菩薩應隨順學，若佛出世若不出世，一切生處皆悉決定捨家出家。何以故？而諸菩薩最勝利益所謂出家。舍利弗！樂出家者則能攝取十種功德。何等為十？一者不著諸欲，二者樂阿蘭若，三者行佛所行，四者離凡夫行，五者不著妻子及以財產，六者離惡道因，七者修善趣法，八者宿世善根皆不損減，九者恒為諸天之所歎羨，十者一切鬼神恭敬守護。若菩薩常樂出家，獲得如是十種功德。是故舍利弗！菩薩志求菩提、欲度眾生，常當出家。是名菩薩成就一法。</p>
<p>「復次舍利弗！菩薩成就二法，令願不退嚴淨佛剎。何等為二？所謂菩薩不樂聲聞地、不求聲聞乘、不愛樂說聲聞乘處、不親近聲聞乘者、不學聲聞戒、不樂宣說共聲聞乘相應之法、亦不勸他行聲聞乘，於緣覺乘亦復如是，唯為佛法勸發眾生成就最上阿耨多羅三藐三菩提。是名為二。舍利弗！若有勸他趣入佛乘，此菩薩則能攝取十種功德。何等為十？一者得清淨剎無有聲聞及辟支佛，二者得純一清淨諸菩薩眾，三者諸佛世尊之所護念，四者常為諸佛稱名讚歎而為說法，五者所發之心皆悉廣大，六者若生天上當作帝釋或梵天王，七者若生人中作轉輪王，八者常見諸佛，九者為諸天人之所愛樂，十者攝取無量無邊阿僧祇功德。何以故？舍利弗！若有能令三千大千世界所有眾生一切皆得阿羅漢果、或復置於緣覺之地，若復有能置一眾生於佛菩提，此之功德甚多於彼。何以故？舍利弗！不由聲聞緣覺出現，佛種不斷；世若無佛，則無聲聞及辟支佛。舍利弗！以佛出現令佛種不斷，亦復出生聲聞緣覺。是故舍利弗！菩薩令他住佛乘中，得如是等十種功德、得清淨剎。</p>
<p>「復次舍利弗！菩薩成就三法，令願不退攝受佛剎功德莊嚴。何等為三？一者尊重愛樂住阿蘭若，二者無所染著而行法施，三者堅固安住淨戒律儀。舍利弗！菩薩堅住戒律得十無畏。何等為十？一者入聚落無畏，二者眾中說法無畏，三者飲食無畏，四者出聚落無畏，五者入寺無畏，六者大眾中食無畏，七者教授無畏，八者親近和上阿闍梨無畏，九者於自眷屬慈心教誨無畏，十者受用衣服飲食臥具醫藥無畏、住戒律者所有言說令他信受。舍利弗！是為菩薩十種無畏。舍利弗！菩薩說法心無所著，則能攝受十種功德。何等為十？一者不生惡欲，二者不求他人識知，三者不起名聞心，四者於檀越家心不繫著，五者不占護他家，六者於極下劣四事供養而生喜足，七者說法令他信受，八者善神守護，九者不生邪覺，十者起念佛心。是名為十。舍利弗！菩薩尊敬愛樂住阿蘭若，成就十種功德利益。何等為十？一者遠離世俗言論，二者專習閑靜，三者心緣定境，四者捨諸營務，五者愛樂諸佛，六者恒受禪定喜樂，七者修梵行時無有障礙，八者少用功力而得三昧，九者所受教法未甞忘失，十者所聞法義皆悉了知。是名為十。</p>
<p>「復次舍利弗！菩薩成就四法，令願不退嚴淨佛剎。何等為四？一者如說能行如行能說，二者常自謙下，三者遠離慳嫉，四者見他得利心生歡喜。是名為四。舍利弗！是菩薩如行能說，有四種利益。何等為四？一者口中常出青蓮花香，二者語業清淨言無錯謬，三者一切世間所共信受，四者攝受諸佛圓滿音聲。是名為四。舍利弗！菩薩謙下有四種利益。何等為四？一者遠離惡趣畜生等身，二者受妙快樂，三者潛謀暴賊俱不能害，四者堪受人天恭敬禮拜。是名為四。舍利弗！菩薩遠離慳嫉有四種利益。何等為四？一者不忘施心，二者於飢饉時作大施主，三者見持戒者來承迎引納，四者若受他施及施於他無有一人而生嫉妬。是名為四。舍利弗！菩薩見他得利生歡喜心，有四種利益。何等為四？一者常生是心，我攝眾生應與利樂，彼既自得故生歡喜；二者所有財物王難水火劫賊怨親無能侵奪；三者隨所生處財寶諸子皆悉具足，王不嫉忌何況餘人；四者稸用資財俱無窮盡。是名為四。舍利弗！是菩薩成就四法。</p>
<p>「復次舍利弗！菩薩成就五法，令願不退嚴淨佛剎。何等為五？一者彼菩薩詣說法者而問之言：『修何等行能得佛剎清淨莊嚴？』若得聞已如說修行。二者菩薩清淨持戒及願力故生佛國中，生彼國已，觀察彼土種種莊嚴眾寶資具，及諸聲聞菩薩大眾諸相微妙，於如來所恭敬尊重。白言：『世尊！菩薩修何等行得廣大佛剎清淨莊嚴？』而彼如來知此菩薩志樂殊勝，即為宣說如是功德成就佛剎。彼得聞已如法修行。三者菩薩有智有行，應淨其智應進其行。云何淨智？謂於能緣及所緣法遠離聲聞緣覺智故。云何進行？謂如所聞必定修行，離不行故。四者菩薩善知有因及知出離言。有因者謂不正思惟，是四顛倒之所依止，為生死因故。言出離者謂正修行，於一切法不起分別，為出離故。五者菩薩了知諸佛體性及剎土性俱但有名，名亦寂滅，如是了知不起知想。是名為五。</p>
<p>「復次舍利弗！菩薩成就六法，速得阿耨多羅三藐三菩提，亦能攝取一切世界最上佛剎。何等為六？一者此菩薩為大施主，所有珍玩可愛樂物歡喜布施無所悋著。又作是念：『我行大施圓滿大乘，所謂求阿耨多羅三藐三菩提時，一切悉捨心無所著，具足成就菩提資糧。捨自身命尚不生悔，何況財產及妻子等。』舍利弗！何故如來名一切智？謂行菩薩行時於自所有一切皆捨，以是義故得菩提已名一切智。二者若菩薩在家出家，寧捨身命終不破戒，以此持戒共諸眾生迴向阿耨多羅三藐三菩提。如是持戒自覺歡喜，樂修梵行晝夜安樂，益加求法住正修行，厭怖三界希求出離。雖見出要顧念眾生：『如我所苦彼亦皆然，我當荷茲重擔攝取眾生置於涅槃安樂之處。』如是持戒，自覺喜時獲大悲心，乃至未得一切種智不捨精進如救頭然。三者菩薩被忍辱鎧，離於高慢得大忍力。若遇罵辱及捶打時，忍心成就不生瞋恨。假使有棒如須彌山，有人執持於億劫中常見打罵，而亦不生怨恨之心。何以故？『彼諸眾生未隨佛學，而我方將隨佛修學。』是故於彼所得打罵，便能增長爾所大悲。『我當為諸眾生被弘誓鎧攝取眾生，令得解脫入於涅槃。是故我今不應瞋恨。』菩薩正住如是忍時，則得成就十種具足。何等為十？一者種姓，二者財產，三者眷屬，四者色相，五者善捨，六者善友，七者得聞正法，八者如說修行，九者臨命終時得見諸佛，十者既見佛已生淨信心。是為十種功德具足。四者菩薩為欲成就善法，堅固自課發起精進。又為一一眾生，盡未來際於生死中，次第修行諸精進行而不疲倦，以自課業及此大悲為一切眾生，於爾所時流轉生死不捨眾生。舍利弗！若有菩薩，十方各如恒沙世界滿中七寶，於念念中奉上如來，如是相續盡未來際；若有菩薩，發大悲心被精進鎧，而此功德復多於彼。舍利弗！菩薩具此精進，得十種勝志樂法。何等為十？一者離凡愚行，二者攝受佛行，三者見生死過，四者住大悲心，五者不退本願，六者少諸疾病，七者順諸佛教，八者薄婬怒癡，九者隨文了義，十者修行成就。是名為十。五者菩薩作是思惟：『諸佛如來心常在定未曾失念，我應隨佛所行。若心散亂，終不能證佛所行處，是故應當捨離一切心所取著，亦捨一切利養恭敬聚落城邑飲食資生及諸親友，為欲利益諸眾生故不捨眾生，樂阿蘭若住寂靜處，獨行無侶如犀一角。住靜處已起大慈心，初遍一方漸至十方普遍眾生，慈心遍已得入禪定。』舍利弗！若有在家菩薩，以一切樂具，於恒沙劫供養一切恒沙諸佛及比丘眾；若有出家菩薩，行於七步向阿蘭若寂靜之處，而此福德甚多於彼，以能速得大菩提故。舍利弗！菩薩樂住寂靜入禪定者，獲十種功德利益。何等為十？一者得念，二者得慧，三者修行，四者迅辯，五者得陀羅尼，六者善知法生，七者善知法滅，八者戒聚無犯，九者諸天供養，十者不貪他好。是名為十。六者菩薩善知智慧等流，謂作是念：『智慧以戒為首，白法增長以慧為首，是故菩薩應學智慧。世間所有難作難成，一切工巧、一切醫藥，皆悉遍學，而此智慧不能證入離欲寂滅，亦復不能趣向菩提，非向沙門、非婆羅門、非向涅槃。是故我今應更遍求法藥工巧，以如是智令我得彼究竟寂滅。』彼菩薩求諸法本，不見少法能起於法。以不見故住於寂滅，住寂滅故則無熱惱，無熱惱故了知生死，為眾生故而受彼生，令諸眾生除滅苦故。是名為六。</p>
<p>「復次舍利弗！菩薩成就七法，令願不退嚴淨佛剎。何等為七？一者自捨一切而施，不可得故。二者戒不缺犯，不計著戒故。三者忍辱柔和，而眾生不可得故。四者發起精進，身心不可得故。五者成就禪定，不住禪故。六者智慧圓滿，無分別故。七者隨念諸佛，遠離相故。是名為七。</p>
<p>「復次舍利弗！菩薩成就八法，令願不退嚴淨佛剎。何等為八？一者不樂涅槃，二者施莊嚴具，三者其心廣大，四者尊敬法師，五者不行邪<span class='corr'>命</span>，六者平等惠施，七者不自矜高，八者不凌蔑他。是名為八。</p>
<p>「復次舍利弗！菩薩成就九法，令願不退嚴淨佛剎。何等為九？一者具身律儀，二者具語律儀，三者具意律儀，四者滅諸貪欲，五者滅諸瞋恚，六者滅諸愚癡，七者不行欺誑，八者為堅固友，九者不輕慢善知識。是名為九。</p>
<p>「復次舍利弗！菩薩成就十法，令願不退嚴淨佛剎。何等為十？一者聞地獄苦，但起大悲不生怖畏。二者聞畜生苦，但起大悲不生怖畏。三者聞餓鬼苦，但起大悲不生怖畏。四者聞諸天衰惱，但起大悲不生怖畏。五者聞人中飢饉賊盜怨敵殺害，但起大悲不生怖畏。六者菩薩作如是念：『我於此時當起精進，乃至未得清淨佛剎終不懈慢。』七者『令我剎中飲食衣服隨念即得。』八者『我佛剎中諸眾生等壽命無量。』九者『我佛剎中諸眾生等無彼我心。』十者『我佛剎中所有眾生決定趣向無上菩提。』是名為十。</p>
<p>「復次舍利弗！若菩薩執持妙花詣如來所、或佛塔所興供養時，作是願言：『如此妙花色香殊勝，見者欣悅。我成佛時，令我剎中如是種種妙花遍布，及眾寶樹周匝莊嚴。』乃至末香塗香、衣服飲食、寶蓋幢幡、金銀琉璃真珠等寶用供養時，亦應如是迴向佛剎功德莊嚴。以彼菩薩住戒律故，隨心所願皆得成就。</p>
<p>「復次舍利弗！菩薩不求自樂喜他得樂，是故菩薩得菩提時，彼佛剎中所有眾生悉皆具足一向快樂。</p>
<p>「復次舍利弗！菩薩常應普皆攝取十善業道，悉以迴向一切種智。是故菩薩得菩提時，彼佛剎中所有眾生，初生即具十善業道及出離智。</p>
<p>「復次舍利弗！菩薩隨所至方勸諸眾生，悉皆令趣無上菩提，唯讚佛乘不說二乘及所共法。是故菩薩得菩提時，彼佛剎中所有眾生，決定當得無上菩提，永離聲聞及辟支佛，無量菩薩充滿其國。</p>
<p>「復次舍利弗！菩薩於他利養終不遮斷，見他得利常生歡喜。是故菩薩得菩提時，彼佛剎中所有眾生，受用資具恒無斷絕，具足獲得大法光明。</p>
<p>「復次舍利弗！菩薩若見比丘、比丘尼有過犯者終不發揚，但自安住正法之中。是故菩薩得菩提時，彼佛剎中一切無有過失之名。何以故？以彼大眾皆得清淨無過失法。</p>
<p>「復次舍利弗！菩薩樂法求法不生熱惱，如所聞法正住修行。是故菩薩得菩提時，彼佛剎中眾生生者，求法樂法皆無熱惱，如所聞法隨順修行。</p>
<p>「復次舍利弗！菩薩絃歌鼓吹種種音樂供養佛塔，以此善根迴向佛剎功德莊嚴。是故菩薩得菩提時，彼佛剎中百千音樂不鼓自鳴。</p>
<p>「復次舍利弗！菩薩若見失念眾生，令得正念。是故菩薩得菩提時，令諸弟子得禪悅食。</p>
<p>「舍利弗！如是佛剎功德，具足如來辯才，或一劫或過一劫說不能盡。舍利弗！然我今者隨諸菩薩之所樂欲如是略說，勝志樂者聞已趣向，當得圓滿佛剎功德。</p>
<p>「舍利弗！菩薩成就三法，速得阿耨多羅三藐三菩提，所求佛剎皆得成就。何等為三？一者大願殊勝，二者住不放逸，三者如所聞法起正修行。是名為三。」</p>
<p>爾時舍利弗白佛言：「世尊！如來希有善說此法。世尊住不放逸故得菩提分法，住修行故得大菩提，住勝願故成就佛剎功德莊嚴。」</p>
<p>佛告舍利弗：「如是如是，如汝所說。如我往昔以大願力成就佛剎，不放逸故得成菩提。舍利弗！若但言說住於放逸而不修行，彼尚不能至聲聞地，何況能得阿耨多羅三藐三菩提？是故菩薩若欲自知是真菩薩，如菩薩所學應如是學。」</p>
<p>爾時會中四萬菩薩從座而起，合掌向佛同聲白言：「如佛所說菩薩學處，我當隨學，住不放逸修行成就，滿足大願嚴淨佛剎。」</p>
<p>爾時世尊熙怡微笑。時舍利弗白佛言：「世尊！以何因緣現此微笑？」</p>
<p>佛告舍利弗：「汝見此諸善男子師子吼不？」</p>
<p>舍利弗言：「唯然已見。」</p>
<p>佛言：「舍利弗！此諸善男子過百千劫，各於異剎得阿耨多羅三藐三菩提，同號願莊嚴，亦如當來師子佛等，其土清淨如無量壽國，唯除壽量。」</p>
<p>舍利弗言：「彼諸如來壽量幾何？」</p>
<p>佛言：「彼一一佛皆壽十劫。」</p>
<p>爾時師子勇猛雷音菩薩即從座起，偏袒右肩，右膝著地，合掌向佛白言：「是文殊師利童真菩薩，諸佛世尊常所稱歎，久如當得阿耨多羅三藐三菩提？所得佛剎當復云何？」</p>
<p>佛言：「善男子！汝當自問文殊師利。」</p>
<p>時師子勇猛問文殊師利言：「仁者何時當得阿耨多羅三藐三菩提？」</p>
<p>答言：「善男子！何不問我趣菩提不，而乃問我成菩提耶？何以故？我於菩提尚不趣向，何況當得。」</p>
<p>問言：「文殊師利！仁者豈不為利眾生故趣菩提耶？」</p>
<p>答言：「不也。何以故？眾生不可得故。若眾生是有，可為利益趣向菩提；而眾生壽命及福伽羅皆無所有，是故我今不趣菩提亦不退轉。」</p>
<p>師子勇猛言：「文殊師利！仁者趣向諸佛法不？」</p>
<p>答言：「不也。善男子！一切諸法皆趣向佛法。何以故？諸法無漏無繫、無形無相，為趣向佛、如趣向佛，諸法亦然。善男子！而汝所問趣向佛法，我今問汝隨汝意答。於意云何？為色求菩提耶？為色本性求、為色如求、為色自體求、為色空求、為色離求、為色法性求菩提耶？善男子！於意云何？為色得菩提耶，乃至為色法性得菩提耶？」</p>
<p>答言：「不也。文殊師利！色不求菩提，乃至色法性不求菩提。色不得菩提，乃至色法性亦不得菩提。」</p>
<p>文殊師利言：「於意云何？受想行識求菩提，乃至識法性求菩提耶？識得菩提，乃至識法性得菩提耶？」</p>
<p>答言：「不也。文殊師利！受想行識不求菩提，乃至識法性不求菩提。識不得菩提，乃至識法性不得菩提。」</p>
<p>文殊師利言：「於意云何？離於五蘊有我我所耶？」</p>
<p>答言：「不也。」</p>
<p>文殊師利言：「如是如是。善男子！更以何法而求菩提及得菩提？」</p>
<p>師子勇猛言：「文殊師利！仁者所言眾皆誠信，而今乃說不求菩提、不得菩提，新發意菩薩聞此所說必生驚怖。」</p>
<p>文殊師利言：「善男子！一切諸法無有驚怖，於實際中亦無驚怖。如來為於無驚怖者而演說法，若驚怖者彼即生厭，若生厭者彼則離欲，若離欲者彼則解脫，若解脫者則無菩提，若無菩提是則無住，彼若無住是<span class='corr'>則</span>無去，若無有去是則無來則無願求，若無願求則不退轉，若不退轉則為退轉。退轉何法？所謂執我眾生命者及福伽羅、若斷若常取相分別悉皆退轉。彼若退轉則不退轉。不退何法？謂空無相無願實際及諸佛法皆不退轉。何謂佛法？謂不離不著及無所緣，無入無出無有所行，亦無表示但有其名，空無有生，無去無來、無染無淨、無塵離塵、無我無分別、無和合無執取，平等無違是為佛法。善男子！此諸佛法，非法非非法。何以故？以諸佛法無生處故。故彼新發意菩薩聞此說已若生驚怖，速得菩提。若起分別作如是念：『而今我等所成菩提，隨有發心住於現證乃得菩提；若不發心終不能得。』如是分別皆不生故，菩提及心俱不可得，不可得故則無分別，若無分別則無現證。何以故？現證所因不可得故。善男子！於意云何？虛空可得菩提耶？」</p>
<p>答言：「不也。」</p>
<p>又言：「善男子！如來豈不證一切法同虛空耶？」</p>
<p>答言：「如是如是。」</p>
<p>又言：「善男子！如虛空，菩提亦爾。如菩提，虛空亦然。虛空菩提無二無別。若菩薩知此平等，則無有知亦無不知亦無不見。」說此法時，一萬四千比丘盡諸有漏心得解脫，十二那由他比丘遠塵離垢於諸法中得法眼淨，九萬六千眾生發菩提心，五萬二千菩薩得無生忍。</p>
<p>爾時師子勇猛雷音菩薩白文殊師利言：「仁者發菩提心來為幾時耶？」</p>
<p>文殊師利言：「止。善男子！莫生妄念。若有於無生法中說如是言：『我發菩提心。我行菩提行。』為大邪見。善男子！我都不見有心發向菩提。以不見心及菩提故，是故無發。」</p>
<p>師子勇猛言：「文殊師利！都不見心，是何句義？」</p>
<p>文殊師利言：「善男子！是都不見，說名平等。」</p>
<p>又問：「云何說為平等？」</p>
<p>答言：「善男子！如是平等以種種性皆無所有，彼彼諸法一味故說。一味說者，所謂離故，無染無淨、不斷不常、不生不滅、無我無受、不取不捨。如是說法，不念我說亦無分別。善男子！於此平等法中了知修行，是名平等。復次善男子！若菩薩入此平等，都不見有種種界若一若多，於平等中不見平等，於相違中不見相違，以彼本來性清淨故。」</p>
<p>爾時師子勇猛雷音菩薩白佛言：「世尊！此文殊師利不肯自說發心久近。此諸大眾皆樂欲聞。」</p>
<p>佛言：「善男子！文殊師利是甚深忍者，於甚深忍中菩提及心皆不可得，以不可得是故不說。然善男子！我今當說文殊師利發心久近。善男子！過去久遠過七十萬阿僧祇恒河沙劫，有佛名雷音如來、應、正等覺出現于世。在於東方去此過七十二那由他佛剎，有世界名無生，彼雷音如來於中說法。諸聲聞眾有八十四億那由他，諸菩薩眾二倍過前。善男子！彼時有王名曰普覆，七寶具足王四天下，正法理化為法輪王。而於八萬四千歲中，以衣服飲食宮殿臺觀僮僕給侍一一殊妙，恭敬供養雷音如來及諸菩薩、聲聞大眾。其王親族中宮婇女王子大臣，唯務供養餘無所作，雖經多歲初無疲倦。過是已後，其王獨在靜處思惟：『我今已集廣大善根，而猶未定所迴向處，為求帝釋、大梵天王、轉輪王耶？為求聲聞、辟支佛耶？』作是念已，空中諸天告言：『大王！勿起如是狹劣之心。何以故？王之所集福德甚多，當發阿耨多羅三藐三菩提心。』善男子！時普覆王聞是語已，歡喜念言：『我今於此決定不退。何以故？天知我心而來告我。』善男子！爾時彼王與諸大眾八十億那由他百千眾生，往詣雷音佛所，頂禮雙足，右遶七匝，曲躬恭敬合掌向佛，而說頌曰：</p>

<div class="lg regular" style="margin-left:0em;"><div class='lg-row'>「『我今問最勝，　願當為我說。</div>
<div class='lg-row'>云何得成就，　最上人中尊？</div>
<div class='lg-row'>世間所依止，　我已廣供養，</div>
<div class='lg-row'>以不決定心，　未知迴向處。</div>
<div class='lg-row'>已修廣大福，　當何所迴向？</div>
<div class='lg-row'>為求梵天位、　帝釋轉輪王、</div>
<div class='lg-row'>為求於聲聞、　及以辟支佛？</div>
<div class='lg-row'>我發此念時，　空中天告我：</div>
<div class='lg-row'>「大王汝勿起，　狹劣迴向心，</div>
<div class='lg-row'>為一切眾生，　當興廣大願，</div>
<div class='lg-row'>利益世間故，　應發菩提心。」</div>
<div class='lg-row'>我今請世尊，　於法自在者，</div>
<div class='lg-row'>願說菩提心，　發起之方便。</div>
<div class='lg-row'>發菩提心已，　當得如牟尼。</div>
<div class='lg-row'>唯願兩足尊，　為我具宣說。』</div>
</div><p>「爾時雷音如來為普覆王而說頌曰：</p>

<div class="lg regular" style="margin-left:2em;"><div class='lg-row'>「『大王汝諦聽，　我當次第說。</div>
<div class='lg-row'>一切因緣法，　隨根欲所行，</div>
<div class='lg-row'>如其所有願，　得如是果報。</div>
<div class='lg-row'>我亦於往昔，　發起菩提心，</div>
<div class='lg-row'>為諸眾生故，　願當作利益。</div>
<div class='lg-row'>如我所作願，　如昔所發心，</div>
<div class='lg-row'>得不退菩提，　意願速圓滿。</div>
<div class='lg-row'>大王應堅固，　修習於諸行，</div>
<div class='lg-row'>汝當得廣大，　無上佛菩提。』</div>
</div><p>「時普覆王聞佛所說，歡喜踊躍得未曾有，於眾會前大師子吼，而說頌曰：</p>

<div class="lg regular" style="margin-left:2em;"><div class='lg-row'>「『今對一切眾，　發大菩提心。</div>
<div class='lg-row'>為一一眾生，　誓盡未來際，</div>
<div class='lg-row'>受無量生死，　而作大饒益，</div>
<div class='lg-row'>備修菩薩行，　救諸眾生苦。</div>
<div class='lg-row'>從今若違誓，　起於貪欲心，</div>
<div class='lg-row'>及慳嫉怨恨，　則誑十方佛。</div>
<div class='lg-row'>又我從今日，　乃至成菩提，</div>
<div class='lg-row'>常當學諸佛，　修行於梵行，</div>
<div class='lg-row'>隨順淨戒律，　遠離諸過咎。</div>
<div class='lg-row'>又我於菩提，　亦不願速證，</div>
<div class='lg-row'>當盡未來際，　廣利諸群生，</div>
<div class='lg-row'>嚴淨諸佛剎，　無量不思議，</div>
<div class='lg-row'>當令我名號，　普聞十方界。</div>
<div class='lg-row'>我今自授記，　決定當成佛，</div>
<div class='lg-row'>志樂勝清淨，　於此固無疑。</div>
<div class='lg-row'>我當淨三業，　不令起諸惡，</div>
<div class='lg-row'>我以此真實，　成佛人中尊。</div>
<div class='lg-row'>若此心真實，　地當六種動，</div>
<div class='lg-row'>若我語誠諦，　無有虛妄者，</div>
<div class='lg-row'>當使虛空中，　音樂自然奏。</div>
<div class='lg-row'>若我無諂曲，　及以怨恨心，</div>
<div class='lg-row'>由此真實故，　當雨曼陀花。』</div>
</div><p>「時普覆王說此頌已，心誠實故，十方億剎六種震動，於虛空中奏諸音樂、雨曼陀羅花。時二十億眾生隨從王者，皆大歡喜而自慶言：『我等當得最上菩提。』即學彼王發菩提心。」</p>
<p>佛告大眾：「爾時普覆王者，豈異人乎？今文殊師利菩薩是也。彼於往昔過七十萬阿僧祇恒河沙劫初發菩提之心，次過六十四恒河沙劫得無生法忍，能具足菩薩十地、如來十力，佛地諸法悉皆圓滿，而未曾起一念之心：『我當得佛。』善男子！爾時二十億眾生，隨逐彼王於雷音佛所發菩提心者，皆由文殊師利勸發，令入布施持戒忍辱精進禪定智慧，今並證得阿耨多羅三藐三菩提，轉大法輪作佛事已而般涅槃。文殊師利皆悉供養彼諸如來，亦皆護持彼諸佛法。唯有一佛號地持山，在此下方過四十恒河沙剎土，其佛世界名曰地持。亦有無數諸聲聞眾，佛壽無量于今現在。」說此文殊師利宿緣之時，眾中七千眾生發阿耨多羅三藐三菩提心。</p>

<p class='juan'>大寶積經卷第五十九</p></div>
</div><!-- end of div[@id='body'] -->
</body></html>