<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'><div class='pin'>
<p class='juan'><a id='mulu241' /><a id='mulu242' />大寶積經卷第七十六<p class="byline">北齊三藏那連提耶舍譯</p>菩薩見實會第十六之十六四轉輪王品第二十六之二</p><p>「大王！過去有王名曰地天，如法為王名為法王。七寶具足，所謂輪寶、象寶、馬寶、明珠寶、玉女寶、長者寶、主兵寶，是名七寶。大王！彼地天王父名曰地生。彼地生王臨命終時，其地天最為長子。其地生命終之後，輔相大臣灌地天頂以為大王，即為剎利灌頂大王。時地天王既為剎利灌頂王已，於十五日月盛圓滿受齋之日，沐浴洗頭，剪除鬚鬢及以爪甲已，著新淨衣，以諸花鬘、種種瓔珞、天冠臂印、環釧耳璩莊嚴其身，在高樓上婇女圍遶。即於東方有金輪寶，千輻不減轂輞具足，光明照耀縱廣七肘純是真金。大王！時地天王見是事已，即作是念：『我昔曾聞先舊人說，若剎利灌頂王於十五日月圓滿時受齋之日，沐浴洗頭，剪除鬚鬢及除爪甲，著不<span class='corr'>污</span>衣，以諸花鬘、種種瓔珞、天冠臂印環釧鉺璩莊嚴其身，在高樓上婇女圍遶。若於東方有金輪寶，轂輞具足千輻不減而來應者，當知是王定當得作轉輪聖王。』復作是念：『我今豈可作輪王耶？我今當試。』大王！爾時地天王即從坐起，偏袒右肩，整理衣服，右膝著地，對輪合掌，向彼天輪作如是言：『寶輪可下在地而住。』作是語已，彼天寶輪從空下地，住在王前。時地天王即以妙香用塗其手，勝妙好衣以拭輪寶，以其右手接取輪寶置左手中。復以右手摩拭其輪，作如是言：『汝今應當降伏東方。』作是語已，時金輪寶飛昇虛空左右旋轉，即往東方，至彼往昔轉輪王道。其道平正，布散諸花甚可愛樂。輪所經處皆悉平正無有高下。以王福力，河池井泉枯竭之處，八功德水悉皆盈滿。一切所有樹林花果枯悴之者悉皆敷榮，已敷榮者更增欝茂。大王！爾時地天轉輪聖王即與四兵隨輪而去。輪寶若住，王亦隨住。王所至處所有國土，大小諸王與其臣民，各以金盤盛滿銀粟，或以銀盤盛滿金粟，奉迎大王，各作是言：『善哉大王！善來大王！此諸國土安隱豐樂人民熾盛。唯願大王受此國土攝化人民，我等皆當奉給左右，唯願止住。』爾時地天轉輪聖王告彼諸國王及臣民等，作如是言：『我今不須國土寶物，汝自受用。汝今若欲隨順我者，應離殺生，亦莫偷盜、亦莫邪婬、亦莫妄語、亦莫兩舌、亦勿惡口、亦莫綺語、亦莫貪欲、亦莫瞋恚、亦莫邪見。汝等應當自住十善，亦教他人令住十善，我則知汝歸從於我、受我教勅，我觀汝等猶如我子。汝等常應供養父母師長及諸沙門婆羅門等，莫作非法不善惡行，亦勸他人令行善法。若能如是，我知汝等一切國土所有人民悉皆歸從降伏於我。』又復告言：『汝等常應孝養父母、恭敬師長及諸沙門諸婆羅門，莫作非法不善惡行，亦勸他人令行善法。若能如是，我知汝等一切國土所有人民悉皆歸從降屬於我。』爾時聖王及諸四兵，如是漸漸度於大海降弗婆提，過盡人境輪寶乃住。如是乃至南西北方及欝單越，悉降伏已。度彼北海盡人境已，王及輪寶還閻浮提本宮門上，在虛空中停住不動。爾時地天轉輪聖王如是降伏四天下已，還閻浮提即便止住。地天大王及與輪寶還來至此閻浮提，時彼四天下變成七寶，端嚴姝特。何謂七寶？所謂金、銀、琉璃、頗梨、車璩、<span class='corr'>赤</span>珠、馬瑙。爾時輪寶於四天下周迴旋轉已，一切地獄、畜生、餓鬼八難消滅，於四天下所有一切不善惡聲悉皆除滅，況有造作諸惡業者。何以故？皆是地天聖王本願力故。又復輪寶周旋轉時，四天下中不假種植，處處皆生自然秔米，淨無糠糩。又復輪寶<span class='corr'>周旋轉時，四</span>天下中自然而生天樹寶衣。又復輪寶周<span class='corr'>旋</span>轉時，四天下中一切病患悉皆除愈，唯除三患。何等為三？一者求欲，二者段食，三者衰老。又復輪寶旋轉之時，四天下中所有人民壽千萬歲。又復輪寶周旋轉時，四天下中一切人民所有苦惱自然消滅。如是等無量無邊希有不可思議之事出現於世。</p>
<p>「爾時地天大王復於久時作如是念：『我今於此受諸快樂，五欲眾具頗更有處勝此以不？』復自思念：『我昔曾聞須彌頂上有三十三天，五欲資具其事云何？』爾時地天大王未除愛欲，厭惡人間所有五欲資財之具，欣彼天中上妙之樂。『我今寧可往彼天上。』爾時地天大王作是念已，王及四兵忽然之頃至忉利天。爾時帝釋遙見地天大王，作如是言：『善來大王！善哉大王！』即分半座命王令坐。王即就坐。爾時地天在彼天上經無量百千歲分位而治。爾時地天大王復於久時<span class='corr'>生</span>大貪心，作如是念：『我今應當退彼天主獨為天王。』作是念已，即從帝釋半座而墮，并及四兵至閻浮提安隱城中。爾時地天大王久在天上受勝妙樂心生耽樂，忽至人間不能堪受人中資具，身心沈沒，猶如醍醐置熱沙中尋即消化，莫知所在。地天大王身心沈沒不能堪忍人中所有飲食精氣，亦復如是。爾時地天大王身心疲頓而說偈言：</p>

<div class="lg regular" style="margin-left:2em;"><div class='lg-row'>「『諸王大自在，　不能除渴愛，</div>
<div class='lg-row'>如乾草遇火，　是故應捨欲。</div>
<div class='lg-row'>常行於婬欲，　未曾滿足時，</div>
<div class='lg-row'>如渴飲鹹水，　終不能除渴。</div>
<div class='lg-row'>如眾流歸海，　終無有滿足，</div>
<div class='lg-row'>愛欲亦如是，　曾無滿足時。</div>
<div class='lg-row'>如火焚草木，　無有厭足時，</div>
<div class='lg-row'>愛欲亦如是，　終無有滿足。</div>
<div class='lg-row'>猶如深谷響，　隨聲無休息，</div>
<div class='lg-row'>聞聲亦如是，　亦無休息時。</div>
<div class='lg-row'>亦如盛香篋，　受香無簡擇，</div>
<div class='lg-row'>嗅香亦如是，　亦無有厭足。</div>
<div class='lg-row'>如杓撓美食，　終無知止足，</div>
<div class='lg-row'>舌貪嗜美味，　亦無於止足。</div>
<div class='lg-row'>如鏡現面像，　亦無有厭足，</div>
<div class='lg-row'>如是行欲人，　於欲無厭足。</div>
<div class='lg-row'>如虛空受風，　未曾有厭足，</div>
<div class='lg-row'>身常受諸觸，　終無厭足時。</div>
<div class='lg-row'>如夢中飲水，　終不能除渴，</div>
<div class='lg-row'>意所受諸法，　亦無有厭足。</div>
<div class='lg-row'>貪求愛欲人，　復增長愛欲，</div>
<div class='lg-row'>觀於諸境界，　愛無厭足時。</div>
<div class='lg-row'>見欲增苦惱，　猶如火焚薪，</div>
<div class='lg-row'>滅除諸愛欲，　亦如水滅火。』」</div>
</div><p>佛言：「大王！汝知爾時地天大王豈異人乎？大王當知，勿作異觀，地天王者即我身是。大王當知，彼地天大王往昔之時豪富自在，貪求無厭遂便命終。何以故？諸根無厭，境無能滿；諸根如鏡，境如光影；諸根如幻，境界如夢。大王！應當安心此法，深自觀察，勿隨他教。大王！此法乃是過去未來現在諸佛世尊無上菩提。大王！應當遠離一切豪貴，應當消竭一切渴海、倒憍慢山、遠離一切衰禍。於一切法平等，非一切凡夫地，亦非聲聞之所能行，又非一切緣覺境界，乃是一切菩薩所行，一切諸佛正覺所證。王當安心勿令散亂，應作是念：『我當云何於未來世，一切世間天人之中，得為燈明、為炬、為光、為船、為導、為師、得為商主、為首、為無上，自度度彼、自脫脫彼、自安安彼、自得涅槃令他涅槃。』大王！莫觀先際所更豪富自在，大王當知，諸根如幻，無有厭足、無能滿者；境界如夢，不能令滿。」</p>
<p>佛言：「大王！過去有王名曰頂生，有大威德、有大神足、有大威勢，從父烏哺沙王頂上而生。久積善根，曾見無量無數諸佛，修諸善根。於諸世尊恭敬供養積集善本，於四天下豪貴自在。大王！時頂生王灌頂受位七日已！得七寶具足為轉輪王。何者為七？一者金輪寶，千輻不減轂輞具足，自然而有，縱廣七肘，而來應之。二者白象寶，六牙具足、七肢拄地、白如雪山，自然而至。三者馬寶，其色紺艷而來應之。此上象馬從<span class='corr'>旦</span>至食，於四天下周遍八方，盡大海際還住本處。四者珠寶，大如人髀，純青琉璃其光照曜，周匝八方各一由旬。五者長者寶，豐饒財寶巨富無量，隨王所念皆能辦之，自然而應。六者玉女寶，形容端正微妙第一，不長不短、不白不黑，身諸毛孔出栴檀香，口氣淨潔如青蓮花，其舌廣大出能覆面，形色細薄如赤銅鍱，身體柔軟猶如無骨，冬溫夏涼，其心慈悲常出軟語，以手觸王即知王心所念之處。七者主兵寶，自然而出，勇猛策謀武略第一，預知王心七日所念，善知四兵鬪戰之法，未集者令集、已集者令散。千子具足，勇健端正能降怨敵。大王！爾時頂生轉輪聖王七寶具足，王四天下如法化世，令四天下豐樂安隱人民熾盛，城邑聚落次第相近雞飛相及。爾時大地一切無有沙礫荊棘，多饒眾寶，具足無量園林泉池，端嚴姝妙甚可愛樂。何以故？皆是頂生聖王安住法力。當爾之時，若天若人受欲樂中最為第一。大王！爾時頂生大王所住之城名阿踰闍，其城東西十二由旬，南北長七由旬。其城七寶，眾寶羅網彌覆其上，懸眾寶鈴。其城內外種種莊嚴，悉皆如上無量稱王寶莊嚴城等無有異，亦如忉利得勝之堂。大王！頂生大王造三種殿：一名月出殿，於盛夏熱時王居其中；其第二殿名毘琉璃藏，於春月時王居其中；其第三殿名日威德起，於冬寒時王居其中。爾時頂生與玉女寶并諸婇女，前後圍繞入月出殿。時身體清涼，猶如牛頭栴檀塗其身體。王與眷屬前後圍遶，若入彼毘琉璃殿時，身心調適，猶如多摩羅葉香用塗其身。大王！其頂生大王復與眷屬婇女圍遶，入彼日威德殿時，身體和煖，猶如沈水香用塗其身，入彼殿時身體和煖亦復如是。大王！是頂生王隨欲自在，令諸殿等隨其時節而生樂觸，隨意出風、隨意出雨，種種音樂隨意而至，資生所須亦隨意現。大王！爾時頂生於其宮內，七日之中天雨金銀。過七日已作如是念：『甚奇希有不可思議，如此清淨之業所獲果報，隨意而現充滿我意，福德所致無差違也。誰有得見如是果報，於修福德而生知足？』大王！頂生聖王於閻浮提經百千歲已，作如是念：『我今於此，閻浮大洲安隱豐樂，人民熾盛悉皆歸屬；於我宮內七日雨寶。我今當往西瞿陀尼。』作是念已，頂生大王即與四兵上昇虛空，從閻浮提漸次至彼西瞿陀尼。王既至彼，於無量百千歲在彼王領。頂生大王依報過人未得天報。大王！頂生聖王於瞿陀尼，隨意雨寶滿其宮內，如閻浮提等無有異。大王！爾時頂生復於後時作如是念：『我王閻浮提，豐樂安隱人民熾盛，又於宮內隨意雨寶。此瞿陀尼，亦皆安隱豐樂人民熾盛，又於宮內隨意雨寶。我今亦知東有大洲名弗婆提，我今當往。』作是念已，即與四兵俱昇虛空，從瞿陀尼漸次而往東弗婆提。王既至彼，於弗婆提止住王領，無量千歲受五欲樂，依報過人未得天報。大王！頂生聖王於弗婆提隨意雨寶滿其宮內，如閻浮提等無有異。大王！爾時頂生復於後時作如是念：『我閻浮提豐樂安隱人民熾盛，又於宮內隨意雨寶。及瞿陀尼，亦皆安隱豐樂人民熾盛，亦於宮內隨意雨寶。此弗婆提，皆悉安隱豐樂人民熾盛，亦於宮內隨意雨寶。我今亦知北有大洲名欝單越，其中人民無我我所。雖復如此，我當往彼自試眷屬。』頂生大王作是念已，與其四兵俱昇虛空，從弗婆提漸次而往北欝單越。王既至彼，於欝單越無量千歲教誡眷屬。復於久時作如是念：『我閻浮提豐樂安隱已雨七寶，及瞿陀尼人民熾盛安隱雨寶，東弗婆提亦皆如是隨意雨寶，此欝單越悉亦安隱。我曾聞有三十三天住須彌頂，我今當往躬自觀之。』爾時頂生作是念已，即與四兵俱昇虛空住須彌山頂。當爾之時，釋提桓因與三十三天集善法堂論人天事。爾時帝釋遙見頂生從遠而來，即出迎之，作如是言：『善來大王！善來至此。』即分半座命王令坐。王即就座。時頂生王坐半座時，即有十種勝事映蔽諸天。何等為十？一者壽命勝天，二者容色勝天，三者名稱勝天，四者受樂勝天，五者王領自在勝天，六者形貌勝天，七者音聲勝天，八者香氣勝天，九者食味勝天，十者細觸勝天。大王！爾時頂生與彼帝釋，形容相貌行動威儀等無差別，飲食衣服資生之具悉無有異，唯有視瞬為別異耳。而諸天等分別識知，天王、人王二種之別。」</p>
<p>佛言：「大王！甚奇希有。帝釋、頂生人天既別，形容相貌等無有異。大王當知，福德之力其事如是。誰於福德而生足也？大王！爾時頂生在忉利天，無量千歲為增上自在。大王！爾時頂生於四天下豪富自在，復於忉利天上豪富自在，帝釋分治猶不厭足，復作是念：『我今寧可獨為天主，何用帝釋？宜應退之。』大王！爾時頂生作是念已，從天退下還閻浮提，於阿踰闍城最上園中。王當下時，威光照曜遍閻浮提，一切諸方映蔽日光。亦如日出月無光明，日光在空無復光明。王光映蔽亦復如是。如日輪出映蔽月輪，頂生威光映彼日輪亦復如是。大王！爾時阿踰城人出城遊觀，見彼頂生并及四兵從天而退墮其園中。彼人見已怪未曾有，即入城中遍告城人言：『今有天子并及四兵從空而下，墮彼王最上園中。』大王！爾時城中王及臣民，辦具種種歌舞伎樂、塗香末香、寶幢幡蓋、花鬘瓔珞，身體衣服悉皆清淨，速疾出城詣彼園中。大王，爾時頂生從天墮時，一切大地六種震動。當爾之時，一切人中所有莊嚴，最勝妙香用塗其身，悉至園中頂生王所。爾時頂生耽著天中上妙資產，不能堪忍人中資具所有香氣，沈惛在地。喻如生蘇醍醐投極熱沙中不得停住，爾時頂生沈惛不住亦復如是。爾時城中王及臣民內外人眾，見頂生王在彼園中沈惛在地，即便問言：『天為是誰？』爾時頂生即告彼王及諸人民言：『汝昔曾聞有頂生大王不？』爾時國王及諸人民咸皆答言：『我昔曾從耆舊人所聞有大王名曰頂生，不捨人身，將諸眷屬并及四兵而昇天上。』爾時頂生告諸人言：『昔頂生者我身是也。我及四兵從天而墮。』爾時國王及城內外所有人眾，即以偈頌問頂生曰：</p>

<div class="lg regular" style="margin-left:0em;"><div class='lg-row'>「『我從舊人所，　聞有威德王，</div>
<div class='lg-row'>號名曰頂生，　極有大名稱。</div>
<div class='lg-row'>已身及四兵，　從此昇天上，</div>
<div class='lg-row'>并及諸眷屬，　法王如法治。』</div>
<div class='lg-row'>人天勝王言：　『無常力所害，</div>
<div class='lg-row'>退天樂受苦，　頂生者我是。』</div>
<div class='lg-row'>諸人皆合掌，　頂禮大王足：</div>
<div class='lg-row'>『有何希有事，　未來當傳說？』</div>
<div class='lg-row'>從天而退者，　受苦王說言：</div>
<div class='lg-row'>『汝聽希有事，　欣樂莫放逸。</div>
<div class='lg-row'>頂生大王者，　統領四天下，</div>
<div class='lg-row'>受樂過天人，　欲無厭致死。</div>
<div class='lg-row'>於其後宮內，　七日雨珍寶，</div>
<div class='lg-row'>如法治天下，　欲無厭而死。</div>
<div class='lg-row'>與彼天帝釋，　分半座而坐，</div>
<div class='lg-row'>惡覺所惱亂，　多欲故退墮。</div>
<div class='lg-row'>於其生死海，　無智故沈沒，</div>
<div class='lg-row'>樂著五欲者，　天欲無厭死。</div>
<div class='lg-row'>如渴夢飲水，　不能除其渴，</div>
<div class='lg-row'>受五欲亦爾，　終無有厭足。</div>
<div class='lg-row'>智慧諸眾生，　斷除愚癡闇，</div>
<div class='lg-row'>彼智者知足，　正觀諸有趣。</div>
<div class='lg-row'>智觀察有趣，　慧見老病死，</div>
<div class='lg-row'>斷除諸渴愛，　捨有趣無著。</div>
<div class='lg-row'>觀觸如火燒，　便捨於渴愛，</div>
<div class='lg-row'>觀受亦如是，　知受是非善。</div>
<div class='lg-row'>如擊眾音樂，　根境界亦然，</div>
<div class='lg-row'>聖教中調伏，　能捨根自性。</div>
<div class='lg-row'>一切五種入，　從於名色生，</div>
<div class='lg-row'>識於中分別，　則生於思覺。</div>
<div class='lg-row'>聖者作是觀，　於趣有不著，</div>
<div class='lg-row'>智者慧滿足，　證滅如薪盡。』</div>
<div class='lg-row'>頂生向彼王，　臣民說是已，</div>
<div class='lg-row'>示諸有無常，　即便取終沒。」</div>
</div><p>佛告大王：「汝知爾時頂生王者，豈異人乎？勿作異觀，莫生疑惑，我身是也。我昔曾為頂生王時，統領人天豪貴自在，貪欲無厭而取終沒。是故大王！應捨豪富憍<span class='corr'>慢</span>自在，住不放逸。若能住於不放逸行，是人即能修諸善根。大王！若不放逸者，復能入於法界平等。大王！若人能離放逸者，成就利益。大王！有為無為界，非男非女、非過去非未來非現在。大王！當於此法安住自心，勿隨他教。大王！此法乃是過去未來現在諸佛世尊無上菩提。大王！應當遠離一切豪貴，消竭一切渴海，倒憍慢山，遠離一切衰禍。於一切平等，非一切凡夫地，亦非聲聞之所能行，又非一切緣覺境界，乃是一切菩薩所行，一切諸佛正覺所證。王當安心勿令散亂，應作是念：『我當云何於未來世一切世間天人之中，得為燈明、為炬、為光、為船、為導、為師，得為商主、為首、為無上，自度度彼，自脫脫彼，自安安彼，自得涅槃令他涅槃？』大王！觀先際所經豪富自在，大王當知，諸根如幻，無有厭足、無能滿者；境界如夢，不能令滿。</p>
<p>「大王！過去有王名曰尼彌，了達諸法如法為王，重不放逸，若所作事離諸放逸。大王！是尼彌王常觀三世平等，又觀一切諸法猶如三世平等，觀過去一切諸法遠離自性，觀未來一切諸法遠離自性，觀現在法亦復如是遠離自性。大王！彼尼彌王觀一切三世法平等已，於諸法不生取著。彼尼彌王觀一切世間為四顛倒之所顛倒，於不淨法中而起淨想，於苦法中而生樂想，於無常法中而起常想，於無我法中而生我想。見世如是，便作是念：『世間則壞甚大敗壞。如此眾生，一切諸法自性空寂而不覺知。』大王！爾時尼彌王復作如是念：『我當以四攝法攝諸眾生。若我四法攝眾生者，是諸眾生隨順於我、受我言教。』爾時尼彌大王先作是方便已，即以四攝攝諸眾生。攝諸眾生已，尼彌大王即教人民一切諸法平等，作如是言：『汝諸眾生，一切諸法離於自性。若一切法離自性者，彼法亦非過去非未來非現在。何以故？彼法自性無實故。若法離自性者，彼法亦不可說是過去未來現在。』大王！爾時彼尼彌王於彼眾生所教是三世平等法已，彼諸眾生八十千萬那由他無量百千眾生得無生法忍。大王！爾時三十三天在善法堂聚集而坐，作是議言：『善哉善哉！鞞提呵國人大獲善利。是尼彌王解了諸法如法為王，具足方便，於顛倒眾生所以善方便示不顛倒法也。』爾時釋提桓因在於餘處去善法堂遠，即以天耳聞彼天說，聞已尋來詣善法堂就座而坐。既就座已，問彼天言：『汝諸天等在善法堂何所論說？』作是問已，時諸天等報帝釋言：『唯然天主！聽我所說，我等向來集善法堂所論之事。說彼鞞提呵國人善得利益。是尼彌王解了諸法如法為王，具足方便，於顛倒眾生所以善方便示不顛倒法也，所謂顯示諸法自性。』彼諸天等作是語已，爾時帝釋報諸天子作如是言：『是尼彌王具足成就不可思議善巧方便。汝等在此忉利天上，欲得見彼尼彌王不？』爾時諸天咸皆同聲作如是言：『唯然天主！我等在此欲得見彼尼彌大王。』爾時帝釋天主即告御臣名摩多梨言：『汝當前來，可疾嚴備諸天千馬寶車，往閻浮提鞞提呵國尼彌王所。說如是言：「此是諸天千調馬車，遣來迎王。唯願大王昇此寶車勿生怖畏，三十三天悉皆願樂欲見大王。」若上車已，作如是言：「大王！我今將王從何道去詣彼天上？為從住顛倒地眾生道而去？為從住不顛倒地眾生道而去也？」』爾時摩多梨答帝釋言：『唯然受教。』聞此語已，即便嚴備千調馬車，自昇其上，從彼忉利下閻浮提，至鞞提呵國尼彌王所。語尼彌王作如是言：『忉利諸天今送千調馬車，王可昇車勿生怖畏，忉利諸天願樂見王。』爾時尼彌大王以無畏心便即登之。既昇車已，摩多梨作如是言：『我今將王從何道去？為從住顛倒地眾生道去？為從住不顛倒地眾生道去？』王即報言：『汝可將我從彼二道中間而去。』爾時摩多梨即將尼彌王，從顛倒地眾生所、不顛倒地眾生所二處而去。大王！爾時尼彌王語摩多梨言：『汝可少時停車而住，我當觀彼顛倒眾生所住之處。』時摩多梨即受王教，暫止馬車。爾時尼彌王於少時間，令八十千萬眾生安住見實三昧中。何以故是王於少時間令如是眾住見實三昧中？此王善習不放逸行故。令此眾生住三昧者，於後悉得無生法忍。是時摩多梨都不覺知王所為作。爾時摩多梨又復將王到須彌頂。爾時尼彌王遙見青茂叢林，告摩多梨言：『彼林定是不顛倒眾生所居之處』。摩多梨言：『大王！此是忉利諸天善法之堂，彼忉利天眾集在堂上欲得見王。惟願大王勿生怖畏當昇此堂。』爾時尼彌王心不恐懼便昇堂上。爾時帝釋遙見尼彌王來，即作是言：『善來大王！』便分半座命王令座。時尼彌王即就帝釋半座而坐。爾時帝釋即以美言共相慰問言：『大王！快獲善利，能令佛法熾然增長。』爾時帝釋向忉利天眾作如是言：『此尼彌王成就具足不可思議善巧方便。是王於少時間能令八十千萬眾生住佛法中，然摩多梨都不覺知。』爾時尼彌王即為忉利諸天廣說種種勝妙之法。利益天眾已，白帝釋言：『我今欲得還閻浮提。何以故？於閻浮提為欲護持佛正法故。』帝釋報言：『今正是時。』復勅御臣摩多梨言：『汝可還駕千調馬車，送尼彌王還歸閻浮。』其尼彌王到閻浮提已，成就大悲善巧方便，令無量眾生安住佛法。大王！莫作異疑，勿生異觀。昔尼彌王者，我身是也。大王！當觀不放逸力難可思議。尼彌大王昇帝釋座尚無貪著！是故大王！於佛法中當勤精進修不放逸。大王！何謂佛法？大王！一切諸法皆是佛法。」</p>
<p>爾時淨飯王聞此語已，即白佛言：「若一切法是佛法者，一切眾生亦應是佛。」</p>
<p>佛言：「若不顛倒見眾生者，即是其佛。大王！所言佛者，如實見眾生也。如實見眾生者，即是見實際。實際者，即是法界。大王！法界者不可顯示，但名但俗、但是俗數、但有言說、但假施設，應如是觀。大王！一切法無生，此是陀羅尼門。何以故？此名陀羅尼門，於此一切法無動無搖、無取無捨，是名陀羅尼門。大王！一切諸法不滅是陀羅尼門。何以故？不滅是陀羅尼門，於中一切法無動無搖、無取無捨、彼陀羅尼門無有相貌、無有自性、無可施設、無作無造、無來無去、無眾生、無命、無人、無養育、非對治、無形無狀、無纏無離、無穢無淨、無愛無憎、無縛無解、無命者、無出無退、無得無住、無定無亂、無知非無知、非見非不見、非戒非犯、非悔非不悔、非喜非不喜、非猗非不猗、非苦非樂、非定非不定、非實非倒、非涅槃非不涅槃、非愛非離愛、非見非不見、非解脫非不解脫、非智非不智、非視非不視、非業非不業、非道非不道。大王！應當以此六十七法門入一切法。大王！是色自體，非曾有、非當有、非今有，如是受想行識體性亦復如是，非曾有、非當有、非今有。大王！如鏡中像，非有非無，是色體性亦復如是，非曾有、非當有、非今有。受想行識亦復如是，非曾有、非當有、非今有。大王！譬如響聲，非曾有、非當有、非今有。大王！如是色體性亦復如是，非曾有、非當有、非今有，受想行識亦復如是，非曾有、非當有、非今有。大王！譬如陽焰，非曾有、非當有、非今有。是色體性亦復如是，非曾有、非當有、非今有。大王！譬如聚沫無有堅實，非曾有、非當有、非今有。是色體性亦復如是，非曾有、非當有、非今有，大王！如是受想行識體性亦復如是，非曾有、非當有、非今有。大王！譬如夢中夢見國中最勝女人，是夢所見，亦非曾有、非當有、非今有。是色體性亦復如是，非曾有、非當有、非今有，如是受想行識體性亦復如是，非曾有、非當有、非今有。大王！譬如石女夢見生子，是夢所見，亦非曾有、非當有、非今有。是色體性亦復如是，非曾有、非當有、非今有，如是受想行識亦復如是，非曾有、非當有、非今有。</p>
<p>「大王！色無所依，乃至識亦無所依。大王！譬如虛空無所依，如是大王！色無所依，乃至識亦無所依。大王！色無有生，乃至識亦無有生。大王！色無有滅，乃至識亦無有滅。大王！如涅槃界無有生亦無有滅。大王！如是色亦無生無滅，乃至識亦無生無滅。大王！譬如法界亦無生無滅。大王！如是色亦無生無滅，乃至識亦無生無滅。如是大王！一切法是如來境界。不可思議亦是如來境界，不共法亦是如來境界，不共一切凡夫境界故。是故一切聲聞緣覺，不毀不讚、不得不失、非覺非不覺、非知非不知、非識非不識、非捨非不捨、非修非不修、非說非不說、非證非不證、非顯示非不顯示、非可聞非不可聞。何以故？大王！彼法無有如是法可得扶舉、可得摧倒。何以故？一切諸法離自性故。大王！今可於此法中而安其心，深觀此法，勿信於他。」</p>
<p>爾時淨飯王作是念：「於諸法中無法可得，無有如是法，得證是法號為佛者。諸法實不可得，佛為眾生但假言說。」</p>
<p>爾時世尊說是法時，淨飯王等七萬釋種得無生法忍。爾時世尊知諸釋種得深信已而現微笑。爾時慧命馬勝比丘以偈問曰：</p>

<div class="lg regular" style="margin-left:1em;"><div class='lg-row'>「大雄尊導師，　為世現微笑，</div>
<div class='lg-row'>惟願世明炬，　演說微笑事。</div>
<div class='lg-row'>十力一切智，　何因現微笑？</div>
<div class='lg-row'>願說彼笑因，　斷世諸疑網。</div>
<div class='lg-row'>佛為釋眾故，　而現微笑瑞，</div>
<div class='lg-row'>為諸人天眾，　速除諸疑網。</div>
<div class='lg-row'>得聞大雄說，　世間離諸疑，</div>
<div class='lg-row'>其心皆欣喜，　安住佛法中。</div>
<div class='lg-row'>世尊諸子等，　得知微笑事，</div>
<div class='lg-row'>堅固住誓願，　智慧必通達。</div>
<div class='lg-row'>唯願尊導師，　斷除大眾疑，</div>
<div class='lg-row'>眾等除疑已，　必得廣大樂。」</div>
</div><p>爾時世尊以偈答馬勝曰：</p>

<div class="lg regular" style="margin-left:1em;"><div class='lg-row'>「我現寂滅笑，　馬勝當諦聽，</div>
<div class='lg-row'>我今如實說，　釋種決定智。</div>
<div class='lg-row'>諸法不可得，　釋種皆得知，</div>
<div class='lg-row'>是故於佛法，　決定心安住。</div>
<div class='lg-row'>名稱大釋種，　依於無所得，</div>
<div class='lg-row'>當得上菩提，　曉知一切法。</div>
<div class='lg-row'>人中命終已，　此釋種決定，</div>
<div class='lg-row'>得生安樂國，　面奉無量壽。</div>
<div class='lg-row'>住安樂國已，　無畏成菩提，</div>
<div class='lg-row'>能趣十方界，　供養無量佛。</div>
<div class='lg-row'>安住一佛土，　能供十方佛，</div>
<div class='lg-row'>愍諸眾生故，　而求無上道。</div>
<div class='lg-row'>遊歷諸佛國，　供養彼佛等，</div>
<div class='lg-row'>皆已神力到，　隨佛所出處。</div>
<div class='lg-row'>無量僧祇劫，　供養諸導師，</div>
<div class='lg-row'>以種種妙供，　後當成佛道。</div>
<div class='lg-row'>一一成佛已，　能度無量眾，</div>
<div class='lg-row'>令得成佛道，　復化諸眾生。</div>
<div class='lg-row'>彼國眾生輩，　皆當成佛道，</div>
<div class='lg-row'>彼諸世尊等，　不度聲聞眾。</div>
<div class='lg-row'>一一諸佛等，　俱壽一劫歲，</div>
<div class='lg-row'>彼佛正法住，　無量阿僧祇。</div>
<div class='lg-row'>彼佛滅度後，　大智菩薩眾，</div>
<div class='lg-row'>持法化於世，　億歲阿僧祇。</div>
<div class='lg-row'>彼諸佛子等，　教化無量眾，</div>
<div class='lg-row'>置於無上道，　說法悉空寂。</div>
<div class='lg-row'>令住不放逸，　修集空寂法，</div>
<div class='lg-row'>能得一切智，　樂不放逸事。」</div>
<div class='lg-row'>聞是釋種趣，　世尊所說者，</div>
<div class='lg-row'>天人咸欣喜，　志求於佛道。</div>
</div><p>爾時世尊告慧命舍利弗：「舍利弗！此是菩薩見真實三昧，汝當為阿毘跋智諸菩薩說之。何以故？舍利弗！此三昧不可得說。而如來於彼三昧中不得一法，若不得者彼不可覺，若不可覺者彼則不可說，若不可說者彼則不可知，彼不可知者即是過去未來現在諸佛之法。舍利弗！我今付囑於汝，此是菩薩見實三昧，應當受持讀誦廣為顯說。舍利弗！若有善男子善女人住大乘者，經歷十劫修行五波羅蜜、離般若波羅蜜；若復有人得聞是菩薩見實三昧者，所得福德復過於彼。若復有善男子善女人暫得聞菩薩見真實三昧；若復有人得聞是菩薩見真實三昧已，為一人說者，此人得福復勝於彼。若復善男子善女人，經歷十劫聞已為他解說；若復有人，乃至一剎那間修此菩薩見真實三昧者，所得福德復過於彼。是故舍利弗！汝應以此菩薩見真實三昧經，為諸菩薩說教示修行。舍利弗！若修此菩薩見實三昧者，當獲無生法忍。舍利弗！於此會中我所授記無上道中諸菩薩者，悉得安住此菩薩見真實三昧中。」</p>
<p>是時一切諸菩薩、聲聞、天人，一切大眾，阿修羅、乾闥婆、人非人等，聞佛所說，欣喜奉行。</p>

<p class='juan'>大寶積經卷第七十六</p></div></div>
</div><!-- end of div[@id='body'] -->
</body></html>