<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu297' />大寶積經卷第九十八</p><p class="byline">大唐三藏法師菩提流志奉　詔譯</p><a id='mulu298' />
<p class='h1'>妙慧童女會第三十</p><p>如是我聞：</p>
<p>一時佛在王舍城耆闍崛山中，與大比丘眾千二百五十人，菩薩摩訶薩十千人俱。時王舍城有長者女名為妙慧，年始八歲，面貌端正容色姝好，諸相具足見者歡喜，曾於過去無量諸佛親近供養種諸善根。時彼女人詣如來所，頂禮佛足右遶三匝，長跪合掌而說偈言：</p>

<div class="lg regular" style="margin-left:1em;"><div class='lg-row'>「無上等正覺，　為世大明燈；</div>
<div class='lg-row'>菩薩之所行，　唯願聽我問。」</div>
</div><p>佛告妙慧：「今恣汝問。當為解說，令斷疑網。」</p>
<p>爾時妙慧即於佛前以偈問曰：</p>

<div class="lg regular" style="margin-left:1em;"><div class='lg-row'>「云何得端正，　大富尊貴身？</div>
<div class='lg-row'>復以何因緣，　眷屬難沮壞？</div>
<div class='lg-row'>云何見己身，　而受於化生，</div>
<div class='lg-row'>千葉蓮花上，　面奉諸世尊？</div>
<div class='lg-row'>云何能證得，　自在勝神通，</div>
<div class='lg-row'>遍往無量剎，　禮敬於諸佛？</div>
<div class='lg-row'>云何得無怨，　所言人信受，</div>
<div class='lg-row'>淨除於法障，　永離諸魔業？</div>
<div class='lg-row'>云何命終時，　得見於諸佛，</div>
<div class='lg-row'>聞說清淨法，　不受於苦惱？</div>
<div class='lg-row'>大悲無上尊，　唯願為我說。」</div>
</div><p>爾時佛告妙慧童女言：「善哉善哉！善能問此深妙之義。諦聽諦聽，善思念之，當為汝說。」</p>
<p>妙慧白言：「唯然世尊！願樂欲聞。」</p>
<p>佛言妙慧：「菩薩成就四法，受端正身。何等為四？一者於惡友所不起瞋心，二者住於大慈，三者深樂正法，四者造佛形像。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「瞋壞善根勿增長，　慈心樂法造佛形，</div>
<div class='lg-row'>當獲具相莊嚴身，　一切眾生常樂見。</div>
</div><p>「復次妙慧！菩薩成就四法，得富貴身。何等為四？一者應時行施，二者無輕慢心，三者歡喜而與，四者不希果報。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「應時行施無輕慢，　歡喜授與不希求，</div>
<div class='lg-row'>能於此業常勤修，　所生當獲大財位。</div>
</div><p>「復次妙慧！菩薩成就四法，得眷屬不壞。何等為四？一者善能棄捨離間之語，二者邪見眾生令住正見，三者正法將滅護令久住，四者教諸有情趣佛菩提。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「捨離間言及邪見，　正法將滅能護持，</div>
<div class='lg-row'>安住眾生大菩提，　當成不壞諸眷屬。</div>
</div><p>「復次妙慧！菩薩成就四法，當於佛前得受化生、處蓮花座。何等為四？一者捧諸花果及細末香散於如來及諸塔廟，二者終不於他妄加損害，三者造如來像安處蓮花，四者於佛菩提深生淨信。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「花香散佛及支提，　不害於他并造像，</div>
<div class='lg-row'>於大菩提深信解，　得處蓮花生佛前。</div>
</div><p>「復次妙慧！菩薩成就四法，從一佛土至一佛土。何等為四？一者見他修善不為障惱，二者他說法時未甞留礙，三者然燈供養如來之塔，四者於諸禪定常勤修習。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「見人修善說正法，　不生謗毀加留難，</div>
<div class='lg-row'>如來塔廟施燈明，　修習諸禪遊佛剎。</div>
</div><p>「復次妙慧！菩薩成就四法，處世無怨。云何為四？一者以無諂心親近善友，二者於他勝法無嫉妬心，三者他獲名譽心常歡喜，四者於菩薩行無輕毀心。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「不以諛諂親善友，　於人勝法無妬心，</div>
<div class='lg-row'>他獲名譽常歡喜，　不謗菩薩得無怨。</div>
</div><p>「復次妙慧！菩薩成就四法，所言人信。何等為四？一者發言修行常使相應，二者於善友所不覆諸惡，三者於所聞法不求過失，四者於說法者不生惡心。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「發言修行常相應，　己罪不藏於善友，</div>
<div class='lg-row'>聞經不求人法過，　所言一切皆信受。</div>
</div><p>「復次妙慧！菩薩成就四法，能離法障速得清淨。何等為四？一者以深意樂攝三律儀，二者聞甚深經不生誹謗，三者見新發意菩薩生一切智心，四者於諸有情大慈平等。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「以深意樂攝律儀，　聞甚深經能信解，</div>
<div class='lg-row'>敬初發心如佛想，　慈心普洽障消除。</div>
</div><p>「復次妙慧！菩薩成就四法，能離諸魔。云何為四？一者了知法性平等，二者發起精進，三者常勤念佛，四者一切善根皆悉迴向。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「能知諸法平等性，　常起精進念如來，</div>
<div class='lg-row'>迴向一切諸善根，　眾魔不能得其便。</div>
</div><p>「復次妙慧！菩薩成就四法，臨命終時諸佛現前。何等為四，一者他有所求施令滿足，二者於諸善法深生信解，三者於諸菩薩施莊嚴具，四者於三寶所勤修供養。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「他有所求令滿足，　信解深法捨嚴具，</div>
<div class='lg-row'>三寶福田勤供養，　臨命終時佛現前。」</div>
</div><p>爾時妙慧童女聞佛說已，白言：「世尊！如佛所說菩薩諸行，我當奉行。世尊！若我於是四十行中闕於一行而不修者，則違佛教、欺誑如來。」</p>
<p>爾時尊者大目犍連告妙慧言：「菩薩之行甚難可行。汝今發斯殊勝大願，豈於是願得自在耶？」</p>
<p>爾時妙慧<span class='corr'>白</span>言：「尊者！若我弘願真實不虛，能令諸行得圓滿者，願此三千大千世界六種震動，天雨妙花天鼓自鳴。」說是語時，於虛空中花散如雨、天鼓自鳴，三千大千世界六種震動。是時妙慧重白目連：「以我如是真實言故，於未來世當得成佛，亦如今日釋迦如來。於我國中無有魔事及以惡趣女人之名，若我此言非虛妄者，令斯大眾身皆金色。」說是語已眾皆金色。</p>
<p>爾時尊者大目犍連即從坐起，偏袒右肩頂禮佛足，白言：「世尊！我今先禮初發心菩薩及諸菩薩摩訶薩眾。」</p>
<p>爾時文殊師利法王子告妙慧言：「汝住何法發斯誠願？」</p>
<p>妙慧答言：「文殊師利！非所問也。何以故？於法界中無所住故。」</p>
<p>又問：「云何名為菩提？」</p>
<p>答曰：「無分別法是名菩提。」</p>
<p>又問：「云何名為菩薩？」</p>
<p>答曰：「一切諸法等虛空相，是名菩薩。」</p>
<p>又問：「云何名為菩提之行？」</p>
<p>答曰：「猶如陽焰谷響之行，是菩提行。」</p>
<p>又問：「依何密意作如是說？」</p>
<p>答曰：「我於此中不見少法密非密者。」</p>
<p>又問：「若如是者，一切凡夫應即菩提。」</p>
<p>答曰：「汝謂菩提異凡夫耶？莫作是見。何以故？此等皆同一法界相，非取非捨、無成壞故。」</p>
<p>又問：「於此義中能解了者，其數幾何？」</p>
<p>答曰：「如若干幻化心心所量，若干幻化眾生能了斯義。」</p>
<p>文殊師利言：「幻化本無，何有如是心心所法？」</p>
<p>答曰：「法界亦爾非有非無，乃至如來亦復如是。」</p>
<p>爾時文殊師利白佛言：「世尊！今此妙慧甚為希有，乃能成就如是法忍。」</p>
<p>佛言：「如是如是，誠如所言。然此童女已於過去發菩提心經三十劫，我乃發趣無上菩提；彼亦令汝住無生忍。」</p>
<p>爾時文殊師利即從座起為其作禮，白妙慧言：「我於往昔無量劫前已曾供養，不謂今者還得親近。」</p>
<p>妙慧告言：「文殊師利！汝今莫起如是分別。何以故？以無分別得無生忍故。」</p>
<p>又問妙慧：「汝今猶不轉女身耶？」</p>
<p>妙慧答言：「女人之相了不可得，今何所轉？文殊師利！我當為汝除斷疑惑。由我如是真實語故，於當來世得阿耨多羅三藐三菩提時，於我法中諸比丘輩，聞命善來出家入道。我國土中所有眾生身皆金色，服用資具如第六天，飲食豐饒隨念而至。無有魔事及諸惡趣，亦復無有女人之名。有七寶林上羅寶網，七寶蓮花覆以寶帳。如文殊師利所成淨剎裝校嚴飾，等無有異。若我此言非虛妄者，令此大眾身皆金色。我之女身變成男子，如三十歲知法比丘。」說此語時，此諸大眾皆作金色，妙慧菩薩轉女成男，如三十歲知法比丘。</p>
<p>是時地居天眾展轉讚言：「大哉大哉！妙慧菩薩摩訶薩能於來世得菩提時，嚴淨佛剎功德如是。」</p>
<p>爾時佛告文殊師利：「此妙慧菩薩於當來世成等正覺，號殊勝功德寶藏如來，出現於世。」</p>
<p>佛說此經時，三十俱胝眾生於阿耨多羅三藐三菩提住不退轉，八十俱胝眾生遠塵離垢得法眼淨，八千眾生皆獲智證。五千比丘行菩薩乘心欲退轉，因見妙慧菩薩意樂善根威德殊勝故，各各脫身所著上服以施如來。如是施已發弘誓言：「我等以此善根，決定願成阿耨多羅三藐三菩提。」彼諸善男子等以此善根迴向無上菩提故，超九十劫生死之苦，不退轉於阿耨多羅三藐三菩提。</p>
<p>爾時世尊即記之曰：「汝等於當來世過千劫後，於無垢光明劫中，陽焰世界難忍佛剎，於一劫中相次成佛，皆同一字，號辯才莊嚴如來，出現於世。文殊師利！如是法門有大威德，能令菩薩摩訶薩及聲聞乘者獲大利益。文殊師利！或有善男子善女人為求菩提無方便善巧，行六波羅蜜足滿千劫。若復有人經於半月，時一書寫讀誦此經，所獲福聚比前功德，百分千分百千俱胝，乃至算數譬喻所不能及。是故文殊師利！如是微妙法門即諸菩薩契經之本。我今付囑於汝，汝當來世受持讀誦為人解說。譬如轉輪聖王出現於世，所有七寶皆悉在前，王滅之後寶隨隱沒。如是微妙法門流行於世，即諸如來七菩提分等法眼不滅，若不流行正法當滅。是故文殊師利！若善男子善女人等為求菩提，應當發起精進書寫此經，受持讀誦為人演說。此是我教，勿於後世生悔恨心。」</p>
<p>佛說此經已，妙慧菩薩、文殊師利菩薩，及諸大眾天、人、阿修羅、乾闥婆等，聞佛所說，皆大歡喜，信受奉行。</p>
</div>
<div class='div-hui'><a id='mulu299' />
<p class='h1'>恒河上優婆夷會第三十一</p><p class="byline">大唐三藏菩提流志奉　詔譯</p><p>如是我聞：</p>
<p>一時佛在舍衛國祇樹給孤獨園。時舍衛城有優婆夷名恒河上，從其住處來詣佛所，頂禮佛足退坐一面。</p>
<p>爾時世尊問恒河上：「汝從何來？」</p>
<p>彼優婆夷即白佛言：「世尊！若問化人汝從何來？如是問者當云何答？」</p>
<p>世尊告言：「夫化人者無有往來亦無生滅，云何當說有所從來？」</p>
<p>又問：「諸法豈不皆如化耶？」</p>
<p>佛言：「如是如是，如汝所說。」</p>
<p>恒河上言：「若一切法皆如化者，云何問言汝從何來？」</p>
<p>世尊告曰：「是幻化人不往惡趣、不生天上、不證涅槃。恒河上！汝亦爾耶？」</p>
<p>白言：「我若見身異於幻化，乃可說言往善惡趣、證於涅槃。我不見身異於幻化，云何說言往諸惡趣乃至涅槃？</p>
<p>「復次世尊！如涅槃性畢竟不復生善惡趣及般涅槃，我觀己身亦復如是。」</p>
<p>佛言：「汝豈不趣涅槃界耶？」</p>
<p>恒河上言：「如以此問問無生者，應云何答？」</p>
<p>佛言：「無生者即涅槃也。」</p>
<p>恒河上言：「諸法豈不皆同涅槃？」</p>
<p>佛言：「如是如是。」</p>
<p>「世尊！若一切法同涅槃者，云何問言汝豈不趣涅槃界耶？</p>
<p>「復次世尊！譬如化人謂化人曰：『汝豈不趣涅槃界耶？』彼於是問當云何答？」</p>
<p>世尊告言：「此所問者無有攀緣。」</p>
<p>恒河上言：「如來豈以有所攀緣而致斯問？」</p>
<p>世尊告言：「然我所問亦無攀緣。但為此會有善男子及善女人應可成熟，故發斯問。何以故？如來於彼諸法，名字猶不可得，何有諸法及彼能趣般涅槃者？」</p>
<p>恒河上言：「若如是者，云何為菩提故積集善根？」</p>
<p>「若諸菩薩及彼善根皆不可得，積集之時即無心故，非積集時亦復如是。」</p>
<p>恒河上言：「所說無心，欲明何義？」</p>
<p>世尊告曰：「此法非思惟之所能知，亦非思惟之所能得。何以故？此中心尚不可得，何況心所生法。以心不可得，是即說名不思議處。此不思議處，無得無證、非染非淨。何以故？如來常說一切諸法猶如虛空無罣礙故。」</p>
<p>恒河上言：「若一切法如虛空者，云何世尊說有諸色受想行識，及於界、處、十二因緣、有漏無漏、是染是淨、生死涅槃？」</p>
<p>佛告恒河上：「譬如說我雖有言說，而實無有我相可得。我說諸色，實亦無有色相可得，乃至涅槃亦復如是。又如陽焰無水可得，我說諸色乃至涅槃亦復如是。恒河上！於我法中修梵行者，見一切法皆無所得，乃可說名真修梵行。增上慢者說有所得，是則不名住真梵行。我說如是增上慢人，聞此深法生大驚疑，不能解脫生老病死憂悲苦惱。恒河上！若我滅後，有能宣說如是甚深斷流轉法，有愚癡輩由惡見故，於是法師生瞋害心，以是因緣墮諸地獄。」</p>
<p>恒河上言：「如佛所說斷流轉法，以何義故名為斷流轉？」</p>
<p>世尊告言：「斷流轉者所謂實際不思議界，此法不可穿鑿沮壞，是故說名斷流轉法。」</p>
<p>爾時世尊凞怡微笑，從其面門放種種光，青黃赤白紅頗梨色，其光普照無量國界，上至梵世還從如來頂上而入。</p>
<p>爾時尊者阿難見是事已，心自念言：「如來、應、正等覺非無因緣而現微笑。」作是念已，即從座起，偏袒右肩右膝著地，合掌向佛而作是言：「以何因緣現此微笑？」</p>
<p>佛言：「我念往昔，有千如來亦於此處說如是法。彼諸眾會各各亦有恒河上優婆夷而為上首，彼優婆夷及諸大眾聞是法已皆悉出家，於無餘涅槃而得滅度。」</p>
<p>阿難白佛言：「當何名此經？我等云何受持？」</p>
<p>佛言：「此經名為『離垢清淨』，以是名字汝當受持。」</p>
<p>說此經時，七百比丘眾、四百比丘尼眾諸漏永盡心得解脫。</p>
<p>爾時欲界諸天子化作種種天諸妙花而散佛上，作如是言：「此優婆夷甚為希有，能與如來共相詶對，得無所畏。是人已曾無量佛所，親近供養種諸善根。」</p>
<p>佛說是經已，恒河上優婆夷，及諸天、人、阿修羅、乾闥婆等，聞佛所說，皆大歡喜，信受奉行。</p>

<p class='juan'>大寶積經卷第九十八</p></div>
</div><!-- end of div[@id='body'] -->
</body></html>