<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu291' />大寶積經卷第九十五</p><p class="byline">大唐三藏法師菩提流志奉　詔譯</p><a id='mulu292' />
<p class='h1'>善順菩薩會第二十七</p><p>如是我聞：</p>
<p>一時佛在舍衛國祇樹給孤獨園，與諸大眾五百聲聞、十千菩薩恭敬圍遶。時舍衛城有一菩薩名曰善順，已於過去無量佛所種諸善根、承事供養，於阿耨多羅三藐三菩提得不退轉，住於大慈心不瞋恚，住於大悲弘濟無倦，住於大喜善安法界，住於大捨苦樂平等，節量時食少欲知足，常為眾生之所樂見。恒以五戒及八齋法於某城中憐愍教化，然後復勸布施、持戒、忍辱、精進、禪定、智慧、慈悲喜捨、清淨梵行。爾時善順菩薩為令眾生見佛聞法，與諸人眾前後圍遶將詣佛所。</p>
<p>時天帝釋以淨天眼見此菩薩，住上精進行頭陀行、具淨尸羅弘濟堅固，便自念言：「今此善順於諸梵行曾不懈息，將不為求帝釋處耶？或貪王位及欲樂耶？」作是念已，即便化作四丈夫身至菩薩前，種種惡言毀罵菩薩，復以刀杖及於瓦石打擲加害。爾時菩薩住慈忍力，皆忍受之曾無瞋恨。時天帝釋復更化作四大丈夫，來語菩薩：「咄哉善順！彼諸惡人以不善言罵辱於汝，及以瓦石刀杖之屬橫相打害，何不令我為汝讎報？我當為汝斷彼命根。」</p>
<p>爾時菩薩告彼人言：「善男子等莫作是語。若殺害者成就惡業。假使有人於我此身節節支解猶如棗葉，我終不生殺害之心。何以故？殺害之人墮於地獄、餓鬼、畜生，乃至雖得人身，所生父母猶不愛念，恒為眾人之所憎惡。善男子！一切諸法凡有二種：一者善法，二者不善法。由不善法墮於惡趣，若依善法獲於福利。」</p>
<p>爾時善順菩薩欲重宣此義而說偈言：</p>

<div class="lg regular" style="margin-left:1em;"><div class='lg-row'>「善惡猶種植，　皆隨業所生，</div>
<div class='lg-row'>何有苦子因，　成熟甘果者？</div>
<div class='lg-row'>現見法如是，　智者應思惟，</div>
<div class='lg-row'>苦報酬惡緣，　為善常安樂。」</div>
</div><p>爾時天帝所化之人聞是言已，自念不能令彼菩薩為殺害業，忽然不現。爾時天帝復更化作金銀寶聚，令諸丈夫至菩薩所，作如是言：「汝可方便取此珍寶隨意所用。」</p>
<p>爾時菩薩告彼人言：「諸善男子莫作是說。所以者何？夫盜業者能令眾生貧窮下劣無依無怙。假使我貧命不存濟，終不行於不與取法。諸君當知，凡夫愚冥貪求覆蔽，何有智人行不與取？」</p>
<p>爾時善順菩薩而說偈言：</p>

<div class="lg regular" style="margin-left:1em;"><div class='lg-row'>「積財雖千億，　貪著心不捨，</div>
<div class='lg-row'>智者說此人，　在世恒貧苦。</div>
<div class='lg-row'>彼雖無一物，　安住捨離心，</div>
<div class='lg-row'>智者說斯人，　世間最富貴。</div>
<div class='lg-row'>智者離諸惡，　一切皆端嚴，</div>
<div class='lg-row'>愚夫由作罪，　舉身皆醜陋。</div>
<div class='lg-row'>智者勸修善，　愚夫恒為惡，</div>
<div class='lg-row'>寧受智毀罵，　不用愚稱讚。」</div>
</div><p>時彼天帝所化之人聞是言已悵然而去。</p>
<p>爾時天帝復自親試持俱胝金，至菩薩所作如是言：「我先於此舍衛大城，波斯匿王與餘丈夫有所諍論，須得一人為我曲證。汝能為我作證人者，當用此金而以相奉。」爾時菩薩告帝釋言：「仁者當知，夫妄語者為不善業，既誑自身，亦誑天、龍、夜叉、乾闥婆、阿修羅、迦樓羅、緊那羅、摩睺羅伽。由於妄語，能為一切惡之根本，趣不善道、毀清淨戒，能壞色身、口氣常臭，所出言詞為人惡賤。」</p>
<p>爾時菩薩重說偈言：</p>

<div class="lg regular" style="margin-left:1em;"><div class='lg-row'>「妄語之人，　口氣常臭，　入苦惡道，</div>
<div class='lg-row'>無能救者。　夫妄語者，　誑於自身，</div>
<div class='lg-row'>亦誑天龍，　摩睺羅等。　當知妄語，</div>
<div class='lg-row'>為諸惡本，　毀清淨戒，　死入三塗。</div>
<div class='lg-row'>汝設與我，　滿閻浮金，　我終<span class='corr'>不</span>能，</div>
<div class='lg-row'>作於妄語。」</div>
</div><p>時天帝釋聞說是已忽然不現。</p>
<p>爾時天帝復令舍支夫人、日光夫人及於五髻諸夫人等，往菩薩所，重加試鍊壞其禁戒。時舍支等即與五百盛年女人，以香塗身花粧藻飾，於後夜分至菩薩前而作是言：「我等女人年色姝盛，願親枕席相與為歡。」爾時菩薩以無染眼觀彼諸女，告之言曰：「地獄、畜生、閻羅王界，諸狂亂者、不正心者，耽昏臭穢膿血不淨，愛惡羅剎是汝親友，非諸天人清淨眷屬。」</p>
<p>爾時菩薩重說偈言：</p>

<div class="lg regular" style="margin-left:1em;"><div class='lg-row'>「愚人昏迷念不淨，　耽染臭穢膿血身，</div>
<div class='lg-row'>諸欲迅滅歸無常，　永沈地獄閻羅界。</div>
<div class='lg-row'>假令變化如汝等，　色身殊勝滿世間，</div>
<div class='lg-row'>我無一念貪染心，　常生如夢如怨想。」</div>
</div><p>時舍支等雖盡變態，而彼菩薩曾無貪染，各還天宮白帝釋言：「我觀善順志願堅固，當成正覺無有疑也。所以者何？彼於我等無少貪愛，<span class='corr'>但</span>生厭離。」</p>
<p>爾時帝釋雖聞此言，猶懷憂惱如箭中身，恒作是念：「彼人必當毀奪於我，無有疑惑。我今應往重加試之，於諸願中的何所願？」作是思已至菩薩前，捨去憍慢頭頂禮足，以偈問曰：</p>

<div class="lg regular" style="margin-left:1em;"><div class='lg-row'>「仁今勤修淨梵行，　於諸欲願何所求？</div>
<div class='lg-row'>為求日月釋梵天？　為求三有諸王位？」</div>
</div><p>爾時善順菩薩以偈答曰：</p>

<div class="lg regular" style="margin-left:1em;"><div class='lg-row'>「我觀日月釋梵天，　世間王位三有報，</div>
<div class='lg-row'>一切無常不堅固，　何有智者為茲願？」</div>
</div><p>爾時天帝聞此頌已，復白菩薩：「若如所言，為求何願？」</p>
<p>於是菩薩以偈答曰：</p>

<div class="lg regular" style="margin-left:1em;"><div class='lg-row'>「我本不貪世間樂，　但求不生不滅身，</div>
<div class='lg-row'>勤修方便濟群生，　願同登彼菩提路。」</div>
</div><p>爾時天帝聞是頌已心生安樂，必知菩薩不求釋位。歡喜踊躍，以偈歎曰：</p>

<div class="lg regular" style="margin-left:1em;"><div class='lg-row'>「汝言弘濟為群生，　此心廣大無與等，</div>
<div class='lg-row'>願破魔軍證甘露，　由斯恒轉勝法輪。」</div>
</div><p>爾時天帝說是偈已，恭敬旋遶禮菩薩足，忽然不現。</p>
<p>爾時善順菩薩於其晨朝入舍衛城遊化往來，得劫初時閻浮金鈴，其鈴價直過閻浮提。</p>
<p>爾時菩薩持此金鈴，於四衢中高聲唱言：「此舍衛城誰最貧窮，當以此鈴而施與之。」</p>
<p>時有最勝耆舊長者，聞是語已奔走而來，白菩薩言：「我於此城最為貧窮，可持此鈴而施於我。」爾時菩薩語長者言：「汝非貧者。所以者何？於此城中，有善男子貧中最貧，應以此鈴而施與之。」</p>
<p>長者問言：「誰為此人？」菩薩答言：「波斯匿王於此城中最為貧者。」</p>
<p>時彼長者謂菩薩言：「莫作是說。何以故？波斯匿王富貴多財庫藏盈溢、珍奇賄貨用無窮盡。云何乃言貧中最貧？」</p>
<p>爾時菩薩於大眾中以偈答言：</p>

<div class="lg regular" style="margin-left:1em;"><div class='lg-row'>「設有伏藏千億餘，　以貪愛心無厭足，</div>
<div class='lg-row'>猶如大海吞眾流，　如斯愚人最為貧。</div>
<div class='lg-row'>由此復令貪增長，　展轉滋蔓相續生，</div>
<div class='lg-row'>於現在世及未來，　彼無智者常貧匱。」</div>
</div><p>爾時善順菩薩說此偈已，與諸大眾即便往詣波斯匿王。於時彼王方與長者五百餘人算數校計庫藏財寶。菩薩爾時前白王言：「我於此城往來遊化，得劫初時閻浮金鈴，其鈴價直過閻浮提。我於彼時竊作是念：『於此城中有最貧者，當持此鈴而施與之。』復更思惟：『城中最貧莫過王者。』今齎此鈴願以相奉，王既貧窮為我受之。」</p>
<p>爾時菩薩作是言已重說偈言：</p>

<div class="lg regular" style="margin-left:1em;"><div class='lg-row'>「若人多貪求，　積財無厭足，</div>
<div class='lg-row'>如是狂亂人，　名為最貧者。</div>
<div class='lg-row'>王恒多賦稅，　橫罰無過人，</div>
<div class='lg-row'>愛著於國城，　不觀來世業。</div>
<div class='lg-row'>於世得自在，　不能蔭群生，</div>
<div class='lg-row'>見諸貧苦人，　曾無憐愍念。</div>
<div class='lg-row'>耽染於女人，　不懼於惡道，</div>
<div class='lg-row'>邪亂未常覺，　豈非貧窮者？</div>
<div class='lg-row'>若人知淨信，　歸依佛法僧，</div>
<div class='lg-row'>於身及命財，　常念不堅固。</div>
<div class='lg-row'>知不堅固已，　於彼不迷惑，</div>
<div class='lg-row'>能於身命財，　永得常堅固。</div>
<div class='lg-row'>若能勤念住，　樂於不放逸，</div>
<div class='lg-row'>彼人名富貴，　善財常安樂。</div>
<div class='lg-row'>如火焚燒時，　不厭於林樹，</div>
<div class='lg-row'>王今亦如是，　貪愛無厭足。</div>
<div class='lg-row'>水不厭於雲，　海不厭於水，</div>
<div class='lg-row'>王今亦如是，　何有厭足時。</div>
<div class='lg-row'>日月常巡歷，　不厭於四方，</div>
<div class='lg-row'>王今亦如是，　終命無休息。</div>
<div class='lg-row'>如火焚燒時，　不厭於草木，</div>
<div class='lg-row'>智人亦如是，　未甞不行善。</div>
<div class='lg-row'>如水不厭雲，　如海不厭水，</div>
<div class='lg-row'>智人亦如是，　不厭善增長。</div>
<div class='lg-row'>王位雖自在，　畢竟歸無常，</div>
<div class='lg-row'>一切皆不淨，　智者應捨離。」</div>
</div><p>爾時波斯匿王聞斯語已，內懷慚愧謂菩薩曰：「善哉仁者！汝雖善勸，我猶未信。今汝斯言，為汝自說？為有證乎？」</p>
<p>菩薩答言：「汝不聞耶？如來、應、正等覺具一切智，今者現與無量<span class='corr'>天</span>人、乾闥婆、阿修羅等，在於舍衛大城祇樹給孤獨園，當證大王是貧窮人。」</p>
<p>王言：「仁者！若如汝說，我願相與往見如來，聽聞教誨歸依供養。」</p>
<p>菩薩答言：「大王當知，如來境界非諸凡愚之所能測，破煩惱慢哀愍眾生，已於聖智能知此世及於來世。若有善根勝意樂者，雖在極遠佛常加護。若知我心，欲令大王於我生信，必當來此為我作證。」</p>
<p>爾時菩薩即於王前偏袒一肩，右膝著地合掌恭敬，即以偈頌請如來曰：</p>

<div class="lg regular" style="margin-left:1em;"><div class='lg-row'>「如來真實智，　悲愍諸群生，</div>
<div class='lg-row'>願知我深心，　垂哀為作證。」</div>
</div><p>爾時菩薩說偈請已，於彼大地忽然震裂。五百聲聞，十千菩薩，梵釋諸天及於龍鬼，無量眾生圍遶如來，從地踊出。善順菩薩合掌恭敬，前白佛言：「世尊！我先於此舍衛城中遊化往來，得劫初時閻浮金鈴，其鈴價直過閻浮提。我於爾時便作是念：『若有眾生於舍衛城最貧窮者，當以此鈴而施與之。』復自思惟：『波斯匿王於此城中最為貧者。何以故？恃於王位，於諸眾生未嘗憐愍，殘剝欺奪橫加侵損，貪愛覆蔽不知厭足。』我以此王為最貧者，欲將金鈴而施與之。王問我言：『謂我貧窮，誰為證者？』我又答云：『如來大師應、正等覺，捨離煩惱瞋垢無餘，於諸眾生悉皆平等，當為作證。』唯願世尊示教利喜。」</p>
<p>爾時世尊為欲調伏波斯匿王，而告之曰：「大王當知，或有於法，善順貧窮、王為富貴。或有於法，王為貧窮、善順富貴。所以者何？身登王位於世自在，金銀摩尼車璩珊瑚庫藏盈滿；當於此時善順貧窮、王為富貴。勤修梵行、樂淨尸羅、捨家多聞、離諸放逸、八齋五戒、弘濟無疲。有一於此，王實貧窮、善順富貴。王今應知，憍薩羅國一切眾生財物庫藏，比於善順五戒八齋堅固清淨，百分千分不及其一，至俱胝分亦不及一。」</p>
<p>爾時波斯匿王親聞如來真實教誨，捨所憍慢，合掌慇懃瞻仰善順，而說偈言：</p>

<div class="lg regular" style="margin-left:1em;"><div class='lg-row'>「善哉<span class='corr'>摧</span>伏我憍慢，　當得如來最勝身，</div>
<div class='lg-row'>以此王位捨於汝，　願恒為汝菩提眾。</div>
<div class='lg-row'>我實貧窮汝為富，　今知此說非妄言，</div>
<div class='lg-row'>王位徒為眾苦因，　背於白法生惡趣。」</div>
</div><p>爾時波斯匿王說是偈已，白佛言：「世尊！我於今者發於無上大菩提心，願於眾生安樂解脫生死繫縛。我今願以財物庫藏金銀之屬分為三分，一分奉施如來世尊及比丘眾，一分施與舍衛城中貧窮苦惱無依怙者，一分財物留資國用。凡我所有園池花果，悉願奉施最勝如來并比丘眾。唯願世尊垂哀納受。」</p>
<p>爾時憍薩羅國五百長者覩斯事已，皆發無上大菩提心。</p>
<p>爾時善順菩薩白佛言：「世尊！唯願如來為諸大眾說於法要，令諸眾生遇如來者為不空過。」</p>
<p>爾時世尊告眾人言：「善男子等，有三無量功德資糧，於諸如來雖有稱說猶不能盡，況於聲聞諸三乘等。何者為三？一者護持正法，二者發菩提心，三者勸諸眾生起無上願。復有三十二法，若善男子若善女人能勤修者，則為見於如來不空過也。一者於諸如來生不壞信，二者護持正法令得久住，三者於尊重僧而不輕慢，四者於應供人恭敬親近，五者於愛於憎心常平等，六者恒於正法樂聞恭敬，七者安住寂靜離於諠閙，八者於如來乘演說無倦，九者若說法時不為名利，十者志求真實如理勤修，十一捨施，十二持戒，十三忍辱，十四精進，十五禪定，十六正慧，十七於諸眾生隨樂護念，十八成熟眾生不<span class='corr'>忘</span>失法，十九恒於己身善自調伏，二十以善法要調伏於他，二十一不染煩惱，二十二常樂出家，二十三住阿蘭若，二十四聖種喜足，二十五勤行頭陀，二十六捨不善法，二十七弘誓堅固，二十八蘭若無懈，二十九植眾善本，三十常不放逸，三十一遠二乘見，三十二讚歎大乘。」於是五百比丘聞斯法已，遠塵離垢得法眼淨。及萬二千眾生，同發阿耨多羅三藐三菩提心。</p>
<p>爾時世尊以法教化令諸眾生獲善利已，與諸比丘并餘來眾忽然不現。爾時波斯匿王既覩斯事踊躍歡喜，便以二衣價直百千兩金而以施於善順菩薩，作是言曰：「善哉仁者！願垂哀納。」</p>
<p>善順菩薩告於王言：「大王當知，我於此衣不應受之。所以者何？然我自有百衲之衣，恒掛樹枝以為箱篋，一切眾生無欺奪想。我既自身無慳悋心，亦令他人不生愛著，其有施者名清淨施。」</p>
<p>時波斯匿王復作是言：「汝若不受，願當為我以足踏之，令我長夜安樂利益。」菩薩爾時為於王故，即以雙足踏此二衣。時波斯匿王謂菩薩言：「今此之衣，便於汝身為我受訖。我何所用？」</p>
<p>善順菩薩告於王言：「汝持此衣，施於城中貧窮苦惱無依怙者。」</p>
<p>爾時波斯匿王如菩薩教，持此二衣會諸貧人而施與之。時諸貧人觸斯衣者，狂者得心、聾者得聞、盲者得見、根不具者悉得具足，由於菩薩威神力故。彼時眾人俱發聲言：「我今以何報菩薩恩？」爾時空中有聲告曰：「諸人當知，善順菩薩不可以於花香飲食為報恩者，唯當速發菩提心耳。」是時五百貧人聞於空中有如是聲，咸說偈言：</p>

<div class="lg regular" style="margin-left:1em;"><div class='lg-row'>「我等今者，　發菩提心，　當成正覺，</div>
<div class='lg-row'>說諸勝法。　於諸眾生，　施以安樂，</div>
<div class='lg-row'>我樂菩提，　得佛法故。」</div>
</div><p>爾時波斯匿王白菩薩言：「善哉仁者！汝若詣彼將見如來，願時報我，我當隨從。」</p>
<p>善順菩薩言：「大王當知，諸佛難值正法難聞，豈獨大王而自往耶？當為眾生作於善友。王應於此舍衛城中勅諸人民悉令隨從，違王教者王法治之。所以者何？凡諸菩薩猶有眷屬圍遶莊嚴，況於王乎。」</p>
<p>時波斯匿王白菩薩言：「誰者是於菩薩眷屬？」</p>
<p>菩薩答言：「勸菩提心是菩薩眷屬，令覺悟故。勸見如來是菩薩眷屬，不虛妄故。勸聞正法是菩薩眷屬，獲多聞故。勸見聖眾是菩薩眷屬，得善友故。四攝是菩薩眷屬，攝眾生故。六波羅蜜是菩薩眷屬，增長菩提故。三十七品是菩薩眷屬，趣向道場故。菩薩有斯眷屬莊嚴侍衛，能摧魔軍至師子吼，登最勝處。」</p>
<p>爾時波斯匿王及諸大眾歡喜踊躍，九千眾生離煩惱垢得清淨眼。</p>
<p>佛說是經已，善順菩薩、波斯匿王，及諸天、人、乾闥婆、阿修羅等，聞佛所說，歡喜奉行。</p>

<p class='juan'>大寶積經卷第九十五</p></div>
</div><!-- end of div[@id='body'] -->
</body></html>