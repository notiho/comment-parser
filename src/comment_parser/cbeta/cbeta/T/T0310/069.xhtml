<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu223' />大寶積經卷第六十九</p><p class="byline">北齊三藏那連提耶舍譯</p><a id='mulu224' />
<p class='h2'>菩薩見實會第十六之九廣果天授記品第二十二</p><p>爾時八億廣果諸天，見諸阿修羅、伽樓羅、龍及龍女、鳩槃茶、乾闥婆、夜叉、緊那羅、摩睺羅伽、訶羅伽闍天、四天王天、三十三天、夜摩天、兜率陀天、化樂天、他化自在天、梵摩天、光音天、遍淨天等供養如來，聞授記已，欣喜踊躍皆得稱心，入一一法門，從一一法門見無量法門，於一切法門得無量辯、不斷辯、相應辯、解脫辯、無著辯、無礙辯、微細辯、甚深辯、種種辯、美妙辯、相續辯。於諸辯才皆悉知已，於如來所敬信尊重而作是言：「世尊！有陀羅尼名無量門，若有菩薩修集是陀羅尼者，當知得彼不斷辯等，於一切境界中心不迷惑。是諸境界無有一法非陀羅尼，是菩薩摩訶薩得是陀羅尼時，於諸法中悉得陀羅尼解辯才無礙。若菩薩住是無量法門陀羅尼時，於五陰入、十二入入、十八界入，於諸根入、四諦入、十二因緣入，於眾生入及非眾生入，於有入非有入，於取相入非取相入，於依入非依入，於空入，於我入，於相入非相入，於願入非願入，於有為入無為入，如是一切處得不壞辯才。是菩薩於陰入中得陀羅尼，所謂色陰者即非成就。何以故？無有少色法得成就者。何以故？地地界性非成就。如是水火風界性亦非成就。何以故？地性離故，若法無體性是名非成就。如是水火風性自離故，以法無體性是故非成就。如是色非成就，以非成就故不可說名過去現在及以未來。何以故？色非有法故，是故不可得。若色不生者即是不滅，以不生滅故即不可說。復有如是說，所有過去色現在未來色，此等和合名為色陰，其色體性亦不可得，何有過去現在未來？是故色陰非是可說。受想行識亦復如是，是故陰入即是陀羅尼入。以陀羅尼入故，陰不可得。以陰不可得故，陀羅尼亦不可得。以陀羅尼入不可得，唯是但名但用但假，但是世俗，但是言說，但是施設，非陰非色亦非色入，亦非陀羅尼體性可得。何以故？所謂陰等非是作法，以非作法故無有積聚，以積聚故得名為陰。譬如世間多物積聚，假名城屋舍宅殿堂、重閣樓闕窓牖欄楯、城壁女牆却敵寮孔，周迴具足名之為城。彼色性即不可得無有積聚，以無積聚故即便無色亦無色陰。受想行識亦復如是，性不可得無有積聚，以無積聚故即便無識亦無識陰。彼諸陰入應如是知。</p>
<p>「彼眼入者是誰入？謂苦入。何者是眼？謂清淨四大所造色名為眼。何等是四大？謂清淨地界水火風界。彼淨地界性自離故，以法體不可得，彼即非成就。如是清淨水火風界體性自離，以法體不可得，彼即非成就。如是眼入非成就，是故不可說言過去現在未來。何以故？眼入非物。以非物故不生不滅，若不生滅者即是不可說。如是眼不生滅，入亦不生滅，以不生滅故即是不可說。應當如是知。唯是但名但用但假，但是世俗，但是言說。彼名名體亦離自性。何以故？無有一法得名為眼、名為入、名為苦。以名不可得，是故眼入亦不可得，以眼不可得即是陀羅尼入。是陀羅尼入亦不可得。何以故？性自離故，但名但用但假施設世俗言說。如是以眼入入得陀羅尼，得陀羅尼已便得辯才。當知耳鼻舌身意色聲香味觸法亦皆如是。</p>
<p>「於彼界入得陀羅尼眼，眼體不可得、界體不可得。何以故？眼離眼性故、界離界性故。以法體不可得，彼即非物。以非物故即非成就，非成就者不生不滅，以不生滅故彼即非過去非現在非未來，但名但用但假，但世俗，但言說，但施設。彼名離名自性乃至施設，亦離施設自性。若法無自性不可得者即是非物，以非物故即非成就，非成就者即非生滅，以不生滅故彼即非過去非現在非未來。若於三世所不攝者，彼名即非相亦非想、非用、非假、非有為、非可說、非來非去、非可為他說、非可顯示、非可知非可識、非黑非白，非窟宅離窟宅故，非至非可至故，非得非可得故，非證非可證故，非凡夫亦非凡夫地，非聲聞亦非聲聞地，非緣覺亦非緣覺地，非菩薩亦非菩薩地，非佛亦非佛地，非地亦非非地。此即是真如、不異如、非非如，寂滅無相，但用但假。謂如來者，但世俗故說名如來，非第一義有如來也。何以故？彼法不可得，故無如來。於彼界入，應當入如是眼耳鼻舌身意界法界意識界。如是一切餘界亦應知，應當如是廣入法界。</p>
<p>「世尊！彼法界說言陰時，而不壞彼法界本性。說言入時、說言界時、說言四諦時、說言十二因緣時，亦不壞本法界體性。彼法界隨所說處，一切諸法建立名字，皆不壞彼法界體性。世尊！譬如地界隨其所在作異名字，而不壞彼本地界性。世尊！如是法界隨其所在作異名字，亦復不壞法界本性。如是水火風界亦復如是。世尊！譬如虛空隨其所在差別異用，而不壞彼虛空體性。世尊！如是法界隨其所在差別名用，而不壞彼法界體性。世尊！入諸根時即是入法界。言諸根者，所謂眼根耳根鼻根舌根身根意根、男根女根命根、樂根苦根喜根憂根捨根、信根精進根念根定根慧根、未知欲知根、知根知己根。彼眼眼體不可得根，根體不可得。何以故？是眼離眼自性故。以法無體性彼即非物，以非物故即非成就，非成就者彼即不生，若不生者即是不滅，以不生滅故不可說言彼是過去現在未來。若於三世中不生滅者，彼即非眼亦非眼根，云何有用？應如是知。世尊！譬如空拳虛誑無物，但有名字乃至言說，於第一義中空拳亦無。如是眼及眼根，猶如空拳，虛妄非實而現虛相誑惑凡夫，但有名字乃至言說。於第一義，眼及眼根俱不可得。如是世尊得一切智已，為度眾生故說名為根。彼等諸根於第一義，性自離故根體皆空。其法體空者用亦虛妄，非有非實誑惑凡愚，離自性故不生不滅，不生滅者不得說言彼是過去現在未來。若於三世中無者彼即無名無相，非可說非可為他說、非生非可生、非已知非當知、非已聞非當聞、非識非可識、非已證非當證、非已得非當得、非已見非當見、非已到非當到。何以故？彼非有故。世尊！譬如有人於其夢中受樂喜笑囈語遊戲。是人爾時從寐寤已，憶念夢中受樂遊戲，念已求之不見不得。何以故？彼人夢中受樂喜笑囈語遊戲尚自無實，何況寤時若見若得，無有是處。世尊！如是諸根猶如夢中受樂遊戲實不可得。如是一切諸法體性亦不可得，以不可得故不可說言彼是過去現在未來。若於三世中不可得者，彼即不可說。一切諸根當如是知。</p>
<p>「世尊！若入法界即入一切法，入一切法即是入法界。世尊！入四諦法即是入法界。何等為四？謂苦集滅道。世尊亦說一切諸法皆悉是空，非眾生、非命、非福伽羅、非想非相。我等於此法中無有疑慮。世尊！以無眾生故亦復無苦。何以故？眾生無處苦諦亦無，以無苦故集諦亦無。何以故？無如是因而無果者。</p>
<p>「世尊！以無集故滅諦亦無。何以故？無集諦故亦無斷集，以無滅故道諦亦無。何以故？無有是道不斷集者。</p>
<p>「世尊！道果者謂是滅諦。彼煩惱不可得斷，煩惱滅亦不可得。以滅不可得故道亦不可得，無有如是道而無其果。此四聖諦但是分別虛妄非有。以非有故，不可說言過去現在及以未來。若於三世中不可得者，彼即非生非滅、非相非想、非設非可設、非示非可示、非顯非可顯、非語言非可語言、非言辭非可言詞、非說非可說、非見非可見、非知非可知、非識非可識、非測非可測、非達非可達、非到非可到、非得非可得、非聞非可聞、非見非可見、非對非可對、非證非可證、非白非黑、非明非暗、非去非來、非淺非深、非清非濁、非畏非安、非縛非解、非憎非愛、非煩惱非清淨、非智非非智、非路非非路、非壞非非壞、非攝受非非攝受、非生死非非生死、非可得非不可得、非眾生非非眾生、非命非非命、非壽者非非壽者、非我非非我、非物非非物、非空非不空、非相非非相、非願非不願、非依非不依、非有為非無為、非斷非常、非邪非正、非實非妄、非妄想非非妄想、非處非非處、非宅非非宅、非知非不知、非捨非修、非生死非涅槃、非覺非不覺、非凡夫境界、非聲聞境界、非緣覺境界、非菩薩境界、非佛境界、非境界非非境界、非作非不作。如是入諦即是入法界，入法界已即得陀羅尼，得陀羅尼已即得辯才。</p>
<p>「入十二因緣即是入法界，無明緣行，行緣識，識緣名色，名色緣六入，六入緣觸，觸緣受，受緣渴愛，渴愛緣取，取緣有，有緣生，生緣老死憂悲苦惱，是眾苦大聚。如是無明滅則行滅，乃至憂悲苦惱滅眾苦大聚滅。世尊！彼無明無明體不可得。何以故？性自離故。若法無體性彼即非物，以非物故即非成就，非成就者非生非滅，非生滅者即非過去非現在非未來。若於三世中不可得者，無名無形無相無想亦非差別，唯是但名但假但用，但世俗，但言說，為教化一切凡夫眾生故。彼無明於第一義實不可得，不可得者即非差別用亦不可說。世尊！若是但名乃至但施設，彼即非實，唯是虛妄言說分別覺觀非定，但是戲論。彼無明若無自性者云何能生行？無明無故行亦不生。以不生故，彼即不老不病不死不流轉即不生。何以故？若不生者云何有老？以無老故乃至不生。若不生不死者，即是一切過現未來諸佛菩提，但世俗名字非第一義，所言無明即是菩提。當知諸有支亦復如是。如是入十二因緣，當知即是入於法界。世尊！如來不生，一切諸法亦不生，是故一切法即是如來。如來不滅，一切諸法亦不滅，是故一切法即是如來。世尊！如來無相，一切諸法亦無相，是故一切法即是如來。略而言之，如是無相不可得，非垢非淨非愛非憎，法界不可識亦復不可知。世尊！真如者即是如來。一切諸法即是真如，是故一切法即是如來。世尊！實際者即是如來，一切諸法即是實際，是故一切法即是如來。世尊！隨所法中即有如來，於其法中即有一切法，是故一切法即是如來。世尊！若有人言如來得阿耨多羅三藐三菩提者，彼諸眾生是計著見。何以故？如來不二，菩提亦不二，不二者不能覺寤於不二。世尊！若復有人作如是言：『如來轉於無上法輪。』彼諸眾生是執著見。何以故？如來非進退。世尊！若復有人作如是言：『如來滅度無量眾生。』彼等一切皆是執見。何以故？一切諸法實無眾生，是故無有得滅度者。世尊！若復有人作如是言：『如來利益無量眾生。』彼等一切是取著見。何以故？如來不為利益眾生，亦復不為不利眾生出現於世。世尊！若復有人於未來世作如是言：『如來捨壽。』彼諸眾生皆是執見。何以故？法界無攝受亦無捨故。世尊！若復有人作如是言：『如來入於無餘涅槃界。』彼諸眾生是計著見。何以故？法界非生死亦非涅槃。世尊！若復有人於我所說法能決定知者，彼諸眾生於阿耨多羅三藐三菩提皆不退轉。世尊！假使法界有其變異，是諸善男子善女人能如是信者，必定當覺無上菩提無有變退。」</p>
<p>爾時八億廣果諸天於世尊所演說自己所證法已，頭面禮足，右繞三匝却住一面，合掌而立，異口同聲以偈讚佛：</p>

<div class="lg regular" style="margin-left:1em;"><div class='lg-row'>「敬禮善逝知法者，　那羅延力大導師，</div>
<div class='lg-row'>憐愍一切勝牟尼，　方便示現於真實。</div>
<div class='lg-row'>既自了知一切法，　如實顯示諸世間，</div>
<div class='lg-row'>稽首無量功德身，　智慧最勝無上士。</div>
<div class='lg-row'>如是真實微妙法，　聖說相應無有異，</div>
<div class='lg-row'>世尊無等大醫王，　能令眾生法眼淨。</div>
<div class='lg-row'>敷演八種真聖路，　為得無上大菩提，</div>
<div class='lg-row'>歸敬無量功德身，　智慧最勝無上士。</div>
<div class='lg-row'>顯示菩提正直道，　畢定趣向大涅槃，</div>
<div class='lg-row'>獲得無等勝菩提，　寂滅安隱最堅固。</div>
<div class='lg-row'>度脫多億那由他，　輪迴生死苦眾生，</div>
<div class='lg-row'>頂禮無量功德身，　智慧最勝無上士。</div>
<div class='lg-row'>觀察五陰悉空無，　陰體畢竟不可得，</div>
<div class='lg-row'>彼陰即體離諸觀，　唯誑愚惑癡眾生。</div>
<div class='lg-row'>凡夫於此悉被縛，　猶如獼猴膠所粘，</div>
<div class='lg-row'>智者於斯得解脫，　遊行無礙如空風。</div>
<div class='lg-row'>諸界即體性自空，　一切智人如是說，</div>
<div class='lg-row'>彼空亦空無自性，　究竟求之不可得。</div>
<div class='lg-row'>凡夫於此皆被縛，　都由不知真實性，</div>
<div class='lg-row'>智者觀察得解脫，　於其三界無所著。</div>
<div class='lg-row'>諸入無體自空寂，　一切智人如是說，</div>
<div class='lg-row'>猶如空拳虛非實，　誑惑愚癡眾生輩。</div>
<div class='lg-row'>凡夫妄起取著心，　皆由於法生疑惑，</div>
<div class='lg-row'>墜落生死皆喪壞，　猶如商人沒巨海。</div>
<div class='lg-row'>彼等諸根性自空，　畢竟推求不可得，</div>
<div class='lg-row'>譬如鏡中現面像，　其像無實畢竟空。</div>
<div class='lg-row'>凡愚無智於此著，　正由不知真實法，</div>
<div class='lg-row'>猶如眾鳥入羅網，　亦如淵中所釣魚。</div>
<div class='lg-row'>眾生無體離生相，　依真求之不可得，</div>
<div class='lg-row'>譬如壁上彩畫像，　究竟無實眾生性。</div>
<div class='lg-row'>凡夫無智而取著，　皆由不知真實義，</div>
<div class='lg-row'>智者觀彼得解脫，　猶如卵生出於㲉。</div>
<div class='lg-row'>因緣生法悉無常，　皆悉空寂離攀緣，</div>
<div class='lg-row'>譬如夢中所受樂，　非實誑惑癡凡夫。</div>
<div class='lg-row'>愚無智慧為彼縛，　由不思量妄分別，</div>
<div class='lg-row'>智人觀察得解脫，　猶如飛鳥出籠網。</div>
<div class='lg-row'>如佛功德不思議，　一切諸法亦如是，</div>
<div class='lg-row'>諸法無相如牟尼，　法體寂滅如涅槃。</div>
<div class='lg-row'>諸法無依如如來，　於其三界不取著，</div>
<div class='lg-row'>是故所有成佛者，　皆由得知此義故。</div>
<div class='lg-row'>諸法無怖如世尊，　不起自身及他想，</div>
<div class='lg-row'>諸法難思如導師，　唯佛能知導群生。</div>
<div class='lg-row'>法無分別如善逝，　非是凡夫心所行，</div>
<div class='lg-row'>是諸如來妙境界，　唯佛大聖能了知。</div>
<div class='lg-row'>若有無智作是言，　佛證無等大菩提，</div>
<div class='lg-row'>若復有人作是言，　世尊已轉妙法輪。</div>
<div class='lg-row'>若復有人作是言，　善逝已度那由眾，</div>
<div class='lg-row'>彼悉為見之所縛，　皆由不知真實性。</div>
<div class='lg-row'>若人謂佛如是說，　殺害行陰及與命，</div>
<div class='lg-row'>若言十力入涅槃，　利益無量眾生已。</div>
<div class='lg-row'>彼人一切皆執見，　入於魔羅之所縛，</div>
<div class='lg-row'>不能解知真如法，　以不知故不知佛。</div>
<div class='lg-row'>若有善知是非者，　彼皆能知大導師，</div>
<div class='lg-row'>當獲無上功德聚，　成佛憐愍於世間。</div>
<div class='lg-row'>斯即真如無變易，　一切諸法離疑惑，</div>
<div class='lg-row'>人中無上最勝尊，　我等已知如是義。」</div>
<div class='lg-row'>如是廣果諸天眾，　咸皆於法得盡知，</div>
<div class='lg-row'>對佛導師自演說，　現己內心淨信解。</div>
<div class='lg-row'>一切欣喜無疑慮，　各自見已當<span class='corr'>成</span>佛，</div>
<div class='lg-row'>此是如來微妙法，　彼即自受導師記。</div>
</div><p>爾時世尊知廣果諸天深信具足，於佛法中決定無疑，欲令大眾種善根故而現微笑。爾時慧命馬勝以偈問世尊言：</p>

<div class="lg regular" style="margin-left:1em;"><div class='lg-row'>「智慧導師功德山，　非是無因而現笑，</div>
<div class='lg-row'>我從善逝親自聞，　世尊現笑必有因。</div>
<div class='lg-row'>如來示此微笑相，　令眾皆受清涼樂，</div>
<div class='lg-row'>天人修羅大導師，　唯願演說笑因緣。</div>
<div class='lg-row'>今見如來從面門，　所現微笑甚清涼，</div>
<div class='lg-row'>此諸眾會悉懷疑，　一心瞻仰如來面。</div>
<div class='lg-row'>大悲最勝人中上，　願說希有微笑因，</div>
<div class='lg-row'>世間若得從佛聞，　決定必除疑惑心。</div>
<div class='lg-row'>世尊！彼等諸天眾，　咸皆演說自授記，</div>
<div class='lg-row'>以何功德獲何果？　願說成佛神通事。</div>
<div class='lg-row'>開演微妙梵音聲，　唯願普斷諸有疑，</div>
<div class='lg-row'>一切大眾聞佛說，　皆悉踊悅甚欣喜。</div>
<div class='lg-row'>斯等合掌皆一心，　淨信瞻仰恭敬住，</div>
<div class='lg-row'>佛子天眾各思惟，　悕求無上大菩提。</div>
<div class='lg-row'>是諸眾會有疑惑，　唯願如來為除斷，</div>
<div class='lg-row'>必當得力知是非，　具足成就一切智。</div>
<div class='lg-row'>得聞如來八種音，　天眾靡不皆喜悅，</div>
<div class='lg-row'>當得護持如來教，　隨順正法如說行。</div>
<div class='lg-row'>觀察知彼天心已，　無上大智願解說，</div>
<div class='lg-row'>以是大眾生欣喜，　於佛法中得信解。</div>
<div class='lg-row'>今於導師願得聞，　天眾過去所修行，</div>
<div class='lg-row'>若蒙如來解說已，　所願皆悉得滿足。</div>
<div class='lg-row'>廣果諸天如法行，　必得成就一切智，</div>
<div class='lg-row'>當度世間諸群生，　顯示真如法體性。」</div>
</div><p>爾時世尊即以偈答慧命馬勝曰：</p>

<div class="lg regular" style="margin-left:1em;"><div class='lg-row'>「善哉馬勝汝知時，　今者問我正是宜。</div>
<div class='lg-row'>我為廣果諸天輩，　於此大眾現微笑。</div>
<div class='lg-row'>今當為汝分別說，　咸皆一心共諦聽，</div>
<div class='lg-row'>所現微笑因緣義，　汝及大眾悉得聞。</div>
<div class='lg-row'>如來具足一切智，　觀察因緣有三種，</div>
<div class='lg-row'>二足德聚正觀已，　而現微笑示世間。</div>
<div class='lg-row'>有樂住於涅槃者，　少智微淺願聲聞，</div>
<div class='lg-row'>復有樂住默然者，　志求辟支佛菩提。</div>
<div class='lg-row'>復有樂求世導師，　成佛大力那羅延，</div>
<div class='lg-row'>我觀彼等深信已，　隨所樂欲而度脫。</div>
<div class='lg-row'>為求聲聞示現者，　當知是其最下笑，</div>
<div class='lg-row'>應當知我中品笑，　為求辟支而示現。</div>
<div class='lg-row'>馬勝當知此上笑，　為諸天眾授佛記，</div>
<div class='lg-row'>我說此三解笑因，　所謂最下及中上。</div>
<div class='lg-row'>善解世間勝導師，　而作微笑現瑞相，</div>
<div class='lg-row'>佛知眾生欲三乘，　願樂求證於聖果。</div>
<div class='lg-row'>為求聲聞現笑者，　微笑光明從足沒，</div>
<div class='lg-row'>為求辟支所示現，　當知笑光入臍輪。</div>
<div class='lg-row'>為受無上十力者，　其光從佛頂上入，</div>
<div class='lg-row'>馬勝汝今應當知，　微笑因緣有三種。</div>
<div class='lg-row'>我向所現微笑光，　彼光於我頂上沒，</div>
<div class='lg-row'>當知先所現微笑，　悉為無上菩提記。</div>
<div class='lg-row'>我今當更為汝說，　微笑復有三種因，</div>
<div class='lg-row'>善哉馬勝及大眾，　一心靜意俱諦聽。</div>
<div class='lg-row'>前現微笑為佛者，　其光即從頂上入，</div>
<div class='lg-row'>有光少時住身腰，　須臾沒者為辟支。</div>
<div class='lg-row'>我現微笑放光明，　暫時在於足前住，</div>
<div class='lg-row'>斯光隨乘而變現，　當知此為聲聞人。</div>
<div class='lg-row'>今復更說微笑因，　馬勝諦聽有三種，</div>
<div class='lg-row'>導師所放諸光明，　出已圍繞於十力。</div>
<div class='lg-row'>其光既出皆踈散，　還復速聚繞身腰，</div>
<div class='lg-row'>漸漸轉復更增廣，　亦還右繞於如來。</div>
<div class='lg-row'>有光初停後廣大，　漸漸右繞於我身，</div>
<div class='lg-row'>彼光悉遍世尊形，　與身俱等無有異。</div>
<div class='lg-row'>其光莊嚴佛身相，　暉赫猶如真金聚，</div>
<div class='lg-row'>牟尼所放微笑光，　當知此光記剎土。</div>
<div class='lg-row'>有光出已猶如蓋，　於上遍覆世尊身，</div>
<div class='lg-row'>有光如花空中住，　其光照曜於導師。</div>
<div class='lg-row'>彼光一切皆右旋，　三匝圍繞如來身，</div>
<div class='lg-row'>當知此光記壽命，　出世大智現斯瑞。</div>
<div class='lg-row'>斯等三種微笑光，　善逝隨根差別現，</div>
<div class='lg-row'>馬勝汝今應當知，　此是三種微笑因。</div>
<div class='lg-row'>世間導師所現相，　善知眾生深信樂，</div>
<div class='lg-row'>今於如來教法中，　汝等聞此得除疑。</div>
<div class='lg-row'>是諸廣果天眾等，　其數滿足有八億，</div>
<div class='lg-row'>廣說微妙正法門，　各於異剎得成佛。</div>
<div class='lg-row'>壽命具足無有量，　經由多劫住於世，</div>
<div class='lg-row'>是故如來現斯瑞，　廣大光明五種色。</div>
<div class='lg-row'>此諸天眾於過去，　三十有六僧祇劫，</div>
<div class='lg-row'>常得值遇諸世尊，　親承供養習諸善。</div>
<div class='lg-row'>又復經於三十六，　阿僧祇劫廣修行，</div>
<div class='lg-row'>斯等大士住世間，　供養如來未曾倦。</div>
<div class='lg-row'>思惟救度眾生故，　數數勤修供養佛，</div>
<div class='lg-row'>供養世尊應其宜，　悕求無上大菩提。</div>
<div class='lg-row'>彼諸天眾未來世，　當得作佛那羅延，</div>
<div class='lg-row'>成妙牟尼功德山，　其劫號曰勝金幢。</div>
<div class='lg-row'>是諸如來各自住，　清淨莊嚴國土中，</div>
<div class='lg-row'>彼佛同號日光輪，　具足無量功德聚。</div>
<div class='lg-row'>一一如來各住世，　經於無量那由劫，</div>
<div class='lg-row'>此諸善逝所集眾，　無量無邊不可數。</div>
<div class='lg-row'>一一導師成佛時，　所有聲聞弟子輩，</div>
<div class='lg-row'>十力住經那由劫，　算數彼眾不可盡。</div>
<div class='lg-row'>若有算師悉共聚，　亦算彼眾不能盡，</div>
<div class='lg-row'>當時所有諸菩薩，　倍多於彼聲聞眾。</div>
<div class='lg-row'>皆悉發心住佛乘，　願得當成一切智，</div>
<div class='lg-row'>於其清淨國土中，　悉當成佛具十力。</div>
<div class='lg-row'>是諸菩薩所修行，　皆如本師無有異，</div>
<div class='lg-row'>彼諸如來滅度後，　正法興顯久住世。</div>
<div class='lg-row'>經於十二那由劫，　為諸佛子所護持，</div>
<div class='lg-row'>此諸佛法熾盛時，　有發無上菩提心。</div>
<div class='lg-row'>其數過於恒河沙，　皆悉勤修菩薩行，</div>
<div class='lg-row'>彼諸善逝滅度已，　所有一切聲聞眾。</div>
<div class='lg-row'>斯眾皆悉得涅槃，　過於大海諸沙數，</div>
<div class='lg-row'>如是彼諸佛正法，　具足興顯於世間。</div>
<div class='lg-row'>饒益無量諸眾生，　彼教如法大興盛。</div>
<div class='lg-row'>如是聞佛所說已，　一切大眾皆信解，</div>
<div class='lg-row'>必當得成佛世尊，　廣能利益諸群生。</div>
<div class='lg-row'>是時眾會悉欣喜，　頭面禮拜如來足，</div>
<div class='lg-row'>無等恭敬於善逝，　如法供養天人師。</div>
<div class='lg-row'>是故踊躍發精進，　猶如有人救頭燃，</div>
<div class='lg-row'>常應親近善知識，　勤修般若波羅蜜。</div>
<div class='lg-row'>此是見實勝進行，　汝等比丘應修習，</div>
<div class='lg-row'>當成無上二足尊，　功德如山利世間。」</div>
</div>
<p class='juan'>大寶積經卷第六十九</p></div></div>
</div><!-- end of div[@id='body'] -->
</body></html>