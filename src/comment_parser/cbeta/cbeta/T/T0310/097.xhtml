<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu295' />大寶積經卷第九十七</p><p class="byline">大唐三藏菩提流志奉　詔譯</p><a id='mulu296' />
<p class='h1'>優陀延王會第二十九</p><p>如是我聞：</p>
<p>一時佛在拘睒彌國瞿師羅園，與大比丘眾千二百五十人俱。</p>
<p>爾時優陀延王第一夫人名曰舍摩，常於如來及諸聖眾深信恭敬親近供養，及常稱讚如來功德。時王復有第二夫人名為帝女，常懷諂妬，往彼王所，妄說如來并諸弟子於大夫人有所非法。王聞是語極生瞋怒，即以箭射舍摩夫人。爾時夫人哀愍王故入慈三昧，時所放箭遂即却還至王頂上空中而住，其箭焰赫猶如火聚甚可怖畏。乃至三發，箭皆如是。</p>
<p>爾時優陀延王既覩斯事舉身毛竪，驚忙悔恨謂夫人曰：「汝為天女、為龍女耶？為復夜叉、乾闥婆女、毘舍遮女、羅剎女耶？」</p>
<p>夫人答言：「我非天女，乃至亦非羅剎之女。大王當知，我於佛所聽聞正法，受持五戒作優婆夷，哀愍大王入慈三昧。王雖於我生不善心，由我慈願得無傷損。」因歎王言：「善哉大王！當於如來、應、正遍知歸命頂禮，必獲安隱。」</p>
<p>優陀延王便作是念：「彼於佛所聽聞正法作優婆夷，尚有如此威神之力，何況如來、應、正等覺。」作是念已，即往佛所頂禮佛足，右遶三匝，白言：「世尊！我由欲染因緣，為彼女人虛妄言說之所誑惑，遂於如來及諸聖眾生毒害意。」具陳上已。復白佛言：「唯願如來及諸聖眾，施我歡喜、聽我懺悔，如斯罪愆令速消滅。」</p>
<p>爾時世尊告彼王言：「如汝所說，謂於如來及諸聖眾如凡愚人有諸過患，遂於福田妄起瞋毒。汝今若能依聖法律，自悔其罪、無覆藏心、盡未來世不復更犯，我當攝受，令汝當來善法增長。」</p>
<p>優陀延王復白佛言：「世尊！我為女人之所迷倒、狂亂無知，因此發生麁猛瞋毒，由斯罪業當墮地獄。唯願世尊利益安樂諸眾生故，慈悲開示女人諂曲虛誑過患，勿令我等親近女人，當於長夜得免諸苦。」</p>
<p>佛言：「且置斯事。何要問此不問餘耶？」</p>
<p>王言：「世尊！我無異問。女人令我造地獄業，我於今者唯為了知女人過患、女人諂曲虛誑邪媚。願為開示。」乃至三請亦如是說。</p>
<p>佛言：「王應先知丈夫過患，然後觀察女人過失。」</p>
<p>優陀延王：「唯然世尊。願樂欲聞。」</p>
<p>佛言：「一切丈夫皆由四種不善愆過，為諸女人之所迷亂。何者為四？一者於諸欲染耽著無厭，樂觀女人而自縱逸，不知親近沙門及婆羅門具清淨戒修福業者。以不親近如是等人，則於淨信及淨尸羅多聞施慧悉皆退失。彼由無有信戒多聞施慧等法，非善丈夫，行餓鬼法、無有智慧、耽欲放逸，欲之所執、欲所繫縛、欲所活命，親近愚夫、遠諸智者、惡友為伴、行非所宜，貪著女人不淨境界，便為女人之所調伏。猶如奴僕，繫屬墮落諸女人所。無慚無愧親近遊止諸瘡漏門，膿血穢污洟唾常流，猶如塚間不淨境界。至於父母違背恩養，捨離沙門及婆羅門，不生殷重恭敬供養。習行畜生所行之法，於佛法僧不生淨信，於涅槃界永當退失。如是等人，當入眾合乃至阿鼻諸大地獄，亦復當墮鬼界畜生無有救護。雖聞我教，猶數思念邪惡女人歌舞戲笑不生厭離。當知彼習愚人之法，不樂修行善丈夫事。大王！當知丈夫親近女人之時，即是親近惡道之法。此是丈夫第一過患。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「諸欲皆苦，　下劣穢惡，　膿血不淨，</div>
<div class='lg-row'>深可厭畏。　眾多過患，　之所集處，</div>
<div class='lg-row'>何有智人，　於此忻樂？　猶如廁中，</div>
<div class='lg-row'>不淨盈溢，　亦如死狗，　若死野干，</div>
<div class='lg-row'>及屍陀林，　穢污充遍；　欲染之患，</div>
<div class='lg-row'>可厭亦然。　諸愚癡輩，　愛戀女人，</div>
<div class='lg-row'>如犬生子，　未甞捨離；　亦如蠅見，</div>
<div class='lg-row'>所吐飲食；　又若群猪，　貪求糞穢。</div>
<div class='lg-row'>女人能壞，　清淨禁戒，　亦復退失，</div>
<div class='lg-row'>功德名聞，　為地獄因，　障生天道；</div>
<div class='lg-row'>何有智人，　於此忻樂？　又如有人，</div>
<div class='lg-row'>服食毒藥，　身心痛惱，　不能運動。</div>
<div class='lg-row'>由是欲因，　能為苦本，　如身有毒，</div>
<div class='lg-row'>愚不了知。　亦如不了，　幻化之法，</div>
<div class='lg-row'>妄有尋求，　但自疲苦。　愚夫亦爾，</div>
<div class='lg-row'>常於欲染，　疲苦貪求，　墮諸地獄。</div>
<div class='lg-row'>或設飲食，　歌舞伎樂，　婚娶他女，</div>
<div class='lg-row'>將為己妻，　積集眾多，　無利苦法。</div>
<div class='lg-row'>愚夫造此，　無利之業，　增長諸罪，</div>
<div class='lg-row'>退失善根。　於無利中，　不惜身命，</div>
<div class='lg-row'>由斯墜墮，　惡道深坑，　便招地獄，</div>
<div class='lg-row'>猛焰鐵丸，　鋒刃刀山，　毒箭諸苦。</div>
<div class='lg-row'>女人能集，　眾多苦事，　假以花香，</div>
<div class='lg-row'>而為嚴好。　愚人於此，　妄起貪求，</div>
<div class='lg-row'>親近稱譽，　下劣之法，　退失智慧，</div>
<div class='lg-row'>墮落三塗。　此由愚癡，　之所迷惑，</div>
<div class='lg-row'>如海疲鳥，　迷於彼岸；　又如愚夫，</div>
<div class='lg-row'>取於熱鐵，　置之頸項，　如牛被軛。</div>
<div class='lg-row'>欲如諸酒，　狂亂於人，　如何愚夫，</div>
<div class='lg-row'>不知苦本？　或於父母，　不識恩慈，</div>
<div class='lg-row'>皆由欲染，　生此過患。　常於如是，</div>
<div class='lg-row'>邪欲之法，　稱讚習行，　無有慚愧。</div>
<div class='lg-row'>彼由愚癡，　所迷亂故，　作是罪已，</div>
<div class='lg-row'>當趣三塗。　耽重於欲，　惛醉之人，</div>
<div class='lg-row'>父母之恩，　亦能棄捨。　若有貪染，</div>
<div class='lg-row'>親近欲者，　則為違背，　福德上田。</div>
<div class='lg-row'>無量俱胝，　妄想煩擾，　展轉逼惱，</div>
<div class='lg-row'>從此而生。　或復悕求，　世間財位，</div>
<div class='lg-row'>以是非法，　展轉相勸。　由此現招，</div>
<div class='lg-row'>捶打苦事，　死必當墮，　阿鼻地獄。</div>
<div class='lg-row'>現見眾苦，　皆來集身，　善友乖離，</div>
<div class='lg-row'>天宮永失。　何有智人，　於此忻樂？</div>
<div class='lg-row'>寧投鐵獄，　馳走刀山，　眠臥焰爐，</div>
<div class='lg-row'>不親女色。　若常貪染，　邪欲之者，</div>
<div class='lg-row'>退失眾多，　諸利樂事。　女人能作，</div>
<div class='lg-row'>眾苦之因，　欲能滅壞，　一切安樂。</div>
<div class='lg-row'>惡法積集，　善友乖離，　皆以耽求，</div>
<div class='lg-row'>女人為本。　若有得聞，　我之所說，</div>
<div class='lg-row'>能於女人，　深生厭離，　則為莊嚴，</div>
<div class='lg-row'>清淨天道，　亦當速證，　無上菩提。</div>
</div><p>「復次大王！夫父母者皆願利樂所生子故，難作能作、能忍一切難忍之事，假令種種不淨穢惡皆能忍之。又欲令子色力之身速增長故，令見閻浮勝妙之事，乳餔養育無疲厭心。或為令子獲諸妙樂，艱辛經求所得財物，供給營辦資生所須，及往他家結求婚娶。既婚娶已，於他女人愛戀耽著，由耽著故惛醉纏心，或見父母漸將衰老違逆輕欺，所有資財無慚費用，或令父母不住於家。如是皆由欲所迷倒。大王！當知以此因緣，於己父母棄背恩養，於他女人尊重承事，種種供給無疲厭心，即是成就地獄之本。此是丈夫第二過患。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「汝等當知，　尊重供養，　於父母者，</div>
<div class='lg-row'>是人常有，　釋梵護世，　之所扶持，</div>
<div class='lg-row'>能令居家，　安隱快樂。　或因貿易，</div>
<div class='lg-row'>大海遠方，　安隱往來，　獲諸財利。</div>
<div class='lg-row'>此即說為，　無價大寶，　現能與果，</div>
<div class='lg-row'>名最上田，　如是現世，　果報珍寶，</div>
<div class='lg-row'>皆因供養，　父母而得。　復於來世，</div>
<div class='lg-row'>當得遠離，　駝驢等身，　負重驅役。</div>
<div class='lg-row'>亦復不受，　屍糞灰河，　刀山鋒刃，</div>
<div class='lg-row'>鎔銅等苦。　又於來世，　生在人中，</div>
<div class='lg-row'>富有財寶，　豐饒穀帛，　妻子眷屬，</div>
<div class='lg-row'>悉皆和穆。　或復當來，　得生天上，</div>
<div class='lg-row'>宮殿園苑，　音樂自然，　縱意歡娛，</div>
<div class='lg-row'>受諸妙樂。　何有智者，　聞是法音，</div>
<div class='lg-row'>於父母田，　不勤供養？</div>
</div><p>「復次大王！若諸丈夫由於邪見，不知自身速當壞滅，造作諸惡而自欺誑。彼愚癡人虛度長夜，猶如木石彫刻所成，雖形似人而無所識。習諸欲者，即是成就往惡趣業。此是丈夫第三過患。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「丈夫為欲，　之所迷亂，　由斯造作，</div>
<div class='lg-row'>種種諸罪。　倒見闇障，　隱蔽其心，</div>
<div class='lg-row'>乘此當生，　惡趣牢獄。　邪行之者，</div>
<div class='lg-row'>當復遠離，　一切賢聖，　亦不恭敬，</div>
<div class='lg-row'>諸沙門等。　由顛倒見，　乃至歸命，</div>
<div class='lg-row'>山河邪魅，　為於貪欲，　或復殺害，</div>
<div class='lg-row'>一切禽獸，　祭祀神祇。　倒見為因，</div>
<div class='lg-row'>非法求福，　由斯永離，　一切安樂。</div>
<div class='lg-row'>若於是中，　造惡之者，　不知淨信，</div>
<div class='lg-row'>兇險無慚。　如是之人，　永離賢聖，</div>
<div class='lg-row'>彼必當墮，　㘁叫地獄。　或為於欲，</div>
<div class='lg-row'>逼惱於他，　當墮燒然，　極燒然獄。</div>
<div class='lg-row'>復由倒見，　於佛法僧，　不能親近，</div>
<div class='lg-row'>恭敬供養，　正教法寶，　而不聽聞，</div>
<div class='lg-row'>遠離賢聖，　墮諸惡趣。　是故智者，</div>
<div class='lg-row'>既得人身，　勿復作斯，　顛倒妄見；</div>
<div class='lg-row'>勤修布施，　及淨尸羅，　當得生天，</div>
<div class='lg-row'>證菩提道。</div>
</div><p>「復次大王！或有丈夫為於身命，極自勞苦積集珍財。後為女人所纏攝故，如彼僮僕敬事供承，由是因緣慳惜財寶，不施沙門及婆羅門，亦復堪忍王法治罰，輕毀凌辱悉能受之。或被女人捶打呵叱，或至怖懼屈意瞻奉。見其憂戚即自念言：『我今云何令彼歡悅？』當觀此人是欲僮僕，於斯不淨下劣之境，而生淨想起於愛染。親近如是女人之時，即是圓滿惡趣之業。此是丈夫第四過患。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「耽欲惛醉人，　彼實無安樂，</div>
<div class='lg-row'>親近惡法故，　不名善丈夫。</div>
<div class='lg-row'>若人自縱逸，　無有禁戒者，</div>
<div class='lg-row'>隨心之所為，　失壞於福利。</div>
<div class='lg-row'>彼無智慧人，　行於畜生法，</div>
<div class='lg-row'>馳趣於女色，　猶猪樂糞穢。</div>
<div class='lg-row'>愚者不能觀，　欲染之過患，</div>
<div class='lg-row'>妄生殷重想，　猶若盲冥人。</div>
<div class='lg-row'>為色所繫縛，　增長於欲愛，</div>
<div class='lg-row'>猶如於野干，　不離屍塚間。</div>
<div class='lg-row'>於聲香味觸，　而生愛著心，</div>
<div class='lg-row'>輪轉生死中，　如獼猴繫柱。</div>
<div class='lg-row'>無明纏覆故，　為女所迷亂，</div>
<div class='lg-row'>如市求利人，　矯詐來親附。</div>
<div class='lg-row'>愚人親近欲，　是入魔境界，</div>
<div class='lg-row'>猶若翳茶迦，　耽嗜於糞穢。</div>
<div class='lg-row'>亦如霔雹雨，　能損於稼穡，</div>
<div class='lg-row'>窯師常近火，　多為所焚燒。</div>
<div class='lg-row'>諸未見諦者，　為欲失白法，</div>
<div class='lg-row'>如風吹微糠，　其義亦如是。</div>
<div class='lg-row'>假如善丈夫，　為殺者所執，</div>
<div class='lg-row'>寧受斯逼害，　不應親女人。</div>
<div class='lg-row'>若樂觀女色，　貪求轉復多，</div>
<div class='lg-row'>取相之凡夫，　增長於欲愛，</div>
<div class='lg-row'>如於炎夏時，　遊行曠野中，</div>
<div class='lg-row'>渴逼飲鹹水，　飲已渴彌增。</div>
<div class='lg-row'>未見真實者，　愚癡徒自活，</div>
<div class='lg-row'>親近於女人，　貪欲愛堅固。</div>
<div class='lg-row'>若人觸毒蟲，　便為毒所害，</div>
<div class='lg-row'>如是諸凡夫，　犯欲亦如是。</div>
<div class='lg-row'>譬如綵畫瓶，　內盛以惡毒，</div>
<div class='lg-row'>是中實可畏，　外相現端嚴。</div>
<div class='lg-row'>嚴飾於女人，　謂彼為姝妙，</div>
<div class='lg-row'>是中甚穢惡，　如氣滿皮囊。</div>
<div class='lg-row'>又如以繒綵，　纏<span class='corr'>裹</span>於利刀，</div>
<div class='lg-row'>莊嚴彼女人，　其義亦如是。</div>
<div class='lg-row'>如火滿深坑，　無烟能燒害，</div>
<div class='lg-row'>女人亦如是，　暴惡無哀愍。</div>
<div class='lg-row'>如死狗死蛇，　穢惡而壞爛，</div>
<div class='lg-row'>亦如燒糞穢，　人皆厭惡之。</div>
<div class='lg-row'>死蛇糞狗等，　雖甚可厭惡，</div>
<div class='lg-row'>如是諸女人，　可厭復過彼。</div>
<div class='lg-row'>譬如劫壞時，　大地皆火起，</div>
<div class='lg-row'>叢林諸草木，　一切悉燋然。</div>
<div class='lg-row'>大身者所居，　海水盡乾竭，</div>
<div class='lg-row'>須彌等寶山，　世界遍燒壞。</div>
<div class='lg-row'>如是劫燒時，　焚燎於山海，</div>
<div class='lg-row'>無有諸眾生，　能為救護者。</div>
<div class='lg-row'>因茲女欲故，　燒害諸愚夫，</div>
<div class='lg-row'>猶如劫火然，　一切皆燒盡。</div>
<div class='lg-row'>不淨常流注，　涎洟膿血身，</div>
<div class='lg-row'>奈何彼愚夫，　於此而耽著。</div>
<div class='lg-row'>骸骨相搘柱，　皮肉以覆之，</div>
<div class='lg-row'>臭穢甚可惡，　如棄殘宿食，</div>
<div class='lg-row'>亦如倉廩門，　糠麨恒狼籍。</div>
<div class='lg-row'>此身諸穢惡，　充滿亦復然，</div>
<div class='lg-row'>胃脾腎肝膽，　及腸肺糞穢，</div>
<div class='lg-row'>并髓腦膿血，　八萬戶諸虫，</div>
<div class='lg-row'>在中常唼食。　盲冥諸愚夫，</div>
<div class='lg-row'>癡網自纏覆，　於是不能了。</div>
<div class='lg-row'>雜食所餘穢，　九孔常流注，</div>
<div class='lg-row'>如是過患身，　由先不淨業。</div>
<div class='lg-row'>愚夫於女人，　繫戀彼聲色，</div>
<div class='lg-row'>由斯生染著，　曾不如實知。</div>
<div class='lg-row'>如蠅見於吐，　而生愛著心，</div>
<div class='lg-row'>愚夫貪女人，　境界亦如是。</div>
<div class='lg-row'>顛仆於女色，　恒自穢其身，</div>
<div class='lg-row'>如何彼愚夫，　於此樂遊止？</div>
<div class='lg-row'>如鳥為求食，　不知避網羅，</div>
<div class='lg-row'>貪愛於女人，　被害亦如是。</div>
<div class='lg-row'>譬如水中魚，　游泳網者前，</div>
<div class='lg-row'>便為他所執，　豈非自損傷？</div>
<div class='lg-row'>女若捕魚人，　諂誑猶如網，</div>
<div class='lg-row'>男子同於魚，　被網亦如是。</div>
<div class='lg-row'>殺者之利刀，　雖復甚可畏，</div>
<div class='lg-row'>女人刀可畏，　傷害復過彼。</div>
<div class='lg-row'>如蛾投燈炬，　及火燒屋時，</div>
<div class='lg-row'>蟲等被焚燒，　無依無救者。</div>
<div class='lg-row'>迷醉於女人，　貪火所燒害，</div>
<div class='lg-row'>由斯墮惡趣，　無依怙亦然。</div>
<div class='lg-row'>邪行諸愚夫，　愛戀他妻室，</div>
<div class='lg-row'>妄生欣悅想，　猶如於家鷄。</div>
<div class='lg-row'>亦如曠野雉，　妄遊殺害所，</div>
<div class='lg-row'>損傷因自生，　而無救濟者。</div>
<div class='lg-row'>捨離於佛法，　親近彼女人，</div>
<div class='lg-row'>由是業因緣，　墜墮於惡道。</div>
<div class='lg-row'>又如諸獼猴，　跳躑<span class='corr'>巖</span>樹間，</div>
<div class='lg-row'>必致自損傷，　豈不由愚惑？</div>
<div class='lg-row'>如是耽欲者，　於彼諸女人，</div>
<div class='lg-row'>為癡網所羅，　數受生死苦。</div>
<div class='lg-row'>如世之罪人，　處以尖摽苦，</div>
<div class='lg-row'>耽醉婬欲者，　當懸劍樹林。</div>
<div class='lg-row'>譬如以猛火，　燒然彼鑊湯，</div>
<div class='lg-row'>投之以麻麥，　隨沸而漂沒。</div>
<div class='lg-row'>如是耽欲人，　不識於善路，</div>
<div class='lg-row'>死當墮惡道，　煎煮鑊湯中。</div>
<div class='lg-row'>鑊湯之大數，　六十四俱胝，</div>
<div class='lg-row'>諸造惡之人，　以彼為居處。</div>
<div class='lg-row'>如是一一鑊，　量各一由旬，</div>
<div class='lg-row'>猛火遍燒然，　底及四周際。</div>
<div class='lg-row'>或有滿百年，　或二三四百，</div>
<div class='lg-row'>受煎煮之苦，　皆由自業為。</div>
<div class='lg-row'>獄卒以利鈎，　時復舉令出，</div>
<div class='lg-row'>皮肉皆爛墮，　其骨白如珂。</div>
<div class='lg-row'>於是諸獄卒，　復將置鐵槽，</div>
<div class='lg-row'>以杵而搗之，　無能救護者。</div>
<div class='lg-row'>爾時諸骨髓，　盡碎末為塵，</div>
<div class='lg-row'>由業風所吹，　死已復還活。</div>
<div class='lg-row'>若有侵逼他，　妻妾童女等，</div>
<div class='lg-row'>當緣鐵刺樹，　并受斧杵殃。</div>
<div class='lg-row'>有三股鐵叉，　或四五岐者，</div>
<div class='lg-row'>侵擾他妻室，　當受此刑治。</div>
<div class='lg-row'>復有鐵嘴烏，　深啄於髓腦，</div>
<div class='lg-row'>野干等諸獸，　競來食噉之。</div>
<div class='lg-row'>如是邪欲人，　當墮屍糞獄，</div>
<div class='lg-row'>及走於鋒刃，　亦復上刀山。</div>
<div class='lg-row'>如是邪欲人，　顛墜炎熱獄，</div>
<div class='lg-row'>既被燒害已，　復趣於寒氷。</div>
<div class='lg-row'>如是邪欲人，　亦墮極炎熱，</div>
<div class='lg-row'>㘁叫及大叫，　并往黑繩中。</div>
<div class='lg-row'>如是邪欲人，　當沒鹹熱河，</div>
<div class='lg-row'>復經歷煻煨，　未至底便死。</div>
<div class='lg-row'>地獄有蒺䔧，　五角極銛利，</div>
<div class='lg-row'>彼為狗所逼，　忙怖走其中。</div>
<div class='lg-row'>愛戀於女人，　墮於大怖處，</div>
<div class='lg-row'>或吞於鐵丸，　或飲洋銅汁。</div>
<div class='lg-row'>有二熱鐵山，　彼此來相合，</div>
<div class='lg-row'>昔時耽欲者，　於中受苦殃。</div>
<div class='lg-row'>受斯苦楚時，　都無救護者，</div>
<div class='lg-row'>得如是罪報，　皆由自業緣。</div>
<div class='lg-row'>昔同歡愛者，　今於何所在？</div>
<div class='lg-row'>我獨受其殃，　而不來相救。</div>
<div class='lg-row'>由於先世中，　自作如是業，</div>
<div class='lg-row'>假令父母等，　無能相救者。</div>
<div class='lg-row'>由於先世中，　自作如是業，</div>
<div class='lg-row'>假令男女等，　無能相救者。</div>
<div class='lg-row'>由於先世中，　自作如是業，</div>
<div class='lg-row'>假令兄弟等，　無能相救者。</div>
<div class='lg-row'>由於先世中，　自作如是業，</div>
<div class='lg-row'>假令姊妹等，　無能相救者。</div>
<div class='lg-row'>由於先世中，　自作如是業，</div>
<div class='lg-row'>假令朋友等，　無能相救者。</div>
<div class='lg-row'>愚夫為邪欲，　貪求於女人，</div>
<div class='lg-row'>無間地獄中，　受如是諸苦。</div>
<div class='lg-row'>說此不清淨，　穢惡之女人，</div>
<div class='lg-row'>愚夫所遊行，　智者皆遠離。</div>
<div class='lg-row'>親近彼女人，　最為極下劣，</div>
<div class='lg-row'>是惡中之惡，　何足為欣樂？</div>
<div class='lg-row'>耽著諸凡夫，　常抱於糞囊，</div>
<div class='lg-row'>由此業因緣，　當受無量苦。</div>
<div class='lg-row'>愚夫為女人，　受種種刑罰，</div>
<div class='lg-row'>囚繫及捶打，　而無厭離心。</div>
<div class='lg-row'>愚夫為女人，　被種種燒害，</div>
<div class='lg-row'>能忍受斯苦，　而無厭離心。</div>
<div class='lg-row'>或置在尖標，　或殺或沈水，</div>
<div class='lg-row'>或擲於大坑，　備受諸苦毒。</div>
<div class='lg-row'>雖見如是苦，　猶於婬欲中，</div>
<div class='lg-row'>稱讚於女人，　曾不生厭離。</div>
<div class='lg-row'>或有少智人，　知為眾苦本，</div>
<div class='lg-row'>見已還親近，　如胡膠見火。</div>
<div class='lg-row'>聞佛之所說，　雖復生信受，</div>
<div class='lg-row'>仍多畜女人，　其眾如群羊。</div>
<div class='lg-row'>或聞諸佛教，　纔興厭悔心，</div>
<div class='lg-row'>須臾貪復生，　如惡毒還發。</div>
<div class='lg-row'>猶如被怖猪，　暫止須臾頃，</div>
<div class='lg-row'>若見於糞穢，　貪愛還復生。</div>
<div class='lg-row'>愚夫聞法已，　暫爾心驚怖，</div>
<div class='lg-row'>後見諸欲色，　貪愛還復生。</div>
<div class='lg-row'>猶如有丈夫，　從其自身首，</div>
<div class='lg-row'>棄擲金花鬘，　翻戴於熱鐵。</div>
<div class='lg-row'>愚夫耽欲故，　棄捨諸佛教，</div>
<div class='lg-row'>貪求下劣法，　造作諸罪業。</div>
<div class='lg-row'>迷醉諸欲者，　墮閻羅界中，</div>
<div class='lg-row'>常吞熱鐵丸，　復飲洋銅汁。</div>
<div class='lg-row'>迷醉於欲者，　背善而行非，</div>
<div class='lg-row'>捨離於清淨，　永趣閻羅界。</div>
<div class='lg-row'>若有智慧人，　聞我說是法，</div>
<div class='lg-row'>應捨一切欲，　速求於出離。」</div>
</div><p>爾時世尊說是偈已，優陀延王即白佛言：「今此所聞希有希有。如來、應、正等覺善能說是諸欲過患。我今歸依佛法僧寶，從今已往乃至盡形歸佛法僧，作優婆塞。唯願世尊攝受於我。」</p>
<p>佛說此經已，優陀延王及諸大眾，天人世間阿修羅、乾闥婆等，聞佛所說，歡喜奉行。</p>

<p class='juan'>大寶積經卷第九十七</p></div>
</div><!-- end of div[@id='body'] -->
</body></html>