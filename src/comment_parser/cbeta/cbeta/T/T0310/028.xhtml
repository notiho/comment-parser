<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu112' />大寶積經卷第二十八</p><p class="byline">元魏三藏法師佛陀扇多譯</p><a id='mulu113' />
<p class='h1'>大乘十法會第九</p><p>如是我聞：</p>
<p>一時婆伽婆住王舍大城耆闍崛山中，與大比丘眾五百大阿羅漢俱，菩薩摩訶薩無量無邊。</p>
<p>爾時會中有一菩薩摩訶薩，名淨無垢寶月王光，即從坐起整服右肩，右膝䠒跪蓮花臺上，至如來所合掌向佛，白言：「世尊！行大乘住大乘比丘，云何行大乘？云何住大乘？世尊！以何義故，此大乘名為大乘？復以何義名為住大乘？」</p>
<p>爾時世尊告淨無垢寶月王光菩薩摩訶薩言：「善哉善哉！淨無垢寶月王光。善男子！汝善能問此甚深義。諦聽諦聽，善思念之，我今為汝分別解說。」</p>
<p>時淨無垢寶月王光菩薩摩訶薩聞佛聽許，即白佛言：「唯然世尊！頂受聖教。」</p>
<p>佛言：「善男子！菩薩摩訶薩成就十法，是行大乘、是住大乘。何等為十？一者信成就，二者行成就，三者性成就，四者樂菩提心，五者樂法，六者觀正法行，七者行法慎法，八者捨慢大慢，九者善解如來祕密之教，十者心不悕求聲聞緣覺乘。」</p>
<p>時淨無垢寶月王光菩薩摩訶薩白佛言：「世尊！云何菩薩摩訶薩信成就？」</p>
<p>佛言：「善男子！菩薩摩訶薩行不諂行，得柔軟行，彼菩薩信諸如來正真正覺無上菩提；信諸如來於一念中說三世事；信如來藏不老不死無量無邊、不生不滅不常不斷；信諸佛實際法界一切智一切智人所知力、無所畏、不共佛法；信諸如來無見頂相；信諸如來三十二相八十種好莊嚴其身、身有圓光；信聲聞所說、緣覺所說、菩薩所說，及信所有善言說者；信此世過世；信正行者住正行者，若有沙門若婆羅門；信善業果甚可愛樂微妙最勝，所謂若天天主、若人人主；信不善果不可愛樂苦惱無量，或在地獄、或在餓鬼、或在畜生。彼菩薩如是信已得離三法：一疑、二惑、三不決定。善男子！菩薩摩訶薩成就如是信，名為信成就。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「信為增上乘，　信者是佛子，</div>
<div class='lg-row'>是故有智者，　應常親近信。</div>
<div class='lg-row'>信是世間最，　信者無窮乏，</div>
<div class='lg-row'>是故有智者，　應常親近信。</div>
<div class='lg-row'>若不信之人，　不生諸白法，</div>
<div class='lg-row'>猶如燒種子，　不生根牙等。</div>
</div><p>「善男子！云何菩薩摩訶薩行成就？善男子！菩薩摩訶薩行成就故，剃除鬚髮被正法服，捨家出家。既出家已，修學菩薩戒行等事，修學聲聞戒行等事，修學緣覺戒行等事。修菩薩如是學已，身口意等惡業悉滅。何者名為身不善業？所謂殺生、偷盜、邪婬，瓦石刀杖欺擲他人、傷手足等，若來若去行欺凌事。善男子，如是等名身不善業。善男子！何者名為口不善業？所謂妄言、綺語、兩舌、惡口，不善言說，誹謗正法甚深經典，說諸和上阿闍梨等住正法者所有過短，如是等名口不善業。善男子！何者名為意不善業？所謂姤悋邪見，增上妬悋，樂利樂稱樂親愛等，家慢色慢、恃少壯慢、恃無病慢、恃壽命慢、恃多聞慢、恃修行慢，欲覺、害覺、瞋惱覺等，及國土覺、衣服等覺，著處著乘著敷具等，著飲著食及著兒女、犁牛耕種諸所作等，憂奴憂婢憂諸作者、穀帛庫藏諸財物等。彼菩薩如是著已，於向所說種種事中若失一事，其心則生憂悲苦惱。彼菩薩以愛潤心，是故生於後有牙心。善男子！略說意業猶如輪轉，如是名為意不善業。彼菩薩離身等業，於和上所起於尊想，於阿闍梨起和上想，於餘若老若少起止恭敬。彼菩薩在於獨處作是思惟：『我不應爾——我已起度一切眾生、救一切眾生心，令一切眾生住正定行中。』彼菩薩作是思惟：『我今自身不調諸根、不勤修行、不覆諸根、不調諸根。』彼菩薩作是思惟：『今我已作如是修行，是諸眾生既見我已，心即調伏隨順我教，諸佛歡喜，及諸天、龍、乾闥婆等悉皆歡喜。』善男子！如是等行名菩薩慚。彼菩薩作是思惟：『勿令若道若俗於我若身若口若意等業諸威儀中訶責我者，所謂毀壞戒行，或作見行、或作行行、或行邪命。』彼行菩薩如是慚已，日夜繫心觀察戒行。觀戒行<span class='corr'>已</span>，無諸憂悔離諸障礙。菩薩如是正修行已，於諸如來正法之中而修諸行。善男子！如是等行名菩薩愧。善男子！菩薩摩訶薩成就如是行，名為行成就。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「行為增上乘，　諸佛緣覺等，</div>
<div class='lg-row'>是故智者修，　彼等微妙事。</div>
<div class='lg-row'>菩薩大名稱，　無畏行成就，</div>
<div class='lg-row'>是故證菩提，　諸佛本所說。</div>
</div><p>「善男子！云何菩薩摩訶薩性成就？善男子！菩薩摩訶薩性自少欲少瞋少癡，不悋不澁不麁獷、不我慢不卒暴，調和柔軟善言軟語易共同止。彼菩薩於一切上勝供養如心行施，所有諸事衣服飲食分捨與他，如是施已即生歡喜遍滿身心，如是乃至捨上身分。善男子！彼菩薩行如是行，若見如來、若見聲聞，見已即生歡喜之心。善男子！菩薩摩訶薩成就如是法，名為性成就。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「相煙即知火，　見鴛鴦知水，</div>
<div class='lg-row'>異相知菩薩，　菩薩大智慧。</div>
<div class='lg-row'>不澁不惱眾，　捨諸諂曲行，</div>
<div class='lg-row'>善信眾生故，　是名菩薩性。</div>
</div><p>「善男子！云何菩薩摩訶薩樂菩提心？善男子！菩薩摩訶薩以有菩提相故發菩提心，未發菩提心時或諸如來或諸聲聞勸發菩提心。善男子！此是菩薩初發菩提心相。善男子！彼菩薩聞有菩提、聞菩提心有大功德、聞發阿耨多羅三藐三菩提心，此是菩薩第二發菩提心相。善男子！彼菩薩見諸眾生，無主無親、無救無護、無能度之令至彼岸，菩薩即為彼諸眾生起慈悲心而作是言：『我當於彼無主無親、無救無護諸眾生等而作救護。』為彼因緣故發阿耨多羅三藐三菩提心，此是菩薩第三發菩提心相。善男子！彼菩薩以見如來相具足身，生歡喜心、生勇悅心，心生歡喜，以是因緣故發阿耨多羅三藐三菩提心，此是菩薩第四發菩提心相。善男子！彼菩薩為彼眾生令得利益安隱樂故，修行布施、持戒、忍辱、修行、精進、禪定、般若。善男子！云何菩薩修行布施？善男子！菩薩作是思惟：『我當云何行於布施？』即生念言：『須食施食、須飲施飲、須床敷者施與床敷、須衣服者施與衣服，指環臂釧若寶冠等所須之物皆施與之。』善男子！菩薩乃至割自身肉施於眾生，如是行施願取阿耨多羅三藐三菩提，而不取著受者財物、不住事等，是名菩薩修行布施。善男子！菩薩云何修持於戒？善男子！彼菩薩先自調順身業、調順口業、調順意業，菩薩所有自身惡業一切捨離、所有口惡業一切捨離、所有意惡業一切捨離，持戒不缺不漏不雜。菩薩如是持禁戒已，迴向阿耨多羅三藐三菩提，而心終不取著於戒，是名菩薩修持於戒。善男子！云何菩薩修行忍辱？善男子！菩薩為聞若道若俗，乃至毀罵聞說其惡，若打繫閉若截手足，皆能忍受，為彼前人起忍辱心。菩薩如是修行忍已，迴向阿耨多羅三藐三菩提，不以彼忍而起慢心，是名菩薩修行忍辱。善男子！菩薩云何修行精進？善男子！菩薩作是思惟：『如虛空界無量無邊，眾生界亦無量無邊，唯我一人獨無等侶，令入無餘涅槃界中。』如是菩薩為彼因緣發精進行初持自身，持身行已觀受心法，如是正觀受心法已行持心行，菩薩既行持心行已次復修行見法等行。菩薩如是持心意已，為令未生惡不善法斷不生故起欲勤精進，為令未生善法生故起欲勤精進。菩薩如是次復修行初如意足，如是修行第二第三乃至第四如意足分。修如是行不起慢心，是名菩薩修行精進。善男子！菩薩云何修行禪定？善男子！菩薩不著欲故、不著滅故、不著離欲故、不著自身故、不著他身故、不著色受想行識、不著欲界、不著色界、不著空、不著無相無願、不著此世界、不著未來世界而行布施。不依止施、不依止戒、不依止忍、不依止精進、不依止禪，如是修行禪定，迴向阿耨多羅三藐三菩提而不分別，是名菩薩修行禪定。善男子！菩薩云何修行般若？善男子！菩薩常作如是思惟而化眾生，化眾生已復作是念：『我化無量無邊眾生界令入無餘涅槃界中，而無一眾生入涅槃界者。何以故？如佛所說，一切諸法無我、無眾生、無命、無養育、無富伽羅。』如是修慧而以彼慧迴向阿耨多羅三藐三菩提，作如是願，而於智慧不生分別，是名菩薩修行般若。善男子！菩薩摩訶薩如是發菩提心，名為菩薩樂菩提心。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「猶如真寶珠，　光明不捨離，</div>
<div class='lg-row'>又如鑛中金，　治已轉增明。</div>
<div class='lg-row'>如是菩提性，　轉明菩提心，</div>
<div class='lg-row'>二邊清淨已，　魔所不得便。</div>
</div><p>「善男子！云何菩薩摩訶薩樂法？善男子！菩薩摩訶薩性自樂法喜法潤法，若見沙門、若婆羅門如法人已，隨所有物而以奉上，若飲食等一切施與，乃至合掌生恭敬心，生恭敬已從彼聞於未曾聞法，菩薩如是求正法已如實修行。菩薩於彼持法法器，生於尊想、生和上想阿闍梨想，起如是意：『我從昔來久失導師，今忽遇之。』生導師想。又作是念：『我常縛在世間牢獄，無解無救無推訪者，今忽遇之。』生推覓想。又作是念：『我久遠來睡於世間愚癡盲目，忽於今者令我目開。』即起覺想、起開示想。又作是念：『我久遠來沒深泥中無拔濟者，今忽遇之。』生拔濟想。又作是念：『我久遠來失於導師引導眾生，今忽遇之。』起導師想。又作是念：『我久遠來閉在世間，貧苦難處無救接者，今忽遇之。』是故即生救接者想。又作是念：『我久遠來遇難愈病，無有良醫能療治者，今忽遇之。』起良醫想。又作是念：『我久遠來為貪欲火之所燒然未蒙雲雨，今忽遇之。』是故即起大雲雨想。菩薩如是為彼因緣，忍寒熱等諸苦惱事，及諸眾生能惱人者，若蚊虻等皆能忍之，亦能忍受飢渴等事。見樂眾生不生著心，彼菩薩作如是念：『我雖得受世間快樂，若我得聞一句法已能成聞慧。』生聞慧想。菩薩以是樂法因緣，故行布施不生憂愁，乃至無有憂苦等事。菩薩如是遠離一切憂苦等事，起如是心：『我為得聞如來所說一句法故，乃至入於阿鼻地獄，壽命一劫、若百千劫無疲倦。無疲倦已，然修行一切種智，若有未得佛正法者，能令得之。』善男子！菩薩摩訶薩如是樂法，名為菩薩樂法。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「大智求法者，　所謂諸菩薩，</div>
<div class='lg-row'>求法無厭足，　以恭敬心故。</div>
<div class='lg-row'>當求於正法，　是名菩薩相，</div>
<div class='lg-row'>聞已常憶持，　復如法修行。</div>
</div><p>「善男子！云何菩薩摩訶薩觀正法行？善男子！菩薩摩訶薩作如是觀，一切法如幻，誑凡夫故；愚癡覆心，無正慧故；一切法虛妄如夢，以唯念故；一切法如水中月，非有事故；一切法如鏡中像，無眾生故；一切法如響，空聲生故；一切法生滅，因緣成故；一切法不生，真如性故；一切法不滅，以無生故；一切法無作，以無作者故；一切法如虛空，以無染故；一切法寂靜，體性無染故；一切法離垢，離一切垢故；一切法永滅，以本滅煩惱故；一切法無色，不可見故；一切法離心意意識，以無身故；一切法無住，滅一切阿梨耶故；一切法無求，離此彼親愛故；一切法無著，離一切煩惱境界故；一切法如蛇，以無方便呪術力故；一切法如芭蕉，以不實故；一切法如水沫，性無力故。善男子！菩薩摩訶薩如是觀正法行，名為菩薩觀正法行。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「一切法如幻，　覆眾生心故，</div>
<div class='lg-row'>虛妄猶如夢，　應如是受持。</div>
<div class='lg-row'>諸法如水月，　以影像起故，</div>
<div class='lg-row'>諸法如鏡像，　智何不覺知？</div>
</div><p>「善男子！云何菩薩摩訶薩觀法順法？善男子！菩薩摩訶薩觀色無常，而不以滅色故證於法界，以如實智於法界中所有諸法如實覺知諸法相已，善記善修彼法界中所有諸相，有所說者修者記者，自然如是入法界行。如是乃至受想行識以如實觀，正觀察已而不滅識、不厭離識證入法界。所有法界一切諸法，以實智慧如實證知，彼諸法中有諸名字，善說善知善修善記，以善知故、以善修故、以善記故，自然如是入法界行。如知無常，如是知苦、無我、不淨亦復如是。觀色無常如實善知，於彼色中不復生於恐怖之想。何以故？如實知色虛妄生故，如是菩薩如實善知。受想行識悉皆無常、皆苦無我及不淨等，於彼識中不復生於恐怖之想。何以故？如實知識是虛妄故。菩薩如是如實善知。善男子！譬如善巧幻師幻師弟子，幻作種種四兵等事，所謂象兵、馬兵、車兵、步兵，智者見已不生恐怖。何以故？善知虛妄幻所作，誑惑眾生而示現之。善男子！菩薩如是觀色無常，觀無常已於中不生恐怖之想。何以故？如實知色虛妄生故，菩薩如是如實善知。受想行識悉皆無常，觀無常已則於識中不生恐怖。何以故？如實知識虛妄生故，菩薩如是如實善知。善男子！菩薩如是觀法順法。」</p>
<p>爾時淨無垢寶月王光菩薩摩訶薩白佛言：「世尊！云何菩薩觀色無常，而不離色說於法界、證於法界、習學法界，一切諸法以智慧力如實證知？」</p>
<p>爾時世尊告淨無垢寶月王光菩薩摩訶薩言：「善男子！為汝問故我今說喻。善男子！譬如世間有智之人持諸毒藥。持毒藥已，或煎或熬、或合餘藥。合餘藥已，為財利故而衒賣之而不自食。何以故？彼人思惟：『勿令我身由此因緣而致斷命。』善男子！菩薩摩訶薩心順向涅槃、心潤向涅槃、心潤流涅槃、心正取涅槃，菩薩摩訶薩而不證涅槃。何以故？菩薩思惟：『勿令我身由此因緣退轉菩提。』復次善男子！我更說喻。善男子！譬如有人奉事於火。彼事火已，尊重敬順善將護之，而不生於如是之心：『我供養火，尊重讚歎善將護故，二手捉之。』何以故？彼人作念：『勿令我身由此因緣身苦心惱。』善男子！菩薩摩訶薩雖心順向涅槃、心潤向涅槃、心潤向涅槃流、心正取向涅槃、順向涅槃岸，而彼菩薩不證涅槃。何以故？菩薩思惟：『勿令我身以此因緣退菩提智。』」</p>
<p>爾時淨無垢寶月王光菩薩摩訶薩白佛言：「世尊！如我解佛所說法義，菩薩應當常住世間。」</p>
<p>佛言：「善男子！如是如是！菩薩常應住於世間。」</p>
<p>時淨無垢寶月王光菩薩摩訶薩白佛言：「世尊！云何菩薩住於世間，而不為世間法之所染？」</p>
<p>佛言：「善男子！我今為汝以譬喻說。善男子！譬如有人善解方便捉諸禽獸，以呪力故共毒蛇戲捉諸毒蛇，若含若磨種種弄之，而終不以弄蛇因緣被害命終。何以故？以有善巧呪術力故。善男子！菩薩摩訶薩住於世間行世間法，以有善巧大智方便呪術力故，共諸煩惱惡毒藥戲、弄煩惱蛇，而不為彼煩惱因緣退於菩提。何以故？菩薩成就善巧方便智慧力故。」</p>
<p>爾時淨無垢寶月王光菩薩摩訶薩白佛言：「世尊！甚奇世尊、奇哉善逝、最難有世尊、最難有善逝。世尊！是諸菩薩摩訶薩雖心向涅槃而不證涅槃，雖在世間而不為世法之所染污。世尊！我今歸依諸菩薩。世尊！若有善男子善女人得聞如此菩薩行已生歡喜心者，彼人過去種諸善根。何以故？若聞此法門乃至一彈指頃生希有心，世尊！彼諸善男子善女人已為如來之所記也。何以故？聞此法門至心諦聽故。」</p>
<p>佛言：「善男子！如是如是！」</p>
<p>說此法門時，五百比丘得無漏心。得無漏心已從座而起，整服右肩，右膝著地合掌向佛，白言：「世尊！世尊諸菩薩可以正恭敬善逝，可以禮敬諸菩薩。」</p>
<p>佛言：「諸比丘！如是如是。善男子！菩薩摩訶薩如是觀法順法，名為菩薩觀法順法。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「應敬大智慧，　應敬大無畏，</div>
<div class='lg-row'>應敬正服者，　應敬佛所生，</div>
<div class='lg-row'>以方便力故，　智慧善巧故，</div>
<div class='lg-row'>超過聲聞地，　菩薩大智慧。</div>
<div class='lg-row'>善知諸陰虛，　生滅不定故，</div>
<div class='lg-row'>見世間火然，　是故不證滅。</div>
</div><p>「善男子！如是名為菩薩摩訶薩觀法順法。善男子！云何菩薩摩訶薩離慢、大慢？善男子！所言慢者生如是心：『我今所有，若家若姓若色，及以種種金銀珍寶諸寶藏等，象兵馬兵車兵步兵，不劣他人。』若人如是起憍慢心，是名為慢，以其不生恭敬心故。善男子！何者大慢？善男子！若有菩薩作如是念：『唯我若家若姓若色，若金銀寶藏，象兵馬兵車兵步兵，勝於他人。』是故不生恭敬之心，是名大慢。善男子！如是憍慢及以大慢！菩薩摩訶薩悉已捨離。善男子！菩薩摩訶薩如是離慢離於大慢。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「離慢離大慢，　常行慈悲心，</div>
<div class='lg-row'>以彼潤心故，　於世不放逸。</div>
<div class='lg-row'>雖行乞食事，　諸菩薩大事，</div>
<div class='lg-row'>說義利益事，　若諸天及人。</div>
</div><p>「善男子！云何菩薩摩訶薩善解如來祕密之教？善男子！菩薩摩訶薩於諸經中所有隱覆甚深密義，於彼說中如實善知。善男子！何等是為如來密教？善男子！我記聲聞得阿耨多羅三藐三菩提者，此不應爾。如言阿難我患背痛，此不應爾。語諸比丘我今老弊，汝可為我推覓侍者，此不應爾。語目連言，汝可往問耆婆醫王，我所有患當服何藥，此不應爾。善男子！如來處處逐諸外道論義捔勝，此不應爾。善男子！佉陀羅刺刺如來足，此不應爾。善男子！如來又說提婆達多是我宿怨，常相隨逐求覓我便，此不應爾。善男子！如來昔日入舍衛城，於奢犁耶婆羅門村周遍乞食空鉢而出，此不應爾。善男子！旃遮摩那毘孫陀梨木器合腹以謗如來！亦不應爾。善男子！如來昔在毘蘭多國受毘蘭若婆羅門請，三月安居而食麥者，此不應爾。」</p>
<p>爾時淨無垢寶月王光菩薩摩訶薩白佛言：「世尊！此向所說當云何取？世尊！何故記諸聲聞得阿耨多羅三藐三菩提？」</p>
<p>佛言：「善男子！我記聲聞得阿耨多羅三藐三菩提者，以見聲聞有佛性故。」</p>
<p>時淨無垢寶月王光菩薩摩訶薩白佛言：「世尊！此諸聲聞斷諸有漏離於三有，生分已斷而有性故，為如來授阿耨多羅三藐三菩提記者，此事云何？」</p>
<p>佛言：「善男子！我今為汝說於譬喻。善男子！譬如灌頂轉輪聖王具足千子，隨最大者授其王位。然彼輪王以子根鈍，應初教者而中教之，應中教者而後教之，一切工巧呪術等事。然是王子以根鈍故，應初學者而中學之，應中學者而後學之。善男子！於意云何？彼輪王子如是學已，豈可非是王正子耶？」</p>
<p>時淨無垢寶月王光菩薩摩訶薩言：「不也，世尊！不爾，善逝！是真王子。」</p>
<p>佛言：「善男子！菩薩摩訶薩亦復如是，以根鈍故，應初學者而中學之，應中學者而後學之，如是依觀眾生五陰滅諸煩惱，煩惱滅已然後得成阿耨多羅三藐三菩提。善男子！於意云何？彼諸聲聞以此因緣得成正覺，豈可得言聲聞不得成正覺耶？」</p>
<p>時淨無垢寶月王光菩薩摩訶薩言：「如是世尊！我曾不見若人若天、若魔若梵，是等眾中而有能說聲聞不得成正覺者。若有能說無有是處，除一闡提。」</p>
<p>爾時如來告淨無垢寶月王光菩薩摩訶薩言：「善男子！我今為汝更說譬喻。善男子！利根菩薩住第十地，除二無我坐道場者。為除故坐？不除坐耶？」</p>
<p>時淨無垢寶月王光菩薩摩訶薩言：「世尊！已除故坐，世尊！已除故坐，善逝！」</p>
<p>佛言：「善男子！彼利根者以此因緣，豈可不得成正覺耶？」</p>
<p>時淨無垢寶月王光菩薩摩訶薩言：「得成，世尊！得成，善逝！」</p>
<p>爾時如來告淨無垢寶月王光菩薩摩訶薩言：「善男子！此處亦如是。」</p>
<p>爾時淨無垢寶月王光菩薩摩訶薩言：「世尊！如來何故昔告阿難我患背痛？」</p>
<p>佛言：「善男子！我觀後世，憐愍眾生作如是說，言我背痛，令諸病者作如是知，佛金剛身尚有背痛，何況我等及其餘者。以是事故我說此言。而諸愚人如實取之，謂佛有病有背痛等，則便自壞亦令他壞。」</p>
<p>如來復告淨無垢寶月王光菩薩摩訶薩言：「善男子！我於昔日告比丘言，我今老弊，汝可為我推覓侍者。善男子！我說此言亦為憐愍念後世故，作如是說。為令後世聲聞弟子，年老朽弊應須給侍，故說此言，我今老弊須覓侍者。令未來世如是知已不生退轉，以是義故我說此言，我今老弊汝可為我推覓侍者。而諸愚人如實取之，如來老弊故須侍者。</p>
<p>「善男子！云何當知？佛告目連，令到耆婆大醫王所問服藥法。善男子！此亦是我憐愍後世故作是說。有諸聲聞假藥將身，彼當憶我佛金剛身猶尚服藥，何況我等及其餘者。以是事故我說此言，汝到耆婆大醫王所問服藥法。而諸愚人如實取之，謂如來身是病患身。善男子！如來昔告目連比丘，令彼目連問耆婆藥。耆婆無容故不正答，唯作是言，但當服蘇但當服蘇。然是如來示業果報，令諸弟子聞當憶知而不退還。</p>
<p>「善男子！如來處處逐諸外道尼乾子等捔勝論義。此事云何？善男子！我觀後世愍念眾生故作是事，令彼眾生作如是知，諸佛如來正真正覺尚有怨家，何況我等及其餘者。而諸愚人如實取之，謂佛如來實有怨家。善男子！轉輪聖王以少福故尚無怨家，何故如來成就無量無邊功德。</p>
<p>「善男子，佉陀羅刺刺如來足，是事云何？善男子！如來示現業果報故，令未來世作如是知，如來成就無量功德而有業報，何況我等及其餘者。以是因緣令彼息惡，復為因緣我作是說，有是業報。而諸愚人如實取之，佉陀羅刺刺如來足。」</p>
<p>時淨無垢寶月王光菩薩摩訶薩言：「世尊！提婆達多是佛宿怨覓如來便。」</p>
<p>佛言：「善男子！若無提婆善知識者，終不得知如來具有無量功德。善男子！提婆達多是善知識，共我諍勝現作怨家，得顯如來無量功德。善男子！提婆達多善友知識，在於宮內語阿闍世王令害如來，時王故放護財象王令滅如來。善男子！如來見象即調伏之。爾時無量無邊眾生見象調伏生奇特心，即生正信歸依三寶，所謂佛寶法寶僧寶，顯三寶故。善男子！如此之事應如是知。提婆達多是善知識，久來隨逐示現怨家。而諸愚人如實取之，作如是言，提婆達多是害佛者是怨家者。善男子！乃至過去五百世中所生之處，提婆達多是善知識，示怨家事悉是示現顯諸菩薩，及顯如來無量功德。而諸愚人如實取之，提婆達多是害佛者是怨家者。以是不善取義因緣墮三塗中，所謂地獄、餓鬼、畜生諸苦惱處。何以故？善男子！提婆達多善知識者，善修無量諸勝功德，善修善根，親近諸佛宿殖德本，心向大乘、順向大乘、向大乘彼岸，近於阿耨多羅三藐三菩提。善男子！彼壞心故，於未來世生於地獄、餓鬼、畜生諸惡道中。」</p>
<p>爾時淨無垢寶月王光菩薩摩訶薩言：「世尊！如來昔日入舍衛城，於奢犁耶婆羅門村周遍乞食空鉢而出，此事云何？」</p>
<p>「善男子！我此所作，亦為愍念後世眾生故示是事，令未來世作如是知，如來具足無量功德尚空鉢出，何況我等及其餘者。善男子！復有說言，是魔波旬勸於婆羅門長者居士令其不肯供養如來。此亦不爾。何以故？善男子！魔王無力能勸長者令不供養如來食故。善男子！此事不應如是取之。何以故？魔王無力而能遮障如來供養，乃是如來勸持魔王令語長者婆羅門等而不供養。善男子！如來已滅一切障礙，成就無量諸勝功德，而有能障如來供養，無有是處。如來無有實業果報，為彼眾生令得道故，如來示現如是方便善巧諸事。善男子！如來若斷一飡食已，令諸聲聞及魔波旬、天龍八部及諸天子作如是念：『無令眷屬生憂苦心為彼諸事。』是故如來日夜示現如是等事，令發一念不善之心，乃是如來斷於諸有，如前示現後亦如是。令未來世作如是知，如來斷有尚有此事，何況我等及其餘者。現此事時，七萬天眾於如來所起清淨心。如來爾時知其心已種種說法，彼聞法已得法眼淨。善男子！我觀後世故示是事，如來無有如是業報。」</p>
<p>爾時淨無垢寶月王光菩薩摩訶薩言：「世尊！旃遮摩那毘孫陀梨木器合腹以謗世尊，此事云何？」</p>
<p>佛言：「善男子！此亦不爾。如來成就無量功德，無業報患。善男子！乃是如來威神之力，能令旃遮摩那毘孫陀梨等置過無量恒河等世界之外。而被謗者，乃是如來以方便力示業果報。我諸弟子以薄福故，既得出家在我法中，以被謗故則退我法。以不思量如來言教作如是說，我等今者已被謗故，不應得在佛正法中。令彼諸人聞教憶念，諸佛如來具足成就一切白法、滅諸惡法，尚有如是惡對被謗，何況我等及其餘者。如是知已不復退還修淨梵行。善男子！旃遮摩那毘孫陀梨等起於惡心，以佛力故令夢開悟，我實謗佛、我若捨身必墮三惡。善男子！如來若知可防護者必防護之，是故示現如此之事。善男子！無一眾生如來捨者，故現此事。」</p>
<p>爾時淨無垢寶月王光菩薩摩訶薩言：「世尊！如來昔在毘蘭多國，受毘蘭若婆羅門請，而食麥者，此事云何？」</p>
<p>佛言：「善男子！我亦愍念後世眾生故現是事。如來實知諸婆羅門居士等請而不供養，而受其請彼處安居。何以故？善男子！彼安居處有五百馬，所有食麥施與眾僧令至三月。善男子！彼馬悉是大菩薩也，宿殖德本而值惡友，造諸惡業生畜生中。善男子！彼五百馬有調馬者，是日藏菩薩，以願力故生在彼處。善男子！是日藏菩薩勸五百馬發菩提心，為令得脫故生彼處。善男子！以彼善調馬主力故，彼五百馬皆憶宿命，得菩提心還得本心。善男子！如來愍念彼五百馬，故受彼請彼處安居，調馬人麥與如來食，五百馬麥諸弟子食。善男子！彼調馬者以馬音聲調五百馬，皆令懺悔勸其發心，復令彼馬於佛法中、於三寶所起敬重心。善男子！過三月已，彼五百馬捨身生於三十三天。彼在畜生尚得是利，如來爾時為彼說法，令得阿耨多羅三藐三菩提記。善男子！彼處所有調五百馬防護馬者，如來記彼，當得成就自調伏心緣覺之道。善男子！世間無有是可食物，如來食之而有不作微妙味者。善男子！假使如來食於土塊瓦石等物，而無不退微妙味食。善男子！如來所食皆作上味，無有世間三千大千世界之中所食之物而可比者。何以故？以如來得味中上味、得食上味、得大丈夫諸相好等。善男子！汝今應當如是正取如來所食，悉微妙味無有可比。善男子！阿難比丘憐愍我故而作是言：『云何如來生轉輪聖王家，捨王位出家而能食麥？』如來善知阿難心已，故與一麥告言：『阿難！汝當知之，此是何<span class='corr'>味</span>？』阿難食已生奇特心，即語我言：『世尊！我生在王家、長養王家，而未曾得如是上味。』善男子！阿難比丘以彼食味身心得安，七日不食。善男子！以是事故，當知如來無有業報。然彼居士婆羅門，請諸有德清淨比丘不供養者，諸比丘等受請往彼而不供養示現業報。善男子！汝應當觀如來神力，彼婆羅門請佛及僧而不供養，如來記彼不墮惡道。善男子！共佛受請彼處安居五百比丘，於中乃有四十比丘，多有貪心、不能觀察不淨行故，若得稱意微妙食者悉皆退轉。食馬麥故不生欲心，過七日已得阿羅漢果。善男子！如來善巧知眾生心，故受彼請為度彼故。善男子！菩薩摩訶薩善巧成就如是甚深祕密法教示現之事，若如是知，名為善解如來密教。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「善知漸法門，　及以頓所說，</div>
<div class='lg-row'>內心善巧知，　諸菩薩示現。</div>
<div class='lg-row'>善巧知祕密，　遠離諸疑惑，</div>
<div class='lg-row'>善知諸佛說，　所有祕密教。」</div>
</div><p>爾時淨無垢寶月王光菩薩摩訶薩白佛言：「世尊！云何菩薩摩訶薩不求聲聞緣覺乘？」</p>
<p>佛言：「善男子！菩薩摩訶薩在於地獄、餓鬼、畜生諸惡道中，雖在彼處受極重苦不可具說，而心不求聲聞緣覺乘，亦無心求自得解脫，不念少欲、不念少作、不行少欲、不行少作事。善男子！菩薩於彼善業眾生而與同事，然是菩薩於彼眾生善勸化之，令其修行發阿耨多羅三藐三菩提心。善男子，菩薩摩訶薩成就如是法故，不求聲聞緣覺菩提。」</p>
<p>爾時世尊為顯此義，偈重說言：</p>

<div class="lg regular" style="margin-left:1em;"><div class='lg-row'>「常化諸眾生，　心不生疲惓，</div>
<div class='lg-row'>於無上菩提，　堅固不退轉。</div>
<div class='lg-row'>其心不可動，　猶如妙山王，</div>
<div class='lg-row'>修行慈悲心，　不求二乘道。」</div>
</div><p>爾時淨無垢寶月王光菩薩摩訶薩白佛言：「世尊！如來已說菩薩成就如是等法，是故名為行大乘、住大乘。而如來不說以何義故，此大乘名為大乘？」</p>
<p>爾時世尊告淨無垢寶月王光菩薩摩訶薩言：「我今問汝，隨汝意說。善男子！於意云何？轉輪聖王所行之道，具四兵眾所行處道，以何而說？」</p>
<p>時淨無垢寶月王光菩薩摩訶薩言：「世尊！是名王道、是名大道，是無畏道、是無礙道、是勝一切諸國王道。」</p>
<p>佛語淨無垢寶月王光菩薩摩訶薩言：「善男子！諸佛如來正真正覺所行之道，彼乘名為大乘、名為上乘、名為妙乘、名為勝乘、名無上乘、名無上上乘、名無等乘、名不惡乘、名為無等等乘。善男子！以是義故名為大乘。」</p>
<p>時淨無垢寶月王光菩薩摩訶薩白佛言：「善哉世尊！善哉善逝！善哉世尊！快說如是大乘名義。」</p>
<p>如來說是十法法門時，魔波旬作是念言：「今日沙門瞿曇過我境界。若我具備四種兵眾惱彼瞿曇，令其不得說此法門。」時魔波旬作是念已，即具四兵至王舍城耆闍崛山。時淨無垢寶月王光菩薩摩訶薩遙見波旬具四兵眾，為惱如來令不得說此法門故欲來至此。時淨無垢寶月王光菩薩摩訶薩即現神通，現神通已令魔波旬至王舍城四衢道頭唱如是言：「汝王舍城諸人民等，當知今日沙門瞿曇在王舍城耆闍崛山，為諸四眾具說正法，初中後善文義俱深，淳備具足清淨梵行。汝等諸人可往詣彼沙門瞿曇聽其說法，令汝長夜成大安樂諸利益事。」</p>
<p>爾時王舍大城之中，諸婆羅門、剎利長者及居士等被魔勸已，手執香花塗香、末香燒香、寶幢寶蓋，出王舍城至耆闍崛山到如來所，頂禮佛足，尊重讚歎却坐一面。時魔波旬亦具四兵從王舍城出，至耆闍崛山到如來所，化作曼陀羅華散如來已，與四兵眾却坐一面。時淨無垢寶月王光菩薩摩訶薩知魔波旬坐一面已，即語魔言：「汝魔波旬！以何因緣將四兵眾惱亂如來，并障如來說此法門？汝今應當於如來所生慚愧心起懺悔心，無令汝於長夜得無利益成大苦報。」</p>
<p>時魔波旬聞淨無垢寶月王光菩薩語已，即合十指爪掌拄地禮如來足，於如來所生慚愧心，起懺悔心而作是言：「我於今者甚畏如來。甚奇善逝！唯願大慈受我懺悔。我甚愚癡無有智慧，無善巧智不自惜身，而於如來起於惡心，復欲令此法門絕滅。善哉世尊！重受我懺。」</p>
<p>佛言：「波卑椽！善哉善哉！長養善根。若我法中有善男子若善女人，起心懺悔以求清淨。善哉波卑椽！」</p>
<p>時魔波旬至佛所立，白言：「世尊！如來諸經皆斷惡語不善語耶？」</p>
<p>如來答言：「如是如是。」</p>
<p>魔波旬言：「云何如來法王法主得法自在，而語稱我言波卑椽，如是喚我？」</p>
<p>佛言：「波卑椽！我今為汝說於譬喻。善男子！譬如長者居士財富無窮，唯有一子甚愛念之，不用離目以命繫子。然彼一子諸根不調甚惡諂曲，長者居士愛念心故以杖打之，或瓦或石欲令此子息彼事故。善男子！於汝意云何？是長者居士撾打其子有惡心不？」</p>
<p>魔波旬言：「不也，世尊！欲令成就愛念子故，作如是事。」</p>
<p>佛言：「波旬當知，如來正真正覺善知眾生心性根欲，是故觀察，應以惡言而得度者即說惡言，應以默然無所言說而得度者即為默然，應以驅遣而得度者即驅遣之，應以說法而得度者即為說之，應以攝受而得度者即攝受之，應見色身而得度者即現色身令彼見之，應聞聲香若得味觸而得度者即為現聲而為說法，至香味觸現令得度。」</p>
<p>時魔波旬歡喜踊躍，復合十指爪掌頂禮佛足，白言：「世尊！隨所有處，若村若城若在王都，說此法門，我為聽受此法門故，當往其所護此法門，亦為護彼持法法器。世尊！我至彼時必有眾相，諸眾寂定離睡眠蓋，復令諸方上勝法器而來問法，若讀若誦若受持者，身心俱安不起慢心隨說此法。若廣說者、若略說者，於如來所生歡喜心。又復如來於諸眾生起歡喜心，彼諸眾生心歡喜已，善根增長惡法消滅。」</p>
<p>時大眾中有諸外道尼乾子等，聞魔波旬如是懺悔，心大歡喜踊躍無量，得無生忍。</p>
<p>爾時尊者阿難白佛言：「世尊！以何因緣說此法時，此諸外道得無生忍？」</p>
<p>佛言：「阿難！乃往過去過無量劫，此王舍城耆闍崛山，爾時有佛，名上力足正真正覺，在此說法。佛說法已，有諸外道來向佛所欲惱如來，復欲障說此法門故來至佛所。既聞法已心生歡喜，即言：『世尊！快說此法。』於如來所生奇特心。以是因緣六十劫中，不墮地獄、餓鬼、畜生，唯生人、天所生之處憶念彼佛，雖憶念佛而無善友。阿難！於意云何？彼諸外道尼乾子等，豈異人乎？今此眾中諸外道是。何以故？此諸善男子當爾之時具足惡見故，欲惱如來并障此法。彼既聞法生大歡喜，以是因緣今蒙佛記，是諸外道當得阿耨多羅三藐三菩提，何況於今得無生忍。」</p>
<p>說此法門時，萬二千眾生遠塵離垢得法眼淨，二萬眾生發阿耨多羅三藐三菩提心。爾時尊者阿難白佛言：「世尊！若有善男子若善女人，於此法門起一念信功德無量，況復讀誦受持擁護、廣為人說。」</p>
<p>佛言：「阿難！若有善男子善女人，勸無餘眾生界令發阿耨多羅三藐三菩提心；若復有善男子善女人，於此法門起一念信，若讀若誦廣為他說，此人得福過前說者。何以故？阿難！以此法門是一切智智道處。阿難！若有男子女人聞此法門，及見持此法門法師，若起惡心得罪過前。」</p>
<p>爾時淨無垢寶月王光菩薩摩訶薩言：「若有男子女人謗此經者，如來已說得罪過前。」佛告淨無垢寶月王光菩薩摩訶薩言：「若男子女人，一時挑却一切眾生所有眼目；若復有男子女人，於此法門及持法者起一惡心，得罪過彼。何以故？阿難！以此法門名為光明，能施一切眾生慧目。」</p>
<p>尊者阿難白佛言：「世尊！此法門不應於不信男子女人前說。何以故？須護眾生故。世尊！我見如是謗法業緣，生於地獄、餓鬼、畜生惡道中故。」</p>
<p>佛言阿難：「應說此法門，不應不說。何以故？以此名為彼者因故，令修行已得阿耨多羅三藐三菩提故。」</p>
<p>阿難白佛言：「世尊！當以何名名此法門？云何奉持？」</p>
<p>佛言：「阿難！阿難當知，以說十法是故名為『十法法門』，如是受持，亦名『淨無垢寶月王光菩薩所問』，如是受持。」</p>
<p>佛說此法門時，尊者阿難、淨無垢寶月王光菩薩摩訶薩，并眾會中諸大菩薩，及聲聞眾、天龍八部，聞佛所說，皆大歡喜，頂受奉行。</p>

<p class='juan'>大寶積經卷第二十八</p></div>
</div><!-- end of div[@id='body'] -->
</body></html>