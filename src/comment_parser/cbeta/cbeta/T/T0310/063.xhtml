<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu199' />大寶積經卷第六十三</p><p class="byline">北齊三藏那連提耶舍譯</p><a id='mulu200' />
<p class='h2'>菩薩見實會第十六之三本事品第四</p><p>爾時慧命摩訶迦葉見諸阿修羅王供養佛已，生希有心，作是思惟：「世尊本修菩薩行時作何善根，得是果報？」時迦葉即入如實三昧，以其三昧嚴心力故，憶念過去阿僧祇阿僧祇劫如來所修一切功德，於彼彼道彼彼生中所修善根皆為滿足無上菩提，以此善根得住不退轉地，彼諸善根皆得念知。爾時迦葉憶念如來大善根時，作如是心：「如佛所習善根廣大。如來一一發心善根，如十方世界恒沙剎土其中眾生皆得人身，得人身已眾生如恒沙劫供養善逝，亦如修羅一一眾生如恒沙劫供養如來已，不能報如來一發心善根。」爾時慧命摩訶迦葉從三昧起，以偈讚曰：</p>

<div class="lg regular" style="margin-left:1em;"><div class='lg-row'>「一一如來牟尼尊，　發心廣大向菩提，</div>
<div class='lg-row'>此修羅等所供養，　佛迦羅分不及一。</div>
<div class='lg-row'>世尊應供人中上，　如須彌山真檀聚，</div>
<div class='lg-row'>人天中勝所供養，　由度功德彼岸故。</div>
<div class='lg-row'>人中師子應受供，　過諸恒河沙數等，</div>
<div class='lg-row'>譬如大海滿中水，　香水和合而供養。</div>
<div class='lg-row'>具足功德應受供，　多於恒河沙數等，</div>
<div class='lg-row'>積滿花聚而供養，　猶如斫迦婆羅山。</div>
<div class='lg-row'>自然大士應受供，　如須彌山燈明炷，</div>
<div class='lg-row'>大海以為香油器，　以燈供養諸勝者。</div>
<div class='lg-row'>應受供養大威勢，　多於恒河沙數等，</div>
<div class='lg-row'>造立塔廟而供養，　由度功德彼岸故。</div>
<div class='lg-row'>人中堅固應受供，　以諸廣大勝寶蓋，</div>
<div class='lg-row'>其蓋遍覆三千界，　經於那由他劫數。</div>
<div class='lg-row'>憐愍世間人中尊，　無邊功德應受供，</div>
<div class='lg-row'>以諸寶幢所供養，　遍滿十方諸世界。</div>
<div class='lg-row'>於不思議億劫數，　以廣大幡而供養，</div>
<div class='lg-row'>滿恒河沙諸世界，　經於無量億劫數。</div>
<div class='lg-row'>供養如來人師子，　起於分別作譬喻，</div>
<div class='lg-row'>大論師中師子子，　諦聽諦聽諸天人。</div>
<div class='lg-row'>我及諸來在此眾，　若如恒河沙數等，</div>
<div class='lg-row'>諸有十方世界眾，　一切皆當得作佛。</div>
<div class='lg-row'>具足十力人師子，　彼佛頭數如恒沙，</div>
<div class='lg-row'>一一皆有恒沙頭，　於一一頭如恒沙。</div>
<div class='lg-row'>各各皆有恒沙口，　彼於一一無量口，</div>
<div class='lg-row'>有於無量沙數舌，　以舌讚歎於如來。</div>
<div class='lg-row'>彼諸如來說不盡，　功德彼岸不可到，</div>
<div class='lg-row'>一切智智不可量，　由度功德彼岸故。」</div>
</div><p>爾時世尊告諸比丘言：「善哉善哉！諸比丘！我諸聲聞端直而住，有智有法亦如梵天，乃能入我功德海中。何以故？如來具足無量功德，具足不思議功德。諸比丘！如來功德聚不可思議。諸比丘！如來功德聚若是色者，一一發心所得功德，如恒河沙等世界中所不容受。何以故？諸比丘！如來一一發心功德，一切智所攀緣處，如<span class='corr'>恒</span>沙等諸佛、如恒沙等劫，不能思量、說不可盡。何以故？如來本修菩薩行時，無一發心不為利益一切眾生、眾生所攝者，無一發心不為一切眾生。眾生界無邊際，其中眾生亦無邊際。所有眾生界無邊際，如來一一發心功德亦無邊際。何以故？如眾生界無邊際、如眾生界不可量，如來一一發心功德聚不可窮盡，皆為憐愍利益安樂一切眾生故，是故發心。假使一切眾生供養時，不能報如來一發心功德。何以故？彼諸眾生供養如來，皆為悕望雜食世報故。菩薩本發心，離於雜食求世報心，為利益安樂眾生故，欲令眾生背於生死趣向涅槃。如來本修菩薩行時，為利益安樂眾生，離於雜食不求世報。」</p>
<p>佛告諸比丘：「於過去世無量無邊流轉生死阿僧祇不可思議無始世界不可說劫中，有佛號曰因陀幢王出現於世，如來、應供、正遍知、明行足、善逝、世間解、無上士、調御丈夫、天人師、佛、婆伽婆。彼佛如來以一一發心，如恒沙等世界中曾為眾生作利益安樂思量發心。比丘！彼因陀幢如來作佛時，恒河沙世界同一佛剎。其因陀幢如來、應供、正遍知國土嚴淨，離於惡趣及以八難。是因陀幢如來、應供、正遍知其國土中，所有眾生住正定聚。其邪定眾生、增上慢眾生一向皆無，不淨身業、不淨口業、不淨意業一切皆無，亦無惡趣煩惱作惡趣業。何以故？因陀幢如來教是眾生，令其發心止一切惡，以其善法授令修學。是因陀幢如來國土中，曾得五種樂，所謂一得欲樂、二得出家樂、三得禪樂、四得三摩跋提樂、五得無上菩提樂。彼諸眾生雖受其樂而不貪著。譬如蜜蜂但取其味不取花色，彼諸眾生亦復如是，雖受其樂而不取著。譬如飛鳥空中而行不著其空。如是眾生雖受其樂而不取著，亦復如是。是因陀幢如來、應供、正遍知其佛土中，所有眾生無有憂苦、唯有喜樂，亦無不苦不樂受。愚癡無故，唯有稱心之樂。何以故？彼諸眾生本修善故。由彼因陀幢如來本修菩薩行時現諸相好，令彼眾生不作一切惡，安置眾生修習善法，彼等次第離諸惡道安於善處，彼等於一切種不善業一向悉無。其所作業得果報時，心不欣樂。生苦受者無有是處，不作惡業不受苦果故。愚癡無故，不苦不樂受亦無。彼因陀幢如來佛土中，一切時恒無惡風暴雨亦無毒熱。彼諸眾生時節變易苦，一切皆無。彼因陀幢如來本修菩薩行時，彼佛土中其諸眾生，一切身業智、上首智順轉演說開示正顯。如是一切口業智、上首智順轉演說開示正顯，如是一切意業智、上首智順轉演說開示正顯。如是彼諸眾生從彼菩薩聞已，彼諸眾生一切身業、一切口業、一切意業智、上首智順轉迴向，以善業故愚癡報不生。以其愚癡故，受不苦不樂受；彼諸眾生於彼佛土中，苦受、不苦不樂受一向皆無，以離愚癡故。彼諸眾生生彼國土時，其因陀幢如來教化已，於法敬重。若遊行時，思量於法、愛欲於法、染著於法。彼等心生愛欲染著，於法遊行時無有苦受，行住坐臥睡寤乃至無有威儀之苦。彼諸眾生在國土中無惡可順，以無惡故無苦可生。於善無著，以是因緣，彼諸眾生善順無故變易苦無；於諸法中不生貪著，是故壞苦不生。亦無怨憎會苦。何以故？由彼眾生於一切眾生中得住平等心現前，是故無有怨憎會苦。亦無愛別離苦。何以故？由彼眾生於一切法不著故，其愛別離苦從愛而生，是故無有愛別離苦。苦苦亦無。何以故？於樂受不生著故。唯有行苦，所謂無常苦。何以故？彼佛唯說第一義故。彼佛住世經恒沙劫，於彼佛剎無一眾生與佛競論者來生其國。何以故？由彼如來本行菩薩時成熟眾生故。」</p>
<p>佛告諸比丘：「於意云何？能以下善根、少善根、不善習善根、不善相應善根、非大精進善根、非善趣善根、非善發善根、非善迴向善根，可能利益如是等眾生能與樂除苦耶？可能淨如是廣大國土成熟如是多眾生耶？」</p>
<p>諸比丘言：「不也。世尊！」</p>
<p>佛復告諸比丘言：「於意云何？可以下心、怯弱不善根相應心、非精進心、非善集根心、非善趣心、非善發善根心、非善迴向心，可能利益如是等眾生思惟與樂能除苦耶？可能嚴淨如是廣大佛剎成熟如是多眾生耶？」</p>
<p>諸比丘言：「不也。世尊！」</p>
<p>佛復告諸比丘言：「於意云何？可以下信、少信、羸信怯弱信、不善相應信、非精進信、非善集善根信、非善趣信、非善發善根信、非善迴向信，能利益如是等眾生除苦與樂耶？能嚴淨如是廣大佛剎成熟如是多眾生耶？」</p>
<p>諸比丘言：「不也。世尊！」</p>
<p>佛復告諸比丘：「於意云何？可以下戒、少戒、羸戒、非精進戒、非善集善根戒、非善趣戒、非善發善根戒、非善迴向戒，能利益如是等眾生除苦與樂耶？能嚴淨如是廣大佛剎成熟如是多眾生耶？」</p>
<p>諸比丘言：「不也。世尊！」</p>
<p>佛復告諸比丘言：「於意云何？頗以下精進、少精進、羸精進、怯弱精進、非相應精進、非精進精進、非善集善根精進、非善趣精進、非善發善根精進、非善迴向精進，能利益如是等眾生除苦與樂耶？及能嚴淨如是廣大佛剎成熟如是多眾生耶？」</p>
<p>諸比丘言：「不也。婆伽婆。」</p>
<p>佛復告諸比丘：「於汝意云何？頗以下念、少念、羸念、怯弱念、非相應善根念、非精進念、非善集善根念、非善趣念、非善發善根念、非善迴向念，能利益眾生及思惟與樂耶？及能嚴淨如是廣大佛剎成熟多眾生耶？」</p>
<p>諸比丘言：「不也。世尊。」</p>
<p>佛復告諸比丘言：「於汝意云何？頗以下定、少定、羸定、怯弱定、非相應善根定、非精進定、非善集善根定、非善趣定、非善發善根定、非善迴向定，能利益眾生思惟與樂耶？能嚴淨如是廣大佛剎及能成熟如是多眾生耶？」</p>
<p>諸比丘言：「不也。世尊！」</p>
<p>佛復告諸比丘言：「於汝意云何？頗以下慧、少慧、羸慧、怯弱慧、非相應善根慧、非精進慧、非善集善根慧、非善趣慧、非善發善根慧、非善迴向慧，能利益眾生思惟與樂耶？能嚴淨如是廣大佛剎及能成熟如是多眾生耶？」</p>
<p>諸比丘言：「不也。世尊！」</p>
<p>佛告諸比丘言：「諸比丘！實如是，不以少善根、少戒、少信、少精進、少念、少定、少慧，能利益眾生及思惟與樂離苦耶，能嚴淨廣大佛剎成熟如是多眾生耶。」</p>
<p>佛告諸比丘：「於意云何？彼時因陀幢如來，汝知誰也？」如來問已，諸比丘默然不答。</p>
<p>當於爾時，東方過如恒沙等諸佛世界，有世界名曰月光莊嚴。彼土有佛，號高威德王如來、應供、正遍知，今現住世。文殊師利在彼眾中，即知釋迦牟尼心念已，即白高威德王佛言：「今釋迦如來在娑婆世界說法。世尊！我今往彼見釋迦如來，禮拜聽法供養恭敬。」作是請已，時高威德王如來告文殊師利：「任意而去。今正是時。」</p>
<p>爾時文殊師利童子從座而起，偏袒右肩，右膝著地，頭面禮高威德王如來，右遶三匝。譬如壯士屈伸臂頃，時文殊師利在彼月光莊嚴世界中沒，釋迦牟尼佛前出。頭面接足敬禮如來，却坐一面，白佛言：「世尊！昔時因陀幢如來者，今即世尊是也。何以故？由是世尊具足不可思議諸善方便，能成熟眾生淨佛國土，恒不疲倦亦無厭足故，世尊安置眾生住菩薩乘亦無厭足。若有實語人作正語者，勝中之勝、勝中之妙、勝中上首、最勝中最勝言，佛如是者，當知釋迦牟尼佛真實無異。」時文殊師利而說偈言：</p>

<div class="lg regular" style="margin-left:1em;"><div class='lg-row'>「雄猛巧方便，　憐愍諸世間，</div>
<div class='lg-row'>現大威神力，　成熟眾生故。</div>
<div class='lg-row'>已於過去世，　曾作八億佛，</div>
<div class='lg-row'>猶自有神力，　無心取正覺。</div>
<div class='lg-row'>六十一三千，　清淨佛國土，</div>
<div class='lg-row'>淺識不知佛，　牟尼巧方便。</div>
<div class='lg-row'>不捨初發心，　彼彼處處現，</div>
<div class='lg-row'>更於未來世，　示現無量佛。」</div>
</div></div>
<div class='div-pin'><a id='mulu201' />
<p class='h2'>伽樓羅王授記品第五</p><p>爾時復有八億六千萬金翅鳥王，見諸阿修羅供養世尊及得授記已，於如來所生無等敬信踊躍欣喜，為供養故，化作八億六千萬殿堂，純以諸天七寶莊飾甚奇微妙。一一殿堂七重鈎欄四寶所成微妙第一，所謂金、銀、琉璃、頗梨、金鈎欄者金為尋梁及作眾柱，銀為曲<span class='corr'>㯪</span>。銀鈎欄者銀為尋梁及作眾柱，金為曲㯪。毘琉璃鈎欄以毘琉璃而為梁柱，頗梨為㯪。頗梨鈎欄頗梨梁柱，毘琉璃㯪。彼諸殿堂周匝四面垂七寶鈴，所謂金、銀、琉璃、頗梨、真珠、車璩、馬瑙，其寶精奇微妙第一。是諸殿堂復以七寶羅網覆上，所謂金網、銀網、毘琉璃網、頗梨寶網、赤真珠網、車璩之網、馬瑙網等，微妙第一。復更化作八億六千萬七寶之蓋，微妙奇特，所謂金銀乃至馬瑙。復更化作八億六千萬七寶妙幢，所謂金銀乃至馬瑙，青幢黃頭、黃幢青頭、赤幢白頭、白幢赤頭、雜色之幢純色為頭、純色之幢雜色為頭。復更化作八億六千萬七寶妙幡，有種種色嚴淨第一。復更化作八億六千萬七寶之帳，所謂金銀乃至馬瑙，寶線織成微妙第一。</p>
<p>爾時諸金翅鳥王持是八億六千萬七寶殿堂、八億六千萬七寶之蓋、八億六千萬七寶之幢、八億六千萬七寶之幡、八億六千萬七寶之帳，悉以奉獻如來世尊。既奉獻已，彼諸鳥王及供養具，於虛空中遶佛三匝。譬如㖶羅婆那象王於三十三天，頂戴諸天乘空而遊，詣波利質多羅樹。彼諸鳥王持是殿堂蓋幢幡帳，飛騰虛空遶佛三匝，亦復如是。爾時彼諸鳥王敬遶佛已，却住一面，曲躬合掌，眾共一音以偈讚曰：</p>

<div class="lg regular" style="margin-left:1em;"><div class='lg-row'>「歸命出離生死者，　歸命救度生死人，</div>
<div class='lg-row'>歸命無等堅固士，　歸命無上無等聖。</div>
<div class='lg-row'>願我當得堅固身，　三十二相自嚴飾，</div>
<div class='lg-row'>復有八十隨形好，　唯願我等如導師。</div>
<div class='lg-row'>願我圓光具威德，　形顏功德皆成就，</div>
<div class='lg-row'>願得第一佛威儀，　令他心淨證寂滅。</div>
<div class='lg-row'>願具持戒三摩提，　亦得諸佛上智慧，</div>
<div class='lg-row'>願悉作佛度群有，　如佛今作世導師。</div>
<div class='lg-row'>世尊我願具十力，　亦到十八不共岸，</div>
<div class='lg-row'>成佛智慧過世間，　如今如來上中上。</div>
<div class='lg-row'>亦知眾生無體性，　如幻如夢無所依，</div>
<div class='lg-row'>宣說如響如虛空，　如佛今日為眾說。」</div>
</div><p>爾時世尊知諸鳥王得敬信已，現微笑相。是時慧命馬勝比丘見佛微笑，以偈問曰：</p>

<div class="lg regular" style="margin-left:1em;"><div class='lg-row'>「人中無上勝導師，　非是無事現微笑，</div>
<div class='lg-row'>愍世間者為我說，　現此微笑何因緣？</div>
<div class='lg-row'>彼諸鳥王已供佛，　寶殿幢幡空中現，</div>
<div class='lg-row'>令此天人生希奇，　願兩足尊說是義。</div>
<div class='lg-row'>一切大眾合掌住，　深心清淨皆欣喜，</div>
<div class='lg-row'>願聞金翅未來果，　願兩足尊說此義。</div>
<div class='lg-row'>人中最勝若說已，　一切大眾皆無疑，</div>
<div class='lg-row'>大眾離疑得無畏，　如來智能令欣喜。</div>
<div class='lg-row'>大眾欣喜得無畏，　離諸過惡心清淨，</div>
<div class='lg-row'>彼眾樂聞如來說，　猶如弟子受師言。</div>
<div class='lg-row'>願斷大眾心所疑，　願佛攝受令欣躍，</div>
<div class='lg-row'>大眾欣喜皆來集，　願說金翅當來果。」</div>
</div><p>爾時世尊以偈答慧命馬勝言：</p>

<div class="lg regular" style="margin-left:1em;"><div class='lg-row'>「十力真實超一切，　八枝梵聲悉具足，</div>
<div class='lg-row'>降伏諸根為馬勝，　說於金翅未來果。</div>
<div class='lg-row'>善哉馬勝問是義，　我現微笑愍世間，</div>
<div class='lg-row'>諦聽彼報以悅意，　心當欣喜除疑網。</div>
<div class='lg-row'>鳥王於我設妙供，　為求無上菩提果，</div>
<div class='lg-row'>十種智力四無畏，　得彼法故成導師。</div>
<div class='lg-row'>復求十八不共法，　此等金翅供善逝，</div>
<div class='lg-row'>亦求堅固不壞身，　三十二相八十好，</div>
<div class='lg-row'>求佛淨戒三摩提，　諸佛境界大智慧，</div>
<div class='lg-row'>成就淨土度世間，　金翅求此供養我。</div>
<div class='lg-row'>彼等信心供我已，　智者能離畜生趣，</div>
<div class='lg-row'>當必得生於天上，　此是惡道最後身。</div>
<div class='lg-row'>彼等後如恒沙劫，　常生人中及天上，</div>
<div class='lg-row'>供養無量諸佛已，　當得作佛伏諸根。</div>
<div class='lg-row'>彼佛國土無惡趣，　具足身相離八難，</div>
<div class='lg-row'>彼佛同名普端正，　其劫名曰須彌幢。</div>
<div class='lg-row'>八億四千萬歲中，　憐愍世間故住世，</div>
<div class='lg-row'>彼時一切諸善逝，　住壽佛事皆悉同。</div>
<div class='lg-row'>彼佛離熱度煩惱，　一一諸佛八十會，</div>
<div class='lg-row'>一一會中八億人，　離於憍慢得自在。</div>
<div class='lg-row'>以彼本有金色身，　大力常懷憍慢故，</div>
<div class='lg-row'>後成佛時為眾生，　除斷憍慢轉法輪。</div>
<div class='lg-row'>彼等過去已曾為，　修極苦行仙人眾，</div>
<div class='lg-row'>其數八億六千萬，　凡所修行為神通。</div>
<div class='lg-row'>彼諸仙人得通時，　歎己苦行為希有，</div>
<div class='lg-row'>不犯禁戒具功德，　居住林中生憍慢。</div>
<div class='lg-row'>以慢故生金翅中，　以通心故具神力，</div>
<div class='lg-row'>戒清淨故得見佛，　以慢故忘菩提心。」</div>
<div class='lg-row'>如是佛授菩提記，　及說金翅本所生，</div>
<div class='lg-row'>大眾聞已皆欣喜，　喜已皆成菩提器。</div>
</div></div>
<div class='div-pin'><a id='mulu202' />
<p class='h2'>龍女授記品第六</p><p>爾時九億六千萬龍女，見諸阿修羅伽樓羅供養世尊及授記已，心生欣喜。彼得欣喜踊悅稱心，於世尊所起心供養，化作九億六千萬蓋，皆七寶成。毘琉璃網以覆其上，赤真珠寶以為網緣，金為蓋莖，毘琉璃寶以為蓋子，數有百千，雜寶旒蘇垂下四面。化作九億六千萬馬，青馬青色青形青光，諸莊嚴具一切皆青，毘琉璃寶以為繮鞚。於上虛空中化作大威德摩尼寶車，於其車上復有寶殿，縱廣正等六十由旬，其殿遍覆諸來大眾。其殿四面化作九億六千萬眾寶旒蘇，周遍垂下甚奇微妙，其諸光彩奪人心目。化作寶網彌覆殿上，復有寶鈴懸殿四廂。化作七寶鶬鵠白鴿，以次飛行遶殿四面。又復化作九億六千萬種諸龍音樂。時諸龍女乘彼青馬各擲寶蓋，於虛空中自然遊行。是諸龍女各取樂器奏諸音聲，遶佛三匝，以天旃檀末、天沈水末、多摩羅葉末、天真金末及諸龍花，并復化作種種之花而散佛上。復以優波羅花旒蘇、種種雜色眾花旒蘇、種種無量雜香旒蘇，種種無量雜色之衣，種種無量雜色瓔珞，以用散佛廣設供養，亦如彼諸阿修羅王。</p>
<p>爾時九億六千萬龍女作音樂時，以佛神力，其聲遍滿三千大千佛之世界。其中眾生聞是聲者，於阿耨多羅三藐三菩提得不退轉。於大威德眾寶殿中，及寶旒蘇眾鳥行<span class='corr'>間</span>，諸寶鈴網微風吹擊出妙音聲，其聲和雅甚可愛樂。譬如百伎音樂善巧學人之所擊作，所出音聲和雅可愛。於彼大威德殿乃至鈴網所出之聲，亦復如是。此聲亦遍三千大千佛之世界，其中眾生若聞聲者，於阿耨多羅三藐三菩提亦不退轉。</p>
<p>爾時彼諸龍女復更雨於種種天花、種種天香，與水俱下，其香花氣順風、逆風、不順不逆皆悉能去。以香水故，於迦毘羅城縱廣正等六十由旬皆成香泥。其香泥氣遍滿三千大千世界，其中眾生聞是香氣，亦於阿耨多羅三藐三菩提得不退轉。</p>
<p>爾時彼諸龍女供養佛已，及九億六千萬蓋、九億六千萬馬、九億六千萬音樂、一切眾寶莊嚴供具，於虛空中頭面禮佛，右遶三匝，却住一面，曲躬合掌以偈讚曰：</p>

<div class="lg regular" style="margin-left:0em;"><div class='lg-row'>「諸龍婦等有智慧，　心意踊悅生欣喜，</div>
<div class='lg-row'>供養釋迦牟尼佛，　願求安隱大菩提。</div>
<div class='lg-row'>化作九億六千萬，　寶蓋及與妙莊嚴，</div>
<div class='lg-row'>供養善逝善調心，　出離一切諸障礙。</div>
<div class='lg-row'>復化九億六千萬，　妙馬及與莊飾具，</div>
<div class='lg-row'>馬與莊嚴皆青色，　亦復更有青色幢。</div>
<div class='lg-row'>彼馬一切空中行，　詣於佛所作供養，</div>
<div class='lg-row'>龍婦咸有信敬心，　頭面頂禮如來足。</div>
<div class='lg-row'>於龍宮中化音樂，　為供養故而持來，</div>
<div class='lg-row'>來已奉上釋迦文，　應受供養大導師。</div>
<div class='lg-row'>善逝令彼音樂聲，　遍滿三千大千界，</div>
<div class='lg-row'>無量眾生得聞已，　皆悉不退菩提心。」</div>
<div class='lg-row'>彼諸龍女於空中，　化作一大眾寶殿，</div>
<div class='lg-row'>縱廣由旬有六十，　遍覆十方一切眾。</div>
<div class='lg-row'>寶名威德熾然光，　普照十方大千界，</div>
<div class='lg-row'>彼諸龍女大眾前，　淨心欣喜供養佛。</div>
<div class='lg-row'>生於踊悅無等心，　為求安隱菩提果：</div>
<div class='lg-row'>「願令我等當作佛，　利益一切眾生故。</div>
<div class='lg-row'>我等願於無量眾，　說法度諸煩惱纏，</div>
<div class='lg-row'>亦如十力大導師，　現救苦惱眾生等。</div>
<div class='lg-row'>一切諸法如幻焰，　亦如水沫不堅實，</div>
<div class='lg-row'>又如注雨所起泡，　當知諸法無有主。</div>
<div class='lg-row'>眾生如像亦如影，　如是觀察世間已，</div>
<div class='lg-row'>唯願我等為眾說，　法性真如及實際。</div>
<div class='lg-row'>如佛無過善見法，　虛偽妄相誑愚者，</div>
<div class='lg-row'>如幻莊嚴無有實，　唯能惑亂諸凡夫。</div>
<div class='lg-row'>眾生於法迷無智，　不知諸法如實性，</div>
<div class='lg-row'>導師已見彼彼法，　復能令他眾生解。</div>
<div class='lg-row'>虛空興雲遍覆地，　見彼空雲猶如影，</div>
<div class='lg-row'>彼無體實無所依，　亦復如影無有實。</div>
<div class='lg-row'>如是眾生無體性，　唯能誑惑諸根門，</div>
<div class='lg-row'>佛智如是見有趣，　但能誑惑無智者。</div>
<div class='lg-row'>世間尊重以此業，　於智慧人作利益，</div>
<div class='lg-row'>如來示現無體性，　一切眾生真實故。</div>
<div class='lg-row'>唯以實法悅預子，　生死泥中作橋梁，</div>
<div class='lg-row'>愚癡實法非境界，　由於著聲不求義。</div>
<div class='lg-row'>以佛無邊我歸依，　具足示現真實者，</div>
<div class='lg-row'>能與愚夫作親救，　歸趣舍宅善知識。</div>
<div class='lg-row'>如是為求大菩提，　我等供養尊導師，</div>
<div class='lg-row'>願得作佛覺寤他，　我益世間猶如佛。」</div>
</div><p>爾時世尊知諸龍女得深信已，現微笑相。爾時慧命馬勝比丘以偈問曰：</p>

<div class="lg regular" style="margin-left:1em;"><div class='lg-row'>「於世智中勝智者，　最勝導師現微笑，</div>
<div class='lg-row'>尊重堅固德如山，　今現微笑非無因。</div>
<div class='lg-row'>人中最上勝尊主，　願為說此笑因緣，</div>
<div class='lg-row'>天人龍鬼若得聞，　於佛皆生大欣喜。</div>
<div class='lg-row'>世間導師於世聞，　常知一切因緣法，</div>
<div class='lg-row'>無有一法佛不解，　因緣種類佛悉知。</div>
<div class='lg-row'>唯願善逝見為說，　如佛所知笑因緣，</div>
<div class='lg-row'>一切大眾若得聞，　皆生欣喜除疑網。</div>
<div class='lg-row'>如來妙法有大利，　此等大眾必當獲，</div>
<div class='lg-row'>大眾若得寂定心，　由味妙法利益故。</div>
<div class='lg-row'>佛力令斷分別已，　唯樂菩提聽佛說，</div>
<div class='lg-row'>若得聞於笑因緣，　當必成就於佛道。</div>
<div class='lg-row'>若人於法情有疑，　其心掉動生苦惱，</div>
<div class='lg-row'>現今此會大眾是，　不知微笑因緣故。</div>
<div class='lg-row'>大眾堪能斷疑網，　唯願導師令除滅，</div>
<div class='lg-row'>速為眾說度我等，　以何因緣現微笑？</div>
<div class='lg-row'>誰於今日心清淨？　誰於今日降魔怨？</div>
<div class='lg-row'>誰於佛所生敬信？　誰於今日供養佛？</div>
<div class='lg-row'>唯願導師大眾前，　演說誰有如是力，</div>
<div class='lg-row'>我等聞已生喜心，　生喜心已得安樂。</div>
<div class='lg-row'>此諸大眾咸敬禮，　一切皆有疑網心，</div>
<div class='lg-row'>願說笑因生喜故，　唯願世尊斷眾疑。</div>
<div class='lg-row'>此諸天人得聞已，　大眾當得無疑網，</div>
<div class='lg-row'>若得聞於如來說，　一切當得欣喜心。」</div>
</div><p>爾時世尊以偈答慧命馬勝言：</p>

<div class="lg regular" style="margin-left:1em;"><div class='lg-row'>「善哉善哉慧馬勝，　能問如來笑因緣，</div>
<div class='lg-row'>見諸龍女供養已，　我愍世間故微笑。</div>
<div class='lg-row'>我今為汝說彼果，　離諸過惡至心聽，</div>
<div class='lg-row'>我今所為現微笑，　汝馬勝等聽我語。</div>
<div class='lg-row'>此諸龍女心無著，　求大菩提修進行，</div>
<div class='lg-row'>以智慧修世間空，　決定安住菩提道。</div>
<div class='lg-row'>於此無作無受者，　亦無生者養育者，</div>
<div class='lg-row'>但有諸法無餘事，　其法亦妄如焰像。</div>
<div class='lg-row'>以知恩故供養我，　能以智慧知真實，</div>
<div class='lg-row'>善哉佛解諸世間，　所謂能見空無主。</div>
<div class='lg-row'>彼樂此空善修習，　雖設供養猶如幻，</div>
<div class='lg-row'>於勝菩提所發願，　觀彼菩提亦無著。</div>
<div class='lg-row'>此以無等供養佛，　亦觀眾生空寂已，</div>
<div class='lg-row'>永離龍道惡趣身，　與彼帝釋天中住。</div>
<div class='lg-row'>在忉利天極受樂，　盡彼天子壽命已，</div>
<div class='lg-row'>無能毀訾彼名稱，　復得生彼夜摩天。</div>
<div class='lg-row'>居止夜摩天宮時，　具受彼天勝妙樂，</div>
<div class='lg-row'>諸佛子等住彼中，　乃至盡彼天壽量。</div>
<div class='lg-row'>此諸佛子具受樂，　盡彼夜摩天壽已，</div>
<div class='lg-row'>復得往生兜率天，　與彼處天同其類。</div>
<div class='lg-row'>為諸天女常圍遶，　具受彼天勝妙樂，</div>
<div class='lg-row'>心無所著住善道，　譬如蓮花水不污。</div>
<div class='lg-row'>彼天能以大智慧，　觀察一切世間空，</div>
<div class='lg-row'>猶如畫石字不滅，　彼念不失亦如是。</div>
<div class='lg-row'>彼諸天子居彼天，　具受彼中勝妙樂，</div>
<div class='lg-row'>於彼善道盡壽已，　當更往生化樂天。</div>
<div class='lg-row'>彼得善名無能毀，　為諸天女勝供養，</div>
<div class='lg-row'>雖住天宮心無著，　乃至盡彼天壽限。</div>
<div class='lg-row'>於彼化樂天宮中，　具受彼天勝樂報，</div>
<div class='lg-row'>彼智慧者命盡已，　於一切法得究竟。</div>
<div class='lg-row'>往生他化自在天，　作大商主信清淨，</div>
<div class='lg-row'>住彼天中心無染，　如是住時愛樂法。</div>
<div class='lg-row'>彼等居彼天宮殿，　受彼極妙五欲樂，</div>
<div class='lg-row'>無愚癡者住善道，　乃至盡彼限壽量。</div>
<div class='lg-row'>雖受天欲見其過，　樂求寂定及涅槃，</div>
<div class='lg-row'>修習獲得禪定已，　命終即生梵天中。</div>
<div class='lg-row'>於梵宮中善知禪，　受彼禪果寂滅樂，</div>
<div class='lg-row'>智慧無等住一劫，　願求無上大菩提。</div>
<div class='lg-row'>住彼梵宮一劫時，　善住威儀求智慧，</div>
<div class='lg-row'>方便以利益世間，　廣作無邊無有量。</div>
<div class='lg-row'>智住梵宮樂在禪，　於禪不著而寂滅，</div>
<div class='lg-row'>知著禪樂亦是過，　諸根寂定求菩提。</div>
<div class='lg-row'>於一切處心信解，　皆得安住菩薩行，</div>
<div class='lg-row'>知諸禪定虛誑相，　唯求寂滅大涅槃。</div>
<div class='lg-row'>彼諸佛子於彼中，　求於安隱菩提果，</div>
<div class='lg-row'>在彼梵宮心清淨，　思利世間善調心。</div>
<div class='lg-row'>諸梵天等自然教，　彼說梵教非出世，</div>
<div class='lg-row'>唯有諸佛菩提道，　究竟能得出世間。</div>
<div class='lg-row'>梵天當時生信已，　發心安住於佛法，</div>
<div class='lg-row'>知本梵天自然教，　非是究竟出世道。</div>
<div class='lg-row'>於善逝法彼相應，　為於世間說是法，</div>
<div class='lg-row'>如彼法眼所說果，　令彼聞者速能知。</div>
<div class='lg-row'>彼等住彼梵宮時，　作諸利益世間已，</div>
<div class='lg-row'>能令無量那由他，　億眾安住菩提道。</div>
<div class='lg-row'>彼於無量那由劫，　當得供養一切佛，</div>
<div class='lg-row'>後於未來星宿劫，　諸根寂靜當作佛。</div>
<div class='lg-row'>諸天人龍阿修羅，　金翅夜叉乾闥婆，</div>
<div class='lg-row'>鳩槃茶鬼緊那羅，　一切大眾皆欣喜。</div>
<div class='lg-row'>彼等一切佛教化，　於佛法中得力已，</div>
<div class='lg-row'>皆悉欣喜合指掌，　稽首頂禮於佛足。」</div>
</div>
<p class='juan'>大寶積經卷第六十三</p></div></div>
</div><!-- end of div[@id='body'] -->
</body></html>