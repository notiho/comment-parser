<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-hui'>
<p class='juan'><a id='mulu329' />大寶積經卷第一百六</p><p class="byline">大唐三藏菩提流志奉　詔譯</p><a id='mulu330' />
<p class='h1'>阿闍世王子會第三十七</p><p>如是我聞：</p>
<p>一時佛在王舍城耆闍崛山中，與大比丘眾千二百五十人俱。爾時阿闍世王所愛之子名為師子，與其同友五百人俱，皆已趣向阿耨多羅三藐三菩提，各持種種幢幡寶蓋，從王舍城往耆闍崛山，到如來所禮拜供養。於是王子合掌恭敬而白佛言：「唯願如來為我宣說諸菩薩行。」</p>
<p>爾時王子即說頌言：</p>

<div class="lg regular" style="margin-left:1em;"><div class='lg-row'>「云何得端正？　蓮花中化生？</div>
<div class='lg-row'>云何知宿命？　願佛為宣說。」</div>
</div><p>爾時如來了達諸行究竟彼岸，隨問而答即說頌曰：</p>

<div class="lg regular" style="margin-left:1em;"><div class='lg-row'>「忍辱得端正，　施蓮花化生，</div>
<div class='lg-row'>法施知宿命，　汝當如是解。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得成就，　三昧陀羅尼？</div>
<div class='lg-row'>凡有所發言，　皆令人信受？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「修心得三昧，　忍獲陀羅尼，</div>
<div class='lg-row'>敬重於眾生，　發言人信受。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得正念？　具足智慧生？</div>
<div class='lg-row'>如法而修行，　堅固不可壞？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「不諂得正念，　巧觀智慧生，</div>
<div class='lg-row'>尊重所修行，　護法心堅固。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何成妙相，　具足三十二，</div>
<div class='lg-row'>八十隨形好，　觀者樂無厭？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「由施得諸相，　行慈獲隨好，</div>
<div class='lg-row'>等心於眾生，　觀者無厭足。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得梵音、　迦陵頻伽聲？</div>
<div class='lg-row'>云何令世間，　見者皆歡喜？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「誠言獲梵音，　迦陵由軟語，</div>
<div class='lg-row'>離綺言兩舌，　見者皆歡喜。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「由何等業行，　得生諸佛前，</div>
<div class='lg-row'>能請微妙義？　唯願如來說。」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「於諸法施中，　不曾為障礙，</div>
<div class='lg-row'>因此故恒得，　值遇諸如來。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何離諸難，　而生於善趣？</div>
<div class='lg-row'>云何世世中，　性常無放逸？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「淨信離諸難，　持戒生善趣，</div>
<div class='lg-row'>由修習於空，　所生無放逸。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何獲神通，　及證宿命智，</div>
<div class='lg-row'>能永盡諸漏？　願佛為開演。」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「施乘得神通，　教授成宿命，</div>
<div class='lg-row'>捨離於二邊，　由是盡諸漏。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何淨業成，　魔網不能羂，</div>
<div class='lg-row'>而於世世中，　為眾之所愛？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「勝解成淨業，　精進摧伏魔，</div>
<div class='lg-row'>如說而修行，　所生令眾愛。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得長壽，　獲少病之身，</div>
<div class='lg-row'>感難壞眷屬？　願牟尼宣說。」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「不害得長壽，　除他憂少病，</div>
<div class='lg-row'>諍訟使和安，　得難壞眷屬。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得財富，　資具無損減，</div>
<div class='lg-row'>於世世所生，　成就大威德？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「不嫉獲財富，　無慳資具增，</div>
<div class='lg-row'>謙下成尊貴，　有威德自在。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何獲大力，　眾魔不能害，</div>
<div class='lg-row'>威勢常超勝？　唯願人尊說。」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「恒施上味食，　恐怖令安隱，</div>
<div class='lg-row'>由斯得大力，　威勢常超勝。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得成就，　天眼及天耳？</div>
<div class='lg-row'>云何能了知，　種種眾生心？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「施燈感天眼，　奉樂成天耳，</div>
<div class='lg-row'>遠離於二邊，　故獲他心智。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何得淨土，　及以眾圓滿，</div>
<div class='lg-row'>獲隨體圓光？　功德海當說。」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「由願得淨土，　忍力眾成就，</div>
<div class='lg-row'>施眾妙寶帳，　得周遍圓光。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何所生處，　菩提心不壞，</div>
<div class='lg-row'>乃至於夢中，　亦無有忘失？」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「凡所遊行處，　城邑聚落中，</div>
<div class='lg-row'>化眾趣菩提，　菩提心不壞。」</div>
</div><p>王子又問：</p>

<div class="lg regular" style="margin-left:1em;"><div class='lg-row'>「云何大牟尼，　為眾之所愛，</div>
<div class='lg-row'>攝取一切法？　唯願人尊說。」</div>
</div><p>世尊答曰：</p>

<div class="lg regular" style="margin-left:1em;"><div class='lg-row'>「勝志樂具足，　不退菩提心，</div>
<div class='lg-row'>由此攝諸法，　為眾之所愛。」</div>
</div><p>爾時王子與諸大眾聞是偈已咸作是言：「如佛所說此諸妙行，我等從今盡當修學。」</p>
<p>是時如來即現微笑，放大光明遍照無量無邊世界。於是彌勒菩薩白佛言：「世尊！以何因緣現此微笑？願為宣說斷除疑惑。」</p>
<p>爾時佛告彌勒菩薩摩訶薩言：「善男子！此王子等五百同友，皆於往昔為求無上正等菩提，恭敬供養十那由他八十億諸佛。而我往在然燈佛時，作婆羅門子成熟於彼。然彼諸人於未來世彌勒佛等諸世尊前，恒受化生親承供養。如是奉事十億如來滿三百劫，其最後佛號無邊智善學諸法。時無邊智佛知彼諸人心之欲樂，各隨所應為授阿耨多羅三藐三菩提記，同於安樂光嚴劫中成等正覺，皆號智慧幢相。此諸佛剎所有莊嚴，亦如西方無量壽國等無差別。善男子！若有眾生聞此所說而生信解，發願當成大菩提者，應知是人所獲功德，於三世中無有倫匹。善男子！若有人能六百劫中，恒以眾寶遍於諸剎奉施如來。若復有人聞是經典所生善根，比前功德，算數校計所不能及。」</p>
<p>說是法時，眾中八十億眾生一時趣向阿耨多羅三藐三菩提。又此三千大千世界皆悉震動天雨妙花。</p>
<p>爾時王子與五百同友聞授記已，歡喜踊躍，咸作念言：「我等定當成無上覺。」於是王子及諸同侶，既興供養獲五神通，即於佛前種種變現，出家為道。</p>
<p>爾時諸菩薩摩訶薩及諸天人，所有趣向大菩提者，見彼王子與諸同友隨眾所樂示現神變，皆大歡喜咸作是言：「師子王子所問疑惑，如來法王悉為除斷。如是世尊不可思議，如來正法及能信受，乃至果報不可思議。如來功德無量無邊，於一切法靡不明達。為世導師度未度者，普能遍於十方世界，悉已了知三世諸法。誰有智者得聞如是生安樂處功德之聚，而不發起猛利信樂趣求菩提？」</p>
<p>佛說是經已，師子王子等五百同友，歡喜奉行。</p>
</div>
<div class='div-hui'><a id='mulu331' /><a id='mulu332' />
<p class='h1'>大寶積經大乘方便會第三十八之一</p><p class="byline">東晉天竺居士竺難提譯</p><p>如是我聞：</p>
<p>一時佛在舍衛國祇樹給孤獨園精舍，與大比丘八千人俱，皆學無學大聲聞眾。菩薩摩訶薩萬二千人，皆得神通眾所知識，得陀羅尼無礙辯才，得諸法忍，無量功德皆悉成就。</p>
<p>爾時如來從三昧起，無量百千萬億眾生恭敬圍遶而為說法。爾時眾中有菩薩摩訶薩名曰智勝，即從座起，偏袒右肩右膝著地，合掌向佛而白佛言：「世尊！欲問一事，唯願聽許。若佛聽者乃敢諮請。」</p>
<p>佛告智勝菩薩：「善男子！恣汝所問。當為汝說，斷汝所疑。」</p>
<p>爾時智勝菩薩白佛言：「世尊！所言方便，何等為菩薩方便？世尊！云何菩薩摩訶薩行於方便？」</p>
<p>如是問已，佛讚智勝菩薩言：「善哉善哉。善男子！汝為諸菩薩摩訶薩故問方便義，多所利益多所安樂，愍念世間利益安樂<span class='corr'>諸</span>天世人，為攝未來諸菩薩智慧及去來現在諸佛法故。善男子！當為汝說。諦聽諦聽，善思念之。」智勝菩薩受教而聽。</p>
<p>「善男子！行方便菩薩，以一摶食給施一切眾生。何以故？行方便菩薩以一摶食施與，下至畜生，願求一切智，以是菩薩與一切眾生共之，迴向阿耨多羅三藐三菩提。以是二因緣攝取一切眾生，所謂求一切智心及願方便。善男子！是名菩薩摩訶薩行於方便。</p>
<p>「復次善男子！菩薩摩訶薩行於方便，若見行施之人生隨喜心，以此隨喜善根願與一切眾生共之，迴向阿耨多羅三藐三菩提。是方便菩薩亦願施者受者不離一切智心。假令受者是二乘人，亦願不離一切智心。是名菩薩摩訶薩行於方便。</p>
<p>「復次善男子！菩薩摩訶薩行於方便，若見十方世界中無主花樹及種種香，合集願以供養諸佛。若見十方世界中有主花香若香若葉，風所吹者一切合集，願以供養十方諸佛。以是善根若自為若為一切眾生具一切智心。以是善根因緣故，得無量戒、定、慧、解脫、解脫知見。是名菩薩摩訶薩行於方便。</p>
<p>「復次善男子！菩薩摩訶薩行於方便，若見十方世界眾生受諸樂報，見已作如是念：『願一切眾生得一切智樂。』若見十方世界眾生受諸苦報，為諸眾生懺悔諸罪作是大莊嚴：『如是眾生所受苦惱，我悉代受令彼得樂。以是善根願成一切智，除一切眾生苦惱。』以是因緣故，畢竟不受一切諸苦純受諸樂。是名菩薩摩訶薩行於方便。</p>
<p>「復次善男子！菩薩摩訶薩行於方便，若禮一佛恭敬供養尊重讚歎，作是念：『一切如來同一法界，一法身，一戒、一定、一慧、一解脫、一解脫知見。』作是念已，當知若禮一佛，恭敬供養尊重讚歎，即是禮拜供養恭敬尊重讚歎一切諸佛。若供養一佛，即是供養十方諸佛。如是供養十方佛已。是名菩薩摩訶薩行於方便。</p>
<p>「復次善男子！菩薩摩訶薩行於方便，若鈍根者不應自輕，乃至若能通利一四句偈，作是念：『若解一四句偈義，即知一切佛法。一切佛法皆攝在此一偈義中。』如是通達已心不懈怠，若至諸國城邑聚落，以慈悲心廣為人說，不求利養名聞讚歎，作如是願：『此四句偈願令他聞。以是善根因緣方便，願已令一切眾生多聞皆如阿難，及得如來辯。』是名菩薩摩訶薩行於方便。</p>
<p>「復次善男子！菩薩摩訶薩行於方便，若生貧窮家，是菩薩乃至乞食，若得一摶食用施僧。若施一人不以為愧，應作是念：『如佛所說，心增廣大勝以財施。我財施雖少，以一切智心，願是善根成一切智，令諸眾生悉得寶手猶如如來。』以是緣故，具足施戒禪定福處。是名菩薩摩訶薩行於方便。</p>
<p>「復次善男子！菩薩摩訶薩行於方便，若見聲聞緣覺多得利養尊重讚歎，是菩薩自以二緣慰喻其心。何等為二？所謂因菩薩故有諸如來，因如來故有聲聞緣覺。如是思惟：『二乘之人雖得利養，我猶勝彼。彼所食者是我父物，云何於中而生希望？』是名菩薩摩訶薩行於方便。</p>
<p>「復次善男子！菩薩摩訶薩行於方便，行施之時具六波羅蜜。何等為六？善男子！菩薩行方便時，若見乞兒除慳惜心，具足大施，是名檀波羅蜜。自持禁戒施持戒者，見破戒人勸令持戒，勸持戒已然後給施，是名尸波羅蜜。自除瞋恚行於慈愍，心無穢濁利益眾生等心而施，是名羼提波羅蜜。若施飲食湯藥，即時具足身心精進，去來進止屈伸俯仰，是名毘梨耶波羅蜜。若行施已其心得定，歡喜悅預專念不亂，是名禪波羅蜜。如是施已分別諸法，施者是誰？誰為受者？誰受報者？如是觀已無有一法名為施者、若受施人及受報者，是名般若波羅蜜。善男子！是名菩薩摩訶薩行於方便具六波羅蜜。」</p>
<p>爾時智勝菩薩白佛言：「世尊！未曾有也。菩薩摩訶薩行於方便，即於施時以此施故攝一切佛法及諸眾生。」</p>
<p>佛告智勝菩薩：「善男子！如汝所說。菩薩摩訶薩行於方便，以方便力故雖行少施，所得福德無量無邊阿僧祇。」</p>
<p>佛復告智勝菩薩：「善男子！菩薩摩訶薩雖至不退轉地，亦以方便而行於施，是名菩薩行於方便。善男子！有時惡知識教菩薩言：『汝何用久處生死？可於此身早入涅槃。』菩薩知已即應離之。『我如是大莊嚴教化一切眾生，是人為我作諸留難。若我不在生死中者，何能教化無量眾生？』」</p>
<p>智勝菩薩白佛言：「世尊！若有眾生以妄想故犯四重罪。」</p>
<p>佛告智勝菩薩：「善男子！若出家菩薩以妄想故犯四重罪，行方便菩薩能盡除滅。我今亦說無有犯罪及受報者。」</p>
<p>智勝菩薩白佛言：「世尊！云何菩薩犯罪？」</p>
<p>佛告智勝菩薩：「善男子！菩薩雖行解脫戒，於百千劫中噉果食草，能忍眾生善惡之語。若與聲聞緣覺共思惟法，善男子！是名菩薩摩訶薩犯於重罪。善男子！如聲聞人犯於重禁，非即此身得入涅槃。善男子！菩薩如是不除聲聞緣覺共思惟法，不捨不悔者，終不得成阿耨多羅三藐三菩提；若得佛法，無有是處。」</p>
<p>爾時尊者阿難白佛言：「世尊！我今晨朝入舍衛城次第乞食，見眾尊王菩薩與一女人同一床坐。」</p>
<p>阿難說是語已，即時大地六種震動。眾尊王菩薩於大眾中，上昇虛空高七多羅樹，語阿難言：「尊者！何有犯罪能住空耶？阿難！可以此事問於世尊，云何罪法？云何非罪？」</p>
<p>爾時阿難憂愁向佛，右膝著地手執佛足：「世尊！我今悔過。如是大龍，我說犯罪。如是菩薩，我求其過。世尊！我今悔過，唯願聽許。」</p>
<p>佛告阿難：「汝不應於大乘大士求覓其罪。阿難！汝聲聞人，於障處行寂滅定，無有留難斷一切結。阿難！行方便菩薩如是成就一切智心，雖在中宮婇女共相娛樂，不起魔事及諸留難，而得阿耨多羅三藐三菩提。何以故？阿難！行方便菩薩無有受如是眾生不以三寶勸化，若阿耨多羅三藐三菩提。阿難！若學大乘善男子善女人不離一切智心，若見可意五欲，即便在中共相娛樂。阿難！汝應作是念：『如此菩薩即是能成如來根本。』」</p>
<p>佛告阿難：「汝今諦聽諦聽。以何緣故，眾尊王菩薩摩訶薩與此女人同一床坐？阿難！彼女人者曾於過去五百世中，為眾尊王菩薩作婦。彼女人本習氣故，見眾尊王菩薩心生愛著繫縛不捨。此眾尊王菩薩威德端正持戒力故，見已歡喜踊躍在一獨處生如是心：『若眾尊王菩薩能與我共一床坐者，我當發阿耨多羅三藐三菩提心。』阿難！爾時眾尊王菩薩知彼女人心之所念，如是知已即於晨朝著衣持鉢入舍衛城次第乞食，至彼女家即入其舍。尋時思惟如是法門：『若內地大、若外地大，是一地大。以地大心執女人手共一床坐，眾尊王菩薩即於坐上而說偈言：</p>

<div class="lg regular" style="margin-left:2em;"><div class='lg-row'>「『如來不讚歎，　凡夫所行欲；</div>
<div class='lg-row'>離欲及貪愛，　乃成天人師。』」</div>
</div><p>佛告阿難：「時彼女人聞此偈已，心大歡喜<span class='corr'>踊</span><span class='corr'>躍</span>無量，即從坐起向眾尊王菩薩接足敬禮，說是偈言：</p>

<div class="lg regular" style="margin-left:2em;"><div class='lg-row'>「『我不貪愛欲，　貪欲佛所呵。</div>
<div class='lg-row'>離欲及貪愛，　乃成天人師。』</div>
</div><p>「說是偈已作如是言：『我先所生惡欲之心，今當悔過。』即生善欲發菩提心，願欲利益一切眾生。」</p>
<p>佛告阿難：「爾時眾尊王菩薩勸彼女人令發阿耨多羅三藐三菩提心已，即從坐去。阿難！汝觀是女人專心福報。我今以正遍知記彼女人，於此命終得轉女身當成男子。於將來世九十九劫，供養百千無量阿僧祇諸佛，具足一切佛法，得成為佛，號無垢煩惱如來、應供、正遍知。彼佛成道已，當是世時無有一人起不善心。阿難當知，行方便菩薩所攝眷屬，終不墮三惡道。」</p>
<p>爾時眾尊王菩薩從空中下，頂禮佛足。禮已白佛言：「世尊！菩薩行於方便，若為一人起大悲心合集善法，若似犯罪、若實犯罪，於百千劫墮大地獄。世尊！此菩薩堪受諸惡及地獄苦，以此善根願不捨一人。」</p>
<p>爾時世尊讚眾尊王菩薩言：「善哉善哉。善男子！菩薩成就如是悲心，雖受五欲不犯重罪，離於諸罪及遠一切墮惡道業。善男子！我念過去阿僧祇劫復過是數，時有梵志名曰樹提，於四十二億歲在空林中常修梵行。彼時梵志過是歲已，從林中出入極樂城，入彼城已見有一女。彼時女人見此梵志儀容端嚴，即起欲心，尋趣梵志以手執足，即時躄地。善男子！爾時梵志告女人曰：『姊何所求？』女曰：『我求梵志。』梵志言：『姊！我不行欲。』女曰：『若不從我，我今當死。』善男子！爾時樹提梵志如是思惟：『此非我法亦非我時。我於四十二億歲修淨梵行，云何於今而當毀壞？』彼時梵志強自頓抴得離七步，離七步已生哀愍心，如是思惟：『我雖犯戒墮於惡道，我能堪忍地獄之苦。我今不忍見是女人受此苦惱，不令是人以我致死。』善男子！爾時梵志又如是思惟已，還至女所，以右手捉作如是言：『姊起，恣汝所欲。』善男子！爾時梵志於十二年中共為家室，過十二年已尋復出家，即時還具四無量心，具已命終生梵天中。善男子！汝勿有疑。爾時梵志即我身是，彼女人者今瞿夷是。善男子！我於爾時為彼女欲暫起悲心，即得超越十百千劫生死之苦。善男子！汝如是觀，若餘眾生由愛欲故墮於地獄，行方便菩薩由生梵天。是名菩薩摩訶薩行於方便。」</p>
<p>佛復告智勝菩薩：「善男子！若舍利弗、大目犍連等行方便者，不令瞿伽離墮於地獄。何以故？善男子！我念過去世鳩留孫佛時，有一比丘名曰無垢，在空林野止住窟中。去窟不遠有五仙人。當爾之時卒起大雲而降大雨，時有貧女道遇暴雨寒裸恐怖，即入無垢所住窟中。時雨既止，無垢比丘共此女人從窟而出。時五仙人見此事已心生荒穢，各相謂言：『無垢比丘心懷奸諂作不淨行。』時無垢比丘知彼仙人心之所念，即踊身虛空高七多羅樹。時五仙人見無垢比丘上昇虛空，見已復相謂言：『我等所見書記經論，若人作不淨行，不能如是飛昇虛空；若修淨行則能如是。』彼時仙人即向無垢五體投地合掌悔過，不敢覆藏。」</p>
<p>佛告智勝菩薩：「善男子！爾時無垢比丘若不作如是方便飛昇虛空者，此五仙人即此生身入於地獄。善男子，爾時比丘豈異人乎？即彌勒菩薩是。善男子！汝今當知，舍利弗、目犍連若作如是方便飛昇虛空者，瞿伽離比丘不墮地獄。善男子！汝今當知，如諸菩薩摩訶薩所行方便，聲聞緣覺之所無有。善男子！譬如婬女善知六十四態，為財寶故媚言誘他詐許捨身，所重之物無所匱惜，後得彼物。得彼物已，驅逐令去不生悔心。善男子！行方便菩薩能知隨宜行於方便，如是教化一切眾生，隨其所欲而為現身，於所須物心無悋惜，乃至捨身為眾生故，愛樂善根不求果報。知諸眾生作善根已心無退轉，即於爾時心生捨離，所現五欲永無戀著。善男子！譬如黑蜂在畜生中，於一切花雖經香味，而於其中無依止想無所愛著，於花葉莖香不持而去。善男子！菩薩摩訶薩行於方便亦得如是，為化眾生處於五欲見法無常，不以常想而起於愛，又不自害亦不害他。善男子！如小種子雖生於牙，然其本色無所虧損不生異物。善男子，如是空、無相、無作、無我智慧種子，菩薩雖有煩惱於五欲娛樂，不生三惡道牙，不損善根之色亦不退轉。善男子！譬如魚師以食塗網投之深淵，既滿所求即尋牽出。善男子！行方便菩薩亦復如是，以空、無相、無作、無我智慧勳修其心結以為網，一切智心以為塗食，雖投五欲污泥之中，如其所願牽出欲界，命終之後生於梵世。善男子！譬如有人善知呪術，為官所執被五繫縛，此人自以呪術力故即斷五縛隨願而去。善男子！如是菩薩摩訶薩行於方便，雖處五欲共相娛樂，為化眾生如其所求，以一切智呪斷五欲縛生於梵世。善男子！譬如士夫善知戰法，藏一利刀衛送行人。而彼眾中無有一人能知此人密懷奇謀而反輕之，更生憐愍無敬重心，各相謂言：『彼人既無器仗亦無伴黨，此非健士復無勢力，自身不救何能濟人？此若壞賊無有是處。彼人必當受諸困厄。』時彼士夫遂至空澤，群賊俱發。爾時士夫牢自莊嚴，尋時即出所藏之刀，始一擲刀群賊喪命，諸賊既壞復還藏刀。善男子！行方便菩薩善藏智刀，而以方便處於五欲共相娛樂，為化眾生。聲聞見此方便菩薩處於五欲共相娛樂，不知方便故生濁心，或復憐愍謂為放逸：『如是之人尚不自度，況能救度一切眾生？若能壞魔無有是處。』爾時菩薩善用方便智慧之刀，如其所求斷諸煩惱盡令摧滅，以智慧刀至淨佛土，無諸女人乃至無有一念欲想。」</p>
<p>爾時有菩薩名曰愛作，入舍衛城次第乞食，漸漸遂至一長者家。長者有女名曰德增，住高樓上。彼時女人聞菩薩聲，尋持食出向愛作菩薩。女見菩薩取其形容相好音聲，欲心即起為欲所燒，即時命終骨節解散。愛作菩薩見德增女，亦起惡覺婬欲之心。于時愛作菩薩即自思惟：「云何彼法？法者為著。云何彼眼？何者此眼？眼性非知，但是肉團，不愛不知、不思不覺、無所分別、其性本空。耳鼻舌身意法亦復如是。」薄皮厚皮、血肉脂肪、髮毛爪齒、骨髓筋脈，從足至頂如是觀已，若內若外無有一法而可愛著、若瞋若癡。於一切法如實觀，即離欲心得無生忍。得無生忍已，其心歡喜踊躍無量，即昇虛空高一多羅樹，遶舍衛城七匝。</p>
<p>爾時世尊見愛作菩薩飛騰虛空，猶如鵝王無所罣礙。佛見是已告阿難言：「阿難！汝見愛作菩薩飛騰虛空，猶如鵝王無所礙不？」</p>
<p>阿難言：「唯然已見。」</p>
<p>佛告阿難：「是愛作菩薩因起欲心推求諸法，即壞魔眾當轉法輪。」</p>
<p>時德增女命終之後生三十三天，轉于女身得成男子，自然處於七寶宮殿，縱廣正等十二由旬，有萬四千諸天婇女以為侍衛。是德增天子得識宿命推先業行：「以何業緣而來生此？」如是思惟已，見舍衛城中作長者女，因見愛作菩薩生婬欲心，欲心熾盛即身命終，便轉女身得成男子。「我以是事得無量神力。」爾時德增天子如是思惟：「因起婬欲得如是報。今我於愛作菩薩心甚清淨禮敬供養。我今若住先受五欲，此非我宜。」如是思惟已，當詣如來并欲見於愛作菩薩禮敬供養。時德增天子與其眷屬，持天花香塗香末香，即於初夜來至佛所，自以光明普照祇洹，入覲世尊及見愛作，即以天花末香塗香供養於佛，頂禮佛足及愛作菩薩、一切大眾，右遶三匝，合掌向佛即說偈言：</p>

<div class="lg regular" style="margin-left:1em;"><div class='lg-row'>「天人之尊，　不可思議，　菩薩所行，</div>
<div class='lg-row'>亦不可議。　如來之法，　不可思議，</div>
<div class='lg-row'>大名稱者，　亦不可議。　我昔舍衛，</div>
<div class='lg-row'>曾為童女，　在長者家，　名曰德增。</div>
<div class='lg-row'>其年幼少，　顏貌端正，　父母愛念，</div>
<div class='lg-row'>為作遮護。　如來世尊，　無有輕戲，</div>
<div class='lg-row'>有子愛作，　有大威德。　入舍衛城，</div>
<div class='lg-row'>而行乞食，　漸到我父，　所止之舍。</div>
<div class='lg-row'>我時聞其，　好妙音聲，　心大歡喜，</div>
<div class='lg-row'>即持食出。　尋時向於，　行大心者，</div>
<div class='lg-row'>如來之子，　愛作菩薩。　見菩薩時，</div>
<div class='lg-row'>已在我心，　觀其淨妙，　心生染欲。</div>
<div class='lg-row'>我若不得，　內心所願，　便當即時，</div>
<div class='lg-row'>身命殞沒。　我於爾時，　口不能言，</div>
<div class='lg-row'>手所持食，　不能與之。　內心懷熱，</div>
<div class='lg-row'>而發婬欲，　是時身熱，　尋便命終。</div>
<div class='lg-row'>我時命終，　經一念頃，　尋得上生，</div>
<div class='lg-row'>三十三天。　離於最下，　女人之身，</div>
<div class='lg-row'>得成男子，　為人所讚。　勝妙宮殿，</div>
<div class='lg-row'>自然而出，　種種妙寶，　人之所珍。</div>
<div class='lg-row'>具足一萬，　四千婇女，　如是眷屬，</div>
<div class='lg-row'>是我所有。　我以此緣，　尋觀宿命，</div>
<div class='lg-row'>而自思惟，　即知往因。　因發欲心，</div>
<div class='lg-row'>得如是報，　我以染心，　視於愛作，</div>
<div class='lg-row'>由見菩薩，　得喜光明。　我身所出，</div>
<div class='lg-row'>光明之焰，　因彼業緣，　得如是報。</div>
<div class='lg-row'>我終不願，　求於二乘，　所願之處，</div>
<div class='lg-row'>唯佛知之。　婬欲之心，　得報尚爾，</div>
<div class='lg-row'>何況能作，　善心供養。　如我於今，</div>
<div class='lg-row'>向於世尊，　發如是願，　求一切智。</div>
<div class='lg-row'>假使所行，　劫如恒沙，　終不退轉，</div>
<div class='lg-row'>於佛智慧。　遇善知識，　愛作菩薩，</div>
<div class='lg-row'>今我當以。　真法供養，　若餘供養，</div>
<div class='lg-row'>非為供養，　唯發菩提，　是真供養。</div>
<div class='lg-row'>行於菩提，　最勝最尊。　更不以欲，</div>
<div class='lg-row'>視諸女人，　我願如是，　離於女身。</div>
<div class='lg-row'>向諸佛說，　四無所畏，　我之父母，</div>
<div class='lg-row'>尋曉見我，　身壞碎爛，　悲號啼哭。</div>
<div class='lg-row'>父母謂之，　比丘所為，　稱怨啼哭，</div>
<div class='lg-row'>呵罵比丘。」　佛之神力，　令彼天子，</div>
<div class='lg-row'>至父母所，　呵責諫喻：　「於此比丘，</div>
<div class='lg-row'>勿生瞋恚，　莫於長夜，　受諸苦惱。</div>
<div class='lg-row'>德增女人，　先命終已，　即得上生，</div>
<div class='lg-row'>三十三天。　離於女身，　得成男子，</div>
<div class='lg-row'>為天人身，　光明遠照。　父母今當，</div>
<div class='lg-row'>詣世尊所，　先不善心，　今應悔過。</div>
<div class='lg-row'>若除如來，　諸佛世尊，　更無有人，</div>
<div class='lg-row'>可歸依者。」　以無畏心，　勸喻父母，</div>
<div class='lg-row'>即時父母，　得聞佛名。　尋共和合，</div>
<div class='lg-row'>至於釋迦，　牟尼佛所。　至佛所已，</div>
<div class='lg-row'>頭頂敬禮，　二足之尊。　「今者悔過，</div>
<div class='lg-row'>本瞋恚心；　恭敬尊重，　人中之尊。</div>
<div class='lg-row'>今者應問，　如來自知。　云<span class='corr'>何</span>供養，</div>
<div class='lg-row'>佛法及僧？　云何修習，　行於善行？</div>
<div class='lg-row'>如是所問，　願為說之，　若得聞已，</div>
<div class='lg-row'>專心修行。」　佛知父母，　其心決定，</div>
<div class='lg-row'>天人之師，　說如是言：　「若欲供養，</div>
<div class='lg-row'>一切諸佛，　專心堅固，　發菩提心。」</div>
<div class='lg-row'>德增父母，　及諸眷屬，　其數具足，</div>
<div class='lg-row'>滿五百人。　聞天人師，　如是之言，</div>
<div class='lg-row'>發菩提心，　而作大願。　爾時佛告，</div>
<div class='lg-row'>賢者阿難：　「汝今善聽，　我之所說。</div>
<div class='lg-row'>菩薩所行，　不可思議，　無上智慧，</div>
<div class='lg-row'>及以方便。　愛作菩薩，　數數發願，</div>
<div class='lg-row'>女人見我，　若發欲心，　尋時得離，</div>
<div class='lg-row'>於女人身，　得成男子，　為人所尊。</div>
<div class='lg-row'>阿難汝觀，　德力如是，　若犯非法，</div>
<div class='lg-row'>應墮惡道。　健士行之，　得壞魔眾，</div>
<div class='lg-row'>令彼生天，　得為天人。　今此天子，</div>
<div class='lg-row'>供養於我，　其心恭敬，　正向菩提。</div>
<div class='lg-row'>彼當供養，　無量世尊，　來世成佛，</div>
<div class='lg-row'>號曰善見。　此五百人，　向菩提者，</div>
<div class='lg-row'>亦當作佛，　為天人師。　佛有是德，</div>
<div class='lg-row'>誰不供養？　是處深信，　得無量樂。</div>
<div class='lg-row'>非一女人、　非二非三，　無量百千，</div>
<div class='lg-row'>那由他億，　見於愛作，　發婬欲心，</div>
<div class='lg-row'>尋即命終，　得為男子。　大醫藥王，</div>
<div class='lg-row'>有大名稱，　如是菩薩，　誰不尊敬？</div>
<div class='lg-row'>雖生欲心，　更得快樂，　況於菩薩，</div>
<div class='lg-row'>生恭敬心。」</div>
</div>
<p class='juan'>大寶積經卷第一百六</p></div>
</div><!-- end of div[@id='body'] -->
</body></html>