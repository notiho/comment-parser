<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大寶積經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='hui'>
<div class='div-pin'>
<p class='juan'><a id='mulu248' />大寶積經卷第七十八</p><p class="byline">後秦三藏羅什譯</p><a id='mulu249' />
<p class='h2'>富樓那會第十七之二具善根品第四</p><p>爾時佛告富樓那：「菩薩摩訶薩發於大乘，常當修習親近四法，則能具攝一切善法，亦能具足一切善根。何等四法？富樓那！善男子善女人發大乘心，修習親近行忍辱法。如是修行忍辱法時，如心平等故，則得平等波羅蜜，亦得一切眾生平等波羅蜜，是菩薩成就心平等波羅蜜、智平等波羅蜜。若行若立、若坐若臥、若覺若睡，時有人來，若持屎瓶、若持毒瓶、若持沸湯瓶、若諸糞掃、若持火炭、若持屎尿、若持熱灰、搥其頭上、若搥其身，菩薩於此不應瞋恨令心散亂而生忿恚，不應自言我有何罪，又不應以惡心視彼，但應一心求自利法，於所修事專心不捨。應當如是調伏其心：『是人為以何因緣故，持此屎瓶毒瓶灰火來加我身？我身不以此物因緣而得痛惱。』菩薩是時應如是觀眾因緣法，誰與此物？此物異誰？以何物與？是人如是如實思惟，不見有法誰是與者、誰是受者、何者是法。如是正念思惟觀時，此彼不可得故，一切諸法皆不可得、皆不可見。是菩薩不得、不見一切法故，不生瞋恨。富樓那！若菩薩如是思惟猶有瞋恨心起，復應如是正念思惟：『何觸因緣使我身痛？是諸觸者為觸何處？為在於身、為在於心？若在身者，身如草木瓦石影像，無覺無知，非我非彼。若在心者，心無形色，念念生滅須臾不住，非我非彼。但以虛妄憶想分別，說言是苦、是樂、不苦不樂。我今不應生此虛妄憶想分別，我今應觀平等實相，我當修習賢聖所作，不應隨逐凡夫所作。何等為是賢聖所作？謂於諸法遠離解脫。我為遠離故學，不為和合故學。如是虛妄憶想分別是皆和合。為誰和合？為是貪欲和合。為是瞋恚愚癡和合。云何名為貪欲瞋恚愚癡和合？以身癡故、身見癡故、貪身見故，身受苦時瞋恚他人，是名瞋恚和合。有以身見癡故、貪身見故，不隨意故瞋恚他人，是名愚癡和合。若人如是，三毒所縛，或起如是罪業因緣，諸佛不救，何況餘人。我應善觀諸因緣法、觀於空法。』菩薩如是隨順正觀諸因緣法，不見有法誰與誰受、以何物與。爾時菩薩當作是念：『一切諸法從眾緣生，自性本空定不可得。我當云何於無所得虛妄法中，得法作業而生瞋恚、起行因緣？我今應生無瞋恨心，修行無作無起無生之法，當觀空法不隨我心。我今應觀不作不起無生之法，不應依止起作之法。我應如實思惟諸法，我今不應於此虛妄無所有中而強作法，虛妄強作謂是瞋恨。所以者何？依止法體則有瞋恨，諸法實相畢竟空中無法本體可依止者。』菩薩如是思惟諸法，其心寂然瞋恨不起。</p>
<p>「又是菩薩，若行若立、若坐若臥、若覺若睡，時有人來，以好美香末香塗香、以好名花散其身上，若以上妙香花瓔珞、<span class='corr'>瞻</span>蔔花、鬘婆梨師花、鬘眾華瓔珞以覆其身，若以上妙細軟衣服，謂加尸衣、若拘攝衣、若拘珍婆衣、若憍施耶衣、若芻摩衣、若劫貝衣、若細欽婆羅、若細繒衣，以如是等柔軟細衣以覆其身。若以上妙繒蓋幢幡張施其上，若以諸天名花香妙、衣珍寶瓔珞以覆其身，若以天上甘美飲食而以進上。菩薩於此種種供養，不應生愛令心貪著，不以此緣親附其人。隨順其意往來問訊，不應偏心而起愛著。菩薩於此應以等心，通達一切諸法平等，應作是念：『我於眾生不應瞋恨、不應愛念。所以者何？憎愛二事俱是煩惱。我今於此不應生愛，應善通了諸法如實。所以者何？諸煩惱中，愛緣所合此最為重。如是煩惱深徹骨髓，謂於能生結使法中愛心染著。所以者何？所貪著事若不隨意則生瞋恨。人皆自欲貪愛其身，有侵惱者則生瞋恨。是故當知，瞋恚則是染愛果報，貪著則是愚癡果報。我今當離染愛惡心，於諸法中無所貪著。我等不為貪欲故學、不為瞋恚故學、不為愚癡故學，我當廣學諸法真實，於諸法相如實觀之，隨所說中當如實行。但應依止業報因緣，於諸供養苦惱事中，當知皆是宿業行緣，是故於諸隨順法中不生喜愛、違逆法中不生瞋恨，但應清淨其心無所忿恚，不令隨愛隨瞋隨癡惡法得生於心。』富樓那！菩薩成就此初法者，能得具足一切功德。」</p>
<p>爾時世尊欲明了此義而說偈言。</p>

<div class="lg regular" style="margin-left:1em;"><div class='lg-row'>「我常讚智慧，　亦讚持戒者，</div>
<div class='lg-row'>稱揚行忍辱，　亦常讚多聞。</div>
<div class='lg-row'>我讚行善法，　慈心愛語者，</div>
<div class='lg-row'>為饒益眾生，　隨宜讚眾德。</div>
<div class='lg-row'>我常訶五欲，　瞋恨愚癡人，</div>
<div class='lg-row'>嫉妬慢諂曲，　濁亂嬈眾生。</div>
<div class='lg-row'>懈怠嬾惰心，　<span class='corr'>[怡-台+龍]</span>戾難與語，</div>
<div class='lg-row'>背恩無反復，　小事發大恚。</div>
<div class='lg-row'>貪求於利養，　我當得利養，</div>
<div class='lg-row'>不欲令人得，　是等我不讚。</div>
<div class='lg-row'>小智於利養，　自欲嫉彼得，</div>
<div class='lg-row'>於他家生苦，　是等我不讚。</div>
<div class='lg-row'>為求得利養，　轉易威儀行，</div>
<div class='lg-row'>此命非清淨，　離我法甚遠。</div>
<div class='lg-row'>不修行道者，　有此諸過咎，</div>
<div class='lg-row'>是等惡道緣，　無一事可讚。</div>
<div class='lg-row'>不斷惡我見，　貪愛心則多，</div>
<div class='lg-row'>貪愛心多故，　勤求於利養。</div>
<div class='lg-row'>菩薩作是念：　『行忍益眾生，</div>
<div class='lg-row'>摧伏剛強心，　疾得成佛道。</div>
<div class='lg-row'>我當行慈心，　忍辱愍眾生，</div>
<div class='lg-row'>而知諸法空，　從緣無所屬。</div>
<div class='lg-row'>何緣有諸法？　是法興於心，</div>
<div class='lg-row'>妄想生瞋恚，　不念則皆空。</div>
<div class='lg-row'>妄想生三界，　相續身不絕，</div>
<div class='lg-row'>不分別妄想，　則無如是過。』</div>
<div class='lg-row'>常思量諸法，　知皆從緣生，</div>
<div class='lg-row'>常觀諸法空，　而能度一切。</div>
<div class='lg-row'>離戒苦眾生，　憍慢所傷害，</div>
<div class='lg-row'>為說滅苦法，　多有所饒益。</div>
<div class='lg-row'>若人從東來，　南西北四維，</div>
<div class='lg-row'>執持屎毒瓶，　以搥其頭上。</div>
<div class='lg-row'>我不生瞋心，　誰與誰受者？</div>
<div class='lg-row'>何法名為我？　觀以勤精進。</div>
<div class='lg-row'>不惡色視彼，　何罪而見加，</div>
<div class='lg-row'>但發堅強思，　慈心覆於彼。</div>
<div class='lg-row'>知是宿業緣，　今受此果報，</div>
<div class='lg-row'>償已更不作，　安住佛道中。</div>
<div class='lg-row'>餘人無有此，　輕毀苦惱事，</div>
<div class='lg-row'>此必是業緣，　雖久而不失。</div>
<div class='lg-row'>眾生在世間，　常起善惡業，</div>
<div class='lg-row'>我今受此苦，　當知是業緣。</div>
<div class='lg-row'>若還以惡報，　後復受苦果，</div>
<div class='lg-row'>寧可以惡事，　而加於彼人。</div>
<div class='lg-row'>當求無上法，　求已為人說，</div>
<div class='lg-row'>度脫眾生類，　一切諸苦惱。</div>
<div class='lg-row'>若人以香花，　瓔珞供養我，</div>
<div class='lg-row'>不應生愛心，　當習平等觀。</div>
<div class='lg-row'>憎愛則非道，　常應行捨心，</div>
<div class='lg-row'>當正觀諸法，　誰與誰受者？</div>
<div class='lg-row'>空與空受耶？　內空外亦空，</div>
<div class='lg-row'>空無與無受，　一切皆無我。</div>
<div class='lg-row'>空無有貪離，　空無有煩惱，</div>
<div class='lg-row'>亦無有清淨，　離垢淨是空。</div>
<div class='lg-row'>空中無分別，　空中無諸性，</div>
<div class='lg-row'>空常空無相，　是比清淨道。</div>
<div class='lg-row'>若使有人來，　段段解我身，</div>
<div class='lg-row'>於中不生恚，　知從業緣有。</div>
<div class='lg-row'>眾生起善惡，　隨業自受果，</div>
<div class='lg-row'>我必先世惡，　今受此苦報。</div>
<div class='lg-row'>今受此惡報，　觀身如影像，</div>
<div class='lg-row'>水沫幻化炎，　無空畢竟空。</div>
<div class='lg-row'>若人支解身，　有人將養我，</div>
<div class='lg-row'>當念報恩者，　不以為歡喜。</div>
<div class='lg-row'>利養不以喜，　惡罵不瞋恨，</div>
<div class='lg-row'>二皆是障礙，　非佛正真道。</div>
<div class='lg-row'>當離諸一切，　貪愛瞋恚心，</div>
<div class='lg-row'>常當修空寂，　悉斷諸障礙。</div>
<div class='lg-row'>忍辱十力本，　諸佛神通原，</div>
<div class='lg-row'>無礙智大悲，　皆以忍為本。</div>
<div class='lg-row'>四諦念正勤，　根力覺道分，</div>
<div class='lg-row'>皆以忍為本，　何智不修忍？</div>
<div class='lg-row'>我於波羅奈，　轉無上法輪，</div>
<div class='lg-row'>亦以忍為本，　諸佛常讚忍。</div>
<div class='lg-row'>汝等亦應修，　空忍無生滅，</div>
<div class='lg-row'>諸法相常爾，　乃得佛功德。</div>
</div><p>「復次富樓那！菩薩摩訶薩能離五欲，常樂出家心順出家，趣向出家不貪五欲。得出家已離諸憒閙，遠處山林不失善法。菩薩成就此第二法，則能具足一切功德。」爾時世尊以偈頌曰：</p>

<div class="lg regular" style="margin-left:1em;"><div class='lg-row'>「心常樂出家，　而能常出家，</div>
<div class='lg-row'>常樂在山林，　增益功德處。</div>
<div class='lg-row'>親近在空閑，　即離五欲著，</div>
<div class='lg-row'>此中無眾閙，　失諸善法緣。</div>
<div class='lg-row'>無有諸語言，　往來問訊事，</div>
<div class='lg-row'>空閑寂然快，　諸佛所稱讚。</div>
<div class='lg-row'>是故諸菩薩，　所應常親近，</div>
<div class='lg-row'>勿貪樂聚落，　近生利養心。</div>
<div class='lg-row'>若得利養喜，　失則生憂惱，</div>
<div class='lg-row'>此人供養佛，　不名為供養。</div>
<div class='lg-row'>欲除如是過，　當離諸利養，</div>
<div class='lg-row'>遠離在空閑，　修習於空法。</div>
</div><p>「復次富樓那！菩薩常學求法，求已讀誦，謂求淨戒頭陀細法、不求多欲無厭足法，求滅貪欲不益貪欲，求破瞋恚不增瞋恚，求斷愚癡不益愚癡，求破憍慢不求起慢，求破我慢不求長慢，求斷我我所法、不求增我我所法，求無我法、不求依止我人眾生壽命法，常求能得大智慧法、不求退失大智慧法，常求為得無等慧法、不為求得小慧法，求得具足一切諸法、不求不具足諸功德法。求如是法，求已讀誦，思惟正觀，如所說行，為人演說，不求世利乃至不求稱讚善哉，教多眾生令住是法。富樓那！菩薩成就此第三法，能得具足一切功德。」爾時世尊以偈頌曰：</p>

<div class="lg regular" style="margin-left:1em;"><div class='lg-row'>「菩薩樂出家，　持戒行頭陀，</div>
<div class='lg-row'>以是增智慧，　智雨益終流。</div>
<div class='lg-row'>得是深淨法，　正念思其義，</div>
<div class='lg-row'>於如所說中，　能如所聞行。</div>
<div class='lg-row'>常以清淨心，　為人廣解說，</div>
<div class='lg-row'>饒益諸眾生，　心無所悕望。</div>
<div class='lg-row'>得諸功德味，　自住是法中，</div>
<div class='lg-row'>亦令餘人住，　是故增佛法。</div>
<div class='lg-row'>若於無量劫，　所集諸功德，</div>
<div class='lg-row'>令皆現在前，　攝入菩薩道。</div>
<div class='lg-row'>故應求深法，　佛所稱讚者，</div>
<div class='lg-row'>常為眾生說，　功德從是生。</div>
</div><p>「富樓那！菩薩摩訶薩安住持戒頭陀法中，能具一切善根福德。富樓那！過去久遠無量無邊不可思議阿僧祇劫，爾時有佛，號彌樓揵馱如來、應供、正遍知、明行足、善逝、世間解、無上士、調御丈夫、天人師、佛、世尊。佛壽六十歲。一會說法，八十億比丘得阿羅漢道。富樓那！彌樓揵馱佛滅後，法住五百歲。般涅槃後七日之中，諸大弟子皆亦隨佛入於涅槃。富樓那！是佛出於五濁惡世，如我今也。諸大弟子滅度之後，多有眾生皆作是念：『沙門法中安隱快樂。我等何不各共出家？』作是念已，咸剃鬚髮法服出家。出家之後唯行三事：一常周旋往來白衣舍，二唯貪著利養自活，三長肌肥無有福慧。行是三事不修餘業，百歲之後諸大弟子皆悉滅盡。是等比丘多與白衣和合，佛諸深經持戒頭陀細行妙法多皆廢捨不復讀誦。富樓那！當爾之時，諸比丘眾樂行五欲貪嗜飲食。爾時國王唯有一子，名陀摩尸利，王甚愛重，時於靜處而作是念：『彌樓揵馱佛為得何法？今諸弟子皆共放逸，與諸白衣所行無異。』作是思惟疑時，有天神來至其所，隱身不現而作是言：『王子！彌樓揵馱佛所得深法清淨決定。』爾時王子聞天所說，即作是言：『彌樓揵馱佛所得深法清淨決定，其事云何？』答言：『王子！是法無色無受想行識、無陰界入、無有五欲亦無欲心。彌樓揵馱佛得是深法清淨決定，為眾生說。』爾時王子復問天言：『我等可得聞是法不？可得解知如說行不？』天言：『王子！汝能一心勤行精進，得之不難。』富樓那！爾時王子即作是念：『今是天神開悟我意，我當出家求是深法。』即詣父母，頭面作禮，白父母言：『我今欲於彌樓揵馱佛法中出家為道。』父母報言：『汝今何用捨我出家？今諸道人於佛法中白衣無異。』爾時父母以偈答言：</p>

<div class="lg regular" style="margin-left:2em;"><div class='lg-row'>「『今諸比丘眾，　放逸受五欲，</div>
<div class='lg-row'>耕種行販賣，　白衣無有異。</div>
<div class='lg-row'>貧窮多苦惱，　不能自活者，</div>
<div class='lg-row'>如是諸人等，　求活故出家。</div>
<div class='lg-row'>汝今生王家，　富樂受五欲，</div>
<div class='lg-row'>多諸珍寶物，　何用出家為？』</div>
</div><p>「陀摩尸利王子以偈答父母言：</p>

<div class="lg regular" style="margin-left:2em;"><div class='lg-row'>「『我不求榮位，　若得當捨離，</div>
<div class='lg-row'>我今唯欲求，　佛法深淨戒。</div>
<div class='lg-row'>有天開悟我，　勸進我出家，</div>
<div class='lg-row'>佛所說深法，　我冀當得知。</div>
<div class='lg-row'>我聞天所說，　心中大歡喜，</div>
<div class='lg-row'>佛法今欲滅，　我當助護持。』</div>
</div><p>「父母以偈答陀摩尸利言：</p>

<div class="lg regular" style="margin-left:2em;"><div class='lg-row'>「『深經已滅盡，　無有持誦者，</div>
<div class='lg-row'>汝今當何從，　得聞佛深法？</div>
<div class='lg-row'>若於四眾中，　有誦深義者，</div>
<div class='lg-row'>汝先從彼受，　然後可出家。』</div>
</div><p>「陀摩尸利以偈答父母言：</p>

<div class="lg regular" style="margin-left:2em;"><div class='lg-row'>「『我今勤精進，　淨戒行頭陀，</div>
<div class='lg-row'>遠處山林中，　求佛深淨法。』</div>
</div><p>「富樓那！陀摩尸利說此偈已，頭面作禮辭行出家，父母默然不能制止。即詣比丘，剃除鬚髮著袈裟受戒，以恭敬心問諸比丘：『彌樓揵馱佛云何說法教諸弟子？我得聞已當如說修行。』富樓那！諸比丘語陀摩尸利比丘言：『我等不聞佛所說法，但隨和尚諸師所行。汝今亦應行如是法。』爾時陀摩尸利比丘答諸比丘言：『汝等必從貧賤出家，是故今者但貴衣食，所行如是白衣無異。汝等今應與我共求佛深淨法。』時諸比丘以偈答陀摩尸利比丘言：</p>

<div class="lg regular" style="margin-left:2em;"><div class='lg-row'>「『我等所為者，　是事皆已得，</div>
<div class='lg-row'>衣食極豐足，　免離王使役，</div>
<div class='lg-row'>安隱甚快樂，　無敢輕慢者，</div>
<div class='lg-row'>白衣時苦惱，　今皆無復有。</div>
<div class='lg-row'>是即名涅槃，　第一快安樂，</div>
<div class='lg-row'>過是事以外，　我皆不復用。</div>
<div class='lg-row'>我等多衣鉢，　湯藥物甚多，</div>
<div class='lg-row'>白衣常給施，　檀越家亦多。』</div>
</div><p>「富樓那！爾時陀摩尸利比丘聞諸比丘說此偈已，心則悲惱涕零啼泣。詣餘精舍，復以是事問諸比丘：『彌樓揵馱佛云何說法教諸弟子？我得聞已當如說行。』諸比丘眾亦如是答。爾時陀摩尸利比丘即便捨離此諸比丘，獨入山林幽遠之處，精誠一心欲求深法。先時彌樓揵馱佛諸弟子中有大弟子名為堅牢，修空閑行獨住深山，少欲知足心樂遠離，所作已辦，六通三明大阿羅漢，亦如我今摩訶迦葉。是堅牢比丘所住深山石窟壁上，書此偈言：</p>

<div class="lg regular" style="margin-left:2em;"><div class='lg-row'>「『生死不斷絕，　貪欲嗜味故，</div>
<div class='lg-row'>養怨入丘塚，　唐受諸辛苦。</div>
<div class='lg-row'>身臭如死尸，　九孔流不淨，</div>
<div class='lg-row'>如廁蟲樂糞，　愚貪身無異。</div>
<div class='lg-row'>憶想妄分別，　則是五欲本，</div>
<div class='lg-row'>智者不分別，　五欲則斷滅。</div>
<div class='lg-row'>邪念生貪著，　貪著生煩惱，</div>
<div class='lg-row'>正念無貪著，　餘煩惱亦盡。』</div>
</div><p>「富樓那！堅牢比丘石窟壁上書此四偈。陀摩尸利比丘經歷深山，見此石窟壁上四偈。見已讀誦思惟其義，未久之間得五神通，至彌樓揵馱佛本所燒處。到已作禮圍遶三匝，結跏趺坐發誓願言：『我不見佛、不聞餘法，不起於此。』富樓那！彌樓揵馱佛所說經名八百千門，釋提桓因誦持是經。釋提桓因知陀摩尸利比丘深心愛法，從忉利天上來下至其所，為說八百千門經，又與四多聞本句、七種重句、十四門句。陀摩尸利比丘聞已誦持，於諸法中得智慧明，彌樓揵馱佛所說清淨應空應離諸深妙經自然在心。又彌樓揵馱佛為現其身，及比丘眾并所住處精舍床榻，大會四眾，天、龍、夜叉、揵闥婆、阿修羅、迦樓羅、緊那羅、摩睺羅伽、人非人等，一切眾會悉令得見。陀摩尸利比丘於諸法中得智慧眼，從坐處起，漸漸遊行還至本國到父母所，為說清淨應空應離諸深妙經，稱揚讚佛法眾功德。</p>
<p>「富樓那！爾時陀摩尸利比丘父母宮人、大臣官屬，聞是法已信心恭敬，語陀摩尸利比丘言：『唯願大德濟度我等，得於彌樓揵馱佛法中出家。』富樓那！爾時八萬四千人俱，隨逐國王及王夫人一時出家。出家之後，皆號陀摩尸利語諸比丘眾。富樓那！是陀摩尸利比丘還令彌樓揵馱佛法續復熾盛，使多眾生得住其中，是其宿命大慈悲心願護法故。於是陀摩尸利比丘，從一聚落至一聚落，從城至城從國至國，遊行稱讚彌樓揵馱佛及弟子功德。又以清淨應空應離諸深經法，為諸眾生廣演解說。爾時陀摩尸利比丘多為眾人供養恭敬，尊重讚歎名聞流布。富樓那！陀摩尸利比丘如是廣益諸眾生已，後則命終。其諸弟子比丘、比丘尼、優婆塞、優婆夷皆共和合，以一切香木為積供養燒身。共起塔廟縱廣十里，以眾花香末香塗香瓔珞幡蓋，供養恭敬尊重讚歎。</p>
<p>「富樓那！陀摩尸利比丘臨命終時，願還生此閻浮提內。即得隨願生在王家，名為得念。於彌樓揵馱佛後第三百歲法中出家，以其本願宿命智故，諸門句陀羅尼句自然還得。以得陀羅尼力故，先未聞經能為眾生敷演廣說，不說前身曾所說者。富樓那！時諸陀摩尸利比丘眾中，深智明利厚善根者，聞得念所說諸經，心皆隨喜信受恭敬，供養守護得念比丘。其中比丘無有威德鈍根者、頑鈍闇塞薄善根者，聞得念比丘所說新法，不信不受違逆說過，作是言：『如是等經，我等不從和上諸師所聞，本亦不從陀摩尸利大師所聞。』富樓那！其中深智、依止義者不隨語言，以依義故心不違逆，不違逆故則護彌樓揵馱佛法，恭敬守護得念比丘。富樓那！爾時比丘、比丘尼、優婆塞、優婆夷，有八十那由他人隨順得念比丘所說經法。富樓那！時陀摩尸利諸弟子眾別為二部：一名陀摩尸利諸比丘眾，二名得念諸比丘眾。得念比丘不說我是陀摩尸利。所以者何？陀摩尸利比丘人皆謂得阿羅漢道非是菩薩，若自說者人則疑惑。得念比丘人皆知是菩薩非阿羅漢。富樓那！得念比丘如是廣利諸眾生已，後復命終。諸弟子眾以一切香木為積供養燒身。四眾普集，為欲供養大師菩薩，共起塔廟縱廣五里，以眾香花末香塗香瓔珞幡蓋，供養恭敬尊重讚歎。</p>
<p>「富樓那！得念比丘臨命終時，還復願生此閻浮提。隨願得生大長者家，名為耶舍。以本願故得識宿命，於彌樓揵馱佛第四百歲、始年七歲出家為道，得諸陀羅尼。陀羅尼力故，能為人說所未聞經。於是得念諸比丘眾、陀摩尸利諸比丘眾，其中厚善根者，得聞耶舍所說諸法，心大歡喜皆得法樂。富樓那！是諸比丘依止於義不隨語言，是故聞耶舍比丘聞所未聞應空深經，合第一義，信受不逆，能受持誦如所說行。富樓那！中有比丘頑鈍闇塞薄善根者，從耶舍比丘聞所未聞，所未合第一義應空深經，不信不受違逆毀壞，而作是言：『如是法者，我等不從和尚諸師所聞，亦復不從得念菩薩大師所聞。』富樓那！諸從耶舍比丘聞法歡喜心信受者，皆為陀摩尸利比丘，得念比丘等憎嫉輕慢不聽住止，不共讀誦講說經法，反更謗言：『此非佛法非大師教。』富樓那！爾時耶舍比丘廣宣流布彌樓揵馱佛法，從一聚落至一聚落，為眾生說多所饒益，教化八十億那由他人發阿耨多羅三藐三菩提心。耶舍比丘所饒益如是，後復命終。其諸隨逐耶舍比丘有七萬人，為耶舍比丘起七萬塔，以眾香花塗香末香瓔珞幡蓋，供養恭敬尊重讚歎。</p>
<p>「富樓那！耶舍比丘臨命終時，還復願生此閻浮提。命終之後即得隨願復生王家，生時諸天發大聲言：『今王所生，多益眾生。』即隨此聲字為導師。至年十四，於彌樓揵馱佛法第五百歲出家學道。是導師比丘廣誦經書多聞深入，文詞清辯善巧說法。富樓那！是導師比丘，從一聚落至一聚落，從城至城從國至國，流布彌樓揵馱佛法多所饒益。爾時陀摩尸利、得念、耶舍諸比丘眾，皆來合集，造詣導師欲共毀破。爾時導師比丘知諸比丘來，作是言：『汝諸比丘問難何事？以何事問？云何而問？』諸比丘等聞是語已，憂愁不樂默不能答，不能障礙導師比丘。富樓那！隨此菩薩壽命在世佛法熾盛，隨其終後佛法則滅。是導師比丘末後惡世法欲滅時，從一聚落至一聚落，從城至城從國至國，為多眾生敷說清淨應空深經，化八百萬人令發阿耨多羅三藐三菩提心，是人命終皆生天上。富樓那！是導師比丘所益如是。今夜命終，明日夜法滅。富樓那！彌樓揵馱佛法滅故，諸深清淨應空經法皆悉滅盡。富樓那！如是菩薩摩訶薩以是深經守護佛法，能自具足善根福德。富樓那！是導師菩薩命終之後，即生彼土上方第十世界。時彼佛號善眼多陀阿伽陀、阿羅訶、三藐三佛陀。即復出家，宿世善根福德因緣，深慧明利辯才無盡捷利無礙。是導師比丘於善眼佛法中，八萬四千歲修諸善法。命終更生值第二佛，號日增肩。於是佛所出家修集善根，求阿耨多羅三藐三菩提。命終之後還生此土，復值後佛，號不空行多陀阿伽陀、阿羅呵、三藐三佛陀，於佛法中復行出家，七萬歲中勤修善根求阿耨多羅三藐三菩提，時名首羅不空行。佛授其記言：『我滅之後，是首羅比丘當得作佛，號無礙眼多陀阿伽陀、阿羅呵、三藐三佛陀。』富樓那！菩薩成就是第三法，能得具足一切功德。」</p>
<p>爾時世尊欲明了此義而說偈言：</p>

<div class="lg regular" style="margin-left:1em;"><div class='lg-row'>「菩薩聞甚深，　清淨決定法，</div>
<div class='lg-row'>身自能安住，　亦復教餘人。</div>
<div class='lg-row'>世間不得底，　菩薩而不沒，</div>
<div class='lg-row'>住於淨戒中，　廣利諸眾生。</div>
<div class='lg-row'>本事及譬喻，　示眾以佛道，</div>
<div class='lg-row'>諸佛之所說，　此是決定法。</div>
<div class='lg-row'>菩薩能行利，　亦能利眾生，</div>
<div class='lg-row'>守護諸佛法，　教眾以菩提。</div>
<div class='lg-row'>眾生如法事，　菩薩皆為作，</div>
<div class='lg-row'>教眾以佛道，　是則近菩提。</div>
<div class='lg-row'>護持諸佛道，　亦廣利眾生，</div>
<div class='lg-row'>諸天龍鬼神，　大人所敬養。</div>
<div class='lg-row'>是故聞清淨，　諸空深妙法，</div>
<div class='lg-row'>一心應思求，　是則智增長。</div>
</div><p>「復次富樓那！菩薩摩訶薩具足諸行，諸行具故則能具足善根福德。何等為行？富樓那！菩薩親近善知識，行布施、持戒、忍辱、精進、禪定、智慧方便。何等為菩薩善知識？菩薩所從聞如是經，及教化方便諸佛阿羅漢，及有深心求佛道菩薩，皆名菩薩善知識。菩薩成就此第四法，則能具足一切功德。」爾時世尊以偈頌曰：</p>

<div class="lg regular" style="margin-left:1em;"><div class='lg-row'>「我說諸菩薩，　所當應行法，</div>
<div class='lg-row'>施已心歡喜，　無有諸悔恨。</div>
<div class='lg-row'>云何為歡喜？　謂樂悉遍身，</div>
<div class='lg-row'>常以此喜心，　而行菩薩道。</div>
<div class='lg-row'>菩薩所布施，　迴向於菩提，</div>
<div class='lg-row'>饒益諸眾生，　自利無有量。</div>
<div class='lg-row'>若見有乞者，　心生於佛想，</div>
<div class='lg-row'>念是人今來，　施遺我佛道。</div>
<div class='lg-row'>我因於是人，　得淨佛國土，</div>
<div class='lg-row'>是人示我佛，　教化我佛道。</div>
<div class='lg-row'>我今值此人，　快得大吉利，</div>
<div class='lg-row'>歡樂遍滿身，　更不樂餘事。</div>
<div class='lg-row'>若有人來詣，　遙見而問訊，</div>
<div class='lg-row'>仁者須何物？　我當盡相與。</div>
<div class='lg-row'>若言無所須，　菩薩亦歡喜，</div>
<div class='lg-row'>為欲教化我，　故言無所須。</div>
<div class='lg-row'>此賢以所樂，　少欲知足法，</div>
<div class='lg-row'>今來開悟我，　使得菩提緣。</div>
<div class='lg-row'>我今因此人，　復得教以法，</div>
<div class='lg-row'>汝言無所須，　是語為善哉。</div>
<div class='lg-row'>若言須此物，　以是可與我，</div>
<div class='lg-row'>菩薩若有者，　歡喜言汝取。</div>
<div class='lg-row'>若行布施已，　於後無所悔，</div>
<div class='lg-row'>以念佛道故，　心常得歡喜。</div>
<div class='lg-row'>布施已迴向，　眾生皆有分，</div>
<div class='lg-row'>普令無所乏，　盡使得知足。</div>
<div class='lg-row'>若行菩薩道，　眾生聞我名，</div>
<div class='lg-row'>自然知止足，　不生慳貪心。</div>
<div class='lg-row'>今我國眾生，　順道皆知足，</div>
<div class='lg-row'>捨諸五欲著，　皆樂行出家。</div>
<div class='lg-row'>如是無量行，　以施而迴向，</div>
<div class='lg-row'>願常行布施，　眾生亦效我。</div>
<div class='lg-row'>菩薩行布施，　以慈覆眾生，</div>
<div class='lg-row'>一切諸世間，　無有如是樂。</div>
<div class='lg-row'>如大富長者，　多財饒珍寶，</div>
<div class='lg-row'>唯正有一子，　積年久遠行。</div>
<div class='lg-row'>長者聞子還，　歡樂遍滿身，</div>
<div class='lg-row'>久別而今歸，　便若如更生。</div>
<div class='lg-row'>菩薩見乞人，　其心大歡喜，</div>
<div class='lg-row'>長者歡喜分，　十六不及一。</div>
<div class='lg-row'>若得施行已，　心則大歡喜，</div>
<div class='lg-row'>慈心所生樂，　此樂無有比。</div>
<div class='lg-row'>如王治罪人，　勅使支節解，</div>
<div class='lg-row'>殺者將殺處，　舉刀垂當下。</div>
<div class='lg-row'>王恕賜榮位，　是人大歡喜，</div>
<div class='lg-row'>猶不及菩薩，　施貧得歡樂。</div>
<div class='lg-row'>菩薩行道時，　不求於福田，</div>
<div class='lg-row'>有乞則便與，　故得大歡樂。</div>
<div class='lg-row'>菩薩若值佛，　羅漢辟支佛，</div>
<div class='lg-row'>敬心知難遇，　故往供養施。</div>
<div class='lg-row'>菩薩有威德，　明利心調順，</div>
<div class='lg-row'>樂功德求道，　供養佛及眾。</div>
<div class='lg-row'>不以深恭敬，　奉事諸天神，</div>
<div class='lg-row'>唯除於諸佛，　及諸佛弟子。</div>
<div class='lg-row'>若有辟支佛，　自然得涅槃，</div>
<div class='lg-row'>亦行而供養，　有是諸功德。</div>
<div class='lg-row'>菩薩亦能知，　福田善不善，</div>
<div class='lg-row'>世間諸智者，　不敬惡外道。</div>
<div class='lg-row'>安住持戒品，　慈心覆眾生，</div>
<div class='lg-row'>精進無有比，　忍智多聞廣。</div>
<div class='lg-row'>行是諸功德，　於世為高尊，</div>
<div class='lg-row'>能證佛菩提，　轉無上法輪。</div>
<div class='lg-row'>菩薩能修行，　如是上四法，</div>
<div class='lg-row'>一切諸善根，　悉皆現在前。</div>
<div class='lg-row'>無量億數劫，　所修諸功德，</div>
<div class='lg-row'>悉皆攝入此，　所行菩薩道。</div>
<div class='lg-row'>是故諸菩薩，　應常修慈心，</div>
<div class='lg-row'>出家處山林，　樂在空閑處。</div>
<div class='lg-row'>常求諸清淨，　甚深決定法，</div>
<div class='lg-row'>具足菩薩行，　以此自增長。」</div>
</div></div>
<div class='div-pin'><a id='mulu250' />
<p class='h2'>神力品第五</p><p>爾時世尊以神通力，從身一一毛孔俱放百千萬億光明，又從一一毛孔出如須彌山等大猛火炎，又從一一毛孔出恒河沙等諸佛說法。時會大眾普見如是大神通力。爾時世尊現神力已還復如故，語富樓那言：「汝見如來從諸毛孔出是神力不？」</p>
<p>「已見。世尊！」</p>
<p>「富樓那！如來常有如是神力無有休廢。今諸弟子但知如來在此說法，而我實於十方恒河沙等世界常作佛事無有休息，亦於十方世界如是說法。富樓那！若人實語，何者是無等等無比人？兩足福田極深難測，無邊行者舉足一步，一切眾生不能得知不能思量。何心何行舉足下足，當說我是。富樓那！一切眾生不能思量，如來為以何思何心何行舉足下足。」爾時世尊欲明了此義而說偈言：</p>

<div class="lg regular" style="margin-left:0em;"><div class='lg-row'>「世尊以何思、　何行舉下足？</div>
<div class='lg-row'>動不動眾生，　常不知此事。</div>
<div class='lg-row'>神通力無量，　行處亦無量，</div>
<div class='lg-row'>功德無量故，　第一極高尊，</div>
<div class='lg-row'>大神慧無量，　無能盡知者。</div>
<div class='lg-row'>假令一切人，　智慧神通力，</div>
<div class='lg-row'>皆如舍利弗，　及與目揵連，</div>
<div class='lg-row'>亦不能知我，　舉足下足事。</div>
<div class='lg-row'>正使一切人，　皆作辟支佛，</div>
<div class='lg-row'>不知我一步，　況餘深佛法。</div>
<div class='lg-row'>假無量日月，　合為一日輪，</div>
<div class='lg-row'>不能及如來，　一毛孔光明。</div>
<div class='lg-row'>假使七萬億，　那由他世界，</div>
<div class='lg-row'>日輪縱廣等，　遍照無量土。</div>
<div class='lg-row'>如是諸大日，　如十方恒沙，</div>
<div class='lg-row'>合以為一日，　一光如須彌。</div>
<div class='lg-row'>如是諸大日，　常照十方界，</div>
<div class='lg-row'>比於佛光明，　不現如焦樹。</div>
<div class='lg-row'>是諸大日光，　不能徹樹葉，</div>
<div class='lg-row'>諸山河石壁，　皆悉能障礙。</div>
<div class='lg-row'>如來光所照，　一切須彌山，</div>
<div class='lg-row'>鐵圍金剛山，　徹過無有障。</div>
<div class='lg-row'>光明神通力，　威德無有量，</div>
<div class='lg-row'>誰見不發心？　唯除於不信。</div>
<div class='lg-row'>眾生見如是，　光明大神力，</div>
<div class='lg-row'>多發無上心，　我等亦當得。」</div>
<div class='lg-row'>時佛則微笑，　阿難即問訊：</div>
<div class='lg-row'>「世尊何故笑？　無礙智願答。」</div>
<div class='lg-row'>時佛答阿難：　「眾生今見我，</div>
<div class='lg-row'>所現大神力，　發心願作佛。」</div>
<div class='lg-row'>眾中三萬人，　願護持是法：</div>
<div class='lg-row'>「我等於佛後，　讚誦如是經。」</div>
<div class='lg-row'>「是人我滅後，　得聞是經法，</div>
<div class='lg-row'>中時及後時，　聞已如說行。</div>
<div class='lg-row'>發道心者難，　深樂佛法難，</div>
<div class='lg-row'>後世能持誦，　是等經復難。</div>
<div class='lg-row'>千萬億數劫，　諸佛出甚難，</div>
<div class='lg-row'>於後末世中，　說是經復難。」</div>
</div><p>爾時佛告阿難：「我以如是等經倍囑累汝。所以者何？閻浮提內隨有如是菩薩藏經，則有佛法。阿難！如是等深經滅故，如說行法亦滅。如說行法滅故，佛法則滅。阿難！汝今當以第一供養具供養於我。云何為弟子以第一供養具供養於我？汝心勿謂名花好香末香塗香、幡蓋瓔珞衣服妓樂、讚歎如來為上供養。阿難！如是不名第一供養。若人得聞如是等深經，受持讀誦如所說行，是名以第一供養具供養恭敬尊重讚歎於佛。何以故？諸佛皆共供養恭敬尊重於法，不貴世間諸供養具。是故阿難！今以此經鄭重殷勤囑累於汝。何以故？阿難！我學如是等經，今得阿耨多羅三藐三菩提，轉無上法輪。過去諸佛本行菩薩道時亦學如是等經，得阿耨多羅三藐三菩提，轉無上法輪。未來諸佛亦學如是等經，當得阿耨多羅三藐三菩提，轉無上法輪。現在十方世界諸佛本行菩薩道時，亦學如是等經，得阿耨多羅三藐三菩提，今轉法輪。是故阿難！是菩薩藏經，名為『轉法輪經』，當奉持之。我於波羅奈國梨師山鹿園中，與聲聞弟子轉於法輪。阿難！我今於此竹園中，轉此菩薩藏經不退轉輪，斷一切眾生疑。阿難！過去諸佛亦皆於此虛空地分說是菩薩藏經，未來諸佛亦皆於此虛空地分說此菩薩藏經，我今得阿耨多羅三藐三菩提，亦於此虛空地分說此菩薩藏經。是故當知，此地是佛大塔，天人世間所供養處。阿難！此地獨有不共功德，所謂過去諸佛於此說諸深經。阿難！所有貪欲瞋恚愚癡眾生，入此竹園不發貪欲瞋恚愚癡。阿難！如來雖住諸餘精舍，而皆無有如是功德。何以故？阿難！今此迦蘭陀竹林，畜生入者不發婬欲，眾鳥入者非時不鳴。摩竭洴沙澆頂大王昔初登位，與諸婇女入此園中共相娛樂。入以自覺，心無婬欲娛樂戲事。諸婬女眾亦皆自覺，心無有欲不樂戲樂。時王歡喜每作是念：『願世有佛出於我國，我當得見。見已心信。信已供養。當以是園奉上於佛。佛於中住。我當聞法。何以故？可供養者應住此園，非五欲人所應得住。』阿難！洴沙王入此竹園生是善心，皆以過去諸佛住此園中說此菩薩藏經。是故此園所有功德不與餘共，一切世間天、人、阿修羅皆應禮敬。阿難！是園無有虺蛇蜈蚣蚊虻毒螫，若住其中無復毒心，亦是竹園不共功德。我若百歲稱說此園所有功德猶不能盡。何以故？阿難！今此竹園精舍成就無量功德，餘處不爾。」</p>
<p>阿難白佛言：「我本不知竹園乃有如是功德。世尊！我本不欲為佛侍者。我今懺謝如是過罪。」</p>
<p>佛告阿難：「汝初於法得法眼淨，爾時已為除滅是罪也。」</p>

<p class='juan'>大寶積經卷第七十八</p></div></div>
</div><!-- end of div[@id='body'] -->
</body></html>