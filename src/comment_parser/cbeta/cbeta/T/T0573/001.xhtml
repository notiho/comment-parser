<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>差摩婆帝授記經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 573
<p class='juan'><a id='mulu1' />差摩婆帝授記經</p><p class="byline">元魏北印度三藏菩提流支譯</p>
<div class='div-jing'><p>如是我聞：</p>
<p>一時，佛住王舍城耆闍崛山中，與大比丘眾二十千人俱。多有諸菩薩，謂彌勒菩薩、文殊師利等諸大菩薩眾。</p>
<p>爾時，世尊於晨朝時著衣持鉢，彌勒菩薩相隨，俱入王舍大城而行乞食，遂爾往到頻婆娑羅大王宮殿，到已欲入。爾時，即見頻婆娑羅大王夫人差摩婆帝在重樓上，既見世尊心更清淨，從樓而下，敷大價衣名波都拏如來坐上，彌勒菩薩坐尼師壇。</p>
<p>爾時，世尊、彌勒菩薩二俱坐已，時王夫人差摩婆帝，一切莊嚴莊嚴其身，禮世尊足，并即禮敬彌勒菩薩，於世尊前斂容正坐，心生敬重，欲聞說法。爾時，世尊見王夫人差摩婆帝，一切莊嚴莊嚴身已，為欲利益一切眾生、饒益一切諸眾生故，知而故問差摩婆帝王夫人言：「差摩婆帝！彼名何樹？汝身今著如是色果，第一光明端嚴殊妙。」</p>
<p>時王夫人差摩婆帝，以偈答曰：</p>

<div class="lg regular" style="margin-left:1em;"><div class='lg-row'>「第一大丈夫，　知而故問我：</div>
<div class='lg-row'>『彼樹名何樹？　汝著如是果。』</div>
<div class='lg-row'>彼樹名福德，　我於往世種，</div>
<div class='lg-row'>此果是彼果，　我今如是食。</div>
<div class='lg-row'>又已種彼樹，　於正覺聲聞，</div>
<div class='lg-row'>安住菩提道，　求正覺者地。</div>
<div class='lg-row'>施戒水濕潤，　令彼樹增長，</div>
<div class='lg-row'>彼樹增長已，　生此端嚴果。</div>
<div class='lg-row'>忍辱精進力，　能增長彼樹，</div>
<div class='lg-row'>彼樹增長已，　生此無垢果。</div>
<div class='lg-row'>禪慧開敷花，　令彼樹端嚴，</div>
<div class='lg-row'>我今食此果，　如世尊所見。</div>
<div class='lg-row'>如樹林果等，　一切依止山，</div>
<div class='lg-row'>枝葉等增長，　上下皆不動。</div>
<div class='lg-row'>如是彼大樹，　我前世善種，</div>
<div class='lg-row'>利益諸眾生，　為得諸佛法。</div>
<div class='lg-row'>如是福德樹，　我此唯其花，</div>
<div class='lg-row'>我今且爾食，　果猶故在後。</div>
<div class='lg-row'>第一菩提果，　無上佛菩提，</div>
<div class='lg-row'>捨婦女劣身，　後必得彼果。</div>
<div class='lg-row'>我當得丈夫，　眾生中上上，</div>
<div class='lg-row'>一切法彼岸，　一切智遍見。</div>
<div class='lg-row'>我解脫眾生，　一切苦怖畏，</div>
<div class='lg-row'>一切當歸我，　愍一切眾生。」</div>
</div><p>爾時，世尊告王夫人差摩婆帝作如是言：「善哉！善哉！差摩婆帝！汝能如是利益多人，安樂多人，憐愍世間，饒益安樂一切大眾諸天人等。」</p>
<p>時王夫人差摩婆帝，聞佛讚已，白言世尊：「世尊！此身三十二種大丈夫相，八十種好，何因緣得十如來力，四無所畏，及四無礙？復有十八不共佛法、大慈大悲、大喜大捨如是種種無量無等、不可說盡、無數佛法從何而生？」</p>
<p>時王夫人差摩婆帝如是問已，佛說偈言：</p>

<div class="lg regular" style="margin-left:1em;"><div class='lg-row'>「我亦復如是，　往世種彼樹，</div>
<div class='lg-row'>為利益眾生，　悕求正覺智，</div>
<div class='lg-row'>修行施戒忍，　精進禪和集，</div>
<div class='lg-row'>復於一切時，　恒常習禪慧；</div>
<div class='lg-row'>於一切眾生，　不曾起惡心，</div>
<div class='lg-row'>常行平等心，　今日得成佛。</div>
<div class='lg-row'>常於愛不愛、　善友怨平等，</div>
<div class='lg-row'>得平等心已，　福德樹增長。</div>
<div class='lg-row'>我此身大樹，　攝無量功德，</div>
<div class='lg-row'>曾為轉輪王，　亦作帝釋王，</div>
<div class='lg-row'>復作大梵王，　種種多富樂。</div>
<div class='lg-row'>不思議佛法，　相等今復得。」</div>
</div><p>時王夫人差摩婆帝，聞說如是諸功德已，讚言：「善哉！於世尊語極生隨喜。」即向如來而說偈言：</p>

<div class="lg regular" style="margin-left:1em;"><div class='lg-row'>「如勝人中勝，　如是隨順學，</div>
<div class='lg-row'>如本學善學，　無邊功德海。</div>
<div class='lg-row'>我今學佛學，　諸功德彼岸，</div>
<div class='lg-row'>當離生死苦，　得如是牟尼。</div>
<div class='lg-row'>我本諸生處，　曾修行布施，</div>
<div class='lg-row'>願彼一切福，　得佛無等智；</div>
<div class='lg-row'>過現諸生處，　我護持禁戒，</div>
<div class='lg-row'>願彼一切福，　當得如來智；</div>
<div class='lg-row'>我修忍精進，　三昧般若等，</div>
<div class='lg-row'>願如是一切，　皆成就佛法；</div>
<div class='lg-row'>我身口意業，　所修行諸善，</div>
<div class='lg-row'>願得大菩提，　求佛智功德。</div>
<div class='lg-row'>我捨婦女體，　得勝丈夫身，</div>
<div class='lg-row'>得丈夫身已，　次第得佛身。</div>
<div class='lg-row'>得勝菩提已，　轉無上法輪，</div>
<div class='lg-row'>與縛生死獄，　眾生除解脫。」</div>
</div><p>爾時，世尊為王夫人差摩婆帝偈說善哉，而讚之言：</p>

<div class="lg regular" style="margin-left:1em;"><div class='lg-row'>「善哉！此語說，　善哉！心善願，</div>
<div class='lg-row'>汝當破壞魔，　而得成正覺。」</div>
</div><p>時王夫人差摩婆帝，既蒙世尊現自授記，聞已歡喜，起勝上心生決定意，多奉世尊佉陀尼食、蒲闍尼食、娑陀尼食，事事豐足，如是并奉彌勒菩薩摩訶薩食。</p>
<p>爾時，世尊既食，食已離鉢洗手。既洗手已，為王夫人差摩婆帝復更說法，示已教已，勸已導已，令歡喜已，與授記言：「差摩婆帝！汝於未來過無量劫當得作佛，號曰功德寶勝如來、應、正遍知、明行足、善逝、世間解、無上士、調御丈夫、天人師、佛世尊。汝佛世界第一清淨，無有惡道苦惱之事，心喜心樂莊嚴殊妙，第一清淨菩薩住處。如是嚴淨佛之世界，汝當得之。」</p>
<p>佛說如是法門之時，有多千數諸優婆塞，一切皆發阿耨多羅三藐三菩提心；多千眾生人、天、世間，於法不疑，得隨順心。</p>
<p>如來說已，差摩婆帝、彌勒菩薩，一切眾會并諸天人及阿修羅、乾闥婆等，聞世尊說，皆大歡喜。</p>
</div>
<p class='juan'>差摩婆帝授記經</p>
</div><!-- end of div[@id='body'] -->
</body></html>