<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>何耶揭唎婆像法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1073 [cf. No. 901(Fasc. 6)]
<p class='juan'><a id='mulu1' />何耶揭唎婆像法</p>
<div class='div-jing'><p>復次取淨褺不得截割。請一畫師最功能。勿還其價。香湯洗浴著新淨衣與受八戒。日日如是。於清淨處作一水壇。縱廣四肘<span class='note-inline'>(水壇之法如餘部說)</span>呪師護身結界畢已。於其壇中燒種種香。散種種華供養已訖。於此壇內畫作菩薩。其身長佛一磔<span class='note-inline'>(長短正當以人一肘)</span>總有四面。中菩薩面極令端正。作慈悲顏顏色赤白頭髮純青。左邊一面作大瞋怒黑色之面。狗牙上出頭髮微竪如火焰色。右邊一面作大笑顏。赤白端正似菩薩面。頭髮純青三面頭上。各戴天冠及著耳璫。其天冠上有一化佛結跏趺坐。中面頂上作碧馬頭仍令合口。菩薩頸下著寶瓔珞。項背圓光數重色作。左手屈臂手當乳前把紅蓮花。其蓮花與菩薩頭齊正臨左膊。其華臺上作一化佛。著緋袈裟結跏趺坐。項背有光。右手仰掌五指申。臂肘平屈。其手掌擎真陀摩尼<span class='note-inline'>(唐云如意寶)</span>其珠團圓如作白色。赤色光炎圍繞其珠。於其右手正當珠下雨種種寶。其左膊上。著弊耶<span class='note-inline'>(二合)</span>迦羅者摩<span class='note-inline'>(二合唐云虎皮)</span>如著祇支。當右腋下掩皮結帶。更用虎皮縵其跨上。以外臂釧天衣裙等。皆如餘處畫菩薩法。如令菩薩端身正立紅蓮華上。空懸寶傘蓋菩薩頭上。其上空中畫作種種天音樂具。兩邊空中須陀會天舞蹈供養。畫此像時用香汁畫。皮膠不當用。叉以蘇木佉子<span class='note-inline'>(唐云芸臺)</span>擣以為末。極令微細用酪<span class='note-inline'>(作酪殘汁也)</span>汁。和如和麨法。用何耶揭唎婆心呪。呪三七遍已。其病人空腹腹之。腹內所有一切毒虫悉皆吐出。又畫作像法。取新瓦雜瓶未曾用。瓶染作青色。其瓦瓶上畫作阿耶揭唎婆觀世音像。其像身高如來一磔<span class='note-inline'>(等人一肘)</span>畫作四箇歡喜之面。左邊一面畫作黑色。眼精綠色狗牙上出。右邊一面畫作赤色。名喫呪面。當中前面作菩薩面。極令端正。畫作白色。離像頂上懸於空中。畫作青面。出口吐寶珠。其四頭上各戴寶冠。其寶冠上皆化佛坐。菩薩左手把於蓮華。屈肘向上捧在膊前。右臂垂下五指皆申。施無畏手。兩手腕上皆作寶釧。其像項下著寶瓔珞。身分莊嚴如餘處說觀世音身莊嚴之法。其像立在寶蓮花上。作此像已。從白月十日起首食大麥乳糜。後十三日十四日十五日。三日三夜斷食。取娑迦比遮香乾陀那句利華呪此二物。一呪一投當前面上至八千遍。其面口中放出大光明。圍繞呪師身。已還入像口。於其口中出如意珠。即收取之珠已。即得十四千歲壽命。得七寶轉輪聖王。命終以後生安樂國。從觀世音足下而坐。又有一法當乞食喫喫大麥乳糜誦七萬遍。一萬遍時毘那耶迦即得被縛。第二萬遍呪法成就。第三萬遍即得安善那摩那熾羅藥法成就。三日三夜不食。作法手把其藥。正呪藥時。藥中若現三種相者。即知藥成。三相者謂煖煙焰。即得成就安陀羅陀那。昇空而去得成就持呪仙人。自在得入阿脩羅宮。第四萬遍離地四指而行自在。第五萬遍則得隨意昇空行。第六萬遍即得千歲活。呪師成就呪仙。人隨其所作任運皆成。一切所呼喚者皆來。第七萬遍呪師即得頭髮變作螺髮成就。隨其所須應念即至。親近承事於觀世音。即知三世一切眾生死此生彼。即得成就。若又法若欲打西<span class='note-inline'>(去音)</span>若<span class='note-inline'>(若耶反)</span>者。何耶揭唎婆像前三日三夜斷食香摩壇上。種種香花。以淨飲食乳粥菓等種種供養。擣娑闍羅娑香。以白蜜和為八千丸。呪一丸香一遍已。投火中燒。如是香盡。彼西惹眾尋即初見變為馬頭。更經少時。轉為何耶揭哩婆頭。呪師奇上向彼眾時。一切西惹眾悉皆散滅。又法先以大麥與牛喫已。取糞中麥洗乾誠擣煮為乳糜。從白月一日食此乳糜。至十三日即斷不食。何耶揭哩婆像前。以塗香塗地散種種花。燒諸名香。種種飲食供養畢已。取迦比闍香擣為細末。水和為丸。數滿八千。取迦地羅木為柴燃火。取一香丸一呪一投。於火中燒。如是乃至八千丸。盡其炭變為蘇跋那金黃。重百千兩。又法若欲喫他呪者。取己身中小許血已。和白芥子為八千丸。黑月十四日。一日不食。取佉陀羅木鑪中燃火。取前白芥子丸。一呪一丸投火中燒。如是乃至芥子丸盡。一切諸呪悉皆喫盡<span class='note-inline'>(喫云外國語也。即同大唐破滅語訓。他者是外道也)</span>又法但誦呪。行於曠野處及諸沙磧。所須飲食自然而出。又法日月蝕時。取淨牛蘇一兩新瓦鉢盛。即把此鉢仰看日月。呪鉢中蘇乃至蘇煖。或煙火出。當爾之時即飲此蘇服此蘇已。隨欲詣處舉意即至。若常誦此呪。一切怖畏得無所畏。所有障難悉皆解脫。又法若患路陀瘡<span class='note-inline'>(患此瘡者悉皆死也)</span>及諸毒蛇之所齩者<span class='note-inline'>(此蛇人見即死)</span>或患健毘吒雞瘡。此等諸瘡呪黃土埿。滿一千遍。塗其瘡上即得除差。一切怖畏心念即得除。又法若人忽逢一切水難。心念即得不被沈溺。如是等法不可廣說。隨意即成。若造大曼荼羅者。不得行欲。</p>
<p class="dharani">賀耶揭哩婆療病印<span class='note-inline'>(二手內縛竪二中指頭。相合並屈二大指。各以二頭指屈握二大指甲根。頭指甲皆背相著)</span></p>
<p class="dharani">唵鶻嚕嚧鳩盧馱<span class='note-inline'>(去音)</span>那<span class='note-inline'>(三)</span>嗚[合*牛]泮<span class='note-inline'>(四)</span>娑嚩賀</p>
<p class="dharani">賀耶揭唎婆乞食印<span class='note-inline'>(仰左手各竪五指。將右手下向以中指無名指頭。各各相拄著)</span></p>
<p class="dharani">唵是那耶<span class='note-inline'>(二句誦二七遍)</span></p>
<p>已上二印可在解禁刀印之次。若作此法先當縛禁毘那夜迦。當對賀耶揭哩婆像前。取後木長八指截。燒火焰出。取安悉香作八百丸。一丸一呪一投火中。乃至香盡。毘那夜迦。即自被縛呪曰。</p>
<p class="dharani">歸命跢姪他<span class='note-inline'>(一)</span>主嚕主嚕<span class='note-inline'>(二)</span>毘主嚕主嚕<span class='note-inline'>(三)</span>伽跢耶莎<span class='note-inline'>(四)</span>摩訶婆<span class='note-inline'>(去音)</span>羅<span class='note-inline'>(五)</span>薩婆毘知那毘那夜乾<span class='note-inline'>(上音六)</span>皤吒婆謨枯知<span class='note-inline'>(去音二合七)</span>步跢<span class='note-inline'>(去音)</span>耶泮<span class='note-inline'>(八)</span></p>
<p>若人夜失不淨。取於白線呪八百遍。後作呪索。一呪一結為三七結。即用繫腰。更不漏失。呪曰。</p>
<p class="dharani">歸命多姪他<span class='note-inline'>(一)</span>勃地勃地<span class='note-inline'>(二)</span>素勃地<span class='note-inline'>(三)</span>因達[口*梨]<span class='note-inline'>(二合)</span>勃地<span class='note-inline'>(四)</span>摩迷輸<span class='note-inline'>(上音)</span>迦㘕<span class='note-inline'>(上音二合五)</span>婆羅謀者都<span class='note-inline'>(六)</span>莎<span class='note-inline'>(去)</span>訶</p>
<p>又法呪袈裟誦一七遍。已結作一結。即得護身成就呪曰<span class='note-inline'>(歸命)</span>。</p>
<p class="dharani">哆姪他<span class='note-inline'>(一)</span>訶<span class='note-inline'>(去音)</span>哩訶<span class='note-inline'>(去音)</span>哩<span class='note-inline'>(二)</span>無訶<span class='note-inline'>(去)</span>[口*梨]<span class='note-inline'>(三)</span>句訶<span class='note-inline'>(去)</span>[口*梨]<span class='note-inline'>(四)</span>薩婆突瑟擔<span class='note-inline'>(二合五)</span>瞻婆夜弭<span class='note-inline'>(上六)</span>夜跋竭㘓<span class='note-inline'>(二合)</span>地<span class='note-inline'>(七)</span>那文社弭<span class='note-inline'>(八)</span>莎<span class='note-inline'>(去)</span>訶<span class='note-inline'>(已上了寫隨誦成驗之次)</span></p>

<p class='juan'>賀耶揭哩婆儀軌一</p></div>
</div><!-- end of div[@id='body'] -->
</body></html>