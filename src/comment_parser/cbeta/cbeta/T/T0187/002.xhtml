<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>方廣大莊嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu6' />方廣大莊嚴經卷第二</p><p class="byline">中天竺國沙門地婆訶羅奉　詔譯</p><a id='mulu7' />
<p class='h1'>降生品第五</p><p>爾時，佛告諸比丘：「菩薩為諸天人演說正法，勸勉開曉令其悅豫。告天眾言：『我當以何形像下閻浮提？』或有說言：『為童子形。』或有說言：『釋梵之形。』或有說言：『神妙天形。』或有說言：『阿修羅、乾闥婆、迦樓羅、緊那羅、摩睺羅伽等形。』或有說言：『日月天形。』或有說言：『金翅鳥形。』說如是等種種形像。爾時，眾中有一天子，名曰勝光，昔在閻浮提中為婆羅門，於無上菩提心不退轉，作如是言：『圍陀論說，下生菩薩當作象形而入母胎。』即說偈言：</p>

<div class="lg regular" style="margin-left:2em;"><div class='lg-row'>「『菩薩降神，　應為象形，</div>
<div class='lg-row'>端正姝好，　頂上紅色。</div>
<div class='lg-row'>皎潔鮮淨，　如白玻<span class='corr'>瓈</span>，</div>
<div class='lg-row'>具足六牙，　飾以金勒。</div>
<div class='lg-row'>無不吉祥，　圍陀先記，</div>
<div class='lg-row'>三十二相，　當下閻浮。』」</div>
</div><p>佛告諸比丘：「菩薩於兜率天宮，周遍觀察將下生時，輸檀王宮先現八種瑞相。何等為八？一者王宮忽然清淨，不加掃灑，無諸穢惡、塵土、瓦礫、蚊虻、蚰蜒、百足之類，周匝布散種種妙花香氣芬馥。二者從雪山中眾鳥來集，異類雜色毛羽光鮮，於王宮中樓閣殿堂棟梁軒牖，哀鳴相和遨遊自樂。三者於王宮中，草木花葉一時敷榮。四者王宮池沼皆生蓮花大如車輪，有百千葉覆映水上。五者王宮珍器自然而有蘇油、石蜜，種種美味，食而無盡。六者王宮樂器簫笛、箜篌、琴瑟之屬，非因擊奏，皆出種種微妙之音。七者王宮金銀、琉璃、車璩、馬瑙、摩尼、珊瑚，一切珍藏悉皆盈滿。八者王宮有大光明映蔽日月，遇斯光者身心安樂得未曾有。如是名為八種瑞相。</p>
<p>「是時，摩耶聖后，澡浴莊飾，塗諸天香、著妙衣服、眾寶自嚴，歡喜悅豫身心清淨，以一萬婇女圍遶侍從，遊音樂殿中詣輸檀王，於王右邊，昇妙寶網莊嚴之座。坐已容貌熙怡開顏微笑，於是頌曰：</p>

<div class="lg regular" style="margin-left:2em;"><div class='lg-row'>「『善哉大王幸哀許，　我今欲陳微妙願，</div>
<div class='lg-row'>從是恒起仁慈心，　當持八關清淨戒。</div>
<div class='lg-row'>不害眾生如愛己，　三業十善常修習，</div>
<div class='lg-row'>遠離嫉妬諂曲心，　願王於我莫生染。</div>
<div class='lg-row'>聞此禁戒非隨喜，　恐王長夜嬰苦報，</div>
<div class='lg-row'>惟願令我得別居，　宮殿香花自嚴飾。</div>
<div class='lg-row'>諸善婇女常圍遶，　鼓樂絃歌演法音，</div>
<div class='lg-row'>凡鄙惡人令離我，　婬穢香花皆不御。</div>
<div class='lg-row'>一切囚徒悉寬宥，　要當遣彼囹圄空，</div>
<div class='lg-row'>七日七夜廣行檀，　給濟貧乏令充足。</div>
<div class='lg-row'>必使正化輕傜役，　盡令公庭無諍訟，</div>
<div class='lg-row'>各各慈心互相向，　如昇忉利歡喜園。</div>
<div class='lg-row'>憐愍世間同一子，　法教如斯甚安樂。』</div>
<div class='lg-row'>王聞此言大歡悅，　如所願者皆相許。</div>
<div class='lg-row'>即勅諸臣淨宮殿，　幡蓋香花恣嚴飾，</div>
<div class='lg-row'>復以二萬勇健軍，　操持劍戟令防護。</div>
<div class='lg-row'>婇女絃歌相娛樂，　復以瓔珞莊嚴身，</div>
<div class='lg-row'>珍床寶座敷綩綖，　處在勝殿如天女。」</div>
</div><p>佛告諸比丘：「爾時，四天王、釋提桓因、夜摩天、兜率陀天、樂變化天、他化自在天、娑婆世界主梵天王、梵眾天、梵輔天、妙光天、少光天、光嚴天、淨居天、阿迦尼吒天、摩醯首羅天，及餘無量百千天眾，悉皆雲集互相謂言：『菩薩將欲下生，我等諸天不往侍從，墮無反復不知恩養。誰能堪任侍衛菩薩下閻浮提，從初入胎及以出胎，童子盛年，遊戲受欲，出家苦行，詣菩提座，降伏魔軍，轉正法輪現大神力，下忉利天入般涅槃，常能奉事終不捨離？』爾時，諸天子等而說頌曰：</p>

<div class="lg regular" style="margin-left:2em;"><div class='lg-row'>「『汝等誰堪任，　歡喜隨菩薩，</div>
<div class='lg-row'>當得福增長，　亦獲大名譽。</div>
<div class='lg-row'>若求忉利宮，　勝妙常安樂，</div>
<div class='lg-row'>婇女眾圍遶，　應隨清淨月。</div>
<div class='lg-row'>若求妙園林，　勝處常遊戲，</div>
<div class='lg-row'>寶地金花飾，　應隨離垢光。</div>
<div class='lg-row'>若求象馬車，　遊處歡喜園，</div>
<div class='lg-row'>婇女眾圍遶，　應隨大丈夫。</div>
<div class='lg-row'>若求夜摩天，　及以兜率宮，</div>
<div class='lg-row'>所生常見敬，　應隨大名稱。</div>
<div class='lg-row'>若求化樂天，　自在諸宮室，</div>
<div class='lg-row'>遊戲變化樂，　應隨功德者。</div>
<div class='lg-row'>若求作魔王，　遠離諸毒心，</div>
<div class='lg-row'>神變窮邊際，　應隨利益者。</div>
<div class='lg-row'>若求超欲界，　住勝妙梵宮，</div>
<div class='lg-row'>修行四等心，　應隨禪定者。</div>
<div class='lg-row'>若求生人間，　受輪王勝報，</div>
<div class='lg-row'>七寶從心至，　應隨離欲尊。</div>
<div class='lg-row'>若求人王位，　長者及居士，</div>
<div class='lg-row'>財富無怨敵，　應隨無上士。</div>
<div class='lg-row'>若求大富貴，　端正及名譽，</div>
<div class='lg-row'>教令有威德，　應隨梵音者。</div>
<div class='lg-row'>若求人天報，　并致三界安，</div>
<div class='lg-row'>無漏慧及禪，　應隨法自在。</div>
<div class='lg-row'>若求斷貪欲，　及去瞋癡等，</div>
<div class='lg-row'>淡泊志寂然，　應隨調心者。</div>
<div class='lg-row'>若求一切智，　緣覺及聲聞，</div>
<div class='lg-row'>十方師子吼，　應隨功德海。</div>
<div class='lg-row'>若求閉惡趣，　開諸甘露門，</div>
<div class='lg-row'>方昇八正道，　應隨遠險路。</div>
<div class='lg-row'>若求見諸佛，　聽受甚深法，</div>
<div class='lg-row'>及冀眾福祐，　應隨功德藏。</div>
<div class='lg-row'>若求出纏縛，　生老病死苦，</div>
<div class='lg-row'>清淨如虛空，　應隨離垢人。</div>
<div class='lg-row'>若求一切敬，　相好莊嚴德，</div>
<div class='lg-row'>及能拯自他，　應隨可欣樂。</div>
<div class='lg-row'>若求戒定慧，　甚深難可證，</div>
<div class='lg-row'>智者速解脫，　應隨大醫王。</div>
<div class='lg-row'>若求無量德，　究竟皆圓滿，</div>
<div class='lg-row'>及生涅槃樂，　應隨智成就。』</div>
</div><p>「爾時，諸天眾會聞此偈已，八萬四千四天王天、百千忉利天、百千夜摩天、百千兜率天、百千化樂天、百千他化自在天、六萬魔天、前世積德六萬八千梵眾天，乃至阿迦尼吒天與無央數百千諸天，如是等天先來在<span class='corr'>會</span>，復有他方東西南北、四維上下無量百千諸天眾等，皆悉來集。時大會中上首天子，而說頌曰：</p>

<div class="lg regular" style="margin-left:0em;"><div class='lg-row'>「『汝等今應聽，　我起決定心，</div>
<div class='lg-row'>捨欲及神通，　諸禪三昧樂。</div>
<div class='lg-row'>隨從最勝者，　降生處母胎，</div>
<div class='lg-row'>不令諸惡侵，　常當為擁護。</div>
<div class='lg-row'>以諸妙音樂，　讚誦功德海，</div>
<div class='lg-row'>令天人歡喜，　發無上道心。』</div>
<div class='lg-row'>人天聞是已，　歡喜消眾患，</div>
<div class='lg-row'>散以曼陀花，　月花勝月等，</div>
<div class='lg-row'>及熏沈水香，　供養淨福者。</div>
<div class='lg-row'>『菩薩處胎中，　不為三垢染，</div>
<div class='lg-row'>越於生老死，　得導窮邊際，</div>
<div class='lg-row'>我等持淨心，　隨從智慧者。</div>
<div class='lg-row'>釋梵天王等，　見行七步時，</div>
<div class='lg-row'>以手捧香水，　浴是無垢聖，</div>
<div class='lg-row'>順世諸所為，　人天獲大福。</div>
<div class='lg-row'>處欲常無染，　踰城棄寶位，</div>
<div class='lg-row'>我等願隨逐。　敷草坐道場，</div>
<div class='lg-row'>降魔成正覺，　勸說微妙法，</div>
<div class='lg-row'>佛事遍三界，　甘露洽群生，</div>
<div class='lg-row'>乃至歸涅槃，　常隨無暫捨。』」</div>
</div><p>佛告諸比丘：「欲界無量天女，見菩薩身形相微妙，將欲下生，各作是言：『何等女人應生菩薩？必有勝德堪懷尊者。』咸皆慕<span class='corr'>羨</span>懷敬愛心，以己福報獲彼神通，得意生身，自彼天宮於剎那頃至迦毘羅城。其迦毘羅城周匝百千，園林池沼莊嚴殊勝，如帝釋宮，於其宮內有一大殿，名曰持國，摩耶聖后住在其中，種種莊嚴敷置綺麗，清淨無垢光明威神。聖后身佩瓔珞被以天衣，種種妙寶莊嚴其體。時諸天女至此殿已，住在虛空瞻於聖后。而有偈言：</p>

<div class="lg regular" style="margin-left:0em;"><div class='lg-row'>「欲界諸天女，　觀菩薩妙身，</div>
<div class='lg-row'>咸作是思惟：　『菩薩母何類？』</div>
<div class='lg-row'>競持花鬘等，　塗香及末香，</div>
<div class='lg-row'>歡喜詣王宮，　合掌而恭敬。</div>
<div class='lg-row'>袨服麗容貌，　舒手咸共指，</div>
<div class='lg-row'>見坐勝寶床，　善心諦觀察。</div>
<div class='lg-row'>『人間斯妙質，　天上未曾有，</div>
<div class='lg-row'>我等常自謂，　天女中殊勝。</div>
<div class='lg-row'>今覩斯人已，　自生輕賤心，</div>
<div class='lg-row'>勝功德莊嚴，　顏容甚端正。</div>
<div class='lg-row'>若非此勝德，　誰堪菩薩母？</div>
<div class='lg-row'>譬如無價珠，　置於淨寶器。</div>
<div class='lg-row'>如是菩薩母，　堪懷勝德人，</div>
<div class='lg-row'>見者生歡喜，　其心無厭倦。</div>
<div class='lg-row'>面目甚端正，　身相極光明，</div>
<div class='lg-row'>如月在虛空，　覩之而意淨。</div>
<div class='lg-row'>如日盛暉耀，　如真金百鍊，</div>
<div class='lg-row'>見彼菩薩母，　光明亦如是。</div>
<div class='lg-row'>髮香且柔澤，　紺黑類玄蜂，</div>
<div class='lg-row'>皓齒如空星，　目若青蓮葉。</div>
<div class='lg-row'>支節善隨轉，　手足皆平正，</div>
<div class='lg-row'>天中尚無匹，　人間誰與比？』</div>
<div class='lg-row'>如是審觀察，　右遶散香花，</div>
<div class='lg-row'>稱名歎佛母，　還返於天上。</div>
<div class='lg-row'>爾時四護世，　釋梵及欲天，</div>
<div class='lg-row'>并餘八部眾，　皆來衛佛母。</div>
<div class='lg-row'>諸天咸已見，　菩薩將下生，</div>
<div class='lg-row'>齎持妙香花，　歡喜詣前住。</div>
<div class='lg-row'>合掌稽首請，　下生時已至，</div>
<div class='lg-row'>辯才師子王，　哀愍生世間。」</div>
</div><p>佛告諸比丘：「菩薩將下生時，東方有無量百千菩薩，皆是一生補處，來詣兜率天宮供養菩薩，南西北方、四維上下一生補處，皆至兜率天宮供養菩薩；十方世界四天王天、三十三天、夜摩天、兜率陀天、樂變化天、他化自在天，如是等各與八萬四千天女，前後圍遶至兜率宮，鼓樂絃歌供養菩薩。爾時，菩薩處大樓閣，坐於眾德所生勝藏師子之座，彼諸菩薩及無量百千萬億那由他諸天圍遶，供養恭敬尊重讚歎，即於兜率最勝天宮而便降生。</p>
<p>「將下生時，放未曾有身相光明，遍照三千大千世界，世界中間幽冥之處，日月威光所不能照，而皆大明。其中眾生各得相見，咸作是言：『云何此中忽生眾生？』是時三千大千世界，六種震動有十八相，所謂搖動、極搖動、遍搖動，扣擊、極扣擊、遍扣擊，移轉、極移轉、遍移轉，涌覆、極涌覆、遍涌覆，出聲、極出聲、遍出聲，邊涌中沒，中涌邊沒，東涌西沒，西涌東沒，南涌北沒，北涌南沒。是時，一切眾生歡喜踊躍，愛樂清淨快樂無極，稱揚讚美。聞諸聲時，無一眾生恐畏驚悸，梵釋護世、日月威光皆悉不現，一切地獄、畜生、餓鬼，及諸眾生皆蒙安隱。無一眾生於此時中為貪瞋癡等，一切煩惱之所逼迫，互相慈愍起利益心，如父如母如兄如弟。人天樂器不鼓自鳴，無量諸天頂戴擎捧是妙樓閣，無量百千天女，前後圍遶奏天伎樂。其樂音中出是妙偈，歎菩薩曰：</p>

<div class="lg regular" style="margin-left:2em;"><div class='lg-row'>「『尊者長夜積修習，　所有淨業皆圓滿，</div>
<div class='lg-row'>住於真正勝理中，　今致天人上供養。</div>
<div class='lg-row'>往昔無量拘胝劫，　能施所愛妻子等，</div>
<div class='lg-row'>由彼行檀獲勝報，　故得諸天妙花香。</div>
<div class='lg-row'>自割身肉而秤之，　慈心救彼垂死鴿，</div>
<div class='lg-row'>復以行檀獲勝報，　能令餓鬼得充足。</div>
<div class='lg-row'>尊者過去無邊劫，　堅持淨戒未甞毀，</div>
<div class='lg-row'>由彼尸羅獲勝報，　能令惡趣息眾患。</div>
<div class='lg-row'>尊者過去無邊劫，　求菩提故行忍辱，</div>
<div class='lg-row'>由彼羼提獲勝報，　能令人天互慈愍。</div>
<div class='lg-row'>尊者過去無邊劫，　勝修精進無休已，</div>
<div class='lg-row'>由彼勤劬獲勝報，　身相端嚴如須彌。</div>
<div class='lg-row'>尊者過去無邊劫，　為斷結使修諸定，</div>
<div class='lg-row'>由彼禪那獲勝報，　能令今世無煩惱。</div>
<div class='lg-row'>尊者過去無邊劫，　修習智慧斷諸結，</div>
<div class='lg-row'>由彼般若獲勝報，　能使光明甚清淨。</div>
<div class='lg-row'>被慈甲冑除煩惱，　由愍世間今現生，</div>
<div class='lg-row'>證得第一妙喜捨，　尊獲梵住歸命禮。</div>
<div class='lg-row'>照以智慧光明炬，　淨除癡冥諸過失，</div>
<div class='lg-row'>三千大千以為主，　歸命牟尼大導師。</div>
<div class='lg-row'>勝慧神足得諸通，　見真實義能示現，</div>
<div class='lg-row'>自既得濟能拯物，　歸命船師能渡者。</div>
<div class='lg-row'>隨順世法示同凡，　不為世法之所染，</div>
<div class='lg-row'>一切眾生若聞見，　獲不思議勝利益，</div>
<div class='lg-row'>況復聽聞尊妙法，　信樂當生廣大善。</div>
<div class='lg-row'>兜率天宮行暗冥，　閻浮提中日將出，</div>
<div class='lg-row'>煩惱惛睡諸群生，　尊者皆當令覺悟。</div>
<div class='lg-row'>迦毘羅城益興盛，　無量諸天眾圍遶，</div>
<div class='lg-row'>諸天寶女奏天樂，　周遍王城演妙音。</div>
<div class='lg-row'>佛母妙色以莊嚴，　福德威容乘淨業，</div>
<div class='lg-row'>聖子端正甚奇特，　光明遍照三千界。</div>
<div class='lg-row'>其國所有諸眾生，　皆離諍論諸煩惱，</div>
<div class='lg-row'>一切慈心相敬順，　悉由菩薩之威力。</div>
<div class='lg-row'>輸檀王種當興盛，　由斯應紹轉輪王，</div>
<div class='lg-row'>其城所有諸珍藏，　一切眾寶皆盈滿。</div>
<div class='lg-row'>夜叉羅剎鳩槃茶，　修羅密跡諸天眾，</div>
<div class='lg-row'>守護菩薩所居處，　不久皆當證解脫，</div>
<div class='lg-row'>悉以迴向菩提道，　願速如尊成正覺。』」</div>
</div></div>
<div class='div-pin'><a id='mulu8' />
<p class='h1'>處胎品第六</p><p>佛告諸比丘：「冬節過已，於春分中毘舍佉月，叢林花葉鮮澤可愛，不寒不熱，<span class='corr'>氐</span>宿合時三界勝人，觀察天下白月圓淨，而弗沙星正與月合。菩薩是時從兜率天宮沒，入於母胎，為白象形，六牙具足，其牙金色首有紅光，形相諸根悉皆圓滿，正念了知，於母右脇降神而入。聖后是時安隱睡眠，即於夢中見如斯事。」</p>
<p>爾時，世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「勝人託生為白象，　皎潔如雪具六牙，</div>
<div class='lg-row'>鼻足姝妙首紅光，　支節相狀皆圓滿。</div>
<div class='lg-row'>降身右脇如遊戲，　佛母因斯極歡喜，</div>
<div class='lg-row'>未曾得見及未聞，　身心安隱如禪定。</div>
</div><p>「爾時，聖后身心遍喜，即於座上以眾妙寶莊嚴其身，無數婇女恭敬圍遶，下於勝殿詣無憂園。到彼園已，遣信白輸檀王言：『要欲相見，王宜暫來。』王聞是信心甚歡喜，從寶座起，與諸臣佐及諸眷屬，前後翊從詣無憂園。既至園門舉體皆重，不能前進，而說偈言：</p>

<div class="lg regular" style="margin-left:2em;"><div class='lg-row'>「『憶昔赴強敵，　身猶不為重，</div>
<div class='lg-row'>今者忽如是，　此變當問誰？』</div>
</div><p>「時，淨居天子於虛空中現其半身，為輸檀王而說頌曰：</p>

<div class="lg regular" style="margin-left:2em;"><div class='lg-row'>「『菩薩大威德，　下於兜率宮，</div>
<div class='lg-row'>託在聖后胎，　為王之太子。</div>
<div class='lg-row'>眾行皆圓滿，　人天所恭敬，</div>
<div class='lg-row'>具慈悲福慧，　灌頂當受職。』</div>
</div><p>「時，輸檀王聞是偈已，合掌稽首作如是言：『我今見此希有之事。』於是入見聖后，自除憍慢，前問聖后：『欲何所求？惟願為說。』爾時，聖后以偈答曰：</p>

<div class="lg regular" style="margin-left:0em;"><div class='lg-row'>「『我於睡夢中，　見象如白銀，</div>
<div class='lg-row'>光色超日月，　身相甚嚴淨。</div>
<div class='lg-row'>六牙有威勢，　難壞如金剛，</div>
<div class='lg-row'>支體甚堅好，　來入於我腹。</div>
<div class='lg-row'>爾後多瑞相，　願王今善聽。</div>
<div class='lg-row'>我見三千界，　弘敞廣嚴飾，</div>
<div class='lg-row'>每於寢寐時，　諸天來讚我。</div>
<div class='lg-row'>貪瞋等煩惱，　結使皆銷滅，</div>
<div class='lg-row'>我心寂靜樂，　如在禪定中。</div>
<div class='lg-row'>宜喚占夢人，　明解圍陀論，</div>
<div class='lg-row'>善閑八耀法，　能辨吉凶者，</div>
<div class='lg-row'>速召彼人來，　為我解斯夢。』</div>
<div class='lg-row'>時王聞此語，　即召占夢人，</div>
<div class='lg-row'>而語彼人言：　『宜占聖后夢。』</div>
<div class='lg-row'>聖后時告彼，　己所夢因緣。</div>
<div class='lg-row'>『汝既稱善占，　吾今為汝說。</div>
<div class='lg-row'>我夢象如雪，　踰於日月光，</div>
<div class='lg-row'>威勢有六牙，　支體甚嚴好。</div>
<div class='lg-row'>妙色極光淨，　堅密如金剛，</div>
<div class='lg-row'>來入我腹中，　我夢如是事。』</div>
<div class='lg-row'>其人聞聖后，　說所夢因緣，</div>
<div class='lg-row'>皆曰：『無不利，　斯夢甚為吉。</div>
<div class='lg-row'>種族當興盛，　必生勝相子，</div>
<div class='lg-row'>在家作輪王，　威力統所化。</div>
<div class='lg-row'>出家成佛道，　哀愍諸世間，</div>
<div class='lg-row'>當灑甘露法，　為<span class='corr'>人天</span>所敬。』</div>
</div><p>「時，輸檀王聞婆羅門解夢因緣，心甚歡喜，即以上妙衣服種種美食，而賜與之令歸本處。」</p>
<p>佛告諸比丘：「時，輸檀王於四城門四衢道中，為菩薩故設大施會，須食與食，須衣與衣，乃至香花臥具、田宅騎乘一切所求，皆悉給與。王時念言：『於何宮殿安置聖后，令得無憂歡樂而住？』時四天王來至王所，作如是言：『惟願大王善自安隱勿思此事，我與菩薩取妙宮殿。』時天帝釋即來王所，而說偈言：</p>

<div class="lg regular" style="margin-left:2em;"><div class='lg-row'>「『護世宮為劣，　不堪聖后居；</div>
<div class='lg-row'>忉利有勝殿，　持來奉菩薩。』</div>
</div><p>「時，夜摩天子復來王所，而說偈言：</p>

<div class="lg regular" style="margin-left:2em;"><div class='lg-row'>「『我有勝妙殿，　超過忉利宮，</div>
<div class='lg-row'>在彼夜摩天，　今持奉菩薩。』</div>
</div><p>「兜率天子復來王所，而說偈言：</p>

<div class="lg regular" style="margin-left:2em;"><div class='lg-row'>「『兜率妙天宮，　菩薩本居止，</div>
<div class='lg-row'>是為最殊勝，　還持奉菩薩。』</div>
</div><p>「化樂天子復來王所，而說偈言：</p>

<div class="lg regular" style="margin-left:2em;"><div class='lg-row'>「『我有寶宮殿，　隨心所化生，</div>
<div class='lg-row'>莊嚴甚奇妙，　願以奉菩薩。』</div>
</div><p>「他化自在天子復來王所，而說偈言：</p>

<div class="lg regular" style="margin-left:2em;"><div class='lg-row'>「『我有妙宮殿，　超過諸欲天，</div>
<div class='lg-row'>眾寶所莊嚴，　清淨悅心意。</div>
<div class='lg-row'>光明甚奇耀，　周匝散香花，</div>
<div class='lg-row'>願以安聖后，　持來奉菩薩。』」</div>
</div><p>佛告諸比丘：「是時，欲界諸天子等，為供養故，各各齎彼所有宮殿來至輸檀王宮。其王亦為菩薩造妙宮殿，綺飾精麗人間所無。爾時，菩薩以大嚴三昧威神力故，令彼一切諸宮殿中，悉現摩耶聖后之身，皆有菩薩，於母右脇結加趺坐。諸天子等各各自謂：『菩薩之母惟住我宮。』」</p>
<p>爾時，世尊重說偈言：</p>

<div class="lg regular" style="margin-left:1em;"><div class='lg-row'>「大嚴三昧，　神化難思，</div>
<div class='lg-row'>諸天悅豫，　父王歡喜。」</div>
</div><p>說是經時，會中有諸天子生如是念：「四天王天聞此人間污穢不淨，況乎此上三十三天乃至兜率諸大天耶？云何菩薩世間之寶，最勝清淨殊妙香潔，乃捨兜率處在人間，於母胎中經於十月？」</p>
<p>爾時，阿難承佛威神，長跪合掌而白佛言：「世尊！女人之身多諸欲惡，云何如來為菩薩時，乃捨兜率處於母胎右脇而住？」</p>
<p>佛告阿難：「菩薩昔在母胎，不為不淨之所染污，恒處寶殿嚴淨第一。如是寶殿為欲見不？當示於汝。」</p>
<p>阿難白佛言：「世尊！願垂顯示，令諸見者皆生歡喜。」</p>
<p>爾時，如來即以神力，令娑婆世界主梵天王，與六十百千億梵天，下閻浮提來詣佛所，恭敬稽首，右遶三匝却住一面。爾時，世尊知而故問梵天王言：「我昔為菩薩時，在胎十月，所居寶殿今為所在？汝可持來。」</p>
<p>梵天王言：「今在梵世。」時娑婆世界主稽首作禮忽然不現，於剎那頃昇于梵宮，告妙梵天子言：「汝宜次第下至三十三天，高聲唱言：『今日梵王，欲將如來處胎之時所居寶殿還至佛所，若欲見者宜可速來。』」爾時，梵王即持菩薩之殿置梵殿中，其梵殿量縱廣正等三百由旬，而與八萬四千拘胝梵天恭敬圍遶，從於梵世下閻浮提。是時欲界無量諸天，皆悉雲集於如來所，以天妙衣、種種伎樂、花鬘、妙香、天莊嚴具而為供養。</p>
<p>時，天帝釋乃至他化自在，永不能覩菩薩之殿，雖審觀之亦不能見。時，四天王問帝釋言：「我等作何方便能覩斯殿？」帝釋報言：「當請如來乃得見耳。」時，天帝釋與四天王，稽首請佛。</p>
<p>是時，大梵天王先與諸梵，捧菩薩殿置於佛前。其殿三重周匝瑩飾，皆以牛頭栴檀天香所成，其香一分價直三千大千世界，光明照耀，以天眾寶而嚴飾之，床座器物皆稱菩薩，微妙綺麗人天所無，惟除菩薩旋螺之相。大梵天王所著天服，至菩薩座猶如水漬欽婆羅衣。其三殿內周匝皆有淨妙天花，其殿堅牢不可沮壞。凡所觸近皆生妙樂，如迦隣陀衣。欲界一切諸天宮殿，悉現菩薩寶殿之中。</p>
<p>佛告諸比丘：「菩薩入胎之夜，下從水際涌出蓮花，穿過地輪上至梵世，縱廣正等六十八洛叉由旬，如此蓮花無能見者，除諸如來并諸菩薩及大梵天王。於三千大千世界之中，所有清淨殊勝美味，猶如甘露現此花中，大梵天王以毘瑠璃器，盛此淨妙甘露之味，奉上菩薩，菩薩於是受而食之。比丘！當知世間眾生，無有能食如是甘露之味，惟除十地究竟最後身菩薩方能食耳。諸比丘！菩薩以何善根而感斯味？由昔長夜行菩薩道時，能以醫藥救濟病苦，所有欲願皆令滿足，一切恐懼能施無畏。又以上妙花果供養如來及佛塔廟，一切聖眾父母尊長，如是施已然後自受。由斯福報，感大梵王每持甘露之味而以奉獻於寶殿內，上妙衣服諸莊嚴具種種器物，菩薩本願力故隨意能現。阿難！一切菩薩將入胎時，於母右脇先有如是寶莊嚴殿，然後從兜率天宮降神入胎，於此殿中結加趺坐。阿難！十方世界一切摩耶聖后，皆於夢中見白象來，釋提桓因及四天王，二十八夜叉大將，皆悉隨從而衛護之。復有四天女：一名鄔佉梨，二名侔佉梨，三名幢至，四名有光，亦與眷屬常來衛護。</p>
<p>「爾時，菩薩處母胎中，身相光明，猶如夜暗於山頂上然大火炬，亦如真金在琉璃中，光明洞照普遍世界。四大天王、二十八夜叉大將與其眷屬，每於晨朝恭敬供養，皆見菩薩安慰問訊，徐舉右手指座令坐，為其說法示教利喜得未曾有。若欲去時，菩薩徐舉右手使之而去，頂禮圍遶辭退而去。釋提桓因與三十三天，每於中時恭敬供養，為聽法故，皆見菩薩安慰問訊，徐舉右手指座令坐，為其說法示教利喜得未曾有。若欲去時，菩薩徐舉右手使之而去，頂禮圍遶辭退而去。娑婆世界主大梵天王，每於申時與無量百千梵眾天子恭敬供養，為聽法故，皆見菩薩安慰問訊，徐舉右手指座令坐，為其說法示教利喜，生歡喜心得未曾有。若欲去時，菩薩徐舉右手使之而去，頂禮圍遶辭退而去。</p>
<p>「阿難！東西南北、四維上下，周遍十方無量百千諸菩薩眾，於日入時恭敬供養，為聽法故而來至此。爾時，菩薩化作莊嚴師子之座，令諸菩薩各坐其上，互相問答辯析上乘。此等諸來大菩薩眾，惟是同行同乘之所能覩，摩耶聖后亦不能見。</p>
<p>「阿難！菩薩處胎之時，不令聖后身覺沈重及諸苦逼，柔軟輕安怡懌歡暢，無有貪欲、瞋恚、愚癡、熱惱之患；亦無欲覺、恚覺、害覺；亦無冷熱、飢渴、惛惑、罪垢、散亂；亦無不可意色，及聲香味觸一切惡境；亦無惡夢；亦無女人貪誑、諂曲、嫉妬、諸煩惱過。具足受持清淨禁戒行十善道，不於他人而生欲心；亦無他人能於聖后而生欲想。於迦毘羅城及諸聚落并餘國土，所有男女若童男若童女，或為鬼神之所著者，見菩薩母皆自痊愈。或有眾生得種種病，風黃痰氣、盲聾啞痺、牙齒齲痛、瘰癧白癩、痟渴癲眩、癭癤瘡[病-丙+盤]，種種諸病，見菩薩母舒手摩頂，自然銷除。設有眾生得如是病，不獲親來見菩薩母；聖后爾時，折草為籌而以賜之，纔執籌時所有病苦皆得銷散平復如本。聖后若觀菩薩之時，見於腹中右脇而住，如明鏡中覩諸色像，歡喜和悅身心泰然。</p>
<p>「阿難！菩薩處胎之時，諸天常奏天樂、雨眾天花，供養菩薩。是時國界寧靜景候調和，人民安樂好行恩惠，諸釋種子皆悉棄惡修習善事，於諸節會遊戲園林，受勝妙樂歡娛怡暢。時輸檀王隨順法行不樂世榮，捐棄國務如苦行者。阿難！菩薩處母胎中，神力現化成就如是。」</p>
<p>爾時，世尊告阿難言：「汝等當觀佛在胎時所居寶莊嚴殿。」</p>
<p>阿難言：「唯然，世尊！願為顯示。」</p>
<p>世尊爾時即為阿難、釋提桓因，及四護世并餘天人，顯示如來處胎之時寶莊之殿；皆大歡喜，得未曾有生清淨心。作是現已，大梵天王還持寶殿歸於梵世。佛告諸比丘：「菩薩處胎之時，已能化導三十六那由他天人令住三乘。」</p>
<p>爾時，世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「最上勝人初入胎，　大地山林皆震動，</div>
<div class='lg-row'>金色淨光銷惡趣，　一切天人咸喜悅。</div>
<div class='lg-row'>為欲成此大法王，　示現胎中寶嚴殿，</div>
<div class='lg-row'>導師所居之寶殿，　栴檀妙香極嚴飾。</div>
<div class='lg-row'>此香一分之價直，　等彼三千界珍寶，</div>
<div class='lg-row'>下方涌出大蓮花，　其花高至于梵世。</div>
<div class='lg-row'>花中所承甘露味，　梵王持以獻菩薩，</div>
<div class='lg-row'>世間一切諸群生，　無有能銷一滴味。</div>
<div class='lg-row'>惟除最後身菩薩，　方能致斯甘露食，</div>
<div class='lg-row'>積劫所集福威力，　服者身心得清淨。</div>
<div class='lg-row'>帝釋梵王四護世，　稽首供養於導師，</div>
<div class='lg-row'>奉事頂禮聞妙法，　歡喜右遶而辭去。</div>
<div class='lg-row'>如是十方菩薩眾，　亦復因斯樂法來，</div>
<div class='lg-row'>坐於光明眾寶床，　聞大乘法生歡喜，</div>
<div class='lg-row'>各恣言談兩相顧，　無量稱揚還本國。</div>
<div class='lg-row'>四方男子及女人，　為彼鬼魅所纏縛，</div>
<div class='lg-row'>露首袒體心狂亂，　若見佛母皆除愈。</div>
<div class='lg-row'>所有黃痰與癲癩，　盲聾瘖瘂種種疾，</div>
<div class='lg-row'>佛母舒手摩其頂，　眾病應時得銷散。</div>
<div class='lg-row'>或有困篤在遠方，　折草作籌而惠之，</div>
<div class='lg-row'>籌至病者尋平復，　世間無不蒙眾祐。</div>
<div class='lg-row'>由法醫王在腹中，　苦惱眾生盡安樂，</div>
<div class='lg-row'>聖后自觀菩薩體，　猶如空中見明月。</div>
<div class='lg-row'>形相微妙甚端嚴，　歡喜悅樂心安住，</div>
<div class='lg-row'>無復貪瞋癡所擾，　亦無愛欲嫉妬害。</div>
<div class='lg-row'>不為飢渴寒熱侵，　身心靜然離眾惱，</div>
<div class='lg-row'>人天上下更相見，　音樂不鼓而自鳴。</div>
<div class='lg-row'>國土清寧甚安隱，　眷屬欣豫同無患，</div>
<div class='lg-row'>龍天由斯降時澤，　草木花果盡敷榮。</div>
<div class='lg-row'>惠施一切之所須，　王宮七日雨珍寶，</div>
<div class='lg-row'>是時無有貧乏者，　猶如帝釋歡喜園。</div>
<div class='lg-row'>王修法行持淨戒，　雖處堂殿如林野，</div>
<div class='lg-row'>由此聖后懷菩薩，　每入後宮親慰問。」</div>
</div>
<p class='juan'>方廣大莊嚴經卷第二</p></div>
</div><!-- end of div[@id='body'] -->
</body></html>