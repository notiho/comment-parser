<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>方廣大莊嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu26' />方廣大莊嚴經卷第八</p><p class="byline">中天竺國沙門地婆訶羅奉　詔譯</p><a id='mulu27' />
<p class='h1'>詣菩提場品第十九</p><p>爾時佛告諸比丘：「菩薩澡浴身體，復食乳糜氣力平全，方欲往詣十六功德之地菩提樹下，為欲降伏彼魔怨故，以大人相西面而行。所謂徐徐安隱而行，容止美好如虹蜺而行，雅步閑詳如須彌山巍巍而行，不怱遽行，不遲慢行，不沈重行，不輕躁行，不濁亂行，離垢而行，清淨而行，無過失行，無愚癡行，無染著行，如師子王行，如龍王行，如那羅延行，不觸地行，千輻輪相印文而行，足指網鞔甲如赤銅照地而行，震動大地而行，如山相擊出大音聲而行，坑坎堆阜自然平正而行，足下光明照罪眾生歸於善趣而行，所踐之地皆生蓮花而行，隨順過去諸佛就師子座而行，心如金剛不可沮壞而行，閉諸惡趣開諸善門而行，安樂一切眾生而行，銷滅魔力而行，摧諸邪論而行，除斷無明翳障而行，絕生死翅羽而行，暎蔽釋梵護世自在天王而行，於三千大千世界唯我獨尊而行，自證聖道不由他悟而行，將證一切智而行，念慧相應而行，欲除生老病死而行，方趣寂滅離垢不死無畏向涅槃城而行。</p>
<p>「爾時菩薩正念向彼菩提之樹直視行，時便有如是無量威儀。時有風天雨天，從尼連河至菩提樹，周遍掃灑盡令嚴淨，又雨無量殊勝香華遍覆其地。於三千大千世界，所有大小諸樹皆悉低枝向菩提樹，三千大千世界須彌山等大小諸山，皆悉低峯向菩提樹。欲界諸天子等，各散種種微妙香花，一一妙花縱廣一拘盧舍以為花臺，復現廣路脩遠無際，於路左右七寶欄楯皆悉嚴好，其量高下如七多羅樹，眾寶幡蓋處處莊嚴。復化七寶多羅之樹，一一樹間絡以金繩，於其繩上皆懸珍鐸，明珠琉璃間廁其中。其樹兩間有七寶池，於彼池內金沙遍布香水盈滿，優鉢羅花、拘勿頭花、波頭摩花、芬陀利花，如是等花充滿池中。其池四邊七寶階道，周匝莊嚴，於其階道則有迦陵頻伽、鳧鴈鴛鴦、命命諸鳥出和雅音。有八萬四千天諸婇女，以眾香水灑於前路，復有八萬四千天諸婇女散眾天花。一一樹下復有眾寶妙臺，是諸臺上各有八萬四千天諸婇女，皆捧寶器盛妙栴檀沈水之香，復有五千天諸婇女，奏天伎樂歌舞頌歎出和雅音。」</p>
<p>佛告諸比丘：「菩薩詣菩提樹時，其身普放無量光明，又遍震動無邊剎土，復有無量百千諸天奏天伎樂，於虛空中雨眾天花，又雨無量百千天妙衣服。復有無量象馬牛等圍繞菩薩，發聲哮吼其音和暢。又有無量鸚鵡舍利、拘抧羅鳥、迦陵頻伽、鳧鴈鴛鴦、孔雀翡翠、共命諸鳥，翻翔圍繞出和雅音。菩薩往菩提場時，有如是等無量希有吉祥之相。」</p>
<p>佛告諸比丘：「菩薩將欲坐菩提座，其夜三千大千世界主大梵天王，告諸梵眾作如是言：『仁者當知！菩薩摩訶薩被精進甲，智慧堅固心不劬勞，成就一切菩薩之行，通達一切波羅蜜門，於一切菩薩地得大自在，獲諸菩薩清淨意樂。一切眾生諸根利鈍皆悉了知，住於如來祕密之藏超諸魔境，一切善法皆能自覺，不由他人而得覺悟，為諸如來大神通力之所護念，當為眾生說解脫道，亦為眾生作大商主，摧伏一切諸魔軍眾。於三千大千世界之中，唯佛獨尊為大醫王，調和法藥救眾生苦；為大法王，以智慧明照於十方建大法幢。不為世間八法所染，猶如蓮花不著於水；能積無量真實法寶，猶如大海蘊諸奇珍。怨親平等，如須彌山安住不動，心意清淨，如摩尼珠離諸垢穢，於三千大千世界得大自在。菩薩摩訶薩以如是等無量功德詣菩提場，為欲降伏眾魔怨故，成阿耨多羅三藐三菩提故，欲圓滿十力、四無所畏、十八不共佛法故，轉正法輪故，為欲震大師子吼故，施大法雨令諸眾生得滿足故，令諸眾生得清淨法眼故，令諸外道息諍論故，欲使本願得圓滿故，於一切法得自在故。仁者！汝等應當發心往詣親近供養。』即說偈言：</p>

<div class="lg regular" style="margin-left:2em;"><div class='lg-row'>「『無量百千劫，　具慈悲喜捨，</div>
<div class='lg-row'>禪定智慧通，　於今證涅槃。</div>
<div class='lg-row'>若欲遠三惡，　及離於八難，</div>
<div class='lg-row'>受天妙樂報，　乃至得涅槃。</div>
<div class='lg-row'>應持上供具，　供養於菩薩，</div>
<div class='lg-row'>六年修苦行，　欲詣菩提場。</div>
<div class='lg-row'>三千世界主，　釋梵及日月，</div>
<div class='lg-row'>一切無與等，　見者咸歡悅。</div>
<div class='lg-row'>降伏諸魔軍，　必當成正覺，</div>
<div class='lg-row'>身相三十二，　最勝自莊嚴，</div>
<div class='lg-row'>梵音甚清徹，　心淨離諸過。</div>
<div class='lg-row'>或有人樂欲，　上生於梵世，</div>
<div class='lg-row'>或有人樂欲，　證得聲聞果，</div>
<div class='lg-row'>或有人樂欲，　得成辟支佛，</div>
<div class='lg-row'>或有人樂欲，　當獲無上果，</div>
<div class='lg-row'>如是諸人等，　應供養導師。』」</div>
</div><p>佛告諸比丘：「時大梵天王為供養菩薩故，以神通力令三千大千世界皆悉清淨，除諸砂鹵瓦礫荊棘，地平如掌無有丘墟，以金銀琉璃、硨磲馬碯、珊瑚虎魄、真珠等寶而嚴飾之。又遍三千大千世界生諸瑞草，青綠右旋柔軟可愛如迦陵陀衣，又諸巨海變為平地，亦不嬈彼魚鼈黿鼉水性之屬，所有十方剎土梵王、帝釋、護世四王，咸見此間三千大千世界如是嚴淨，各於本土皆悉莊嚴遙申供養。又十方無邊剎土一切菩薩為供養故，以超過人天殊勝供具，各於本國而申供養，皆見無邊世界如一佛土，諸須彌山、鐵圍山間幽冥之處，日月威光所不能及，咸見菩薩光明普照。</p>
<p>「有十六天子，守護此菩提之場，是諸天子皆證無生法忍及得阿惟越致，其名曰：轉進天子，無勝天子，施與天子，愛敬天子，勇力天子，善住天子，持地天子，作光天子，無垢天子，法自在天子，法幢天子，所行吉祥天子，無障礙天子，大莊嚴天子，清淨戒香天子，蓮花光明天子。如是等天子，各化四万八十由旬，廣設無量寶莊嚴具，其地四邊皆有七重寶路，一一寶路皆悉行列寶多羅樹，一一樹間金繩交絡，垂諸寶鈴覆以寶網。閻浮檀金以為蓮花遍滿於地，一一花上各以七寶而嚴飾之。復燒種種上妙天香，十方世界人天之中，所有妙樹悉於中現；又十方世界一切水陸勝妙香花悉於中現。又十方世界諸佛菩薩，各於本土現無量資糧廣博嚴飾福德智慧菩提道場，如是種種事業皆悉現於此道場中。」</p>
<p>佛告諸比丘：「十六天子見如是等神通瑞相，種種莊嚴，踊躍歡喜，天、龍、夜叉、乾闥婆、阿修羅、迦婁羅、緊那羅、摩睺羅伽等，見此道場歎未曾有，各想自宮猶如塜墓，皆有無量讚述功德。復有四護菩提樹神：一名毘留薄瞿、二名蘇摩那、三名烏珠鉢底、四名帝珠，各以神力變菩提樹，高廣嚴好各長八十多羅之樹，根莖枝葉花果茂盛，端正可愛莊嚴無比見者歡喜，踰於帝釋歡喜園中波利質多羅樹、拘鞞羅樹。菩薩所坐成菩提處，則三千大千世界之中心也，此樹下地純以金剛所成不可沮壞。」</p>
<p>佛告諸比丘：「菩薩欲往菩提樹時，放大光明遍照無邊無量世界，地獄眾生皆得離苦，餓鬼眾生皆得飽滿，畜生眾生慈心相向，諸根不具眾生皆得具足，病苦眾生皆得痊愈，怖畏眾生皆得安樂，獄囚眾生皆得釋然，貧窮眾生皆得財寶，煩惱眾生皆得解脫，飢渴眾生皆得飲食，懷孕眾生皆得免難，羸瘦眾生皆得充健。而於此時，無一眾生為貪恚癡之所逼惱，人天不死亦不受胎。是時一切眾生更相慈慜生利益心，如父如母如姊如妹如兄如弟。」</p>
<p>爾時世尊欲重宣此義，而說偈言：</p>

<div class="lg regular" style="margin-left:0em;"><div class='lg-row'>「地獄痛苦逼，　一切皆休息，</div>
<div class='lg-row'>畜生相食噉，　各各起慈心。</div>
<div class='lg-row'>八難皆閉塞，　三惡悉空靜，</div>
<div class='lg-row'>光明所照處，　咸受微妙樂。</div>
<div class='lg-row'>眼耳鼻舌等，　諸根不完具，</div>
<div class='lg-row'>皆悉得具足。　煩惱所擾者，</div>
<div class='lg-row'>便得大安樂。　狂亂得正念，</div>
<div class='lg-row'>貧賤得富貴，　病苦得痊除，</div>
<div class='lg-row'>禁囚得解脫。　一切無忿競，</div>
<div class='lg-row'>展轉起慈心，　如父母愛子。</div>
<div class='lg-row'>菩薩光明網，　遍滿於十方，</div>
<div class='lg-row'>普照恒沙界，　暎蔽無邊土。</div>
<div class='lg-row'>鐵圍大鐵圍，　及餘諸山等，</div>
<div class='lg-row'>皆悉不復現，　變為一佛剎。</div>
<div class='lg-row'>以眾寶所成，　嚴飾甚微妙，</div>
<div class='lg-row'>由光照燭故，　一切如觀掌。</div>
<div class='lg-row'>如是等莊嚴，　為供養菩薩。</div>
<div class='lg-row'>護菩提場神，　有十六天子，</div>
<div class='lg-row'>面八十由旬，　現種種嚴飾。</div>
<div class='lg-row'>菩薩大威力，　面八十由旬，</div>
<div class='lg-row'>亦現無邊剎，　各各皆嚴淨。</div>
<div class='lg-row'>天龍八部眾，　覩如是事已，</div>
<div class='lg-row'>還自思本宮，　而生塜墓想，</div>
<div class='lg-row'>咸起奇特心，　頌歎諸功德：</div>
<div class='lg-row'>『善哉福難思，　乃感如斯果，</div>
<div class='lg-row'>匪唯身語意，　起如是莊嚴。</div>
<div class='lg-row'>以本願力故，　一切皆成就，</div>
<div class='lg-row'>隨諸眾生業，　皆悉得滿足。』</div>
<div class='lg-row'>四護菩提神，　嚴飾菩提樹，</div>
<div class='lg-row'>勝過歡喜園，　帝釋殊妙林。</div>
<div class='lg-row'>此神所嚴飾，　端正甚可愛，</div>
<div class='lg-row'>一切天人等，　稱讚無窮已。」</div>
</div><p>佛告諸比丘：「菩薩清淨光明普照世界，滅除一切眾生煩惱，遇斯光者皆生欣喜。此光又照迦利龍王宮，時彼龍王遇斯光明，於龍眾中而說偈言：</p>

<div class="lg regular" style="margin-left:2em;"><div class='lg-row'>「『過去三佛皆已現，　智慧光明真金色，</div>
<div class='lg-row'>於是還覩無垢光，　由斯定有佛興世。</div>
<div class='lg-row'>其光清淨踰日月，　非螢非燭星電等，</div>
<div class='lg-row'>亦非梵釋阿修羅，　一切威光所能及。</div>
<div class='lg-row'>我以先業行不善，　所處宮殿常昏暗，</div>
<div class='lg-row'>恒雨熱沙以燒身，　自念長時受斯苦。</div>
<div class='lg-row'>忽遇光明如日照，　身心清涼遍歡喜，</div>
<div class='lg-row'>億劫修行眾行者，　今時定坐菩提場。</div>
<div class='lg-row'>我與汝等諸親眷，　衣服香花并伎樂，</div>
<div class='lg-row'>及以種種莊嚴具，　供養利益世間者。』」</div>
</div><p>佛告諸比丘：「龍王爾時與其眷屬，歡喜踊躍瞻顧四方，乃見菩薩身相巍巍如須彌山，梵釋四王、龍神八部，皆悉圍遶心大歡喜，頭面禮足恭敬尊重，即以種種香花衣服瓔珞，作眾伎樂供養菩薩，合掌曲躬以偈讚曰：</p>

<div class="lg regular" style="margin-left:2em;"><div class='lg-row'>「『面淨如滿月，　世間大導師，</div>
<div class='lg-row'>我昔值諸佛，　瑞相皆如是，</div>
<div class='lg-row'>今尊破魔已，　行當證菩提。</div>
<div class='lg-row'>曾於過去劫，　廣修內外施，</div>
<div class='lg-row'>持戒及忍辱，　精進禪智慧，</div>
<div class='lg-row'>方便大慈悲，　願力喜捨等，</div>
<div class='lg-row'>以是諸功德，　當得成佛道，</div>
<div class='lg-row'>一切諸叢林，　低枝禮佛樹，</div>
<div class='lg-row'>有千吉祥瓶，　圍遶在虛空，</div>
<div class='lg-row'>眾鳥吐和音，　翻翔競隨逐。</div>
<div class='lg-row'>身色真金光，　遍照於十方，</div>
<div class='lg-row'>惡趣停苦惱，　世間蒙快樂。</div>
<div class='lg-row'>尊今於三界，　定為大導師。</div>
<div class='lg-row'>梵王及帝釋，　欲色諸天子，</div>
<div class='lg-row'>咸捨微妙樂，　皆來申供養，</div>
<div class='lg-row'>尊今於世間，　必為大醫王。</div>
<div class='lg-row'>凡是所遊踐，　蓮華隨步起，</div>
<div class='lg-row'>尊今於世間，　必為應供者。</div>
<div class='lg-row'>導師坐道場，　無量拘胝數，</div>
<div class='lg-row'>一切魔軍眾，　皆當自摧伏。</div>
<div class='lg-row'>日月可墮落，　須彌可崩壞，</div>
<div class='lg-row'>若未得菩提，　終不可移動。</div>
<div class='lg-row'>願我與眷屬，　得捨此龍身，</div>
<div class='lg-row'>功德自莊嚴，　當往菩提座。』</div>
</div><p>「說是偈已，其龍王妃名曰金光，與無量龍女恭敬圍遶，持眾寶蓋衣服瓔珞人天妙花，復持寶器盛眾名香，奏諸伎樂說是妙偈，讚菩薩曰：</p>

<div class="lg regular" style="margin-left:2em;"><div class='lg-row'>「『能斷貪瞋癡，　世間諸過患，</div>
<div class='lg-row'>渡生死海者，　故我今頂禮。</div>
<div class='lg-row'>尊為大醫王，　善拔煩惱箭，</div>
<div class='lg-row'>眾生未調伏，　而當調伏之。</div>
<div class='lg-row'>眾生處世間，　恒為煩惱覆，</div>
<div class='lg-row'>尊當以慧日，　照之令得除。</div>
<div class='lg-row'>世間無依怙，　今當得依怙，</div>
<div class='lg-row'>而於虛空中，　雨種種衣食。</div>
<div class='lg-row'>諸天龍神等，　皆生歡喜心，</div>
<div class='lg-row'>辯才大導師，　願速坐道場。</div>
<div class='lg-row'>降伏眾魔怨，　當成無上道，</div>
<div class='lg-row'>似昔諸如來，　所證菩提法。</div>
<div class='lg-row'>無量劫修習，　利益諸群生，</div>
<div class='lg-row'>願速坐道場，　證無上菩提。』」</div>
</div><p>佛告諸比丘：「菩薩爾時作是思惟：『古昔諸佛坐於何座，證阿耨多羅三藐三菩提？』作是念時，即知過去諸佛皆坐淨草而成正覺。是時淨居天子知菩薩心，白菩薩言：『如是如是！過去諸佛欲證菩提皆坐淨草。』爾時菩薩復自思惟：『誰能與我如是淨草？』時釋提桓因即變其身，為刈草人在菩薩右，不近不遠持草而立，其草青紺如孔雀尾，柔軟可愛如迦尸迦衣，宛轉右旋香氣芬馥。</p>
<p>「爾時菩薩既見化人執斯妙草，漸向其所徐而問之：『汝名字誰？』其人答曰：『我名吉祥。』菩薩思惟：『我今欲求自身吉祥，復欲令他而得吉祥，人名吉祥於我前立，我今定證阿耨多羅三藐三菩提。』</p>
<p>「爾時菩薩欲從化人而求<span class='corr'>淨</span>草，出是語時梵聲微妙，所謂真實聲，周正聲，清亮聲，和潤聲，流美聲，善導聲，不謇聲，不澁聲，不破聲，柔軟聲，憺雅聲，分析聲，順耳聲，合意聲，如迦陵頻伽聲，如命命鳥聲，如殷雷聲，如海波聲，如山崩聲，如天讚聲，如梵天聲，如師子聲，如龍王聲，如象王聲，不急疾聲，不遲緩聲，解脫之聲，無染著聲，依義之聲，應時之聲，宣說八千萬億法門之聲，順一切諸佛法聲。菩薩以此美妙之聲，語化人言：『仁者！汝能與我淨草以不？』於是頌曰：</p>

<div class="lg regular" style="margin-left:0em;"><div class='lg-row'>「『吉祥汝今時，　宜速施淨草，</div>
<div class='lg-row'>我當坐是草，　降伏彼魔軍，</div>
<div class='lg-row'>若證寂滅法，　即得無上道。</div>
<div class='lg-row'>我為菩提故，　無量劫修行，</div>
<div class='lg-row'>施戒精進忍，　禪定智慧力，</div>
<div class='lg-row'>解脫與意樂，　福德及神通，</div>
<div class='lg-row'>緣彼諸行故，　今得圓滿果。</div>
<div class='lg-row'>若施我淨草，　獲無量福德。</div>
<div class='lg-row'>因施淨草故，　必當成導師。』</div>
<div class='lg-row'>吉祥聞此言，　心生大歡喜，</div>
<div class='lg-row'>手持淨妙草，　住於菩薩前，</div>
<div class='lg-row'>即以歡喜心，　而白菩薩言：</div>
<div class='lg-row'>『若以施草故，　能獲大菩提，</div>
<div class='lg-row'>幸先授菩提，　然後受淨草。』</div>
<div class='lg-row'>菩薩報吉祥：　『非唯施淨草，</div>
<div class='lg-row'>即獲大菩提；　應修無量德，</div>
<div class='lg-row'>方蒙諸佛記。　吉祥汝應知，</div>
<div class='lg-row'>菩提不妄授；　菩提可妄授；</div>
<div class='lg-row'>我當以菩提，　授一切眾生。</div>
<div class='lg-row'>吉祥汝應知，　我證菩提已，</div>
<div class='lg-row'>分布諸世間，　汝當於我所，</div>
<div class='lg-row'>聽受甘露法。』　菩薩受淨草，</div>
<div class='lg-row'>往詣菩提場，　舉足欲行時，</div>
<div class='lg-row'>其地大震動。　諸天龍神等，</div>
<div class='lg-row'>皆生歡喜心，　恭敬合掌言：</div>
<div class='lg-row'>『菩薩於今者，　必降伏眾魔，</div>
<div class='lg-row'>定獲甘露法，　證於無上道。』」</div>
</div><p>佛告諸比丘：「菩薩向菩提場時，無量菩薩并諸天眾，各各莊飾菩提之樹，其菩提樹有八萬四千，一一皆願菩薩坐其樹下，得阿耨多羅三藐三菩提。其菩提樹，或有高顯殊特百千由旬，純花所成；或有菩提樹高顯殊特二億由旬，純香所成；或有菩提樹高顯殊特百千由旬，純以栴檀所成；或有菩提樹高顯殊特五億由旬，純以繒綵所成；或有菩提樹高顯殊特十億由旬，純以珠寶所成；或有菩提樹高顯殊特百億由旬，純以七寶所成。如是八萬四千菩提之樹，一一樹下各隨色類敷師子座，或有師子之座以花莊嚴，或有師子之座以香莊嚴，或有師子之座以栴檀莊嚴，或有師子之座以珠寶莊嚴，或有師子之座以雜寶莊嚴。」</p>
<p>佛告諸比丘：「爾時菩薩示現取草周遍敷設如師子王，具足勢力，精進堅固無諸過失，貴盛自在智慧覺悟有大名稱，降伏眾魔摧諸外道，具足如是種種功德，將證菩提而面向東，於淨草上結加趺坐，端身正念發大誓言：</p>

<div class="lg regular" style="margin-left:2em;"><div class='lg-row'>「『我今若不證，　無上大菩提，</div>
<div class='lg-row'>寧可碎是身，　終不起此座。』</div>
</div><p>「爾時菩薩昇菩提座，即證方廣神通遊戲大嚴之定。得是定已，現身各各坐彼師子之座，一一身上皆具眾妙相好莊嚴。其餘菩薩并諸天人各各皆謂菩薩獨坐其座。又由定力，能令地獄、餓鬼、畜生，閻羅王界，及諸人天，皆見菩薩坐菩提座。」</p>
</div>
<div class='div-pin'><a id='mulu28' />
<p class='h1'>嚴菩提場品第二十</p><p>佛告諸比丘：「爾時菩薩坐菩提場，六欲諸天恐有障難，即於東面恭敬而住，如是南西北方四維上下，皆有無量諸天恭敬而住。是時菩薩放大光明，其光名為開發菩薩智，周遍照耀盡虛空界一切十方諸佛剎土。爾時東方世界有國名離垢，其佛號曰離垢光明。彼有菩薩摩訶薩，名遊戲莊嚴，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，變現十方盡虛空界一切佛剎，成一清淨琉璃道場，一切佛剎五道眾生，展轉指示各相謂言：『此是何人，神通遊戲莊嚴威德色相乃爾？』是時菩薩於一一眾生前現化菩薩，而說頌曰：</p>

<div class="lg regular" style="margin-left:2em;"><div class='lg-row'>「『能斷諸垢濁，　貪瞋癡習氣，</div>
<div class='lg-row'>身照十方剎，　暎蔽眾光明。</div>
<div class='lg-row'>福智及三昧，　積劫轉增長，</div>
<div class='lg-row'>一切諸莊嚴，　最勝牟尼力。』</div>
</div><p>「爾時南方世界，有國名寶莊嚴，其佛號曰光明。彼有菩薩摩訶薩，名現寶蓋，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，持一寶蓋周遍覆此菩提之場，大梵天王、釋提桓因、護世四王，更相謂言：『以何果報而現如此寶莊嚴蓋？』於寶蓋中，出妙頌曰：</p>

<div class="lg regular" style="margin-left:2em;"><div class='lg-row'>「『在昔億千劫，　供養三世佛，</div>
<div class='lg-row'>慈心行捨施，　故得相莊嚴。</div>
<div class='lg-row'>成就那延力，　導師感是報，</div>
<div class='lg-row'>利益於一切，　端坐菩提場。』</div>
</div><p>「爾時西方世界，有國名詹波，其佛號曰開敷花王智慧神通。彼有菩薩摩訶薩，名曰寶網，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，取一勝妙寶網彌覆菩提道場，十方諸來天眾龍神八部更相謂言：『以何因緣感斯寶網？』於寶網中，出妙頌曰：</p>

<div class="lg regular" style="margin-left:2em;"><div class='lg-row'>「『能為眾寶因，　眾寶所依處，</div>
<div class='lg-row'>三界皆歸趣，　名聞遍十方。</div>
<div class='lg-row'>欲證大菩提，　住於清淨法，</div>
<div class='lg-row'>精進力成佛，　能感如斯供。』</div>
</div><p>「爾時北方世界，有國名曰轉，其佛號曰掩蔽日月光。彼有菩薩摩訶薩，名莊嚴王，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，令十方無邊剎土功德莊嚴之臺，皆現於此菩提道場，諸來眾會心生奇特，一切人天更相謂言：『以何因緣感此殊勝莊嚴妙臺？』於妙臺中，出妙頌曰：</p>

<div class="lg regular" style="margin-left:2em;"><div class='lg-row'>「『由昔無邊劫，　福智資粮滿，</div>
<div class='lg-row'>身口意清淨，　慚愧及慈悲。</div>
<div class='lg-row'>無上能仁尊，　眾善無不具，</div>
<div class='lg-row'>今坐菩提座，　故獲如斯福。』</div>
</div><p>「爾時東南方世界，有國名德王，佛號功德光明王。彼有菩薩摩訶薩，名功德慧，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，化作無量功德莊嚴眾寶樓觀，諸來天龍夜叉等眾，見未曾有生奇特心，更相謂言：『以何因緣而有斯瑞？』於樓觀中，而說頌曰：</p>

<div class="lg regular" style="margin-left:2em;"><div class='lg-row'>「『眾德之所生，　具足功德者，</div>
<div class='lg-row'>能成就功德，　天龍咸恭敬。</div>
<div class='lg-row'>德海詣道場，　功德香普熏，</div>
<div class='lg-row'>今坐菩提座，　感如斯供養。』</div>
</div><p>「爾時西南方有國名出寶，其佛號寶幢。彼有菩薩摩訶薩，名出眾寶，遇斯光已，與無央數菩薩圍遶，而來詣菩提場，為供養故住菩薩前。爾時菩薩以神通力，化作無量阿僧祇眾寶圓光，其中諸天見未曾有生奇特心，更相謂言：『以何威力而現如是眾寶圓光？』其圓光中，出妙頌曰：</p>

<div class="lg regular" style="margin-left:2em;"><div class='lg-row'>「『以眾寶宮殿，　花果與園林，</div>
<div class='lg-row'>頭目髓腦等，　身<span class='corr'>肉</span>及手足。</div>
<div class='lg-row'>如是種種施，　積習諸功德，</div>
<div class='lg-row'>今現證菩提，　感如斯供養。』</div>
</div><p>「爾時西北方世界，有國名雲，其佛號曰雲王。彼有菩薩摩訶薩，名雲雷震聲，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，化作沈水香雲及栴檀香雲，遍布菩提道場，諸天眾會皆生歡喜奇特之心，共相謂言：『以何因緣有斯瑞應？』其香雲中，出妙頌曰：</p>

<div class="lg regular" style="margin-left:2em;"><div class='lg-row'>「『法雲覆一切，　普雨於法雨，</div>
<div class='lg-row'>滅眾生煩惱，　令得於涅槃。</div>
<div class='lg-row'>神通定根力，　功德為莊嚴，</div>
<div class='lg-row'>證甘露菩提，　故獲如斯供。』</div>
</div><p>「爾時東北方世界，有國名金網，其佛號寶蓋光明。彼有菩薩摩訶薩，名金網莊嚴，遇斯光已，與無央數菩薩圍遶而來詣菩提場，為供養故住菩薩前。爾時菩薩以神通力，於彼諸來菩薩供養具中，化出無量無邊大菩薩眾，皆有殊勝三十二相莊嚴其身，執持花鬘曲躬稽首，一一菩薩以偈頌曰：</p>

<div class="lg regular" style="margin-left:2em;"><div class='lg-row'>「『由昔無邊劫，　深信極尊敬，</div>
<div class='lg-row'>以微妙音聲，　讚歎諸如來。</div>
<div class='lg-row'>今坐菩提座，　是故我頂禮，</div>
<div class='lg-row'>願以讚歎業，　當得無上果。』</div>
</div><p>「爾時下方世界，有國名普觀，其佛號曰普見。彼有菩薩摩訶薩，名曰寶藏，遇斯光已，與無央數菩薩圍遶，而來詣菩提場，為供養故住菩薩前。爾時菩薩以神通力於一一菩薩前，化出廣大妙金蓮花，而於花中皆有婇女，出現半身端正姝妙，咸以寶莊嚴具嚴飾其身，手執種種金珠瓔珞曲躬稽首。而諸人天更相謂言：『以何因緣感得如是微妙婇女？』是諸婇女以偈頌曰：</p>

<div class="lg regular" style="margin-left:2em;"><div class='lg-row'>「『由昔無邊劫，　頂禮諸如來，</div>
<div class='lg-row'>辟支及聲聞，　父母并尊者。</div>
<div class='lg-row'>質直無過患，　具一切功德，</div>
<div class='lg-row'>皆應恭敬禮，　清淨戒圓滿。』</div>
</div><p>「爾時上方世界，有國名殊勝功德，其佛號曰德王。彼有菩薩摩訶薩，名虛空藏，遇斯光已，與無央數菩薩圍遶來詣菩提道場，為供養故住菩薩前。爾時菩薩以神通力，於虛<span class='corr'>空</span>中普雨十方世界諸佛剎土，昔所不見昔所未聞，眾寶花鬘、塗香末香燒香，繒綵衣服、幢幡寶蓋、摩尼眾寶，金銀琉璃、車璩馬瑙、象馬車乘輦輿兵眾、花樹果樹、童男童女。爾時梵、釋、護世、天、龍、夜叉、乾闥婆、阿修羅、迦婁羅、緊那羅、摩睺羅伽，人非人等一切群生，皆悉得見，生歡喜心，無有驚怖。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「利益一切世間者，　欲證無上菩提時，</div>
<div class='lg-row'>十方無量諸菩薩，　皆悉如雲而集會，</div>
<div class='lg-row'>彼諸菩薩所來事，　我今以喻而略說。</div>
<div class='lg-row'>無量菩薩從空來，　猶如密雲震吼聲，</div>
<div class='lg-row'>各各執持寶瓔珞，　明珠垂懸甚嚴飾。</div>
<div class='lg-row'>無量菩薩從空來，　首飾寶冠垂辮髮，</div>
<div class='lg-row'>擎捧如花妙臺觀，　而至菩提道場所。</div>
<div class='lg-row'>無量菩薩從空來，　猶如師子震吼聲，</div>
<div class='lg-row'>說空無相及無願，　而至菩提道場所。</div>
<div class='lg-row'>無量菩薩從空來，　猶如牛王哮吼聲，</div>
<div class='lg-row'>雨未曾有微妙花，　而至菩提道場所。</div>
<div class='lg-row'>無量菩薩從空來，　美聲猶如孔雀王，</div>
<div class='lg-row'>身光出現千種相，　而至菩提道場所。</div>
<div class='lg-row'>無量菩薩從空來，　光明猶如淨滿月，</div>
<div class='lg-row'>以妙音聲而讚歎，　菩薩無量諸功德。</div>
<div class='lg-row'>無量菩薩從空來，　光明照耀猶如日，</div>
<div class='lg-row'>暎蔽一切魔宮殿，　而至菩提道場所。</div>
<div class='lg-row'>無量菩薩從空來，　身色美艷如虹蜺，</div>
<div class='lg-row'>福慧資粮悉圓滿，　而至菩提道場所。</div>
<div class='lg-row'>無量菩薩從空來，　手出摩尼眾寶網，</div>
<div class='lg-row'>并散曼陀蘇曼陀，　婆利師花詹波花，</div>
<div class='lg-row'>及持如是等花鬘，　而至菩提道場所。</div>
<div class='lg-row'>無量菩薩從空來，　以神通力震大地，</div>
<div class='lg-row'>而諸眾生不驚怖，　一切靡不歡喜者。</div>
<div class='lg-row'>無量菩薩從空來，　手接須彌大山王，</div>
<div class='lg-row'>如持花鬘不為重，　而至菩提道場所。</div>
<div class='lg-row'>無量菩薩從空來，　頂戴四大香水海，</div>
<div class='lg-row'>遍灑大地皆嚴淨，　而至菩提道場所。</div>
<div class='lg-row'>無量菩薩從空來，　各持殊勝眾寶蓋，</div>
<div class='lg-row'>令諸菩薩皆覩見，　而至菩提道場所。</div>
<div class='lg-row'>無量菩薩從空來，　現為梵王住寂定，</div>
<div class='lg-row'>一一毛孔演妙法，　說大慈悲及喜捨。</div>
<div class='lg-row'>無量菩薩從空來，　示為帝釋微妙形，</div>
<div class='lg-row'>一切天人共圍遶，　而至菩提道場所。</div>
<div class='lg-row'>無量菩薩從空來，　示為護世之形像，</div>
<div class='lg-row'>一切天人共圍遶，　各各散以天花香，</div>
<div class='lg-row'>以緊那羅乾闥婆，　美妙音聲讚菩薩。</div>
<div class='lg-row'>無量菩薩從空來，　各持芬香妙花樹，</div>
<div class='lg-row'>枝葉花果遍莊嚴，　而至菩提道場所。</div>
<div class='lg-row'>其樹花臺有菩薩，　於彼花中出半身，</div>
<div class='lg-row'>悉皆具相三十二，　各各執持諸妙花，</div>
<div class='lg-row'>拘物頭花波頭摩，　優鉢羅花芬陀利。</div>
<div class='lg-row'>無量菩薩從空來，　手持清淨蓮花沼，</div>
<div class='lg-row'>其身廣大如須彌，　變為淨妙諸花鬘，</div>
<div class='lg-row'>遍覆三千大千界，　而至菩提道場所。</div>
<div class='lg-row'>無量菩薩從空來，　各於眼中現劫燒，</div>
<div class='lg-row'>而復於此示成劫，　遍身一一支節中，</div>
<div class='lg-row'>演出無邊諸佛法，　所有眾生皆得聞，</div>
<div class='lg-row'>聞者悉斷諸貪欲，　而至菩提道場所。</div>
<div class='lg-row'>無量菩薩從空來，　其身端正甚可愛，</div>
<div class='lg-row'>以眾寶具而莊嚴，　其聲猶如緊那羅，</div>
<div class='lg-row'>一切天人修羅等，　見聞皆悉無厭足。</div>
<div class='lg-row'>無量菩薩從空來，　其身堅固如金剛，</div>
<div class='lg-row'>震動大地至水際，　而至菩提道場所。</div>
<div class='lg-row'>無量菩薩從空來，　光明照耀如日月，</div>
<div class='lg-row'>滅除眾生煩惱苦，　而至菩提道場所。</div>
<div class='lg-row'>無量菩薩從空來，　其身皆是眾寶成，</div>
<div class='lg-row'>遍於無邊佛剎土，　普雨雜寶妙花香，</div>
<div class='lg-row'>一切眾生悉歡喜，　而至菩提道場所。</div>
<div class='lg-row'>無量菩薩從空來，　各能總持四種藏，</div>
<div class='lg-row'>其身一一毛孔中，　演說無數諸經典，</div>
<div class='lg-row'>具足辯才大智慧，　覺悟惛醉諸群生。</div>
<div class='lg-row'>無量菩薩從空來，　執持天鼓如須彌，</div>
<div class='lg-row'>擊出美妙大音聲，　遍滿拘胝億佛剎，</div>
<div class='lg-row'>普告一切諸人天，　娑婆世界雨甘露。」</div>
</div>
<p class='juan'>方廣大莊嚴經卷第八</p></div>
</div><!-- end of div[@id='body'] -->
</body></html>