<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu38' />妙法蓮華經玄贊卷第九<span class='note-inline'>(本)</span></p><p class="byline">大慈恩寺沙門基撰</p>
<div class='div-pin'><a id='mulu39' />
<p class='h1'>提婆達多品</p><p>三門分別：一來意，二釋名，三解妨。</p>
<p>來意有三：一者論解六記中第四無怨記云「與提婆達多記者，示佛世尊無怨惡故」，故此品來。二者四品讚重流通中此為第三，顯持此經人可尊重，不悋軀命以求此法，於怨家所以身為床，故此品來。三者顯此經妙用利益無邊成道亦疾，即是海會大眾龍女成道，故此品來。</p>
<p>釋名者，「提婆」天也。「達多」授也。佛之黨弟、斛飯王之子，從天乞得、天授與之，故名天授。</p>
<p>解妨者，此品亦明龍宮涌出、龍女成道，何故唯以天授為名？答：天授良緣乃釋迦之師傅，餘雖顯勝德，非佛自事故，不以為品名。又從初立名天授往事，龍宮古涌出等現事故。問：何故龍宮涌出、龍女道成不別為品，合天授耶？答：文殊順緣之善友，非違己之良緣；天授不然，顯經可重，故以違緣為品目，勸人持經，不以順緣為品名。俱經良友，故合為品。</p>
<p>經「爾時佛告<span class='note-inline'>(至)</span>無有懈惓」。</p>
<p>贊曰：此品大文分二：初明天授與佛自身違緣善友，欲顯但能持經，不問怨親皆是善友；後明文殊與一切眾生順緣善友，說經益多速疾之力。初復分三：初明佛昔重法以求經；次明天授由經當來作佛，「告諸四眾提婆達多」下是；後結聞經獲益，「佛告諸比丘未來世中」下是。初文有二：初明往昔求法；後明結會今古，偈後文是。初中復二：初長行及偈明求法，後二頌求法所由。初長行分三：初明求法，次明仙許，後明隨順。求法有三：初明求法；次明修行；後明訪求，「擊鼓宣令」下是。此初也。「惓」音渠眷反，正應作「倦」，《玉篇》「懈也劬也極也止也」。亦作「券」字。或作「惓」，不知「惓」字所從。</p>
<p>經「於多劫中<span class='note-inline'>(至)</span>心不退轉」。</p>
<p>贊曰：下明修行。有四：一位高能下，二劣心能勝，三難財能施，四難位能捐。此初二也。</p>
<p>經「為欲滿足<span class='note-inline'>(至)</span>委政太子」。</p>
<p>贊曰：此後二也。「時世人」下難位能捐、難財能施中，初施意、後所施。所施中初外財、後內財。「捐」棄也癈捨也。在君為政、在臣為事，今棄君政，非己任也。</p>
<p>經「繫鼓宣令<span class='note-inline'>(至)</span>供給走使」。</p>
<p>贊曰：此明訪求。</p>
<p>經「時有仙人<span class='note-inline'>(至)</span>當為宣說」。</p>
<p>贊曰：此明仙許。</p>
<p>經「王聞仙言<span class='note-inline'>(至)</span>身心無倦」。</p>
<p>贊曰：下明隨奉。有二：初難行能為，後難事能久。此初也。「乃至」者，中間所經無量事業，謂打罵之曾不退等。</p>
<p>經「于時奉事<span class='note-inline'>(至)</span>令無所乏」。</p>
<p>贊曰：難事能久。</p>
<p>經「爾時世尊<span class='note-inline'>(至)</span>身當為奴僕」。</p>
<p>贊曰：五頌半頌前，中分三：初二求法，一頌半仙許，二頌隨順。此初也。「推」擊也，有作「槌」都迴反，槌㰅也。字從木追。有作「搥」直淚反。關東謂搥，關西謂棏。「棏」音竹革反。「槌」「㰅」並非經義。</p>
<p>經「時有阿私仙<span class='note-inline'>(至)</span>吾當為汝說」。</p>
<p>贊曰：此仙許也。「阿私仙」者，此云無比。</p>
<p>經「時王聞仙言<span class='note-inline'>(至)</span>身心無懈惓」。</p>
<p>贊曰：此隨順也。「蓏」作「瓜」音讀，《玉篇》「菓謂桃李之屬，蓏謂瓜瓞之屬」。又有核曰菓，無核曰蓏。又木實曰菓，草實曰蓏。又木上曰菓，地上曰蓏。</p>
<p>經「普為諸眾生<span class='note-inline'>(至)</span>今故為汝說」。</p>
<p>贊曰：此二頌求法所由，勸示勤學。</p>
<p>經「佛告諸比丘<span class='note-inline'>(至)</span>善知識故」。</p>
<p>贊曰：此明結會今古。有二：初結會，後領荷。領荷有二：初領十一別德；後領二種別德，謂成覺、度生。</p>
<p>經「告諸四眾<span class='note-inline'>(至)</span>住不退轉」。</p>
<p>贊曰：下明天授由經當來作佛。行損害故近雖沈沒，由經力故當成勝果。《無垢稱》云「示現作魔王者，多是不可思議解脫菩薩。唯有香象能與香象捔力鬪戰，非驢所堪。」故知天授示現為也。授記有二：初記現在，後記滅後。現在有四：一自體，二界名，三住壽，四利益。</p>
<p>經「時天王佛<span class='note-inline'>(至)</span>不退轉」。</p>
<p>贊曰：此記滅後。有四：一法住，二起塔，三供養，四利益。</p>
<p>經「佛告諸比丘<span class='note-inline'>(至)</span>蓮華化生」。</p>
<p>贊曰：下第三段結聞經獲益。信心不疑當具五德：一不墮三惡趣，二生佛前，三常聞此經，四生人、天受樂，五佛前化生。凡難有八，謂三惡趣為三，四生佛前佛後，五諸根不具，六邪見世智辨聰，七邊地即攝北洲，八長壽天。《成實論》說四輪摧八難：一住善處，謂生中國，除五難，謂三惡趣、邊地、長壽天。二依善人，謂遇佛，除生佛前佛後。三發正願，謂正見，除邪見、世智辨聰。四宿植善根，除諸根不具。今言「不墮地獄」等者，離三途難。「生佛前」者，除生佛前後。「常聞此經」，除邪見、世智辨聰。「生人、天受樂」，除諸根不具。「佛前化生」，除邊地、北洲及長壽天。</p>
<p>經「於時下方<span class='note-inline'>(至)</span>當還本土」。</p>
<p>贊曰：下品第二大段，明文殊順緣，善友說經益多速疾。中分四：初智積請歸，二釋迦留止，三文殊涌出，四智積談議。此初也。驗此文意，智積請歸明說經訖，故知八品正宗為勝。</p>
<p>問：</p>
<p style="margin-left:1em">何故白多寶，釋迦留待。</p>
<p>答：</p>
<p style="margin-left:1em">侍者請還故白多寶，賓主之道釋迦留之。</p>
<p>經「釋迦牟尼佛<span class='note-inline'>(至)</span>可還本土」。</p>
<p>贊曰：二釋迦留止。</p>
<p>經「爾時文殊師利<span class='note-inline'>(至)</span>詣靈鷲山」。</p>
<p>贊曰：下第三文殊涌出。有二：初涌出詣山，後下華致敬。此初也。</p>
<p>問：</p>
<p style="margin-left:1em">初標經首及答彌勒並在會中，何故此言龍宮涌出？</p>
<p>答：</p>
<p style="margin-left:1em">利益多端，去住咸益。佛創說一乘便即隱而不現，今為證驗方出龍宮，此亦何失？從海涌出，傍詣靈山。</p>
<p>經「從蓮華下<span class='note-inline'>(至)</span>却坐一面」。</p>
<p>贊曰：此下華禮敬。既致禮世尊，亦慰問菩薩。</p>
<p>問：</p>
<p style="margin-left:1em">分身既在，不獨兩尊，何故文殊獨禮二聖？</p>
<p>答：</p>
<p style="margin-left:1em">逐近偏歸，未必要須普禮；相隣致敬，不假普禮分身。又現前易禮、遠處難歸，故知東土上人偏禮二聖，觀音奉珠但為兩分，分身猶在亦復何愆。</p>
<p>經「智積菩薩<span class='note-inline'>(至)</span>其數幾何」。</p>
<p>贊曰：下智積談議。有二：初辨所化多少；後辨所化遲速，偈後「智積問」下是。初顯二益：一所度眾、二所化難，皆從聲聞以入大故。後亦二益：一道成速，二轉惡身。去畜生之貌、轉女人之質，皆是經力所致然也。初文有六：一問化多少，二答數無央，三龍宮涌出，四文殊指示，五智積讚揚，六文殊告化。此初也。「仁者」，《周禮》云「仁者有六德：一曰仁」，鄭玄「愛人以及物曰仁；上下相親曰仁；貴賢親親曰仁；殺身成人曰仁，仁忍也；好生惡殺曰仁；善惡含忍曰仁。」</p>
<p>經「文殊師利<span class='note-inline'>(至)</span>自當有證」。</p>
<p>贊曰：答數無殃。「須臾」者，《玉篇》云「俄頃也」。有云，自當證知，聲不及此。</p>
<p>經「所言未竟<span class='note-inline'>(至)</span>大乘空義」。</p>
<p>贊曰：龍宮湧出。有二：初湧出詣山，後文殊化德。</p>
<p>經「文殊師利<span class='note-inline'>(至)</span>其事如是」。</p>
<p>贊曰：文殊指示。</p>
<p>經「爾時智積<span class='note-inline'>(至)</span>令速成菩提」。</p>
<p>贊曰：智積讚揚。</p>
<p>經「文殊師利<span class='note-inline'>(至)</span>妙法華經」。</p>
<p>贊曰：文殊告化。</p>
<p>經「智積菩薩<span class='note-inline'>(至)</span>速得佛不」。</p>
<p>贊曰：下辨所化遲速。有四：初智積問，二文殊答，三智積疑，四龍女現。此初也。</p>
<p>經「文殊師利<span class='note-inline'>(至)</span>能至菩提」。</p>
<p>贊曰：文殊答。有十六德：一龍；二女；三小；四慧利；五知根；六得總持法，此聞持也；七得定；八了法；九得不退；十辨才；十一慈念；十二具德；十三迅辨；十四所說深遠；十五仁慈謙沖；十六和雅。如上此女速至菩提。「剎那頃」者，時之極小也。《俱舍論》說「百二十剎那，為怛剎那量，臘縛此六十，此三十須臾，此三十晝夜，三十晝夜月，十二月為年，於中半減夜。」華嚴經說「十信菩薩八相成道」，今或說此勸示眾人。《伽耶山頂經》「淨光天子問有幾發心？文殊答有四：一證發心，謂入初地；二行發心，次六地；三不退發心，八九地；四一生補處發心，謂第十地。」今此龍女或即第四發心，化為龍女，小而能學法華，速得菩提。勸獎眾人，非為實爾。《文殊問菩提經》云：「此四中，初過聲聞，次過獨覺，次過不定地，後安住定地。」據增勝為論，不違前經。《法印經》菩提心有七，《發菩提心論》有十發心，〈菩薩地〉有四緣十種發心，恐繁且止。</p>
<p>經「智積菩薩<span class='note-inline'>(至)</span>便成正覺」。</p>
<p>贊曰：智積疑也。有四：一時長，二行廣，三處遍，四意大方得菩提，故生疑也。</p>
<p>經「言論未訖<span class='note-inline'>(至)</span>度脫苦眾生」。</p>
<p>贊曰：下龍女現。有四：一龍女現讚，二鶖子申疑，三龍女道成，四時眾獲益。此初。有二：初現已歸敬，後以頌讚歎。三頌半中，初二半讚，後一申誠。此諷誦偈。</p>
<p>經「爾時舍利弗<span class='note-inline'>(至)</span>是事難信」。</p>
<p>贊曰：下鶖子申疑。有二：初標、後釋。此初也。</p>
<p>經「所以者何<span class='note-inline'>(至)</span>速得成佛」。</p>
<p>贊曰：此釋。有三：一穢身不得，能依勝法依勝人故；二時少不得，果妙大故；三障礙不得，離障無礙方圓覺故。《超日明三昧經》說「上座比丘謂慧施曰：不可女人身得成佛道。有三事隔、五事礙故。何謂為三？在家從父母制，出嫁從夫制，夫亡從子制。」亦同俗書三從之義。五礙同此，即彼經云「不得作梵天者，奉清淨行無有垢行，修四等心善達四禪，及昇梵天婬恣無度，乃為女人，故不得作梵天。不得作帝釋者，勇猛小欲乃作帝釋，雜惡多態為其女故。不得作魔王者，十善具足尊敬三寶，奉事父母謙順長年，乃作魔王；輕慢不順毀失正教，為女人故。不得作輪王者，行菩薩道慈愍群萌，供養三尊、先聖、師父乃作輪王。主四天下，化行十善，尊崇道德，為輪王故；無有淨行，為女人故。不得作佛者，行菩薩心愍念一切，大慈大悲被大乘甲，消五蔭化六衰，行三三昧解二無我，證無生忍體達一切，乃得成佛；女無此事，故不得成。」〈菩薩地〉言「一切女人成就煩惱、諸染污智；諸佛不以惡身能證無上大菩提，故說女人不得作佛。」</p>
<p>經「爾時龍女<span class='note-inline'>(至)</span>復速於此」。</p>
<p>贊曰：下龍女道成。有二：初獻珠發喻，後示現道成。此初。有四：一獻珠，二返問，三直答，四結喻。</p>
<p>經「當時眾會<span class='note-inline'>(至)</span>演說妙法」。</p>
<p>贊曰：示現道成。有二：一見因，二見果。</p>
<p>經「爾時娑婆<span class='note-inline'>(至)</span>悉遙敬禮」。</p>
<p>贊曰：下時眾獲益。有四：一喜禮，二得益，三無垢界動，四眾會信受。此初也。</p>
<p>經「無量眾生得受道記」。</p>
<p>贊曰：彼土眾生得益也。</p>
<p>經「無垢世界<span class='note-inline'>(至)</span>而得受記」。</p>
<p>贊曰：無垢界動。有二：初明見動，後明此益。由見彼動便證道果。</p>
<p>經「智積菩薩<span class='note-inline'>(至)</span>默然信受」。</p>
<p>贊曰：眾會信受也。</p>
</div>
<div class='div-pin'><a id='mulu40' />
<p class='h1'>持品</p><p>二門分別：一來意，二釋名。</p>
<p>來意有三：一者初科四品明讚重流通中，初之三品讚重人、法勸人流通，此之一品時眾奉持。二者依十二品明一乘境，中分三：上來初八品正明權實三根得記，次上三品歎人美法勸募持行，此〈持〉一品稟命捨權持行實法。故此品來。三者論云「持力有三，謂〈法師品〉、〈安樂行品〉、〈勸持品〉。〈法師〉通能所持，〈安樂行〉唯所持，此品唯明能持。」故此品來。</p>
<p>釋名者：「持」者住令不壞，書寫、供養乃至修行皆名為持，非唯十中一受持也。前明募說亦讚書讀等人，今此云持，故知持通十行，令法久住、眾生利益，總名持故。亦有經題名為「勸持品」，本論亦言「勸持品」，因前佛勸而令持之；或此品中，佛顧菩薩亦即勸持。理雖未爽，然經多分單名「持」品。</p>
<p>經「爾時藥王<span class='note-inline'>(至)</span>說此經典」。</p>
<p>贊曰：此品大文分三：初二萬菩薩請此方持，以眾生等多諸惡故；次四類聲聞請他方持，此處難化不能堪故；後顧八十萬億那由他菩薩，此彼俱持力勢大故。初文有三：初請護持，次明惡人，後明不怖棄命持經。此初也。</p>
<p>經「後惡世<span class='note-inline'>(至)</span>遠離解脫」。</p>
<p>贊曰：此明惡人。有六：一世惡，二生惡，三根性惡，四煩惱多惡，五貪名利惡，六不欲解脫惡。增不善根即多煩惱。</p>
<p>經「雖難可教化<span class='note-inline'>(至)</span>不惜身命」。</p>
<p>贊曰：此明不怖棄命持經。由具六惡雖難可化，我不怖之應攝受者而攝受之、應折伏者而折伏之，棄命持法。</p>
<p>經「爾時眾中<span class='note-inline'>(至)</span>廣說此經」。</p>
<p>贊曰：下第二段四類聲聞請他方持。有三：初五百，次八千，後尼眾。此初也。</p>
<p>經「復有學無學<span class='note-inline'>(至)</span>心不實故」。</p>
<p>贊曰：此八千請。初標、後釋。此國有八惡，願於餘國持經。一處惡。二人惡。「弊」困極也。又作「嫳」音扶列反，輕薄易怒貌。「弊」姎也，「姎」音於悅反。三慢惡。四德惡。五瞋惡。六濁惡，近外道故起諸見也。七諂惡，「諂」諛也佞也，傾身似有下也，睎意噵言謂之諂，身語諂也。八心不實，口有心無。《智度論》云：「世間眾生善好者小、弊惡者多，或雖行善貧賤鄙陋；或雖富貴端正而行不善；或樂布施而乏資財；或富有財慳貪自弊；或見宴默無說，便謂憍高不為卑下接物；或見卑下引接恩慧普滋，便謂欺誑諂曲；或見能善言論，便謂恃此小智憍慢；或見質直無偽，便共欺誑調挵，將為癡鈍陵辱；或見調善柔軟，便共蹴踏罵毀；若見持戒修行，便謂所行矯異輕賤不敬。如是十種弊惡眾生實難教化。」為此等輩難可教化，願他國持。《法鼓經》中「迦葉白言：世尊！我終不能攝受惡人，寧以兩肩荷負須彌至百千劫，不能堪忍聽彼惡人犯戒滅法、謗法污法非法音聲。世尊！我寧屬他為他僕使，不能堪忍聽彼惡人犯戒背法、違法壞法非法音聲。世尊！我寧頂戴大地山海經百千劫，不能堪忍聽彼惡人犯戒滅法、自高毀他非法音聲。世尊！我寧恒受聾盲瘖瘂，不能堪忍聽彼惡人毀犯淨戒、為利出家受他信施非法音聲。世尊！我寧捨身疾般涅槃，不能堪忍聽彼惡人毀犯淨戒螺聲之行，而身行諂曲口言虛妄，如是諸惡非法音聲。」故此聲聞不願於此持《法華經》。</p>
<p>經「爾時佛姨母<span class='note-inline'>(至)</span>目不暫捨」。</p>
<p>贊曰：下第三段尼眾請持。有二：初授記，後持經。初文有二：初二類得記，後二類喜領。初文復二：初母、後妻。初中復二：初請、後記。此初也。佛之小母、母之雁行，故稱姨也。</p>
<p>經「於時世尊<span class='note-inline'>(至)</span>三菩提記耶」。</p>
<p>贊曰：下記。有二：初問，後授記。此初也。梵云喬答摩，此云日炙種，亦云甘蔗種。男聲中呼，佛是釋迦姓之本望也。今云喬答彌，於女聲中呼，日炙甘蔗種是佛母故，以彌聲呼。訛云憍曇彌。若毀之曰泥土種、牛糞種，故曰彌。瞿曇，姓。廣此所因，如《西域記》。</p>
<p>經「憍曇彌<span class='note-inline'>(至)</span>俱為法師」。</p>
<p>贊曰：下記中初彰已說與授因記，後受果記。此初也。</p>
<p>經「汝如是漸漸<span class='note-inline'>(至)</span>三菩提」。</p>
<p>贊曰：此正記果。初姨母，後傳記。</p>
<p>經「爾時羅睺羅母<span class='note-inline'>(至)</span>獨不說我名」。</p>
<p>贊曰：下妻。有二：初念、後記。此初也。</p>
<p>經「佛告<span class='note-inline'>(至)</span>阿僧祇劫」。</p>
<p>贊曰：此記中初因、後果。果中初體、後壽。</p>
<p>經「爾時<span class='note-inline'>(至)</span>心安具足」。</p>
<p>贊曰：此二類喜領。初長行，後頌。</p>
<p>經「諸比丘尼<span class='note-inline'>(至)</span>廣宣此經」。</p>
<p>贊曰：第二持經。</p>
<p>經「爾時世尊<span class='note-inline'>(至)</span>摩訶薩」。</p>
<p>贊曰：下第三段顧八十萬億那由他菩薩持。中有二：初佛視，後請持。此初也。以身加之發起眾心，令持經故，所以視之。故論本中名「勸持品」，以身勸故。</p>
<p>經「是諸菩薩<span class='note-inline'>(至)</span>我當云何」。</p>
<p>贊曰：下請持。長行有三：一讚德，二念請，三言請。此初二也。德中初位次，「阿惟越致」此云不退，八地已上。後「轉法輪」下是所成德。心念有二，如文可知。</p>
<p>經「時諸菩薩<span class='note-inline'>(至)</span>遙見守護」。</p>
<p>贊曰：此言請中初請持，略有七行，無施他、聽聞、供養三行，易而略之；後請護。</p>
<p>經「即時諸菩薩<span class='note-inline'>(至)</span>我等當廣說」。</p>
<p>贊曰：下有二十頌。分三：初一頌標當說，次十八頌釋當忍受，後一頌結誓。此初也。</p>
<p>經「有諸無智人<span class='note-inline'>(至)</span>我等皆當忍」。</p>
<p>贊曰：下十八頌釋當忍受。中分二：初十六頌行忍持，後二頌勸說持。初文有四：一頌罵打忍，九頌半慢謗忍，三頌毀辱忍，二頌半擯默忍。此初也。「罵」音莫下、莫霸二反。「詈」音力智反，詈亦罵也。今解惡言及之曰罵，誹毀呪咀曰詈。</p>
<p>經「惡世中比丘<span class='note-inline'>(至)</span>我慢心充滿」。</p>
<p>贊曰：下九頌半慢謗忍。有三：一頌舉慢相，次七頌誹謗忍，一頌半結成忍。此初也。邪智故、世智辨聰諂曲故，讚朋所事。餘之二慢，其相可知。</p>
<p>經「或有阿練若<span class='note-inline'>(至)</span>如六通羅漢」。</p>
<p>贊曰：下七頌誹謗忍。中有四：二頌顯惡人，一頌明假行，二頌誹謗行，二頌說惡行。此初也。梵云阿練若，此云閑寂處，離村一俱盧舍，六百餘步。</p>
<p>經「是人懷惡心<span class='note-inline'>(至)</span>好出我等過」。</p>
<p>贊曰：此明假行。</p>
<p>經「而作如是言<span class='note-inline'>(至)</span>分別說是經」。</p>
<p>贊曰：此誹謗行。</p>
<p>經「常在大眾中<span class='note-inline'>(至)</span>說外道論議」。</p>
<p>贊曰：此說惡行。「誹」音府謂反，亦謗也。《玉篇》「甫違反」。「謗」音補矌反，《玉篇》「毀也詛也」，對人說其惡也。</p>
<p>經「我等敬佛故<span class='note-inline'>(至)</span>皆當忍受之」。</p>
<p>贊曰：結成忍也。</p>
<p>經「濁劫惡世中<span class='note-inline'>(至)</span>護持佛所囑」。</p>
<p>贊曰：下三頌毀辱忍。分三：一所忍事，一忍辱意，一結護持。「鎧」音苦愛反，甲也。</p>
<p>經「世尊自當知<span class='note-inline'>(至)</span>皆當忍是事」。</p>
<p>贊曰：此擯默忍也。為此經故擯出我者，我當忍之。擯，斥逐也。</p>
<p>經「諸聚落城邑<span class='note-inline'>(至)</span>願佛安隱住」。</p>
<p>贊曰：此二頌勸說持。</p>
<p>經「我於世尊前<span class='note-inline'>(至)</span>佛自知我心」。</p>
<p>贊曰：此結誓也。</p>
</div>
<div class='div-pin'><a id='mulu41' />
<p class='h1'>安樂行品</p><p>三門分別：一來意，二釋名，三解妨。</p>
<p>來意有五：一者初科三流通中，上來四品讚重流通，自下七品學行流通，學弘此經正行助行令無傷毀。雖已讚重，若不說所學能行弘經之行，末世多難頻生傷毀不能弘通，故說七品學行流通：一〈安樂行〉，二〈湧出〉，三〈壽量〉，四〈分別功德〉，五〈隨喜功德〉，六〈法師功德〉，七〈常不輕〉。其〈安樂〉一品，所學弘經之行，〈湧出〉等六，能行持經之人，人由法以成德，法藉人以弘宣。若無所學之行，其人何由建德，故〈安樂品〉為所學行；若無能行之人，其法無因廣布，故〈湧出〉等為能行人，故前品後此品來也。二者後科十九品為正宗，中有三：上來十二品明一乘境訖；次下二品明一乘行，此〈安樂行品〉明所行行；後〈湧出品〉明能行人，故次此二品來。三者為除七染慢中第六集功德人，謂有功德人說大乘法，而取非大乘增上慢，為此說髻中明珠與之。求三乘果者名集功德人，昔雖總相為說大乘，彼心未定退趣一乘而將為勝、取非大乘，說功勳小但賜餘物。如今既發心定欣大乘，建功既大，故解明珠與之。論云「第六人者說大乘法，以此法門一乘與之，令二乘同十地行滿。今者如來密與解釋。如解明珠與之。」此品明之，故此品來。四者論解第十無上七力中持力者，謂〈法師〉、〈安樂行〉、〈持品〉。此〈安樂行〉是所持行，前〈持品〉既明能持，必有所持之行，故此品來，即四安樂行文是。此是文殘，前說明珠是後文故。五者論云「六者示現說無上故，說髻中明珠與之。以此法賜如解珠與，所說之法更無上故。」雖文有異，俱說珠故，是前義殘，故此品來。</p>
<p>釋名者，離危怖曰「安」，適身心為「樂」。威儀可軌、語言有則，心除諂慢之流，志蘊慈悲之品，緣涉靡輟名之為「行」。安樂是果，行是因義，安樂之行是依主釋。若修因時離諸危怖，適悅身心名安樂行，即持業釋。「行」通平、去，行此經時獲安樂故。</p>
<p>釋妨難者，問：此品亦明解寶珠事，何故不為品名？答：因明勝行讚經勝德，非欲對機正明珠事，故但以此安樂行為名。</p>
<p>經「爾時<span class='note-inline'>(至)</span>能說此經」。</p>
<p>贊曰：此品之中大文分二：初啟請，後開示。此初。有二：初讚揚希有；後請說軌儀，云何後世無傷損說。</p>
<p>經「佛告<span class='note-inline'>(至)</span>安住四法」。</p>
<p>贊曰：下開示。有二：初告所問因安樂四行；後於品末頌中有二十一頌半，因便總告果安樂之相，「讀是經者常無憂惱」下是。初告有三：一標答，二顯答，三結答。其後顯安樂果，頌次前一頌半「我滅度後」下是。此即初文。「四法者」下四段文，皆有長行及偈，各是一行。一正身行，二正語行，三意離諸惡自利行，四心修諸善利他行；由此四行攝諸行盡。由質直故無惡不離，自利行滿；由慈悲故無善不生，利他行滿。經從勝說第三質直、第四慈悲，實皆通也。准下經文，初身行中亦明心行者，教行之時其心安住空有之門，由住二門以為根本引餘行生，非是初行亦通於心。初行唯明離惡身行、修善身行，故於四行中皆應說有空、有二種。唯在初行中說空、有行者，例餘三行皆應具有，故住空、有二種，是修四行之通運身心。四名法者，法謂軌持。法是所依、三業能依，此二俱是所行之行。安謂安處，住者依止，能行行者安處三業，依四行中名安住四法。或法者因義，要諸菩薩先觀人法三事體空，遂能身離邪惡之儀、語合正善之則，滅諂誑之想、起慈悲等之心，息自瘡疣離他譏毀，大教弘而未已，多生益而無墜，此中之大意也。又前〈法師品〉「入如來室」，即此第四大慈悲心。「著如來和忍之衣，坐如來法空之座」，是此第一通行。滅妄想於空門、起真心於有府，故可以身語調而利濟、心意順而道圓，是此之所由也。</p>
<p>經「一者<span class='note-inline'>(至)</span>演說是經」。</p>
<p>贊曰：釋身行。中有三：一標行處親近處；二別釋；三結之，於末後五句頌是也。或有經本為長行者，今取作頌，為正此標也。「處」謂處所，即前法也，三業諸行所依行處、可親近處。「行」謂遊息或復道理。如世說言：「汝向何處行在？」意言何道理中行在。其說經者，於一切時心常遊息此處所中，或安心神於是道理處所中故，故名行處。「親」謂親輔，「近」謂習近，「處」義同前。行者身心所應親輔，所習近處名親近處。行謂內所行，寢息身心行。親近謂外境，外緣所狹習。是此二種麁相差別。身行有親疎、有總別，獨名親近處；餘三不爾。但爾總得安樂行名。</p>
<p>經「文殊師利<span class='note-inline'>(至)</span>摩訶薩行處」。</p>
<p>贊曰：別釋。中分二：初明行處，後親近處。行處即是四行通因，起四行時應依此門而方起也。行處有三：一問，二釋，三結。此初也。</p>
<p>經「若菩薩<span class='note-inline'>(至)</span>心亦不驚」。</p>
<p>贊曰：下釋。有三：初修有行，次修空行，後雙拂二行。此初也。唯修有行，以非空，滯生死而無所證；唯修空行，以非有，滯涅槃而無所利；顯成無住，空、有雙觀，不同凡夫及二乘也。同《無垢稱》「行不住道」。又唯修有行，以非空，妄想以之而更長；但習空行而非有，真心無因而不生。故滅妄想於空門，起真心於有府，有、空雙觀方成中道，即是此之行處也。有行有四：一住忍地，且如說法之時，怨害能容、苦逼能受、諦法能印。二柔和善順，身隨妙行、語起善言、心無惡想，外離麁<span class='corr'>獷</span>名曰柔和，內契玄宗名為善順。三而不卒暴，卒謂卒爾，暴謂縱橫。終不卒爾縱橫。非理三業舉措既未圓善，一一起時皆須審諦安徐思念，智為前導然後動發，見可而進、知難而退，名為不卒。設思而起亦不非理，名為不卒暴。「卒」音麁沒反，若倉猝作「猝」。「猝」音《切韻》「則沒、子出二反」，俱非此用。《玉篇》為「倉卒」，亦為「猝」字。「暴」音薄報反，古作「[武*(戶@巾)]」字。四心亦不驚，設於大義曾所未聞，他所詰徵違宗返己。供養、親近、打罵、疎背、名利、威勢、毀辱、擯默、利衰、毀譽、稱譏、苦樂，於此一切安固不動，心亦不驚。故有頌言：「諸佛常遊於世間，　利樂一切有情類，　八法熱風邪分別，　不能傾動不拘礙。」或住忍辱地總句，語常柔和、善順身安而不卒暴，內心恒亦不驚，三業順此理而行於有，何經弘而見擁？忍辱名地者，地是所依生長之義，以忍為依生長善故，喻之於地。又云從喻為名，行忍之時如地而忍順違不動，故鑿深谿而不怒，搆崇堂而不愛，遇萬物而皆載，任德用而逾大。掘擾發於甘泉，種蒔竟無希賚，故行三忍標以地名。熟思熟思，可謂菩薩摩訶薩矣。或地是位義，於一切位常行忍故。</p>
<p>經「又復於法<span class='note-inline'>(至)</span>如實相」。</p>
<p>贊曰：此修空也。行者分別執著之義，於法無所行者，於一切法中唯見眾生及法皆空而不分別。執著為有，而觀諸法如實相者，既觀我、法二空為門，復觀諸法如來藏性。法之真理如實體相，我法體無名之為空，其如來藏名為空性。不觀二空門，不見空真性，故此二種同名空觀。</p>
<p>經「亦不行不分別」。</p>
<p>贊曰：上來所觀空有，恐滯空有之中，故今雙觀拂，謂雖觀空而亦不行滯著空中，謂雖觀有而不分別滯著有中，應俱無住而明觀法。若有所住者則為非住，故下頌雖依人法二空解此二種，總是於法而無所行攝，於理無違。又復於法無所行觀諸法空，頌言不行上中下法，有為無為故。亦不行不分別，如次不行我、我所執，觀眾生為空，頌言亦不分別是男是女等。由觀此二我、法為空，便證二空如實之性。又於法無所行者，謂不行所說法中唯觀實相真如。亦不行者，不行我能說中。亦不分別所授化者，即觀三事法、人二種體性為空，而觀真如實相為有。又一切法有二：一妄、二真。於諸妄法應無所行，捨諸妄故；於法真性應常觀察，求證達故。雖作此行，亦不作真智行，於實相為有；亦不作俗智行，於分別為空。故《般若》云「應無所行而行」，是名為行。不行故無所不行，不分別故無所不分別，不行不分別故妄幻皆除，無所不行不分別故真際咸達。由此雙修照辨一切，於事依他住忍地等，於理成實觀如實相，所執人、法皆照為空。</p>
<p>經「是名菩薩<span class='note-inline'>(至)</span>行處」。</p>
<p>贊曰：結也。</p>
<p>經「云何名菩薩<span class='note-inline'>(至)</span>親近處」。</p>
<p>贊曰：下明親近處。有二：一問、二釋。此問也。</p>
<p>經「菩薩<span class='note-inline'>(至)</span>變現之戲」。</p>
<p>贊曰：下釋。有二：初離外惡緣不可親近處，返顯不離外善緣可親近處，即是人境。後外觀真法可親近處，返顯外觀妄法不可親近處，即是法境。互影顯彰，即分為二。然觀真法應通餘行，通引四故，寄初行明不唯初行。初文有二：初釋、後結。「離諸惡緣」，初修戒行。「常好坐禪」，次修定行。後親近處觀空境等，方修慧行。初文分三：初四為一段，次一為一段，後五為一段。初中復二：初明離四，後明不離。此中三離：一損害緣，二惡見緣，三壞亂緣。菩薩雖復普化群生，始行之人應為簡擇，非久學者亦復如是。又此許令說法導利，但和其光，不得隨順同塵交好，所以離之。遮初不遮後、遮同不遮異、遮順不遮違、許化不許好，故不相違。「若近王等唯自增損」，如《律》中說，若入王宮有十種過。吳王同輦一代為榮，秦主讓妻千齡受恥，外道邪人恒伺法短，故律不聽自手與食，況應親近？「尼揵子」者，離繫外道也。「文筆經書」者，詩歌之類為文，碑誌之屬為筆，書者周禮六藝。五曰六書，謂象形等。「書」著也，著於竹帛等，如音中解。今舉彼類，西方與此不同。「路伽耶陀」者，先云惡答對人，正言路迦也底迦，云順世外道。逆路伽耶陀者，先云惡徵問人，正言縛摩路迦也底迦，云左順世外道。執與前乖者，名左順世也。下一者，言貫上二處。那羅等者，文畫其身。變現戲者，作世幻術等。「兇」音許容反，惡也。《玉篇》「肝鞏反、恐懼也」。今此從初。有作「凶」，危咎也，惡不過也。《阿含經》言「智者常懷憂，如似獄中囚；愚者常喜悅，猶如光音天。掉戲之人，如無鉤象、穴鼻駝牛，難可禁制。」又偈云「汝已剃髮著染衣，執持瓦鉢行乞食，云何樂著戲咲法，既無法利失功德。」由此不應相扠撲等。「扠」音丑佳反，以拳加人。又作「摑」字。「撲」音蒲角反，應作「撲」字。</p>
<p>經「又不親近<span class='note-inline'>(至)</span>諸惡律儀」。</p>
<p>贊曰：第四惡業緣。旃陀羅，云屠者，不律儀也。正言旃荼羅，此云嚴幟。惡業自嚴行持標幟，搖鈴持竹為自標故。此中舉六；雜心有十二，謂屠羊、養鷄、養猪、捕魚、捕鳥、獵師、作賊、魁膾、守獄、呪龍、屠犬、伺獵；《涅槃經》十六，牛羊猪雞為利故買，肥已轉賣，為利故買，買已屠殺，即為前八，九鉤魚、十獵師、十一劫奪、十二魁膾、十三捕鳥、十四兩舌、十五獄卒、十六呪龍。《對法》第八有十四：屠羊、養猪、捕鳥、捕魚、獵鹿、罝㝹、劫盜、魁[魅-未+會]、害牛、縛象、立壇呪龍、守獄、讒構、好為損等。此文意說，意思廣重損害寔深，計利養命終身不輟，皆名不律儀，故言好為損等，故此經言諸惡律儀。「畋」音徒賢反，取禽獸也。又徒見反，地平畋畋，今從初。有作田，為田除害也。「䰻」音語居反，亦捕也，應作「䱷」。《玉篇》「䰻，語去反，捕魚也。又作漁。」「䱷」又作「魚」，非也。</p>
<p>經「如是人等<span class='note-inline'>(至)</span>無所悕望」。</p>
<p>贊曰：此明不離。許和光而化之，不許同塵，故不親狎。</p>
<p>經「又不親近<span class='note-inline'>(至)</span>無所悕求」。</p>
<p>贊曰：此第二段，初離後不離。第五劣友緣，《涅槃經》言「菩薩怖畏二乘，如惜命人」，《寂調音天子所問經》云：「佛告文殊師利：譬如有人飢渴羸瘦，寧忍飢渴終不食於雜毒之食。菩薩亦爾，寧慳嫉破戒惡口懶墮志念無智，終不悕求二乘果地。佛告天子：如貪人食是輪王毒，故二乘者持戒精進，即是菩薩破戒懶墮，故不應親近；來為說法，不悕親俠利養恭敬。」</p>
<p>經「文殊師利<span class='note-inline'>(至)</span>以為親厚」。</p>
<p>贊曰：下第三段。初離第六長染緣、第七非器緣、第八譏呵緣、第九非軌緣、第十散亂緣；後明自行。五離中此文有二：第六長染緣、第七非器緣。《十誦律》云：「譬如熟食人之所食，一切女人亦復如是，令人愛著不能捨離。」《智度論》云：「清風無形猶可捉，蚖蛇含毒猶可觸，女人之心難可得。執劍向敵猶可勝，女賊害人難可禁。」《四分律》說：「數往白衣家有五種過：一數見女人，二見數相親，三轉親俠，四便生慾想，五或時致死次死苦惱。故應遠離。」五種不男者，謂生便、除去、嫉妬、半月、灌灑。由有二過，男女煩惱恒俱行故。好人難得，非法器故不應親近。</p>
<p>經「不獨入他家<span class='note-inline'>(至)</span>不樂與同師」。</p>
<p>贊曰：此中有三，第八譏訶緣、第九非軌緣、第十散亂緣。《瑜伽論》言：「應離十四垢業，藏隱六方，遠四惡友，攝四善友。」離十四垢業者，《長阿含》云：「身語惡業有四：殺、盜、邪婬、妄語，不依此四作諸惡事。惡因有四，謂貪、瞋、癡、慢，不依此四起惡業。離六損財法：一耽酒、二博戲、三放蕩、四迷著伎樂、五惡友相損、六漸隨彼說。此六之中各有六種，如是合名十四垢業。」藏隱六方者，《長阿含》說：「羅悅城中有長者子名曰善生，積世相傳於清旦時恒禮六方，令六方神常護家業所作諧偶。忽然值佛，問：有是法不？佛答言：有。與汝不同。父母為東方，師長為南方，妻子為西方，親友為北方，僕使為下方，沙門高德為上方。六方之中各有五事。」言常藏隱在此六中，不生憍舉隨其所應。若能住此六方之中，故言藏隱。遠四惡友者，《長阿含》說：「一者如親惡友，畏而伏之實無親意。二者美言惡友，言順意違。三者敬順惡友，心雖敬順然於所作善惡皆從無相諫心。四者同事惡友，為惡事伴，或同飲酒、博戲、婬逸及歌舞等。」此四之中各各有四，言四可惡而常遠之。攝四善友者，長阿含說：「一止非善友，惡事相止故。二慈愍善友，苦事相怜故。三利人友，樂事相與故。四同事善友，善事相同故。」一一之中各各有四，皆廣如彼，不能繁引。</p>
<p>經「常好坐禪<span class='note-inline'>(至)</span>初親近處」。</p>
<p>贊曰：此修定行及結也。「常離闠閙獨處閑居」，誡初學者應自靜住，誡久學者身雖處鬧心常靜故，理實四行諸惡皆離、諸善皆修。且談說經多所起者，故上下文唯說惡行以勸修習，非唯爾許，說經比丘於餘戒行已具持故。上明人境，下明法境。</p>
<p>經「復次<span class='note-inline'>(至)</span>不轉」。</p>
<p>贊曰：第二親近處。學慧行中有二：初教觀，後結之。教觀中，初空觀、後有觀，真俗二諦觀也。空觀有十八句，為三釋：一云此中唯觀遍計所執空，顯真如無相一體之法，下有觀方教作俗事觀。十八句中分為八類，此有二類：初三句依三性以顯真，由真體妙自性難知故依詮顯。初句依遍計所執無以顯，人法皆空故。第二依圓成實性，第三依依他起性，染法顛倒、真如淨法不顛倒故。次三句依常住以顯真。有為有三品，中品可遷動，可隨下品退敗、可隨上品進轉；無為不爾。</p>
<p>經「如虛空<span class='note-inline'>(至)</span>不起」。</p>
<p>贊曰：此有三類。初一句離二得以顯真如，太虛空無能得、所得性故。次一句舉內證以顯真如，名言不及，唯智證故。次三句非有為以顯真如。《涅槃經》言：「無因緣故名無生，以無為故名無出，無造業故名無作。」此名無起，體非因緣生，非體先有從他新出，亦非從業新所起作。</p>
<p>經「無名<span class='note-inline'>(至)</span>無障」。</p>
<p>贊曰：此有三類。初二句離詮旨以顯真，無名相故。次一句離妄法以顯真，無妄能取、所取相故。後四句舉體妙以顯真。《大品經》說超三世故無量，越十方故無邊，離惑障品名無礙，離所知障品名無障。此中總顯法性真如是如實相，無所執人法，亦非依他顛倒之體，體性常住非二得得，故唯內智證，非因緣造，離名離義離能所取，非三世十方攝，無惑智二障。應以此理而觀真性，即前所云於法無所行，而觀諸法如實相。或初三句顯我，如實性故、大自在故。次三句顯常，無進退故。次七句顯樂，無生等故。次五句顯淨，離妄三世十方等故。由對二性故成四德。或初六句空行境，次五句無相行境，後七句無願行境，同觀真如起三觀故。</p>
<p>經「但以因緣有<span class='note-inline'>(至)</span>故說」。</p>
<p>贊曰：此有觀也。上觀一切法真空以起欣，此觀一切法妄有而生厭。但遍三界五趣四生一切法境，皆作是觀，以因緣有，從二障倒、或四七倒、或心亂倒生，故說為有；非真實有，深生厭捨。《仁王經》言：「世界虛幻起，譬若虛空華，如影實皆無，因緣故誑有。」《攝論》亦言：「亂相及亂體，應許為色識，及與非色識，若無餘亦無。」心逢俗境應作是觀。或此釋伏難，謂有難言：若此性空語言道斷，云何復說為空等耶？由待從彼顛倒所生、虛妄有法，說為空性，非空體有，空亦空故。《中論》頌云：「若有所不空，應當有所空，所空不可得，何況得於空。」由此即答空亦無體。此依三論，非中道宗。又有解云，此待妄有顛倒生法，故說為空非空定空。言因緣者，因由緣藉之義。《無垢稱》云：「說法非有亦非無，一切皆待因緣立。」此意說真，非體實無，但非體定空，但除其病而不除法故。</p>
<p>經「常樂觀如是<span class='note-inline'>(至)</span>第二親近處」。</p>
<p>贊曰：結也。</p>
<p>經「爾時世尊<span class='note-inline'>(至)</span>及親近處」。</p>
<p>贊曰：初二十七行半頌前，中分二：初二十三行頌頌前二處，後四頌半頌得安樂果。初中復二：初一頌半勸示，後二十一頌半頌前二處。此初也。</p>
<p>經「常離國王<span class='note-inline'>(至)</span>皆勿親近」。</p>
<p>贊曰：下頌二處。分三：初十三頌半頌外人境有法二處，次二頌半頌初內有空法行處，後五頌半頌外真法境親近處。長行中初說行處，次說親近處。親近處中，初離外妄有、後觀外真空。今頌初離外妄親近處，次方明內行處，後頌外真法親近處。乍觀文勢，初雙頌行、親近二處，結文雙結故。然初文內無行處文，但以頌言「於此惡緣無所畏心，無所悕望而為說法」，義由柔和及善順等，方無怖畏無所悕望名為行處。故文雙舉，實唯近處。十三頌半外親近處，中分二：初十二半頌近處，後一頌結。初文復二：初六頌半頌離五緣，後六頌頌離四緣；不頌散亂緣。初復分二：初四頌半頌離，後二頌不離。此初也。初一頌半離四緣：一損害，二壞亂，三惡業，四惡見。後三頌離一緣，謂劣友。前開後合，亦非次頌。</p>
<p>經「若是人等<span class='note-inline'>(至)</span>而為說法」。</p>
<p>贊曰：頌不離也。由觀空有以遊止心，故無畏等名為行處。</p>
<p>經「寡女處女<span class='note-inline'>(至)</span>一心念佛」。</p>
<p>贊曰：此六頌頌離四處，一長染、二非器、三非軌、四譏訶。文分為五：一頌長染、非器二緣。二頌重頌惡業。「魁」音苦迴反，師也。「膾」音古外反，割也，細切為膾。「衒」音戶練反，行賣也自媒也。一頌重頌壞亂長染。一頌頌非軌。「屏」音必郢反，蔽也。若隱僻作「偋」，音卑政反，又蒲定反。一頌譏訶。「里」者，五家為隣、五隣為里。二十五家，里居也。方居一里之中。乞食法有十三種：一住正戒，二住正威儀，三住正念，四住正見，五依法，六依時，七依處，八依次，九離貪，十離取著，十一離瞋惱，十二離麁<span class='corr'>獷</span>，十三離憍慢心。此中初四住正乞食，次四住軌則，後五捨煩惱。如經廣說。乞食為二事：一為自資，行正道故；二為利生，具檀捨故。受者施者各成六度，所以行乞。《纓珞經》乞食為二十事。《寶雲經》說隨所乞得分為四分：一分擬與同梵行者，一分擬施貧下乞兒，一分擬施水陸眾生，一分自食。然以一食供養諸佛及眾賢聖，然後自食，當懷食想，如食曠野子肉等，願得法身離諸過失，念報施主恩如是想食。又如《無垢稱》說大迦葉問疾，無垢示之。</p>
<p>經「是則名為<span class='note-inline'>(至)</span>能安樂說」。</p>
<p>贊曰：結也。無所畏等名為行處，離惡外緣名為近處。</p>
<p>經「又復不行<span class='note-inline'>(至)</span>菩薩行處」。</p>
<p>贊曰：此頌有空法行處，初頌法空、後一頌半生空，前說二處即有觀故。頌更不頌住忍辱等。</p>
<p>經「一切諸法<span class='note-inline'>(至)</span>是名近處」。</p>
<p>贊曰：此五頌半頌外真法親近處。為三：初一半頌十八句中生法二空離有為無為，次二頌如山心定，後二頌亂頌餘句。隨其所應，如義應知。</p>
<p>經「若有比丘<span class='note-inline'>(至)</span>無有怯弱」。</p>
<p>贊曰：此四頌半明安樂果。分二：初一頌半標，後三頌釋。離過非故所以無怯。「怯」畏也劣也多畏也。</p>
<p>經「文殊師利<span class='note-inline'>(至)</span>說法華經」。</p>
<p>贊曰：結也。</p>
<p>經「文殊師利<span class='note-inline'>(至)</span>安樂行」。</p>
<p>贊曰：第二正語行。有三：初標勸，次別示後，五頌顯安樂果。此初也。</p>
<p>經「若口宣說<span class='note-inline'>(至)</span>好惡長短」。</p>
<p>贊曰：下別示。長行有二：初離惡；後脩善，「善脩如是安樂心故」下是。初離七惡，此即初四。《智度論》云「善人相者不自讚毀不讚毀他」。「若毀法」者，《百喻經》說「如二人洗父之脚，互相誹毀便令損折。」</p>
<p>經「於聲聞人<span class='note-inline'>(至)</span>怨嫌之心」。</p>
<p>贊曰：此離三過。「怨」音於願反，無平音。又屈者作「冤」，枉作「惌」，屈草自覆作「宛」，故無也。「嫌」音戶兼反，心不平也。非但獨離爾所語惡，隨說經要且說爾所，下皆准知。明善亦爾。</p>
<p>經「善脩如是<span class='note-inline'>(至)</span>一切種智」。</p>
<p>贊曰：此脩善。有三：一順意為說，二各以大乘，三令得種智。</p>
<p>經「爾時世尊<span class='note-inline'>(至)</span>隨問為說」。</p>
<p>贊曰：十六頌半分二，初十一頌半頌前、後五頌安樂果。頌前分八，此文有二：一頌安座處，一頌半軌儀。「著新淨衣」，浣故名淨。《正法華》云「淨潔被服」。此下復云「內外俱淨」。有作新染，非也。</p>
<p>經「若有比丘<span class='note-inline'>(至)</span>和顏為說」。</p>
<p>贊曰：第三若逢緣至和顏為說。</p>
<p>經「若有難問<span class='note-inline'>(至)</span>入於佛道」。</p>
<p>贊曰：第四問答。得所令他得利益。</p>
<p>經「除懶墮意<span class='note-inline'>(至)</span>咸令歡喜」。</p>
<p>贊曰：初一頌第五自除惡染，後一頌半第六示其所說。嬾墮是放逸，與懈怠別。</p>
<p>經「衣服臥具<span class='note-inline'>(至)</span>安樂供養」。</p>
<p>贊曰：初一頌第七自不悕求，後一頌半第八教安心想。《智度論》云「大慈怜愍為眾說法，不為衣食名聲勢力，大慈悲故、心清淨故，得無生忍。」如有頌言：「多聞辨智巧言語，　美說諸法轉人心，　自不如法行不正，　譬如雲雷而不雨。　博學多聞有智慧，　訥口拙言無巧便，　不能顯發法寶藏，　譬如無雷而不雨。　不廣學問無智慧，　不能說法無妙行，　是弊法師無慚愧，　譬如小雲無雷雨。　多聞廣智美言語，　巧說諸法轉人心，　行法心正無所畏，　如大雲雷澍洪雨。　法之大將持法鏡，　照明佛法智慧藏，　持誦廣宣振法鈴，　如海中船渡一切，　亦如蜂王集諸味，　說如佛言隨佛意，　助佛明法度眾生，　如是法師甚難值。」得入旃檀林而但取其葉，既入七寶山而更取水精，有人入佛法不求涅槃樂，返求利供養，是皆為自欺。故令不悕而為說法。</p>
<p>經「我滅度後<span class='note-inline'>(至)</span>說不能盡」。</p>
<p>贊曰：此五頌安樂果。分三：一頌標，二離惡，二獲善。</p>
<p>經「又文殊師利<span class='note-inline'>(至)</span>求其長短」。</p>
<p>贊曰：第三意離諸惡自利行。長行中有二：一示行，二示果。示行有二：初教離惡；後教脩善，「當於一切眾生」下是。離惡有四，此為初二。初行有三，並意業，一離嫉妬、二離諂曲、三離誑詐。第二行「不相非」下皆語業。</p>
<p>經「若比丘<span class='note-inline'>(至)</span>有所諍競」。</p>
<p>贊曰：後二離惡，一不惱他、二不戲論。「爭」音側莖反，捔也。「諍」鬪也。二皆得。</p>
<p>經「當於一切<span class='note-inline'>(至)</span>亦不多說」。</p>
<p>贊曰：脩善。有三。一脩意業，住三想中；二修身業，恭敬禮拜；三脩語業，平等說法少說貴說。</p>
<p>經「文殊師利<span class='note-inline'>(至)</span>尊重讚歎」。</p>
<p>贊曰：安樂果中有四：一無惱亂，二得善友，三得眾聽，四轉入法。此四果皆與前行相應，恐文繁廣故略不說。</p>
<p>經「爾時世尊<span class='note-inline'>(至)</span>云汝不得佛」。</p>
<p>贊曰：六頌分三，初二離惡、次三脩善、後一勸脩。此初也。初頌離七惡以質直，後頌離三過以傳授。「偽詐」不實也。「蔑」音莫結反，《說文》「相輕侮也」。《切韻》無也。若輕作「蔑」。</p>
<p>經「是佛子說法<span class='note-inline'>(至)</span>說法無障礙」。</p>
<p>贊曰：明脩善。分三：初一於生脩四行，次一敬菩薩，後一於佛起父想。</p>
<p>經「第三法如是<span class='note-inline'>(至)</span>無量眾所敬」。</p>
<p>贊曰：此勸脩也。</p>
<p>經「又文殊師利<span class='note-inline'>(至)</span>生大悲心」。</p>
<p>贊曰：第四心脩諸善利他行。長行中分三：初明行法，次「文殊師利是菩薩等」下明安樂果，後「於無量國」下歎經勝妙。初文有二：初教慈悲，後教作念。此初也。行法緣慈欲與法樂，故於在家出家起慈。此於菩薩種姓中起，不怖生死苦，故於非菩薩謂一闡提二乘等身多怖眾苦，故起悲心，行眾生緣悲及法緣悲，其實慈、悲二類雙運。今據增上，亦不相違。《華嚴經》說：「佛子！菩薩有十種大悲常觀眾生：一觀無所歸依，二隨逐邪道，三貧無善根，四長寢生死，五行不善法，六欲縛所縛，七在生死海，八久遠長病，九無欲善法，十失諸佛法。」</p>
<p>經「應作是念<span class='note-inline'>(至)</span>不信不解」。</p>
<p>贊曰：下教作念。有二：初念惛迷，後念化導。此初也。「失如來方便隨宜說法」者，即《法華經》開昔逗小說三乘，示今逗大明一實。不近善友耳不曾聞，心曾不知不自覺悟。又不問人，設聞不信，雖信不解，惛迷之相。</p>
<p>經「其人雖不問<span class='note-inline'>(至)</span>住是法中」。</p>
<p>贊曰：此念化導。謂所化人今雖不聞等，後彼住於九地或是七地或凡聖地，或隨何方域地，我成佛已必當引之住大乘法中。</p>
<p>經「文殊師利<span class='note-inline'>(至)</span>無有過失」。</p>
<p>贊曰：下明安樂果。分二：初總標無失離諸危怖，後明有得勝果安樂。此初也。</p>
<p>經「常為比丘<span class='note-inline'>(至)</span>皆得歡喜」。</p>
<p>贊曰：下明有得勝安樂果。有二：初明得三德，後釋所由。此初也。一得名利，二諸天隨侍，三問難歡喜。</p>
<p>經「所以者何<span class='note-inline'>(至)</span>聽所護故」。</p>
<p>贊曰：此釋所由。義深故佛護，佛護故有得。</p>
<p>經「文殊師利<span class='note-inline'>(至)</span>受持讀誦」。</p>
<p>贊曰：下歎經勝妙。有二：初標勝妙，後喻合成。此初也。</p>
<p>經「文殊師利<span class='note-inline'>(至)</span>降伏諸國」。</p>
<p>贊曰：下明喻合成。有二：初喻、法合昔授權方；後喻、法合今施實教，「如轉輪王見諸兵眾有大功者」下是。初文復二：初喻、後合。喻中有五：一法王施化喻，二眾魔拒逆喻，三聖者伏除喻，四隨功授道喻，五末賜此經喻。此初也。「強力」者，勝生死故。輪王有四，如《瑜伽》說「金輪望風順化，銀輪遣使方降，銅輪振威乃伏，鐵輪奮戈始定。」法身、自受用、他受用、化身如次配喻。今化二乘既是化佛，即取鐵輪王為喻，起兵戰故。「威勢」謂神通智慧。「諸國」謂生死業惑。「降伏」者斷滅義。</p>
<p>經「而諸小王不順其命」。</p>
<p>贊曰：眾魔拒逆喻。分段、變易生死，及煩惱、所知障品，三種魔類並示現天魔等，名諸小王。拒逆佛化、難可除斷，名不順命。</p>
<p>經「時轉輪王<span class='note-inline'>(至)</span>而往討伐」。</p>
<p>贊曰：聖者伏除喻也。象、馬、車、步四名種種兵。喻聲聞、緣覺，各有有學、凡聖。令其伏斷，名往討伐。</p>
<p>經「王見兵眾<span class='note-inline'>(至)</span>即大歡喜」。</p>
<p>贊曰：隨功授道喻。有二：初歡喜，後賞賜。此初也。除斷惑障，並分段生、死三魔之類，非伏天魔及所知障品三種魔軍，名戰有功。順契佛心，故大歡喜。</p>
<p>經「隨功賞賜<span class='note-inline'>(至)</span>奴婢人民」。</p>
<p>贊曰：賞賜。有三：初喻無為功德，合中言賜涅槃城故；次喻內有為行德，五根、五力等；後喻差別果德，禪定、解脫等。如次配經三箇「或」字。總相配喻。或斷德生空理如田，眾生畢竟空為宅，因中擇滅如聚落，無學果滿擇滅涅槃如城邑，慚愧忍辱為衣服。五分法身、六恒住為嚴具；禪定解脫等為種種珍寶；七聖財為金銀等；六通為象馬車乘；生空智為奴，驅策現前故；八勝處為婢，勝伏所緣故；十遍處等為人庶，處處遍滿故。</p>
<p>經「唯髻中明珠至<span class='note-inline'>(至)</span>必大驚怪」。</p>
<p>贊曰：末賜大乘喻也。明珠即是法華大乘，是佛心首所持，故言髻中。見功猶小，不斷智障品之四魔，法華會前尚住權智未為說此。「王眷屬」者謂大菩薩。「必驚怪」者，見不順機而說妙法，故生疑怪。</p>
<p>經「文殊師利<span class='note-inline'>(至)</span>王於三界」。</p>
<p>贊曰：下合。亦五，此合法王施化。</p>
<p>經「而諸魔王不肯順伏」。</p>
<p>贊曰：此合眾魔拒逆。</p>
<p>經「如來賢聖諸至與之共戰」。</p>
<p>贊曰：此合聖者伏除。</p>
<p>經「其有功者<span class='note-inline'>(至)</span>令皆歡喜」。</p>
<p>贊曰：此合隨功授道。初喜、後賜。「禪定等」者，合喻中下二「或」字。「涅槃城」者，合初「或」字。准前喻配，義可知也。</p>
<p>經「而不為說是法華經」。</p>
<p>贊曰：此合末賜此經。</p>
<p>經「文殊師利<span class='note-inline'>(至)</span>而今與之」。</p>
<p>贊曰：下喻法合今施實教。有二：初喻法合今與實，即<span class='corr'>論</span>第<span class='corr'>六</span>集功德人增上慢；後喻合與第一，即十無上中說無上也。初文有二：初喻、後合。此初也。「諸兵眾」者謂十地菩薩也。實破四魔，破分段故。既小能破變易四魔，為說無量義經亦名妙法蓮華。二乘聖者隨其所應，全破分破分段三魔，當必能破變易四魔，發心悕大當必破故。如世軍將功勳小者，待施功而愛賞，志意驍雄，預賜勳傭之旨獎進其心，故說為與。此猶未入十地之位，且賜明珠之教，入十地已分破變易四魔，乃賜明珠之體。</p>
<p>經「如來亦復<span class='note-inline'>(至)</span>亦大歡喜」。</p>
<p>贊曰：下合。有二：一喜、二與。此初也。此明已破分段四魔，更起大心當破變易，有大功勳，故佛歡喜與此法華。非是一切但破分段四魔，不發大心，當破變易四魔，名大功勳者，而皆賜此經，趣寂聲聞不與之故，退心有學亦與之故。或復今者且據退心二乘無學，已破分段四魔，名大功勳，不說趣寂。四魔有二：一分段、二變易，如破魔章說。今隨要者，分段三魔體性可悉，欲界第六他化天子名曰天魔，變易三魔理亦可知，八地已上諸大菩薩示現為天魔。故《無垢稱》云：「示現為魔王者，多是不可思議解脫菩薩，唯有龍象能與龍象為戰諍故。」如前已說。然彼降位降時不同，如《理趣疏》。今依《大集經》說，知苦、斷集、證滅、脩道，如次能壞蘊、煩惱、死及與天魔。復次觀有漏皆苦、諸行無常、諸法無我、涅槃寂靜，如次壞蘊、煩惱、死及天魔。復次觀空、無相、無願，具此三已迴向菩提，如次壞四。復次觀身、受、心、法，如次壞四。《智度論》云：「菩薩得道故破煩惱魔，得法性身故破蘊魔，得道及法性身故破死魔，常一心入不動三昧故破天魔。」</p>
<p>經「此法華經<span class='note-inline'>(至)</span>而今說之」。</p>
<p>贊曰：此明與之。此經是佛之因，多饒怨謗，而今與之，如解明珠。</p>
<p>經「文殊師利<span class='note-inline'>(至)</span>今乃與之」。</p>
<p>贊曰：此喻合與第一，即說無上。有二：初所詮理最先故得無上。</p>
<p>經「文殊師利<span class='note-inline'>(至)</span>而敷演之」。</p>
<p>贊曰：此能詮教最先故無上。</p>
<p>經「爾時世尊<span class='note-inline'>(至)</span>佛所讚經」。</p>
<p>贊曰：合初十四頌半頌第四行。中分二：初四頌頌安樂行，後十頌半頌經勝德。初文有二：初一頌總標，後三頌別頌。此初也。「哀」慈也。「愍」悲也。</p>
<p>經「後末世時<span class='note-inline'>(至)</span>令住其中」。</p>
<p>贊曰：此三別頌。一頌一句頌起慈悲，一頌三句頌起思念。</p>
<p>經「譬如強力<span class='note-inline'>(至)</span>明珠賜之」。</p>
<p>贊曰：下十頌半頌經勝妙。中有二：初四頌喻，後六頌半合。此初也。初三頌喻權，後一頌喻實。權有三喻：一王，二功，三賜。</p>
<p>經「如來亦爾<span class='note-inline'>(至)</span>說此諸經」。</p>
<p>贊曰：下六頌半頌合。中分二：初三頌半頌合昔權，後三頌頌合今實。此初也。今亦唯有三：一頌半法王，一頌功，一頌賜。「說此諸經」者，說此會已前經。</p>
<p>經「既知眾生<span class='note-inline'>(至)</span>為汝等說」。</p>
<p>贊曰：此合今實。有二：一頌半頌合今實，一頌半頌合與第一。</p>
<p>經「我滅度後<span class='note-inline'>(至)</span>如是四法」。</p>
<p>贊曰：此第三段結成四行。</p>
<p>經「讀是經者<span class='note-inline'>(至)</span>如日之照」。</p>
<p>贊曰：下二十一頌半是第二大段明通安樂果。中分三：初四頌半明寤時果，次十六頌明夢中果，後一頌結前果。此初也。一頌半自體無六惡，一頌眾生敬慕天為僕使，一頌外三惡不侵，一頌無畏聰慧。</p>
<p>經「若於夢中<span class='note-inline'>(至)</span>而為說法」。</p>
<p>贊曰：下夢中果。分五，此初二文。初一半見佛，後一半見自說法。</p>
<p>經「又見諸佛<span class='note-inline'>(至)</span>合掌聽法」。</p>
<p>贊曰：此六頌半見佛授記。曲分為四：一頌半見佛說法，二頌身處證悟，一頌標記，二頌正授。</p>
<p>經「又見自身<span class='note-inline'>(至)</span>常有是好夢」。</p>
<p>贊曰：此二頌半見身寂靜脩行見佛。</p>
<p>經「又夢作國王<span class='note-inline'>(至)</span>如烟盡燈滅」。</p>
<p>贊曰：此四頌見身捨俗成道。分四：一頌見脩行，一頌成道，一頌半利生，半頌入滅。</p>
<p>經「若後惡世中<span class='note-inline'>(至)</span>如上諸功德」。</p>
<p>贊曰：此結前果。◎</p>
</div>
<p class='juan'>法華玄贊卷第九<span class='note-inline'>(本)</span></p>
<div class='div-w'><p>保安三年十二月廿一日以興福寺圓如房之本移點已了。法隆寺僧覺印為令法久住、往生極樂也。本者皆點本也，以朱付左，借名所所，或本也。</p>
</div>
<p class='juan'><a id='mulu42' />妙法蓮華經玄贊卷第九<span class='note-inline'>(末)</span></p><p class="byline">沙門基撰</p>
<div class='div-pin'><a id='mulu43' />◎
<p class='h1'>從地涌出品</p><p>三門分別：一來意，二釋名，三解妨。</p>
<p>來意有三：一者七品明學行流通中，前之一品明所學行，下之六品明能行人。能行人中分四，此之一品正明現在具安樂行流通之人。〈壽量〉及〈分別功德品〉因釋此疑展轉生起；〈隨喜〉及〈法師功德品〉明助正依安樂行流通之人所得功德。〈常不輕品〉明佛自身往居因位行安樂行、行忍辱等流通此經，今得佛果，勸諸眾生應勤脩學，故此品來。二者兩品明一乘行中，前品明所行行，此品明能行人，故此品來。三者論云「七者示現教化眾生無上故，地中涌出無量菩薩摩訶薩。此中明佛已曾教化無量菩薩行此四行，涌出持經，勸諸眾生云何不學」，故此品來。</p>
<p>釋名者，「涌」謂上昇，「出」謂顯現，從地上昇而顯現，名從地涌出品。《玉篇》「涌，騰也」。涌如水上騰，故應作「涌」。「踴」跣也，非騰義。</p>
<p>解妨者，何故不言從傍來，乃言從地踴出？答：明依四行以持經，踴出生死之地故。又明不離此界佛曾所化，已超生死之地故。不言從傍來，但說從地踴出。</p>
<p>經「爾時他方<span class='note-inline'>(至)</span>而廣說之」。</p>
<p>贊曰：此品之中大文分四：一他土請持，二如來不許，三此方踊出，四菩薩疑生。此初也。</p>
<p>經「爾時佛告<span class='note-inline'>(至)</span>廣說此經」。</p>
<p>贊曰：如來不許。有二：初止、後顯。且說極多，故言六萬，實非唯爾。顯佛化功止他不許，縱令他護亦有何愆。</p>
<p>經「佛說是時<span class='note-inline'>(至)</span>同時踊出」。</p>
<p>贊曰：此方涌出有八：一從地踴出，二昇空讚禮，三神力促時，四眾人共見，五導師省問，六世尊慰答，七四人隨喜，八如來讚之。初文分五：一地裂，二聖踴，三相好，四住處，五群輩。此初二也。表破生死故地裂，顯趣菩提故踊出。</p>
<p>經「是諸菩薩<span class='note-inline'>(至)</span>虛空中住」。</p>
<p>贊曰：此相好及住處，行安樂行所得果故。相好證真性，而得一乘故住空。</p>
<p>經「是諸菩薩<span class='note-inline'>(至)</span>所不能知」。</p>
<p>贊曰：此群輩。有三：一來由，二列數，三結之。列數有八輩：一恒河沙，二分恒沙，三那由他，四萬，五千，六百，七十，八單。</p>
<p>經「是諸菩薩<span class='note-inline'>(至)</span>於二世尊」。</p>
<p>贊曰：第二昇空讚禮。有三：一詣塔，二禮足，三敬讚。</p>
<p>經「是諸菩薩<span class='note-inline'>(至)</span>謂如半日」。</p>
<p>贊曰：第三神力。促時有三：一讚長時，二受亦久，三促時。本論說此經所說劫、晝夜、月時年，此以晝夜合數，不廢二十五日成五十小劫，或復五十日、五十月及時年，讚德逾深時長可悉，受讚神力亦等。讚時神力變其本心，聖通延促光景，眾生愛法已是忘疲，況聖冥加輒生勞厭，故諸四眾謂如食頃。法食資持、神通制御，故經多劫年命不虧。</p>
<p>經「爾時四眾<span class='note-inline'>(至)</span>國土虛空」。</p>
<p>贊曰：第四眾人共見。</p>
<p>經「是菩薩眾中<span class='note-inline'>(至)</span>唱導之師」。</p>
<p>贊曰：下第五導師省問。有四：一列名，二德行，三直省，四偈問。此初二也。行高勝廣、離惡進善，故名四種。</p>
<p>經「在大眾前<span class='note-inline'>(至)</span>生疲勞耶」。</p>
<p>贊曰：三直省，四偈問。《玉篇》「訊，問也辭也言也」，執問、通問曰訊。</p>
<p>經「爾時世尊<span class='note-inline'>(至)</span>入於佛慧」。</p>
<p>贊曰：第六世尊慰答。有二：初標、後釋。釋中有三：一見佛樹善，二即便受化，三迂會亦從。初雖不從，後亦從也。初二讚菩薩，後一說聲聞。或初二說迂會，後一說趣寂。「不愚法」者，入解佛慧，非入證也。</p>
<p>經「爾時諸大菩薩<span class='note-inline'>(至)</span>我等隨喜」。</p>
<p>贊曰：第七四人隨喜。</p>
<p>經「於時世尊<span class='note-inline'>(至)</span>發隨喜心」。</p>
<p>贊曰：第八如來讚之。</p>
<p>經「爾時彌勒<span class='note-inline'>(至)</span>問訊如來」。</p>
<p>贊曰：下品第四大段菩薩疑生。分八：一心念，二語演，三他問，四傍答，五讚許，六正答，七眾念，八申請。此初也。</p>
<p>經「時彌勒菩薩<span class='note-inline'>(至)</span>願兩足尊說」。</p>
<p>贊曰：下語演。有十九頌半。分三：初一頌總申疑請，次十六頌半請所疑事，後二頌申眾疑意。此初也。</p>
<p>經「是從何處來<span class='note-inline'>(至)</span>為從何所來」。</p>
<p>贊曰：下請所疑事。分五：二頌來處，九頌來數，二頌化行，二頌半國名，一頌不識。此初。有三：一來由，二讚德，三來處。</p>
<p>經「一一諸菩薩<span class='note-inline'>(至)</span>猶不能盡知」。</p>
<p>贊曰：來數。有三：一頌總，七頌別，一頌結。</p>
<p>經「是諸大威德<span class='note-inline'>(至)</span>脩習何佛道」。</p>
<p>贊曰：此化行。有五問。</p>
<p>經「如是諸菩薩<span class='note-inline'>(至)</span>未曾見是事」。</p>
<p>贊曰：此國名。</p>
<p>經「我於此眾中<span class='note-inline'>(至)</span>願說其因緣」。</p>
<p>贊曰：此不識也。</p>
<p>經「今此之大會<span class='note-inline'>(至)</span>唯願決眾疑」。</p>
<p>贊曰：第三段申眾疑意。</p>
<p>經「爾時釋迦牟尼佛<span class='note-inline'>(至)</span>從何所來」。</p>
<p>贊曰：第三他問。</p>
<p>經「爾時諸佛<span class='note-inline'>(至)</span>因是得聞」。</p>
<p>贊曰：第四傍答。</p>
<p>經「爾時釋迦<span class='note-inline'>(至)</span>如是大事」。</p>
<p>贊曰：下第五讚許。有二：初讚、後許。此初也。阿氏多，云無能勝，彌勒名也。「阿逸多」訛也。</p>
<p>經「汝等當共<span class='note-inline'>(至)</span>大勢之力」。</p>
<p>贊曰：下許。有二，此長行。「被精進鎧」，鎧謂兵甲兜䥐，令心勇銳欣樂聞法。心不退轉，名堅固意。以義深遠，恐其疑退。此說四力：一者慧力，即〈壽量品〉如來祕密法、報二身，智性、相故。二神通力，即彼神通，佛化身也。三奮迅力，決定所作也。「奮」音俯問反，揚也。「迅」音息晉反，又松閏反，疾也。今從後反。師子將欲決定所作，必先奮迅頓巽身毛，疾揚其身後方定作；明我今決定說自所作三身妙事。四威猛力，正作所作，示所有威制伏摧破，摧破自餘不信者故。或由智慧故奮迅，由神通故威猛。或智慧者法、報二身，下三化身，神變、記心、教誡三輪，如次之功用也。</p>
<p>經「爾時世尊<span class='note-inline'>(至)</span>汝等一心聽」。</p>
<p>贊曰：初二頌勸勿生疑、許可為說，後二頌顯佛實語、誡一心聽。</p>
<p>經「爾時世尊<span class='note-inline'>(至)</span>令發道意」。</p>
<p>贊曰：下第六正答。有三：初告我化，次明住行，後末後一頌結勸生信。此初也。</p>
<p>經「此諸菩薩<span class='note-inline'>(至)</span>正憶念」。</p>
<p>贊曰：下明住行。有六，此有二：一住處，二解經。「通利」聞慧，「思惟」思慧，「憶念」脩慧。</p>
<p>經「阿逸多<span class='note-inline'>(至)</span>求無上慧」。</p>
<p>贊曰：此有四：一樂靜，二精進，三樂深智，四求無上慧。</p>
<p>經「爾時世尊<span class='note-inline'>(至)</span>令發大道心」。</p>
<p>贊曰：七頌半頌前。中分五，此一半頌標佛化。</p>
<p>經「此等是我子<span class='note-inline'>(至)</span>為求佛道故」。</p>
<p>贊曰：初一半頌樂靜，後一頌精進。「憒」音古對反，心亂也。「鬧」音奴効<span class='corr'>反</span>。不靜為鬧，亦為「鬧」字。</p>
<p>經「在娑婆世界<span class='note-inline'>(至)</span>悉當得成佛」。</p>
<p>贊曰：初一頌半住處、深智，後二頌結成我化。於此伽耶處所，昔來所化，非今現在伽耶。如言常在靈山，非山常在，在山處故。此城亦爾。</p>
<p>經「我今說實語<span class='note-inline'>(至)</span>教化是等眾」。</p>
<p>贊曰：結勸生信。</p>
<p>經「爾時彌勒<span class='note-inline'>(至)</span>三菩提」。</p>
<p>贊曰：第七眾念。</p>
<p>經「即白佛言<span class='note-inline'>(至)</span>四十餘年」。</p>
<p>贊曰：第八申請。有二：初長行，有三：初舉事難，次舉喻難，後正申難。初文有二：初舉成道處所、年歲，後正申難。此初也。「伽耶城」者，極險固，少居人，唯婆羅門減有千家，此並仙人之族胤也。不事公王貴庶宗仰，城居勝強舉國咸悉。即在摩竭提國之內境，佛菩提樹次南極近，故言不遠。又言伽耶是佛生處，是迦維羅國之都城。佛於摩揭陀國菩提樹下成道，俱中天竺，相去極近，故言不遠。「得大菩提從是已來始過四十餘年」者，於此義中略有二說：一者有諸部說，十九出家、三十成道。《本起因果經》說十九出家。《思惟無相三昧經》說三十成道。《智度論》說「佛臨涅槃告須跋陀羅，我年十九出家已求佛道，出家已來過五十歲。」不說成道之時。佛實年八十矣。此有解云，十九出家，後五年事仙人行樂行，六年行苦行，三十成道，故告須跋陀羅過五十歲。《智度論》中用於此義，即依此說。今言成道四十年者，纔年七十矣。二者亦有諸部及大乘中說，二十九出家，三十五成道。《增一阿含》、《中阿含》、《雜阿含》、《出曜經》、《和須密論》並說二十九出家，《悲華經》、《善見論》並說三十五成道。《本起經》云：「佛欲出家，指耶輸腹云：却後六年汝當生男。遂懷羅睺。」佛六年苦行，成道之夜羅睺始生。但言羅睺六歲在胎，不說十一年在母腹，故知二十九出家、三十五成道，六年之內兼脩樂行，阿藍迦藍處坐得無所有處定，欝頭藍子處學得非想處定。菩提留支法師引經偈云：「八年作嬰孩，　七年作童子，　四年學五明，　十年受五欲，　六年行苦行，　三十五成道，　四十五年中，　教化諸眾生。」真諦三藏及和上《西域記》等，並說二十九出家、三十五成道。《金光明經》說佛壽八十。今言成道過四十餘年，即年七十有五。並初成道年合四十一年，名過四十。</p>
<p>經「世尊云何<span class='note-inline'>(至)</span>三菩提」。</p>
<p>贊曰：下正申難。有二：初申三事，後結難信。申三事者：一時小事大，二時促眾多，三時短德勝。此初也。已至上位當成菩提，名事大也。</p>
<p>經「世尊<span class='note-inline'>(至)</span>不得其邊」。</p>
<p>贊曰：時促眾多也。前言「於此少時」，貫下兩文。</p>
<p>經「斯等久遠<span class='note-inline'>(至)</span>常脩梵行」。</p>
<p>贊曰：時短德勝。觀其久來逢緣樹善，非少時脩。</p>
<p>經「世尊<span class='note-inline'>(至)</span>世所難信」。</p>
<p>贊曰：結成難信。由此三事難信佛化。</p>
<p>經「譬如有人<span class='note-inline'>(至)</span>是事難信」。</p>
<p>贊曰：下第二舉喻難。「色美」喻佛相好莊嚴，「髮黑」表佛設年八十而無老相。於一切時好，巡舊處故。《大般若》說八十種好中云：「常小不老，好巡舊處」。「年二十五」，表佛雖出生死，示居二十五有。以上表佛成道極近。設年八十但如二十五指百歲人，表所化菩薩德高位遠、百福莊嚴。云我生育令其道長，是事難信。</p>
<p>經「佛亦如是<span class='note-inline'>(至)</span>甚為希有」。</p>
<p>贊曰：下第三正申疑。有三：初牒所疑事，次「今日」下正申疑意，後「我等雖復」下申疑所由。此初。有二：初牒佛成道時促，後牒菩薩七德甚大。菩薩七德者：一脩時長，二勤精進，三定自在，四得神通，五久脩梵行，六能習法，七巧問答；故為人寶。</p>
<p>經「今日世尊<span class='note-inline'>(至)</span>大功德事」。</p>
<p>贊曰：正申疑意。</p>
<p>經「我等雖復<span class='note-inline'>(至)</span>亦不生疑」。</p>
<p>贊曰：申疑所由。有三：初明自能通，次申他惑起，後正請除決。雖自無疑，示相不了，請決我疑。信隨宜說，信成就故。達佛所知，證成就故。佛言不虛，四無謬故。</p>
<p>經「爾時彌勒<span class='note-inline'>(至)</span>如實分別說」。</p>
<p>贊曰：下十四頌，分三：初五頌頌舉事難，次二頌頌喻為難，後七頌頌申疑請。此初。有三：一頌出家時近，三頌菩薩德高難信，一頌眾大請決。</p>
<p>經「譬如少壯人<span class='note-inline'>(至)</span>舉世所不信」。</p>
<p>贊曰：此頌喻也。「髮白面皺」者，此與長行互相影顯。父言色美髮黑，具相巡舊之徵；子稱髮白面皺，久脩猶缺之狀。髮白有聖道久脩之徵，面皺帶相好未圓之兆故也。「皺」音側救反。</p>
<p>經「世尊亦如是<span class='note-inline'>(至)</span>於下空中住」。</p>
<p>贊曰：下七頌頌申疑請。分二：初四頌牒所疑事，後三頌正申疑請。此初。有三：初半頌佛成道近，次三頌讚菩薩有十德，後半頌明住處。</p>
<p>經「我等從佛聞<span class='note-inline'>(至)</span>而住不退地」。</p>
<p>贊曰：正申疑請。為四：初半頌自無疑，次半頌他有惑，次一頌疑者失，後一頌正申請。</p>
</div>
<div class='div-pin'><a id='mulu44' />
<p class='h1'>壽量品</p><p>三門分別：一來意，二釋名，三解妨。</p>
<p>來意有五：一者七品學行流通中，〈踴出〉下六品能學行人中分四，第二段〈壽量〉及〈分別功德〉，因釋前疑展轉生起。前明踴出皆言佛化，位高眾大時會生疑；今辨法身本無起滅，化佛近成、報身久證，化於此眾何所疑哉。故從〈踴出〉後明〈壽量品〉。二者十九品為正宗中，下之五品明一乘果。中分二：初二品明已滿果，後三品明未滿果。初中又二：初正明已滿果，後辨時眾因此證獲不同。故此品來。三者論說對治七慢之中第七無功德人，於第一乘不集善根而不取，為第一增上慢。為對治此，說醫師喻。論又云第七人者根未熟，為令熟故示現涅槃量。現在未集善根者名根未熟，令集諸善根希取第一乘，示現佛入涅槃分限名量，令集善根後方調化。醫師既在此品，故此品來。四者論云八者示現成大菩提無上故，示現三種佛菩提。三身在此，故此品來。此為文殘，七喻之中唯說後文醫師，不說初文三佛故。五者第九示現涅槃無上故，說醫師喻。除七慢中說醫師者，化根未熟示現入滅令其根熟；今說醫師現佛入涅槃，化滅實不滅，非如二乘滅而為滅，故名無上，此乃七喻之中義殘也。</p>
<p>釋名者，「如來」者，法、報、化身之通名。「壽」者所受之命。「量」謂齊限。此品明三種佛身命體齊限，任法性、隨願緣、應群機、受自體。今明此三佛命之齊限，故名如來壽量品。「壽」音植酉反。「量」音呂張反，謂貶量校量佛壽量，褒貶計校籌度三佛之壽命。或力讓反，義如前釋，故名壽量品。</p>
<p>解妨者，何故不以醫師為品名，以壽量為品號？答：因三身之壽命，方假喻於醫師，故從本壽量為名，不以醫師為品號。又難，初科品云，先陳壽量，除根未熟不集功德之人增上慢。何故非是法華正宗乃是流通分攝？答：當機應時即熟一乘，正逗聲聞故為正宗；示滅後化初根未熟，故非正說。故雖說於壽量，不授記於聲聞；故雖說於醫師，亦無聲聞授記。以此智積前者請歸，不爾中途請還何速？由斯此品但是流通，說為正宗便無是妨。</p>
<p>經「爾時佛告<span class='note-inline'>(至)</span>誠諦之語」。</p>
<p>贊曰：此品有三：初釋迦三勅，次彌勒四請，後如來正告。此初也。三身妙體位在果窮，上智猶不能測，下愚何因可解？恐彼心疑口謗，因法而有毀傷，故勅丁寧方申正說。亦恐耳不專於法教，意不矚於玄宗。又眾生性鈍聞不能解，令法入心故，再三告示說三身，故為三告。</p>
<p>經「是時菩薩<span class='note-inline'>(至)</span>信受佛語」。</p>
<p>贊曰：此彌勒四請。佛既慈悲三告，大眾何得虛然，故加四請表悕法心重。三告示說三身，四請三身各四，祈四德、悕四智、濟四生，是此意也。</p>
<p>經「爾時世尊<span class='note-inline'>(至)</span>神通之力。」</p>
<p>贊曰：下如來正告。初長行，中分二：初勅聽標示，後正說壽量。此初也。「三請」者從初也。「祕密」者，法、報二身深妙體故。「神通」者化身應物現故。佛所藏護名祕，義深難解名密，妙用無方曰神，體無障擁名通。此之二體威勢難屈，故名為力。又《對法》等說有四祕密，於方廣中佛之祕密皆應決了：一令入祕密，謂為聲聞說色等有，為令無怖漸入聖教，非一切有。二相祕密，謂依三自性說一切法皆無自性、無生滅等，破所執有相說之為無，非一切無。三對除祕密，佛為對除諸過失故說種種教，且除八障說最上乘：一除輕佛；二除輕法，故說我曾名勝觀如來法身無別故；三除懈怠，如說願生極樂世界皆得往生等；四除小善生喜足，於一善根或讚或毀；五除貪行，稱讚佛土富樂莊嚴；六除慢行，稱讚諸佛或有增勝；七除惡作悔脩善障，說於佛等雖行輕毀然彼有情亦生天趣；八除不定性障，令捨聲聞下劣意樂，記大聲聞當得作佛，又說一乘更無第二。四轉變祕密，如說覺不堅為堅，善住於顛倒極煩惱所惱，得最上菩提。如是等隱密名言解之令異。此中祕密即是第三對除祕密，由輕佛德及貪慢行者說他佛身以為自體，稱讚佛故。如下經言「於此中間說燃燈佛」等，如是皆以方便分別。言神通者，所化多眾，神力化之令生發意。</p>
<p>經「一切世間<span class='note-inline'>(至)</span>三菩提」。</p>
<p>贊曰：下正說壽量。准論為二段：初明菩提無上，後諸善男子。「我本行菩薩道所成壽命」下，重顯報化二身差別之相、涅槃無上。初文之中論分三段，示現三佛菩提故。一應化菩提，隨所應見而為示現故。如經皆謂如來出釋氏宮去伽耶城不遠，坐於道場得阿耨多羅三藐三菩提。故即此文是。二者報佛菩提，十地行滿足得常涅槃。如經善男子我實成佛已來，無量無邊百千萬億那由他劫故。次下文是。三者法佛菩提，謂如來藏性淨涅槃，常恒清淨不變故。如經如來如實知見三界之相，乃至不如三界見於三界故。「所以者何」下文是。此依初無上，具有三身以為三義。佛身增減諸教不同，或總名一佛寶，或分別為二。《佛地論》說：一生身，二法身。法身、實報皆名法身，實功德故；他報、化身俱名生身。又《般若論》說二：一真佛，二非真佛。初是法身，後餘二身或分為三，即此所說三佛菩提。或說四種，《楞伽經》說：一應化佛，二功德佛，三智慧佛，四如如佛。初是化身，中二是報身，後一是法身。《金光明經》又說四種：一化非應，佛為物所現龍鬼等形，不為佛身，名化非應。二應身非化，謂地前菩薩所見佛身依定而現，非五趣攝，名應非化，即四善根所見一大千一應身也。三亦應亦化，謂諸聲聞所見佛身，現見脩成，故名為應；見人同類，故名為化。四非應非化，謂佛真身，前三是化、後是法報。《佛地論》亦說四：一受用非變化，謂自受用身；二變化非受用，謂變化身化地前類；三亦受用亦變化，謂他受用身化十地菩薩；四非受用非變化，謂法身。《華嚴經》說有十佛：一無著佛，安住世間成正覺故。《佛地論》名現等覺佛。二願佛，願出生故。彼名弘誓願佛、三業報佛，信成就故，諸行皆因且說一信；彼名業異熟佛。四持佛，隨順世間不斷絕故；彼名住持佛。五涅槃佛，示滅度故；彼名變化佛。六法界佛，於一切處無不現故。七心佛，善安住故。此上二名同彼。八三昧佛，成就無量功德無所著故；彼名定佛。九性佛，善決定故；彼名本性佛。十如意佛，以普覆故；彼名隨樂佛。前五世俗佛，後五勝義佛。隨其所應三身所攝，前五是化身攝，以名世俗故。法界一種是法身攝，本性一種通法及受用，餘三一向是受用故。論云此五是勝義故，雖法及受用不同形前變化，皆勝義也。勘《無垢稱．觀如來品》經及疏。《楞伽經》言：「大慧！法佛說法離攀緣、離能觀所觀、離所作相量故等。大慧！報佛說一切法自相同相故，因自心現熏習相故，亦說譬如幻師幻作種種形像。諸愚癡人取以為實，而彼諸像實不可得，是名分別虛妄法體。大慧！化佛說施、戒、忍、精進、禪定、智慧，蔭、界、入等法。」《般若論》云：「應化非真佛，亦非說法者」等，推功歸本唯法身故，彼經宗說真法身故。乘文便故略明佛義，三身成佛如《彌勒疏》，別義如《佛地》及《唯識》並《法苑》說。雖說佛身增減不同，今以類論莫過二種：一真、二化。地前菩薩及二乘見，名為化身；報、法二身名為真身。由此理故，明三佛菩提中分二：初明三乘所見其所疑身，後明三乘所不知真身。此初也。</p>
<p>經「然善男子<span class='note-inline'>(至)</span>那由他劫」。</p>
<p>贊曰：下明三乘所不知真身。分三：初標成道來久；次解成道已來時節；後結成前說，「如是我成道已來甚大久遠」下是。此初也。論釋唯說報身成道，據實報身脩生覺滿名成，法身脩顯證圓名成，亦有何失。此中雖標報身成久，後釋亦顯法身體義。</p>
<p>經「譬如五百<span class='note-inline'>(至)</span>知其數不」。</p>
<p>贊曰：下解成道已來時節。有二：初分明說報佛菩提，成道來久為物說近；「後諸善男子如來所演經典」下密說法身，由證此故成道實久、應物權現。初是能證智，後是所證理。智，斷二德，智及智處，如次明故。初文有三：初舉喻問，次彌勒等答，後佛廣釋。此初也。</p>
<p>經「彌勒菩薩<span class='note-inline'>(至)</span>無量無邊」。</p>
<p>贊曰：此彌勒等答。有三：一總陳無量，二明二乘不知，三結無邊。有云「阿惟越致」，應從「阿鞞跋致」，不退轉地。</p>
<p>經「爾時佛告<span class='note-inline'>(至)</span>阿僧祇劫」。</p>
<p>贊曰：下佛廣釋。分二：初告報身成道實久，後「諸善男子於是中間」下告化身釋彼疑難。初文有二：初明成道來劫，後明恒所住處。此初。有二：初標明告，後釋劫多。</p>
<p>經「自從是來<span class='note-inline'>(至)</span>導利眾生」。</p>
<p>贊曰：明恒所住處也。自受用身實遍法界、相狀難見，仍隨小情以釋自體，舉用顯之云別所在，有起用處身即在故。亦如虛空廣遍無礙之處相彰，實報、法體俱圓證之處便顯，故自報身舉用別顯。又說導利十地菩薩他受用身，舉他所知以明成久，非自報也。</p>
<p>經「諸善男子<span class='note-inline'>(至)</span>方便分別」。</p>
<p>贊曰：下告化身釋彼疑難。有三：初標釋，次別釋，後「諸善男子如來見諸眾生」下結釋。此初也。他眾有疑云：成道既久常此教化，中間所有燃燈、毘婆尸等成道入滅說法度生，復是誰耶？今標釋云：於是中間說燃燈佛等成道入滅，如是皆以智慧方便善巧分別說於他佛，非離我身別有彼佛。</p>
<p>經「諸善男子<span class='note-inline'>(至)</span>諸根利鈍」。</p>
<p>贊曰：下別釋疑。有二：初明所由，後「隨所應度」下顯差別。此初也。由諸眾生發心脩行願見佛者，名為來至我所。觀五根利鈍差別，為利根者說成道久，為鈍根者現成道近；為利說成正覺，為鈍現入涅槃；為利現大身，為鈍現小身；為利說深法，為鈍說淺法。各隨所應，感現差別。</p>
<p>經「隨所應度<span class='note-inline'>(至)</span>發歡喜心」。</p>
<p>贊曰：此顯差別。由諸來者根性異故，世尊自說名字不同，成道已來久近年歲大小身量不同，此為成道並現入滅示相不同，說一二乘三四乘法方便不同，應可彼心皆令歡喜。只如澄空璧彩洞皎無涯，任水旋光暉華有極，水清而月影便現，水濁乃月影便沈，全、破器現不同，暗、明猶來有別。此乃報、化之差別也。此文二釋：一者不廢釋迦實成道久、化現新成，二者何廢四意趣中平等意趣、四祕密中對治祕密，除輕佛法障并破慢行說他為自，稱讚諸佛或有增勝，不爾燃燈佛前誰受記別？此亦化現，何所相違。</p>
<p>經「諸善男子<span class='note-inline'>(至)</span>作如是說」。</p>
<p>贊曰：此結釋也。善少故德薄，罪多故垢重。應小器而近登正覺，對大根實成道已久。方便化生令入道故，時時現出令渴仰故。</p>
<p>經「諸善男子<span class='note-inline'>(至)</span>皆實不虛」。</p>
<p>贊曰。下第二密說法身由證此故，成道實久應物現權。有三；初標，應物說示不同皆不虛唱。次釋，由證法身故能現此，據實真理本無此事。後「以諸眾生」下釋應物現權所由。此初。有三：一標，二顯，三結不虛。「說」謂言說。「示」謂示現。「身」即內體。「事」謂事業。說己身者，謂說我身曾為薩埵王、尸毘王等。說他身者，如說彌勒往為一切智光仙人，阿彌陀佛作法藏比丘等。示己身者，現為釋迦身自出世，勝鬘遙請佛現空等。示他身者，現為毘鉢尸佛出現世間，開塔現多寶佛等。示<span class='corr'>己</span>事者，現為釋迦降魔成道說法現通等事業。示他事者，示作大通智勝現通動地放光成道等事業。為度眾生能現此事，皆實不虛。</p>
<p>經「所以者何<span class='note-inline'>(至)</span>無有錯謬」。</p>
<p>贊曰：由證法身故。然真理本無此事也，有何所以能為說示，皆不虛也，由如實見此真理故。此有五句，如實見言貫通五處。初句依妄處以顯法身。論云「三界相者，說眾生界即涅槃界，不離眾生界有如來藏相之性故。〈方便品〉云世間相常住，即此是也。」第二句依常淨以顯法身。論云「無有生死若退若出者，謂常恒清淨不變故。退謂沈淪，出謂離繫，或即生滅。謂生死法有退有出，真無此事。故是常清淨。」第三句依不即不離以顯法身。論云「亦無在世及滅度者，謂如來藏真如之體，不即眾生界、不離眾生界，無在世故不即眾生界，無滅度故不離眾生界。」第四句依離四相以顯法身。論云「非實非虛非如非異者，謂離四種相，四種相者是無常故。生相實有，滅相是虛，住相為如，變相為異，法身無彼故四皆非。」第五句依佛內證非凡所得以顯法身。論云「不如三界見三界者，如來能見能證真如法身，凡夫不見。是故經言，如來明見無有錯謬。」論解此唯屬第五句，乍似總結以上諸句。此句說言如來正智能分明見，不如三界之妄相，而能證見三界之體性真如法身，故言如來明見無錯。</p>
<p>經「以諸眾生<span class='note-inline'>(至)</span>未曾暫廢」。</p>
<p>贊曰：下釋應物現權所由。「種種性」者界也。「欲」者勝解。「行」謂心行。「憶想」謂遍趣行。由此等故，佛事無廢種種說示。前說報身實成道久，佛眼觀其諸根利鈍故說示不同；此說法身實無諸相，由隨眾生性欲等異故說示不同。</p>
<p>經「如是我成<span class='note-inline'>(至)</span>常住不滅」。</p>
<p>贊曰：明三乘所不知真身中第三結成前說。</p>
<p>經「諸善男子<span class='note-inline'>(至)</span>復倍上數」。</p>
<p>贊曰：上明菩提無上，下第二大段重顯報化二身差別之相、涅槃無上。中分二：初法說二身常住起滅，後喻說二身常住起滅。初文復二：初明二身常住起滅，後「又善男子諸佛如來法皆如是」下，釋成前說法爾不虛。初文復二：初明報身隨眾生界及本願力皆無盡故壽命常住，後明化身隨眾生身及意樂故現有起滅。此初也。本行菩薩道時，願度眾生盡方入無餘，以眾生界無盡期故，今得果圓願行無萎，故壽不盡復倍上數。</p>
<p>經「然今非實<span class='note-inline'>(至)</span>教化眾生」。</p>
<p>贊曰：下明化身隨眾生身及意樂故現有起滅。有三：一標；二釋；三成，「是故如來以方便說」下是。此初也。然今報身非實滅度，便虛唱言當取滅度，此乃化相方便示現化眾生爾。</p>
<p>經「所以者何<span class='note-inline'>(至)</span>妄見網中」。</p>
<p>贊曰：下釋。有二：初明本性惡，後明更生惡。此初也。本惡有六：一薄德不能感得勝人勝法，二不種善根無因可果生，三貧窮無財無法意小志劣，四下賤自輕蔑身，五著欲煩惱惛醉，六入於憶想妄見網中邪詐聰明錯行亂學。</p>
<p>經「若見如來<span class='note-inline'>(至)</span>恭敬之心」。</p>
<p>贊曰：此明更生惡。有五：一憍恣放逸；二懷厭，不樂親近攝受；三懷怠，懈怠所纏不能自察；四不生難遭之想，見佛不生希遇之心；五不生恭敬心，不起渴慕脩隨順業。此說由彼本性惡故，見佛更生初三種惡故，不生難遭之想、恭敬之心。</p>
<p>經「是故如來<span class='note-inline'>(至)</span>而言滅度」。</p>
<p>贊曰：下成。有三：初標，次釋，後結。</p>
<p>經「又善男子<span class='note-inline'>(至)</span>皆實不虛」。</p>
<p>贊曰：釋成前說法爾不虛。此意說言，報身法爾願度一切眾生皆盡，常住不滅。法爾化身隨順眾生愛憎欣厭，示有生死。《涅槃經》說，如來不入涅槃。偈言：「假使烏、角鵄，　同共一樹栖，　猶如親兄弟，　爾乃永涅槃。　假使蛇、鼠、狼，　同處一穴遊，　相愛如兄弟，　爾乃永涅槃。　假使一闡提，　現身成佛道，　永受第一樂，　爾乃永涅槃。　如來視一切，　猶如羅睺羅，　云何捨慈悲，　永入於涅槃？」對前三喻一一應說此後一頌，恐厭文繁故總說一。然則入大涅槃三事圓滿，二乘之所未得。化相入滅，從此滅已他方復化，於此復生。身智既不永無，豈同二乘入滅？由此故名涅槃無上。</p>
<p>經「譬如良醫<span class='note-inline'>(至)</span>善治眾病」。</p>
<p>贊曰：下第二段喻說二身常住、起滅。有二：初喻說常住、起滅，後喻問答辨此不虛。喻有十二：一善達機宜喻，二慈矜起化喻，三觀機道隱喻，四逢緣惑起喻，五濟生成道喻，六見佛咸欣喻，七應機說法喻，八根熟道成喻，九未熟厭法喻，十令悕示滅喻，十一戀佛愛法喻，十二得聖見佛喻。此初也。只如二乘練根相對，生少得者為鈍、生多得者為利；勤墮相對，生少得者為利、生多得者為鈍。今說後對。此初二喻，合是初生見佛俱教發心。第三第四喻，合是第二生根熟勤脩者，不失本心而漸脩；未熟懶墮者，失本心而復退。第五第六第七第八第九喻，合是第三生根熟勤修者，見釋迦佛而無學滿，即發大心受變易生；未熟懶墮者，雖見今佛而猶未證，住凡夫位。第十第十一第十二，合是第四生昔根未熟懶墮者，值彌勒佛並皆得道，亦發大心先受變易生；根熟勤得道者，亦得見彼佛。故言並令得見。彌勒即我，異名說故。或總說三生，初四喻是。初生，佛初現涅槃，彼不見佛便起煩惱。次五喻是第二生，是釋迦佛中現涅槃，根熟勤修道者住有學位，漸斷煩惱名為除愈，非皆斷盡成無學道；其根未熟墮者，猶住凡位而猶未證。後三喻是第三生，根熟勤者並得無學；未熟墮者亦得有學。此二末後俱見釋迦並發大心，故授記中無學、有學並皆雙有。為此等類示有涅槃，是此中喻之大意也。良醫具四德：一識病體，二識病因，三識病滅已不生，四識病滅已更生。《涅槃經》云：「大慈愍眾生，　故今我歸依，　善拔眾毒箭，　故稱大醫王。　世醫所療治，　雖差還復生，　如來所治者，　畢竟不復發。　世尊甘露藥，　以施諸眾生，　眾生既服已，　不死亦不生。」故以良醫喻之於佛。智慧者識觀生死，聰達者應機垂濟，明練方藥能諳教及理，善治眾病謂更無發者，同醫四德。</p>
<p>經「其人多諸<span class='note-inline'>(至)</span>乃至百數」。</p>
<p>贊曰：二慈矜起化喻。有二乘種方稱為子，故言十二十，兼菩薩性，為不定故。言至百數，脩百行故，初教發心位也。</p>
<p>經「以有事緣遠至餘國」。</p>
<p>贊曰：三觀機道隱喻。眾生根機時猶未熟、他方機會，化身遂隱往他方化，或往淨土、穢土行化，名為餘國。</p>
<p>經「諸子於後<span class='note-inline'>(至)</span>宛轉于地」。</p>
<p>贊曰：四逢緣惑起喻。無佛已後，因惡知識煩惱遂起、迷醉其心，名飲他毒藥宛轉生死之地。《涅槃經》言：「貧窮無救護，　猶如困病人，　無醫隨自心，　食所不應食。　眾生煩惱病，　常為諸見害，　遠離法醫師，　服食邪毒藥。」根熟未熟雖俱起惑，根不熟者惑重退流，根已熟者惑輕脩行。</p>
<p>經「是時其父還來歸家」。</p>
<p>贊曰：五濟生成道喻。昔日所化示居生死之家，此緣方熟故為現身；或昔化境本住名家。</p>
<p>經「諸子飲毒<span class='note-inline'>(至)</span>更賜壽命」。</p>
<p>贊曰：六見佛咸欣喻。初喜、後請。「失本心」者，謂根未熟，失淨起染。「不失心」者，得本淨心，諸根熟類。「歡喜」意業、「禮拜」身業、「問訊」語業，三業歸依，請說法要。「更賜壽命」，今乞慧壽。</p>
<p>經「父見子等<span class='note-inline'>(至)</span>無復眾患」。</p>
<p>贊曰：七應機說法喻。有二：初求妙巧之方，後施善權之教。依三世佛教法經方，內求好理藥，並求好行草。其戒定慧學，名色香美味。或息惡務善，利生三法無所闕少，名皆具足。如次配之。智慧簡擇義同於「擣」，播揚麁妙義同於「篩」。令前三學、三行相隨順行，名為和合。學者惑滅，勸之服行。</p>
<p>經「其諸子中<span class='note-inline'>(至)</span>病盡除愈」。</p>
<p>贊曰：八根熟道成喻。謂諸根熟得道之輩。色香二種喻福及慧，得道兩釋如前已解。「愈」音以主反，差也，應作「癒」。《玉篇》作「愈，益也勝也」。心憂為「惥」，病差為「癒」。</p>
<p>經「餘失心者<span class='note-inline'>(至)</span>而謂不美」。</p>
<p>贊曰：九未熟厭法喻。有二：初不肯服，後釋所由。即根未熟，雖初少求法，後不肯脩行，煩惱深故而厭於法。</p>
<p>經「父作是念<span class='note-inline'>(至)</span>令服此藥」。</p>
<p>贊曰：十令悕示滅喻。有三：初念設權方，次教留遺法，後示言入滅。此初也。煩惱深故妙教不遵，應設權方令其脩服。</p>
<p>經「即作是言<span class='note-inline'>(至)</span>勿憂不差」。</p>
<p>贊曰：教留遺法也。道成既久寄言衰老，入滅時近今留教在。汝可依行煩惱必滅，故勿憂患。</p>
<p>經「作是教已<span class='note-inline'>(至)</span>汝父已死」。</p>
<p>贊曰：示言入滅還隱前化名至他國，遣言教使唱言入滅云汝父死，父實不滅暫息化故。</p>
<p>經「是時諸子<span class='note-inline'>(至)</span>無復恃怙」。</p>
<p>贊曰：十一戀佛愛法喻。有二：初念佛慈哀，思<span class='corr'>己</span>孤子；後悲感依教，惑苦皆除。此初也。初是念佛，後是戀法。佛在慈悲救濟救護使無惑苦，今既佛滅無依無怙孤子何賚。</p>
<p>經「常懷悲感<span class='note-inline'>(至)</span>毒病皆愈」。</p>
<p>贊曰：此悲感依教惑苦皆除。加行諦觀名為醒悟，入聖依服惑苦皆除。「毒」喻煩惱，「病」喻眾苦。</p>
<p>經「其父聞子<span class='note-inline'>(至)</span>咸使見之」。</p>
<p>贊曰：十二得聖見佛喻。若令得聖二乘無學而見佛者，入變易生死，見佛化身淨土久住，義同來歸而令彼見。或為地前得入十地報土見佛，此雖化佛上位階降，理准亦爾。</p>
<p>經「諸善男子<span class='note-inline'>(至)</span>虛妄過者」。</p>
<p>贊曰：此喻問答辨此不虛。一問，二答，三成。此說化身如醫示死，報身如父實體常存。涅槃之義如別章說。</p>
<p>經「爾時世尊<span class='note-inline'>(至)</span>常住此說法」。</p>
<p>贊曰：二十五頌半，分二：初二十頌半菩提無上，後五頌涅槃無上。初文有三：初十頌半明報化二身，次八頌明報化二土，後之二頌結勸無疑。初復有三：初三頌報化二身，次六頌報身佛無緣不見、有緣得見，後一頌半結報身佛見與不見所由。此初也。初二頌報，後一頌化。</p>
<p>經「我常住於此<span class='note-inline'>(至)</span>雖近而不見」。</p>
<p>贊曰：下六頌明報身佛無緣不見、有緣得見。中有二：初一頌無緣不見，後五頌有緣得見。此初也。眾生顛倒自不見佛，況加神通隱令不見，恐見生過神通蔽之。亦如日月自明，盲者不覩是盲者過，非日月咎。</p>
<p>經「眾見我滅度<span class='note-inline'>(至)</span>不自惜身命」。</p>
<p>贊曰：下五頌有緣得見。為二：初二頌待生根熟有緣，後三頌現身說法。此初也。有七緣根熟：一修供養行，二生渴仰心，三信伏不謗修行，四質直離憍渴等，五柔軟慈悲堪耐，六一心欲見專念希逢，七不惜身命輕身重道。</p>
<p>經「時我及眾僧<span class='note-inline'>(至)</span>但謂我滅度」。</p>
<p>贊曰：現身說法。有二：初半頌現身，後二頌半說法。說法有二：初一頌說身在此現有涅槃；後一頌半化入涅槃他方利益，於靈山處現，或現有靈山。</p>
<p>經「我見諸眾生<span class='note-inline'>(至)</span>乃出為說法」。</p>
<p>贊曰：結報身佛見與不見所由。</p>
<p>經「神通力如是<span class='note-inline'>(至)</span>天人常充滿」。</p>
<p>贊曰：下八頌明報化二土。有二：初五頌報化土相，後三頌無緣不見、有緣得見淨土所由。初文有五，此初二也。初頌住處，次頌眷屬。「劫盡」者化土。「安隱」者淨土，菩薩天人常在會中。</p>
<p>經「園林諸堂閣<span class='note-inline'>(至)</span>如是悉充滿」。</p>
<p>贊曰：此中有三：一土相，一供養，一離怖。化土憂怖苦惱充滿，淨土離之。土相之中有事、有功德，如《無垢稱》總持園苑、大法林樹等，皆當准說。其淨土義如別章說。論云「我淨土不毀而眾見燒盡者，報佛如來真實淨土，第一義諦攝故，非如化土世俗諦收。」「樂」音有二：一盧各反，縱賞也；二五教反，遊縱勝處可生欣樂。</p>
<p>經「是諸罪眾生<span class='note-inline'>(至)</span>不聞三寶名」。</p>
<p>贊曰：下三頌無緣不見、有緣得見。分二：初一無緣不見，後二有緣得見。此初也。有惑、業、報、法四障故，不聞三寶名。有三障名罪眾生，業障名惡業。</p>
<p>經「諸有修功德<span class='note-inline'>(至)</span>為說佛難值」。</p>
<p>贊曰：有緣得見。為二：初頌修三因見佛居淨土，後頌見佛壽有短長。修三因者：一功德，二柔和，三質直。身語意三業修善利生，滅惡三種；或戒定慧學、或施戒修，如次應知。為應恒見說壽無量，為不應恒說佛難值。</p>
<p>經「我智力如是<span class='note-inline'>(至)</span>佛語實不虛」。</p>
<p>贊曰：結勸無疑。慧光照疑，度一切故；久修業得，以此悲願故壽命長。</p>
<p>經「如醫善方便<span class='note-inline'>(至)</span>無能說虛妄」。</p>
<p>贊曰：下五頌涅槃無上。有二：初一喻，後四合。此初也。「狂子」謂根未熟者。</p>
<p>經「我亦為世父<span class='note-inline'>(至)</span>速成就佛身」。</p>
<p>贊曰：此四頌合為四：一現身異，一為惡生，一說法異，一願作佛。</p>
</div>
<div class='div-pin'><a id='mulu45' />
<p class='h1'>分別功德品</p><p>三門分別：一來意，二釋名，三解妨。</p>
<p>來意有三：一者二品傍釋〈涌出〉疑中前說權實兩佛、理智二身，總萬德之鴻基、綰三明之極體，窮神盡妙，聞之者悟心、契智、符真，融之者道證。今明階位，故此品來。二者果五品分二中，初二品明已滿果，因前品正明已滿果，此品辨時眾因此證獲不同，故此品來。三者論解十無上中第十勝妙力無上，餘殘脩多羅說。論復自云「自此以下示現法力及修行力。法力即經之威神，修行力即能所行之勝德。法力者有五門：一證，二信，三供養，四聞法，五讀誦持說。」證謂諸菩薩中聞〈壽量〉者有十一位證聖。信謂八世界微塵數菩薩發心信解。供養謂天雨華等。此上三門皆在此品初。聞法謂此品中後二長行偈，並〈隨喜品〉中聞法隨喜者。讀誦持說謂〈法師功德品〉明讀誦持說等人所獲功德。至文當解。論自解云：「初四門〈彌勒品〉示現，皆告彌勒故。後一〈常精進品〉示現，唯告常精進故。由此法力唯攝三品。其修行力攝十一品：一〈法師〉，二〈安樂行〉，三〈持〉，四〈神力〉，五〈藥王〉，六〈妙音〉，七〈觀音〉，八〈陀羅尼〉，九〈妙莊嚴〉，十〈普賢〉，十一〈囑累〉，合十四品，皆是第十勝妙力無上。」由明證、信、供養三種，故〈壽量〉後有此品來。</p>
<p>釋名者，「功」謂功勞聞法力用，「德」謂道德體即福慧。由聞妙法功力所得之德，故名功德。「分」音府文反。「別」音方列反，或作「莂」，或作「[言*別]」，此辨釋義。或「分」音扶問反，「別」音憑列反，分別諸功德事。此品辨釋分別彼功德事，故名分別功德品。</p>
<p>解妨者，何因聲聞聞實、權而悟領，乃為授記；菩薩聞真、化而解知，不為記別？答：菩薩之記佛已數彰，但說證因不說當果；聲聞初悟作佛事難，因證未成且記當果。問：何因說乘權實，菩薩記、證雙無；說身真化，聲聞記、證俱闕？答：菩薩先知權實，但聞身而道證；聲聞未證化、真，唯聞乘以得記。菩薩無取捨，聲聞未證故。問：初科云，何故說權實以記聲聞，乃為宗旨；說真化以證菩薩，乃屬流通？答：法華開誘正對權實以陳宗，不說真應，豈說身以為宗旨？但是因前〈涌出〉釋彼眾疑，而非開誘之標，故非宗也。</p>
<p>經「爾時大會<span class='note-inline'>(至)</span>得大饒益」。</p>
<p>贊曰：品分為二：初一長行頌明時會獲益現前階降，後諸長行與頌明校量勝劣後時利益。初文有四：一標時益，二佛告益，三供養益，四頌受益。此初也。</p>
<p>經「於時世尊<span class='note-inline'>(至)</span>清淨法輪」。</p>
<p>贊曰：下佛告益。有二：初明證得，後明信發。初文有二：初之六門依位證得，後之五門依生證得。此初也。依論，法力五中此中有三：一證，初十一位是；二信，八世界發心是；三供養，雨華等是。依義殊勝，論作此解，無領受故。無生法忍，本論說初地，據初得位。長時在七地，相續在八地，圓滿在佛地。無生是境無所執，生法者是教，詮無生教。地前昔聞未能智證，今智證印，名無生法忍。「忍」印證義。即三無生：遍計所執名相無生，依他起性自然無生，圓成實性惑苦無生。聞持在三地，《佛地》等說故。《十地論》說在五地，三地離定障，五地定自在故。樂說辨才在五地，解五明論辨才具故。《唯識》等說在第九地，據成滿故。旋陀羅尼在七地。「旋」音似泉反，還也。若如水迴作「㳬」，辭選反，又似泉反。今從還旋。還旋巡空及有情中，行覆蔭故，七地長時無相及觀有情故。《彌勒上生》說彌勒得在第十地，據成滿故。不退法輪在八地，具四不退故。清淨法輪在十地，無相離障為清淨體。又此是功德法，但隨義說證，不須次第配地。</p>
<p>經「復有小千<span class='note-inline'>(至)</span>三菩提」。</p>
<p>贊曰：此之五位依生證得。論云「此得初地菩提離分段死，隨分得見真如佛性，名得菩提，非得果滿佛位菩提。」亦有釋言，依《涅槃經》，八生是四恒人，解十六分中之一分義；四生是五恒人，解八分義；三生是六恒人，解十二分義；二生是七恒人，解十四分義；一生是八恒人，解十六分義。雖有此釋言八恒是第十地，今依本論得初地菩提，不說得佛位，故不作是釋。</p>
<p>經「復有八世界<span class='note-inline'>(至)</span>三菩提心」。</p>
<p>贊曰：此明信發。</p>
<p>經「佛說是諸<span class='note-inline'>(至)</span>讚歎諸佛」。</p>
<p>贊曰：第三供養。有七：一雨華，二雨香，三作樂，四雨嚴具，五燒香，六菩薩上天，七歌讚佛德。末尼珠雖適心而未勝，如意珠最勝。香來非下，故說九方。</p>
<p>經「爾時彌勒<span class='note-inline'>(至)</span>歡喜充遍身」。</p>
<p>贊曰：第四領受益。十九頌分三：初二頌聞法歡喜，次十五頌頌益瑞，後二頌結成歡喜。此初也。</p>
<p>經「或住不退地<span class='note-inline'>(至)</span>清淨之果報」。</p>
<p>贊曰：下十五頌益瑞。中分三：七頌證，一頌信，七頌供養。此初。有三：初三頌位證，三頌生證，一頌結。</p>
<p>經「復有八世界<span class='note-inline'>(至)</span>皆發無上心」。</p>
<p>贊曰：頌信也。</p>
<p>經「世尊說無量<span class='note-inline'>(至)</span>歌詠諸如來」。</p>
<p>贊曰：頌供養。有二：初一標頌歎，後六供養。供養有七：初半雨華。一半雨香。「繽」音敷賓反。「紛」音撫云反。《玉篇》「繽紛，亂也」。半頌作樂。半頌雨衣。一頌燒香。一頌半上天。半頌歌讚。</p>
<p>經「如是種種事<span class='note-inline'>(至)</span>以助無上心」。</p>
<p>贊曰：結成歡喜。諸具善根者聞佛名故，助佛無上心、修行順佛心。或令彼具善根，助彼眾生生無上心，名為助也。</p>
<p>經「爾時佛告<span class='note-inline'>(至)</span>無有限量」。</p>
<p>贊曰：下第二段校量勝劣明後時益。中分二：初長行及頌聞〈壽量〉生隨喜信解益，生下於一部中隨喜功德；後一長行頌聞〈壽量〉解持讀誦益，生下於一部中法師功德。初解隨喜者，後正修行者。初長行有三：初總明信解，次校量勝劣，後顯無退。此初也。隨喜功德，後得菩提，何量之有？</p>
<p>經「若有善男子<span class='note-inline'>(至)</span>所不能知」。</p>
<p>贊曰：此校量勝劣。其一乘體即有為慧及無為智，所以除般若，以最勝故。此經雖說出生一乘，體性寬備。勝鬘一乘雖通攝入，唯無為慧以為一乘，故彼恒河沙劫行六波羅蜜，不如有人手執經卷，不說除般若。故知此經通取理、智以為一乘，二乘理、智會歸一故。若唯取真理，同勝鬘經以為一乘，亦應總以六度校量，通出生義，何故除慧？天親《金剛般若論》說「數、力、無似勝，無似因亦然」。一數勝。二力勝，勝時故。三無似勝，勝喻故。四因勝，勝因果故。此文有二：算數、譬喻。乃至餘二亦不及之，故言乃至。</p>
<p>經「若善男子<span class='note-inline'>(至)</span>無有是處」。</p>
<p>贊曰：此顯無退。信、位、證、行隨應無退。</p>
<p>經「爾時世尊<span class='note-inline'>(至)</span>行五波羅蜜」。</p>
<p>贊曰：十九頌半，分二：初十四頌校量，後五頌半明能信者，不頌初一。初復有二：初十二頌行五度，後二頌校量一信。初中復三：一頌標，十頌五度，一頌結成。此初也。</p>
<p>經「於是諸劫中<span class='note-inline'>(至)</span>以迴向佛道」。</p>
<p>贊曰：下十頌五度。中分五，此三頌貧施。弟子者，聲聞也。田有三種：一尊勝，二貧苦，三中容。父母恩田，初尊勝攝。今供初田，田、恩兩勝。如是等中攝醫藥故，四事便具。</p>
<p>經「若復持禁戒<span class='note-inline'>(至)</span>一心不懈怠」。</p>
<p>贊曰：一頌戒，二頌忍，一頌勤。</p>
<p>經「又於無數劫<span class='note-inline'>(至)</span>盡諸禪定際」。</p>
<p>贊曰：此三頌定。</p>
<p>經「是人於百千<span class='note-inline'>(至)</span>如上之所說」。</p>
<p>贊曰：此一頌結成也。</p>
<p>經「有善男子等<span class='note-inline'>(至)</span>其福為如此」。</p>
<p>贊曰：此二頌校量一信。</p>
<p>經「其有諸菩薩<span class='note-inline'>(至)</span>說壽亦如是」。</p>
<p>贊曰：下五頌半明能信者，分三：一頌信者，三頌發願，一半結成。發願有二：一總，二別此。初二也。</p>
<p>經「若有深心者<span class='note-inline'>(至)</span>於此無有疑」。</p>
<p>贊曰：結成也。具有六德：一深心竭情愛法，二清淨不求名利，三質直，四多聞，五總持，六解佛語。方信無疑。</p>
<p>經「又阿逸多<span class='note-inline'>(至)</span>一切種智」。</p>
<p>贊曰：下第二段解持讀誦益。長行中有七：一行者功德無邊能生種智，二行者為見報身淨土，三行者即為頂戴於佛，四行者即為已起佛塔僧坊供養，五行者兼行六度自利疾得種智，六行者兼行六度利他為趣道場，七行者所在處應起塔供養。此即初文。有二：初聞〈壽量〉起無上慧，後於一部起聞持等能生種智，當必得故。</p>
<p>經「阿逸多<span class='note-inline'>(至)</span>深信解相」。</p>
<p>贊曰：二行者為見報身淨土。有四：一見報佛，二見淨土，三見菩薩眾，四結成。前當必見故、見解佛智如報佛故，此以智見非以眼見。</p>
<p>經「又復如來<span class='note-inline'>(至)</span>頂戴如來」。</p>
<p>贊曰：三行者即為頂戴於佛。聞經隨喜已深信解，況讀誦受持。敬重佛故，名為頂戴。</p>
<p>經「阿逸多<span class='note-inline'>(至)</span>供養眾僧」。</p>
<p>贊曰：四行者即為已起佛塔僧坊供養。有三：初標，次釋，後結。此初也。</p>
<p>經「所以者何<span class='note-inline'>(至)</span>供養眾僧」。</p>
<p>贊曰：下釋。有二：一略、二廣。此略也。「全身在此」即為起塔，「眾學所歸」即為僧坊。受持讀誦真行供養，故說即為此二供養。</p>
<p>經「則為以佛<span class='note-inline'>(至)</span>作是供養已」。</p>
<p>贊曰：下廣釋。有二：初釋則為起塔供養，後釋則為造僧坊供養。此初也。有三：一量，二具，三時。是人定超於欲界故，且舉極小至於梵天。微能行者善根小故，舉小為喻，內法供養勝外財故。</p>
<p>經「阿逸多<span class='note-inline'>(至)</span>及比丘僧」。</p>
<p>贊曰：此釋則為造僧坊供養。有二：初少指，後多指。少指有四：一數，二量，三僧住，四資具。「三十二」者，安四方僧、生八道故。「八多羅」者，修八解脫故。一多羅樹高七仞，相傳解一仞七尺，八多羅樹計可知矣。餘各有表，隨義應悉。「如是僧坊堂閣」下是多指，即是造如前僧坊，顯數多也。</p>
<p>經「是故我說<span class='note-inline'>(至)</span>供養眾僧」。</p>
<p>贊曰：第三結也。</p>
<p>經「況復有人<span class='note-inline'>(至)</span>一切種智」。</p>
<p>贊曰：五行者兼行六度自利疾得種智。有三：初法，次喻，後合疾成種智。</p>
<p>經「若人讀誦<span class='note-inline'>(至)</span>善答問難」。</p>
<p>贊曰：六行者兼行六度利他為趣道場。「道場」謂正等覺性。前是菩提，此是涅槃。有二：初明六度利他，後結已趣道場。此初也。造塔僧坊供養者，財施。讚三乘者，無畏施。說此《法華》者，法施。餘戒、忍、安、勤、慧如次利他。忍中同止耐怨害忍，忍辱無瞋安受苦忍，志念堅固諦察法忍，得深定、勤攝善，皆為利他故。</p>
<p>經「阿逸多<span class='note-inline'>(至)</span>坐道樹下」。</p>
<p>贊曰：結已趣道場。趣真及化二道場故。覺樹自榮，如生樹故。</p>
<p>經「阿逸多<span class='note-inline'>(至)</span>如佛之塔」。</p>
<p>贊曰：七行者在處應起塔供養。</p>
<p>經「爾時世尊<span class='note-inline'>(至)</span>如上之所說」。</p>
<p>贊曰：十九頌半，分五：初一頌標，指前三；次七頌半頌前第四，即已起塔僧坊供養；次三頌頌第五，行者兼行六度自利疾得種智；次三頌頌第六，行者兼行六度利他為趣道場；後五頌第七，行者在處應起塔供養。此初也。</p>
<p>經「是則為具足<span class='note-inline'>(至)</span>具足諸供養」。</p>
<p>贊曰：下七頌半頌第四。中分二：初四頌半即為起塔供養，後三頌即為起僧坊供養。此初。有三：二頌造塔，一半供養，一頌結。</p>
<p>經「若能持此經<span class='note-inline'>(至)</span>種種皆嚴好」。</p>
<p>贊曰：即為起僧坊供養。</p>
<p>經「若有信解心<span class='note-inline'>(至)</span>其福亦如是」。</p>
<p>贊曰：頌前第五兼行六度自利疾得種智。但論一施，不說五度。</p>
<p>經「況復持此經<span class='note-inline'>(至)</span>功德不可量」。</p>
<p>贊曰：頌第六兼行六度利他為趣道場。恭敬於塔廟、謙下諸比丘等，皆精進度。</p>
<p>經「若見此法師<span class='note-inline'>(至)</span>經行及坐臥」。</p>
<p>贊曰：頌第七在處應起塔供養。分四：一半敬如佛，一頌知道成，一半應起塔，一頌佛遊處。</p>
</div>
<p class='juan'>法華玄讚卷第九<span class='note-inline'>(末)</span></p>
<div class='div-w'><p>保安三年六月二十一日書了。法隆寺僧覺印之。</p>
<p>同年十二月二十四日以興福寺圓如房之本移點已了。覺印為令法久住、往生極樂為之。</p>
<p>朱本者皆點本也。左借名□有□他本也。點本高名書也<span class='note-inline'>(云<span class='corr'>云</span>)</span>。</p>
<p>天承元年<span class='note-inline'>(辛亥)</span>五月二十一日奉傳受藥師寺善明房得業已了，攝釋并抄出，傳受已了。僧覺印之。</p>
</div>
</div><!-- end of div[@id='body'] -->
</body></html>