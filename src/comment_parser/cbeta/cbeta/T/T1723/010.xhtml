<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu46' />妙法蓮華經玄贊卷第十<span class='note-inline'>(本)</span></p><p class="byline">沙門大乘基撰</p>
<div class='div-pin'><a id='mulu47' />
<p class='h1'>隨喜功德品</p><p>三門分別：一來意，二釋名，三解妨。</p>
<p>來意有三：一者七品學行流通中，後六品明能行人，分四：自下第三有二品，明傍修行及正依行功德多少。此品明傍修行之福，故此品興也。二者一乘果中，上二品明已滿果，自下三品明未滿果，分二：此品明傍修隨喜福果多小，後二品明正依行福果多少。故此品興。三者論云法力有五，前已明三，此為第四聞法，指如〈隨喜功德品〉說。由從他聞能生隨喜，故名聞法。此品廣明，故品來也。</p>
<p>釋名者，「隨」者順從之名，「喜」者忻悅之稱，身心順從深生忻悅，以此為因生功德果。此品廣明，故名彼品。隨所聞思修皆生隨喜心，論經從初，但說聞故。</p>
<p>解妨者，此品不但自生隨喜，亦教勸人，何故不名勸人之品？答：從本為名，因自隨喜方勸人故。又二俱是隨喜所攝，故合為名。</p>
<p>經「爾時彌勒<span class='note-inline'>(至)</span>為得幾所福」。</p>
<p>贊曰：品文分二：初彌勒請，後世尊答。此初。有二：長行、頌故。</p>
<p>經「爾時佛告<span class='note-inline'>(至)</span>汝當善聽」。</p>
<p>贊曰：下世尊答。分三：初挍量為問，次彌勒答，後佛告成。初文復分三：初明能隨喜者，次明所挍量境，後「於汝意云何」下正以為問。初文有二：一明初首隨喜者，二指所挍量後隨喜者。初文有三：一明初者，次明往處，後明展轉。「巷陌」者，《玉篇》云「東西為陌」。陌，道也。</p>
<p>經「若四百萬億<span class='note-inline'>(至)</span>滿八十年已」。</p>
<p>贊曰：下所挍量境。中有四：一生數類，二所施具，三年歲，四得道。此初三也。生類中有二：一別示，有五：一六趣，二四生，三形類，四想殊，五足異。此等義門如別章說。「閻浮提金」者，瞻部樹名，此洲之北岸近樹水下有紫金，光映蔽日月，故以為名。二「如是等」結。</p>
<p>經「而作是念<span class='note-inline'>(至)</span>具八解脫」。</p>
<p>贊曰：此令得道。有二：初起念，後化導。</p>
<p>經「於汝意云何<span class='note-inline'>(至)</span>寧為多不」。</p>
<p>贊曰：正以為問。</p>
<p>經「彌勒白佛<span class='note-inline'>(至)</span>阿羅漢果」。</p>
<p>贊曰：此彌勒答。世果已多，況令得聖。</p>
<p>經「佛告彌勒<span class='note-inline'>(至)</span>所不能知」。</p>
<p>贊曰：下佛告成。有二：初成第五十，後成第一者。此初也。隨喜一念當得菩提，所化眾生倍於上數，故福為多。令得阿羅漢，不能成佛廣濟眾生，故福為劣。如挍量佛梵音聲相。</p>
<p>經「阿逸多<span class='note-inline'>(至)</span>不可得比」。</p>
<p>贊曰：下成第一者。文分為五：初總明初人隨喜功德勝前無比，二往聽聞隨喜之果，三勸聽分座隨喜果，四受教往聽隨喜果，五舉劣成勝。此初也。</p>
<p>經「又阿逸多<span class='note-inline'>(至)</span>所坐之處」。</p>
<p>贊曰：此第二聽聞隨喜果、第三勸聽隨喜果，亦得六通、金剛寶座。此據世果，非出世故。病得臥聽，此據非病。處寬但勸坐，處窄分坐勸。</p>
<p>經「阿逸多<span class='note-inline'>(至)</span>共生一處」。</p>
<p>贊曰：下第四受教往聽隨喜果。有三：初明得好善友，次明福慧莊嚴，後見佛聞法。此初也。得解法伴為善友也。</p>
<p>經「利根智慧<span class='note-inline'>(至)</span>無諸可惡」。</p>
<p>贊曰：下福慧莊嚴。利根，智慧也，餘皆是福攝。福中有五：一聲相，二口相，三鼻相，四面相，五眾相。百千萬世通下諸果。口相有五：一氣，二舌，三齦齶等無病，四齒無六惡，五唇無十惡。「不褰縮」者，「褰」舉也，「縮」短也，或作「莤」字。「不麁澁」者，有細潤也。「不瘡胗」，「胗」音居忍反，唇上瘡謂之胗；又之忍反。今從初。有作「緊」，緊縵，非瘡胗也。「不喎」者，口不戾也。「喎」音苦蛙反。</p>
<p>經「鼻不䐔䏲<span class='note-inline'>(至)</span>不可喜相」。</p>
<p>贊曰：此鼻及面相。「䐔」音方顯反，應作「匾」字。「䏲」音湯嵆反，應作「[匚@虎]」字。匾[匚@虎]，薄也。「曲戾」魯帝反，乖也。「窊曲」者，「窊」音《玉篇》「於瓜、烏瓜二反，凹也耶下也」。「曲」枉也細小也。</p>
<p>經「唇舌牙齒<span class='note-inline'>(至)</span>人相具足」。</p>
<p>贊曰：眾相有六。</p>
<p>經「世世所生<span class='note-inline'>(至)</span>信受教誨」。</p>
<p>贊曰：見佛聞法。</p>
<p>經「阿逸多<span class='note-inline'>(至)</span>如說修行」。</p>
<p>贊曰：五舉劣成勝。</p>
<p>經「爾時世尊<span class='note-inline'>(至)</span>不可為譬喻」。</p>
<p>贊曰：十八頌，為二：初八頌傍隨喜，後十頌正隨喜者。此初。有三：初二頌標隨喜者，次五頌挍量，後一頌結成。</p>
<p>經「如是展轉聞<span class='note-inline'>(至)</span>常從其口出」。</p>
<p>贊曰：下十頌正隨喜者。分五，此有二：一頌總明初人隨喜，五頌受教往聽隨喜。</p>
<p>經「若故詣僧坊<span class='note-inline'>(至)</span>其福不可限」。</p>
<p>贊曰：此有三：初二頌聽聞隨喜，一頌勸聽分坐隨喜，一頌舉劣成勝。</p>
</div>
<div class='div-pin'><a id='mulu48' />
<p class='h1'>法師功德品</p><p>三門分別：一來意，二釋名，三解妨。</p>
<p>來意有三：一者六品能行人中前明傍人能修行者福，未明正能行法師之福，今正明之，故此品來。二者下二品明正依行福果多少中初品總明得果多少，後品引已證成得者，故此品興。三者論解法力有五，第五讀誦持說〈常精進品〉示現，此品佛告常精進持說等功德，故此品來。</p>
<p>釋名者，依法修行可為軌範，故名法師。唯能行者，非所行法。此品明法師之功德，故名法師功德品。</p>
<p>解妨者，何故前〈法師品〉佛告藥王，〈寶塔〉、〈天授〉告諸菩薩并天人四眾，〈安樂行品〉獨告文殊，〈如來壽量〉、〈分別功德〉、〈隨喜功德〉獨告彌勒，此法師品告常精進不告餘耶？答：〈法師品〉明人、法二師。藥王過去不悋軀命以弘經法，以法為師身為法師，是故偏告。〈寶塔〉法證、〈天授〉人證，勸示眾人故總告之。〈安樂行品〉明離毀傷三業善行，文殊每勸修行，多為眾生善友，自亦以行為先，故偏告文殊。〈壽量品〉明三佛菩提，〈分別功德〉明道證階降，〈隨喜功德〉挍量勸示希求佛果，自非位齊正覺、智階大聖，何由識真化之幽微、察道德之圓證？故此三品獨告彌勒。此之一品亦合告之，以常精進名、行雙符，故唯偏告。行五師之妙行，獲六千之勝德，非直自行修成，曩劫亦復非常精進而不可證，豈由懈逸之所剋成？故偏告於常精進也。</p>
<p>經「爾時佛告<span class='note-inline'>(至)</span>若書寫」。</p>
<p>贊曰：大文分三：初告修行法師差別，次顯所得功德多少，後顯六根殊勝果用。此初也。據實法師總有十種，此略說五：一持，二讀，三誦，四說，五寫；例餘供養、施他、聽聞、思惟、修習，亦皆法師。初三易而不論，後二難而不說，舉中五種例難、易故。</p>
<p>經「是人當得<span class='note-inline'>(至)</span>皆令清淨」。</p>
<p>贊曰：此顯所得功德多少。初辨、後結。古有二解：一云，十善為本，一善皆有九善助成，各成十行。十行各有自作、教他、讚歎法勝及讚行十善者，合成四百。此四各有上、中、下修，合千二百。耳、舌、意三，聽聞、談說、心得法義，修行力勝，具足三品各千二百。餘三根劣都無上品，故唯八百。若依十善為首修成此德，餘經亦爾，六根功德亦應如是，何但此經？二云，六根各有百福，一一皆以十善莊嚴，合成一千。六根合此總有六千，三根勝故增得二百，三根劣故各減二百。古解引《正法華》及《莊嚴論》六品各一千，眼、鼻、身三併與二百，其數何也。又百福者，十十善因所感之果。今以因助，未見所由。今正解者，本論之中唯說三根各千二百，餘三各八百，不得將《莊嚴論》例同此經。又未勘彼二文，今且為四釋：一者於此經中修十法行：一書寫，二供養，三施他，四聽聞，五披讀，六受持，七開演，八諷誦，九思惟，十修習。於此十中一一相資轉成百行，百行各四：自作、教他、讚勵、慶慰、合成四百。各有三品而修習之、成千二百。三根勝故具千二百、三根劣故而無上品各唯八百。二者因於此經十法行中、一一皆以十善資助、如是十十具足成百。自作、教他、讚勵、慶慰合成四百。三品修習成千二百，三根勝劣增減同前。此經勝妙獨成此德，餘經不然故無此德。此文略故說五法師，其實十種，一一為首，餘行助成，皆獲爾德。又依此經，六根皆唯說五法師非十種者，今有二解：一云，此五法師一一兼修十善，即成五十。自作、教他、讚勵、慶慰，五十各四即成二百。一一根門雖皆二百，眼、鼻、身劣，並有耳、舌、意三助之。自類不相助，故并本成八百。耳、舌、意勝故能引三助，故耳、舌、意成千二百。二云，未見文說，不可虛卜。經云「以是功德莊嚴六根皆令清淨」，論云「諸凡夫人以經力故得勝根用，未入初地位」。如經以父母所生肉眼，見於三千大千世界如是等故；有解在於十住十行十迴向中，非於十信，力猶弱故。今解唯在四善根位，以其肉眼見大千故，解脫分位未能如是。解脫分位見一洲之化佛，決擇分位見大千之化佛，即如經云「三千大千一化佛境」，故知決擇分方見大千界。不爾，一化佛境說誰所見耶？論云「又六根清淨者，於一一根中悉能具足見色聞聲知香味觸等，諸根互用故。」眼見者聞香能知，如經釋提桓因在勝殿上，五欲娛樂在殿上坐。色應眼見鼻能知故，乃至說法故聞香知者，此是智境鼻根知故。說法應智知，以鼻根知故，此義有二：一云，諸根互用唯在十地。《唯識》等云「得自在位諸根互用，一根發識緣一切境」，故非地前可名自在諸根互用。其前所說見聞大千通地前位，初地已上見百世界，非唯三千故。又初地上實見一百三千大千，據一化佛境且言見大千，於理無爽。二者，諸根互用得大自在唯在十地。《唯識》等是。若加行力分亦得者，地前亦得。故此本論說地前得，在凡夫言，許通於下互用中故。前凡夫位得前功德，今初地上諸根互用，故非地前有互用也。</p>
<p>經「是善男子<span class='note-inline'>(至)</span>悉見悉知」。</p>
<p>贊曰：下第三段別顯六根殊勝作用。初眼。長行有三：一肉眼非通，下皆准知；二所見近遠；三見業報。</p>
<p>經「爾時世尊<span class='note-inline'>(至)</span>肉眼力如是」。</p>
<p>贊曰：五頌，分四：一勅聽，一數，二近遠，一眾生及結。小教說二乘天眼見大千，今說持經力凡夫眼見大千，初地菩薩見一百大千世界，六根功德多少不同，所得境界大千無別。修因勝劣果德不同，識用不差大千咸等。又德是內成，由因增咸；境是一化，外取量同。只如二乘傍取，遂有二千三千。宿命、天眼，所知過、未俱成八萬。又如初地天眼見百大千，勝二乘等；宿命、生死但知百劫，劣二乘等，不可一例。</p>
<p>經「復次常精進<span class='note-inline'>(至)</span>而不壞耳根」。</p>
<p>贊曰：耳。長行有四：一德量，二境量，三所聞差別，四結勝。差別有七類：初十二雜起聲，次十二六對聲，次八八部聲，次三三災聲，次三惡趣聲，次二出家聲，後四聖人聲。〈菩薩地〉說「勝解行位久修菩薩，無驗呪術用皆驗」，故六根清淨必在地前凡夫上位，非於下中。</p>
<p>經「爾時世尊<span class='note-inline'>(至)</span>三千世界聲」。</p>
<p>贊曰：十八頌，分三：初一標，次十四頌上，後三結勝。此初也。</p>
<p>經「象馬車牛聲<span class='note-inline'>(至)</span>悉皆得聞之」。</p>
<p>贊曰：第二頌上。十四頌，分四：初八頌欲界聲，次一頌半色界聲，次一頌半出家聲，後三頌賢聖聲。「十方世界中禽獸鳴相呼」者，依一三千界中十方四天下世界，非數大千界為十方。又得三千是凡夫耳，此是十地乃至佛位，故得十方亦不相違。</p>
<p>經「三千大千界<span class='note-inline'>(至)</span>功德已如是」。</p>
<p>贊曰：結勝也。</p>
<p>經「復次常精進<span class='note-inline'>(至)</span>種種諸香」。</p>
<p>贊曰：鼻。長行有四，此中有二：一德量，二境量。上下既遠，云何能知？若根遙知，不至取故。壞根不壞境，若至能取，豈一切香皆就根耶？論云「此是智境鼻根知故。定智遙知，依鼻根取，故名聞香，非鼻實能離中取境。又諸根互用，鼻尚見色，況依眼耳之智不取大千香耶。得假似香非得實體，許離取體壞境性故。」</p>
<p>經「須曼那華香<span class='note-inline'>(至)</span>憶念不謬」。</p>
<p>贊曰：此中有二：第三差別；第四結成，「雖聞此香」下是。差別有二：初凡、後聖。凡中復二：初欲界，後色界。欲界復二：初非天，後天。非天有二：一境物，二生身。天亦有二：初境物，後天身。色界云何有香？此通果香，非業果也。《華嚴經》云「菩薩鼻根聞無色界宮殿之香」，此據依形通力所變，彼據似形定力所變，故不相違。然《瑜伽》云：「勝定果色當知唯有顯色等相，以彼香等生因闕故、又無用故者，依託色界為定本質，變定境者即無香、味，依欲境有。又加行心劣生因闕無，因強則有。菩薩有，二乘無。聖人有，凡夫無。佛弟子有，外道等無，以劣弱故。」然《瑜伽》云「勝定果色於一切色皆得自在」，故知定果通變一切。</p>
<p>經「爾時世尊<span class='note-inline'>(至)</span>先得是鼻相」。</p>
<p>頌曰：三十頌，分三：初一頌標，二十八頌上，後一頌結。二十八頌上，中分二：初二十三凡香，後五聖香。凡香復二：二十一頌欲界香，二頌色界香。欲界分二：初七略明人天香，後十四頌廣明人天香。初復有二：五頌略頌人中境物及眾生香，後二略頌天中眾生及境物香。十四頌廣明香中分二：初九人中香，後五天中香。人中有三：初二境物香，次五眾生香，後二伏藏香。五頌眾生中，初二現生香，後三隱生香。五頌天中分四：一華，二宮，一天，一戲。五頌聖中分四：二比丘，一菩薩，一佛，一眾生。</p>
<p>經「復次常精進<span class='note-inline'>(至)</span>無不美者」。</p>
<p>贊曰：舌。長行有三：一德量，二根用，三舌具用。此初二也。此無境量，何故不同鼻根能知三千？既不能知，云何功德成千二百？舌根應亦得甞三千界味，但以頌文說舌具用聲遍大千，故不說甞味。香離質而可有，味離質而便無，故不說得三千界味。經中亦說佛有鼻、舌通過於眼、耳。</p>
<p>經「若以舌根<span class='note-inline'>(至)</span>深妙法音」。</p>
<p>贊曰：下舌具用。分五：一巧說法，二多眾來聽，三得供養，四近賢聖，五擁護說法。多眾來聽有三：一天，二龍等，三四眾來聽。</p>
<p>經「爾時世尊<span class='note-inline'>(至)</span>或時為現身」。</p>
<p>贊曰：八頌半，分二：初一舌根用，餘舌具用。舌具用分四：一半巧說法，三眾來聽，一供養，二賢聖護。</p>
<p>經「復次常精進<span class='note-inline'>(至)</span>現其色像」。</p>
<p>贊曰：身。長行有四：一德量，二喜見，三境量，四差別。差別有三：一器界，二上下，三賢聖。</p>
<p>經「爾時世尊<span class='note-inline'>(至)</span>一切於中現」。</p>
<p>贊曰：七頌半，分五：一喜見，一半獨見，一半境量，二半差別，後一結勝。差別有二：一半境，一賢聖。</p>
<p>經「復次常精進<span class='note-inline'>(至)</span>經中所說」。</p>
<p>贊曰：意。長行有七：一德量，二遠廣，三無窮，四順理，五境量，六顯勝，七真實。無窮中一月四月等，且舉月時之分齊。差別中心之所行所取境界，心所動作三性行相，心所戲論言說分別諸法性也。或身語意如次配之。</p>
<p>經「爾時世尊<span class='note-inline'>(至)</span>一時皆悉知」。</p>
<p>贊曰：十一頌，分五，此中有三：初一頌半遠廣，半頌無窮，二頌差別。</p>
<p>經「十方無數佛<span class='note-inline'>(至)</span>於眾無所畏」。</p>
<p>贊曰：第四有四頌頌真實。分四：一能持，一不忘，一如說，一無畏。</p>
<p>經「持法華經者<span class='note-inline'>(至)</span>持法華經故」。</p>
<p>贊曰：第五有三頌顯勝。分三：一顯勝，一喜敬，一巧說。恐文繁廣，大分科判與長行別，應各配悉。</p>
</div>
<div class='div-pin'><a id='mulu49' />
<p class='h1'>常不輕菩薩品</p><p>三門分別：一來意，二釋名，三解妨。</p>
<p>來意有四：一者能學行人雖有六品，分為四段，此為第四，明佛自身往居因位行安樂行、修忍辱等，流通此經，當得安樂；今說此經，勸勵時會，故此品來。二者三品明未滿果中，前明行行六根清淨，未知得者實誰是耶？今說自身往行彼行得六根淨，勸勵時會，故此品來。三者欲顯行安樂行威勢無比，我為不輕行安樂行，眾生于時行損害我，初雖受苦還由我力並得佛道，況親自行而不作佛？今說此緣以利時會，故此品來。四者論說六種記中，此明具因菩薩與記，故此品來。</p>
<p>釋名者，「常」者恒義，「不輕者」恭敬義。觀他四眾具佛性因，勸他修行必得作佛，三業恒時虔恭敬仰，故名常不輕。</p>
<p>解妨者，何故此品獨告得大勢？欲明經之威神，能令順修行者疾得作佛，違經惡人亦能速拔其苦，故唯告彼不告餘人。問：此品亦明威音王佛，何故唯以不輕為名？答：佛因彼說，非正明故。</p>
<p>經「爾時佛告<span class='note-inline'>(至)</span>身意清淨」。</p>
<p>贊曰：品文分四：初牒前違順所生罪福以示眾人，第二別顯於說經持經之人違順人相，第三結會今古以示眾人違順之相，第四結勸眾人除違行順。此初也。罪如前〈譬喻品〉，功德如次前品。</p>
<p>經「得大勢<span class='note-inline'>(至)</span>皆同一號」。</p>
<p>贊曰：下第二別顯於說經人違順人相。有三：初標時節，次所遇佛，後顯能行違順人相。此初二也。所遇佛中有二：一初佛，二後佛。初佛有六：一名，二劫，三國，四說法，五壽住，六涅槃。「諸佛同名威音王」者，顯說《法華》音聲如王尊勝，有大威勢，能令眾生獲大利樂，即常不輕臨終所得。此《法華經》廣饒益是。</p>
<p>經「最初威音王如來<span class='note-inline'>(至)</span>有大勢力」。</p>
<p>贊曰：下顯能行違順人相。中有八：一惡人益勢，二善士增勤，三語加能忍，四身害能受，五善名既起，六勝果遂生，七惡人從化，八善士增道。此即初也。</p>
<p>經「爾時有一<span class='note-inline'>(至)</span>當作佛故」。</p>
<p>贊曰：第二善士增勤。有三：一標名；二釋名；三彰行，「而是比丘下」是。「菩薩比丘」者，顯是菩薩而非比丘；若是比丘而非菩薩，皆非此行，初不可怪，後犯戒故。「我深敬汝等不輕慢」者，有佛本性，住種姓故，此敬報身如來藏也。「皆行菩薩道當得作佛」者，有種姓者若起習性，發心修行必得佛故。又依法身如來藏故，一切皆有我深敬汝。若行菩薩道，發起修習報身如來藏者，當得作佛。《無畏德女經》說：「菩薩為度憍慢瞋惱諸眾生等，令彼得起迴向之心，又為長眾生諸善根本，是故菩薩禮諸眾生。」</p>
<p>問：</p>
<p style="margin-left:1em">此初四眾凡逢皆禮，禮比丘尼及與白衣，豈不犯耶？</p>
<p>答：</p>
<p style="margin-left:1em">菩薩比丘不作是禮，禮即有犯。今作是禮，所以不犯，菩薩於性罪必持、遮罪有犯，勸利大故。若但比丘非菩薩者，禮即有犯、不禮無犯。又禮四眾而不犯，獨禮一而便虧。又敬佛性非禮身故，既不專讀誦，亦不專禮拜，二事兼故。新學比丘禮維摩足，未有知故、非舊學故。然有解言，其此比丘不行讀誦，但為禮拜。若爾，應言不讀誦經，何用「專」字？故知不專讀誦，亦不但行禮拜，是此中意。</p>
<p>經「四眾之中<span class='note-inline'>(至)</span>汝當作佛」。</p>
<p>贊曰：第三語加能忍。初語加，後能忍。</p>
<p>經「說是語時<span class='note-inline'>(至)</span>為常不輕」。</p>
<p>贊曰：第四身害能受、第五善名既起。此上正是四十心位。</p>
<p>經「是比丘<span class='note-inline'>(至)</span>是法華經」。</p>
<p>贊曰：第六勝果遂生。有三：一聞法能持，二六根清淨，三增壽說法。若常不輕不先披讀像法之中法華經者，豈於臨終聞即能持？先不修因，果如何起。已前禮拜是四十心位，聞法根淨四善根位。增壽命故得大善寂，漸為理觀觀真理故。</p>
<p>經「於時增上慢<span class='note-inline'>(至)</span>三藐三菩提」。</p>
<p>贊曰：第七惡人從化。有二：一惡人從化，二所化轉多。大神通力增壽根淨，樂說辨力憶偈說法，大善寂力漸為諦觀聞法解理。</p>
<p>經「命終之後<span class='note-inline'>(至)</span>心無所畏」。</p>
<p>贊曰：第八善士增道。有五，此文有四：一遇佛說法，二遇佛持誦，此二在凡四十心位。由如此故，三得六根常淨，便入初地；四除五怖畏，得四無畏。故知常得六根清淨，入初地中。菩薩理應住生死以化物，常值佛者未入十地，不遇諸佛如破漏船，自不能度安能度人。如以少湯投大氷池，初雖少消後還氷積，煩惱未離不遇佛者利生亦爾，故增自行必須遇佛。《華嚴經》說十地中言：「是菩薩得歡喜地，所有怖畏即皆遠離，所謂不活畏、惡名畏、死畏、墮惡道畏、大眾威德畏。何以故？是菩薩離我相故尚不貪身，況所用物，是故菩薩無不活畏。心不希望恭敬供養，我應供養一切眾生供給所須，是故菩薩無惡名畏。遠離我見無我相故無有死畏。又作是念，我若死已，所生必見諸佛菩薩。是故無有墮惡道畏。我所志願無與等者何況有勝，是故無有大眾威德畏也。」若依論釋，無畏有二：一菩薩無所畏，二佛無所畏。佛無所畏，正等覺等是。今是菩薩無所畏，一為眾生說法無所畏，一切聞能持故、得諸陀羅尼故、常憶念不忘故。後三並名在大眾中說法無所畏：一、知一切眾生欲、解、因緣，諸根利、鈍，隨其所應而為說法故。二、不見十方有來問難，令我不能如法答者，不見如是少許相故。三、一切眾生聽受問難，隨意如法善能決斷一切疑故。離前五怖畏，得此四無畏入於初地，後入八地方離怖因。</p>
<p>經「得大勢<span class='note-inline'>(至)</span>當得作佛」。</p>
<p>贊曰：第五緣修道滿入諸地後，更得見佛說是經典。</p>
<p>經「得大勢<span class='note-inline'>(至)</span>三藐三菩提」。</p>
<p>贊曰：下第三大段結會今古以示眾人違順之相。分二：初會不輕，後會四眾。此初。有二：初會身，後會法。</p>
<p>經「得大勢<span class='note-inline'>(至)</span>不退轉者是」。</p>
<p>贊曰：此會四眾。有三：初會初行惡行果；二會中途從化果，「畢是罪」下是；後會古今眾。</p>
<p>問：</p>
<p style="margin-left:1em">善現聲聞猶住無諍之行，將護眾生而為利益；何故菩薩強記四眾令他打罵招斯罪報？</p>
<p>答：</p>
<p style="margin-left:1em">〈菩薩地〉言「菩薩常以安隱樂教化眾生，非安隱樂如實知之，隨力方便教令斷除。若初苦而後安，彼雖憂惱要當饒益，是則菩薩依巧方便。若初雖樂而後不安，彼雖憂苦不欲去之，以方便力要為斷除。何以故？後必樂故。」今者不輕觀初雖苦，後還化導令入道故。如大良醫觀病重者，要先發其病，後與藥令差。亦如捕魚師巧出泉魚，如大獵師巧出熊羆。知因瞋有益，令彼瞋度之。知因貪有益，令彼貪而度之。如化淫女恣而後度。二乘不能，故住無諍；現雖除諍，不能究竟除他諍故。菩薩自證無諍真如，拔彼諍根，畢竟還令彼亦證此真理無諍故。初雖起諍，後還令滅諍，是行大無諍。不同二乘現小無諍，故無妨也。</p>
<p>經「得大勢<span class='note-inline'>(至)</span>書寫是經」。</p>
<p>贊曰：第四大段結勸眾人除違行順。有二：初經利大，後勸流通。</p>
<p>經「爾時世尊<span class='note-inline'>(至)</span>疾成佛道」。</p>
<p>贊曰：十九頌半頌後三段。分三：初十頌於說經人違順之相，次三頌半結會今古以示眾人違順之相，後六頌結勸眾人除違行順。此初。有二：初一半所遇佛，後八頌半行違順者。行違順者中分五：初三惡人益勢善士增勤，次一語加能忍身害能受，次二勝果遂生，次一惡人從化，後一半善士增道。不頌善名既起。「罪畢已」者，惡罵、加害轉重令輕，先業罪故。</p>
<p>經「彼時不輕<span class='note-inline'>(至)</span>聽法者是」。</p>
<p>贊曰：結會今古。分二：初半會身，後三會眾。</p>
<p>經「我於前世<span class='note-inline'>(至)</span>疾成佛道」。</p>
<p>贊曰：結勸眾人除違行順。有四：初二前化諸人，一是經難聞，一此經希說，後二勸勿生疑。</p>
</div>
<div class='div-pin'><a id='mulu50' />
<p class='h1'>如來神力品</p><p>三門分別：一來意，二釋名，三解妨。</p>
<p>來意有三：一者三流通中此下八品付受流通，示相付囑稟命行故。〈神力〉、〈囑累〉付囑令行，餘之六品受命流通。付囑分二：一作神通令信付囑，二手摩頂令行付囑。今此即初。付囑於他恐不生信，故作神通放光等示，令知世尊有大神通，久不妄語、出言諦實，令生信解方以言付，故此品來。二者依第二科中上來初一品是序分，次十九品為正宗訖，自下八品是流通分。〈神力〉、〈囑累〉勸信付授，後之六品稟命流通。勢與前同，下更不述。三者論云「修行力有七，第二說力有三種法門。〈神力品〉中示現，顯佛世尊有此神力，故能說法皆實不虛，勸示眾生，故此品來。」</p>
<p>釋名者，分身能寂俱號「如來」，妙用無方曰「神」，威勢能摧為「力」。分身等佛各現妙用莫可方比，威勢能摧邪見不信以勸生信。如來神力此品廣明，名如來神力品。</p>
<p>解妨者，問：〈湧出〉佛曾所化，何假現通信生？答：〈湧出〉久信不假神通，勸發初機須現神力。又信有淺深、付有輕重，若不現通以付，恐付猶輕；若不更令信深，彼信尚淺。希法易行，故現神力。問：何故此經付屬要現神力，餘經付屬無此事故？答：此經祕密會二歸宗，餘經不然，故現神力。</p>
<p>經「爾時千世界<span class='note-inline'>(至)</span>而供養之」。</p>
<p>贊曰：品文分二：初湧出請，後如來付。此初。有二：初標、後釋。不但欲以濟他，兼希自行，故請當說。不爾，「亦言」便為無用。「真」謂真實，「淨」謂離染，「大法」謂一乘。身恭、語演、述心三請。</p>
<p>經「爾時世尊<span class='note-inline'>(至)</span>現大神力」。</p>
<p>贊曰：下文有二：初長行，後偈頌。長行中復二：初現神力，後言付囑。初文有七：一標現神力，二出舌放光，三謦欬彈指，四地皆振動，五彼見歸依，六合蓋成帳，七世界通一。此初也。略為三義故現神力：一為顯經勝德以勸流通，此下長行「佛告上行等菩薩」是。二為悅眾生令生信故，初一行頌是。三見諸菩薩發願流通，順諸佛心故現神力，第四頌是。</p>
<p>經「出廣長舌<span class='note-inline'>(至)</span>放無量光」。</p>
<p>贊曰：下第二段出舌放光。有三：一釋迦出舌放光，二分身出舌放光，三明時節。此初二也。古德相傳有七神力：一出舌，二放光，三謦欬，四彈指，五地動，六合蓋，七變土。今加為八，謂示現，即令他方遙見於此。六通之中初神境通，有二：一能變，二能化。能化謂無而忽有，謂化身、化語、化境。能變謂轉換舊質，此謂十八變：一震動，地六動等也；二熾燃，身之上下出水火等；三流布，放光漸照此彼展轉等；四示現，示現他方諸界趣等種種事物，令諸眾會皆悉遙見；五轉變，轉地為金、水為酪等；六往來，於一切處縱身往來一切無障；七卷、八舒，能卷大入小、舒小令大，以一芥納於須彌、展一毛充於法界等；九眾像入身，能以諸世界內身毛孔等；十同類往趣，應物現形為說妙法，事訖還沒令不識知；十一顯、十二隱，於大眾中隱沒自身復令顯現；十三所作自在，謂轉有情令其往來，及己身等默語一切皆得自在；十四制他神通，謂佛、菩薩、二乘聖凡，漸次皆能制伏下位所現神通；十五能施辨才，施七四辨；十六能施憶念，於法失念能施憶念；十七能施安樂，為說法等拔除危怖、疾疫、災患，得諸安樂；十八放大光明，能放一光頓照無量國作大利樂事。此八神力，第一出舌是第八舒，第二放光是第十八放大光明，第三謦欬此即能化，無而忽有故非十八變。或此及第四彈指是第十三所作自在，第五地動是第一震動，第六令他方見此是第四示現，第七合蓋是第七卷，第八通為一土是第五轉變，轉多為一轉穢為淨故。今佛出舌者，論云「令憶念故，信佛所說。如佛入婆羅城乞食不得，後出城已逢一女人施佛臭飯[米*定]汁。佛記當果。時有婆羅門深生不信，佛出舌示，彼方信佛所記不虛。」凡舌至鼻際尚不妄語，況覆面輪。廣如經說。「至梵世」者，有語表故，上無語故更不至上。「放光」者，警覺有緣破癡暗故。「一一毛孔」者，表此經慈悲、一乘平等顯皆備故。「無數光」者，具萬德故。「遍十方」者，覆一切故。由多寶佛已證經訖，更不現通，但化佛示現。</p>
<p>經「釋迦<span class='note-inline'>(至)</span>還攝舌相」。</p>
<p>贊曰：此明時節。愚者心迷謂是小時，智者情解滿百千歲，轉換其心令彼不覺。又報化之利有殊，聖凡之見有別。又佛現神力實百千歲，佛神力令眾生不覺。然促不延時為論，但說世尊八十入滅。又聖凡眾所聞雖同，經時證道獲悟全別，亦不相違。</p>
<p>經「一時謦欬<span class='note-inline'>(至)</span>地皆六種震動」。</p>
<p>贊曰：第三段謦咳彈指，第四段動地也。論云「謦咳者說偈令聞故。既聞聲已，如實修行，不放逸故。」論云「彈指令覺悟者，令修行者覺悟進修故。」「地動」者，警策十方未發心者令發心故。「謦」音去挺反，《玉篇》「咳也聲也」。「欬」音苦愛反，《玉篇》「逆氣也」。</p>
<p>經「其中眾生<span class='note-inline'>(至)</span>牟尼佛」。</p>
<p>贊曰：第五彼見歸依。有三：一覩見生欣，二空聲教示，三依言敬禮。</p>
<p>經「以種種華香<span class='note-inline'>(至)</span>如一佛土」。</p>
<p>贊曰：第六合蓋成帳，第七世界通一。初散華，後成帳。「散華」者，聞《法華經》。「合成蓋」者，三乘初殊，後成於一，覆蓋一切此界生故。「世界通一」者，智心無礙，淨土不殊，唯有一乘更無餘故。上表神力八種不同，論唯解三：出舌、彈指、謦咳之義，餘經有五，非勝不釋。三多餘經無，從勝釋之。又此三種正付囑用所以偏釋，餘通非正故不說之。</p>
<p>經「爾時佛告<span class='note-inline'>(至)</span>如說修行」。</p>
<p>贊曰：下言付囑。有五，此中有四：一結前神力無量難思；二為囑累說德難窮；三顯四種皆此經說，一權實之道、二神通之力、三佛所藏理、四智慧深事；四結成勸授。</p>
<p>經「所在國土<span class='note-inline'>(至)</span>而般涅槃」。</p>
<p>贊曰：第五勸隨喜供養。初標、後釋。釋由四義故應供養，法身妙理此中具故，蘊道處名道場，成道處、得菩提處、說法處、涅槃處，道場總也。下三別釋。</p>
<p>經「爾時世尊<span class='note-inline'>(至)</span>現無量神力」。</p>
<p>贊曰：十六頌，分二：初四頌神力，後十二頌付囑。此初。有三：一頌標現意，二頌五神力，一頌順佛心。</p>
<p>經「囑累是經故<span class='note-inline'>(至)</span>不可得邊際」。</p>
<p>贊曰：下十二頌付囑。中分三：二標無窮，八半別歎，後一半結勸。此初也。歎持經者福以勸眾人。</p>
<p>經「能持是經者<span class='note-inline'>(至)</span>畢竟住一乘」。</p>
<p>贊曰：此別歎。為五：一半見佛，二歎喜，一得法，一半能說，二半能益。能說之中，諸法義者，義無礙；名字，法無礙；言辭，詞無礙；樂說，辨才無礙。四無礙滿，如風無礙。</p>
<p>經「是故有智者<span class='note-inline'>(至)</span>決定無有疑」。</p>
<p>贊曰：下結勸也。</p>
</div>
<div class='div-pin'><a id='mulu51' />
<p class='h1'>囑累品</p><p>三門分別：一來意，二釋名，三解妨。</p>
<p>來意有二：一依今時經品次第者，付囑有二：上已神力令信付囑，此是摩頂令行付囑，故此品來。二者依本論，此品於〈普賢品〉後說，故論云「護法力者，謂〈普賢品〉及後品示現。」此手摩頂，佛自護法令其流行，故此品來。</p>
<p>釋名者，「囑」謂付託，「累」謂重疊，再三付託令其護持，故名囑累品。託應作「噣」。付應作「囑」。</p>
<p>解妨者，為以一手摩諸菩薩頂，為諸菩薩各一手摩耶？答：一手一時，神力大故。各一手摩，妙用周故。然諸菩薩各見獨摩，由此深心依言領受。</p>
<p>經「爾時釋迦<span class='note-inline'>(至)</span>廣令增益」。</p>
<p>贊曰：品文分四：一如來付囑，二菩薩敬受，三令塔等還，四眾皆歡喜。初中有三：初三業加持，付囑令行此經；二「若有眾生不信受者」下，若不信受此經，令行餘經；三「汝等若能如是」下，結成勸意為報佛恩。初文又三：初以手摩頂付令流布，廣作饒益；次復摩頂付令受持，普令聞知；後釋所以，勸令演說。此初也。初二段以身語加，後一段意業加。此初。「以右手摩」者，示大吉祥故。龍樹解云：「餘經非祕密，唯《法華》祕密說二乘作佛，唯大菩薩能用行之，如大良醫方能用毒。」</p>
<p>經「如是三摩<span class='note-inline'>(至)</span>普得聞知」。</p>
<p>贊曰：復手摩頂付令受持普令聞知。至三摩者，令受殷勤，法皆三故、傳燈之法必重付故。</p>
<p>經「所以者何<span class='note-inline'>(至)</span>自然智慧」。</p>
<p>贊曰：下釋所以勸令演說。意業加持有三：一明<span class='corr'>己</span>三不善根已盡，能施智慧；二顯佛能為大施主，勸隨勿慳；三教以施化，令得佛慧。此初也。慈悲故無瞋，與樂故拔苦，無慳悋故無貪，何曾惜法？無所畏故無癡，作決定說故能與。佛智，種智也；如來智，一切智也。此二任運，無師而得，名自然智。或前二有為智，後一無為智名自然智。</p>
<p>經「如來是<span class='note-inline'>(至)</span>勿生慳悋」。</p>
<p>贊曰：顯佛能為大施主勸隨勿悋。《成實論》說：「慳有五種：一住處慳，二家慳，三施慳，四稱讚慳，五法慳。住處慳者，於已住處生慳念言：我獨住此令我自在，不用餘人。此有五種：一於未來諸善比丘不欲令來，二於已來諸善比丘瞋恚不喜，三欲令早去，四藏僧施物不欲與之，五於僧施物生我所心計為恩德。是人於彼共有法中尚不能捨，何況自身所有諸物？故於解脫終無有分。家慳者，於往還家生慳想言：我於此家常獨入出，不用餘人；設有餘人，令我最勝。此亦有五：一白衣有不吉事與之同憂，二彼有利事與之同喜，三喜白衣有勝富貴，四斷受者令不得施，五生其家為廁中鬼及諸惡處。施慳者，於他施物生慳悋想：令我於此獨得施物，餘人不得；設令與之，勿復過我。此亦有五：一常乏資生；二令施者不得為福；三令受者不得財利；四毀訾善人；五心常憂惱故當生地獄，設生人天常處貧薄。稱讚慳者，於他稱讚生慳悋心，令獨讚我莫讚餘人，設讚餘人莫使勝我。此亦有五：一聞讚餘人心常憂動，二訾毀善人，三自高卑他，四常被惡名，五於未來百千世中無有淨心。法慳者，於正法中生慳悋想：令我獨知十二部經，莫使他知；設令他知，莫使勝我。又自知義祕而不說。此過有七：一所生常盲，二常愚癡，三多怨中生不得自在，四退失聖胎，五諸佛怨賊，六善人遠離，七無惡不造。」由有如是種種過失故，勸勿慳也。世尊能行三種捨故，與一切生是大施主，故應學我。</p>
<p>經「於未來世<span class='note-inline'>(至)</span>得佛慧故」。</p>
<p>贊曰：教以施化令得佛慧。</p>
<p>經「若有眾生<span class='note-inline'>(至)</span>示教利喜」。</p>
<p>贊曰：若不信此經令行餘經。謂遇二乘化此妙法，如其不信，且說般若大乘深法調伏其心，後化此法。</p>
<p>經「汝等若能<span class='note-inline'>(至)</span>諸佛之恩」。</p>
<p>贊曰：結成勸意。佛意欲令人作佛，故設種種門。</p>
<p>經「時諸菩薩<span class='note-inline'>(至)</span>願不有慮」。</p>
<p>贊曰：第二大段菩薩敬受。分為二段：三業、敬領。</p>
<p>經「爾時<span class='note-inline'>(至)</span>還可如故」。</p>
<p>贊曰：第三大段令塔等還。自此已後更無還處，故知此品應在經終。</p>
<p>經「說是語時<span class='note-inline'>(至)</span>皆大歡喜」。</p>
<p>贊曰：第四大段眾皆歡喜聞讚法勝。付授丁寧，所以歡喜，非見遣化佛等還所以歡喜。准此故應席便散也。天親菩薩釋《伽耶山頂經》「歡喜奉行」有三義：一說者清淨，以於諸法得自在故；二所說法清淨，以如實證知清淨法體故；三所依說法得果清淨，以得淨妙境界故。如經「皆大歡喜信受奉行」。</p>
</div>
<div class='div-pin'><a id='mulu52' />
<p class='h1'>藥王菩薩本事品</p><p>三門分別：一來意，二釋名，三解妨。</p>
<p>來意者，上之二品既明付授，下之六品受命流通。准本論文分之為五，藥王自行苦行力以流通，妙音教化眾生行苦行力以流通，觀音、陀羅尼護眾生諸難力以流通，妙莊嚴王功德勝力以流通。普賢、囑累護法力以流通。囑累既在前陳，護法但唯有一。藥王時雖在會，說其過去燒身燃臂自行苦行以流通正法，利益時會，故此品來。</p>
<p>釋名者，「藥」者能去疾之神功，「王」者有自在之威力；「本」者因由，「事」者體業。今此菩薩願為藥樹，療八塵之痼疾、除七漏之深痾，勢力無雙威神罕匹，故名藥王菩薩。今此品中敘彼本因修行之事，以利時會，名藥王菩薩本事品。</p>
<p>解妨者，問：菩薩願力神功皆等，何故唯此獨名藥王？答：論功據行、果實無差，願利、修因昔亦微別。只如救生拔苦行願菩薩皆同，觀音獨得救名，藥王何妨偏勝。</p>
<p>經「爾時宿王<span class='note-inline'>(至)</span>聞皆歡喜」。</p>
<p>贊曰：此品之中大文分六：初宿王華發問；二如來為答；三「若復有人以七寶滿三千大千」下，讚經妙德；四「宿王華若有人聞是藥王菩薩本事品者」下，歎勝付授；五時眾獲益；六多寶讚揚。此二俱在品末。此初文有三：初問，次請，後辨請意。宿王華問者，宿世已來持《法華經》，如王自在。故《寶雲經》說：「菩薩有十法名大藥樹，譬如藥樹名曰善見。若有眾生得其根莖枝葉華菓，亦有見色聞香甞味得觸，遇此十法病皆除愈。菩薩亦爾，從初發心，為諸眾生有種種煩惱病，有依施戒忍勤定慧而得活者，有依見法、有聞聲、有知味、有同事而得活者。菩薩隨應導利令益，故說菩薩名為藥樹，能除煩惱病得慧命活故。」「遊」者遊化，利益方法、濟利眾生是。「若干等」者，問苦行差別，燒身燃臂供養正法是。</p>
<p>經「爾時佛告<span class='note-inline'>(至)</span>說法華經」。</p>
<p>贊曰：下如來為答。有四：一敘時，二明佛，三顯修行，四會古今。此初二也。佛中有七：一名號，二眷屬，三住壽，四無惡，五土相，六莊嚴臺樹，七所說經法。</p>
<p>經「是一切眾生<span class='note-inline'>(至)</span>色身三昧」。</p>
<p>贊曰：下第三修行。有三：一精進得定，二供養佛法，三供養舍利。此初也。得此定已能隨樂現身，初地即得、八地自在。十平等中能隨眾生所樂示現，初地得故。《無垢稱經》亦有此菩薩。</p>
<p>經「得此三昧已<span class='note-inline'>(至)</span>及法華經」。</p>
<p>贊曰：下第二供養佛法。有七：一喜念供養，二入定起通，三又思不足，四燃身供養，五光明遠照，六諸佛同讚，七燃身時節。此初也。</p>
<p>經「即時入是<span class='note-inline'>(至)</span>以供養佛」。</p>
<p>贊曰：二<span class='corr'>入</span>定起通。有三：初入定雨華，二雨栴檀，三雨海此岸香。</p>
<p>經「作是供養已<span class='note-inline'>(至)</span>以身供養」。</p>
<p>贊曰：三又思不足。</p>
<p>經「即服諸香<span class='note-inline'>(至)</span>而自燃身」。</p>
<p>贊曰：四燃身供養。有三：一服香油，二明年歲，三正燃身。</p>
<p>經「光明遍照<span class='note-inline'>(至)</span>諸如來故」。</p>
<p>贊曰：此中有二，第五光明遠照、第六諸佛同讚。同讚中有三：一標真讚，二比挍讚，三結成讚。</p>
<p>經「作是語已<span class='note-inline'>(至)</span>其身乃盡」。</p>
<p>贊曰：第七時節。有二：初默、後時。</p>
<p>經「一切眾生<span class='note-inline'>(至)</span>忽然化生」。</p>
<p>贊曰：明修行中下第三供養舍利。有十四：一生處，二說法，三啟白，四詣佛，五付囑，六入滅，七起塔，八思告，九燃臂，十利益，十一眾生悲惱，十二自誓，十三願滿，十四感生瑞應。此初也。</p>
<p>經「即為其父<span class='note-inline'>(至)</span>捨所愛之身」。</p>
<p>贊曰：二說法。</p>
<p>經「說是偈<span class='note-inline'>(至)</span>供養此佛」。</p>
<p>贊曰：三啟白。初白前事，後白請往。初文有三：一論佛在。二得總持三聞勝法。「甄迦羅」等者，《俱舍論》第十二卷說「數有六十，忘失餘八。以十漸積至第十六名矜羯羅，第十七名大矜羯羅，第十八名頻跋羅，第十九名大頻跋羅，第二十名阿芻婆，第二十一名大阿芻婆。」此總三種，即是十六、十八、二十數也。</p>
<p>經「白已即坐<span class='note-inline'>(至)</span>猶故在世」。</p>
<p>贊曰：四詣佛。有三：初往，次讚，後白。</p>
<p>經「爾時日月<span class='note-inline'>(至)</span>若干千塔」。</p>
<p>贊曰：五付囑。有四：一唱滅，二法付，三界付，四體付。依《僧祇律》有舍利者名為塔婆，無舍利者說為支提。《瑜伽》等中若有舍利名窣堵婆，若無舍利但名制多。無「塔婆」稱，訛也。</p>
<p>經「如是日月<span class='note-inline'>(至)</span>入於涅槃」。</p>
<p>贊曰：六入滅也。《華嚴經》云：「究竟佛事已，有十種義示現入大涅槃：一明一切行悉無常故；二明一切有為非安隱故；三明涅槃趣最安隱故；四明般涅槃遠離一切諸怖畏故；五以諸人天樂著色身明色身無常是磨滅法，令彼求住淨法身故；六明無常力強不可轉故；七明有為法不自在故；八明三界法悉如坏器無堅牢故；九明般涅槃最為真實不可壞故；十明般涅槃遠離生死非起滅故。以此十義示現涅槃。」</p>
<p>經「爾時一切<span class='note-inline'>(至)</span>懸眾寶鈴」。</p>
<p>贊曰：七起塔。有三：一悲戀，二燒身，三起塔。此他受用，故量極高。</p>
<p>經「爾時一切<span class='note-inline'>(至)</span>明德佛舍利」。</p>
<p>贊曰：八思告。有二：初思、後告。</p>
<p>經「作是語已<span class='note-inline'>(至)</span>自然還復」。</p>
<p>贊曰：此中有五，九燃臂、十利益、十一眾生悲惱、十二自誓、十三願滿。</p>
<p>經「由斯菩薩<span class='note-inline'>(至)</span>得未曾有」。</p>
<p>贊曰：第十四感生瑞應。有三：一因由，二瑞應，三得未曾有。</p>
<p>經「佛告宿王華<span class='note-inline'>(至)</span>而供養者」。</p>
<p>贊曰：下第二大段如來答中第四會古今。有三：初會，次歎，後勸。</p>
<p>經「若復有人<span class='note-inline'>(至)</span>其福最多」。</p>
<p>贊曰：下品第三大段讚經妙德。有四：一挍量勝，二「譬如」下比喻勝，三「此經能救」下作用勝，四「若人得聞此法華經若自書」下無邊勝。此初也。</p>
<p>經「宿王華<span class='note-inline'>(至)</span>諸經中王」。</p>
<p>贊曰：第二比喻勝。文中有十：一幽廣勝，二高顯殊勝，三了達勝，四除惑勝，五威勢勝，六自在勝，七出生勝，八契理勝或名人法勝，九二利勝，十圓德勝。其契理勝中有法有人。計此人文應最後說，文便故來。「須陀洹」云預流，預聖流故。「斯陀含」云一往來，唯有一生往來生死，便成應果，名為一來。「阿那含」云不還，欲界業盡，必不還生於欲界中，故云不還。</p>
<p>經「宿王華<span class='note-inline'>(至)</span>充滿其願」。</p>
<p>贊曰：下第三作用勝。有三：一法，二喻，三合。此初有三句：初能除惑業，次能除苦果，後能滿善願。又發心修行得果為三，又總別離惡攝善為三。</p>
<p>經「如清涼池<span class='note-inline'>(至)</span>如炬除暗」。</p>
<p>贊曰：此喻說。有十二：一充願，二道成，三具慚愧，四得導師，五得歸趣，六越生死，七除煩惱，八得智慧，九獲聖財，十有承稟，十一知寶所，十二破癡暗。隨其所應，配前三句。</p>
<p>經「此法華經<span class='note-inline'>(至)</span>生死之縛」。</p>
<p>贊曰：此合說也。離苦痛、除眾苦，為初句。解生死縛謂除惑業，為第二句。不合於前充滿其願。或除當苦、現苦、苦因，如次配之。</p>
<p>經「若人得聞<span class='note-inline'>(至)</span>亦復無量」。</p>
<p>贊曰：第四無邊勝。有二：一聞書功德無邊，二供養功德無邊。得無邊邊，不得有邊邊，故名佛不得。</p>
<p>經「宿王華<span class='note-inline'>(至)</span>後不復受」。</p>
<p>贊曰：下品第四段歎勝付囑。有七：一標聞勝，二轉女身，三生淨土，四隨喜獲福，五正明付囑，六令守護，七勸供持。此初二也。</p>
<p>經「若如來滅後<span class='note-inline'>(至)</span>與汝等者」。</p>
<p>贊曰：三生淨土。有五：一生淨土，二離煩惱，三得神通，四見多佛，五佛遙讚佛。遙讚中有五：一歎福無邊，二歎德無邊，三能破煩惱，四共為守護，五明最勝方便攝引，云菩薩慧無與汝等。</p>
<p>經「宿王華<span class='note-inline'>(至)</span>如上所說」。</p>
<p>贊曰：四隨喜獲福。</p>
<p>經「是故宿王華<span class='note-inline'>(至)</span>不老不死」。</p>
<p>贊曰：此中有二，第五正明付囑、第六令守護。守護中，初標、後釋。「後五百歲」者，《大集經》云：「佛滅度後初五百年解脫堅固，第二五百年禪定堅固，第三五百年多聞堅固，第四五百年福德堅固，第五五百年鬪諍堅固。」皆以五百年為類記之，故言滅後後五百歲。或正法五百年、像法一千年，於像法後其初末法五百年中。</p>
<p>經「宿王華<span class='note-inline'>(至)</span>恭敬心」。</p>
<p>贊曰：第七勸供持。有三：一散華，二心念，三結成。</p>
<p>經「說是藥王<span class='note-inline'>(至)</span>一切眾生」。</p>
<p>贊曰：品第五段時眾獲益，第六段多寶讚歎。◎</p>
</div>
<p class='juan'>法華玄贊卷第十<span class='note-inline'>(本)</span></p>
<div class='div-w'><p>保安三年十二月十二日以興福寺圓如房本法隆寺僧覺印移點已了。</p>
<p>本<span class='note-inline'>(ト)</span>者皆此點本也，高名書也云云。為令法久住、往生極樂也。</p>
</div>
<p class='juan'><a id='mulu53' />妙法蓮華經玄贊卷第十<span class='note-inline'>(末)</span></p><p class="byline">大慈恩寺沙門基撰</p>
<div class='div-pin'><a id='mulu54' />◎
<p class='h1'>妙音菩薩品</p><p>三門分別：一來意，二釋名，三解妨。</p>
<p>來意者，論云「教化眾生行苦行力者，妙音品示現。妙音現居東土、密在此方，本傳法華教行苦行，今放光召集以示眾人，勸發勝心弘通經法，故此品來。」</p>
<p>釋名者，「音」謂音聲，「妙」謂殊妙。昔住因中好設樂以供佛，今居果位善說法以利生，雙彰業、德以標其名，故稱妙音菩薩。此品明彼事，故名妙音菩薩品。</p>
<p>解妨者，何故須召妙音以為此品？答：藥王此方苦行自勸眾生，未有他土上人他方勸說，故召妙音遠方行法勸他苦行，故須召之。</p>
<p>經「爾時釋迦<span class='note-inline'>(至)</span>白豪相光」。</p>
<p>贊曰：品文分四，一神光往召、二妙音來至、三事訖還國、四時眾得道。初文有二：初放光，後所至。此初也。放肉髻之光，彰召大人之相；放眉間之光，表為此經故命。</p>
<p>經「遍照東方<span class='note-inline'>(至)</span>遍照其國」。</p>
<p>贊曰：此所至。有三：一方處，二佛國，三結照。佛國有三：一國名，二佛號，三化利。</p>
<p>經「爾時一切<span class='note-inline'>(至)</span>甚深智慧」。</p>
<p>贊曰：下品第二大段妙音來至。有三：一彼來；二「於是妙音不起于座」下，至此；三「爾時華德菩薩白佛」下，化行。初文復四：一敘德，二請來，三佛誡，四承勅。敘德復四：一勝因早植，二善友夙逢，三般若先圓，四等持已滿。此即初三。</p>
<p>經「得妙幢相<span class='note-inline'>(至)</span>諸大三昧」。</p>
<p>贊曰：四等持已滿。有二：初列十六等持，後結無量。一「妙幢相」者，如幢高顯眾德莊嚴。二「法華」者，達一乘理。三「淨德」者，斷障染得勝德。四「宿王戲」者，宿謂星像，王謂自在，戲謂遊樂。謂得自在能現眾像，猶如星宿常入遊戲以利眾生。五「無緣」者，謂滅盡定或無所緣定，離攀緣故。六「智印」者，謂真如空理為智印故，或以智為印刊定是非真妄等故。七「解眾生語言」者，發詞無礙解定。八「集一切功德」者，謂集福王定。九「清淨」者，能生七淨、九淨、四淨等故。四淨者，所依淨、所緣淨、心淨、智淨。十「神通遊戲」者，能起大神通故。十一「慧炬」者，照明真俗諸境界故。十二「莊嚴王」者，能具內、外二莊嚴故。十三「淨光明」者，放神光故。十四「淨藏」者，含眾德故。十五「不共三昧」者，不共二乘得故。十六「日旋」者，如日明朗巡照四生故。此皆第十地菩薩之所遊履，多第四定，以殊勝故。</p>
<p>經「釋迦牟尼佛<span class='note-inline'>(至)</span>藥上菩薩」。</p>
<p>贊曰：二請來也。</p>
<p>經「爾時淨華<span class='note-inline'>(至)</span>生下劣想」。</p>
<p>贊曰：三佛誡。有四：一總誡，二敘他劣，三彰自勝，四結誡。此中但論自勝、他劣以為誡之。如《思益經》中思惟梵天菩薩欲來娑婆世界，日月光佛告思益言：汝應以十法遊於彼土。一於毀於譽心無增減，二聞善聞惡心無分別，三於愚於智等以悲心，四於上下眾生意常平等，五於供養、輕毀心無有二，六於他闕失不見其過，七見種種乘皆是一乘，八聞三惡道亦勿驚懼，九於諸菩薩生世尊想，十佛出五濁生希有想。《無垢稱經》香臺佛誡大勢類同。</p>
<p>經「妙音菩薩<span class='note-inline'>(至)</span>智慧莊嚴」。</p>
<p>贊曰：四承勅。有三：如來之力，總也；後二別也。</p>
<p>經「於是妙音<span class='note-inline'>(至)</span>以為其臺」。</p>
<p>贊曰：下第二至此。文有十一，此初，豫來華現。</p>
<p>經「爾時文殊<span class='note-inline'>(至)</span>以為其臺」。</p>
<p>贊曰：第二文殊問由。</p>
<p>經「爾時釋迦<span class='note-inline'>(至)</span>聽法華經」。</p>
<p>贊曰：第三佛說所以。</p>
<p>經「文殊師利<span class='note-inline'>(至)</span>令我得見」。</p>
<p>贊曰：第四文殊問行。有三：一問福慧，二問入何定，三依定方能見。請通力加被，來令我得見；示相不知，實久已識。</p>
<p>經「爾時釋迦<span class='note-inline'>(至)</span>而現其相」。</p>
<p>贊曰：第五釋迦垂答。</p>
<p>經「爾時多寶佛<span class='note-inline'>(至)</span>欲見汝身」。</p>
<p>贊曰：第六多寶召命。</p>
<p>經「于時妙音<span class='note-inline'>(至)</span>不鼓自鳴」。</p>
<p>贊曰：下第七妙音至此。有四：一來數，二所經，三身相，四至此。即初二文。</p>
<p>經「是菩薩目<span class='note-inline'>(至)</span>堅固之身」。</p>
<p>贊曰：第三身相。有八德：一目淨，《無垢稱經》云「目淨修廣妙端嚴，皎如青紺蓮華葉」；二面圓晈；三身色；四莊嚴；五威德；六光明；七相具；八堅固。</p>
<p>經「入七寶<span class='note-inline'>(至)</span>耆闍崛山」。</p>
<p>贊曰：第四至此。</p>
<p>經「到已下華<span class='note-inline'>(至)</span>堪忍久住不」。</p>
<p>贊曰：第八下臺禮問。有二：初禮獻，後請問。請問有四：一問佛身有五句；二問眾生有七句；三問魔隨化有一句；四問多寶有二句：一問來，二起居。</p>
<p>經「世尊我今<span class='note-inline'>(至)</span>示我令見」。</p>
<p>贊曰：第九請見多寶。多寶、釋迦雖同塔坐，神力映蔽令其不見，故請見之。</p>
<p>經「爾時釋迦<span class='note-inline'>(至)</span>故來至此」。</p>
<p>贊曰：第十釋迦為請，十一多寶讚揚。</p>
<p>經「爾時華德<span class='note-inline'>(至)</span>有是神力」。</p>
<p>贊曰：下大段第三明化行。有五：初華德問因，二如來具告，三讚問修定，四佛後答之，五時眾獲益。此初也。</p>
<p>經「佛告華德<span class='note-inline'>(至)</span>有是神力」。</p>
<p>贊曰：下第二如來具告。有五：一示往因，二會今果，三久遇諸佛，四廣行利行，五結答所由。此初。有三：一佛，二行，三結。</p>
<p>經「華德於汝<span class='note-inline'>(至)</span>摩訶薩是」。</p>
<p>贊曰：二會今果。</p>
<p>經「華德是妙音<span class='note-inline'>(至)</span>那由他佛」。</p>
<p>贊曰：三久遇諸佛。</p>
<p>經「華德汝但<span class='note-inline'>(至)</span>無所損減」。</p>
<p>贊曰：下第四廣行利行。有二：初在此方，後在十方。此初。有四：一標現身說法，二別顯現身說法，三結成化者，四智慧無損。別顯現身說法中有二：一隨宜現十八類身說法，二為拔苦難現身說法。</p>
<p>經「是菩薩以若干<span class='note-inline'>(至)</span>示現滅度」。</p>
<p>贊曰：此在十方現身說法。有三：初標例在十方利益，二隨根所宜現身說法，三結成身說。</p>
<p>經「華德妙音<span class='note-inline'>(至)</span>其事如是」。</p>
<p>贊曰：第五結答所由。</p>
<p>經「爾時華德<span class='note-inline'>(至)</span>無量眾生」。</p>
<p>贊曰：第三讚問修定，第四佛復答之。</p>
<p>經「說是妙音<span class='note-inline'>(至)</span>及陀羅尼」。</p>
<p>贊曰：明化行中第五時眾獲益。由聞化行，曲獲勝利。</p>
<p>經「爾時妙音<span class='note-inline'>(至)</span>色身三昧」。</p>
<p>贊曰：品第三段事訖還國。有三：一標還國，二所經相，三至已白益。</p>
<p>經「說是妙音<span class='note-inline'>(至)</span>法華三昧」。</p>
<p>贊曰：品第四段時眾得道。都聞一品，遂獲勝益。</p>
</div>
<div class='div-pin'><a id='mulu55' />
<p class='h1'>觀世音普門品</p><p>三門分別：一來意，二釋名，三解妨。</p>
<p>來意者，論云「救眾生諸難力者謂觀世音，〈陀羅尼品〉示現。觀音救未發心眾生難，令離眾苦發心持經。陀羅尼救已發心持經者難，令離苦持經。又觀音以天眼、天耳、他心三通護持經者難，陀羅尼二聖二天十神以明呪護持經者難。又觀音念人救難，陀羅尼誦法救難。持經之力已離眾難，若不加以易救之方，恐難修持經之業，故以易功助成難業以勸持經，故此品來。」</p>
<p>釋名者，「觀」音古寬反，又古段反，今從初。「觀」者察義，俯救悲慧。「世」者可破壞義，體即生死有情世間。「音」謂音聲有情語業，世間有情起音聲以歸念，菩薩以大悲慧俯觀隨救，名觀世音。正義應云觀自在。諸三業歸依，必六通垂化，無暇危苦飛輪摧拔，作不請友為應病醫，攝利難思，名觀自在。「菩薩」如前。「普」者平等遍滿義。「門」者入出之由處。諸三業歸依，必六通垂救平等，示此出苦入樂所由處所，故名普門。神通、記說、教誡三輪，為離苦之處所作入寂之因由，是普門體。然有苦者多發聲以歸念，大悲者必應念以臨拯，故名觀音。此品廣明，故名觀世音普門品。</p>
<p>解妨者，問：菩薩大悲觀苦即救，何故待念後方垂愍？答：生無心而佛救，大聖之所不通；自發意而悕緣，群聖之所同範。先因自業後方藉緣，自既不修緣何所作？故待歸念方始救之。設雖自脩未解方便，要假良友示苦方滅。問：一切菩薩皆有此能，何故觀音獨包彼號？答：本願不同，利事別故。紹繼無量壽佛，當作寶光功德山王佛，故偏舉之。</p>
<p>經「爾時無盡意<span class='note-inline'>(至)</span>名觀世音」。</p>
<p>贊曰：品文分四，一問答名因、二問答化行、三持地讚歎、四結成時益。初二文有頌。初文有三：一問名因，二答字義，三挍量持名功德勝劣。此初也。「無盡意」者，《阿差末經》說「行六度四攝等種種行，誓度眾生。眾生界盡，菩薩之意乃盡；眾生未盡，菩薩之意無盡，故名無盡意。」《十地經》中以十盡句成諸大願：一一切眾生界盡，二世界盡，三虛空盡，四法界盡，五涅槃界盡，六佛出世界盡，七如來智界盡，八心所緣界盡，九佛境界智入界盡，十世界轉法輪智轉界盡。且如眾生界盡我願乃盡，如是眾生界不盡我願亦不盡。乃至第九佛智證入一切境界都盡、第十轉法輪智轉諸法盡，我願亦不盡。《無垢稱經》云：「雖得佛道轉於法輪，而不捨於菩薩之道，是名菩薩行。」故此菩薩名無盡意。雖諸菩薩願行皆同，諸號有殊，願各別故。欲明此經能令行願皆亦無盡。問名者欲令憑念以息苦，問行者欲令修行以希樂。</p>
<p>經「佛告無盡意<span class='note-inline'>(至)</span>皆得解脫」。</p>
<p>贊曰：下答字義。有三：初語業歸依，以天耳通尋聲拔濟；次「若有眾生多於婬欲」下，意業歸依，以他心通觀心拔濟；後「若有女人設欲求男」下，身業歸依，天眼通觀色拔濟。初文有三：初總標有苦稱名即脫，次別顯有厄稱名皆脫，後結告威神巍巍若是。此初。即是三途八難一切苦難，只如法琳歸命免七日之刑、濟[悾-工+隹]歸依脫三刀之害。《瑜伽》第九說業有二：一定異熟業，謂故思業若作若增長業；二不定異熟業，謂故思已作而不增長業。八十九說諸作不增長業，若無追悔不修對治，尚可受果名增長業；若追悔等名不增長業。或先增長業由追悔等名不增長業，如未生怨未追悔前名增長業，追悔已後名不增長業。第六十說依未解脫者建立定受業故。言解脫者，謂世道伏斷，乃至得聖成無學等。即同《涅槃經》未入佛法名決定業，若入佛法名不定業。《對法》第七說有五故思造：一他所教勅；二他所勸請；三無所了知；四根本執著，謂三毒蔽心猛利執著所起諸業；五顛倒分別，謂勝無罪所行惡業。於此五中後之二種若作若增長，非不受異熟，以思重故；前三雖作而不增長，不必受異熟，以思輕故。此言作者，謂起作諸業令其現行。增長者，謂令習氣展轉增長。由此但說故思業唯有五。《瑜伽》第九說除十種，餘名故思：一夢，二無知，三無故思，四不利不數，五狂亂，六失念，七非樂欲，八自性無記，九悔所損，十對治所損。除此十外，餘皆增長。即《瑜伽》第九說增長業有六者是。其十不增及六增長，不越《對法》三不增、二增，離合依位分多少故。《對法》又說決定有三：一作業決定，由宿業力感決定身，於此生中必造此業，朝限決定終不違越，佛等神力亦不能救。二受異熟定即順定受業，果定當受時未定故，不爾佛出應無造惡惡趣眾生。三分位定，謂順三時分位定業，若業道攝者名順定業，加行、後起通定不定。又未悔未對治等名決定業，已悔已對治等名不定業。《瑜伽》第十說三業：順現、順生、順後受業。第六十說四業：一異熟定，二時分定，三二俱定，四二俱不定。《唯識》亦說四，謂三時及不定。《顯揚》第九說五種，謂順三時及受報定、作業決定。皆如《瑜伽》第九略纂說，恐繁且止。</p>
<p>故念觀音良緣滋潤，自心悔愧苦惱皆脫。亦有釋言，其不增長及不定業可得轉滅；其三時決定業及報定時不定者，但能令輕非全令滅盡。《金剛般若》云：「先世罪業應墮惡道，由持經故為人輕賤，先世罪業即為消滅，當得菩提。」不云全滅。又《賢愚經》鴦掘摩羅雖得阿羅漢，為現業有果故為火所燒。又說迦毘羅城除一童子，自餘男女盡是初果聖人，不應為彼瑠璃所殺。其決定造業，佛尚不排，況受果耶。在解脫人名不定者，依不定業說。此亦不然。若得阿羅漢一切不善盡，何業受果耶？在初二果不善未盡，不障彼果，何妨亦受。《般若經》中不說滅盡舉心微者，至誠懇切受持彼經一切不受。若不爾者，五無間罪皆決定業，未生怨王如何悔已一切不受？《十地論》云「一感報定、二作業定，諸佛威神所不能轉」者，說自不發悔愧之心、不入聖道者，業果決定，非悔愧已可名定業。《法句經》言：「非空非海中，非入巖穴間，無有地方所，脫之不受難。」亦據不逢佛菩薩等起悔愧心而入道者決定業報。由此《業報差別經》說：「若業增上心作無慚無愧，作已更作無心改悔，是業決定。若業非增上心作，雖作惡業常懷慚愧，是業不定。」但知諸業非悔非道之所損伏，可有受果；被損便無受果之義。然經說指鬘及阿羅漢猶受業果者，時猶住凡或初二果，今身必定得阿羅漢從當為名，非受果時名阿羅漢。又遇良緣，要自發心、悔愧入聖道，罪業方排。雖遇良緣，無心悔愧亦不入聖，乃至諸佛亦不能轉。迦毘羅城釋種被殺，雖得初果，別報業在初果不排。又非聽聞大乘悔愧懇切深心，故受先業；脫聞大乘勵懇深悔亦不被殺。得阿羅漢一切不受，設有被殺非業果故，不爾指鬘殺人滿千唯少於一，云何得聖？又無悔愧及伏斷滅諸罪業者，有情便無得受聖期。由此故知初說為善，應同《涅槃》、《瑜伽》為正。</p>
<p>經「若有持是<span class='note-inline'>(至)</span>名觀世音」。</p>
<p>贊曰：下第二別顯有厄稱名皆脫。有七段，分二：初三，火、水、風三災；後四雜災。此初也。火大小俱傷，念名一切不燒。水深方可損，故得於淺處。輕風不損、重者方傷、黑風必損於人，所以偏說逢遇，設風非黑何妨亦損。風中有四：一求寶遇風，二善人教念，三免災難，四結名因。「船」舟也。「舫」音有二，府妄反、補浪反，《玉篇》「亦舟也」。併兩舟為舫。</p>
<p>經「若復有人<span class='note-inline'>(至)</span>即得解脫」。</p>
<p>贊曰：此四雜災。一刑罰不傷，二非人不害，三撿繫解脫，四怨賊不損。在手曰杻，在脚曰械，即桎梏也。木在項名枷，鐵在項、腰名鎖。「撿」者攝錄。「挍」也察也。「繫」者牢，「閉」拘也縛也。《智度論》云：「如風不入實，如水不上行，虛空不受害，無業亦如是。」如何無罪橫被囚殃？此據現在不作名為無罪，非先不作。火宅頌言「謗經之人，若他返逆、抄劫竊盜，如是等罪橫羅其殃。」由先謗經故知有罪。怨賊不損中有四：一經難處，二勸念名，三依命，四解脫。《首楞嚴經》「佛告堅意：有一藥樹名曰滅除。大軍鬪時有無量人為毒箭中，是時良醫持藥王樹用塗鼓面，於眾人中擊之出聲，無量毒箭一時自拔。」諸佛菩薩住首楞嚴三昧力故，有人稱名憶念之者，無量罪垢自然除滅，如一醍醐能愈眾患。</p>
<p>經「無盡意<span class='note-inline'>(至)</span>巍巍如是」。</p>
<p>贊曰：結告威神。「巍巍」大貌。</p>
<p>經「若有眾生<span class='note-inline'>(至)</span>常應心念」。</p>
<p>贊曰：此意業歸依，以他心通觀心拔濟。有二：初觀三意，後結威神。且舉三毒，非唯爾所，一切煩惱念皆滅故。</p>
<p>經「若有女人<span class='note-inline'>(至)</span>菩薩名號」。</p>
<p>贊曰：此身業歸依，以天眼通觀色拔濟。拔濟有二：初觀二身業，後結福勸持。非唯爾業，且逐情舉。</p>
<p>經「無盡意<span class='note-inline'>(至)</span>福德之利」。</p>
<p>贊曰：第三挍量持名功德勝劣。有四：一問，二答，三成，四結。本論挍量六十二恒河沙佛，此經復云「六十二恒河沙菩薩」。此有二解：一云，經是論錯。菩薩、菩薩而為比挍，何得以佛比量菩薩？只如《十輪經》中但以地藏比量彌勒、文殊、觀音，亦不比量諸佛。若不爾者，應佛功德少於菩薩。二云，依論亦無爽。觀音久已成佛，不捨菩薩行故示為菩薩，何得不比如來？只如觀音成佛，功德國土勝無量壽，一切佛身豈勝劣耶？故知但是勸信之語。雖經比挍菩薩，論解設比諸佛，亦無過咎。二俱無失。論解成中有二釋：一信力，二畢竟知。信力有二：一求我身如觀音，畢竟信故。謂求我六十二億恒河沙佛身與觀音，信心無異，所求聖數多少雖殊，功德無別，因心等故。二者生恭敬心。如彼功德，我亦畢竟得故。謂如彼觀音身久已成佛，故智慧功德。我六十二億恒河沙佛亦畢竟得此諸佛功德，信佛菩薩功德不異故。此二是信力。初不觀境多少勝劣但信心等，後觀境多少雖殊、功德無別，恭敬信心亦無有二，故福無別。第二畢竟知者，決定知法界故。此由觀音已得畢竟知法界，故與佛無異。能證法界平等無二，故成福等。法界即法性，入初地菩薩能證一切佛菩薩等平等身故，平等身者謂真如法身。況十地滿，是故受持觀世音名，與六十二億恒河沙佛功德無別。不爾，菩薩豈勝佛耶？且將爾許讚勸發心。《十輪經》第一卷說：「假使於彌勒、妙吉祥、觀自在、普賢之類而為上首，殑伽沙等諸大菩薩，於百劫中至心歸依稱名，念誦禮拜供養求諸所願，不如有人於一念頃至心歸依、稱名念誦、禮拜供養地藏菩薩，求諸所願速得滿足。」又復如是末代眾生於諸有緣所宜聞故，所以偏讚。不爾菩薩亦應勝佛、等位菩薩應有勝劣。</p>
<p>經「無盡意<span class='note-inline'>(至)</span>其事云何」。</p>
<p>贊曰：下第二大段問答化行。有四：一問，二答，三奉獻，四結告。此初也。「遊」者自利，即是神通。「為說法」者，教化他利。「方便之力」者，謂上二種是。智慧巧用，應物心以濟拔。</p>
<p>經「佛告<span class='note-inline'>(至)</span>而為說法」。</p>
<p>贊曰。下第二答。有三：初身化說法，次結前勸示，後能濟急難。此初也。合十九種分為八類：應聖身有三，應天身有六，應君臣有五，心平性直、語實行敦、齒邁財盈，名為長者。守道自恬、寡欲蘊德，名為居士。處位莅人，名曰宰官。應四眾有一，應婦女有一，應童男女有一，應八部有一，應執金剛神有一。手執金剛，觀音異像。</p>
<p>經「無盡意<span class='note-inline'>(至)</span>施無畏者」。</p>
<p>贊曰：此中有二，一結前勸示、二能濟急難。檀度有三：一財，二無畏，三說法。說法，法施也；濟難，無畏施也；令得珍寶等，財施也。</p>
<p>經「無盡意<span class='note-inline'>(至)</span>多寶佛塔」。</p>
<p>贊曰：第三奉獻。有七：一白佛，二奉獻，三觀音不受，四申白請受，五佛勅令受，六觀音受之，七轉施供養。福田難遇故、施順道理故、真正行故、求菩提故，名為法施。不受有三：一少欲，二法爾，三轉施。恐乖彼心，所以不受。《大莊嚴論》偈曰：「若能展手施，　此手名嚴勝，　受者能縮手，　嚴勝復過彼。　若言我施與，　是語價難量，　受者言我足，　難量更過彼。」《天請問經》佛亦說言：「施者名得利，受者名失利。」是故菩薩不為受之。愍四眾故為受之者：一令隨喜，二令學行拔苦惱故，名為愍之。</p>
<p>經「無盡意<span class='note-inline'>(至)</span>娑婆世界」。</p>
<p>贊曰：第四結告也。</p>
<p>經「爾時<span class='note-inline'>(至)</span>名為觀世音」。</p>
<p>贊曰：下重頌前名、行二義。分二：初一頌問，後二十五頌答。此初也。但問名因，兼答化行。</p>
<p>經「具足妙相尊<span class='note-inline'>(至)</span>能滅諸有苦」。</p>
<p>贊曰：下佛告。中分四：初三頌總標許說，次十二頌正答名因，次三頌答化行，後七頌歎德勸歸。此初。分三：初一頌敘答總標應諸方所名、行雙說；次一頌談往因行、發願，逢緣長劫修行不思議行也；後一頌許陳名、行。耳目曾經，心念無謬，定能滅苦。</p>
<p>經「假使興害意<span class='note-inline'>(至)</span>應時得消散」。</p>
<p>贊曰：此十二頌正答名因。分九：一除火難。一除水難。二除山難。二除刀難。一除拘摯難。一除詛詈難，「呪」囑也，以善惡之辭相囑曰呪；「詛」阻也，使人行事阻限於言，有作「咀」，咀嚼也，非此義。如巧醫師初動其病後令痊癒，故初著本人後令發勝意。一除非人難。二除惡獸難。一除天災難。「雲雷鼓」，雷鼓西域呼為雲聲。「掣電」此方解云陰陽激耀。《釋名》云「掣，引也。電，殄也。」謂乍見即殄滅。關中名覢電，吳人謂䃱磾。上息念反，下大念反。「雹」者，鄭玄注《禮記》「陽為雨，陰氣脅之，凝而為雹。」</p>
<p>經「眾生被困厄<span class='note-inline'>(至)</span>以漸悉令滅」。</p>
<p>贊曰：此答化行。一頌總標除苦，一頌能現諸身，一頌別示除苦。</p>
<p>經「真觀清淨觀<span class='note-inline'>(至)</span>是故應頂禮」。</p>
<p>贊曰：此後七頌歎德勸歸。分六：一標五觀勸願常瞻。有本作「當」非也，現常願之，非當始願。一明大智能滅災難。一明法施能除煩惱。大悲制戒如似雷震，言警勸也。《方言》戒備也。古文作「誡」。慈意普覆如妙大雲。有本作「慈音」者，此寫錯也，梵云梅呾利末那故。一無畏施，能除怖畏。一明財施能除貧苦，猶如海潮必定應時，能滅諸苦。因經起念此有五音：妙音與樂，觀音拔苦，梵音深淨，潮音應時，勝音出世。後二勸念<span class='note-inline'>(禮能滅苦厄也)</span>。</p>
<p>經「爾時持地<span class='note-inline'>(至)</span>功德不少」。</p>
<p>贊曰：品第三段持地讚歎。《寶雲經》「菩薩有十法名為持地三昧：一如地廣大無量無邊；菩薩亦爾，功德、智慧、莊嚴、願行無量無邊。二如地眾生依止，各隨所欲稱意拯給周濟無礙；菩薩亦爾，六度眾具皆悉與之心無限礙。三如地無好惡加報不忻無恨；菩薩亦爾，育養眾生如不望報。四如地天注雲雨普皆容受無不堪持；菩薩亦爾，一切諸佛興大悲雲普澍法雨，如其所說悉能容持。五如地一切草木叢林及與眾生行住坐臥皆悉依之；菩薩亦爾，一切眾生修行善趣、二乘學法、涅槃，皆因菩薩而有。六如地一切種子依生；菩薩亦爾，一切善業天人種子皆依菩薩而得生長。七如地能出一切眾寶；菩薩亦爾，功德善寶一切樂具皆出菩薩。八如地出眾妙藥能療眾病；菩薩亦爾，能出一切法藥，能除一切諸煩惱病。九如地風不能動，繩蚋蜂蝎不能虧損；菩薩亦爾，一切內外諸緣逼惱不能擾動。十如地師子哮吼龍象雷電不能驚怖；菩薩亦爾，一切外道九十五種所不能動。具此十事，菩薩名為持地三昧，得持地三昧故名為持地。」或修持十地名為持地。言「自在」者，《攝論》、《華嚴》皆說十種。《華嚴》云：一壽自在無，邊劫住故。二心自在，出無數定入深智故。三莊嚴自在，能嚴一切剎土故；《攝論》名眾具自在。四業自在，隨時受報故。五生自在，於一切剎示現生故。六解脫自在，見一切界諸佛滿故；《攝論》名勝解自在。七欲自在，隨時剎土成菩提故。八神力自在，示現一切神變故。九法自在，示現無量無邊法門故。十智自在，於念念中示現覺悟如來十力無所畏故。然與《攝論》解釋小殊。行六度得，廣如《攝論》。今此即神力自在，普示諸門故。</p>
<p>經「佛說是<span class='note-inline'>(至)</span>三菩提心」。</p>
<p>贊曰：第四段結成時益。</p>
</div>
<div class='div-pin'><a id='mulu56' />
<p class='h1'>陀羅尼品</p><p>三門分別：一來意，二釋名，三解妨。</p>
<p>來意者，論云「為護眾生諸難」，如前已釋。</p>
<p>釋名者，梵云陀羅尼，此云總持，念、慧為體，以少略密無義文字，神力加持威靈莫匹，摧邪殄惡、樹正揚善，故名陀羅尼。此品明之，故名陀羅尼品。</p>
<p>解妨者，問：總持有四，為得法、義、辨才、詞無礙解。如次說四，此說何者？答：上來長行法、義持，今此呪持，為護前二所以明之。無得無生忍，總持也。</p>
<p>經「爾時藥王<span class='note-inline'>(至)</span>功德甚多」。</p>
<p>贊曰：品文分三：初明持經之福，次明神呪之方，後明時眾獲益。此初。有二：初問、後答。答中有三：一返問，二直答，三佛說。</p>
<p>經「爾時藥王<span class='note-inline'>(至)</span>多所饒益」。</p>
<p>贊曰：下明神呪之方。有五，合為三類：初二聖，次二天，後十神。此初聖。有四：一標，二說，三結勝，四佛讚。</p>
<p>經「爾時勇施<span class='note-inline'>(至)</span>是諸佛已」。</p>
<p>贊曰：第二聖。有四：初標，二功能，三正說，四結勝。</p>
<p>經「爾時毘沙門<span class='note-inline'>(至)</span>無諸衰患」。</p>
<p>贊曰：下二天。中初文有三：初標，次說，後結勝。「毘沙門」者此云多聞，四天王中北方之天也，常讚佛法。</p>
<p>經「爾時持國<span class='note-inline'>(至)</span>是諸佛已」。</p>
<p>贊曰：第二天王。有三：初標，次說，後結勝。此即東面天王。</p>
<p>經「爾時有羅剎女<span class='note-inline'>(至)</span>如是法師」。</p>
<p>贊曰：此十神。有七：一標名，二請說，三正說，四勸勿惱法師，五更說偈喻罪，六請身護，七佛讚揚。有三：初總讚，次別讚，後勸讚。</p>
<p>經「說是陀羅尼<span class='note-inline'>(至)</span>無生法忍」。</p>
<p>贊曰：品第三段時眾獲益。</p>
</div>
<div class='div-pin'><a id='mulu57' />
<p class='h1'>妙莊嚴王本事品</p><p>三門分別：一來意，二釋名，三解妨。</p>
<p>來意有二：一者論云「功德勝力者，〈妙莊嚴王品〉示現。此明淨藏、淨眼持《法華經》，因圓道著，功德勝力迴邪見之父王，得當來之佛記，皆由《法華》功德之力。說彼本緣利益時會，故此品來。」二者前〈妙音品〉明華德菩薩請問妙音所得三昧，因此自得法華三昧。今妙莊嚴王即是華德，未得三昧已前為妙莊嚴，本著邪見。今明二子勸說父王，為善知識不簡怨親，以示眾人令弘此經，故此品來。</p>
<p>釋名者，在俗皇貴，妙珍綺以飾容；迴邪入正，勝法寶而瑩體，故名妙莊嚴王。宿世因緣，故名本事。</p>
<p>解妨者，問：此品正明淨藏、淨眼為善知識，何故不以為品名耶？答：由功德勝、迴邪入正，妙莊嚴王身非二子故，雖為善友，父藉功德身入正故。又前華德即妙莊嚴，欲會彼身，故以為品。又淨藏、淨眼即藥王、藥上，前已明藥王，恐題名濫故不說之。</p>
<p>經「爾時佛告<span class='note-inline'>(至)</span>劫名喜見」。</p>
<p>贊曰：品文分四，一敘本緣、二會今古、三勸人歸禮、四結成眾益。初文復四：一敘時，二標佛，三明菩薩父子，四廣顯由緒。此初二也。</p>
<p>經「彼佛法中<span class='note-inline'>(至)</span>二名淨眼」。</p>
<p>贊曰：三明菩薩父子。</p>
<p>經「是二子<span class='note-inline'>(至)</span>亦悉通達」。</p>
<p>贊曰：下第四廣明由緒。分四：一讚二子之德，二明時佛說法，三「時淨藏淨眼」下二子化父。四「其王即時以國付弟」下出家獲益。此初。分三：初標成福智，次別列四德，後列七定。四德者：一六度。二方便善巧，有十二：悲心顧戀、了知諸行、欣佛妙智、常處生死輪迴不染、熾然精進，此六為內。令以少善感無量果、令以小力攝大善根、憎聖教者除其恚惱、處中住者令其趣入、已趣入者令其成熟、已成熟者令得解脫，此六為外。三四無量。四三十七道品。「諸三昧中淨」者，斷障證真故。「日星宿」者，如日大破、如星種種破諸暗故。「淨光」者，放大光故。「淨色」者，現諸妙色故。「淨照明」者，照佛法故。「長莊嚴」者，證得功德無萎歇故。「大威德」者，起神通故。</p>
<p>經「爾時彼佛<span class='note-inline'>(至)</span>是法華經」。</p>
<p>贊曰：第二明時佛說法。</p>
<p>經「時淨藏淨眼<span class='note-inline'>(至)</span>宜應聽受」。</p>
<p>贊曰：第三二子化父。有五：一啟母請詣佛，二母令子化父，三稟教行化，四「彼時妙莊嚴王後宮八萬四千人」下信心歸佛。五「爾時彼佛為王說法」下佛應導利。此初。有二：初標、後釋。「爪」音側挍反，正應作「爪」。又作「抓」者，《玉篇》「<span class='corr'>掐</span>也刮也。」爪之搔物曰抓，雖聲同，非指爪。</p>
<p>經「母告子言<span class='note-inline'>(至)</span>與共俱去」。</p>
<p>贊曰：二母令子化父。</p>
<p>經「淨藏淨眼<span class='note-inline'>(至)</span>此邪見家」。</p>
<p>贊曰：第三稟教行化。有九：一二子恨生，二母令念父，三順言即化，四父見喜問，五二子具答，六父陳欲往，七報母請出，八母遂許之，九白親詣佛。此初也。</p>
<p>經「母告子言<span class='note-inline'>(至)</span>往至佛所」。</p>
<p>贊曰：二母令念父。</p>
<p>經「於是二子<span class='note-inline'>(至)</span>心淨信解」。</p>
<p>贊曰：第三順言行化。初標，次釋，後結。</p>
<p>經「時父見子<span class='note-inline'>(至)</span>我是弟子」。</p>
<p>贊曰：第四父見喜問，第五二子具答。</p>
<p>經「父語子言<span class='note-inline'>(至)</span>願聽我出家」。</p>
<p>贊曰：第六父陳欲往，第七報母請出。報母請出有二：初報父信心，後請出家。出家寬曠，喻虛空也。如契經說「孔雀雖有色嚴身，不如鴻鶴能遠飛，白衣雖有富貴力，不如出家功德勝。」《十輪經》說「瞻博迦華雖萎悴，猶勝諸華鮮潔時，破戒惡行諸苾芻，猶勝精進諸外道。」由此二子請母出家。</p>
<p>經「母即告言<span class='note-inline'>(至)</span>時亦難遇」。</p>
<p>贊曰：第八母遂許之，第九白親詣佛。有三：初標請，次釋請，後結請。</p>
<p>經「彼時妙莊嚴王<span class='note-inline'>(至)</span>好樂佛法」。</p>
<p>贊曰：子化父中第四信心歸佛。有三：初明道器堪成，次二子善化，後諸人詣佛。此初二也。道器成中有四，一後宮，二淨眼，三淨藏，四夫人。</p>
<p>經「於是妙莊嚴王<span class='note-inline'>(至)</span>却住一面」。</p>
<p>贊曰：此諸人詣佛。</p>
<p>經「爾時彼佛<span class='note-inline'>(至)</span>放大光明」。</p>
<p>贊曰：二子化父中，下第五佛應導利。有四：一佛善說法，二王解珠施，三王念佛色，四佛問記成。此初二也。</p>
<p>經「爾時妙莊嚴王<span class='note-inline'>(至)</span>功德如是」。</p>
<p>贊曰：第三王念佛色，第四佛問記成。佛問記成中，初問、後記。記中有六：初因，二體，三國，四劫，五眾，六土。</p>
<p>經「其王即時<span class='note-inline'>(至)</span>莊嚴三昧」。</p>
<p>贊曰：廣明由緒中下第四出家獲益。有六：一出家，二修行得定，三昇空白佛，四歎印廣陳，五下空讚願，六說已而出。此初二也。</p>
<p>經「即昇虛空<span class='note-inline'>(至)</span>來生我家」。</p>
<p>贊曰：第三昇空白佛。有三：初昇空，次正白，後結歎。</p>
<p>經「爾時雲雷<span class='note-inline'>(至)</span>得善知識」。</p>
<p>贊曰。第四歎印廣陳。有三：初明宿因方遇善友，次釋善友利益之義，後彰善友二子之因。此初也。</p>
<p>經「其善知識<span class='note-inline'>(至)</span>三菩提心」。</p>
<p>贊曰：此釋善友利益之義。有二：初彰示教利喜令證大菩提果，後顯令得見佛發菩提心因。《善戒經》及〈菩薩地〉云：「親近善友者戒無穿缺。多聞、修證、哀愍、無畏、堪忍、無倦、言詞辨了，名善友相，求施利樂於此正知。有力、善權、饒益不捨、大悲無儻，名為善友。所作不虛、威儀圓滿、言行敦肅、無倦無嫉、儉畜隨捨、諫舉令憶、教授教誡、能為說法，是名善友，可為依信。有病無病愛敬供侍，翹問迎禮修和敬業，四事什物不闕應時，謹敬承事問聽無動，名為親近。」《涅槃經》言：「善知識者，謂佛、菩薩、辟支佛、聲聞人中住方等者。何故名善知識耶？善知識者能教眾生遠離十惡、修行十善，以是義故名善知識。復次善知識者，如法而說如說而行。云何名為如法而說如說而行？自不殺生教人不殺生，乃至自行正見教人行正見。若能如是則得名為真善知識。善男子！如空中月，從初一日至十五日漸漸增長；善知識者亦復如是，令諸學人漸遠惡法、增長善法。」依《華嚴經》「菩薩有十種善知識。何等為十？一能令安住菩提心，二能令修習善根，三能令究竟諸波羅蜜，四能令分別解說一切法，五能令安住成<span class='corr'>熟</span>一切眾生，六能令具足辨才隨問能答，七能令不著一切生死，八能令於一切劫行菩薩行心無厭倦，九能令安住普賢行，十能令深入一切佛智。」又善知識是我父母，生長一切諸善根故。又為良藥，療眾病故。又為眼目，作導明故。又為日月開照出世正覺路故。乃至廣說是全梵行化令見佛，名是大緣。令發無上大菩提心，名是大因。由此因緣令證佛果，名作佛事。</p>
<p>經「大王汝見<span class='note-inline'>(至)</span>令住正見」。</p>
<p>贊曰：此彰善友二子之因。</p>
<p>經「妙莊嚴王<span class='note-inline'>(至)</span>如頻婆菓」。</p>
<p>贊曰：第五下空讚願。有二：初讚五德，後發六願。此初也。「紺」音古暗反，青赤色也。晈如青紺，蓮華葉故，紅環絞飾故言青赤。「頻婆菓」者，色丹且潤，故以為喻。</p>
<p>經「爾時妙莊嚴王<span class='note-inline'>(至)</span>諸惡之心」。</p>
<p>贊曰：下發六願中，初總讚佛法、後別發六願。若教若誡二種所行處所皆悉安隱，眾生離惡而攝善故。</p>
<p>經「說是語已禮佛而出」。</p>
<p>贊曰：第六說已而出。</p>
<p>經「佛告大眾<span class='note-inline'>(至)</span>菩薩是」。</p>
<p>贊曰：下第二段會今古。</p>
<p>經「是藥王藥上<span class='note-inline'>(至)</span>亦應禮拜」。</p>
<p>贊曰：下第三段勸人歸禮，初歎、後勸。</p>
<p>經「佛說是<span class='note-inline'>(至)</span>得法眼淨」。</p>
<p>贊曰：品第四段結成勝益。《對法》第九等云：「無間道能遠塵，解脫道能離垢，由二滿故，得法眼淨，證初果也。」</p>
</div>
<div class='div-pin'><a id='mulu58' />
<p class='h1'>普賢菩薩勸發品</p><p>三門分別：一來意，二釋名，三解妨。</p>
<p>來意者，論云「護法力者，〈普賢品〉及後品示現。〈囑累品〉佛自三周付囑護法，此品菩薩勸發眾人護法，故此品來。」</p>
<p>釋名者，仁慈慧悟曰「賢」，德利周備名「普」，此由內證一真、外成萬德，所以德利周備、仁慈慧悟，故名普賢。《般若理趣》云：「一切有情皆如來藏，普賢菩薩遍自體故。」由證普遍賢善之理，能證之道名為普賢。故《華嚴》云：「普賢身相依於如如，不依佛國。」或由內證此普遍賢理，外彰三業無所不賢，故名普賢，此乃自利德為名也。誘獎名勸、導生為發。訓誘獎導令信導生，名為勸發，此乃利他德也。此品之中明普賢菩薩勸發信心持經入道，故名普賢菩薩勸發品。</p>
<p>解妨者，何故普賢來勸，非餘來耶？答：欲明信順道證一乘，三業舉措無不賢故。</p>
<p>經「爾時普賢<span class='note-inline'>(至)</span>右遶七匝」。</p>
<p>贊曰：品文分六：初普賢來軌，二啟白聞經，三佛告四法，四普賢勸發，五釋迦讚勸，六時眾獲益。此初。有四：一從東而來，二所經之相，三從來徒屬，四到已歸禮。《華嚴經》云「普賢身相依於如如，不依佛國」，《智度論》云「普賢菩薩一一毛孔，常出諸佛世界及諸菩薩，遍滿十方以化眾生」。無的住處，今云從東方來者，就一化身所應見聞眾生為論。《寶雲經》說：「菩薩摩訶薩有十種法名善能作化：一於一佛國身不動，而能遍諸佛剎諮請說法。二於一佛國不動，能遍一切佛國聽受深理。三於一佛國不動，能遍供養十方諸佛。四於一佛國不動，能遍諸佛國莊嚴菩提悉皆具足。五於一佛國不動，而一切佛國初成佛時坐於道場菩提樹下，恭敬供養尊重讚歎。六於一佛國不動，能以自身現一切佛土，坐於道場現成佛道。七於一佛國不動，能現一切佛土轉於法輪。八於一佛國不動，能現一切佛土入於涅槃。九於一佛國不動，能為一切佛土應受化者悉現其身。十菩薩得無作神通，於一切十方佛土不作變化想、不作神通想，隨諸眾生所應現者悉皆現之。」驗此普賢久已成佛，示現為菩薩勸修妙行。《無垢稱》云：「雖得佛道轉於法輪，而不捨於菩薩之道，是名菩薩行故。」</p>
<p>經「白佛言<span class='note-inline'>(至)</span>是法華經」。</p>
<p>贊曰：第二啟白聞經。有二：初來意，後請疑。謂佛在日法尚難得，滅後無主如何得經？得聞、思、修生信順故。又佛在，眾生惑輕業薄，可得是經；滅後，眾生業厚惑重，如何得經？由難信難聞、難思難修故。</p>
<p>經「佛告普賢<span class='note-inline'>(至)</span>必得是經」。</p>
<p>贊曰：第三佛告四法。有三：初標，次顯，後結。一「為諸佛護念」者，謂要根熟。《般若論》云「善護念諸菩薩，為根熟菩薩說，根未熟者聞名未得，根熟便能得教及理。」二「殖眾德本」者，要先雙修福、慧二因，起信等根方得聞等。三「入正定聚」者，正見決定。四發大悲心救濟眾生。初是資糧道，能聞能思；次是加行道，能修定觀；次是見道，能證深理；後是修道，能習能證。依此四位各增上故。又外遇佛護、內修善本，決定不謗、慈悲廣大，並在地前，方能於經教、理雙得。然依《瑜伽》，正定聚者要入初地。此說不爾。</p>
<p>經「爾時普賢<span class='note-inline'>(至)</span>濁惡世中」。</p>
<p>贊曰：下第四普賢勸發。有四：一明護持，二與現益，三「若但書寫是人命終當生忉利天上」下與後益，四「有如是等功德利益」下結勸發心。此初也。《大集經．月藏分》說「佛滅度後初五百年解脫堅固，第二五百年禪定堅固，第三五百年多聞堅固，第四五百年造塔寺等福德堅固，第五五百年鬪諍堅固。」此有三釋：一云，今當第三五百年多聞堅固，依於大乘正法一千年，正法之後故言後五百年。二云，今當第五五百年，此中所言後五百歲，當最後故。依上二解，此前此後有受持經，雖非不護，此後時中人多弊惡，信者為難，故須擁護。三云，世尊記別時分，一一種類各五百歲，皆名滅後後五百歲。於此諸時菩薩皆護，由擁護中《十地論》說有三護法：一護教法，書寫讀誦為他演說故；二護行法，思惟修習於修行時，有諸障難攝受救濟故；三護證法，三佛菩提攝此證法，教化轉授故。即顯菩薩正法之時護此三法，猶有證故。像法之中護教、行法，更無證故。末法之後但護教法，又無行故。《禪法祕要》非大乘宗，不須和會。《悲華經》及真諦所云「如來滅後後五十年」，理恐文錯。有云，滅後人年五十歲時，故不相違。</p>
<p>經「其有受持<span class='note-inline'>(至)</span>皆不得便」。</p>
<p>贊曰：下第二與現益。有三：初明三品修與益異；二「若法華經行閻浮提」下，明經行於世是普賢力；三「若有受持讀誦等」下，能行之者與普賢行合。初文之中，初下品受持為護；次「是人若行」下，中品受持為護；後「世尊若後世」下，上品受持為護。此初。有二：初標一切惡法惡人不得其便，後別明十二非人亦不得便。「伺」音相吏反，《玉篇》「[口/└/日]釐反，奄也候也」。「[門@視]」覘，「伺」視也。</p>
<p>經「是人若行<span class='note-inline'>(至)</span>陀羅尼」。</p>
<p>贊曰：此中品受持為護。有四：一讀時為護，二思時為護，三忘者令憶，四見者增進。增進有三：一見而喜進，二得定，三得總持。「法音方便」者，說法之加行智定。</p>
<p>經「世尊<span class='note-inline'>(至)</span>神通之力」。</p>
<p>贊曰：此上品受持為護。有五：一教其軌則三七日精通，二令見授道聞法得總持，三惡者不損，四正說神呪，五結己之力。「求索」者，須《法華》人，或凡所善願有規求者，於三七日一心精進者。《普賢觀經》明行法有五：一三七日即見，二七七日得見，三一生得見，四二生得見，五三生得見。此中古說上品精進一七日見，乃至第五品修三生方得見。又此不定，初見劣身可一七日，乃至三生得見勝身，修異長時方見勝故。「精進」者，彼說六法：一莊嚴道場，二洗身淨潔，三六時禮拜，四啟請六師，五晝夜讀誦大乘經典，六思惟甚深空法道理。作是觀時即見普賢，能滅百萬億阿僧祇生死重罪。未見六師文，今且釋者，釋迦佛為和上、文殊師利為阿闍梨、彌勒菩薩為教授師、十方佛為證者、十方菩薩摩訶薩為同法侶、普賢菩薩為懺悔戒主，方可懺悔受三聚戒等，如此啟請方見普賢。</p>
<p>經「若法華經<span class='note-inline'>(至)</span>威神之力」。</p>
<p>贊曰：第二經行於世是普賢力。</p>
<p>經「若有受持<span class='note-inline'>(至)</span>手摩其頭」。</p>
<p>贊曰：第三能行之者與普賢行合，故佛摩頂。</p>
<p>經「若但書寫<span class='note-inline'>(至)</span>娛樂快樂」。</p>
<p>贊曰：下第三與後益。為三：下品修生忉利等天，中品修受持等生夜摩等天，上品修千佛授手等。此初。有三：一但書生處，二迎相，三身狀。生下四天亦下品生，略而不舉。</p>
<p>經「何況受持<span class='note-inline'>(至)</span>如說修行」。</p>
<p>贊曰：此中品。修受持等，生夜摩天及上二天，不見佛故。文略無果。</p>
<p>經「若有人<span class='note-inline'>(至)</span>而於中生」。</p>
<p>贊曰：此上品修。「千佛授手」等，有四：一千佛授手，二令無怖畏，三往生處，四見菩薩。前來所說三品修生，且舉一相非盡實理，實理十法行一一之中皆有三品，只如中品已有受持乃至解義，上品亦有隨自修習有上下故，如說而行各有下上，今但於中品說有、上品便無，據一相說。上十法行，《辨中邊》說前八是聞慧為下品，第九是思慧為中品，第十是修慧為上品。於聞慧中書寫供養施他為下，易故；聽聞披讀諷誦為中、受持開演為上，難故。又修一二三行為下，二四五六行為中，三七八九十行為上，類望異故。</p>
<p>經「有如是等<span class='note-inline'>(至)</span>使不斷絕」。</p>
<p>贊曰：普賢勸發中第四結勸發心。有二：初顯勝勸行，後護法令行。</p>
<p>經「爾時釋迦<span class='note-inline'>(至)</span>菩薩名者」。</p>
<p>贊曰：下品第五段釋迦讚勸。有三：初讚美普賢，次讚持經者，後於行者違順之相。此初。有三：一讚護助經，二歎其願行，三護持名者。歎願行有三因：一自利，二利他，三歎修人。</p>
<p>經「普賢若有<span class='note-inline'>(至)</span>衣之所覆」。</p>
<p>贊曰：下讚持經者。有四：一順佛行，二離眾惡，三當得出世，四定厭生死。此初。有六：一為見佛，識理、智、化三種身故；二為親聞法，解教意故；三為供養佛，法供養故；四為佛讚，契佛本心佛隨喜故；五為佛手摩，佛教被心為授記故；六為佛衣覆，則為具足慚愧柔和忍辱等故。</p>
<p>經「如是之人<span class='note-inline'>(至)</span>普賢之行」。</p>
<p>贊曰：離眾惡。有五：一厭世榮樂，二不好惡緣，三心善調淨，四滅除煩惱，五少欲修行。不好惡緣中有三：一邪行，二惡業，三外道手筆伎藝也。心善調淨有三：一質直，二正念，三福德。滅除煩惱中有三：一除三毒，二滅嫉妬，三去三慢。少欲修行中亦三：一少欲，二知足，三修普賢行。</p>
<p>經「普賢若如來<span class='note-inline'>(至)</span>法座上」。</p>
<p>贊曰：第三當得出世。有五：一向道場，二破魔眾，三登正覺，四轉法輪，五昇法座。</p>
<p>經「普賢若於<span class='note-inline'>(至)</span>得其福報」。</p>
<p>贊曰：第四定厭生死。有二：一不貪資什，二得現果報。</p>
<p>經「若有人<span class='note-inline'>(至)</span>得現果報」。</p>
<p>贊曰：品第五段釋迦勸讚中，下第三段於行者違順之相。有五，此中有二：一毀者無眼，毀淨法眼故；二歎者現報，心、田俱勝故。</p>
<p>經「若復見受持<span class='note-inline'>(至)</span>當如敬佛」。</p>
<p>贊曰：此中有二：一說過者癩病，二輕咲者得罪。三勸生恭敬心。輕咲得罪有十病，如文可知。「繚戾」者，「繚」音力小反，繞也，《說文》唯有了達、蓼菜、目精、朗瞭，更無了音字。有二「燎」字，一燎炙、二繚繞。今從力小反。「角睞」者，「睞」音洛代反，《玉篇》「童子不正也，視也、內[目*(弓/一)]也。」</p>
<p>經「說是普賢<span class='note-inline'>(至)</span>作禮而去」。</p>
<p>贊曰：品第六段時眾獲益。有二：初獲益，後奉行。</p>
<p>基以談遊之際，徒次博陵，道俗課虛，命講斯典，不能脩諸故義，遂乃自纂新文。夕制朝談，講終疏畢，所嗟學寡識淺、理編詞殫，經義深賾拙成光讚，兢兢依於聖教、慓慓採於玄宗，猶恐旨謬言疎，寧輒枉為援據。此經當途最要，人誰不贊幽文？既不能默爾無為，聊且用申狂簡。識達君子幸為余詳略焉。仍為頌曰：</p>

<div class="lg regular" style="margin-left:1em;"><div class='lg-row'>「已採眾經要行、理，　略贊一乘真法義，</div>
<div class='lg-row'>片言契實施群生，　願共速成無上果。」</div>
</div></div>
<p class='juan'>妙法蓮華經玄贊卷第十</p>
<div class='div-w'><p>調露貳年九月，在西京大慈恩寺翻經院智論師房寫落後之書，弘繹師之雅迹、勢大王之高操、美小王之媚好，在書數定，仍不在心。別未期間忽焉遷化，神雖逝矣餘風尚存，每講疏給屢傷追念。唯願乘斯福善三會初登，藉此熏修方上品汎真如海、遊波若船，悲苦有情智涅槃樂，窮無窮界、盡無盡生，咸滅苦因俱登樂果。</p>
<p>保安三年<span class='note-inline'>(壬寅)</span>七月十一日<span class='note-inline'>(丁卯)</span>申剋書寫了，法隆寺住僧覺印之。</p>

<div class="lg regular"><div class='lg-row'>願以書寫妙法華，　所釋大乘慈恩記，</div>
<div class='lg-row'>大師父母并七世，　乃至法界速成佛。</div>
</div></div>
<div class='div-w'><p>天承元年<span class='note-inline'>(辛亥)</span>六月二十一日<span class='note-inline'>(丙戌)</span>攝見。</p>
<p>始自去年正月下旬之比，藥師寺善明房得業□□□□了為往生極樂利益□□□。</p>
<p>保安三年臘月十三日以興福寺圓如房之本移點已了，為令法久住、利益人天為之。</p>
<p style="margin-left:1em">此點本<span class='note-inline'>(ハ)</span>高名本也，又本<span class='note-inline'>(ト)</span>者皆點本也，以朱付之，墨皆書也，可悉之，末學迷歟。</p>
<p>大正十五年七月二十日對照覺印五師之點本加一交了，此日講壽量品了。　夏安居講三經，末學法隆貫主定胤。</p>
</div>
</div><!-- end of div[@id='body'] -->
</body></html>