<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經玄贊</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' /><a id='mulu25' />妙法蓮華經玄贊卷第七<span class='note-inline'>(本)</span></p><p class="byline">沙門基撰　信解末偈記</p>
<div class='div-pin'><p>經「爾時摩訶迦葉<span class='note-inline'>(至)</span>不求自得」。</p>
<p>贊曰：長行四人同領，頌領獨迦葉者，最年大故、敘眾意故、影彰餘人亦頌說故。下有八十六頌半，分二：初七十三行半頌頌前三文；「世尊大恩」下十三行頌，屬品中第三段荷佛恩深。初文有三：初二頌頌法說，次四十一頌頌喻說，後三十頌半頌合說。此初也。不頌昔日不悕，唯頌今時獲得。初一頌半頌聞法聞記二事，後半頌獲得。</p>
<p>經「譬如童子幼稚無識」。</p>
<p>贊曰：下第二段，四十一頌頌喻說。中分二：初三十四頌頌昔不悕，後有七頌頌今獲得。初中有六：初半頌最初發心喻，次一頌退流生死喻，次七頌中還見佛喻，次十四頌不肯修大喻，次九頌半化以二乘喻，後二頌示大不悕喻。此初也。</p>
<p>經「捨父逃逝<span class='note-inline'>(至)</span>五十餘年」。</p>
<p>贊曰：第二退流生死喻。「周流」者經歷義。「諸國」者五趣也，總名他國。</p>
<p>經「其父憂念<span class='note-inline'>(至)</span>頓止一城」。</p>
<p>贊曰：下第三段，有七頌中還見佛喻。長行有三：子長還國，父先求覓，子遇到城。今此唯頌父先覓子，不頌餘二。二文入後第四段中，文穩便故。此中有四：一頌求子止城，二頌半資財甚眾，一頌客利豐廣，二頌半往來者多。此初也。「四方求」者，隨入四生求之。「疲」者劬勞，示相以求於子。「頓」停也，停住大城。</p>
<p>經「造立舍宅<span class='note-inline'>(至)</span>人民眾多」。</p>
<p>贊曰：二資財甚眾。造宅者起慈悲心，立舍者顯空勝義。或「造」者起也，宅即舍，謂慈悲心。「五欲」者五種樂，或淨法界等五法。「娛」者樂也。「輦」者真諦，法王獨乘；「輿」者俗諦，諸人共乘，勝劣異故。「車乘」者五乘，「田業」者智斷，餘文可知。</p>
<p>經「出入息利<span class='note-inline'>(至)</span>無處不有」。</p>
<p>贊曰：三客利豐廣。「商」賈也，通四方之珍異曰商，坐賣曰賈。「估」市稅也。行曰商，坐曰賈，客名通上。往來六趣以利群生曰商，住淨土、人、天以化物曰賈。遍三界厘市行其稅利曰估。利豐客廣，故遍三界皆有佛法。</p>
<p>經「千萬億眾<span class='note-inline'>(至)</span>有大力勢」。</p>
<p>贊曰：四往來者。「多王」者，愛念仁王敬故、豪族宗重臣庶崇故。由此因緣，四眾八部往來者多。</p>
<p>經「而年朽邁<span class='note-inline'>(至)</span>當如之何」。</p>
<p>贊曰：下第四段有十四頌不肯修大。有四：初二頌父恒念子，次九頌子見驚走，次一頌半父令急捉，後一頌半子遂憂惶。此初也。年邁益念、道久悲深，夙夜惟念六返觀故。</p>
<p>經「爾時窮子<span class='note-inline'>(至)</span>或無所得」。</p>
<p>贊曰。第二有九頌子見驚走。中有三：初三頌遇到父舍，次二頌半所見父相，後三頌半見已驚走。初中有二：初一頌半遊求，後一頌半困到。此初也。「索」音所戟、蘇各二反，乞也，亦求也。國邑之義，長行已解。「有所得」者，遇佛法中真實善友。「無所得」者，虛假知友。</p>
<p>經「飢餓羸瘦<span class='note-inline'>(至)</span>遂至父舍」。</p>
<p>贊曰：困到也。法食不足故飢，妙行不圓故疲。或起惡見，損壞深故生瘡，不堅持戒，損壞淺故生癬。妄生見解，不專持戒。「到父城」者，遇入大乘。「傭」賃。「展轉」者，勤力求法也。「至父舍」者，入中道大乘也。</p>
<p>經「爾時長者<span class='note-inline'>(至)</span>注記券疏」。</p>
<p>贊曰：二所見父相也。「門內」者，理居教內，果在因內。昔望生死名居門外，今望涅槃故住門內。「計算金等」者，諸聖作論，分別計度法聖財故。「出內財產」者，行二利用也。「注記券疏」者，諸師作疏、修撰文記等。「注」者丁住反，注記也。《切韻》「注，之戍反，水注也，非注記」。《廣雅》「注，亦之喻反，注疏也，識也解也」。《通俗文》「記物曰注」。今亦作「注」。</p>
<p>經「窮子見父<span class='note-inline'>(至)</span>何故至此」。</p>
<p>贊曰：三見已却走。分二：初一頌半悔來，二頌却走。此初也。</p>
<p>經「䨱自念言<span class='note-inline'>(至)</span>欲往傭作」。</p>
<p>贊曰：却走也。「逼切」迫慼也。</p>
<p>經「長者是時<span class='note-inline'>(至)</span>追捉將來」。</p>
<p>贊曰：第三父令急捉。「默而識之」者，未曾對眾陳說聲聞過去逢我、是我之子，名默而識之。</p>
<p>經「窮子驚喚<span class='note-inline'>(至)</span>使我至此」。</p>
<p>贊曰：第四子遂憂惶。退大不修却住生死，名悶躄地。若行大行，乖本求意、與死不殊，名必當見殺。何用大乘無漏衣食一旦至此。</p>
<p>經「長者知子<span class='note-inline'>(至)</span>無威德者」。</p>
<p>贊曰：下第五有九頌半化以二乘喻。長行有六，此中有四，不頌初二。初三頌令修脫分，次一頌子遂依行，次四頌半勸入善根，後一頌便成聖位。初中復二：初二頌遣使，後一頌傳語。此初也。「愚癡」者無明。「狹劣」者意少。「眇目」者視不正。《說文》「一目少也」。目匡陷急曰眇，眇小也。為二乘說安立諦教，能詮顯、義不圓，名為眇目。所詮生空理短，故名矬。無法身功德，醜故名陋。神用不廣，故名無威德。</p>
<p>經「汝可語之<span class='note-inline'>(至)</span>倍與汝價」。</p>
<p>贊曰：此傳語也。</p>
<p>經「窮子聞之<span class='note-inline'>(至)</span>淨諸房舍」。</p>
<p>贊曰：二子遂依行。除煩惱糞，淨五蘊舍。</p>
<p>經「長者於牖<span class='note-inline'>(至)</span>樂為鄙事」。</p>
<p>贊曰。三有四頌半勸入善根。長行有三，此亦有三：初一頌心傷，次一頌身近，後二頌半共語。此初也。</p>
<p>經「於是長者<span class='note-inline'>(至)</span>往到子所」。</p>
<p>贊曰：此身近也。</p>
<p>經「方便附近<span class='note-inline'>(至)</span>若如我子」。</p>
<p>贊曰：下共語。長行有二，此亦有二：初半頌總與語勸勉，後二頌別與語教示。後文有二：初一頌半隨須即與，後半頌假稱父子。「塗足油」者，西方人庶例多塗跣，時既溫熱塵坌頻沾，至必洗足以油塗之。今言足者，即四神足：欲、勤、心、觀。油謂八斷行，即欲、精進、信、輕安、正念、正知、思、捨。初三為加行，輕安攝受身心，正念、正知為繼屬，不忘所緣安心一境故。有放逸生如實了知故，思、捨為對治，策心、持心二種力故。已生沈掉能遠離之，名塗足油，如去風痺，斷障染故。或足謂戒，油謂六支，受學學處善能防護別解脫律儀，軌則所行皆具圓滿，見微細罪生大怖畏，滋潤戒故法食既充，無貪瞋癡薦席亦厚。《無垢稱》云：「四靜慮為床，淨命為茵蓐」。淨命即是無貪所起身語二業，故以無貪為薦席也。在茵蓐下、床之上故。「薦」音作見反，亦蓆也。《玉篇》「獸之所食草也」。又床薦，所以同薦藉也。「廗」音詳石反，《玉篇》「蓆，廧亦反，廣多也」。《切韻》為「廗」。假稱父子，又以軟語若如我子。「若」者如也，如我入聖之真子也。此乃見道已前。</p>
<p>經「長者有智<span class='note-inline'>(至)</span>執作家事」。</p>
<p>贊曰：四便成聖位。文中唯有無學，漸令入出并彰修道。二十年中常令除糞，名執家事。過是以後心相體信入出無難，然其所止猶在本處，影顯見道名之為兒。文中略故。</p>
<p>經「示其金銀<span class='note-inline'>(至)</span>我無此物」。</p>
<p>贊曰。示大不悕喻也。大乘二利雖使令知，名為出入。「猶於門外」者，大乘教行之因門外。「止宿草庵」者，猶住二乘。「庵」音烏含反，小草舍也。有作「菴」，菴閭草，非舍也。自念以貧為事業，都無大乘事業之分，無一悕意不求大乘。</p>
<p>經「父知子心<span class='note-inline'>(至)</span>剎利居士」。</p>
<p>贊曰：下第二大段有七頌，顯今獲得。前喻中有二：初五頌父付子，後二頌子獲得。初復有二：初一頌半知機集族，後三頌半正付家事。此初也。</p>
<p>經「於此大眾<span class='note-inline'>(至)</span>恣其所用」。</p>
<p>贊曰：下三頌半正付家事。有五：初半頌初教發心。半頌退流生死。半頌化以二乘，或在人天彼方根熟，或在加行、無間兩道，或斷五下、五上分結二位之時，故言見子已二十年。或說得有學、無學果。一頌昔退大乘今得相遇，根機熟故。一頌正付。</p>
<p>經「子念昔貧<span class='note-inline'>(至)</span>得未曾有」。</p>
<p>贊曰：子獲得也。有為功德，名為珍寶。無為真如慈悲心等，名為舍宅。又識達本識當成鏡智，亦知一切三界眾生皆已舍宅及獲珍財，故生歡喜。</p>
<p>經「佛亦如是<span class='note-inline'>(至)</span>聲聞弟子」。</p>
<p>贊曰：下第三大段有三十頌半頌合說。中分二：初二十頌半頌昔不悕合，後有十頌頌今獲得合。初合中長行有五，不合中還見佛。今此頌中唯頌示大不悕合，餘略不頌。前長行中示大不悕有三，今此亦爾：初二頌頌初，知我樂小佛不說我得故不悕。次有八頌頌第三，但為菩薩說不正為我說故不悕。後十頌半頌第二，自得涅槃謂已滿足故不悕。此初也。未曾說言汝等作佛，於佛妙智我亦有分，但說我等得諸無漏是聲聞弟子，故我不悕。</p>
<p>經「佛勅我等<span class='note-inline'>(至)</span>當得成佛」。</p>
<p>贊曰：下有八頌頌第三，但為菩薩說、不正為我說，故不悕。中分六：初一頌佛勅，次一頌半我依佛教，次一頌他依我言，次一頌佛授他記，次一頌半正為菩薩、不為我說，後二頌法喻雙結。此初也。佛三業加，密勅令說般若等經。</p>
<p>經「我承佛教<span class='note-inline'>(至)</span>說無上道」。</p>
<p>贊曰：二我依佛教。</p>
<p>經「諸佛子等<span class='note-inline'>(至)</span>精勤修習」。</p>
<p>贊曰：三他依我言。</p>
<p>經「是時諸佛<span class='note-inline'>(至)</span>當得作佛」。</p>
<p>贊曰：四佛授他記。言「諸佛」者，顯一切佛法皆同，故非唯一佛。亦是過去曾於餘佛所受化故，不爾一佛云何言「諸」。故前說言「曾從諸佛聞方便所說法」。</p>
<p>經「一切諸佛<span class='note-inline'>(至)</span>說斯真要」。</p>
<p>贊曰：五正為菩薩、不為我說，故我不悕。</p>
<p>經「如彼窮子<span class='note-inline'>(至)</span>亦復如是」。</p>
<p>贊曰：法喻雙結。文意可知。</p>
<p>經「我等內滅<span class='note-inline'>(至)</span>都不欣樂」。</p>
<p>贊曰：下第三有十頌半頌第二自得涅槃謂已滿足故不悕。中分二：初二頌標自滿不悕，後八頌半釋。此初也。「內滅」者謂內自身滅諸煩惱、證得涅槃，唯能了此以為究竟，更無自餘外利他事，故不欣大。</p>
<p>經「所以者何<span class='note-inline'>(至)</span>謂是究竟」。</p>
<p>贊曰：下八頌半釋。中分三：初三頌半於佛境智起三解脫門觀，自謂滿足故不悕；次四頌自謂得道已報佛恩，雖為他說而自不悕；後一頌結佛不為說故不悕。此初也。初三頌空無相觀，後一頌半是無願觀。諸法皆空，空觀也。二我既無，何有生等故。次下說無生滅等六種所無，並無相觀。捨離貪著不貪一切，遂於佛智亦不貪求，是無願觀。由聞般若密意所說空無相願，遂錯悟解作此三觀自得涅槃，後作此解謂是究竟，故不悕大。</p>
<p>經「我等長夜<span class='note-inline'>(至)</span>報佛之恩」。</p>
<p>贊曰：二有四頌，自謂得道已報佛恩，雖為他說而自不悕。中分二：初二頌半謂報佛恩，次一頌半雖為他說而自不悕。此初也。驗此文意住有餘依涅槃迴心向大，非住無餘依涅槃界。</p>
<p>經「我等雖為<span class='note-inline'>(至)</span>永無願樂」。</p>
<p>贊曰：雖為他說而自不悕也。</p>
<p>經「導師見捨<span class='note-inline'>(至)</span>說有實利」。</p>
<p>贊曰：三佛不為說故我不悕。簡擇於我觀根未熟故見捨我，未曾勸進令修大乘說有實利，故我不悕。初「不勸」者據今生來，非曾不勸，久已勸故。</p>
<p>經「如富長者<span class='note-inline'>(至)</span>乃教大智」。</p>
<p>贊曰：上二十頌半頌合昔不悕。下有十頌，合今獲得有二：初三頌法喻對明，初教方便、後說真實；後七頌明我今獲得。此初也。一頌半喻，一頌半法。</p>
<p>經「我等今日<span class='note-inline'>(至)</span>得無量寶」。</p>
<p>贊曰：下七頌明今獲得。中分三：初一頌半總辨今得非先所望，次三頌始于今日方名得果體，後二頌半方名得果用。此初也。</p>
<p>經「世尊我今<span class='note-inline'>(至)</span>無上大果」。</p>
<p>贊曰：二始于今日方名得果體。初一頌總辨先得果非真、今得是實。「道」謂證智，「果」謂無為。後二頌今得果是實。由前因證於中初頌持戒因得報，後頌梵行滿得大果，皆以勝昔。</p>
<p>經「我等今者<span class='note-inline'>(至)</span>應受供養」。</p>
<p>贊曰：三方名得果用。初一頌得真實聲聞之名，利他用故；後一頌半得真阿羅漢稱，實福田故。即顯住小非真聲聞，亦非真是阿羅漢也。</p>
<p>經「世尊大恩<span class='note-inline'>(至)</span>誰能報者」。</p>
<p>贊曰：已上七十三頌半頌前長行。自下品之第三段有十三頌荷佛恩深。分二：初六頌半總明恩深難報，後六頌半別明所難報事。初中復二：初一頌半明佛慈悲深故難報，後五頌明行供養事而不能報。此初也。時長處廣行滿心勤，苦己利人情深叵答，昊天之恩蓋在於此。</p>
<p>經「手足供給<span class='note-inline'>(至)</span>盡心恭敬」。</p>
<p>贊曰：下五頌明供養事。中分二：初二頌六種內財不能報，後三頌四事外財并以起塔亦不能報。此初也。</p>
<p>經「又以美饍<span class='note-inline'>(至)</span>亦不能報」。</p>
<p>贊曰：四事外物不能報也。二頌四事，一頌結之。</p>
<p>經「諸佛希有<span class='note-inline'>(至)</span>隨宜為說」。</p>
<p>贊曰：下六頌半明所難報事。於中有三：初二頌半總明佛能為下劣事，於取相凡夫能隨宜為說；次二頌能知欲樂及勝解而為說法；後二頌能知根熟未熟為說三乘。此初也。藏報身之實德、顯化相之權形，隱妙理之玄宗、揚麁義之疎教，不居淨土、處此穢方隨逐凡夫，豈非難報。</p>
<p>經「諸佛於法<span class='note-inline'>(至)</span>而為說法」。</p>
<p>贊曰：二能知欲樂勝解而為說法也。「志力」者勝解故，不隨自意廣演玄微，乃遂他情唱斯方便，豈非難報。</p>
<p>經「隨諸眾生<span class='note-inline'>(至)</span>隨宜說三」。</p>
<p>贊曰：三能知根熟未熟為說三乘。或麁或細、或實或權，觀根初後以施為，豈非恩深而難報者也。</p>
</div>
<div class='div-pin'><a id='mulu26' />
<p class='h1'>藥草喻品</p><p>以三門分別：一來意，二釋名，三解妨。</p>
<p>來意有四：一者前為上根初周法說，鶖子法領，佛法述成，後方授記。今第二周既為中根喻說，四人喻領，今佛還為以喻述成，後方授記，故此品來。二者論說對治七慢中，第三有大乘人一向增上慢，言無別聲聞辟支佛乘。為對治此故說兩喻，前〈譬喻品〉為對治凡夫求人天妙果；次〈信解品〉為治二乘有學執我乘與如來乘等，不求佛乘。今此品為對治大乘人一向慢言無別二乘、唯有一乘。故彼論言「第三人者，令知種種乘異，諸佛如來平等說法，隨眾生善根種子而生牙故」。意顯一雨雖同，三草二木生長各異；佛教雖同，三乘、二聖發脩亦別，有為機器各各別故，亦有決定二乘者故，由機性殊稟潤別故。故《勝鬘》云：「攝受正法善男子堪荷四擔」，《涅槃》亦言：「我於一時說一乘一道，乃至弟子不解我意，說須陀洹等皆得佛道」，廣說如餘。依人運載，教等名乘。佛法雖同，機脩有異，故說此品。三者〈方便品〉初標智及門二皆甚深名為一乘。前〈譬喻品〉說乘有三、體唯有一，四人領解實一假三，會智慧深。今此會門，門即阿含，教同機異名會其門。如說四諦，三根俱聞，依蘊、處、界、緣起、三性，賴脩有異名曰三乘。故知教同而機異也，故此品來。四者十無上中云，第一為顯種子無上故說雨譬喻。十無上者並是七喻，三平等殘。然於其中有是文殘、有是義殘者，此是義殘非是文殘也。七喻之中已有雨喻，十無上內又更重說，仍名為殘。前說雨喻普潤三草，三草既別令知乘異。今說雨喻所潤三草之中形於二草，佛種名大草，自位相形加名二木，所望義別名為義殘。或是文殘，謂小中大草，文是雨喻破乘同病，諸樹大小隨上中下各有所受。此雨喻是種子無上，前後文別故是文殘。此大種子得雨滋潤，體用弘廣，後得果殊，故名無上。論引經言「不離我身是無上義，唯大乘有，名不離故。若種若現、若因若果雖皆不離大乘。」今顯大乘無漏種子以為因本，成佛身故。為顯此種子無上，故此品來。</p>
<p>釋名者，去疾神功名藥，稟潤之形名草。有藥非草、有草非藥、有草有藥、非草非藥；所喻亦爾。教、理、行、果俱名為藥。今取行藥稟教脩生，不取餘石藥，不能生長故。世出世種能生長者俱名為草，今取人天善種、三乘智因是藥之草，違害惡故；不取生死惡道種草，不稟正法而滋長故。意辨三乘種別，稟教成其異乘，不欲普明諸種，故以藥草為目。是藥即草，持業釋名。以別簡通，是藥之草，依主釋也。以此為喻，名藥草喻。若云，此品下明藥及草喻故名藥草喻，非藥即草者，豈一切草皆取喻耶？由此故知今說為善。此以二義為喻：一如草性異，稟雨滋其類別；三根本異，稟教成其三乘。二如草稟性各不相知；三根亦爾，不能知他五乘種異，謂乘無別，故以藥草為喻。</p>
<p>解妨難者，</p>
<p>問：</p>
<p style="margin-left:1em">論解七喻及十無上皆云雨喻，何故題品云藥草喻，不言雨喻品？</p>
<p>答：</p>
<p style="margin-left:1em">論說能滋之法以顯所喻，故以雨喻為名。經取能喻之體以破彼疑，故標藥草。倒者以乘無別為病，破者以機有別為破，故假所潤藥草以況所滋根性，由此不標雨為譬喻，亦不雙舉雨草二性為品。</p>
<p>問：</p>
<p style="margin-left:1em">此品亦言二木，何故不標草木品？</p>
<p>答：</p>
<p style="margin-left:1em">據實而言理應雙舉，但以正法之設本破生病，生有乘同之疾，故以草異破之；無上顯體尊高，未是破於生病，故以藥草為品，不以木等標名。草寬木狹、草小木大，顯通三乘不唯於大，顯潤生長不唯成熟。故有解云，藥者是雨，法藥能滋；草者是機，所滋生性；以藥喻法、以草喻機，二既雙彰，便無難矣。文雖不然，理亦何爽。又前譬喻品有所厭火宅、所欣三車，二合譬喻但可總言；此以所潤機殊、破彼執一之病，故唯以藥草為喻。</p>
<p>經「爾時世尊<span class='note-inline'>(至)</span>說不能盡」。</p>
<p>贊曰：此品之中大文分三：初讚印，次「迦葉當知」下陳述，後品末二頌結成說實為授記之漸。此初也。先讚印，後更歎訝。言合理故善哉，義契真故印。顯彼所言尚未窮德，故更自歎佛同長者，以小可喻於大。汝同窮子聖德微，亦許同，故讚且印。「誠」信也敬也。信如所言，敬如說故。佛德難思，說之叵盡。</p>
<p>經「迦葉當知<span class='note-inline'>(至)</span>不虛也」。</p>
<p>贊曰：下陳述。分二：初長行，後偈頌。初文有二：一陳說，二結成將臨，偈云「如來知是一相一味」下是。初中有三：一法述，二喻述，三合述。法中有四：初佛興於世，二法利群生，三受道有殊，四不能自達。此初也。於法自在，所說不虛，故興於世導利含蠢。</p>
<p>經「於一切法<span class='note-inline'>(至)</span>一切智地」。</p>
<p>贊曰：二法利群生。以大悲智，方便善巧離名相法能善說之，以利群生。所說之理亦契至於佛智境地，說合證故。「到」者至合之義，或教順於理、理順於行、行順於果，故言到於佛果地也，以此普滋所應化故。</p>
<p>經「如來觀知<span class='note-inline'>(至)</span>通達無礙」。</p>
<p>贊曰：三受道有殊。由識空有法之所歸究竟真性，及知眾生心行所趣，故能令彼各得生長。《無垢稱經》云「有無所趣，意樂所歸」，故所歸趣即是三性，究竟歸趣故即真如，心所趣者即是所欣遍趣之行。於理智中達之無礙，或由佛達法及眾生心行，故能受道令三乘別。</p>
<p>經「又於諸法<span class='note-inline'>(至)</span>一切智慧」。</p>
<p>贊曰：四不能自達。佛於諸法能究竟盡，故能識根性，初與三乘、後示眾生佛之智慧。眾生不爾，何理能知自性他性？下喻及合皆有此勢，故作四科。又有釋言，法述有二：初總明於法自在所說不虛，後「於一切法以智方便」下別顯不虛。別顯不虛中有四：一能開菩提、涅槃二體，開曉眾生之心，「以智方便而演說等」是；二能顯真如以示眾生，「法之所歸」是；三能悟菩提智故，「以悟眾生通達無礙」是；四自曾能入亦令他入，「示一切智慧」是。雖作此解，順上一乘觀此下文乃成別意。又別顯不虛四者：一窮法實性，二能知空有，三知生心樂，四能示權實。「以智方便」等者，法實亡言，以言顯說名智方便。此智方便所說之法雖非即真，然與佛智所證之法亦復無別。「地」者依止，佛智所觀依止之處，真境名地。意言佛說真、俗諦理，合契到於佛智境地，體無異故、合實法故。或教能順理、理能順行、行能順果，故到佛地，一切智者是佛智故。「如來觀知」等者，此能知空、有諸法所歸，謂遍計所執、依他、圓成三性法也。或所歸趣者即真如理，諸法究竟所歸處故。「亦知眾生深心所行」者，謂知心行及彼深心之所樂行，即是眾生心及所遍趣行達之無礙。「又於諸法」等者，既達諸法究竟明了，故能顯示眾生智慧，三權一實令生欣證。此上意言，所說契智境識法空有性，解生心行所應學道，故能示眾生佛之智慧令其歸入。由此四義所說不虛，所說不虛故佛智無邊。汝何能說？佛知諸法、識眾生心，故能初權後說實法，眾生稟之成五乘別。眾生無是功德智慧，不識法體及眾生心，云何能知法之權實而執三乘無有差別。</p>
<p>經「迦葉譬如<span class='note-inline'>(至)</span>名色各異」。</p>
<p>贊曰：下喻說。中分二：初總喻，後別喻。此初也。「土地」已前喻能有所生，已下喻所有。「三千大千」彰所依器，一佛化境。於中有四：一山，《玉篇》「艮為山，山，產也，宣氣散生萬物」。二川，貫穿通流，水也。三谿，《爾雅》「水注川曰谿」。四谷，古鹿反，《玉篇》亦餘玉反，水注谿曰谷。《說文》「泉之通川曰谷」。喻大千中有四生類。此等土地所有之中，卉即三草、木即二木。「卉」音許貴反，百草總名，亦眾也。卉及木皆有藂、林，意顯草木各有眾多。此雖眾多，就中世出世善法種子喻於藥草。五乘種子體類各別如種類若干，相用有殊如名、色各異。色者形貌亦色類義。</p>
<p>經「密雲彌布<span class='note-inline'>(至)</span>大千世界」。</p>
<p>贊曰：下別喻。有四：一法王出世喻，二說教普滋喻，三稟潤各異喻，四不自覺知喻。「密雲彌布」是初喻也。「遍覆」以下是第二喻。化身隱實，八相漸現潛為廣利，如雲密而彌布，非卒暴雲，不為災故。雲有十德，頌中自釋。一化佛化三千大千同時出現，聲亦遍彼，故言遍滿大千世界。</p>
<p>經「一時等澍<span class='note-inline'>(至)</span>及諸藥草」。</p>
<p>贊曰：下第三段稟潤各異喻。有二：初一雨所滋，後稟潤各異。初文有三：一總標，二橫滋，三竪長。此初也。「一時」者，應機熟故。「等澍」者，一音演說各隨解故。「澍」音之戍、時遇二反，時雨也。今從初反。其澤普洽，利滋同故。「洽」音候交反，霑也遍徹也，調和遍灑之義。卉木林藂，喻如前釋。「藥草」喻善根。</p>
<p>經「小根小莖<span class='note-inline'>(至)</span>大枝大葉」。</p>
<p>贊曰：此橫滋也。三乘性異，破乘同病，根性有三，故分三種。《涅槃經》云：「譬如病人有其三種，一若遇良醫及以不遇，決定可差」，即此大草。「二若遇即差，不遇不差」，即此中草。「三若遇不遇定不可差」，即此小草。此三乘中各有稟教、理、行、果四而生長者，故皆說有根莖枝葉。依教證理、依理起行、依行得果，如根莖等生次第故。又依勝劣果、行、理、教如次配之。又解此三之中皆有四法：一種性，二發心，三修行，四得果。此四通三，如次配之，橫名三乘、竪名四類，類依性有故說為橫。亦有說四，即是勝解、見、脩、無學，此義不遍，小草中有，故不取之。</p>
<p>經「諸樹大小<span class='note-inline'>(至)</span>各有所受」。</p>
<p>贊曰：此竪長也。論唯說大木不離我身，是種子無上義。大草中分大小樹，不退位前名為小樹，不退位後名為大樹。此有二義：一云，七地以前名為小樹，八地已上名為大樹，具四不退故。准下頌文但於二木分上中下，故合二木以分三品，謂五地已前名下，創得三摩跋提樂意生身故；六七八地為中，得覺法自性意生身故；九十二地名上，得種類俱生無作行意生身故。有義不然，初地已前是何品攝，豈非小木？若依此義，初地已前名下，純有漏修故；初七地名中，有漏、無漏二雜修故；八地已後名上，純無漏修故。二云，初地已前名小樹，初地已上名大樹，證不退故。大小二樹各有下中上者，十住、十行、十迴向為小樹三，十信即是初發心住攝，四決擇分善根即第十迴向攝。由此《華嚴》但說三十位、不說十信，發心住中成八相故。亦不說四善根，法界無量迴向中住四觀故。但說舍利弗修道經六十劫退，即是至第六住滿、未入第七不退住中，故知十信更無別位，由此但說三十三阿僧祇。地前為三，不說四故。《對法》等說，初劫滿已修四善根，不說時長，別劫修故。故四善根十迴向攝。大樹三者，初二三地名下，相同世間故；四五六地名中，方同出世故；七八九十地名上，超過世間二乘道故。若說三草皆有下中上者，小草之中，說人為下、欲天為中、色天為上。中草三者，七方便為下、聖有學為中、無學名上。前是橫貫三乘，今乃竪通三位。</p>
<p>經「一雲所雨<span class='note-inline'>(至)</span>華菓敷實」。</p>
<p>贊曰：稟潤各異也。能滋教一，所滋卉木各有差別。「生」喻初心，「長」喻後習，「華敷」喻聞教修行，「菓實」喻證理得果。「敷」音撫夫反，開也陳也。由各受潤，隨其種性生長華菓各各不同，以教對理而忘其機，或以教對後不定性等成熟之根，名為一雨亦名一音，所說理法唯一相故，退性究竟並作佛故。以教對機忘其理法，或對初機未成熟位，而有所運，名為三乘，亦名三車。隨彼機宜，初傍引法說而有三，故以教含行名為三藏，詮戒、定、慧行差別故。若以教含理、對機而說，名為二藏，謂菩薩、聲聞藏。《阿闍世王經》亦名三藏，謂菩薩、獨覺、聲聞藏也。今以教對理及後機一，名一雲雨，滋彼三機稱其種性名為三乘。現理有所對之機，明乘有異。教對機、理以明攝義立其藏名，將顯理之教以運載機，立其乘稱。是二差別。</p>
<p>經「雖一地所生<span class='note-inline'>(至)</span>各有差別」。</p>
<p>贊曰：下第四不自覺知喻。三乘種性依一真理、一地所生，依一佛教、一雨所潤。如諸草木稟潤雖別，不自覺知，亦不知他稟潤生長。此解似疎，尋合當悉。</p>
<p>經「迦葉當知<span class='note-inline'>(至)</span>如大雲起」。</p>
<p>贊曰：下第三合述。亦四，一一有二，初皆舉法，後皆喻合。此合法王出世也。</p>
<p>經「以大音聲<span class='note-inline'>(至)</span>大千國土」。</p>
<p>贊曰：此第二合說教普滋。不但身遍，聲亦遍故。</p>
<p>經「於大眾中<span class='note-inline'>(至)</span>佛世尊」。</p>
<p>贊曰：下第三合稟潤各異。有二：初法說，後喻合。初中有四：一自標召集，二他聞普至，三佛應導利，四生聞獲益。初中有二：初自標唱，後召他集。標唱有三：一唱德號，二唱利用，三唱知見。此初也。</p>
<p>經「未度者<span class='note-inline'>(至)</span>令得涅槃」。</p>
<p>贊曰：此唱利用。能滿四願。「度」者離越義。「解」者斷修義。一未離苦者願令離苦，二未斷惡修善者願斷惡修善，三未得安樂者願得安樂，四未成佛得涅槃者願成佛得涅槃。《瓔珞經》說「知苦、斷集、證滅、修道為四弘願」，亦即是此。此中四種，苦、集、道、滅如次配之。</p>
<p>經「今世後世<span class='note-inline'>(至)</span>說道者」。</p>
<p>贊曰：此唱知見。有三：一唱三明，二唱二智，三唱三法。知今後世，唱三明也。已見名今，現去皆今故。一切知是真智，一切見是俗智。或初是二智，後是五眼。知、開、說者，知諸境、開諸行、說諸果。知正邪、開善惡、說斷修。又知大乘、開獨覺、說聲聞。又異生、有學、無學。又邪、正、不定三聚，三根、三科、三世、三寶、三毒、三德、三界、三漏等。又識生死、示邪正、說通塞。又悟知諸道、能略開、能廣說。如次配之。道有一種，謂一乘一道；有二道，善惡趣、世間出世間。乃至十業道等，皆如理知。</p>
<p>經「汝等天人<span class='note-inline'>(至)</span>為聽法故」。</p>
<p>贊曰：上標唱，此召集。</p>
<p>經「爾時無數<span class='note-inline'>(至)</span>而聽法」。</p>
<p>贊曰：第二他聞普至。</p>
<p>經「如來于時<span class='note-inline'>(至)</span>快得善利」。</p>
<p>贊曰：第三佛應導利。為利說大乘，為鈍說二乘。為利說二草，為鈍說小草。為精進說修行，為懈怠說十念生西方等。</p>
<p>經「是諸眾生<span class='note-inline'>(至)</span>漸得入道」。</p>
<p>贊曰：第四生聞獲益。有二果：一世間果，現世安穩、後生善處，如法以理受於果報，不行非法，名以道受樂。二出世果，離障入道。或無種性令得前果，有種性者令得後果。又菩薩道有二：一增上生道，二決定勝道。隨次應知。斷二障故，任力得道。</p>
<p>經「如彼大雲<span class='note-inline'>(至)</span>各得生長」。</p>
<p>贊曰：此合前法稟潤各異。</p>
<p>經「如來說法<span class='note-inline'>(至)</span>不自覺知」。</p>
<p>贊曰：下第四合。有二：初法、後喻。法中初標、後釋。此標也。初佛說，後生聞。「一相」者，無異相故、無相相故。《大般若》七十三說：「諸法皆同一相，所謂無相」。《無量義經》云：「常說諸法不生不滅、無此無彼、一相無相」。「一味」者，一無漏味。勝資益味，無別體故。《勝鬘經》云：「一相一味，謂明解脫味」。雖說種種諸法不同，究竟皆歸一真如相、一無漏味，歸實性故。何者是一相一味之體？謂解脫惑、業、苦相，離所知障分別之相。不同無漏有為起盡體寂滅相。所說諸法究竟不離涅槃智性，能達此者竟究至於一切種智得菩提故。又佛所說理唯一相，究竟順契中道智故。眾生聞之，隨順受持、讀誦、脩行，得成三草二木差別，不自覺知。</p>
<p>經「所以者何<span class='note-inline'>(至)</span>種相體性」。</p>
<p>贊曰：下釋前標。有三：初明總知，次明別知，後結佛知、眾生不知。此初也。種相有為類別，體性無為理本。又心行作用為種相，心法體性名體性。</p>
<p>經「念何事<span class='note-inline'>(至)</span>得何法」。</p>
<p>贊曰：此明別知。有四：一三慧所緣，二三慧行相，三三慧體，四以何行得何果、以何教得何理。此四類法皆佛所知，但說藥草，故唯說此不說知餘。</p>
<p>經「眾生住於<span class='note-inline'>(至)</span>明了無礙」。</p>
<p>贊曰：此結佛知、眾生不知。「地」謂種子，或是心等行相體性總名為地。不同前地，彼謂一真。彼說佛教，名為一雨。一真法界，名為一地。其中四生，名卉木等。三乘五乘、有性無性，佛悉知之，眾生不知。</p>
<p>經「如彼卉木<span class='note-inline'>(至)</span>上中下性」。</p>
<p>贊曰：舉第四喻，合成前法。</p>
<p>經「如來知是<span class='note-inline'>(至)</span>一切種智」。</p>
<p>贊曰：陳述。有二：上陳說訖，下結成前。有二：初明佛知深、為生淺說，後讚成迦葉能解深義。此初也。「終歸於空」已前明佛知深，空之性故。體即真如，非空不空。「觀眾生心」已後為生淺說能契深理。二障雙圓便成種智，將護彼意不即為說一切種智，且說二乘，故佛與聲聞由此成異。</p>
<p>經「汝等迦葉<span class='note-inline'>(至)</span>難解難知」。</p>
<p>贊曰：此讚成迦葉能解深義。初標、後釋。</p>
<p>經「爾時世尊<span class='note-inline'>(至)</span>說種種法」。</p>
<p>贊曰：下頌合有五十四頌半，其五十二頌半重頌前義，後之二頌入品第三段結成說實為授記之漸。初中分二：初五十一頌頌前陳述，後一頌半頌前結成。陳述之中復分為三：初四頌頌前法述，次十頌半頌前喻述，後三十六頌半頌前合述。初中有二：初三頌頌前第一佛興於世，是諸法之王，所說不虛；後之一頌頌第四不能自達。初中有三：一標法王所說不虛，二明如來說法希有，三重成前說。此初也。「破有」者，能破一有，謂三界，為一業有之所有故。或破二有，本有、中有。或破三有，即是三界。或破四有，謂生有、死有、中有、本有，新翻經論名前時有。或破五有，即是五趣。或破七有，謂五趣、業有、中有。或破九有，謂即九地九有情居。或破二十五有，頌曰：</p>

<div class="lg regular" style="margin-left:1em;"><div class='lg-row'>「四域四惡趣，　梵王六欲天，</div>
<div class='lg-row'>無想天淨居，　四空及四禪。」</div>
</div><p>或破有者，執有三乘無別體心。或此頌中初句法身，次句報身，下半化身。</p>
<p>經「如來尊重<span class='note-inline'>(至)</span>不務速說」。</p>
<p>贊曰：此明如來說法希有。「默」者緘默。「務」者趣疾、怱遽、專好。緘默一三實權之妙，不樂趣疾、怱遽、專好，急即陳述，必待生機方可說故。</p>
<p>經「有智若聞<span class='note-inline'>(至)</span>則為永失」。</p>
<p>贊曰：此成前說。恐有疑悔，為永失故，不好速說。</p>
<p>經「是故迦葉<span class='note-inline'>(至)</span>令得正見」。</p>
<p>贊曰：此頌第四不能自達。由佛明了究盡諸法、知眾生根，隨他欲樂勝解等故，為他說法令得正見，而諸眾生不能自知上中下性。文因前起，稱是故言。</p>
<p>經「迦葉當知<span class='note-inline'>(至)</span>如可承攬」。</p>
<p>贊曰：下第二段有十頌半頌前喻述。分三：初三頌合說初二喻，法王出世喻、說教普滋喻；次六頌半頌第三稟潤各異喻；後之一頌頌不自覺知喻。初中有二：初一頌總頌前二喻，後二頌別釋雲德。猶如大雲起於世間，初喻也。遍覆一切，第二喻也。頌雲有七德：一慧雲含潤，如慈心龍起雲含雨七日住，待農夫作了方始下雨。喻佛慈雲內含萬德，待生機而降跡，應器熟而宣揚。二電光晃耀，喻化導明。身光智光遍照一切。「晃」音胡廣反，光也。「曜」音弋笑反，照也。三雷聲遠振遠驚群生，喻佛出生諸魔恐怖。四令眾悅豫。「豫」喜逸也。眾喜雲興，悅當蔭覆，喻見佛出欣將說法舟航五趣。五日光掩蔽，喻除煩惱。《華嚴經》說掩邪見日故。六地上清涼，喻令有情居生死地得涅槃故。七靉靆垂布，如可承攬。有解靉者昧義，靆者黑色。「愛」「逮」音同，昧闇黑色，故名靉靆。又《廣雅》「靉靆猶翳薈」。「翳薈」，雲興盛貌。《通俗文》「雲覆日為靆靉」。喻佛降靈，慈悲興盛，作大模軌，令生欣樂，當得作佛，故如承攬。承攬乃是可得之狀。「攬」音盧敢反。若手取作「掔」。《說文》作「攬，撮持得也」。菩提雖復不可以身心得，如可似得，非正得也，以智證故。今更加三：一次前文說起於世間，悲四生故。二龍能起之，法報二身現此化故。三能澍甘雨滋潤萌牙，喻能說法益一切故。并經有十。</p>
<p>經「其雨普等<span class='note-inline'>(至)</span>率土充洽」。</p>
<p>贊曰：下第二段有六頌半，稟潤各異。有三：一頌雨功能，次二頌半所滋長體，後三頌所滋長用。此初也。《涅槃經》說：「佛於眾生不觀種性乃至下賤僮僕，唯觀眾生有善心者即便慈念，如師子兒殺於香象，殺兔亦爾」，不生輕心故名普等。「四方俱下」，遍四生故。「充」滿、「洽」霑灑也。</p>
<p>經「山川險谷<span class='note-inline'>(至)</span>藥木並茂」。</p>
<p>贊曰：此明所滋之體。初一頌總，次一頌半別滋種性。「百穀」者，「穀」續也。楊泉《物理論》云：「梁者黍稷之總名，稻者粇糯之總名，薺者眾豆之總名。三穀各二十合為六十，蔬菓之實助穀各二十，凡為百穀。故《詩》曰『播厥百穀』。《周易》『百穀麗于地』是也。」百穀、甘蔗、萄葡三事，以喻中大二草三乘，有種性故。「蔗」音之夜反，「萄」音徒刀反，或作「桃[王*匋]」。張騫西域使還，得安石榴、葡桃、胡桃。《廣志》云「葡桃有白黑黃」。此是小草無種姓人，得生人天。如乾地普洽，無出世種故。總結上云三乘藥草、大小二木有種姓者，因此雨故普得滋茂。此依別義以配其喻。亦有本言山川險谷，其苗稼者即是百穀。《說文》「草生於田曰苗」。《蒼頡》、《玉篇》「禾之未秀曰苗」，苗而不秀是也。禾之秀實曰稼，莖即為禾；又云在野曰稼。前解苗、稼為異，喻因、果別；後解苗即是稼，但喻總穀。</p>
<p>經「其雲所出<span class='note-inline'>(至)</span>皆得鮮澤」。</p>
<p>贊曰：此明所滋長用。有二：初二頌稟閏生長，後一頌稟閏鮮澤。上中下等三品不同唯在樹中，稱其大小者，大小二木並有三故。根莖枝葉四義如前，此等各有華之與菓、皆有光色，外作用故。華總喻因，菓總喻果，餘文可知。</p>
<p>經「如其體相<span class='note-inline'>(至)</span>而各滋茂」。</p>
<p>贊曰：此頌第四不自覺知。所閏是一，稟教同故；而各滋茂，有差別故。三乘眾生竟不自覺所得功德，故知三乘實有差也，智有異故、如三草故、如二木故。</p>
<p>經「佛亦如是<span class='note-inline'>(至)</span>諸法之實」。</p>
<p>贊曰：下第三段有三十六頌半頌前合說。文分為二：初二頌頌初二合，餘三十四頌半頌前第三稟[門@壬]各異合；不頌第四不自覺知合。此初也。</p>
<p>經「大聖世尊<span class='note-inline'>(至)</span>及涅槃樂」。</p>
<p>贊曰：下第二段三十四頌半頌稟閏各異合中長行有四，今此唯三：初四頌半自標召集，次九頌佛應導利，後二十一頌生聞獲益；唯無第二他聞普至。初中有二：初三頌半標，後一頌召。此初也。雖有種性，未曾聞法，乏法名為枯槁。「槁」亦枯也。</p>
<p>經「諸天人眾<span class='note-inline'>(至)</span>覲無上尊」。</p>
<p>贊曰：此召也。</p>
<p>經「我為世尊<span class='note-inline'>(至)</span>解脫涅槃」。</p>
<p>贊曰：下第二段有九頌，佛應導利。中有五：初二頌佛說勝法，次一頌為大乘因，次二頌半平等說法，次一頌半專為利益，後二頌不簡好醜。此初也。正法味甘、能療煩惱之疾，故喻甘露。</p>
<p>經「以一妙音<span class='note-inline'>(至)</span>而作因緣」。</p>
<p>贊曰：二為大乘因。設說二權，皆為大乘一切種智故。</p>
<p>經「我觀一切<span class='note-inline'>(至)</span>眾多亦然」。</p>
<p>贊曰：三平等說法。物我斷故，無有彼此。愛憎斷故，無怨親心。不慳法故，我無貪著。不嫉妬故，亦無限礙。故為一多平等說法。即亦前云「若人信歸佛」，偈意同也。</p>
<p>經「常演說法<span class='note-inline'>(至)</span>如雨普閏」。</p>
<p>贊曰：四專為利益。去來坐立，佛三威儀，略無臥也，利樂時故。或去謂示入涅槃，來謂示成正覺，坐謂說法利生，立謂待生機熟；終不疲勞生於厭怠，慈悲深故。</p>
<p>經「貴賤上下<span class='note-inline'>(至)</span>而無懈倦」。</p>
<p>贊曰：五不簡好醜。不擇種姓貧富貴賤，但觀善根即為說法，如殺兔等。</p>
<p>經「一切眾生<span class='note-inline'>(至)</span>住於諸地」。</p>
<p>贊曰。下第三段有二十一頌，生聞獲益。分三：初九頌半法喻合說稟閏有殊，性異；次三頌半法喻合說稟閏滋茂，因異；後八頌法喻合說稟閏成實，果異。初文有二：初八頌法，後一頌半喻。初文復二：初一頌總標，後七頌別顯。此初也。「住諸地」者，謂三乘十地，謂乾慧地、種性地、八人地、具見地、薄地、離欲地、已辦地、獨覺地、菩薩地、如來地。既下別說三草，故此前說三乘共行十地。或凡夫地、有學地、無學地、菩薩地、如來地。或此所說三乘之地，即是無性、二乘種性、及大乘性，隨彼分位即名為地。</p>
<p>經「或處人天<span class='note-inline'>(至)</span>是上藥草」。</p>
<p>贊曰：下七頌別顯。中分二：初四頌三草，後三頌二木。此初。有三：一頌小草，二頌中草，一頌大草。無種姓人與人天樂，名為小草。《善戒經》云「無種姓人但以人天善根而成熟之」。或七方便亦名小草，二乘名中草，菩薩名上草，亦即《勝鬘》所荷四生。無聞非法眾生即小藥草，中間二乘即中藥草，菩薩即是大藥草，即是《涅槃》三病人也。</p>
<p>經「又諸佛子<span class='note-inline'>(至)</span>名為大樹」。</p>
<p>贊曰：此明二木。初一半小，後一半大。即於大草分為此二：地前為小木，伏疑決定，知作佛故；十地名大木，得二利故、證不退故。非行不退，義准二乘，未成無學亦名中草。三意生身據決定者，唯說無學，迴心已後受變易生，位決定故。不同有學，故此不論。未入聖位及無種姓可名小草，准此地前不名小木。若爾，何攝？故前解善。或七地前名為小木，八地已後名為大木。此言不退，行不退故。一切菩薩名大草者，《智度論》云：「譬如雷震，小鳥聞之悉皆驚怖，孔雀聞之即為舞踏」，故名大草。因釋二木分位不同，諸經論中說得菩提理不一准。《大般若》第七十四說五種菩提。《金剛般若》云：「實無小法得佛菩提。若有小法得菩提者，燃燈佛則不與我授記」。復有教言，初發心時便成正覺。此經下言「八生乃至一生當得菩提」。亦有說言，三大劫脩方登正覺。諸師於此眾義不同。《瑜伽論》說：「劫有二種，一日月歲數」，即此論說晝夜月時年。「二阿僧祇劫。諸能超者唯超前劫。無超後者」。故依此義，若據無為、真如、無相，實無小法可得菩提，《般若經》宗說無為故。初地菩提發心便證，此證發心，非如種性發心。與此經同，八生乃至一生當得。或此經中據證發心，論解證得初地菩提，故其初發心即登正覺者，種性發心菩提因故。三大劫脩得菩提者，無上菩提、果滿菩提，大劫脩故。亦不相違。佛果廣大非小因成，若更異思深乖正道。故《涅槃》言「說佛難成與速授記，說佛易成與遲授記」。</p>
<p>經「佛平等說<span class='note-inline'>(至)</span>所稟各異」。</p>
<p>贊曰：此喻說稟閏有殊，性異。</p>
<p>經「佛以此喻<span class='note-inline'>(至)</span>漸增茂好」。</p>
<p>贊曰：下三頌半法喻合說稟潤滋茂，因異。初一頌半喻所說少如海一滴，後二頌法喻合說滋茂因異。「滴」下歷反，《通俗文》「靈滴謂之凝」。《切韻》作「滴」。有作「渧」，丁計反，水下也，非此義。</p>
<p>經「諸佛之法<span class='note-inline'>(至)</span>普得具足」。</p>
<p>贊曰：下有八頌，法喻合說稟閏成實，果異。有二：初六頌半法說，後一頌半喻說。初文有三：初一頌總頌能令得果滿足，亦是別頌令小草果滿；次二頌中草；後三頌半大草。此初也。「世間充足」謂人天滿。</p>
<p>經「漸次脩行<span class='note-inline'>(至)</span>各得增長」。</p>
<p>贊曰：明中草也。因人天生漸得道果，二乘滿也。</p>
<p>經「若諸菩薩<span class='note-inline'>(至)</span>而得增長」。</p>
<p>贊曰：明大草也，大草即二木。初一頌半小木，後二頌大木。</p>
<p>經「如是迦葉<span class='note-inline'>(至)</span>各得成實」。</p>
<p>贊曰：此喻合前稟[門@壬]成實，果滿。</p>
<p>經「迦葉當知<span class='note-inline'>(至)</span>諸佛亦然」。</p>
<p>贊曰：此第二段頌前結成。我同諸佛初權後實，汝等信受故極希有。</p>
<p>經「今為汝等<span class='note-inline'>(至)</span>悉當成佛」。</p>
<p>贊曰。品第三段結成說實為授記之漸。聲聞所行成佛遠因，故是菩薩所行方便之道。論云「汝等所行是菩薩道者，謂發菩提心。退已還發者，前所修行善根不滅，同後得果。」故二乘脩是大乘之遠方便因，名菩薩道。</p>
</div>
<div class='div-pin'><a id='mulu27' />
<p class='h1'>授記品</p><p>以三門分別：一來意，二差別，三釋名。</p>
<p>來意有二：一鶖子上根，聞法說而悟解，佛即為記；四人中性，聞喻說而方解，故佛與記。二論云：「為三種無煩惱人染慢，說三平等。初說乘平等，故與授記。上來佛說乘體有異，便有無學執乘定異，為此記別，顯乘平等，故此品來。」如〈譬喻品〉已釋。</p>
<p>差別者，可記法有三：一體性是有，二勝有當果，三勝人勝理、大因大果。體性有者可記，無者不可記，如十四不可記。理事本無，故不可記。問有體者可為之記。《華嚴經》說，有始無始是無記，佛不為答。有一比丘問十二因緣自作他作？無明自起是無始義，名為自作；更從他起是有始義，名為他作。佛種種訶，如人為毒箭所中，但應請醫拔之，不須問其箭之所以。故有體者可記，無者不可記。勝有當果者可記，無者不可記，如善不善法。《成唯識》云「記謂善惡」，有殊勝自體及當果可記故名為記，無記不然，故不可記。勝人勝理大因大果者可記，非者不可別記，即記別經記弟子生死者，勝人故；記深密義者，勝理故；記當成佛者，大因大果故。其劣人劣理小因小果者名不可記。今此乃是此第三中大因大果，故為之記，非前二全、後一少分。又此授記差別有多，或記一種，謂十二分教中授記經。或說二種，《涅槃經》說「若有聞說，隨順樂入，速得成佛；心生輕賤，授以遲記。若言佛道難得，久受勤苦然後乃成，為此人故授以速記。又善根熟者授以速記，善根未熟授以遲記。厭惡生死、欲早證菩提，智增上者，授以速記；樂處生死化度眾生，悲增上者，授以遲記。」又有二種：一總記，二別記。《智度論》有三：一自知他不知，為利自故不為利他；二他知自不知，為利他故；三自他俱知，行二利故。又有四種，如前已說。或說五種，即此經中如來自記。或說六種，並如前〈譬喻品〉初說。</p>
<p>釋名者，「授」音承秀反，為也、與也、付也。「記」者，決也、別也、驗也、識也。為決了當果，為分別其當來果相，與驗其因、記識當果，故名授記。此品明彼事，故名授記品。</p>
<p>經「爾時世尊<span class='note-inline'>(至)</span>無量大法」。</p>
<p>贊曰：此品之中大文分二：初為四人現前記別，後品末有二頌半標當授記，為第三周說法之由。初復有二：初為大迦葉記，後為三大聲聞授記。初文又二：初長行，後偈頌。前長行有二：初因記，後果記。此初也。外遇良緣、內修妙行。「覲」見也。如文可知。然觀上下授記之人，應為四句：一在小無勝劣，在大即有之。如五百弟子同是無學，故小無勝劣；前後成佛轉次授記，故大有勝劣。二在小有勝劣、在大無勝劣，如學、無學人。在小，學與無學勝劣有殊；同時成佛故，在大無勝劣。三小劣而大勝，如阿難在學地得預流果，在羅睺前成佛。四小勝而大劣，如羅睺是無學，在阿難後成佛。今此四人不依根性，論位次者在小無勝劣，同無學故在大有勝劣。迦葉覲三百萬億佛，須菩提覲三百萬億那由他佛，迦旃延初覲八千億佛、後二萬億佛，大目揵連初覲八千諸佛、後值二百萬億佛。供養諸佛多小不同，故知作佛亦有前後。《涅槃經》說：「第四依菩薩供養八恒河沙佛」，今說小者，退心之人非樂廣行，且就一地位遇佛多少而與授記，非但爾所。亦不相違。今以此准《涅槃經》說「須陀洹人八萬劫到，乃至阿羅漢二萬劫到」者，以根性齊、修行遲速相似者說，不約根異行殊者說。今以根、行、利鈍、遲速故成四句，不爾義旨極為相違。</p>
<p>經「於最後身<span class='note-inline'>(至)</span>佛世尊」。</p>
<p>贊曰：果記有七。此記自體。覩豪光而生明慧，聽法義而瑩金光，況久修因金光自飾，故名光明。</p>
<p>經「國名光德<span class='note-inline'>(至)</span>二十小劫」。</p>
<p>贊曰：此有三。一國名，以光為德故；二劫名，眾行莊嚴故；三壽量。</p>
<p>經「國界嚴飾<span class='note-inline'>(至)</span>周遍清淨」。</p>
<p>贊曰：此中有六。一土相，有七：一雜嚴，二無惡，三平正，四寶地，五樹，六繩，七華。准前鶖子，知因識果。「礫」沙也、小石也。「坑」虛也、塹也。或作「硎」，坎陷也、小壘也。「堆」聚土也。「阜」陵也。《玉篇》「高平曰陵，大陵曰阜。土也、肥也、厚也、長也。」</p>
<p>經「其國菩薩<span class='note-inline'>(至)</span>皆護佛法」。</p>
<p>贊曰：此中有二。一眷屬，二無魔。迦葉性、行調順，頭陀學戒，不慢於人、不壞善事，故雖有魔，皆護佛法。</p>
<p>經「爾時世尊<span class='note-inline'>(至)</span>當得作佛」。</p>
<p>贊曰：下十二頌半。分三：一頌半標告，十頌半頌記，半頌結之。此初也。</p>
<p>經「而於來世<span class='note-inline'>(至)</span>無上之慧」。</p>
<p>贊曰：下頌記。十頌半中分二：初二頌半頌因記，後八頌頌果記。此初也。</p>
<p>經「於最後身<span class='note-inline'>(至)</span>無有丘坑」。</p>
<p>贊曰：下果記。中有四：初半頌自體，三頌土相，三頌眷屬，一頌半壽量。此初二也。土相有八：一無惡，二地，三樹，四繩，五香，六華，七莊嚴，八平正。其香一種，長行所無。戒香因具，故果多香。萬行滿脩、莊嚴亦足，然與長行前後不同。</p>
<p>經「諸菩薩眾<span class='note-inline'>(至)</span>不能數知」。</p>
<p>贊曰：此眷屬也。一頌半菩薩，一頌半聲聞。</p>
<p>經「其佛當壽<span class='note-inline'>(至)</span>其事如是」。</p>
<p>贊曰：初一頌半壽量，後半頌結之。</p>
<p>經「爾時<span class='note-inline'>(至)</span>目不暫捨」。</p>
<p>贊曰：下第二段三人授記中初請、後授。請中初長行請儀軌，後頌正請。此初也。「悚」者怖也、懼也。「慄」者戰也、謹也、敬也、戚也。心求記果不敢專輒，既怯威嚴所以戰懼。</p>
<p>經「即共同聲<span class='note-inline'>(至)</span>除熱得清涼」。</p>
<p>贊曰：下七頌分三：初二頌讚請，次四頌喻請，後一頌結請。此初也。初一頌讚，後一頌請。</p>
<p>經「如從飢國來<span class='note-inline'>(至)</span>然後乃敢食」。</p>
<p>贊曰：下喻請。分二：初一頌半喻，後二頌半請。此初也。小乘匱乏大乘之法，名為飢國。佛之一乘，名為王膳。今者得聞，名為忽遇。疑<span class='corr'>己</span>無分不敢脩行，名未敢食。佛與授記，名得王教。因授記後領納大乘，修行大行欣當作佛，名方敢食。</p>
<p>經「我等亦如是<span class='note-inline'>(至)</span>爾乃快安樂」。</p>
<p>贊曰：此請也。聞佛音聲說一乘理，總言我作佛，如見王食。未蒙別記，受領脩行欣當佛果，名未敢食。蒙別授記，如蒙王教。即望脩行欣當作佛，名之為食。</p>
<p>經「大雄猛世尊<span class='note-inline'>(至)</span>如飢須教食」。</p>
<p>贊曰：此結請也。</p>
<p>經「爾時世尊<span class='note-inline'>(至)</span>具菩薩道」。</p>
<p>贊曰：下別記三人。初文有二：長行及偈。長行有二：初因、後果。此因記也。</p>
<p>經「於最後身<span class='note-inline'>(至)</span>世尊」。</p>
<p>贊曰：下果記。有九，此自體記。解法體相空但有假名，故名名相。或名與相二義俱空，故名名相。名即名假，相即受、法二種相假。</p>
<p>經「劫名有寶<span class='note-inline'>(至)</span>周遍清淨」。</p>
<p>贊曰：此中有三：一劫，空理為寶故；二國；三土相。土相有五：一土平，二地，三樹，四無惡，五華淨。「丘坑」者《玉篇》「地高曰丘，大塚曰丘」。</p>
<p>經「其土人民<span class='note-inline'>(至)</span>那由他」。</p>
<p>贊曰：此中有二：一人居其處，由內達理、外感珍寶；二眷屬。</p>
<p>經「佛壽<span class='note-inline'>(至)</span>及聲聞眾」。</p>
<p>贊曰：此有三：一壽量；二佛，住空，以解空故；三利益。</p>
<p>經「爾時世尊<span class='note-inline'>(至)</span>聽我所說」。</p>
<p>贊曰：下十二頌。分二：初一頌標告，後十一頌正告。此初也。</p>
<p>經「我大弟子<span class='note-inline'>(至)</span>猶如寶山」。</p>
<p>贊曰：下正告。分六：初三頌果、因合記，一頌半土相，三頌眷屬，一頌佛化，一頌聽眾，一頌半壽量。此初也。有三：一頌名，一頌因，一頌形。</p>
<p>經「其佛國土<span class='note-inline'>(至)</span>度無量眾」。</p>
<p>贊曰：此土相也。</p>
<p>經「其佛法中<span class='note-inline'>(至)</span>有大威德」。</p>
<p>贊曰：下三頌眷屬。分二：一頌半菩薩，一頌半聲聞。</p>
<p>經「其佛說法<span class='note-inline'>(至)</span>聽受佛語」。</p>
<p>贊曰：初一頌佛化，後一頌聽眾。</p>
<p>經「其佛當壽<span class='note-inline'>(至)</span>二十小劫」。</p>
<p>贊曰：壽量也。</p>
<p>經「爾時世尊<span class='note-inline'>(至)</span>恭敬尊重」。</p>
<p>贊曰：下迦旃延記。長行分二，准前初因記中有二：初明初時，後明後時。初時有二：初佛在，後滅後。此初也。</p>
<p>經「諸佛滅後<span class='note-inline'>(至)</span>供養塔廟」。</p>
<p>贊曰：滅後有二：「合成」已前造塔眾華，已後供養。「玫瑰」者火齊珠也。「抹香」者，若手[撤-育+言]摩作「抹」，細壤土作「抹」。塗飾作「瀎」。今既別有塗香，故應作「[土*未]」。《玉篇》「粖者，亡達、亡結二反，粥糜也」。碎香如糜，故作「粖」。碎香如細壞土，應作「[土*未]」。</p>
<p>經「過是已後<span class='note-inline'>(至)</span>具菩薩道」。</p>
<p>贊曰：此明後時供養於佛。值良緣已，方具菩薩所行之道內自修行。</p>
<p>經「當得作佛<span class='note-inline'>(至)</span>佛世尊」。</p>
<p>贊曰：果記。有六，此自體也。迦延過去曾掃僧地，身常金色容儀閑雅，今復目覩毫光、耳聽法光，故名閻浮金光。廣如《樞要》度鉢代多王事。瞻部那提是樹名，在此洲無，熱池岸側。有經在此洲北岸，近樹下有紫金光映弊日月。</p>
<p>經「其土平正<span class='note-inline'>(至)</span>見者歡喜」。</p>
<p>贊曰：此唯一土相。有五：一平正，二地，三樹，四繩，五華。迦延端正見者歡喜，由掃地因故。外土相，見者歡喜。</p>
<p>經「無四惡道<span class='note-inline'>(至)</span>二十小劫」。</p>
<p>贊曰：此中有四：一無惡趣，二多人天，三眷屬，四壽量。</p>
<p>經「爾時世尊<span class='note-inline'>(至)</span>真實無異」。</p>
<p>贊曰：下七頌為二：一頌標告，六頌正告。此初也。</p>
<p>經「是迦旃延<span class='note-inline'>(至)</span>供養舍利」。</p>
<p>贊曰：下記有二：初二頌因記，後四頌果記。此初也。</p>
<p>經「其最後身<span class='note-inline'>(至)</span>之所供養」。</p>
<p>贊曰：四頌果記。為四，此中有二：初一頌土相，後一頌福田。</p>
<p>經「佛之光明<span class='note-inline'>(至)</span>莊嚴其國」。</p>
<p>贊曰：此中有二：初一頌自體，後一頌眷屬也。</p>
<p>經「爾時世尊<span class='note-inline'>(至)</span>恭敬尊重」。</p>
<p>贊曰：第三目連記中文段同前。因記有二：初初時，後後時。初時有二：初現在，後滅後。此現在也。</p>
<p>經「諸佛滅後<span class='note-inline'>(至)</span>以用供養」。</p>
<p>贊曰：此滅後。有二：初造塔，後供養。</p>
<p>經「過是已後<span class='note-inline'>(至)</span>亦復如是」。</p>
<p>贊曰：此後時因。</p>
<p>經「當得作佛<span class='note-inline'>(至)</span>世尊」。</p>
<p>贊曰：下果記。有七，此自體。「多摩羅跋旃檀香」者，多是性義，阿摩羅者無垢義，聲勢合故遂略去阿字，跋馳羅是賢義，略但云跋，旃檀香是唐音，即是性無垢賢旃檀香佛。由大目連煩惱輕微名性無垢，仁德如香可熏名賢旃檀香佛。</p>
<p>經「劫名喜滿<span class='note-inline'>(至)</span>見者歡喜」。</p>
<p>贊曰：此中有三：一劫名，二國名，三土相。土相有四：一平正，二地，三樹，四珠華。</p>
<p>經「多諸天人<span class='note-inline'>(至)</span>四十小劫」。</p>
<p>贊曰：此中有三：一多善趣，二眷屬，三壽量。</p>
<p>經「爾時世尊<span class='note-inline'>(至)</span>奉持佛法」。</p>
<p>贊曰：下頌記。有十頌，分二：初五頌因記，後五頌果記。因記有二：初三頌佛在，後二頌滅後。此初也。初一半遇良緣，後一半修妙行。</p>
<p>經「諸佛滅後<span class='note-inline'>(至)</span>菩薩道已」。</p>
<p>贊曰：此滅後行。長表金剎以金為剎，梵云掣多羅。彼土更無別幡<span class='corr'>竿</span>，即於塔覆鉢柱頭懸幡。今云「剎」者聲訛也。有所表故，名為長表。</p>
<p>經「於意樂國<span class='note-inline'>(至)</span>演說佛道」。</p>
<p>贊曰：下五頌果記。有六，此中有四：一國名，二自體，三佛壽，四善趣。</p>
<p>經「聲聞無量<span class='note-inline'>(至)</span>像法亦爾」。</p>
<p>贊曰：此有二：一眷屬，二法住量。</p>
<p>經「我諸弟子<span class='note-inline'>(至)</span>咸得成佛」。</p>
<p>贊曰：下品第二段標當授記，為第三周說法之由。中有二：初一頌半標當記，後一頌許當說。此初也。</p>
<p>經「我及汝等<span class='note-inline'>(至)</span>汝等善聽」。</p>
<p>贊曰：此許說也。警告其心，令聽法故。◎</p>
</div>
<p class='juan'>妙法蓮華經玄贊卷第七<span class='note-inline'>(本)</span></p>
<div class='div-w'><p>保安三年十二月八日移點已了，以興福寺圓和房之本，法隆寺僧覺印。</p>
<p>為令法久住、往生極樂為之。　本ト者皆點本也，本<span class='note-inline'>(ニモ)</span>入<span class='note-inline'>(リ)</span>者□付也，異樣也。</p>
</div>
<p class='juan'><a id='mulu28' />妙法蓮華經玄贊卷第七<span class='note-inline'>(末)</span></p><p class="byline">沙門基撰</p>
<div class='div-pin'><a id='mulu29' /><a id='mulu30' />
<p class='h1'>化城喻品</p><p>◎三門分別：一來意，二釋名，三解妨。</p>
<p>來意有四：一者上中根類聞法得記，下根之徒猶未明解，故陳過去已結大乘之緣，并說現在小果化城之喻。陳往因令其證實，述今果令其捨權，遣生覺解方可為記，故此品來。</p>
<p>二者論解為對治七種具足煩惱性眾生，有七種增上慢中第四有定人，實無而有增上慢，以有世間三昧三摩跋提，實無涅槃而生涅槃想，對治此故說化城喻。又云第四人者，方便令入涅槃城故。涅槃城者，諸禪三昧城。過彼城已，令入大涅槃城。故有定人者，彼已得定諸有學凡夫人，今說往事令憶念故。此所起慢，或欲界分別、或上界煩惱。三昧城者，謂有學凡夫專心所求，在無學身盡無生智後，世間禪定所變解脫離能變無，總名三昧。此定有漏，名為世間。此中意說，佛說三事名大般涅槃，三乘同得擇滅解脫，即是無學解脫道中所證生空理。由此後時惑苦不生，名為解脫。佛說此解脫名為化城。生空智證名為暫入，以息眾苦故言方便入涅槃城，後引至寶所方至大涅槃城。二乘之人加行智求變作此相，至於無學解脫道中正證解脫，都無分別種種之想。出解脫道後，世間定心重緣所得，以心麁故不知真智所證之法，但見加行所求涅槃解脫相狀便謂涅槃，謂有實滅。豈非彼解是世間定，故言以有世間三昧，實無涅槃而生涅槃想。凡夫有學聞此假解，不識知故，謂有實涅槃，起堅執心作意欣趣。故今破之，說彼所證猶如化城，尚為不實、不應趣求，況在無學假所變耶。如二乘人所起四倒正智證生空猶未起執，後時觀前正智行相不親得故，乃見加行所求行相，便謂為真遂起四倒。此亦如是，非無漏心及世間定皆是法執，出彼心後方起執故。此護法義。</p>
<p>若安慧師，即無學位解脫道等諸無漏心、世間定心，皆有法執，所證擇滅名為化城。餘人求之，理增上慢。論說具足煩惱性眾生所起，故非無學。又有釋言，此是世間凡夫所執所得世間三摩䟦提；六行所得假非擇滅謂真涅槃。佛說二乘無學所得擇滅涅槃方便令入，猶如化城，中路息苦、擬向寶所，尚非真滅，況汝凡夫所得世間假解三昧，執實滅耶？有學之人不起此執，凡夫有故。下言導師知無疲倦即滅化城，云向者大城是我化作，說化滅化破執二乘涅槃實城，為滅凡夫所執城故。此中應如護法等解。</p>
<p>三者十無上中第二示現行無上，故說大通智勝如來本事。大乘菩提難得、行亦難成，非如二乘菩提疾得、行亦易修，故說大通智勝佛十劫坐道場方得菩提事。此為文殘，說古事故。或說大通佛事者，說佛自身彼時修行為十六王子，今始得菩提。又諸聲聞彼時發心，今時方熟。故大因行非卒修成，名行無上，不說大通佛之行也。即將說今，要先說古，雖以今果為品號，其因亦在其中明，故此品來。</p>
<p>四者十無上中第三示現增長力無上，故說商主喻。前說化城知非真滅，未說商主能長商人能引至於佛果寶所，今此說之，故此品來。此乃義殘，非文殘也。</p>
<p>釋名者，禦寇安神之所曰城，本無而有曰化。禦寇者息生死之疲，安神者證恬寂之樂，故喻於城。佛假權施，名之為化，城即是化，名曰化城。今是喻、法，此品廣明，名化城喻品。</p>
<p>解妨難者。</p>
<p>問：</p>
<p style="margin-left:1em">此品所明乃有二義：一大通往事，即行無上；二說化城今事，即增長力無上。何故唯以化城為名，不以佛事為目？</p>
<p>答：</p>
<p style="margin-left:1em">正教之說本除生病，生有本無而有增上慢，執非擇滅為真，今說擇滅為化除之，令捨漸進寶所，故以化城為品、不以佛事為品。《正法華》名「往古品」，謂顯過去佛曾教化發大乘種，令其憶念為今熟因，望其意解引入大乘非正破病，故今此經不以往古為品號。又化城果今現得，大通事在往因，以顯果為品名，不以隱因為品稱，亦無失也。</p>
<p>經「佛告諸比丘<span class='note-inline'>(至)</span>阿僧祇劫」。</p>
<p>贊曰：下第三周為下根說。准前二周亦為四段：此品佛以喻正化，第二後品之初滿慈領悟，第三後品之中次領悟後云「爾時佛告諸比丘汝等見是」下佛重述成，第四「諸比丘富樓那亦於七佛」下為之授記。初文有二：初說宿因令念退大以就小，後「諸比丘若如來自知涅槃時到眾又清淨」下，顯今果令知捨權以取實。初是說古因緣，令自了達往修大因退住小果，論名行無上說大通如來本事。後是述今得果，論名為破有定人實無而有增上慢，又為示現增長力無上故說商主喻。說初發大心，令今取大果；次說後果為化，令今捨小果。由此分二，初文有二：初說過去因緣結會佛自身事，後「諸比丘我等為沙彌時各各教化」下，明過去結緣會弟子事。此意總明過去曾化，已結大乘之緣，令生信解。故為此解。初文復二：初一長行、一偈頌明大通佛去今久近，後「佛告諸比丘大通智勝佛壽」下正明彼事。初長行有二：初明彼佛久近，後顯已能見。初中復二：初總告，後問答。初中有四：一時，二名，三國，四劫。此初也。</p>
<p>經「爾時有佛<span class='note-inline'>(至)</span>劫名大相」。</p>
<p>贊曰：此告後三。</p>
<p>經「諸比丘<span class='note-inline'>(至)</span>盡地種墨」。</p>
<p>贊曰：下問答。有三：一問，二答，三明久近。問中有二：初挍量，後問。此初也。「種」音之隴反，「磨」音莫箇反，「若」莫波反。應作「摩」，「摩」研也，鬼作「魔」，尼作「[(序-予+林)/女]」，病作「[膺-倠+(林/(ㄇ@人))]」，都無「磨」作摩音。</p>
<p>經「於汝等意<span class='note-inline'>(至)</span>不也世尊」。</p>
<p>贊曰：此問及答。</p>
<p>經「諸比丘<span class='note-inline'>(至)</span>阿僧祇劫」。</p>
<p>贊曰：此明久近。下前塵盡，取此著塵、不著塵界總以為墨，一塵一劫，彼佛滅度更多於彼。其「抹」者以手摩也。</p>
<p>經「我以如來<span class='note-inline'>(至)</span>猶如今日」。</p>
<p>贊曰：此顯已能見宿命智知、慧眼見故。</p>
<p>問：</p>
<p style="margin-left:1em">釋迦修行不越三祇，何故塵劫極多，彼時猶稱王子？</p>
<p>答：</p>
<p style="margin-left:1em">意趣有四：一平等意趣，謂佛說言我於爾時曾名勝觀，法身平等故。二別時意趣，謂願生極樂皆得往生，暫聞無垢月光佛名定於菩提得不退轉。三別義意趣，謂說諸法皆無自性無生滅等，本來涅槃。四眾生意樂意趣，謂於一善根或讚或毀，令增進故。今此依於平等意趣說餘佛事，即是我身身平等故。若不爾者，云何乃言爾許劫數？又善心相續劫滿三祇，諸心通論，何妨爾劫在彼佛時猶稱王子？又依晝夜月時年，何妨許時釋迦自身三僧祇劫內？</p>
<p>經「爾時世尊<span class='note-inline'>(至)</span>名大通智勝」。</p>
<p>贊曰：七頌，分二：初五頌頌久時，後二頌頌能見。初復分二：初一頌告佛名，後四頌告劫數。此初也。</p>
<p>經「如人以力磨<span class='note-inline'>(至)</span>如是無量劫」。</p>
<p>贊曰：此告劫數。</p>
<p>經「如來無礙智<span class='note-inline'>(至)</span>通達無量劫」。</p>
<p>贊曰：此頌能見也。</p>
<p>經「佛告諸比丘<span class='note-inline'>(至)</span>那由他劫」。</p>
<p>贊曰：下第二段正明彼事。以下諸長行方頌有文，初會自身事。文有四：第一佛壽成道；第二「其佛未出家時有十六子」下轉正法輪；第三「爾時十六王子皆以童子出家」下子繼傳燈；第四「諸比丘我今語汝，彼佛弟子十六沙彌」下會成今佛。初文有三：一明佛壽，二法難得，三說得道。此初也。</p>
<p>經「其佛本坐道場<span class='note-inline'>(至)</span>猶不在前」。</p>
<p>贊曰：下明法難得。有四：一不現前，二諸天敷坐，三散華，四作樂長時。此初也。報身成道理實為難，化身成道何妨化現，今他報身示相起也。論云欲顯菩提難得故。依《華嚴經》有十事故坐於道場，始從震動一切佛剎，乃至自善根力悉能受持一切眾生故坐道場。破諸魔軍亦有十義，始從五濁惡世眾生互相征伐欲顯菩薩功德力故，乃至順五濁世諸眾生故示現降魔。不爾，魔怨有何勝力與大菩薩、如來競力？又釋迦佛破魔軍，諸部不同，有說成道後方破魔軍，依《涅槃經》亦作此說；有說破魔後方成道。經文現有此二說，故此佛破魔後方成道。此事不定，隨示現故。又彌勒佛於出家日即得成道，釋迦苦行先經六年，今此成道十劫空坐，皆是示相不同，不可一其所以。</p>
<p>經「爾時忉利<span class='note-inline'>(至)</span>三藐三菩提」。</p>
<p>贊曰：二敷坐。《勝天王般若》說「諸天各獻一座，佛為受之，坐取菩提。以神力故合為一座，令彼諸天各唯見佛納<span class='corr'>己</span>之座以取菩提，發心歡喜，不見納受餘座而坐。」故此亦言諸天作座，非共造一。</p>
<p>經「適坐此座時<span class='note-inline'>(至)</span>常雨此華」。</p>
<p>贊曰：三散華。華積如須彌，明知他受用身也。</p>
<p>經「四王諸天<span class='note-inline'>(至)</span>亦復如是」。</p>
<p>贊曰：四作樂。「伎」音渠倚反，藝也，女樂作妓。有作「伎」，立也。經文乘便，故說乃至終恒樂供養。</p>
<p>經「諸比丘<span class='note-inline'>(至)</span>三菩提」。</p>
<p>贊曰：第三說得道。</p>
<p>經「其佛未出家時<span class='note-inline'>(至)</span>名曰智積」。</p>
<p>贊曰：下第二大段轉正法輪。有二：初供養請轉，後「爾時大通智勝如來受十方諸梵天請已」下許可為轉。初文有二：初明十六子供養請轉；後明梵天王供養請轉，親族現前故、非親族不現前故。初文又二：初詣佛供養，後請轉法輪。初文復二：初明詣佛，後明禮讚。詣佛有五：一明佛子，二明往詣，三母送，四祖送，五詣意。此初也。他受用身有父母等，《鼓音王經》說「阿彌陀佛父名月上，母名殊勝妙顏」，有子有魔等。化七地已前有分段死，故有父母等；化八地已上有變易生，理無此事，不死生故、他受用身得與金輪俱出故。此佛祖轉輪聖王。</p>
<p>經「諸子各有<span class='note-inline'>(至)</span>往詣佛所」。</p>
<p>贊曰：二詣佛也。</p>
<p>經「諸母涕泣<span class='note-inline'>(至)</span>隨至道場」。</p>
<p>贊曰：三母送，四祖送。「涕泣」者，他禮反，目出淚曰涕，無聲出淚曰泣。</p>
<p>經「咸欲親近<span class='note-inline'>(至)</span>尊重讚歎」。</p>
<p>贊曰：五詣意也。</p>
<p>經「到已頭面<span class='note-inline'>(至)</span>善哉吉無上」。</p>
<p>贊曰：第二禮讚。有二：一身禮，二語讚。八頌為三：初一頌半讚佛願滿勝德，次二頌讚佛修因勝德，後四頌半申歸禮意。此初也。吉謂吉祥，善事滿故。</p>
<p>經「世尊甚希有<span class='note-inline'>(至)</span>安住無漏法」。</p>
<p>贊曰：二讚修因勝德。「一坐十小劫」者，《華嚴經》說有十種坐：一轉輪王坐，與十善故；二四天王坐，欲於一切世界諸佛正法行自在故；三帝釋坐，於一切眾生行自在故；四梵天王坐，自心他心得自在故；五師子坐，分別演說甚深義故；六正法坐，欲明總持、諸力、辨故；七堅固三昧坐，究竟大菩提故；八大慈坐，令惡心者悉歡喜故；九大悲坐，能忍一切諸苦惱故；十金剛坐，降伏眾魔諸外道故。今此乃是堅固三昧，金剛坐故。「靜然」者，身定也。「心憺怕」者，心定也。「憺」音徒濫反，《說文》「安也靜也，謂憺然安樂」。《切韻》「靜應為憺，無味作淡，恬靜作惔憺」。《玉篇》「憺，音徒敢反，靜也安也」。有作「惔」，《說文》徒甘反，憂也，非此中義。《字書》作「倓」，亦徒濫反。「怕」音疋白反，亦靜也。《玉篇》「無為也」。憺怕則是安靜之義。有作「淡泊」，無味也，非此中義。</p>
<p>經「今者見世尊<span class='note-inline'>(至)</span>稱慶大歡喜」。</p>
<p>贊曰：三有四頌半申歸禮意。有二：初一頌標佛得道我等獲益，後三頌半釋其所由。此初也。</p>
<p>經「眾生常苦惱<span class='note-inline'>(至)</span>永不聞佛名」。</p>
<p>贊曰：下釋所由。有二：初二頌明諸眾生不近善友輪迴受苦，後一頌半遇益故歸禮。此初也。「常苦」苦諦，「盲冥」集諦，「不識苦盡」道諦，「不求解脫」滅諦，於此四諦都不能識，天眾損減、從闇入闇、不聞佛名。「冥」音莫經反，暗也。《玉篇》「莫定反，夜也昧也」。「冥冥」者，蔽人目令無所見。</p>
<p>經「今佛得最上<span class='note-inline'>(至)</span>歸命無上尊」。</p>
<p>贊曰：遇益故歸禮。</p>
<p>經「爾時十六王子<span class='note-inline'>(至)</span>諸天人民」。</p>
<p>贊曰：此下第二請轉法輪。初長行，後偈頌。此初也。安隱與樂，憐愍拔苦。</p>
<p>經「重說偈言<span class='note-inline'>(至)</span>願為世間說」。</p>
<p>贊曰：下四頌半，分三：初一頌佛具內外德故請，次一頌半有大利益故請，後二頌明佛識達故請。此初也。「倫」匹也等也。</p>
<p>經「度脫於我等<span class='note-inline'>(至)</span>眾生亦復然」。</p>
<p>贊曰：二有大利益故請。</p>
<p>經「世尊知眾生<span class='note-inline'>(至)</span>當轉無上輪」。</p>
<p>贊曰：三明佛識達故請。此知五種：一所念，即欲樂、勝解；二所行道，遍趣行；三智慧力，即根勝劣；四宿命，即宿住力；五業，即自業智力。其欲樂即所念，修福即業，故略舉此攝餘五力。</p>
<p>經「佛告諸比丘<span class='note-inline'>(至)</span>六種震動」。</p>
<p>贊曰：下梵天供養請轉法輪。有二：初神光動照，後供養請轉。初文有三：初動十方世界，次光照幽冥，後動照梵宮。此初也。</p>
<p>經「其國中間<span class='note-inline'>(至)</span>忽生眾生」。</p>
<p>贊曰：光照幽冥，即二世界鐵圍山間。</p>
<p>經「又其國界<span class='note-inline'>(至)</span>勝諸天光」。</p>
<p>贊曰：動照梵宮，為供請之漸。</p>
<p>經「爾時東方<span class='note-inline'>(至)</span>共議此事」。</p>
<p>贊曰：下供養請轉。大文分五：一東方，二東南方，三南方，四例六方，五上方。除後二方，餘一一中文皆分四：一覩光驚議，二尋光詣佛，三禮讚請轉，四默然許之。初文有二：初眾梵驚問，後一天請求。此初也。此皆通四禪梵王。或唯初禪請轉法輪，梵福量故。此文有三：一光，二念，三議。</p>
<p>經「時彼眾中<span class='note-inline'>(至)</span>遍照於十方」。</p>
<p>贊曰：此一天請求。諸天之中具威德者，將生之時光明先現，故此疑言為大德天生。</p>
<p>經「爾時五百<span class='note-inline'>(至)</span>推尋是相」。</p>
<p>贊曰：二尋光詣佛。有二：初持宮、華以推覓，後見佛、眾以忻然。此初也。</p>
<p>經「見大通智勝<span class='note-inline'>(至)</span>請佛轉法輪」。</p>
<p>贊曰：見佛眾以忻然也。</p>
<p>經「即時諸梵天王<span class='note-inline'>(至)</span>高十由旬」。</p>
<p>贊曰：下第三段禮讚請轉。有二：初供養，後請轉。初長行有二：初歸禮散華，後獻宮請納。此初也。</p>
<p>經「華供養已<span class='note-inline'>(至)</span>願垂納受」。</p>
<p>贊曰：此請納安處。</p>
<p>經「時諸梵天王<span class='note-inline'>(至)</span>普皆蒙饒益」。</p>
<p>贊曰：四頌，分三：初二頌讚五德，次一頌陳來由，後一頌請納受。此初也。</p>
<p>經「我等所從來<span class='note-inline'>(至)</span>唯願哀納受」。</p>
<p>贊曰：初頌來由，後頌請納。</p>
<p>經「爾時諸梵天王<span class='note-inline'>(至)</span>度苦惱眾生」。</p>
<p>贊曰：此請轉法輪。</p>
<p>經「爾時大通<span class='note-inline'>(至)</span>默然許之」。</p>
<p>贊曰：第四大段佛默然許。問：何故涅槃時默然不受他供，今者默然遂許他說？古解以佛顏有舒歛，請者覺許、不許。又云以佛身光表知受與不受。又云佛初成道時自唱號言「凡時默然受請，涅槃時默然是不受請」。又受食理須呪願，默然知佛不許。許說默已順請，不假出言而許。</p>
<p>經「又諸比丘<span class='note-inline'>(至)</span>共議此事」。</p>
<p>贊曰：第二東南方。大文亦四：初眾梵驚議。</p>
<p>經「時彼眾中<span class='note-inline'>(至)</span>度脫苦眾生」。</p>
<p>贊曰：此一天請求。</p>
<p>經「爾時五百<span class='note-inline'>(至)</span>請佛轉法輪」。</p>
<p>贊曰：第二尋光詣佛。有二：初持宮、華以推覓，後見佛、眾以忻然。</p>
<p>經「時諸梵天王<span class='note-inline'>(至)</span>願垂納受」。</p>
<p>贊曰：下第三段禮讚請轉。有二：初供養，後請轉。此長行供養。</p>
<p>經「爾時諸梵天王<span class='note-inline'>(至)</span>我等今敬禮」。</p>
<p>贊曰：四頌半讚。分四：一頌讚禮，一頌半歎希有，一頌歎為眼目，一頌歎為慈父。此初也。「迦陵頻伽」，妙音鳥也，以聲柔軟清亮哀雅，故以為喻。</p>
<p>經「世尊甚希有<span class='note-inline'>(至)</span>諸天眾減少」。</p>
<p>贊曰：歎希有也。</p>
<p>經「今佛出於世<span class='note-inline'>(至)</span>今得值世尊」。</p>
<p>贊曰：初一歎眼目，後一頌慈父。</p>
<p>經「爾時諸梵天王<span class='note-inline'>(至)</span>忍善者增益」。</p>
<p>贊曰：此請轉也。歎佛生益、忍善者增益，謂入聖道，其義可知。</p>
<p>經「爾時大通<span class='note-inline'>(至)</span>默然許之」。</p>
<p>贊曰：第四大段佛默然許。</p>
<p>經「又諸比丘<span class='note-inline'>(至)</span>為佛出世間」。</p>
<p>贊曰：第三南方。准前有四，此覩光驚議。有二：初眾梵驚議，後一天請求。</p>
<p>經「爾時五百<span class='note-inline'>(至)</span>轉法輪」。</p>
<p>贊曰：第二尋光詣佛。有二：初持宮、華以推覓，後見佛、眾以忻然。</p>
<p>經「時諸梵天王<span class='note-inline'>(至)</span>唯願垂納受」。</p>
<p>贊曰：下第三段供養請轉中初供養，後請轉。此初也。初二頌半歎佛，後一頌請受。</p>
<p>經「爾時諸梵天王<span class='note-inline'>(至)</span>當演深遠音」。</p>
<p>贊曰：請轉中初長行，後偈頌。文意可知。</p>
<p>經「爾時<span class='note-inline'>(至)</span>默然許之」。</p>
<p>贊曰：第四大段，佛默然許。</p>
<p>經「西南方<span class='note-inline'>(至)</span>亦復如是」。</p>
<p>贊曰：第四，例餘六方。事意同前，恐繁故例。</p>
<p>經「爾時上方<span class='note-inline'>(至)</span>為佛出世間」。</p>
<p>贊曰。第五上方。有三，無第四許，此即覩光驚議。有二：初眾梵驚議，後一天請求。</p>
<p>經「爾時五百<span class='note-inline'>(至)</span>轉法輪」。</p>
<p>贊曰：第二尋光詣佛。有二：初持宮、華以推覓，後見佛、眾以忻然。</p>
<p>經「時諸梵天王<span class='note-inline'>(至)</span>願垂納處」。</p>
<p>贊曰：下第三段供養請轉。有二：初供養，後請轉。初中又二，此長行也。</p>
<p>經「時諸梵天王<span class='note-inline'>(至)</span>廣度於一切」。</p>
<p>贊曰：十頌半，分四：初七頌半讚佛德，次一頌見佛生喜，次一頌請納，後一頌迴向。初中有二：初二頌標，後五頌半釋。此初也。初頌歎能拔苦，後頌歎能與樂。「免」音無遠反，引也，作「挽」。有作「勉」，亡辨反，勗勵也。《國語》云「父勉其子，兄勉其弟」，猶勤強也。「萌」音莫耕反，芽也始也，冥昧貌，眾無知也。《漢書》「氓，群黎也」。涅槃名甘露門，謂聖道或理名甘露，教名為門。</p>
<p>經「於昔無量劫<span class='note-inline'>(至)</span>死多墮惡道」。</p>
<p>贊曰：下五頌半釋。中有二：初四頌半生死輪迴，後一頌釋佛能拔。初中又二：初二頌受苦果，後二頌半行惡因。此初也。</p>
<p>經「不從佛聞法<span class='note-inline'>(至)</span>常墮於惡道」。</p>
<p>贊曰：此行惡因，意可知也。文有二：初二頌半在家行惡行，後一頌外道行惡行。「樂」謂人天樂果，「樂想」者謂樂因。又樂者所取樂境，樂想者能取樂之想。又樂謂樂受自體，樂想謂苦對治樂，謂寒熱等暫息滅時假名樂故。</p>
<p>經「佛為世間眼<span class='note-inline'>(至)</span>故現於世間」。</p>
<p>贊曰：此一頌釋佛能拔。</p>
<p>經「超出成正覺<span class='note-inline'>(至)</span>喜歎未曾有」。</p>
<p>贊曰：二明見佛生喜。</p>
<p>經「我等諸宮殿<span class='note-inline'>(至)</span>皆共成佛道」。</p>
<p>贊曰：第三段一頌請納。第四段一頌迴向。</p>
<p>經「爾時五百<span class='note-inline'>(至)</span>無量劫習法」。</p>
<p>贊曰：此讚請轉也。一頌讚，一頌請。</p>
<p>經「爾時大通智勝如來<span class='note-inline'>(至)</span>十二行法輪」。</p>
<p>贊曰：上明供養請轉，下第二段明許可為轉。有四：一標許可為轉，二明餘所不能，三彰所轉之法，四顯生聞獲益。此初也。三轉有二：一自，二他。今為他轉，非佛自轉。此苦聖諦，名示相轉；此應遍知，是勸修轉；此已遍知，是作證轉。此行法輪以移動運，是轉義故。是一一轉，令聞法者發生無漏真聖慧眼。隨其次第，於去、來、今苦諦之中，生智、明、覺。如是一轉總別四行，三轉諦諦皆有十二行相。然數等故，但說三轉十二行相。三轉如次顯示，令入見、修、無學等三。如前第四卷疏中解。</p>
<p>經「若沙門<span class='note-inline'>(至)</span>所不能轉」。</p>
<p>贊曰：二明餘所不能，未正證故。唯佛可為一切師故，知一切故。</p>
<p>經「謂是苦<span class='note-inline'>(至)</span>是苦滅道」。</p>
<p>贊曰：下彰所轉輪之境，於此生智名行法輪。法輪境有二：一四諦，二十二緣。此初也。且舉示相，餘例可知。四諦略以五門分別：一出體，二釋名，三廢立，四釋妨，五諸門。</p>
<p>出體者，《對法》等說，有情世間及器世間，諸有漏法性逼迫故，皆是苦諦。集有二義：一招感異熟無記果義。《對法》等說，謂諸煩惱及所起業名為集諦。《唯識》等說，十二支中五亦集諦攝，業煩惱性故，餘無記法皆非集諦。然唯說愛為集諦者，由最勝故。二為因能得有漏果義。即諸有漏在內身中，三性諸法能為依因，有異熟者皆是集諦。《瑜伽》等說十二支中逆觀老死有二種因：一者麁生，謂即生支；二者細生，謂愛、取、有，乃至觀前齊識退還，此等皆名老死之集。故知依因，無記等法亦名為集，不說非支亦名為集。真如、擇滅、不動、想受滅，諸無為名為滅諦。《對法論》說真如、聖道、煩惱不生名為滅諦。此說滅依、能滅、滅性，正智所證真如境上有漏法滅，假實合是滅諦之相。無漏五蘊名為道諦，對法等說，資糧道、加行道、見道、修道、究竟道皆名道諦，依道自性及道眷屬以顯道諦。由此四諦攝諸法盡，故《涅槃經》「迦葉問言：如佛一時入申首林，取小樹葉告諸比丘：『我已所說如手中葉，所未說法如林中葉。』而言四諦攝諸法盡。若攝盡者，則是已說一切法盡，云何言未說如林中葉；若不攝盡者，應有五諦。世尊告言：四諦攝盡，然總說言此是苦諦，二乘不能知分別諸苦有無量相，非諸聲聞、緣覺所知；乃至道諦亦復如是。」此中意說，然雖四諦攝諸法盡，巨細分別二乘等不知，故言未說，非有五諦。依詮顯實，真如亦是滅諦所攝，故《對法》言「滅性正是滅諦所攝」。《涅槃》亦說「四諦所攝」，故言二乘有苦有諦而無有實，菩薩具有；餘三亦然。癈詮談旨即非滅諦，故《瑜伽》中四諦之外說非安立諦。上依種類總說四諦，若依法體有麁有妙，能知之智有上有下。《勝鬘》依此說有八諦，謂有作四聖諦、無作四聖諦。如是八聖諦非二乘所知。即新翻經云「安立諦、非安立諦」。有作四聖諦者，分段生死十二因緣名苦，煩惱及業名集，擇滅名滅，生空智品名道。無作四聖諦者，變易生死五蘊名苦，所知障名集，無住涅槃名滅，法空智品名道。如前已說。今依總相或依分段轉四諦輪，為二乘故。</p>
<p>釋名者，「四」者是數，「諦」者實義，唯聖知實，故名四聖諦。苦真是苦，更無異苦等。五十五云：「諦義云何？如所說相不捨離義。由觀此故到清淨究竟義是諦義。」帶數釋也。苦者逼迫，煩惱所生義。集者招感，能生苦諦義。滅者寂靜義，彼俱寂靜義。道者通因，能成三義。三義者，此中苦事、苦理、苦如；乃至道諦有三亦爾。苦事名諦，持業釋。餘二名諦，依主釋。理、如二種，與其苦事雖非一異，然此皆非逼迫等故。</p>
<p>廢立者，九十五云：「苦諦如諸病體，集諦如諸病因，滅諦如病生已而得除愈，道諦如病除已令後不生。諸有病者詣良醫所，但應尋求爾所正法；諸有良醫亦但應授爾所正法，是故更無第五聖諦。諸佛如來拔大毒箭無上良醫，亦但宣說爾所正法。又如療病者知病、病因、病除之法；觀生死苦、苦因、苦滅、滅法亦爾，故復說言趣苦滅行。」</p>
<p>釋妨難者，五十五說：「何因故說知苦、斷集、證滅、修道四差別耶。答：由彼苦諦是四顛倒所依處故、為除顛倒故，應遍知苦。既遍知已，即遍知集，由彼集諦苦諦攝故。雖遍知苦，仍為集諦之所隨逐，故須更說永斷集諦。言觸證者是現見義，由於滅諦現前見故，不生怖畏、愛樂攝受，是故須說觸證滅諦。若勤修道乃能成辦所說三義，是故次說修習道諦。何故四諦如是次第？由此故苦為初，如此故苦為次，此二攝黑品究竟；由此故樂為第三，如此故樂為第四，此二攝白品究竟。譬如重病、病因、病愈、良藥。又如遭苦次第建立聖諦。如諸世間曾所遭苦，即於此處先發作意。次於遭苦因，次於苦解脫，後於解脫方便發起作意。」</p>
<p>諸門分別者，以十門分別：一幾蘊所攝？三諦五蘊更互相攝，滅諦不爾，彼寂靜故。二誰各幾行？答各四如次，謂無常、苦、空、無我。因、集、生、緣，滅、靜、妙、離，道、如、行、出。三何故苦諦為四行、觀為除四倒？無常除常<span class='corr'>倒</span>，苦除二倒謂樂、淨倒，空無我除我倒，集諦四觀除四愛故。由依常倒起後有愛，次依樂、淨二倒起貪喜俱行愛及彼彼希樂愛，次依我倒起獨愛。滅為四觀，四種愛滅之所顯故。道為四觀，由能證彼四愛滅故。四誰解脫門攝幾行？五入諦現觀有幾種？六三乘觀諦有何差別？七此四諦為世俗為勝義？五十五涅槃唯勝義，六十四對非安立唯世俗攝，實通二種。八諸諦相攝。九苦有幾種，餘三亦爾。十虛空、非擇滅，何諦所攝？並如《瑜伽》、《對法》、《唯識》、《顯揚》等抄說，恐繁故止。</p>
<p>經「及廣說<span class='note-inline'>(至)</span>憂悲苦惱」。</p>
<p>贊曰：下明十二緣起。此有雜染、清淨，雜染、清淨皆有順逆觀。此中有二：舉雜染順觀及清淨順觀，例雜染逆觀及例清淨逆觀。此即染順觀也。生死相生，故例染逆觀。</p>
<p>經「無明滅<span class='note-inline'>(至)</span>憂悲苦惱滅」。</p>
<p>贊曰：此清淨順觀。初斷生死，故例逆觀也。十二緣起以六門分別：一出體，二釋名，三緣相，四依世，五諸緣生攝，六染淨順逆。</p>
<p>出體者，無明支體，煩惱障中正取分別及兼任運愚癡為體。《成唯識》云「此中無明唯取能發、正感後世善惡業者」，又云「正發業者唯見所斷，助者不定。能發行者方是此支」。通相應、不共、纏及隨眠。行支體通善及不善身、語、意業。唯感總報及通感總、別，二業為性。唯別報業則非行支，故《唯識》云「即彼所發乃名為行」。由此一切順現受業、別助當業皆非行支。亦通現、種，色、思為體。識支唯取第八異熟識種為體，故《唯識》云「此中識種謂本識因，唯取行支所集異熟第八識種，初結生故；總異熟故，唯在種位不取現行」。有處說通前六識身，汎明一切識身為論，及依當來現起分位說有現行，乃至受支亦復如是。名色支體，《成唯識》云「除後三因，餘因皆是名色種攝」。後之三因，如名次第即後三種。此說五支不相雜亂，於一剎那為行所集緣起支說，謂異熟六根種名六處支。異熟觸受種名觸受支，除本識種及此三種，餘諸異熟蘊種皆名色支。契經又說，名謂非色四蘊，色謂羯剌藍等者。依當起時分位前後，於因中說雜緣起支，不爾如何得通五蘊？或汎通說一切名色，《唯識》又依雜體說云「或名色種總攝五因，於中隨勝立餘四種」。六處與識總別亦然，愛支唯是中下品貪。此雖通緣內外二果，諸論多取緣外境愛增上果生。取支通用一切煩惱以為自體，全界煩惱皆結生故。若能取、若所取、若所為取，所為取中隨順煩惱不取餘法。有處唯說愛增名取。《<span class='corr'>唯</span>識》會云「雖取支中攝餘煩惱，而愛閏勝，說是愛增。且依初後分愛取二，實攝餘惑。」愛、取二支通現及種，俱能閏故。有支體即行等六支為愛、取閏，轉名為有。有說唯業。《唯識》會云：「此能正感異熟果故」。有說唯五，《唯識》復云：「親生當來生老死位，識等五故。此唯種子，能有果故」。生支體者，《成唯識》云「始從中有至本有中，未衰變來，皆生支攝。諸衰變位總名為老。身壞命終乃名為死。此三支體皆通五蘊，唯是現行異熟果攝。」有處亦說通種子者，如《緣起經》，能所引生一時而有，次第宣說義類無別，非是二支亦通種子。憂悲苦惱因老死起，非是支攝。《十地經》云：「死別離時，意根相對名憂，五根相對名苦，出聲啼哭名悲，愚人心熱名惱。在下二界具色等支，無色不然。隨所應有。」</p>
<p>釋名者，《瑜伽》有五釋：一云由煩惱繫縛，往諸趣中數數生起，故名緣起，依緣字起字釋名。二依託眾緣速謝滅已，續和合生故名緣起。此依剎那義釋名。簡大眾部等十二緣起是無為法，亦簡正量部一期四相。三眾緣過去而不捨離，依自相續而得生起，故名緣起。如說此有故彼有，此生故彼生，非餘。今依此義以釋緣起。此有故彼有者，顯無作緣生義。此生故彼生者，顯無常緣生義。非餘者，唯由有緣、果法得有，非緣有實作用能生果法，亦非無生法為因故，少所生法而得成立。四數數謝滅、復相續起，故名緣起。此依數壞數滅義釋。五於過去世覺緣性已，等相續起，故名緣起。如世尊說，我已覺悟等起宣說。即由此名展轉傳說，故名緣起。又云離有情義，無自然我故。乃至自業所作義是緣起義，於餘相續不受果故。又《對法》及《緣起經》各十一釋。《對法》又云「無作緣生故，無常緣生故，勢用緣生故。初二如前。無明緣行等者，顯勢用緣生，雖復諸法無作無常，然不隨一法為緣故一切果生，諸法功能各差別故。」</p>
<p>緣相者，無明有二：一真實義，愚通下中品；二異熟，愚唯是上品。此之二愚皆緣內身異熟果起。行有二種：一善，二不善。或分為三：一不動、二福、三非福。此為有分熏習所攝。識等五種名言熏習，此五無記，勢力羸劣，不能自生，處所未定，要待有分熏習方起。由下品愚發不動業，由中品愚發於福業，由上品愚發非福業。隨發業已遂集識等五支種子，攝屬於行，有當生處，即是當來生老死種種位定。無五體前後差別之相，依當起位說因為五。故《唯識》云：「謂緣迷內異熟果愚，發正能招後有諸業為緣，引發親生當來生老死位五果種已，次依迷外增上果愚緣境界受，發起貪愛，緣愛復生欲等四取，愛、取合閏能引業種及所引因，轉名為有。自從中有至本有中未衰變來，生支體起，衰變命終老死支現，憂悲苦惱種種隨生。」此說由迷內身無明，緣異熟受能發諸業，遂集當來生老死位五支種子，有當生處。復由迷外境界無明，緣境界受起愛及取，閏前行等六支種子，近有後果，轉立有名。自後五支現行遂起，名生老死。是名緣起為緣之相。《瑜伽》復有三釋，相生次第如《瑜伽》說。</p>
<p>依世者，《成唯識》云「十因二果定不同世，要生後報方名為支，現報非故」。謂過去十支因，現在二支果；現在十支因，未來二支果。因中前七與愛、取、有或異或同。生報定同，後報便異，謂過去七、現在三、未來二故。若二三七各定同世者、生、老死二支，愛、取有三，及前七支各定同世，勢相生故、力相似故。</p>
<p>諸緣生攝者，《攝論》第二云「若略說緣起有其二種：一分別自性緣起，謂依阿賴耶識諸法生起；二分別愛非愛緣起，謂十二緣起於善惡趣，能分別愛非愛自體為緣性故。」今此正說後一緣起，義亦攝前不正明之。復說三種，此二之中加受用緣生。《辨中邊》云「一則名緣識，第二名受者，此中能受用、分別、推心所。」受用緣生即六轉識，亦此義攝，非正辨之。《瑜伽》復說四種緣生：一能引，謂無明、行；二所引，謂識等五；三能生，謂愛、取、有；四所生，謂生、老死。《集論》說識亦是能引，識中業種名識支故，異熟識種名色攝故。《緣起經》說識支通能所引，業種、識種俱名識故，識是名色依、非名色攝故。《俱舍》第九復說四種：一者剎那，二者連縛，三者分位，四者遠續。云何剎那？謂剎那頃由貪行殺具十二支。癡謂無明，思即是行，於諸境事了別名識。識俱三蘊，總稱名色。住名色根說為六處。六處對餘和合有觸。領觸名受。貪即是愛。與此相應諸纏名取。所起身語二業名有。如是諸法起即名生。熟變名老，滅壞名死。今者大乘，八識俱起、煩惱齊生，與彼不同。理應思准。復有說者，剎那連縛如品類足，俱遍有為，非同前義。十二支位所有五蘊皆分位攝，即此懸遠相續無始，說名遠續。大乘業同，未爽通理。</p>
<p>染淨順逆者，《對法》第四云：「雜染順逆故，清淨順逆故」。雜染順逆者，或依流轉次第說，謂無明緣行乃至生緣老死，順次第說，此說生死次第相生。或依安立諦說，謂老死、老死集、老死滅、老死趣滅行，如是乃至行、行集、行滅、行趣滅行，作四十四智。無明無因，故非四十八，智種闕故。此為後觀。於前加行亦作七十七智，謂緣現在生而有老死，非不緣現在生而有老死。現在自身自已作故便成二智，緣過去生、緣未來生亦各二智，合以成六。觀無始來一切老死皆緣於生，未來雖未起容有雜染還滅義故，今觀雜染，故成二智。此三際中初智觀果有因，顯其所由。第二智觀果有因非不決定，破外妄計無因等生。第七即觀前所不攝諸有漏慧，遍知義故。即法住智遍知三世緣起教法，名支不攝，以為第七。前六真實智，此一法住智，合成七智，異生聖者俱有此智。今是見道已前凡位觀行，此後方入四十四智，四十四智近四諦故，住教等法是聞慧故，名法住智。如實義而知是思、修慧，名真實智。此有漏觀，故名雜染。文唯有順而無逆也。清淨順逆者，謂無明滅故行滅乃至生滅故老死滅，順次第說，此依斷位次第而說。由誰無故老死無，由誰滅故老死滅，乃至由誰無故行無，由誰滅故行滅。此依得果究竟位觀，逆次第說，文唯有順而無逆觀。廣如《幽贊》下卷，恐繁故止。雖無現前成獨覺者，令證聲聞亦說此緣，依之說諦亦成三周十二行相。</p>
<p>經「佛於天人<span class='note-inline'>(至)</span>具八解脫」。</p>
<p>贊曰：第四顯生獲益。有二：初明獲益，後明眾多。初中復二：初明初會，後明第二第三第四會事。此初也。「受」者著也，不貪著一切法，故得心解脫。心解脫者，由無明等煩惱解脫故，成慧解脫相應之心，不復緣境起於煩惱，名心解脫。或禪定名心，能住心故，得俱解脫名心解脫。</p>
<p>經「第二<span class='note-inline'>(至)</span>得解脫」。</p>
<p>贊曰：此明第二第三第四會也。彌勒三會說，釋迦不說會，利益生機各不同故。</p>
<p>經「從是已後<span class='note-inline'>(至)</span>不可稱數」。</p>
<p>贊曰：此明眾多。上明聲聞法輪，故無菩薩。</p>
<p>經「爾時十六王子<span class='note-inline'>(至)</span>三菩提」。</p>
<p>贊曰：下第三大段，子繼傳燈。有五：初出家啟請；二「爾時彼佛受沙彌請」下許可正說；三「說此經已即入靜室」下諸子傳燈；四「大通智勝佛過八萬四千劫」下佛起讚歎；五「佛告諸比丘是十六菩薩」下所化常益。初文有二：初諸子出家啟請，後臣佐隨從出家。初中復三：初明子德，次明啟請，後明請意。此初也。有六德：一已超羈網出家為沙彌，二聞法速悟諸根通利，三性情鑒達智慧明了，四久遇良緣曾供養佛，五堅持勝戒淨修梵行，六志希大果求正等覺。</p>
<p>經「俱白佛言<span class='note-inline'>(至)</span>佛自證知」。</p>
<p>贊曰：初明啟請。昔說小乘法輪利益聲聞乘訖，我意求大，請說大乘法輪。後明請意，我等志願大乘正法如來之知見，佛自證悉、佛自證明，願為我說。</p>
<p>問：</p>
<p style="margin-left:1em">何故前請，王子在前；今為說法，王子居後？</p>
<p>答：</p>
<p style="margin-left:1em">前據親疎，後明權實。</p>
<p>經「爾時轉輪聖王<span class='note-inline'>(至)</span>王即聽許」。</p>
<p>贊曰：此明臣佐隨從出家。初請、後許。</p>
<p>經「爾時彼佛<span class='note-inline'>(至)</span>佛所護念」。</p>
<p>贊曰：下第二段許可正說。有五，此中有二：初將說法時待機熟，故過二萬劫；二陳所說法妙法蓮華。妙法蓮華正為聲聞，無量義經正為菩薩。何故此中為諸菩薩說於法華？如前日月燈明因妙光法師、二十億菩薩樂欲聞法中釋。</p>
<p>問：</p>
<p style="margin-left:1em">何故轉二乘法輪名為三轉十二行相，大乘不爾？</p>
<p>答：</p>
<p style="margin-left:1em">理應如是。但以聲聞者一坐可有成見及脩無學道義，菩薩不爾，由是不同。此說十二緣，亦依四諦故。</p>
<p>經「說是經已<span class='note-inline'>(至)</span>諷誦通利」。</p>
<p>贊曰：第三沙彌領悟。</p>
<p>經「說是經時<span class='note-inline'>(至)</span>未曾休廢」。</p>
<p>贊曰：此中有二：第四三根領悟，第五說法時節。上根菩薩聞之信受，中根聲聞亦有信解，下根餘類皆生疑惑，是法華經難信解故、下根眾生機未熟故。為今時漸，故說彼時有疑惑者。</p>
<p>經「說此經已<span class='note-inline'>(至)</span>四千劫」。</p>
<p>贊曰：下第三段諸子傳燈。有三：一佛入寂定，二諸子說法，三所度多少。此初也。知子根熟，令子傳燈，故入寂定。</p>
<p>經「是時十六菩薩<span class='note-inline'>(至)</span>妙法華經」。</p>
<p>贊曰：諸子請法利益既眾，說法時長。</p>
<p>經「一一皆度<span class='note-inline'>(至)</span>三菩提心」。</p>
<p>贊曰：所度多少。示教利喜，即新翻經云示現、教導、讚勵、慶喜。《顯揚》第十二更加令離欲，謂訶毀諸行令離愛染，名令離欲。示現四種真實道理名為示現，已得信解令正受行名為教導。若彼退屈策發令進名為讚勵，彼隨法行讚令忻悅名為慶喜。彼更有釋，恐繁且止。今此說四，除初離欲。此與示現俱令脩行，信解別故；譯家疎脫，義必應然。五漸化法故，義准定然。</p>
<p>經「大通智勝佛<span class='note-inline'>(至)</span>令入其中」。</p>
<p>贊曰：下第四段佛起讚歎。有二：初昇座讚歎，後勸人親信。此初也。讚歎有七：一希有，二根利，三智明，四近聖，五脩行，六受持佛智，七開示眾生。</p>
<p>經「汝等皆當<span class='note-inline'>(至)</span>如來之慧」。</p>
<p>贊曰：此勸人親信。初標勸親近，後釋令信受。</p>
<p>經「佛告諸比丘<span class='note-inline'>(至)</span>悉皆信解」。</p>
<p>贊曰：下第五段所化常益。有三，此中有二：初常說法華，二所化常益。常益有二：一與菩薩俱，二聞法信解。</p>
<p>經「以此因緣<span class='note-inline'>(至)</span>於今不盡」。</p>
<p>贊曰：第三釋成常義。顯今法華會上，皆是彼時常益眾生。眾生世世常為友益，益猶未盡，生下結會之由漸也。</p>
<p>經「諸比丘<span class='note-inline'>(至)</span>以為眷屬」。</p>
<p>贊曰：下第四大段會成今佛。有二：初標成佛現利群生，後顯異名成佛處所。此初也。</p>
<p>經「其二沙彌<span class='note-inline'>(至)</span>二名師子相」。</p>
<p>贊曰：此顯異名成佛處所。阿閦者，無動義，故相用煩惱等一切不動故。「閦」音初六反。若齊作「珿」，直貌作「矗」，廉謹狀作「齪」，不知「閦」字所出。「須彌頂」極尊高故。「師子音」示無畏故。「師子相」示降魔怨故。</p>
<p>經「南方二佛<span class='note-inline'>(至)</span>二名梵相」。</p>
<p>贊曰：常證法性名虛空住，恒寂生死名為常滅。得大自在名帝相，能生群聖名梵相。</p>
<p>經「西方二佛<span class='note-inline'>(至)</span>二名須彌相」。</p>
<p>贊曰：阿彌陀云無量壽，慧命長故。度世苦惱，常起悲故。多摩羅跋栴檀香，云性無垢賢香。眾德莊嚴，名須彌相。</p>
<p>經「北方二佛<span class='note-inline'>(至)</span>三菩提」。</p>
<p>贊曰：能施法雨，名雲自在。極廣覆蔭，名雲自在王。能破生死，名懷怖畏。能寂三業生死囂煩、證寂默理，名釋迦牟尼，此云能寂。故娑婆世界，此云堪忍。此土眾生不孝父母、不敬沙門，行十惡業道，日夜增長三塗八難無量辛楚，菩薩於中堪忍苦惱而行利益，名為堪忍。</p>
<p>經「諸比丘<span class='note-inline'>(至)</span>三菩提。」</p>
<p>贊曰：上會佛事，下會弟子事。有二：初正會弟子事，後「我滅度後復有」下釋疑難。初文復二：初明昔化，後「爾時所化」下正結會之。初文復二：初明昔化，後「是諸人等」下明住小所以。此初也。本化大乘，於今有住聲聞地者，然於法華會前常為說《般若》等經，方便密化大乘，然彼不知我之所化事。</p>
<p>經「是諸人等<span class='note-inline'>(至)</span>難信難解」。</p>
<p>贊曰：此明住小所以。是人退性，不定姓攝，宜以權化令漸入道。以佛智慧難信難解故，非卒能學，故我化之初權後實。</p>
<p>經「爾時所化<span class='note-inline'>(至)</span>弟子是也」。</p>
<p>贊曰：正結會之。</p>
<p>經「我滅度後<span class='note-inline'>(至)</span>當入涅槃」。</p>
<p>贊曰：下釋疑難。謂有難言：若諸聲聞皆當作佛，其遇佛者蒙佛教化可當住佛，佛滅度後有求聲聞不聞是經，不覺不知菩薩之行廣大弘遠，於自所證有為、無為二功德中，作有餘涅槃滅度想，求當入無餘涅槃，是人云何當得作佛？故下釋之。文有其三：初牒所疑之人，次釋彼亦作佛，後解所由。此牒所疑聲聞也。</p>
<p>經「我於餘國<span class='note-inline'>(至)</span>得聞是經」。</p>
<p>贊曰：此釋彼亦作佛。「我於餘國作佛，更有異名」者，《菩薩處胎經》說：「從此滅度，於十方面各三十二姟諸佛國土而復成佛教化眾生。」下醫師喻中具顯是義。是人雖生滅度之想，求入無餘涅槃，於我有緣，我以神通接引於彼，遇我得聞是經。或是凡夫、若是有學，求有無餘涅槃，將此涅槃謂實滅度之想，求入證此二種涅槃，脩二乘行；種姓所排、慈悲所引，生彼遇我求佛智慧，或我從此餘國作佛，是人於我生滅度想，謂我入無餘，我引至彼令求佛智。此說於我有遇緣者。或雖於我無此因緣，亦蒙他佛及菩薩等接引教化，聞是經典當得作佛。亦有潛化成就此人，說法化導令向大乘。今說顯化於我有緣，故說於彼求佛智慧。或雖於餘佛有緣往彼，平等意趣故亦說是我。</p>
<p>經「唯以佛乘<span class='note-inline'>(至)</span>方便說法」。</p>
<p>贊曰：此解所由。由一佛乘究竟滅度，無異二乘究竟體故。方便說教可有三乘，或唯一極果體方便說有三因。因言長理。其《涅槃經．高貴德王品》「云何涅槃？云何大涅槃？聲聞、緣覺，八萬劫、六萬劫、四萬劫、二萬劫、一萬劫所住，名為涅槃。無上法王聖主住處，名大涅槃。」古人解云，二乘諸果經爾所時入彼無餘涅槃，後起迴心，便引《楞伽》菩薩佛等化作文，經爾所時耽三昧酒醉，然從彼起迴向大乘。今解不然，彼二乘位經爾所時脩行向大者，彼於先時未迴心前，所應證得有餘涅槃者名為涅槃，法王所得名大涅槃，非二乘者。諸有學位已經八萬劫乃至四萬已入涅槃，亦非無學入無餘依身智並無，入涅槃已便起身智，經二萬劫等脩行大行。〈信解品〉云「我等長夜脩習空法。乃至住最後身有餘涅槃，則為已得報佛之恩。」《莊嚴論》云「餘人善根涅槃時盡，菩薩不爾。」其二乘者入無餘涅槃善根若盡，同《莊嚴論》，云何經一萬劫等脩行始入十信，後經三無數劫方得菩提？本識既無，無識持種其身都盡，將何脩行？誰得菩提？入無餘已若有善根，非但違教亦違正理。身智既在，云何名為無餘涅槃？不同如來無漏依在，名有餘依；有漏依盡，名無餘依。《勝鬘》亦言「二乘得涅槃者是佛方便」。《成唯識》云「不得無住，故名方便；或住有餘迴心向大，不得無餘，名得方便。」《涅槃經．病行品》云「須陀洹人天七返斷結入於涅槃，是人未來過八萬劫當得成阿耨菩提。斯陀含人一往來斷結入於涅槃，未來過六萬劫得阿耨菩提。阿那含人不還，未來過四萬劫當得菩提。阿羅漢人過二萬劫當得菩提。辟支佛人過十千劫當得菩提。」彼經又云「過八萬劫當得阿耨多羅三藐三菩提心，非成正覺，名得菩提。」古師解云：阿羅漢曾經七生者，以須陀洹名說；曾經二生者，以斯陀含名說；曾經上界生者，以阿那含名說；不經生而藉教者，以阿羅漢名說；不經生而得獨覺，以辟支佛名說。此前三人，凡身得果、聖身涅槃；後之二人，凡身得果、凡身涅槃。逕多生者鈍，所以經寂時多；經生少者利，所以逕寂時小。所經八萬劫，引菩提留支解，仍以悲想八萬劫為一日夜，積此歲數成大劫。彼壽無量大劫，過此已後方始發心。驗之釋之未為典據。經釋須陀洹者，七生斷結得入涅槃，是須陀洹經八萬劫始得大菩提心。十信初位，誰言八萬劫住於涅槃？此阿羅漢，名須陀洹。經八萬劫始得發心，甚成可咲。又若入無餘，身依永盡，云何無因而後起耶？不爾無餘說是何義？若如佛入無餘涅槃；有漏永盡更得無漏，無漏既圓何不名佛？若斷縛盡名入無餘，身智不亡，無餘何在？有依身故，無餘、有餘二種何別？種種推徵，義難符信。然《涅槃經》「須陀洹人八萬劫」等，義如前說，實是彼果，非阿羅漢以彼名說，亦非阿羅漢有經生者。若彼經意但總說阿羅漢人，實有學人發心向大，復經幾時，應《涅槃經》無有學中而迴心者。由此應以《涅槃等》經同《瑜伽》等最為善說。</p>
</div>
<p class='juan'>法華經玄贊卷第七<span class='note-inline'>(末)</span></p>
<div class='div-w'><p>保安三年五月晦日書了，法隆寺僧覺印之。</p>
<p>同年十二月十日移點已了，以興福寺圓如房之本。法隆寺僧覺印，為令法久住、往生極樂為也。　高名點本也。　與□摺本校<span class='note-inline'>(〔云云〕)</span>。</p>
</div>
</div><!-- end of div[@id='body'] -->
</body></html>