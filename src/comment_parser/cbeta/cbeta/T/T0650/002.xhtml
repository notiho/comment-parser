<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法無行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />諸法無行經卷下</p><p class="byline">姚秦龜茲三藏鳩摩羅什譯</p><p>爾時文殊師利法王子白佛言：「世尊！我亦樂說不動相。」</p>
<p>佛言：「汝樂說者便可說之。」</p>
<p>文殊師利言：「世尊！一切眾生皆得菩提，是名不動相。」</p>
<p>「文殊師利！云何是事名不動相？」</p>
<p>「世尊！一切法無向無得，一切眾生皆入菩提性中，是故說一切眾生皆得菩提。又是菩提非是得相。何以故？眾生性即是菩提故，是故一切眾生皆得菩提名不動相。世尊！一切眾生皆成就一切智慧，名不動相。」</p>
<p>「文殊師利！云何是事名不動相？」</p>
<p>「世尊！一切眾生無性，無性故入如來平等中，從本已來是一切智慧性性同故，名不動相。世尊！一切眾生皆是道場，是不動相。」</p>
<p>「文殊師利！云何是事名不動相？」</p>
<p>「世尊！道場者有何義？」</p>
<p>「文殊師利！一切法寂滅相，無生相、無所有相、不可取相，是名道場義。」</p>
<p>「世尊！一切眾生不入此道場耶？」</p>
<p>佛言：「如是，如是！」</p>
<p>「是故世尊！一切眾生皆是道場，名不動相。世尊！一切眾生皆得無生法忍，名不動相。」</p>
<p>「文殊師利！云何是事名不動相？」</p>
<p>「世尊！一切眾生，無盡無生無滅、性離無性，入平等忍故，是故一切眾生皆得無生法忍，名不動相。世尊！一切眾生皆得無礙辯才，名為不動相。」</p>
<p>「云何是事名不動相？」</p>
<p>「世尊！一切眾生諸所有樂說，於十方界索不可得。所以者何？皆入無礙辯才平等法中故。世尊！諸所樂說，自性皆離，無決定故、無所有故，是故一切眾生皆得無礙辯才，名不動相。世尊！一切眾生皆得陀羅尼，名不動相。」</p>
<p>「文殊師利！云何是事名不動相？」</p>
<p>「世尊！一切眾生以眾生相能持色聲香味觸法，以虛誑不實憶想分別取相故，是故一切眾生皆得陀羅尼，名不動相。世尊！一切眾生皆得慈心，名不動相。」</p>
<p>「文殊師利！云何是事名不動相？」</p>
<p>「世尊！一切眾生無眾生性，從本已來無瞋無慈，得瞋慈平等無分別故，是故一切眾生皆得慈心，名不動相。世尊！一切眾生皆成就大悲，名不動相。」</p>
<p>「文殊師利！云何是事名不動相。」</p>
<p>「世尊！一切眾生無起無作相，皆入如來平等法中，不出大悲之性，以惱悲無分別故，是故一切眾生皆成就大悲，名不動相。世尊！一切眾生皆得三昧，名不動相。」</p>
<p>「文殊師利！云何是事名不動相？」</p>
<p>「世尊！一切眾生性常定，離諸緣故。若眾生從緣生知，於緣中生知，不名為知。所以者何？諸知念念無常畢竟空故，是故一切眾生皆成就三昧，名不動相。世尊！一切諸佛皆成就貪欲，名不動相。」</p>
<p>「文殊師利！云何是事名不動相。」</p>
<p>「世尊！一切諸佛皆入貪欲平等法中故，遠離諍訟通達貪欲性故。世尊！貪欲即是菩提。何以故？知貪欲實性說名菩提，是故一切諸佛皆成就貪欲，名不動相。世尊！一切諸佛皆成就瞋恚，名不動相。」</p>
<p>「文殊師利！云何是事名不動相？」</p>
<p>「世尊！一切諸佛皆說有為法過罪者，安住瞋恚平等性中，通達瞋恚性故，是名一切諸佛皆成就瞋恚，名不動相。世尊！一切諸佛皆成就愚癡，名不動相。」</p>
<p>「文殊師利！云何是事名不動相？」</p>
<p>「世尊！一切諸佛能度一切貪著名字眾生，安住愚癡平等性中，通達愚癡性故，是名一切諸佛成就愚癡，名不動相。世尊！一切諸佛皆成就身見，名不動相。」</p>
<p>「文殊師利！云何是事名不動相？」</p>
<p>「世尊！一切諸佛安住身見性中，於一切法中不退不畏不動畢竟安住，以不住法故，通達知身見無生無起無性故，是故一切諸佛皆成就身見，名不動相。世尊！一切諸佛皆是邪見，名不動相。」</p>
<p>「文殊師利！云何是事名不動相？」</p>
<p>「世尊！一切諸佛、一切有為法，是邪虛誑不實者，通達邪見性平等故，是故一切諸佛皆是邪見，名不動相。世尊！一切諸佛住四顛倒、五蓋、五欲、三毒，得阿耨多羅三藐三菩提，名不動相。」</p>
<p>「文殊師利！云何是事名不動相？」</p>
<p>「世尊！住處性即是非住處。」</p>
<p>「文殊師利！非住處有何義？」</p>
<p>「世尊！非住處者，退動還相，即是一切凡夫人；一切諸佛，安住是貪欲、瞋恚、愚癡、四顛倒、五蓋、五欲平等中。是諸佛安住貪欲性故，得阿耨多羅三藐三菩提，安住瞋恚愚癡四顛倒五蓋五欲性故，得阿耨多羅三藐三菩提，是故一切諸佛住四顛倒五蓋五欲三毒中，得阿耨多羅三藐三菩提，名不動相。」</p>
<p>爾時佛告文殊師利法王子：「若有人問汝：『斷一切不善法、成就一切善法，名為如來。』汝云何答？」</p>
<p>文殊師利言：「世尊！若有人問我，斷一切不善法、成就一切善法名為如來者，我當如是答：『善男子！汝先當親近善知識修集善道，於法無所合無所散，勿取勿捨，莫緣莫求，勿舉勿下，莫求莫覓勿願，勿分別諸法是上是中是下，然後當知，不可思議行處、無行處、斷行處、佛所行處。』」</p>
<p>佛告文殊師利：「汝如是答者，為答何義？」</p>
<p>文殊師利言：「世尊！我如是答者名為無所答。世尊！如佛坐於道場，頗見法有所生滅不？」</p>
<p>佛言：「不也。」</p>
<p>「世尊！若法無生無滅，是法可得說斷一切不善法、成就一切善法不？」</p>
<p>佛言：「不也。」</p>
<p>「世尊！若法不生不滅，不斷一切不善法、不成一切善法，是何所見、何所斷、何所證、何所修、何所得？」</p>
<p>說是語時，虛空中萬天子，以天青黃赤白蓮華散佛及文殊師利上，皆下禮佛及文殊師利足，而作是言：「世尊！文殊師利名為無礙尸利，文殊師利名為不二尸利、名為無餘尸利、名為無所有尸利、名為如尸利、法性尸利、實際尸利、第一尸利、上尸利、無上尸利。」</p>
<p>文殊師利語諸天子言：「止止。諸天子！汝等勿取相分別，我不見諸法是上是中是下，不如汝說。」</p>
<p>文殊師利言：「我者我是貪欲尸利、瞋恚尸利、愚癡尸利，是故我名文殊師利。諸天子！我不出貪欲瞋恚愚癡，凡夫人分別諸法求過出至到，諸菩薩於法無過無出無至無到。」</p>
<p>諸天子言：「菩薩不到十地，不至佛法耶？」</p>
<p>文殊師利言：「於諸天子意云何？幻人能到十地、至佛法不？」</p>
<p>諸天子言：「幻化人尚無住處，何況從此住地至於餘地。」</p>
<p>文殊師利言：「諸天子！一切法如幻，無去無來無過無出無至無到。」</p>
<p>諸天子言：「汝不當得阿耨多羅三藐三菩提耶？」</p>
<p>文殊師利言：「諸天子！於意云何？凡夫貪欲覆心，能坐道場得一切智不？」</p>
<p>諸天子言：「不也。」諸天子言：「文殊師利！汝今貪欲覆心是凡夫耶？」</p>
<p>文殊師利言：「如是如是！我是凡夫，從貪欲起、從瞋恚起、從愚癡起，我是外道、是邪行人。」</p>
<p>諸天子言：「以何故自言：『我是凡夫，從貪欲起、瞋恚起、愚癡起？』」文殊師利言：「是貪欲瞋恚愚癡性，十方求之不可得，我以不住法住是性中故，說我是凡夫三毒所覆。」</p>
<p>「文殊師利！汝云何名外道？」</p>
<p>文殊師利言：「我終不到外道，諸道性不可得故，我於一切道為外。」</p>
<p>諸天子言：「汝云何是邪行人？」</p>
<p>文殊師利言：「我已知一切法皆是邪虛妄不實，是故我是邪行人。」</p>
<p>說是法時萬天子得聞是語，皆得無生法忍，各作是言：「是諸眾生皆得大利，得聞真正金剛語句，何況聞已信解、受持讀誦、為人解說、如說修行，當得無礙辯才，一切法中得真慧照明，巧說諸法一相一門，能示眾生一切諸法皆是佛法。」</p>
<p>爾時華戲慧菩薩白佛言：「世尊！願說入音聲慧法門，令當來菩薩聞如是法不驚不怖，亦知一切音聲究竟之性不疑不悔，於諸音聲無所障礙。」</p>
<p>佛言：「止止。用問是事為？是入音聲慧法門，不應於新發意菩薩前說。所以者何？新發意者不能解、不能知、不能思。若菩薩摩訶薩入是音聲慧法門者，假使有人於恒河沙劫惡口罵詈誹謗毀呰，是人不生恚恨。若人於恒河沙劫以一切樂具供養，不生愛心。譬如漏盡阿羅漢，一切愛處不生愛心，一切瞋處不生瞋心。善男子！是音聲慧法門菩薩，於利衰毀譽稱譏苦樂等八法已過，心不傾動，譬如須彌山王。」</p>
<p>爾時華戲慧菩薩復白佛言：「願必為說入音聲慧法門，當來菩薩得聞是法門，當自知過咎亦教餘人。」</p>
<p>爾時佛告華戲慧菩薩：「善男子！汝今諦聽，善思念之，當為汝說。」</p>
<p>「唯然。世尊！」</p>
<p>佛告華戲慧菩薩：「若菩薩聞貪欲音聲生過罪想，聞離貪欲音聲生利益想，即是不學佛法。若聞瞋恚音聲生過罪想，聞離瞋恚音聲生利益想；若聞愚癡音聲生過罪想，於離愚癡音聲生利益想，則是不學佛法。若於少欲音聲生喜想，於多欲音聲生礙想，即是不行音聲法門。於知足音聲生喜想，於不知足音聲生礙想，則是不行音聲法門。若於細行音聲生喜想，於麁行音聲生礙想，則是不行音聲法門。若於樂靜音聲則喜，於憒閙音聲則礙，則是不學佛法。若於忍辱音聲生利想，於瞋恚音聲生礙想，則是不學佛法。若於精進音聲生利想，於懈怠音聲生礙想，則是不學佛法。於禪定音聲生利想，於散亂音聲生礙想，則是不學佛法。於智慧音聲生利想，於愚癡音聲生礙想，則是不學佛法。若於近道音聲則喜，於遠道音聲則礙，則是不學音聲法門。於生死見過咎，於涅槃見利益，則是不入音聲法門。於彼岸則喜，於此岸則礙，則是不學音聲法門。於聚落音聲生礙想，於空閑音聲生喜想，則是不學音聲法門。若於獨行音聲生喜想，於眾行音聲生礙想，則是不學音聲法門。於比丘所行音聲生喜想，於白衣所行音聲生礙想，則是不學音聲法門。於有威儀則喜，於無威儀則礙，則是不學佛法。於清淨行則喜，於不清淨行則礙，則是不學佛法。於一行則喜，於雜行則礙，則是不學佛法。於離欲行則喜，於婬慾行則礙，則是不學佛法。於離瞋想則喜，於瞋想則礙，則是不學佛法。於離癡想則喜，於癡想則礙，則是不學佛法。於空則喜，於有則礙，則是不學佛法。於無相則喜，於有相則礙，則是不學佛法。於無作則喜，於有作則礙，則是不學佛法。於菩薩行則喜，於聲聞辟支佛行則礙，則是不學佛法。若說菩薩過咎，則遠阿耨多羅三藐三菩提，亦受業障罪。若說菩薩威儀過罪，則遠阿耨多羅三藐三菩提，若菩薩於他菩薩生下想，於己生勝想則為自傷，亦受業障罪。若菩薩欲教餘菩薩，當生佛想然後教之。菩薩若欲不捨阿耨多羅三藐三菩提，不應生心輕恚餘菩薩。善男子！無有滅失功德，如輕恚餘菩薩者，是故菩薩多欲守護功德善根，亦於一切法中得無障礙慧，當晝夜各三時禮一切求佛道菩薩。」</p>
<p>爾時文殊師利法王子白佛言：「世尊！如我知佛所說義，貪欲音聲佛音聲等無有異，瞋恚音聲佛音聲等、愚癡音聲佛音聲等、外道音聲佛音聲等、少欲音聲多欲音聲等、知足音聲不知足音聲等、細音聲麁音聲等、樂獨音聲樂眾音聲等、此岸音聲彼岸音聲等、遠音聲近音聲等、生死音聲涅槃音聲等、聚落音聲空閑音聲等、布施音聲慳音聲等、持戒音聲毀戒音聲等、忍辱音聲瞋恚音聲等、精進音聲懈怠音聲等、禪定音聲亂意音聲等、智慧音聲愚癡音聲等。」</p>
<p>爾時華戲慧菩薩問文殊師利法王子：「以何因緣故皆等？」</p>
<p>文殊師利言：「天子！於意云何？貪欲音聲何者為是？」</p>
<p>天子言：「貪欲聲空如響。」</p>
<p>文殊師利言：「汝知佛音聲亦復云何？」</p>
<p>天子言：「不出於空，亦如響法。」</p>
<p>文殊師利言：「以是因緣故，我說二聲皆是平等。」</p>
<p>爾時佛告文殊師利：「汝先世住初發意地，未入如是諸法相時，為起何障礙罪？汝今說之。當來世假名菩薩聞汝所說障礙之罪，當自守護。」</p>
<p>文殊師利白佛言：「唯然世尊！我當自說障礙之罪，惟聞之者當有憂怖，然其能滅業障之罪，亦於一切法中得無礙慧。世尊！過去無量無邊不可思議阿僧祇劫，爾時有佛號師子吼鼓音王如來、應供、正遍知、明行足、善逝、世間解、無上士、調御丈夫、天人師、佛、世尊！其佛壽命十萬億那由他歲，以三乘法而度眾生。國名千光明，其國樹木皆七寶成，其樹皆出如是法音，所謂空音、無相音、無作音、無生音、無所有音、無取相音，以是諸法之音令眾生得道。其師子吼鼓音王佛初會說法，九十九億聲聞弟子皆得阿羅漢，諸漏已盡捨諸重擔，逮得己利盡諸有結，以正智得解脫。菩薩眾亦九十九億，皆得無生法忍，能善入種種法門，親近供養若干百千萬億諸佛，亦為若干百千萬億諸佛之所稱歎，能度若干百千萬億無量眾生，能生無量陀羅尼門，能起無量百千萬億三昧門；及餘新發菩薩意者不可稱數。其佛國土無量莊嚴，說不可盡。彼佛住世教化已訖，入無餘涅槃。滅度之後法住六萬歲，諸樹法音皆不復出。</p>
<p>「爾時有菩薩比丘名曰喜根，時為法師，質直端正，不壞威儀不捨世法。爾時眾生普皆利根樂聞深論。其喜根法師於眾人前，不稱讚少欲知足細行獨處，但教眾人諸法實相，所謂一切法性即貪欲之性，貪欲性即是諸法性，瞋恚性即是諸法性，愚癡性即是諸法性。其喜根法師以是方便教化眾生，眾生所行皆是一相各不相是非，所行之道心無瞋癡，以無瞋礙因緣故疾得法忍，於佛法中決定不壞。</p>
<p>「世尊！爾時復有比丘法師行菩薩道，名曰勝意。其勝意比丘護持禁戒，得四禪、四無色定，行十二頭陀。世尊！是勝意比丘有諸弟子，其心輕動樂見他過。世尊！後於一時，勝意菩薩入聚落乞食，誤到喜根弟子家，見舍主居士子，即到其所敷座而坐，為居士子稱讚少欲知足細行，說無利語過，讚歎遠眾樂獨行者，又於居士子前說喜根法師過失：『是比丘不實，以邪見道教化眾生，是雜行者，說婬欲無障礙、瞋恚無障礙、愚癡無障礙，一切諸法皆無障礙。』是居士子利根得無生法忍，即語勝意比丘大德：『汝知貪欲為是何法？』勝意言：『居士！我知貪欲是煩惱。』居士子言：『大德！是煩惱為在內、在外耶？』勝意言：『不在內不在外。』『大德！若貪欲不在內不在外，不在東西南北四維上下十方者，即是無生；若無生者，云何言若垢若淨？』</p>
<p>「爾時勝意比丘瞋恚不喜，從座起去作如是言：『是喜根比丘以妄語法多惑眾人。』是人以不學入音聲法門故，聞佛音聲則喜，聞外道音聲則瞋；於梵行音聲則喜，於非梵行音聲則瞋。以不學入音聲法門故，於淨音聲則喜，於垢音聲則瞋。以不學入音聲法門故，於聖道音聲則喜，於凡夫音聲則礙。以不學入音聲法門故，於樂音聲則喜，於苦音聲則礙。以不學入音聲法門故，於出家音聲則喜，於在家音聲則礙。以不學入音聲法門故，於出世間音聲則喜，於世間音聲則礙。以不學入音聲法門故，於布施則生利想，於慳則生礙想。以不學佛法故。於持戒則生利想，於毀戒則生礙想。以不學佛法故。是時勝意比丘，出其舍已還到所止，眾僧中見喜根菩薩，語眾人言：『是比丘多以虛妄邪見教化眾生，所謂婬欲非障礙、瞋恚非障礙、愚癡非障礙，一切法非障礙。』</p>
<p>「爾時喜根菩薩作是念：『是比丘今者必當起於障礙罪業，我今當為說如是深法，乃至令作修助菩提道法因緣。』爾時喜根菩薩於眾僧前，說是諸偈：</p>

<div class="lg regular" style="margin-left:2em;"><div class='lg-row'>「『貪欲是涅槃，　恚癡亦如是，</div>
<div class='lg-row'>如此三事中，　有無量佛道。</div>
<div class='lg-row'>若有人分別，　貪欲瞋恚癡，</div>
<div class='lg-row'>是人去佛遠，　譬如天與地。</div>
<div class='lg-row'>菩提與貪欲，　是一而非二，</div>
<div class='lg-row'>皆入一法門，　平等無有異。</div>
<div class='lg-row'>凡夫聞怖畏，　去佛道甚遠，</div>
<div class='lg-row'>貪欲不生滅，　不能令心惱。</div>
<div class='lg-row'>若人有我心，　及有得見者，</div>
<div class='lg-row'>是人為貪欲，　將入於地獄。</div>
<div class='lg-row'>貪欲之實性，　即是佛法性，</div>
<div class='lg-row'>佛法之實性，　亦是貪欲性，</div>
<div class='lg-row'>是二法一相，　所謂是無相，</div>
<div class='lg-row'>若能如是知，　則為世間導。</div>
<div class='lg-row'>若有人分別，　是持戒毀戒，</div>
<div class='lg-row'>以持戒狂故，　輕蔑於他人，</div>
<div class='lg-row'>是人無菩提，　亦無有佛法，</div>
<div class='lg-row'>但自安住立，　有所得見中。</div>
<div class='lg-row'>若住空閑處，　自貴而賤人，</div>
<div class='lg-row'>尚不得生天，　何況於菩提？</div>
<div class='lg-row'>皆由著空閑，　住於邪見故，</div>
<div class='lg-row'>邪見與菩提，　皆等無有異。</div>
<div class='lg-row'>但以名字數，　語言故別異，</div>
<div class='lg-row'>若人通達此，　則為近菩提。</div>
<div class='lg-row'>分別煩惱垢，　即是著淨見，</div>
<div class='lg-row'>無菩提佛法，　住有得見中。</div>
<div class='lg-row'>若貪著佛法，　是則遠佛法，</div>
<div class='lg-row'>貪無礙法故，　則還受苦惱。</div>
<div class='lg-row'>若人無分別，　貪欲瞋恚癡，</div>
<div class='lg-row'>入三毒性故，　則為見菩提，</div>
<div class='lg-row'>是人近佛道，　疾得無生忍。</div>
<div class='lg-row'>若見有為法，　與無為法異，</div>
<div class='lg-row'>是人終不得，　脫於有為法，</div>
<div class='lg-row'>若知二性同，　必為人中尊。</div>
<div class='lg-row'>佛不見菩提，　亦不見佛法，</div>
<div class='lg-row'>不著諸法故，　降魔成佛道。</div>
<div class='lg-row'>若欲度眾生，　勿分別其性，</div>
<div class='lg-row'>一切諸眾生，　皆同於涅槃，</div>
<div class='lg-row'>若能如是見，　是則得成佛。</div>
<div class='lg-row'>其心不閑寂，　而現閑靜相，</div>
<div class='lg-row'>是於天人中，　則為是大賊，</div>
<div class='lg-row'>是人無菩提，　亦無有佛法。</div>
<div class='lg-row'>若作如是願，　我當得作佛，</div>
<div class='lg-row'>如是之凡夫，　無明力所牽。</div>
<div class='lg-row'>佛法湛清淨，　其喻如虛空，</div>
<div class='lg-row'>此中無可取，　亦無有可捨。</div>
<div class='lg-row'>佛不得佛道，　亦不度眾生，</div>
<div class='lg-row'>凡夫強分別，　作佛度眾生，</div>
<div class='lg-row'>是人於佛法，　則為甚大遠。</div>
<div class='lg-row'>若見眾生苦，　則是受苦者，</div>
<div class='lg-row'>眾生無眾生，　而說有眾生，</div>
<div class='lg-row'>住眾生相中，　則無有菩提。</div>
<div class='lg-row'>若人見眾生，　是畢竟解脫，</div>
<div class='lg-row'>無有婬恚癡，　知是為世將。</div>
<div class='lg-row'>若人見眾生，　不見非眾生，</div>
<div class='lg-row'>不得佛法實，　佛同眾生性，</div>
<div class='lg-row'>若能如是知，　則為世間將。</div>
<div class='lg-row'>若人欲成佛，　莫壞貪欲性，</div>
<div class='lg-row'>貪欲性即是，　諸佛之功德。</div>
<div class='lg-row'>若人欲發心，　隨順菩提道，</div>
<div class='lg-row'>莫自有分別，　心異於菩提，</div>
<div class='lg-row'>發心即菩提，　知是為世將。</div>
<div class='lg-row'>若說外道惡，　稱佛世中尊，</div>
<div class='lg-row'>是二說非異，　知是為世將。</div>
<div class='lg-row'>若人求菩提，　是人無菩提，</div>
<div class='lg-row'>若見菩提相，　是則遠菩提。</div>
<div class='lg-row'>菩提非菩提，　佛以及非佛，</div>
<div class='lg-row'>若知是一相，　是為世間導。</div>
<div class='lg-row'>若人作是念，　我當度眾生，</div>
<div class='lg-row'>即著眾生相，　是人無菩提，</div>
<div class='lg-row'>亦無有佛法，　住於有見中。</div>
<div class='lg-row'>貪欲無內外，　亦不在諸方，</div>
<div class='lg-row'>分別是空法，　凡夫為所燒，</div>
<div class='lg-row'>如幻如焰響，　如夢石女兒，</div>
<div class='lg-row'>諸煩惱如是，　決定不可得。</div>
<div class='lg-row'>不知是空故，　凡夫為狂惑，</div>
<div class='lg-row'>若求煩惱性，　煩惱即是道。</div>
<div class='lg-row'>若有人分別，　是道是非道，</div>
<div class='lg-row'>是人終不得，　無分別菩提。</div>
<div class='lg-row'>凡夫畏佛法，　去佛法甚遠，</div>
<div class='lg-row'>若不疑空法，　是人得菩提。</div>
<div class='lg-row'>一切有為法，　即是無為法，</div>
<div class='lg-row'>是數不可得，　無數故無為。</div>
<div class='lg-row'>若以菩提心，　自高無所畏，</div>
<div class='lg-row'>自念當作佛，　是人無菩提，</div>
<div class='lg-row'>亦無有佛法，　離菩提寶印。</div>
<div class='lg-row'>若有但誦經，　憶想作分別，</div>
<div class='lg-row'>不深思義趣，　但為貪名利，</div>
<div class='lg-row'>自念當作佛，　必成無有疑，</div>
<div class='lg-row'>唯貪於名利，　讀經住閑靜，</div>
<div class='lg-row'>分別少欲行，　還為貪心牽。</div>
<div class='lg-row'>若欲捨遠貪，　不得遠於貪，</div>
<div class='lg-row'>若達貪實法，　是人能離貪。</div>
<div class='lg-row'>不得法實際，　雖長夜持戒，</div>
<div class='lg-row'>得諸無礙禪，　不入佛法味。</div>
<div class='lg-row'>知法無有性，　不壞一切法，</div>
<div class='lg-row'>不言戒非戒，　得脫有見中。</div>
<div class='lg-row'>以無持戒性，　知於持戒法，</div>
<div class='lg-row'>如是知戒相，　終不毀於戒。</div>
<div class='lg-row'>諸佛之法王，　法藏叵思議，</div>
<div class='lg-row'>無量方便力，　引導諸眾生，</div>
<div class='lg-row'>以一相法門，　令入寂滅道。</div>
<div class='lg-row'>凡夫聞佛說，　無我無有法，</div>
<div class='lg-row'>一相自性空，　不信墮深坑。</div>
<div class='lg-row'>雖白衣受欲，　聞是法不畏，</div>
<div class='lg-row'>勝於頭陀者，　住在有見中。</div>
<div class='lg-row'>現在十方佛，　利益諸世間，</div>
<div class='lg-row'>知法如虛空，　皆以得菩提。</div>
<div class='lg-row'>若有無智者，　樂於分別法，</div>
<div class='lg-row'>聞是實法者，　則生疑怖畏，</div>
<div class='lg-row'>是人無量劫，　備受諸苦分。』</div>
</div><p>「說是諸偈法時，三萬諸天子得無生法忍，萬八千人漏盡解脫。即時地裂，勝意比丘墮大地獄。以是業障罪因緣故，百千億那由他劫，於大地獄受諸苦毒；從地獄出，七十四萬世常被誹謗，若干百千劫乃至不聞佛之名字；自是已後還得值佛，出家學道而無志樂，於六十三萬世常反道入俗；亦以業障餘罪故，於若干百千世諸根闇鈍。世尊！爾時喜根法師，於今東方過十萬億佛土，有國名寶莊嚴，於中得阿耨多羅三藐三菩提，號勝<span class='corr'>日</span>光明威德王如來、應供、正遍知，於今現在。其勝意比丘，今我身是。世尊！我未入如是法相門時，受如是苦分別苦顛倒苦，是故若發菩提心者、若發小乘心者，不欲起如是業障罪、不欲受如是苦惱者，不應拒逆佛法，無有處所可生瞋礙。」</p>
<p>佛告文殊師利：「汝聞是諸偈得何等利？」</p>
<p>「世尊！我畢是業障罪已，聞是偈因緣故，在所生處利根智慧，得深法忍、得決定忍，巧說深法。」</p>
<p>「文殊師利！為誰力故能憶如是無量阿僧祇劫罪業因緣？」</p>
<p>「世尊！諸菩薩有所念、有所說、有所思惟，皆是佛之神力。所以者何？一切諸法皆從佛出。」</p>
<p>佛告文殊師利：「若得佛十力，若有聞是經者，等無有異；若得無生法忍，聞是經者亦等無異。」</p>
<p>文殊師利言：「如我知佛所說義，聞此經者得無量不可思議功德之利。」</p>
<p>「文殊師利！如是如是！聞是經得無量不可思議功德之利，但佛不廣說。何以故？不修道不精進者，如是惡人聞說是利則不能信受。」</p>
<p>爾時文殊師利法王子及彌勒菩薩白佛言：「世尊！護念是經於未來世後五百歲，當令此經普宣流布皆得受持，魔若魔天不得其便。」</p>
<p>爾時佛欲護念是法故左右顧視，即時十方恒河沙無量國土六種震動，如是則為護念是經，及十方恒河沙諸佛亦護念是經。說是經時十方國土中恒河沙等無量眾生得無生法忍，何況得聲聞無學者，何況住學地者。</p>
<p>爾時阿難即從坐起，偏袒右肩白佛言：「世尊！當以何名此經，云何奉持？」</p>
<p>佛告阿難：「是經名為『諸法無行』。」</p>
<p>說是經已，文殊師利法王子、彌勒菩薩摩訶薩、師子遊步菩薩摩訶薩、華戲慧天子等一切菩薩眾，及阿難、天、人、阿修羅等，聞佛所說，皆大歡喜。</p>

<p class='juan'>諸法無行經卷下</p></div>
</div><!-- end of div[@id='body'] -->
</body></html>