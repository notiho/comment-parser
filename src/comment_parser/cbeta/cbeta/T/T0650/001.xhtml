<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法無行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 650 [Nos. 651, 652]
<p class='juan'><a id='mulu1' />諸法無行經卷上</p><p class="byline">姚秦龜茲三藏鳩摩羅什譯</p>
<div class='div-jing'><p>如是我聞：</p>
<p>一時佛在王舍城耆闍崛山中，共大比丘僧五百人俱，菩薩九萬二千人，其名曰：眾德莊嚴菩薩摩訶薩、師子遊步菩薩、光無障淨王菩薩、高山頂自在王菩薩、愛喜淨光菩薩、光蔽日月菩薩、妙淨鬚菩薩、身出蓮華光菩薩、梵自在王音菩薩、遊戲世師子王音菩薩、金色淨光威德菩薩、柔軟身菩薩、金色相莊嚴身菩薩、十光破魔力菩薩、諸根威儀善寂菩薩、德如高山菩薩、天音聲菩薩、法力自在遊行菩薩、山德淨身菩薩、妙德菩薩摩訶薩，如是等九萬二千人。</p>
<p>爾時師子遊步菩薩見是大會，即從座起，偏袒右肩右膝著地，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「世尊大導師，　名德稱無量，</div>
<div class='lg-row'>今此大眾集，　願說寂滅法。</div>
<div class='lg-row'>邪見諸愛慢，　嫉妬瞋恚性，</div>
<div class='lg-row'>云何即是道？　大音方便說。</div>
<div class='lg-row'>云何涅槃相，　與世法無異？</div>
<div class='lg-row'>諸法無有二，　大悲為演說。</div>
<div class='lg-row'>云何諸法性，　畢竟無有礙？</div>
<div class='lg-row'>其性如涅槃，　亦同於解脫，</div>
<div class='lg-row'>無縛亦無解，　亦復如虛空，</div>
<div class='lg-row'>迦羅頻伽音，　大梵清淨聲。</div>
<div class='lg-row'>身色喻天金，　淨命無量德，</div>
<div class='lg-row'>演說實相法，　畢竟無縛解。</div>
<div class='lg-row'>云何此五蓋，　而等於菩提？</div>
<div class='lg-row'>云何是菩提，　即同諸業性？</div>
<div class='lg-row'>是法是非法，　云何同一相？</div>
<div class='lg-row'>如是畢竟淨，　唯願為演說。</div>
<div class='lg-row'>無數無非數，　諸法畢竟滅，</div>
<div class='lg-row'>一切種智相，　及以菩提道，</div>
<div class='lg-row'>二法云何無？　惟願為演說。</div>
<div class='lg-row'>無作無非作，　無著無非著，</div>
<div class='lg-row'>畢竟無眾生，　諸法中無礙，</div>
<div class='lg-row'>無戒無忍辱，　亦無有毀戒，</div>
<div class='lg-row'>無智亦無慧，　亦無非智慧，</div>
<div class='lg-row'>是法常清淨，　惟願為演說。</div>
<div class='lg-row'>云何一切法，　寂滅如虛空？</div>
<div class='lg-row'>無心心數法，　無見斷證修？</div>
<div class='lg-row'>一切諸眾生，　同如虛空相，</div>
<div class='lg-row'>一相法亦無，　心行亦叵得？</div>
<div class='lg-row'>諸法無生滅，　無學無羅漢，</div>
<div class='lg-row'>亦無辟支佛，　亦無求菩薩，</div>
<div class='lg-row'>無住無休止，　無來亦無去，</div>
<div class='lg-row'>諸法無動相，　常住如須彌，</div>
<div class='lg-row'>無相亦無色，　色性即是道，</div>
<div class='lg-row'>色性佛道一，　如是法願說。</div>
<div class='lg-row'>云何無佛法，　亦無有眾僧？</div>
<div class='lg-row'>是三寶一相，　惟願為演說。</div>
<div class='lg-row'>無空無無相，　亦無有無作，</div>
<div class='lg-row'>不合亦不散，　名相法亦無，</div>
<div class='lg-row'>諸法畢竟空，　如響無作者，</div>
<div class='lg-row'>無生無無生，　無滅無往來，</div>
<div class='lg-row'>無天無龍神，　夜叉緊那等，</div>
<div class='lg-row'>無人無地獄，　無餓鬼畜生，</div>
<div class='lg-row'>無眾生五道，　願說如是法。</div>
<div class='lg-row'>如導世師人，　外道非見者，</div>
<div class='lg-row'>其有所演說，　云何等無二？</div>
<div class='lg-row'>諸文字語言，　是法皆一相，</div>
<div class='lg-row'>世尊大慈愍，　願開是法門。」</div>
</div><p>爾時世尊讚師子遊步菩薩摩訶薩言：「善哉，善哉！善男子！汝所問者甚為希有，一切世間之所難信。善男子！止止勿問。所以者何？新發意菩薩，於此空見、無相見、無作見、無生見、無所有見、無取相見、佛見、菩提見，所不能及。善男子！如此法者不應在新學菩薩前說。何以故？若聞是法，或斷善業，於佛道中則行邪道；若墮斷滅、若墮計常，不知如來以何方便隨宜所說？」</p>
<p>爾時師子遊步菩薩摩訶薩白佛言：「世尊！哀愍世間，願必為說。當來世中有菩薩空見、無相見、無作見、無生見、無所有見、無取相見、佛見、菩提見者，分別是空、是無相無作，好常讚學勤於事業，樂著文辭以辯說為妙貴於名利，如是之人聞如來說是無文字法畢竟清淨，當捨是諸見。是諸菩薩隨眾生所能信解，以方便力而為說法，雖說少欲知足而不以為最，雖說經戒亦不以為最，雖說在眾過惡亦知一切法遠離相，常稱讚獨處不在憒閙而不以為最。雖讚發菩提心而知心性即是菩提，雖讚大乘經而知一切諸法皆是大相，雖說菩薩道而不分別阿羅漢、辟支佛、諸佛，雖讚布施而通達布施平等相，雖讚持戒而了知諸法同是戒性，雖讚忍辱而知諸法無生無滅無盡相，雖讚精進而知諸法不發不行相，雖種種讚歎禪定而知一切法常定相，雖種種讚於智慧而了智慧之實性。雖說貪欲之過而不見法有可貪者，雖說瞋恚之過而不見法有可瞋者，雖說愚癡之過而知諸法無癡無礙，雖示眾生墮三惡道怖畏之苦而不得地獄、餓鬼、畜生之相。如是諸菩薩，雖隨眾生所能信解，以方便力而為說法，而自信解一相之法，所謂空、無相、無作、無生、無所有、無取相。世尊！惟願說是不可思議方便之法，一切聲聞、辟支佛與新發意菩薩所不能及，但為信解甚深一相法者說之。」</p>
<p>爾時佛告師子遊步菩薩摩訶薩言：「善男子！汝今諦聽，善思念之，吾當為汝解說此義。」</p>
<p>「唯然。世尊！我當受之。」</p>
<p>爾時世尊以偈答曰：</p>

<div class="lg regular" style="margin-left:1em;"><div class='lg-row'>「若人欲成佛，　勿壞於貪欲，</div>
<div class='lg-row'>諸法即貪欲，　知是則成佛。</div>
<div class='lg-row'>貪欲及恚癡，　無有能得者，</div>
<div class='lg-row'>是法皆如空，　知是則成佛。</div>
<div class='lg-row'>見非見一相，　著不著亦然，</div>
<div class='lg-row'>此無佛無法，　知是名大智。</div>
<div class='lg-row'>如人於夢中，　得道度眾生，</div>
<div class='lg-row'>無道無眾生，　佛法性亦然；</div>
<div class='lg-row'>道場無所得，　若得則不有，</div>
<div class='lg-row'>明無明一相，　知是為世尊。</div>
<div class='lg-row'>眾生即菩提，　菩提即眾生，</div>
<div class='lg-row'>菩提眾生一，　知是為世尊。</div>
<div class='lg-row'>譬如巧幻師，　幻作種種事，</div>
<div class='lg-row'>所見無有實，　無智數若干，</div>
<div class='lg-row'><span class='corr'>貪</span>瞋癡如幻，　幻不異三毒，</div>
<div class='lg-row'>凡夫自分別，　我貪我瞋恚，</div>
<div class='lg-row'>如是愚癡人，　則墮三惡道。</div>
<div class='lg-row'>實相無貪恚，　癡亦不可得，</div>
<div class='lg-row'>分別如幻法，　自<span class='corr'>生</span>煩惱熱，</div>
<div class='lg-row'>實相無煩惱，　無眾生無佛，</div>
<div class='lg-row'>分別無生法，　凡夫願作佛。</div>
<div class='lg-row'>不見諸佛法，　亦不見眾生，</div>
<div class='lg-row'>知是法相者，　疾成眾生尊。</div>
<div class='lg-row'>若人求菩提，　則無有菩提，</div>
<div class='lg-row'>是人遠菩提，　譬如天與地，</div>
<div class='lg-row'>知諸法如幻，　速成人中上。</div>
<div class='lg-row'>若人分別戒，　是則無有戒，</div>
<div class='lg-row'>若有見戒者，　是則為失戒，</div>
<div class='lg-row'>戒非戒一相，　知是為導師。</div>
<div class='lg-row'>如夢受五欲，　娛樂自快樂，</div>
<div class='lg-row'>分別見女色，　此中實無女。</div>
<div class='lg-row'>戒毀戒如夢，　凡夫分別二，</div>
<div class='lg-row'>實無戒毀戒，　知是為導師。</div>
<div class='lg-row'>凡夫著名字，　不知語言性，</div>
<div class='lg-row'>名字非名字，　知是得無生。</div>
<div class='lg-row'>自謂是菩薩，　讀誦為人說，</div>
<div class='lg-row'>己身無所行，　但依恃種性，</div>
<div class='lg-row'>但讀經求道，　常見他人過，</div>
<div class='lg-row'>著威儀文頌，　見人敬自貴，</div>
<div class='lg-row'>恃種性文頌，　不知法實相，</div>
<div class='lg-row'>如是之人等，　終不能得佛。</div>
<div class='lg-row'>為說諸法空，　惡心好諍訟，</div>
<div class='lg-row'>是人無佛法，　亦無有菩提。</div>
<div class='lg-row'>知瞋忍同相，　達是終不瞋，</div>
<div class='lg-row'>不了眾生性，　是則生瞋恚。</div>
<div class='lg-row'>自言菩薩者，　復作如是說，</div>
<div class='lg-row'>我慈悲一切，　成佛度眾生。</div>
<div class='lg-row'>他惱生瞋恚，　懷忿不與語，</div>
<div class='lg-row'>常求他人過，　樂於鬪諍訟，</div>
<div class='lg-row'>亦稱歎忍辱，　及說諸法空，</div>
<div class='lg-row'>我心多憍慢，　常觀他人過，</div>
<div class='lg-row'>貪著於美味，　晝夜念五欲，</div>
<div class='lg-row'>是人入城邑，　自說度人者，</div>
<div class='lg-row'>悲念於眾生，　常為求饒益，</div>
<div class='lg-row'>口雖如是說，　而心好惱他。</div>
<div class='lg-row'>我未曾見聞，　慈悲而行惱，</div>
<div class='lg-row'>互共相瞋惱，　願生阿彌陀。</div>
<div class='lg-row'>若人如恒沙，　惡口加刀杖，</div>
<div class='lg-row'>如是皆能忍，　則生清淨土。</div>
<div class='lg-row'>佛土非佛土，　知如虛空相，</div>
<div class='lg-row'>不分別國土，　及國土功德，</div>
<div class='lg-row'>如是之人等，　能生諸佛國。</div>
<div class='lg-row'>自言忍眾惡，　見菩薩如佛，</div>
<div class='lg-row'>我未曾見聞，　佛相而瞋者。</div>
<div class='lg-row'>各自美毀他，　樂檀越知識，</div>
<div class='lg-row'>言我所教化，　護使令如法，</div>
<div class='lg-row'>汝應我所度，　莫親近餘人，</div>
<div class='lg-row'>彼人行不純，　常處於憒閙，</div>
<div class='lg-row'>是人於佛道，　不能勤修行。</div>
<div class='lg-row'>真求佛道者，　晝夜各三時，</div>
<div class='lg-row'>頂禮諸菩薩，　應生恭敬心，</div>
<div class='lg-row'>隨其所行道，　不說其過失。</div>
<div class='lg-row'>若見著五欲，　不說其過惡，</div>
<div class='lg-row'>應當念彼人，　久後亦得道，</div>
<div class='lg-row'>次第行業道，　不可頓成佛，</div>
<div class='lg-row'>或非久發心，　是以行此事。</div>
<div class='lg-row'>勿分別貪欲，　貪欲性是道，</div>
<div class='lg-row'>煩惱先自無，　未來亦無有，</div>
<div class='lg-row'>能如是信解，　便得無生忍。</div>
<div class='lg-row'>觀好惡音聲，　知非音聲性，</div>
<div class='lg-row'>當入無文字，　實相之法門，</div>
<div class='lg-row'>若能信是法，　則無婬怒癡。</div>
<div class='lg-row'>觀貪欲愚癡，　即是無量相，</div>
<div class='lg-row'>是二無文字，　以文字故說，</div>
<div class='lg-row'>諸有文字處，　是皆無有實。</div>
<div class='lg-row'>一切諸音聲，　觀是一音性，</div>
<div class='lg-row'>佛說及邪說，　是皆無分別。</div>
<div class='lg-row'>法雖以言說，　實無法無說，</div>
<div class='lg-row'>能入一相門，　則得無上忍。</div>
<div class='lg-row'>是忍是非忍，　勿作是分別，</div>
<div class='lg-row'>於欲瞋恚心，　勿計其中利，</div>
<div class='lg-row'>知是二無生，　當為世中尊。</div>
<div class='lg-row'>東西南北方，　如恒河沙土，</div>
<div class='lg-row'>皆碎為微塵，　一塵為一國，</div>
<div class='lg-row'>滿中諸珍寶，　於無央數劫，</div>
<div class='lg-row'>供養諸如來，　其所得功德，</div>
<div class='lg-row'>若人聞是經，　過彼百千倍。</div>
<div class='lg-row'>若有出家人，　一心求佛道，</div>
<div class='lg-row'>我囑累是人，　此祕密要法。</div>
<div class='lg-row'>若有誦是經，　及以解其義，</div>
<div class='lg-row'>無量總持辯，　自然皆當得，</div>
<div class='lg-row'>利根無盡慧，　樂說之辯才。</div>
<div class='lg-row'>無量億諸佛，　皆亦與是人，</div>
<div class='lg-row'>諸經妙法寶，　自然皆能說。」</div>
</div><p>爾時師子遊步菩薩白佛言：「世尊！今說是偈，有幾所人得自利益？」</p>
<p>佛言：「善男子！汝見是大眾不？」</p>
<p>「唯然已見。」</p>
<p>佛言：「今說此法時，會中有無量無數眾生共集，與天、龍、夜叉、乾闥婆、阿修羅、緊那羅、迦樓羅、摩睺羅伽等滿在虛空，以說法之明乃至他方世界多所饒益。九萬二千夜叉神皆發阿耨多羅三藐三菩提心。增上慢比丘有五百人未得謂得，聞是法無增上慢，得真法信，解一切法皆是一相，不受諸法故漏盡得解脫。於是菩薩眾中六萬二千人，信解諸法無障礙相得無生法忍。何以故？如是說法於諸說法中最為第一。善男子！如我於然燈佛所，信解諸法一相無礙，然後乃得無生法忍具足六波羅蜜。所以者何？若菩薩於恒河沙劫，布施、持戒、忍辱、精進、禪定、智慧，若不知如是法相，是人或能斷滅一切善根。善男子！汝見提婆達多有大功德善根、成就三十二大人相，有如是功德，不知如是法相故，斷滅善根墮大地獄。</p>
<p>「善男子！當知雖久發心有大功德，不入是法門皆能斷滅善根功德。善男子！如過去無量無邊不可思議阿僧祇劫，有佛名高須彌山王如來、應供、正遍知、明行足、善逝、世間解、無上士、道法御、天人師、佛、世尊，壽命九千九百千萬億那由他歲，國土名金焰明，其國皆以黃金為地。其所說法亦以三乘度脫眾生，其佛初會，有八十百千萬億那由他聲聞弟子；次第二會，七十百千萬億那由他聲聞弟子；第三會，六十百千萬億那由他聲聞弟子；第四會，五十百千萬億那由他聲聞弟子；皆得阿羅漢，捨諸重擔逮得己利，盡諸有結正智得解脫。比丘尼眾倍於上數，優婆塞眾亦倍上數，優婆夷眾亦倍上數，菩薩眾亦倍上數，皆得阿惟越致無生法忍，皆得無量無邊陀羅尼門三昧門，能轉不退法輪，何況新發菩薩意者。又發辟支佛道心者亦無量無邊。</p>
<p>「善男子！爾時彼佛會中弟子眾數無量無邊，彼金焰國中皆以七寶為樹，於其寶樹常出法音，所謂一切諸法空音、無相音、無作音、無生音、無所有音、無取相音。其國人民聞是法音，自然皆得諸法實相心得解脫。其佛滅後法住千歲，諸寶樹音亦不復出。善男子！是高須彌山王佛，以法囑累淨威儀菩薩令守護法，囑累已後便入無餘涅槃。時有比丘名有威儀，持戒不淨，得四禪四無色定及五神通，善誦毘尼藏，樂於苦行，不能善知他心。其弟子眾亦皆苦行貴頭陀法。是淨威儀法師，持戒清淨，於無所有法中得巧方便。復於一時，淨威儀法師將諸弟子，到有威儀比丘住處與共同止，淨威儀法師憐愍眾生故，從所住處常入聚落食訖而還，教化百千萬家皆作弟子，令發阿耨多羅三藐三菩提心。其弟子眾亦善教化，到諸聚落而為說法，令若干百千眾生皆發阿耨多羅三藐三菩提心。有威儀比丘常樂住塔寺，其弟子眾不持淨戒而樂行頭陀。有威儀比丘勤行精進其心決定，自以所行化諸弟子，貪著善法有所見得，所謂說一切有為法皆無常皆苦、一切法無我，不能善行諸禪定法，亦不能善於菩薩所行之道，本心不純故。淨威儀法師善知眾生諸根利鈍，知有威儀比丘心故，不復常入聚落，其諸弟子如本不異。</p>
<p>「有威儀比丘見淨威儀法師諸弟子眾常入聚落，生不淨心，即鳴犍椎集眾立制：『汝等自今已去不應入於聚落，不能一心徐行靜默，數入聚落得何等利？佛所稱讚阿練若住處，汝等當行禪樂莫好入他家。』淨威儀法師諸弟子眾，不受其語猶入聚落。後於一時有威儀比丘，見從聚落中出，更鳴犍椎集眾，說如是言：『若復更入聚落者，不復得住於此。』</p>
<p>「爾時淨威儀法師將護有威儀比丘故，告諸弟子：『汝等！從今已去勿入聚落。』即如師教不入聚落。爾時諸人民眾不見其師及諸弟子故，皆懷憂惱善根退失。淨威儀法師過三月自恣竟，從是中出至餘僧坊，於其所止師徒還入城邑聚落為人說法。後時有威儀比丘，見淨威儀法師還入他家，見其弟子毀失常儀，復生不淨惡心作是念：『是比丘破戒毀戒，何有菩提？』便語眾人：『是比丘雜行，去佛道甚遠。』有威儀比丘起是業已，後時命終，是業果報故，墮阿鼻大地獄，九百千億劫受諸苦惱；從地獄出六十三萬世，常被誹謗；其罪漸薄，後作比丘三十二萬世，出家之後是業因緣反道入俗，又餘罪業因緣故，於淨明佛所出家入道殷勤精進如救頭然，千萬億歲中乃至不得柔順法忍，無量千萬世諸根闇鈍。</p>
<p>「師子遊步，於汝意云何？爾時有威儀比丘豈異人乎？勿造斯觀，則我身是。我時起是微細不淨心，受此罪業墮於地獄。師子遊步！若人不欲起是微細罪業者，於彼菩薩不應起於惡心。菩薩諸所行道皆當信解，不應起於瞋恨之心，應作是念：『我不能善知他人心，眾生所行是亦難知。』善男子！如來見是利故常說是法，是故行者不應平量於人，唯有如來及似如來者，乃能知是。是故行者若欲自護其身，慎莫平量於人而相違逆。菩薩若欲修集佛法，常當晝夜勤心專念。深發菩薩心者，不當好求人長短。菩薩若能教三千大千世界中眾生令行十善，不如菩薩如一食頃一心靜處念一相法門，乃至聞受讀誦解說，是人福德勝彼甚多。何以故？諸菩薩用是法門，能滅一切業障罪，亦於一切眾生之中離憎愛心，便能疾得一切種智。」</p>
<p>爾時文殊師利法王子白佛言：「世尊！如佛所說滅業障罪，云何滅業障罪？」</p>
<p>佛告文殊師利：「若菩薩見一切法性無業無報，則能畢滅業障之罪。又文殊師利！若菩薩見貪欲際即是真際，見瞋恚際即是真際，見愚癡際即是真際，則能畢滅業障之罪。又文殊師利！若菩薩能見一切眾生性即是涅槃性，則能畢滅業障之罪。所以者何？若人自有所見即能起業，無知無聞凡夫愚人不知諸法畢竟滅相，故自見其身亦見他人，以是見故便起身口意業。是人妄見憶想分別，作是念：『我是貪欲、瞋恚、愚癡。』如是分別故，於佛法中出家學道，復作是念：『我是持戒修梵行人，我當越度生死，得於涅槃免諸苦惱。』是人分別諸法，是善是不善，是應知、是應斷、是應證、是應修，所謂苦應見、集應斷、滅應證、道應修。而復分別一切諸行皆悉無常，一切諸行皆悉是苦，一切諸行皆三毒熾然，我當疾捨此有為法。常作如是思惟，於諸行中種種取相而生厭心。</p>
<p>「爾時便作是念：『見諸行如是，是名見苦；惡厭諸行，是名斷集。』分別諸行，見於滅諦即作是念：『我今見滅是名證滅，我當修道。』便至靜處念如是法，作是念已攝心定住。是人先得厭心，今得定心，故於諸行中心便捨離，而自愧厭不喜不樂，復作是念：『我今於一切法中已得解脫，更無所作，我身已得阿羅漢道。』是人命終之時見受生處，即菩提中心生疑悔，以此疑故命終之後墮大地獄。何以故？是人於無生法中而分別故。」</p>
<p>爾時文殊師利法王子白佛言：「世尊！今云何應觀四聖諦？」</p>
<p>佛告文殊師利：「若行者能見一切法即是無生性，是名見苦。若能見一切法不集不起，是名斷集。若能見一切法畢竟滅相，是名證滅。若能見一切法無所有性，是名修道。文殊師利！若行者能如是見四聖諦，是人不作如是分別，是法善是法不善，是法應見、是法應斷、是法應證、是法應修，所謂苦應見、集應斷、滅應證、道應修。所以者何？凡夫所行貪欲、瞋恚、愚癡，行者見是法皆空、無生、無所有、不可分別，但積集虛妄。爾時於法無所取無所捨，於三界中心無所礙，見一切三界畢竟不生，見一切善不善法虛誑不實，如幻如夢如影如響如焰。行者見貪欲性即是涅槃性，瞋恚性即是涅槃性，愚癡性即是涅槃性。若能見一切法性如是，便於一切眾生之中不起憎愛。所以者何？是行者不得是法，若生愛處、若生憎處，安住虛空，心中乃至不見佛、不見法、不見僧，是則不見一切法。若不見一切法，於諸法中則不生疑，不生疑故則不受一切法，不受一切法故則自寂滅。文殊師利！長老須菩提知如是法故，不來禮佛足。須菩提尚不得自身，何況得如來身？不得自身而得如來身者，無有是處。」</p>
<p>文殊師利復白佛言：「世尊！行者云何應觀四念處？」</p>
<p>佛告文殊師利：「當來世有比丘如是說：『觀內身處若觀不淨是身念處，觀樂皆苦是受念處，觀心生滅性是心念處，觀壞和合相但得法相是法念處。』」</p>
<p>文殊師利白佛言：「世尊！今云何真觀四念處？」</p>
<p>佛言：「止止。文殊師利！不須問也，如來隨宜說法難可得解。」</p>
<p>文殊師利言：「世尊！愍念眾生故，願必為說。」</p>
<p>佛告文殊師利：「若行者見身如虛空，是為身念處；若行者見受不得內外兩間，是為受念處；若行者知心唯有名字，是為心念處；若行者不得善法不得不善法，是為法念處。文殊師利！應如是觀四念處。」</p>
<p>文殊師利復白佛言：「世尊！行者云何應觀八聖道分？」</p>
<p>佛告文殊師利：「若行者見一切法平等無二無分別，是名正見。見一切法無思惟無分別，以是見故是名正思惟。見一切法無言說相，善修語言平等相故，是名正語。見一切法不作相，作者不可得故，是名正業。不分別正命邪命，善修習平等命故，是名正命。不發不起一切法，以無所行故，是名正精進。於一切法無所憶念，諸憶念性離故，是名正念。見一切法性常定，以不散不緣不可得故，是名正定。文殊師利！行者應如是觀八聖道分。」</p>
<p>文殊師利復白佛言：「世尊！行者云何應觀五根？」</p>
<p>佛告文殊師利：「若行者信一切法畢竟不生，從本已來常自爾故，是名信根。於一切法中心無所住，遠近相離故，是名精進根。於一切法無所憶念，緣性離故不繫念於緣，是名念根。於一切法無所思惟，二法不可得故，是名定根。見一切法常空，離於生相，是名慧根。文殊師利！行者應如是觀五根。」</p>
<p>文殊師利復白佛言：「世尊！行者云何應觀七菩提分？」</p>
<p>佛言：「文殊師利！行者能見一切法無憶念，是名念菩提分。若一切法，若善、若不善、若無記，不可選擇、不可得，無決定故，是名擇菩提分。若不取一切三界相，善壞三界故，是名精進菩提分。若一切有為法中不生喜相，善壞有喜相故，是名喜菩提分。若一切法中除却其心，緣相不可得故，是名除菩提分。若一切法不可得，善修壞相故，是名定菩提分。若於一切法無所依止不貪不著，不見一切法故得捨心，是名捨菩提分。文殊師利！行者應如是觀七菩提分。若行者能如是見四聖諦、四念處、八聖道分、五根、七菩提分，我說是人名為已得度者，到於彼岸，出在陸地無畏之處，已離重檐除諸塵垢，是人名為無所有者、無所憂者、無所受者，是名阿羅漢、是名沙門、是名婆羅門、是名比丘、是名澡浴潔淨者、是名智者是名解者、是名聞者、是名佛子、是名釋子、是名破刺棘者、是名却關鍵者、是名已度塹者、是名出欲求者、是名開門扇者、是名賢聖勝相者。</p>
<p>「文殊師利！若有比丘成就如是法者，於天人世間名為福田，應受供養。文殊師利！是比丘若欲不虛食國中施者、破壞魔網者、欲度生死海者、欲得涅槃者、欲脫一切苦惱者、欲為一切天人世間作福田者，應當勤修習如是之法。」</p>
<p>說是法時，三萬二千諸天得諸法實相，各以天曼陀羅華而散佛上，白言：「世尊！若人得聞如是之法，是人名為善出家者，何況信受讀誦如所說行？世尊！若有須臾聞是法者，是則名為無增上慢。」</p>
<p>爾時文殊師利法王子白佛言：「惟願世尊！當說陀羅尼，以是陀羅尼故，令諸菩薩得無礙辯才，於諸音聲無所怖畏，能令諸法皆作佛法，又信解諸法皆是一相。」</p>
<p>佛告文殊師利：「汝今諦聽！當為汝說不動種性法門。諸菩薩得入是法門者，能以智慧光明照一切法，疾得無生法忍。」</p>
<p>文殊師利白佛言：「世尊！云何名不動處種性法門？」</p>
<p>佛告文殊師利：「一切眾生其心皆一，是名種性。」</p>
<p>「世尊！云何是事名為種性？」</p>
<p>佛告文殊師利：「一切眾生皆無有心，緣性不可得故，是名種性。文殊師利！一切眾生皆同一量，是名種子。」</p>
<p>「世尊！云何是事名為種性？」</p>
<p>佛言：「一切眾生皆如虛空量，終歸無障礙，是名種子。文殊師利！一切眾生皆是一眾生，是名種子。」</p>
<p>「世尊！云何是事名為種性？」</p>
<p>「文殊師利！一切眾生皆是一相，畢竟不生離諸名字，一異不可得故，是名種性。文殊師利！貪欲是不動相。」</p>
<p>「世尊！云何是事名不動相？」</p>
<p>佛言：「文殊師利！貪欲是不動相，安住法性中，以不住故，是貪欲不可得性常離故，是名不動相。文殊師利！瞋恚是金剛。」</p>
<p>「世尊！云何是事名為金剛？」</p>
<p>「文殊師利！瞋恚不可斷不可壞，亦如金剛不可斷不可壞，一切法亦如是，不可斷不可壞，諸法本不決定故，是名如金剛。文殊師利！愚癡是智慧性。」</p>
<p>「世尊！云何是事名智慧性。」</p>
<p>「文殊師利！一切法離智慧亦離愚癡，譬如虛空無有智慧亦無愚癡，一切法亦如是，無有智慧亦無愚癡，智慧愚癡智可知法，從本已來俱寂滅故，是名愚癡智慧處。文殊師利！色陰是不動處。」</p>
<p>「世尊！云何是事名不動處？」</p>
<p>「文殊師利！如天帝之幢深根安固不可動搖，一切法亦如是，以不住法故安住法性中，是法無來處無去處無取無捨，安住無住處故，是故色名不動相。文殊師利！受陰是滅性。」</p>
<p>「世尊！云何是事名為滅性？」</p>
<p>「文殊師利！一切諸受相性常寂滅故，諸受非內外，非東方非南西北方四維上下來。何以故？若樂受在內，一切眾生常應受樂；若苦受在內，一切眾生常應受苦；若不苦不樂受在內，一切眾生應受不苦不樂。文殊師利！今一切諸受實不在內不在外不在兩中間，不在東方南西北方四維上下，是故一切諸受如草木瓦石，畢竟不生不滅無相，是故受名寂滅相。文殊師利！想陰是種性。」</p>
<p>「世尊！云何是事名為種性？」</p>
<p>「文殊師利！是想皆憶想分別起、從虛妄中生，如空拳如野馬，本性自離，是故想陰名種性。文殊師利！行陰是種性。」</p>
<p>「世尊！云何是事名為種性？」</p>
<p>「文殊師利！一切諸行離數無數入平等數，譬如芭蕉畢竟無實本性自爾，一切法亦如是，無名字無性故，是故行陰名為種性。文殊師利！識陰是種性。」</p>
<p>「世尊！云何是事名為種性？」</p>
<p>「文殊師利！是識如幻，無實無起無生，空無相無性，如五指塗空空無相現，是故識陰名為種性。文殊師利！色是種性。」</p>
<p>「世尊！云何色為種性？」</p>
<p>「文殊師利！譬如鏡中像，雖可目見而無有實，一切色亦如是，雖見無實，但誑眼誑心虛妄不實，是故色名種性。文殊師利，聲是種性。」</p>
<p>「世尊！云何聲為種性？」</p>
<p>「文殊師利，一切法無別異相，畢竟空，如山中響，是故聲為種性。文殊師利！香是種性。」</p>
<p>「世尊！云何香是種性？」</p>
<p>「文殊師利！一切法無香相，性無知故，空如虛空，鼻香識者皆不可得，是故香為種性。文殊師利！味是種性。」</p>
<p>「世尊！云何味為種性？」</p>
<p>「文殊師利！味性即是不可思議性，不可知、離於知故，自性常離故，是故味名種性。文殊師利！觸是種性。」</p>
<p>「世尊！云何觸為種性。」</p>
<p>「文殊師利！觸如虛空，其性自離無觸無合，一切法亦如是，善壞身故，離於觸相，觸者不可得故，是故觸是種性。文殊師利！法是種性。」</p>
<p>「世尊！云何法為種性？」</p>
<p>「文殊師利！一切法無相無心，離心性、離名字，無決定故，皆是法性相，是故法是種性。文殊師利！地是種性。」</p>
<p>「世尊。云何地為種性？」</p>
<p>「文殊師利！一切法無堅相無軟相，虛妄和合人以為堅，是故地為種性。文殊師利。水是種性。」</p>
<p>「世尊！云何水為種性？」</p>
<p>「文殊師利。一切法無濕無合，如野馬無水，是故水為種性。文殊師利！火是種性。」</p>
<p>「世尊！云何火是種性？」</p>
<p>「文殊師利！一切法無熱，離虛妄熱相，本性寂滅，離顛倒故，分別其實無定無生，是故火名種性。文殊師利！風是種性。」</p>
<p>「世尊！云何風為種性？」</p>
<p>「文殊師利！一切法無障無礙、無相無性，不動搖故、離風相故，是故風名種性。文殊師利！佛是種性。」</p>
<p>「世尊！云何佛為種性？」</p>
<p>「文殊師利！一切法無覺無知，離知相故，是故佛名種性。文殊師利！法是種性。」</p>
<p>「世尊！云何法為種性？」</p>
<p>「文殊師利！諸法不可壞不可斷，離壞斷故，無相無名無性，出言語道，是故法名種性。文殊師利！僧是不動相。」</p>
<p>「世尊！云何僧為不動相？」</p>
<p>「文殊師利！聖眾安住如、法性、實際、定亂平等中，安住智慧愚癡、解脫煩惱平等一切法中，心無所住，住不可得故，是故僧名不動性。文殊師利！一切法行處名為不動。」</p>
<p>「世尊！云何是事名為不動相？」</p>
<p>「文殊師利！一切虛空行處、不可思議行處、斷行處，無根本無別異，不可得故，是故一切法行處名不動相。文殊師利！一切法無緣名不動相。」</p>
<p>「世尊！云何是事名不動相？」</p>
<p>「文殊師利！一切法無依止、無住處、無緣無順，離諸緣故，是故一切法無緣名不動相。文殊師利！一切法不取不捨相名不動相。」</p>
<p>「世尊！云何是事名不動相？」</p>
<p>「文殊師利！一切法皆歸於如、同於法性，是法不可取、不可捨，無求無願諸願斷故，從本已來常寂滅相同於虛空，是故不取不捨名不動相。文殊師利！一切法無咎名不動相。」</p>
<p>「世尊！云何是事名不動相？」</p>
<p>「文殊師利！一切法無垢、無所有，清淨顯曜如虛空無翳，諸罪定相不可得故，是故一切法無咎名不動相。文殊師利！一切法無歸處名不動相。」</p>
<p>「世尊！云何是事名不動相？」</p>
<p>「文殊師利！一切法空無根本故無歸處，是故無歸處名不動相。文殊師利！一切法無學名不動相。」</p>
<p>「世尊！云何是事名不動相。」</p>
<p>「文殊師利！一切法性無學，不應學、不應修、不應思、不應念、不應住、不應發、不應行、不應斷、不應證、不應語、不應言、不應求、不應說、不應取、不應捨、不應離、不應除。何以故？文殊師利！一切諸相畢竟離故，從本已來無所取，常是捨相，諸法非智慧所及，非愚癡所及，是故無學名不動相。」</p>

<p class='juan'>諸法無行經卷上</p></div>
</div><!-- end of div[@id='body'] -->
</body></html>