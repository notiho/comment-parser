<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百千頌大集經地藏菩薩請問法身讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 413
<p class='juan'><a id='mulu1' />百千頌大集經地藏菩薩請問法身讚</p><p class="byline">開府儀同三司特進試鴻臚卿肅國公食邑三千戶賜紫贈司空謚大鑒正號大廣智大興善寺三藏沙門不空奉　詔譯</p>
<div class='div-jing'>
<div class="lg regular"><div class='lg-row'>歸命禮法身，　住於諸有情；</div>
<div class='lg-row'>彼由不遍知，　輪迴於三有。</div>
<div class='lg-row'>其性即生死，　淨時亦復然；</div>
<div class='lg-row'>清淨是涅槃，　亦即是法身。</div>
<div class='lg-row'>譬如乳相雜，　醍醐不可得；</div>
<div class='lg-row'>如煩惱相雜，　法界不可見。</div>
<div class='lg-row'>譬如淨乳已，　酥精妙無垢；</div>
<div class='lg-row'>如淨其煩惱，　法界極清淨。</div>
<div class='lg-row'>如燈在其瓶，　光耀無所有；</div>
<div class='lg-row'>如在煩惱瓶，　法界不照耀。</div>
<div class='lg-row'>彼彼令一邊，　其瓶若得穴；</div>
<div class='lg-row'>由彼彼一邊，　光明而外出。</div>
<div class='lg-row'>以三摩地杵，　破壞煩惱瓶；</div>
<div class='lg-row'>遍滿於虛空，　普遍光照耀。</div>
<div class='lg-row'>法界亦不生，　亦不曾壞滅；</div>
<div class='lg-row'>一切時不染，　初中常無垢。</div>
<div class='lg-row'>譬如吠瑠璃，　常時極光明；</div>
<div class='lg-row'>石藏以覆蔽，　彼光不照耀。</div>
<div class='lg-row'>如是煩惱覆，　法界妙清淨；</div>
<div class='lg-row'>不照於生死，　於涅槃光明。</div>
<div class='lg-row'>有性若有功，　則見於真金；</div>
<div class='lg-row'>無性若有功，　困而無所獲。</div>
<div class='lg-row'>如糠覆其上，　不名為粳米；</div>
<div class='lg-row'>煩惱覆其上，　亦不名為佛。</div>
<div class='lg-row'>若得離於糠，　顯現於粳米；</div>
<div class='lg-row'>遠離於煩惱，　法身得顯現。</div>
<div class='lg-row'>世間作譬喻，　芭蕉無堅實；</div>
<div class='lg-row'>而有貞實果，　食味如甘露。</div>
<div class='lg-row'>如無實生死，　流轉煩惱海；</div>
<div class='lg-row'>其果即佛體，　甘露施有施。</div>
<div class='lg-row'>如是於諸種，　相似生其果；</div>
<div class='lg-row'>無種亦無果，　智者必不信。</div>
<div class='lg-row'>種子則其性，　諸法之所依；</div>
<div class='lg-row'>次第若能淨，　獲得成佛位。</div>
<div class='lg-row'>日月常無垢，　以五種覆蔽：</div>
<div class='lg-row'>雲、霧與烟等，　羅睺手及塵。</div>
<div class='lg-row'>如是心光明，　覆蔽以五垢：</div>
<div class='lg-row'>貪愛、瞋恚、眠、　掉舉與疑惑。</div>
<div class='lg-row'>如火洗其衣，　種種垢不淨；</div>
<div class='lg-row'>若擲於火中，　燒垢不燒衣。</div>
<div class='lg-row'>空類諸契經，　所有如來說；</div>
<div class='lg-row'>一切斷煩惱，　不曾壞其性。</div>
<div class='lg-row'>譬如地下水，　常住而清淨；</div>
<div class='lg-row'>智隱於煩惱，　清淨亦復然。</div>
<div class='lg-row'>法界亦非我、　非女亦非男；</div>
<div class='lg-row'>遠離一切執，　云何分別我？</div>
<div class='lg-row'>諸法無所著，　女男不可得；</div>
<div class='lg-row'>貪盲調伏故，　示現男女相。</div>
<div class='lg-row'>無常苦空性，　心淨慮有三；</div>
<div class='lg-row'>最勝心淨慮，　諸法無自性。</div>
<div class='lg-row'>如胞胎孕子，　有之而不現；</div>
<div class='lg-row'>如煩惱所覆，　法實不可見。</div>
<div class='lg-row'>分別有四種，　所生大造者：</div>
<div class='lg-row'>分別我、我所、　名想及境界。</div>
<div class='lg-row'>一切佛大願，　無所有無相；</div>
<div class='lg-row'>自覺相應故，　諸佛常法性。</div>
<div class='lg-row'>如言兔有角，　分別而非有；</div>
<div class='lg-row'>如是一切法，　分別不可得。</div>
<div class='lg-row'>分析如微塵，　分別不可得；</div>
<div class='lg-row'>如初後亦爾，　智云何分別？</div>
<div class='lg-row'>如是和合生，　和合亦滅壞；</div>
<div class='lg-row'>一法自不生，　云何愚分別？</div>
<div class='lg-row'>兔、牛二角喻，　此名遍計相；</div>
<div class='lg-row'>依住於中道，　如善逝法性。</div>
<div class='lg-row'>如月及星宿，　現於清水器；</div>
<div class='lg-row'>影像而顯現，　如是圓成相。</div>
<div class='lg-row'>初中亦為善，　常恒不欺誑；</div>
<div class='lg-row'>彼無五種我，　云何我分別？</div>
<div class='lg-row'>譬如熱時水，　故名為熱水；</div>
<div class='lg-row'>是則其冷時，　則名為冷水。</div>
<div class='lg-row'>覆蔽煩惱網，　是則名為心；</div>
<div class='lg-row'>若離其煩惱，　則名為等覺。</div>
<div class='lg-row'>眼識緣於色，　影像極清淨；</div>
<div class='lg-row'>不生亦不滅，　法界無形相。</div>
<div class='lg-row'>耳識緣於聲，　清淨識三種；</div>
<div class='lg-row'>以自分別聞，　法界無形相。</div>
<div class='lg-row'>鼻依香而嗅，　無色亦無形；</div>
<div class='lg-row'>鼻識是真如，　法界應分別。</div>
<div class='lg-row'>舌界自性空，　味界性遠離；</div>
<div class='lg-row'>無依亦無識，　法界自性故。</div>
<div class='lg-row'>清淨身自性，　所觸和合相；</div>
<div class='lg-row'>遠離於所緣，　我說為法界。</div>
<div class='lg-row'>諸法意為最，　離能、所分別；</div>
<div class='lg-row'>法界無自性，　法界而分別。</div>
<div class='lg-row'>能見聞而嗅，　是味及所觸；</div>
<div class='lg-row'>瑜伽法是知，　如是圓成相。</div>
<div class='lg-row'>眼、耳及與鼻，　舌、身及末那；</div>
<div class='lg-row'>六處皆清淨，　如是彼之相。</div>
<div class='lg-row'>心見有二種：　世間、出世間；</div>
<div class='lg-row'>我執為流轉，　自覺是真如。</div>
<div class='lg-row'>無盡是涅槃，　若盡貪及癡；</div>
<div class='lg-row'>覺彼是佛體，　有情歸依處。</div>
<div class='lg-row'>一切於此身，　有智及無智；</div>
<div class='lg-row'>繫縛自分別，　由悟得解脫。</div>
<div class='lg-row'>菩提不遠近，　不來亦不去；</div>
<div class='lg-row'>壞滅及顯現，　於此煩惱網。</div>
<div class='lg-row'>說於眾契經，　住於自思惟；</div>
<div class='lg-row'>照以智慧燈，　即得最勝寂。</div>
<div class='lg-row'>菩提不遠想，　亦無隣近想；</div>
<div class='lg-row'>是六境影像，　皆由如是知。</div>
<div class='lg-row'>如水與乳合，　同在於一器；</div>
<div class='lg-row'>鵝飲盡其乳，　其水如常在。</div>
<div class='lg-row'>如是煩惱雜，　智在於一器；</div>
<div class='lg-row'>瑜伽者飲智，　棄捨於煩惱。</div>
<div class='lg-row'>如是我、我執，　乃至所取執；</div>
<div class='lg-row'>若見二無我，　有種而滅壞。</div>
<div class='lg-row'>是佛般涅槃，　常恒淨無垢；</div>
<div class='lg-row'>愚夫二分別，　無二瑜伽句。</div>
<div class='lg-row'>種種難行施，　以戒攝有情；</div>
<div class='lg-row'>一切損忍辱，　界增此為三。</div>
<div class='lg-row'>於諸法精進，　靜慮心加行；</div>
<div class='lg-row'>常習於智慧，　復得菩提增。</div>
<div class='lg-row'>方便共為慧，　以願皆清淨；</div>
<div class='lg-row'>以力妙堅智，　界增為四種。</div>
<div class='lg-row'>不應禮菩薩，　此為甚惡說；</div>
<div class='lg-row'>不親於菩薩，　不生其法身。</div>
<div class='lg-row'>增於甘蔗種，　欲食於石蜜；</div>
<div class='lg-row'>若壞甘蔗種，　無由石蜜生。</div>
<div class='lg-row'>若護甘蔗種，　三種而可得：</div>
<div class='lg-row'>糖、半糖、石蜜，　於中必得生。</div>
<div class='lg-row'>若護菩提心，　三種而可得：</div>
<div class='lg-row'>羅漢、緣覺、佛，　於中必得生。</div>
<div class='lg-row'>如護於稻芽，　農夫必當護；</div>
<div class='lg-row'>如初勝解行，　如來必作護。</div>
<div class='lg-row'>如白十五日，　而見月輪形；</div>
<div class='lg-row'>如是勝解行，　影現佛形相。</div>
<div class='lg-row'>如是初月輪，　剎那剎那增；</div>
<div class='lg-row'>如是入地者，　念念見增益。</div>
<div class='lg-row'>如白十五日，　月輪得圓滿；</div>
<div class='lg-row'>如是究竟地，　法身而得生。</div>
<div class='lg-row'>勝解彼堅固，　常當於佛法；</div>
<div class='lg-row'>能發如是心，　得為不退轉。</div>
<div class='lg-row'>染依得轉依，　得受為淨依；</div>
<div class='lg-row'>由分得覺悟，　名為極喜地。</div>
<div class='lg-row'>常時於染污，　欲等種種垢；</div>
<div class='lg-row'>無垢得清淨，　名為離垢地。</div>
<div class='lg-row'>滅壞煩惱網，　照耀得離垢；</div>
<div class='lg-row'>無量之暗瞑，　離名發光地。</div>
<div class='lg-row'>清淨常光明，　遠離世吉祥；</div>
<div class='lg-row'>圍遶智慧焰，　名為焰慧地。</div>
<div class='lg-row'>一切明工技，　種種靜慮飾；</div>
<div class='lg-row'>難勝於煩惱，　得勝難勝地。</div>
<div class='lg-row'>於三種菩提，　攝受令成就；</div>
<div class='lg-row'>生滅於甚深，　名為現前地。</div>
<div class='lg-row'>遊戲於光網，　遍以帝釋嚴；</div>
<div class='lg-row'>超越欲暴流，　名為遠行地。</div>
<div class='lg-row'>一切佛加持，　預入於智海；</div>
<div class='lg-row'>自在無功用，　不動於魔使。</div>
<div class='lg-row'>於諸無礙解，　瑜伽到彼岸；</div>
<div class='lg-row'>於說法談論，　名為善慧地。</div>
<div class='lg-row'>身以智所成，　如虛空無垢；</div>
<div class='lg-row'>諸佛皆所持，　普遍如法雲。</div>
<div class='lg-row'>佛法之所依，　行果皆所持；</div>
<div class='lg-row'>所依皆得轉，　故名為法身。</div>
<div class='lg-row'>離不思議熏，　及離流轉習，</div>
<div class='lg-row'>如汝思思者，　云何而得知？</div>
<div class='lg-row'>超過諸語境，　一切根非境；</div>
<div class='lg-row'>意識所取者，　如所有我體。</div>
<div class='lg-row'>次第而積集，　佛子大名稱；</div>
<div class='lg-row'>皆以法雲智，　微細見法性。</div>
<div class='lg-row'>爾時洗濯心，　超渡生死海；</div>
<div class='lg-row'>彼以大蓮花，　安立為大座。</div>
<div class='lg-row'>無量寶葉光，　寶光明為臺；</div>
<div class='lg-row'>無量億蓮花，　普遍為眷屬。</div>
<div class='lg-row'>先以十種力，　以無畏四種，</div>
<div class='lg-row'>餘佛不共法，　大自在而坐。</div>
<div class='lg-row'>一切善皆集，　福智以資糧；</div>
<div class='lg-row'>圓月在星宿，　遍滿而圍遶。</div>
<div class='lg-row'>則以佛日手，　以寶光無垢；</div>
<div class='lg-row'>灌頂於長子，　普遍皆令灌。</div>
<div class='lg-row'>彼住大瑜伽，　皆見以天眼；</div>
<div class='lg-row'>無明攪擾世，　惡習苦怖畏。</div>
<div class='lg-row'>狀如金光色，　從彼瑜伽光；</div>
<div class='lg-row'>彼無知所覆，　得開無明門。</div>
<div class='lg-row'>以福智感招，　彼獲無執定；</div>
<div class='lg-row'>隨緣而圓寂，　心得皆變化。</div>
<div class='lg-row'>諸法無自性，　自性於境界；</div>
<div class='lg-row'>菩薩王妙見，　法身妙無垢。</div>
<div class='lg-row'>皆以無垢身，　安住於智海；</div>
<div class='lg-row'>即作眾生利，　如巧摩尼珠。</div>
<div class='lg-row'>一切瑜伽者，　大瑜伽自在；</div>
<div class='lg-row'>佛影皆變化，　遍滿而流出。</div>
<div class='lg-row'>或有八臂者，　三目熾盛身；</div>
<div class='lg-row'>彼皆瑜伽王，　普遍而流出。</div>
<div class='lg-row'>皆以慈悲手，　勝喜執持弓；</div>
<div class='lg-row'>射以般若箭，　皆斷細無明。</div>
<div class='lg-row'>以大力昇進，　執持智慧棒；</div>
<div class='lg-row'>一切無明㲉，　普遍皆碎壞。</div>
<div class='lg-row'>強力諸有情，　金剛熾盛身；</div>
<div class='lg-row'>調伏有情故，　則為金剛手。</div>
<div class='lg-row'>自為作業者，　示現種種果；</div>
<div class='lg-row'>教誡如教理，　變為平等王。</div>
<div class='lg-row'>飢渴猛熾身，　能施諸飲食；</div>
<div class='lg-row'>常患諸疾者，　則為善醫王。</div>
<div class='lg-row'>魔王於營從，　魔女於莊嚴；</div>
<div class='lg-row'>菩薩作親友，　能施菩提場。</div>
<div class='lg-row'>由如日月形，　彼光皆悅意；</div>
<div class='lg-row'>流出如電光，　照曜俱胝剎。</div>
<div class='lg-row'>由以一燈故，　遍照皆得然；</div>
<div class='lg-row'>若一燈滅盡，　一切皆隨盡。</div>
<div class='lg-row'>如是異熟佛，　示現種種光；</div>
<div class='lg-row'>一化現涅槃，　餘佛示歸寂。</div>
<div class='lg-row'>一亦無滅度，　日光豈作暗？</div>
<div class='lg-row'>常現於出沒，　示現剎土海。</div>
<div class='lg-row'>於無智暗世，　能淨智慧眼；</div>
<div class='lg-row'>往於俱胝剎，　矜愍化有情。</div>
<div class='lg-row'>彼皆不疲倦，　由彼大慈甲；</div>
<div class='lg-row'>一切於神足，　瑜伽皆彼岸。</div>
<div class='lg-row'>皆觀時、非時，　令彼得流轉；</div>
<div class='lg-row'>剛強於諂曲，　暫時而棄捨。</div>
<div class='lg-row'>無量調有情，　頓作令清淨；</div>
<div class='lg-row'>無量佛變化，　頓時得暫變。</div>
<div class='lg-row'>於三界海中，　而擲調伏網；</div>
<div class='lg-row'>舒展妙法網，　普遍令成熟。</div>
<div class='lg-row'>則以調伏網，　普遍令成熟；</div>
<div class='lg-row'>普遍令舉出，　於中漂流者。</div>
<div class='lg-row'>則如千有情，　普遍令度已；</div>
<div class='lg-row'>度已令覺悟，　妙法不生疑。</div>
<div class='lg-row'>世尊妙法鈴，　普遍令得聞；</div>
<div class='lg-row'>由此振聲故，　除落煩惱塵。</div>
<div class='lg-row'>增上無明人，　令淨於一時；</div>
<div class='lg-row'>以日光明威，　破壞眾翳瞙。</div>
<div class='lg-row'>隨從暗煩惱，　及餘罪身者；</div>
<div class='lg-row'>令彼作利益，　積漸令清淨。</div>
<div class='lg-row'>彼彼人現化，　安住如水月，</div>
<div class='lg-row'>煩惱攪擾心，　不見於如來，</div>
<div class='lg-row'>如餓鬼於海，　普遍見枯竭，</div>
<div class='lg-row'>如是少福者，　無佛作分別。</div>
<div class='lg-row'>有情少福者，　如來云何作？</div>
<div class='lg-row'>如於生盲手，　安以最勝寶。</div>
<div class='lg-row'>云何而能見，　無上之法身？</div>
<div class='lg-row'>俱胝日光身，　光網以圍遶。</div>
<div class='lg-row'>諸天以少善，　不能而得見；</div>
<div class='lg-row'>上次於大天，　云何而得見？</div>
<div class='lg-row'>彼色不能見，　諸仙離煩惱；</div>
<div class='lg-row'>天、修羅、梵等，　云何餘少慧？</div>
<div class='lg-row'>然以佛威力，　清淨自心故；</div>
<div class='lg-row'>能見如是類，　獲得一切盛。</div>
<div class='lg-row'>有情福端嚴，　佛住彼人前；</div>
<div class='lg-row'>光明照耀身，　三十二勝相。</div>
<div class='lg-row'>彼如是丈夫，　當見如大海；</div>
<div class='lg-row'>不經於多時，　即得智如海。</div>
<div class='lg-row'>世尊彼色身，　安住於多劫；</div>
<div class='lg-row'>能調可調利，　趣於戒種類。</div>
<div class='lg-row'>廣壽大瑜伽，　少壽何因故？</div>
<div class='lg-row'>多人俱胝餘，　示現增減壽。</div>
<div class='lg-row'>無量俱胝劫，　以命命增長；</div>
<div class='lg-row'>因緣皆無盡，　獲得無盡果。</div>
<div class='lg-row'>若有相應顯此理，　唯身以慧作分析；</div>
<div class='lg-row'>彼人生於淨蓮花，　聞法所說無量壽。</div>
</div></div>
<p class='juan'>百千誦大集經地藏菩薩請問法身讚</p>
</div><!-- end of div[@id='body'] -->
</body></html>