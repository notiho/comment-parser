<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>究竟一乘寶性論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu18' />究竟一乘寶性論卷第三</p><p class="byline">後魏中印度三藏勒那摩提譯</p><a id='mulu19' />
<p class='h1'>一切眾生有如來藏品第五</p><p>論曰：自此已後餘殘論偈，次第依彼四句廣差別說應知。此以何義？向前偈言：</p>

<div class="lg regular"><div class='lg-row'>真如有雜垢，　及遠離諸垢，</div>
<div class='lg-row'>佛無量功德，　及佛所作業，</div>
<div class='lg-row'>如是妙境界，　是諸佛所知，</div>
<div class='lg-row'>依此妙法身，　出生於三寶。</div>
</div><p>此偈示現何義？如向所說，一切眾生有如來藏。彼依何義故如是說？偈言：</p>

<div class="lg regular"><div class='lg-row'>佛法身遍滿，　真如無差別，</div>
<div class='lg-row'>皆實有佛性，　是故說常有。</div>
</div><p>此偈明何義？有三種義，是故如來說一切時一切眾生有如來藏。何等為三？一者如來法身遍在一切諸眾生身，偈言：佛法身遍滿故。二者如來真如無差別，偈言：真如無差別故。三者一切眾生皆悉實有真如佛性，偈言：皆實有佛性故。此三句義，自此下論依如來藏修多羅我後時說應知。如偈本言：</p>

<div class="lg regular"><div class='lg-row'>一切眾生界，　不離諸佛智，</div>
<div class='lg-row'>以彼淨無垢，　性體不二故。</div>
<div class='lg-row'>依一切諸佛，　平等法性身，</div>
<div class='lg-row'>知一切眾生，　皆有如來藏。</div>
<div class='lg-row'>體及因果業，　相應及以行，</div>
<div class='lg-row'>時差別遍處，　不變無差別。</div>
<div class='lg-row'>彼妙義次第，　第一真法性，</div>
<div class='lg-row'>我如是略說，　汝今應善知。</div>
</div><p>此偈示現何義？略說此偈有十種義，依此十種說第一義實智境界佛性差別應知。何等為十？一者體、二者因、三者果、四者業、五者相應、六者行、七者時差別、八者遍一切處、九者不變、十者無差別。初依體因故說一偈：</p>

<div class="lg regular"><div class='lg-row'>自性常不染，　如寶空淨水，</div>
<div class='lg-row'>信法及般若，　三昧大悲等。</div>
</div><p>此初半偈示現何義？偈言：</p>

<div class="lg regular"><div class='lg-row'>自在力不變，　思實體柔軟，</div>
<div class='lg-row'>寶空水功德，　相似相對法。</div>
</div><p>此偈明何義？向說三種義，彼三種義次第依於自相同相。如來法身三種清淨功德，如如意寶珠、虛空、淨水相似相對法應知。此明何義？思者依如來法身，所思所修皆悉成就故。後半偈者示現何義？偈言：</p>

<div class="lg regular"><div class='lg-row'>有四種障礙，　謗法及著我，</div>
<div class='lg-row'>怖畏世間苦，　捨離諸眾生，</div>
</div><p>此偈明何義？偈言：</p>

<div class="lg regular"><div class='lg-row'>闡提及外道，　聲聞及自覺，</div>
<div class='lg-row'>信等四種法，　清淨因應知。</div>
</div><p>此偈明何義？略說一切眾生界中有三種眾生。何等為三？一者求有、二者遠離求有、三者不求彼二。求有，有二種。何等為二？一者謗解脫道無涅槃性，常求住世間、不求證涅槃。二者於佛法中闡提同位，以謗大乘故。是故《不增不減經》言：舍利弗！若有比丘、比丘尼、優婆塞、優婆夷，若起一見、若起二見、諸佛如來非彼世尊，如是等人非我弟子。舍利弗！是人以起二見因緣，從闇入闇、從冥入冥，我說是等名一闡提故。偈言：謗法故、闡提故。遠離求有者，亦有二種。何等為二？一者無求道方便、二者有求道方便。無求道方便者，亦有二種。何等為二？一者多種外道種種邪計，謂僧佉、衛世師、尼揵陀若提子等，無求道方便。二者於佛法中同外道行，雖信佛法而顛倒取。彼何者是？謂犢子等見身中有我等，不信第一義諦、不信真如法空，佛說彼人無異外道。復有計空為有，以我相憍慢故。何以故？以如來為說空解脫門令得覺知，而彼人計唯空無實。為彼人故，《寶積經》中佛告迦葉：寧見計我如須彌山，而不用見憍慢眾生計空為有。迦葉！一切邪見解空得離。若見空為有，彼不可化令離世間故。偈言：及著我故：及外道故。有方便求道者，亦有二種。何等為二？一者聲聞，偈言：怖畏世間苦故、聲聞故。二者辟支佛，偈言：捨離諸眾生故及自覺故。不求彼二者，所謂第一利根眾生諸菩薩摩訶薩。何以故？以諸菩薩不求彼有如一闡提故，又亦不同無方便求道種種外道等故，又亦不同有方便求道聲聞辟支佛等故。何以故？以諸菩薩見世間涅槃道平等故。以不住涅槃心故、以世間法不能染故，而修行世間行，堅固慈悲涅槃心故，以善住根本清淨法中故。又彼求有眾生一闡提人，及佛法中同闡提位，名為邪定聚眾生。又遠離求有眾生中，墮無方便求道眾生，名為不定聚眾生。又遠離求有眾生中，求離世間方便求道聲聞辟支佛，及不求彼二平等道智菩薩摩訶薩，名為正定聚眾生。又除求於無障礙道大乘眾生，餘有四種眾生。何等為四？一者闡提、二者外道、三者聲聞、四者辟支佛。彼四眾生有四種障故、不能證故、不能會故，不能見如來之性。何等為四？一者謗大乘法一闡提障。此障對治，謂諸菩薩摩訶薩信大乘故。偈言：信法故。二者橫計身中有我諸外道障。此障對治，謂諸菩薩摩訶薩修行般若波羅蜜故。偈言：及般若故。三者怖畏世間諸苦聲聞人障。此障對治，謂諸菩薩摩訶薩修行虛空藏首楞嚴等諸三昧故。偈言：三昧故。四者背捨利益一切眾生捨大悲心辟支佛障。此障對治，謂諸菩薩摩訶薩修行大悲，為利益眾生故。偈言：大悲故。是名四種障，障四種眾生。為對治彼四種障故，諸菩薩摩訶薩信修行大乘等四種對治法，得無上清淨法身，到第一彼岸。何以故？依此四種清淨法界修習善法，此是諸佛隨順法子於佛家生。是故偈言：</p>

<div class="lg regular"><div class='lg-row'>大乘信為子，　般若以為母，</div>
<div class='lg-row'>禪胎大悲乳，　諸佛如實子。</div>
</div><p>偈言：信等四種法，清淨因應知故。又依果業故，說一偈：</p>

<div class="lg regular"><div class='lg-row'>淨我樂常等，　彼岸功德果，</div>
<div class='lg-row'>厭苦求涅槃，　欲願等諸業。</div>
</div><p>此初半偈示現何義？偈言：</p>

<div class="lg regular"><div class='lg-row'>略說四句義，　四種顛倒法，</div>
<div class='lg-row'>於法身中倒，　修行對治法。</div>
</div><p>此偈明何義？彼信等四法，如來法身因此能清淨。彼向說四種法，彼次第略說對治四顛倒，如來法身四種功德波羅蜜果應知。偈言：略說四句義故。此明何義？謂於色等無常事中起於常想、於苦法中起於樂想、於無我中起於我想、於不淨中起於淨想，是等名為四種顛倒應知。偈言：四種顛倒法故。為對治此四種顛倒故，有四種非顛倒法應知。何等為四？謂於色等無常事中生無常想、苦想、無我想、不淨想等，是名四種不顛倒對治應知。偈言：修行對治法故。如是四種顛倒對治，依如來法身，復是顛倒應知。偈言：於法身中倒故。對治此倒，說有四種如來法身功德波羅蜜果。何等為四？所謂常波羅蜜、樂波羅蜜、我波羅蜜淨、波羅蜜應知。偈言：修行對治法故。是故《聖者勝鬘經》言：世尊！凡夫眾生於五陰法起顛倒想，謂無常常想、苦有樂想、無我我想、不淨淨想。世尊！一切阿羅漢辟支佛空智者，於一切智境界及如來法身本所不見。若有眾生信佛語故，於如來法身起常想樂想我想淨想，世尊！彼諸眾生非顛倒見，是名正見。何以故？唯如來法身是常波羅蜜、樂波羅蜜、我波羅蜜、淨波羅蜜。世尊！若有眾生於佛法身作是見者，是名正見。世尊！正見者是佛真子，從佛口生、從正法生、從法化生，得法餘財，如是等故。又此四種如來法身功德波羅蜜，從因向果次第而說淨我樂常應知。云何次第從因向果？謂誹謗大乘一闡提障，實無有淨而心樂著取世間淨。此障對治，謂諸菩薩摩訶薩信大乘修行證得第一淨波羅蜜果應知。於五陰中見有神我諸外道障，實無神我而樂著取我。此障對治，謂諸菩薩摩訶薩修行般若波羅蜜，證得第一我波羅蜜果應知。此明何義？一切外道執著色等非真實事以為有我，而彼外道取著我相，無如是我相虛妄顛倒，一切時無我。以是義故，說言如來如實智知一切法無我到第一彼岸。而如來無彼我無我相。何以故？以一切時如實見知不虛妄故、非顛倒故。此以何義？以即無我名為有我。即無我者，無彼外道虛妄神我。名有我者，如來有彼得自在我。是故偈言：</p>

<div class="lg regular"><div class='lg-row'>如清淨真空，　得第一無我，</div>
<div class='lg-row'>諸佛得淨體，　是名得大身。</div>
</div><p>此偈明何義？得大身者，謂如來得第一清淨真如法身。彼是諸佛如來實我，以得自在體、以得第一清淨身。偈言：諸佛得淨體故。以是義故，諸佛名得清淨自在。偈言：是名得大身故。以是義故，依於此義，諸佛如來於無漏界中得為第一最自在我。又復即依如是義故，如來法身不名為有，以無我相、無法相故，以是義故不得言有，以如彼相如是無故。又復即依如是義故，如來法身不名為無，以唯有彼真如我體，是故不得言無法身，以如彼相如是有故。依此義故，諸外道問：如來死後為有身耶、為無身耶？有如是等，是故如來不記不答。諸聲聞人畏世間苦，為對治彼畏世間苦，諸菩薩摩訶薩修行一切世間出世間諸三昧故，證得第一樂波羅蜜果應知。辟支佛人棄捨利益一切眾生樂住寂靜，為對治彼棄捨眾生，諸菩薩摩訶薩修行大悲，住無限齊世間常利益眾生，證得第一常波羅蜜果應知。是名諸菩薩摩訶薩信及般若、三昧、大悲四種修行，如是次第得如來身淨我樂常四種功德波羅蜜果應知。又復有義，依此四種如來法身名為廣大如法界、究竟如虛空，盡未來際。此明何義？信修行大乘，是故諸佛如來常得清淨法界到第一彼岸，是故說言廣大如法界；修行般若波羅蜜，是故諸佛如來成就虛空法身。以器世間究竟無我、以修行虛空藏等無量三昧，以是義故，於一切處一切法中皆得自在，是故說言究竟如虛空。以修行大悲，於一切眾生無限齊時得慈悲心平等，是故說言盡未來際。又此四種波羅蜜等住無漏界中。聲聞辟支佛得大力自在，菩薩為證如來功德法身第一彼岸，有四種障。何等為四？一者緣相、二者因相、三者生相、四者壞相。緣相者，謂無明住地，即此無明住地與行作緣，如無明緣行，無明住地緣亦如是故。因相者，謂無明住地緣行，即此無明住地緣行為因，如行緣識，無漏業緣亦如是故。生相者，謂無明住地緣依無漏業因生三種意生身，如四種取緣依有漏業因而生三界，三種意生身生亦如是故。壞相者，謂三種意生身緣不可思議變易死，如依生緣故有老死，三種意生身緣不可思議變易死亦如是故。又一切煩惱染皆依無明住地根本，以不離無明住地，聲聞、辟支佛、大力菩薩未得遠離無明住地垢，是故未得究竟無為淨波羅蜜。又即依彼無明住地緣，以細相戲論習未得永滅，是故未得究竟無為我波羅蜜。又即緣彼無明住地，有細相戲論集，因無漏業生於意陰未得永滅，是故未得究竟無為樂波羅蜜。以諸煩惱染業染生染未得永滅，是故未證究竟甘露如來法身。以未遠離不可思議變易生死常未究竟，是故未得不變異體。是故未得究竟無為常波羅蜜。又如煩惱染，無明住地亦如是。如業染，無漏業行亦如是。如生染，三種意生身及不可思議變易死亦如是。如《聖者勝鬘經》言：世尊！譬如取緣有漏業因而生三有。如是，世尊！依無明住地、緣無漏業因，生阿羅漢、辟支佛、大力菩薩三種意生身。世尊！此三乘地三種意生身生及無漏業生，依無明住地，有緣非無緣。如是等《勝鬘經》中廣說應知。</p>
<p>復次以聲聞、辟支佛、大力菩薩三種意生身中無淨我樂常波羅蜜彼岸功德身，是故聖者《勝鬘經》言：唯如來法身是常波羅蜜、樂波羅蜜、我波羅蜜、淨波羅蜜。如是等故。此明何義？以如來法身自性清淨，離一切煩惱障、智障習氣，故名為淨，是故說言：唯如來法身是淨波羅蜜。以得寂靜第一自在我故，離無我戲論究竟寂靜，故名為我，是故說言：唯如來法身是我波羅蜜。以得遠離意生陰身因，故名為樂，是故說言：唯如來法身是樂波羅蜜。以世間涅槃平等證故，故名為常，是故說言：唯如來法身是常波羅蜜。又復略說有二種法，依此二法，如來法身有淨波羅蜜應知。何等為二？一者本來自性清淨，以因相故；二者離垢清淨，以勝相故。有二種法，依此二法，如來法身有我波羅蜜應知。何等為二？一者遠離諸外道邊，以離虛妄我戲論故；二者遠離諸聲聞邊，以離無我戲論故。有二種法，依此二法，如來法身有樂波羅蜜應知。何等為二？一者遠離一切苦、二者遠離一切煩惱習氣。此以何義？云何遠離一切苦？以滅一切種苦故、以滅一切意生身故。云何遠離煩惱習氣？以證一切法故。有二種法，依此二法，如來法身有常波羅蜜應知。何等為二？一者不滅一切諸有為行，以離斷見邊故；二者不取無為涅槃，以離常見邊故。以是義故，《聖者勝鬘經》中說言：世尊！見諸行無常，是斷見，非正見。見涅槃常，是常見，非正見。妄想見故，作如是見故。以是義故，依如是向說法界法門第一義諦，說即世間法名為涅槃。以此二法不分別故、以證不住世間涅槃故，是故偈言：</p>

<div class="lg regular"><div class='lg-row'>無分別之人，　不分別世間，</div>
<div class='lg-row'>不分別涅槃，　涅槃有平等。</div>
</div><p>後半偈者示現何義？偈言：</p>

<div class="lg regular"><div class='lg-row'>若無佛性者，　不得厭諸苦，</div>
<div class='lg-row'>不求涅槃樂，　亦不欲不願。</div>
</div><p>以是義故，《聖者勝鬘經》言：世尊！若無如來藏者，不得厭苦、樂求涅槃，亦無欲涅槃，亦不願求。如是等此明何義？略說佛性清淨正因，於不定聚眾生能作二種業。何等為二？一者依見世間種種苦惱，厭諸苦故，生心欲離諸世間中一切苦惱。偈言：若無佛性者，不得厭諸苦故。二者依見涅槃樂悕寂樂故，生求心欲心願心。偈言：若無佛性者，不求涅槃樂，亦不欲不願故。又欲者，求涅槃故。求者，悕涅槃故。悕者，於悕求法中不怯弱故。欲得者，於所求法中方便追求故。及諮問故。願者，所期法中。所期法者，心心相行。是故偈言：</p>

<div class="lg regular"><div class='lg-row'>見苦果樂果，　此依性而有，</div>
<div class='lg-row'>若無佛性者，　不起如是心。</div>
</div><p>此偈明何義？凡所有見世間苦果者、凡所有見涅槃樂果者，此二種法，善根眾生有，一切依因真如佛性、非離佛性無因緣故起如是心。偈言：見苦果樂果，此依性而有故。若無因緣生如是心者，一闡提等無涅槃性，應發菩提心。偈言：若無佛性者，不起如是心故。以性未離一切客塵煩惱諸垢，於三乘中未曾修習一乘信心，又未親近善知識等，亦未修習親近善知識因緣，是故華嚴性起中言：次有乃至邪見聚等眾生身中，皆有如來日輪光照，作彼眾生利益、作未來因善根，增長諸白法故。向說一闡提常不入涅槃，無涅槃性者此義云何？為欲示現謗大乘因故。此明何義？為欲迴轉誹謗大乘心、不求大乘心故，依無量時故如是說。以彼實有清淨性故，不得說言彼常畢竟無清淨性。又依相應義故，說一偈：</p>

<div class="lg regular"><div class='lg-row'>大海器寶水，　無量不可盡，</div>
<div class='lg-row'>如燈明觸色，　性功德如是。</div>
</div><p>此初半偈示現何義？偈言：</p>

<div class="lg regular"><div class='lg-row'>佛法身慧定，　悲攝眾生性，</div>
<div class='lg-row'>海珍寶水等，　相似相對法。</div>
</div><p>此偈明何義？以有三處故，次第有三種大海相似相對法，於如來性中依因畢竟成就相應義應知。何等三處？一者法身清淨因、二者集佛智因、三者得如來大悲因。法身清淨因者，信修行大乘器相似相對法，以彼無量不可盡故。偈言：佛法身故，海相似相對法故。集佛智因者，般若三昧珍寶相似相對法。偈言：慧定故，珍寶相似相對法故。得如來大悲因者，大慈悲心水相似相對法。偈言：悲攝眾生性故，水相似相對法故。又修行智慧三昧門寶相似相對法，以彼無分別不可思議有大勢力功德相應故。又修行菩薩大悲水相似相對法，以於一切眾生柔軟大悲得一味等味相行故。如是彼三種法，此三種因和合，畢竟不相捨離，故名相應。後半偈者，示現何義？偈言：</p>

<div class="lg regular"><div class='lg-row'>通智及無垢，　不離於真如，</div>
<div class='lg-row'>如燈明煖色，　無垢界相似。</div>
</div><p>此偈明何義？有三處，次第三種燈相似相對法於如來法界中依果相應義應知。何等三處？一者通、二者知漏盡智、三者漏盡。此以何義？通者，有五通光明相似相對法，以受用事能散滅，彼與智相違，所治闇法能治相似相對法故。偈言：通故、明故。知漏盡智者，無漏智煖相似相對法，以能燒業煩惱無有餘殘，能燒相似相對法故。偈言：智故、煖故。漏盡者，轉身漏盡色相似相對法，以常無垢清淨光明具足相無垢相似相對法故。偈言：無垢故色故。又無垢者，以離煩惱障故。清淨者，以離智障故。光明者，如自性清淨體，彼二是客塵煩惱。如是略說六種無漏智，離煩惱無學身所攝法。於無漏法界中彼此迭共不相捨離，不差別法界平等畢竟，名相應義應知。又依行義故，說一偈：</p>

<div class="lg regular"><div class='lg-row'>見實者說言，　凡夫聖人佛，</div>
<div class='lg-row'>眾生如來藏，　真如無差別。</div>
</div><p>此偈示現何義？偈言：</p>

<div class="lg regular"><div class='lg-row'>凡夫心顛倒，　見實異於彼；</div>
<div class='lg-row'>如實不顛倒，　諸佛離戲論。</div>
</div><p>此偈明何義？向明如來法界中一切法真如清淨明同相，依般若波羅蜜無分別智法門等，為諸菩薩摩訶薩說。此以何義？略明依三種人。何等為三？一者不實見凡夫、二者實見聖人、三者畢竟成就如來法身。是名三種行應知。應云何知？謂取顛倒、離顛倒、離戲論。如是次第，此以何義？取顛倒者，謂諸凡夫三種虛妄想心見故。偈言，凡夫心顛倒故。離顛倒者，以聖人遠離虛妄想心見故。偈言：見實異於彼故。離戲論者，正離顛倒及諸戲論，以煩惱障智障及煩惱習氣，諸佛如來根本永盡故。偈言：如實不顛倒，諸佛離戲論故。自此以下即依此行，餘四種義廣差別說應知。又復即依彼三種人，依時差別故，說一偈：</p>

<div class="lg regular"><div class='lg-row'>有不淨有淨，　及以善淨等，</div>
<div class='lg-row'>如是次第說，　眾生菩薩佛。</div>
</div><p>此偈示現何義？偈言：</p>

<div class="lg regular"><div class='lg-row'>體等六句義，　略明法性體，</div>
<div class='lg-row'>次第三時中，　說三種名字。</div>
</div><p>此偈明何義？謂向所明無漏法性，如來廣說種種法門，彼諸法門略說依於六種句義，所謂攝、聚、體、因果、業相應及行。偈言：體等六句義，略明法性體故。於三時中次第依彼三種名字畢竟應知。偈言，次第三時中，說三種名字故。此以何義？謂不淨時名為眾生，偈言：有不淨故。不淨淨時名為菩薩，偈言：有淨故。於善淨時名為如來，偈言：及以善淨故。以是義故，《不增不減經》言：舍利弗！即此法身過於恒沙無量煩惱所纏，從無始來隨順世間生死濤波去來生退，名為眾生。舍利弗！即此法身厭離世間生死苦惱，捨一切欲，行十波羅蜜，攝八萬四千法門，修菩提行，名為菩薩。舍利弗！即此法身，得離一切煩惱使纏，過一切苦，離一切煩惱垢，得淨得清淨，得住彼岸清淨法中，到一切眾生所觀之地，於一切境界中更無勝者，離一切障離一切礙，於一切法中得自在力，名為如來，應，正遍知故。偈言：如是次第說，眾生、菩薩、佛故。自此以下，即依彼三時明如來法性遍一切處故，說一偈：</p>

<div class="lg regular"><div class='lg-row'>如空遍一切，　而空無分別，</div>
<div class='lg-row'>自性無垢心，　亦遍無分別。</div>
</div><p>此偈示現何義？偈言：</p>

<div class="lg regular"><div class='lg-row'>過功德畢竟，　遍至及同相，</div>
<div class='lg-row'>下中勝眾生，　如虛空中色。</div>
</div><p>此偈明何義？所有凡夫、聖人、諸佛如來，自性清淨心平等無分別。彼清淨心於三時中，次第於過失時，於功德時，於功德清淨畢竟時，同相無差別。猶如虛空，在瓦，銀，金三種器中平等無異無差別一切時有。以是義故，經中說有三時次第。如《不增不減經》言：舍利弗！不離眾生界有法身，不離法身有眾生界。眾生界即法身，法身即眾生界。舍利弗！此二法者義一名異故。自此已下，即依此三時，明如來法性遍至一切處。依染淨時不變不異，有十五偈，此等諸偈略說要義應知。偈言：</p>

<div class="lg regular"><div class='lg-row'>諸過客塵來，　性功德相應，</div>
<div class='lg-row'>真法體不變，　如本後亦爾。</div>
</div><p>此偈明何義？偈言：</p>

<div class="lg regular"><div class='lg-row'>十一偈及二，　次第不淨時，</div>
<div class='lg-row'>煩惱客塵過。　第十四十五，</div>
<div class='lg-row'>於善淨時中，　過恒沙佛法，</div>
<div class='lg-row'>不離脫思議，　佛自性功德。</div>
<div class='lg-row'>本際中間際，　及以後際等，</div>
<div class='lg-row'>如來真如性，　體不變不異。</div>
</div><p>初依不淨時不變不異十一偈者：</p>

<div class="lg regular"><div class='lg-row'>如虛空遍至，　體細塵不染，</div>
<div class='lg-row'>佛性遍眾生，　諸煩惱不染。</div>
<div class='lg-row'>如一切世間，　依虛空生滅，</div>
<div class='lg-row'>依於無漏界，　有諸根生滅。</div>
<div class='lg-row'>火不燒虛空，　若燒無是處，</div>
<div class='lg-row'>如是老病死，　不能燒佛性。</div>
<div class='lg-row'>地依於水住，　水復依於風，</div>
<div class='lg-row'>風依於虛空，　空不依地等。</div>
<div class='lg-row'>如是陰界根，　住煩惱業中，</div>
<div class='lg-row'>諸煩惱業等，　住不善思惟。</div>
<div class='lg-row'>不善思惟行，　住清淨心中，</div>
<div class='lg-row'>自性清淨心，　不住彼諸法。</div>
<div class='lg-row'>陰入界如地，　煩惱業如水，</div>
<div class='lg-row'>不正念如風，　淨心界如空。</div>
<div class='lg-row'>依性起邪念，　念起煩惱業，</div>
<div class='lg-row'>依因煩惱業，　能起陰入界。</div>
<div class='lg-row'>依止於五陰，　界入等諸法，</div>
<div class='lg-row'>有諸根生滅，　如世界成壞。</div>
<div class='lg-row'>淨心如虛空，　無因復無緣，</div>
<div class='lg-row'>及無和合義，　亦無生住滅。</div>
<div class='lg-row'>如虛空淨心，　常明元轉變，</div>
<div class='lg-row'>為虛妄分別，　客塵煩惱染。</div>
</div><p>此虛空譬喻偈示現何義？明如來性依不淨時法體不變。偈言：</p>

<div class="lg regular"><div class='lg-row'>不正思惟風，　諸業煩惱水，</div>
<div class='lg-row'>自性心虛空，　不為彼二生。</div>
<div class='lg-row'>自性清淨心，　其相如虛空，</div>
<div class='lg-row'>邪念思惟風，　所不能散壞，</div>
<div class='lg-row'>諸業煩惱水，　所不能濕爛，</div>
<div class='lg-row'>老病死熾火，　所不能燒燃。</div>
</div><p>此偈明何義？如依邪念風輪起業煩惱水聚，依業煩惱水聚生陰界入世間，而自性心虛空不生不起。偈言：不正思惟風，諸業煩惱水，自性心虛空，不為彼二生故。如是依邪念風災、業行煩惱水災、老病死等火災，吹浸燒壞陰入界世間，而自性清淨心虛空常住不壞。如是於不淨時中器世間相似相對法，諸煩惱染、業染、生染有集有滅，諸佛如來無為之性猶如虛空不生不滅，常不變易示現法體。此自性清淨法門虛空譬喻，如《陀羅尼自在王菩薩修多羅》中廣說應知。彼經中言：諸善男子！煩惱本無體，真性本明淨；一切煩惱羸薄，毘婆舍那有大勢力；一切煩惱客塵，自性清淨心根本；一切諸煩惱虛妄分別，自性清淨心如實不分別。諸佛子！譬如大地依水而住，水依風住，風依空住，而彼虛空無依住處。諸善男子！如是四大地大水大風大空大，此四大中唯虛空大以為最勝、以為大力、以為堅固、以為不動、以為不作、以為不散，不生不滅自然而住。諸善男子！彼三種大生滅相應，無實體性剎那不住。諸佛子！此三種大變異無常。諸佛子！而虛空界常不變異。諸佛子！如是陰界入依業煩惱住，諸煩惱業依不正思惟住，不正思惟依於佛性自性清淨心住。以是義故，經中說言：自性清淨心，客塵煩惱染。諸善男子！所有邪念、所有煩惱業、所有陰界入，如是諸法從於因緣和合而生，以諸因緣壞散而滅。諸善男子！彼自性清淨心無因無緣故無和合，不生不滅。諸善男子！如虛空界，自性清淨心亦復如是。如風大界，不正思惟亦復如是。如水大海，諸業煩惱亦復如是。如地大界，陰界入等亦復如是。是故說言：一切諸法皆無根本、皆無堅實。無住無住本，根本清淨，無根本故。已說不淨時中依無分別相自性清淨心虛空界相似相對法，已說依彼起不正念風界相似相對法，已說依不正念諸業煩惱因相水界相似相對法，已說依彼生陰界入果相轉變地相似相對法，未說彼焚燒死病老等諸過患相火相似相對法，是故次說偈言：</p>

<div class="lg regular"><div class='lg-row'>有三火次第，　劫燒人地獄，</div>
<div class='lg-row'>能作種種苦，　能熟諸行根。</div>
</div><p>此偈明何義？明此三法老、病、死火，於不淨時中不能變異彼如來藏。是故《聖者勝鬘經》言：世尊！生死者，依世諦故說有生死。世尊！死者諸根壞。世尊！生者新諸根起。世尊！而如來藏不生不死不老不變。何以故？世尊！如來藏者，離有為相境界。世尊！如來藏者，常恒清涼不變故。已說依不淨時不變不異，◎</p>
<p>◎次說依淨不淨時不變不異故，說二偈：</p>

<div class="lg regular"><div class='lg-row'>菩薩摩訶薩，　如實知佛性，</div>
<div class='lg-row'>不生亦不滅，　復無老病等。</div>
<div class='lg-row'>菩薩如是知，　得離於生死，</div>
<div class='lg-row'>憐愍眾生故，　示現有生滅。</div>
</div><p>此偈示現何義？偈言：</p>

<div class="lg regular"><div class='lg-row'>老病死諸苦，　聖人永滅盡，</div>
<div class='lg-row'>依業煩惱生，　諸菩薩無彼。</div>
</div><p>此偈明何義？明此老病死等苦火於不淨時依業煩惱本生，如世間火依薪本生，以諸菩薩得生意生身於淨不淨時畢竟永滅盡。以是義故，諸業煩惱等常不能燒燃，而依慈悲力故示現生老病死，而遠離生等，以見如實故。以是義故，諸菩薩摩訶薩依善根結使生，非依業煩惱結使生。以依心自在力生，依大悲力現於三界，示現生、示現老、示現病、示現死，而彼無有生老病死諸苦等法。以如實見真如佛性不生不滅，是名不淨淨時。如修多羅中依愛無漏業根本煩惱廣說應知。如如來於《大海慧菩薩經》中說言：大海慧！何者能住世間善根相應煩惱？所謂集諸善根無有厭足故，以心願生攝取諸有故、求見一切諸佛如來故、教化一切眾生心不疲惓故、攝取一切諸佛妙法故、於諸眾生常作利益故、常不捨離樂貪諸法結使故、常不捨離諸波羅蜜結使故。大海慧！是名諸菩薩摩訶薩世間善根相應煩惱。依此煩惱，諸菩薩摩訶薩生於三界受種種苦，不為三界煩惱過患之所染污。大海慧菩薩白佛言：世尊！此諸善根以何義故說名煩惱？佛告大海慧菩薩言：大海慧！如是煩惱，諸菩薩摩訶薩能生三界受種種苦。依此煩惱故有三界，非染煩惱三界中生。大海慧！菩薩以方便智力，依善根力故，心生三界。是故名為善根相應煩惱而生三界，非染心生。大海慧！譬如長者若居士等唯有一子，甚愛甚念見者歡喜。而彼一子依愚癡心因戲樂故，墮在極深糞廁井中。時彼父母及諸親屬，見彼一子墮在大廁深坑糞中，見已歔欷悲泣啼哭，而不能入彼極深廁糞屎器中而出其子。</p>
<p>爾時彼處眾中更有一長者子或一居士子，見彼小兒墮在深廁糞屎井中，見已疾疾生一子想，生愛念心不起惡心，即入深廁糞屎井中出彼一子。大海慧！為顯彼義說此譬喻。大海慧！何者彼義？大海慧！言極深井糞屎坑者，名為三界。大海慧！言一子者，一切眾生，諸菩薩等於一切眾生生一子想。大海慧！爾時父母及諸親者，名為聲聞辟支佛人，以二乘人見諸眾生墮在世間極大深坑糞屎井中，既見彼已悲泣啼哭，而不能拔彼諸眾生。大海慧！彼時更有一長者子一居士子者，名為菩薩摩訶薩，離諸煩惱清淨無垢，以離垢心現見無為真如法界，以自在心現生三界，為教化彼諸眾生故。大海慧！是名菩薩摩訶薩大悲，畢竟遠離諸有、畢竟遠離諸縛而迴生於三界有中。以依方便般若力故，諸煩惱火不能焚燒，欲令一切諸眾生等遠離諸縛而為說法。大海慧！我今說此修多羅句，依諸菩薩心，為利益一切眾生，得自在力而生三有，依諸善根慈悲心力，依於方便般若力故。是名示現淨不淨時。又菩薩摩訶薩以如實智知如來法身不生不滅故，得如是菩薩摩訶薩功德法體。此修多羅句向前已說，自下次說大毘琉璃摩尼寶喻。佛言：大海慧！譬如無價大毘琉璃摩尼寶珠，善治善淨善光明，墮在泥中住一千年。彼摩尼寶經千年後乃出彼泥，出已水洗，洗已極淨，極淨洗已然後極明，即不失本清淨無垢摩尼寶體。大海慧！菩薩摩訶薩亦復如是，如實知見一切眾生自性清淨光明淨心而為客塵煩惱所染。大海慧！諸菩薩等生如是心：彼諸煩惱不染眾生自性淨心，是諸煩惱客塵虛妄分別心起。而彼諸菩薩復生是心：我今畢竟令諸眾生遠離客塵諸煩惱垢，為之說法。如是菩薩不生怯弱心，轉於一切眾生生增上力，我要畢竟令得解脫。菩薩爾時復生是心：此諸煩惱無有少體。菩薩爾時復生是心：諸煩惱無體、諸煩惱羸薄，是諸煩惱無有住處。如是菩薩如實知諸煩惱虛妄分別而有、依邪見念而有，以正見者諸煩惱垢不能得起。菩薩爾時復生是心：我應如實觀諸煩惱更不復生，以不生煩惱故生諸善法。菩薩爾時復生是心：我若自起諸煩惱者，云何而得為諸煩惱所縛眾生說法令離諸煩惱縛？菩薩爾時復生是心：以我不著諸煩惱故，是故得為諸煩惱縛眾生說法。我應修行諸波羅蜜，結使煩惱相應善根，為欲教化諸眾生故。又復云何名為世間？以三界相似鏡像法故。此明何義？依無漏法界中有三種意生身應知。彼因無漏善根所作名為世間；以離有漏諸業煩惱所作世間法故，亦名涅槃。依此義故，《聖者勝鬘經》言：世尊！有有為世間，有無為世間。世尊！有有為涅槃，有無為涅槃故。又有為無為心心數法相應法故，故說名為淨不淨時。此義於第六菩薩現前地說，彼諸漏盡無障礙般若波羅蜜解脫現前修行大悲，以為救護一切眾生故不取證。如《寶鬘經》中依漏盡故說入城喻。彼經中言：善男子！譬如有城，縱廣正等各一由旬，多有諸門，路嶮黑闇甚可怖畏，有人入者多受安樂。復有一人，唯有一子，愛念甚重，遙聞彼城如是快樂，即便捨子欲往入城。是人方便得過嶮道到彼城門，一足已入一足未舉，即念其子，尋作是念：我唯一子，來時云何竟不與俱？誰能養護令離眾苦？即捨樂城還至子所。善男子！菩薩摩訶薩亦復如是，為憐愍故修集五通，既修集已垂得盡漏而不取證。何以故？愍眾生故捨漏盡通，乃至行於凡夫地中。善男子！城者喻於大般涅槃。多諸門者，喻於八萬諸三昧門。路嶮難者，喻諸魔業。到城門者，喻於五通。一足入者，喻於智慧。一足未入者，喻諸菩薩未證解脫。言一子者，喻於五道一切眾生。顧念子者，喻大悲心。還子所者，喻調眾生。能得解脫而不證者，即是方便。善男子！菩薩摩訶薩大慈大悲不可思議。如是善男子！菩薩摩訶薩大方便力，發大精進、起堅固心，修行禪定得證五通。如是菩薩依禪通業善修心淨，無漏滅盡定現前，如是菩薩即得生於大悲之心，為救一切諸眾生故，現前無漏智通而迴轉不取寂滅涅槃，以為教化諸眾生故，迴取世間乃至示現凡夫人地。於第四菩薩焰地中，為自利益善起精進，為利益他善起堅固心漏盡現前。於第五菩薩難勝地中，依止五通自利利他，善熟心行無漏滅盡定現前。是故於第六菩薩地中，無障礙般若波羅蜜起漏盡現前。是故於第六菩薩現前地中得漏盡自在，說名清淨。是菩薩如是自身正修行，教化眾生令置彼處，得大慈悲心，於顛倒眾生生救護心，不著寂滅涅槃，善作彼方便現前世間門，為眾生故現前涅槃門。為菩提分滿足故，修行四禪迴生欲界，以為利益地獄畜生餓鬼凡夫種種眾生示現諸身，以得自在故。已說依不淨淨時不變不異，次說依善淨時不變不異故，說二偈：</p>

<div class="lg regular"><div class='lg-row'>佛身不變異，　以得無盡法，</div>
<div class='lg-row'>眾生所歸依，　以無邊際故。</div>
<div class='lg-row'>常住不二法，　以離妄分別，</div>
<div class='lg-row'>恒不熱不作，　清淨心力故。</div>
</div><p>此偈示現何義？偈言：</p>

<div class="lg regular"><div class='lg-row'>不生及不死，　不病亦不老，</div>
<div class='lg-row'>以常恒清涼，　及不變等故。</div>
</div><p>此偈明何義？偈言：</p>

<div class="lg regular"><div class='lg-row'>以常故不生，　離意生身故，</div>
<div class='lg-row'>以恒故不死，　離不思議退，</div>
<div class='lg-row'>清涼故不病，　無煩惱習故，</div>
<div class='lg-row'>不變故不老，　無無漏行故。</div>
</div><p>此偈明何義？明如來性於佛地時無垢清淨光明常住自性清淨。以本際來常故不生，以離意生身故。以未來際恒故不死，以離不可思議變易死故。以本後際來清涼故不病，以離無明住地所攝故。若如是者不墮三世彼則不變，是故不老，以離無漏業迴轉故。又復偈言：</p>

<div class="lg regular"><div class='lg-row'>有二復有二，　復有二二句，</div>
<div class='lg-row'>次第如常等，　無漏境界中。</div>
</div><p>此偈明何義？常恒清涼及不變等此四種句，於無漏法界中次第一一句二二本，二二釋義差別。如《不增不減修多羅》中說言：舍利弗！如來法身常，以不異法故、以不盡法故。舍利弗！如來法身恒，以常可歸依故、以未來際平等故。舍利弗！如來法身清涼，以不二法故、以無分別法故。舍利弗！如來法身不變，以非滅法故、以非作法故。</p>
<p>已說不變異，次說無差別。無差別者，即依此善淨時本際以來畢竟究竟自體相善淨如來藏無差別故，說一偈：</p>

<div class="lg regular"><div class='lg-row'>法身及如來，　聖諦與涅槃，</div>
<div class='lg-row'>功德不相離，　如光不離日。</div>
</div><p>此初半偈示現何義？偈言：</p>

<div class="lg regular"><div class='lg-row'>略明法身等，　義一而名異，</div>
<div class='lg-row'>依無漏界中，　四種義差別。</div>
</div><p>此偈明何義？略說於無漏法界中依如來藏有四種義，依四種義有四種名應知。何等四義？偈言：</p>

<div class="lg regular"><div class='lg-row'>佛法不相離，　及彼真如性，</div>
<div class='lg-row'>法體不虛妄，　自性本來淨。</div>
</div><p>此偈明何義？佛法不相離者，依此義故，聖者《勝鬘經》言：世尊！不空如來藏，過於恒沙不離不脫不思議佛法故。及彼真如性者，依此義故，《六根聚經》言：世尊！六根如是，從無始來畢竟究竟諸法體故。法體不虛妄者，依此義故，經中說言：世尊！又第一義諦者，謂不虛妄涅槃是也。何以故？世尊！彼性本際來常，以法體不變故。自性本來淨者，依此義故，經中佛告文殊師利：如來、應、正遍知本際以來入涅槃故。又復依此四義，次第有四種名。何等為四？一者法身、二者如來、三者第一義諦、四者涅槃。以是義故，《不增不減經》言：舍利弗言如來藏者即是法身故。又復《聖者勝鬘經》言：世尊！不離法身有如來藏。世尊！不離如來藏有法身。世尊！依一苦滅諦說名如來藏。世尊！如是說如來法身無量無邊功德。世尊言：涅槃者即是如來法身故。後半偈者，示現何義？偈言：</p>

<div class="lg regular"><div class='lg-row'>覺一切種智，　離一切習氣，</div>
<div class='lg-row'>佛及涅槃體，　不離第一義。</div>
</div><p>此四種名，於如來法身無漏界中一味一義不相捨離，是故雖復有四種名，而彼四義不離一法門、不離一法體。此以何義？所證一切法、覺一切智，及離一切智障煩惱障習氣，此二種法，於無漏法界中不異不差別、不斷不相離。以是義故，《大般涅槃經》中偈言：</p>

<div class="lg regular" style="margin-left:1em;"><div class='lg-row'>「無量種功德，　一切不思議，</div>
<div class='lg-row'>不差別解脫，　解脫即如來。」</div>
</div><p>以是義故，《聖者勝鬘經》言：世尊！言聲聞辟支佛得涅槃者，是佛方便故。此明何義？言聲聞辟支佛有涅槃者，此是諸佛如來方便，見諸眾生於長道曠野遠行疲惓，恐有退轉，為止息故造作化城，如來如是於一切法中得大自在大方便故。故明如是義，世尊如來應正遍知證平等涅槃，一切功德無量無邊不可思議清淨畢竟究竟。此明何義？依四種義，畢竟功德諸佛如來無差別，涅槃相無上果中佛及涅槃一切功德不相捨離。若離佛地果中證智，更無餘人有涅槃法。示現如是義，依一切種智，於諸佛如來無漏法界中譬喻示現。此明何義？《寶鬘經》中畫師譬喻，示現具足一切功德應知。偈言：</p>

<div class="lg regular" style="margin-left:1em;"><div class='lg-row'>「如種種畫師，　所知各差別，</div>
<div class='lg-row'>彼一人知分，　第二人不知。</div>
<div class='lg-row'>有自在國王，　勅諸畫師言，</div>
<div class='lg-row'>於彼摽畫處，　具足作我身。</div>
<div class='lg-row'>國中諸畫師，　一切皆下手，</div>
<div class='lg-row'>若不闕一人，　乃成國王像。</div>
<div class='lg-row'>畫師受勅已，　畫作國王像，</div>
<div class='lg-row'>彼諸畫師中，　一人行不在。</div>
<div class='lg-row'>由無彼一人，　國王像不成，</div>
<div class='lg-row'>以其不滿足，　一切身分故。</div>
<div class='lg-row'>所言畫師者，　喻檀戒等行，</div>
<div class='lg-row'>言國王像者，　示一切種智，</div>
<div class='lg-row'>一人不在者，　示現少一行，</div>
<div class='lg-row'>王像不成者，　空智不具足。」</div>
</div><p>此偈明何義？以是義故，《寶鬘經》言：善男子！諦聽諦聽！我今為汝說此譬喻。善男子！譬如三千大千世界所有眾生悉善知畫，其中或有善能泥塗、或能磨彩、或曉畫身不曉手足、或曉手足不曉面目。時有國王，以一張疊與是諸人而告之言：凡能畫者皆悉聚集，於此疊上畫吾身像。爾時諸人悉來集聚，隨其所能而共作之。有一畫師，以緣事故竟不得來。諸人畫已持共上王。善男子！可言諸人悉集作不？不也。世尊！善男子！我說此喻其義未顯。善男子！一人不來，故不得言一切集作，亦不得言像已成就。佛法行者亦復如是，若有一行不成就者，則不名具足如來正法，是故要當具足諸行名為成就無上菩提故。又此檀等諸波羅蜜一一差別，唯是如來所知境界。如來知彼種種差別無量無邊應知，以彼算數自在力等不能思議故。以對治彼慳等諸垢，是故得成清淨檀等諸波羅蜜。又以修行一切種一切空智及種種三昧門，於第八菩薩不動地中不分別一切菩薩地，無間無隔自然依止道智修行得無生法忍，成就具足如來無漏戒、成就一切功德。於第九菩薩善慧地中，依阿僧祇三昧陀羅尼海門，攝取無量無邊諸佛之法依止，解一切眾生根智，成就無量無邊功德空智，得無生法忍。於第十菩薩法雲地中，依止一切如來現前蜜智智，成就無量無邊功德聚，得無生空法忍。次後得諸三昧，斷一切煩惱障智障。依止諸解脫門智，成就清淨彼岸功德，具足得一切種一切空智。以如是等四種地智中，非聲聞辟支佛地，以彼聲聞辟支佛等去之甚遠。以是義故，說彼四種成就不差別涅槃界。是故偈言：</p>

<div class="lg regular"><div class='lg-row'>慧智及解脫，　不離法界體，</div>
<div class='lg-row'>無差涅槃界，　日相似相對。</div>
</div><p>此偈明何義？以何等慧、以何等智、以何等解脫？彼三不離法界實體，明彼四種功德成就無差別涅槃界。偈言：無差別涅槃界故。為彼四種義次第故，有四種相似相對法應知。何等為四？一者佛法身中依出世間無分別慧，能破第一無明黑闇，彼光明照相似相對法應知。偈言：慧故，日相似相對故。二者依智故，得一切智智，知一切種、照一切事，放光明羅網相似相對法應知。偈言：智故，日相似相對故。三者依止彼二自性清淨心解脫，無垢離垢光明輪清淨相似相對法應知。偈言：解脫故，日相似相對法故。四者即此三種不離法界、不離實體，不相捨離相似相對法應知。偈言：不離法界體故，日相似相對故。是故偈言：</p>

<div class="lg regular"><div class='lg-row'>不證諸佛身，　涅槃不可得，</div>
<div class='lg-row'>如棄捨光明，　日不可得見。</div>
</div><p>此偈明何義？以如向說，無漏法界中無始世界來諸佛法身中無漏諸法一切功德不相捨離。以是義故，遠離如來無障無礙法身智慧離一切障，涅槃體相不可得見、不可得證，如離日光明無日輪可見。以是義故，《聖者勝鬘經》言：法無優劣故得涅槃，知諸法平等智故得涅槃。平等智故得涅槃、平等解脫故得涅槃、平等解脫知見故得涅槃，是故世尊說涅槃界一味等味，謂明解脫一味故。◎</p>

<p class='juan'>究竟一乘寶性論卷第三</p></div>
</div><!-- end of div[@id='body'] -->
</body></html>