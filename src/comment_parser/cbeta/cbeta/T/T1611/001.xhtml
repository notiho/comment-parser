<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>究竟一乘寶性論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1611
<div class='div-pin'>
<p class='juan'><a id='mulu1' />究竟一乘寶性論卷第一</p><p class="byline">後魏中印度三藏勒那摩提譯</p><a id='mulu2' />
<p class='h1'>教化品第一</p>
<div class="lg regular"><div class='lg-row'>我今悉歸命，　一切無上尊，</div>
<div class='lg-row'>為開法王藏，　廣利諸群生。</div>
<div class='lg-row'>諸佛勝妙法，　謗以為非法，</div>
<div class='lg-row'>愚癡無智慧，　迷於邪正故。</div>
<div class='lg-row'>具足智慧人，　善分別邪正，</div>
<div class='lg-row'>如是作論者，　不違於正法。</div>
<div class='lg-row'>順三乘菩提，　對三界煩惱，</div>
<div class='lg-row'>雖是弟子造，　正取邪則捨。</div>
<div class='lg-row'>善說名句義，　初中後功德，</div>
<div class='lg-row'>智者聞是義，　不取於餘法。</div>
<div class='lg-row'>如我知佛意，　堅住深正義，</div>
<div class='lg-row'>如實修行者，　取同於佛語。</div>
<div class='lg-row'>雖無善巧言，　但有真實義，</div>
<div class='lg-row'>彼法應受持，　如取金捨石。</div>
<div class='lg-row'>妙義如真金，　巧語如瓦石，</div>
<div class='lg-row'>依名不依義，　彼人無明盲。</div>
<div class='lg-row'>依自罪業障，　謗諸佛妙法，</div>
<div class='lg-row'>如是諸人等，　則為諸佛呵。</div>
<div class='lg-row'>或有取他心，　謗諸佛妙法，</div>
<div class='lg-row'>如是諸人等，　則為諸佛呵。</div>
<div class='lg-row'>為種種供養，　謗諸佛妙法，</div>
<div class='lg-row'>如是諸人等，　則為諸佛呵。</div>
<div class='lg-row'>愚癡及我慢，　樂行於小法，</div>
<div class='lg-row'>謗法及法師，　則為諸佛呵。</div>
<div class='lg-row'>外現威儀相，　不識如來教，</div>
<div class='lg-row'>謗法及法師，　則為諸佛呵。</div>
<div class='lg-row'>為求名聞故，　起種種異說，</div>
<div class='lg-row'>謗法及法師，　則為諸佛呵。</div>
<div class='lg-row'>說乖修多羅，　言是真實義，</div>
<div class='lg-row'>謗法及法師，　則為諸佛呵。</div>
<div class='lg-row'>求利養攝眾，　誑惑無智者，</div>
<div class='lg-row'>謗法及法師，　則為諸佛呵。</div>
<div class='lg-row'>佛觀如是等，　極惡罪眾生，</div>
<div class='lg-row'>慈悲心自在，　為說法除苦。</div>
<div class='lg-row'>深智大慈悲，　能如是利益，</div>
<div class='lg-row'>我說不求利，　為正法久住。</div>
</div></div>
<div class='div-pin'><a id='mulu3' />
<p class='h1'>究竟一乘寶性論佛寶品第二</p>
<div class="lg regular"><div class='lg-row'>佛體無前際，　及無中間際，</div>
<div class='lg-row'>亦復無後際，　寂靜自覺知。</div>
<div class='lg-row'>既自覺知已，　為欲令他知，</div>
<div class='lg-row'>是故為彼說，　無畏常恒道。</div>
<div class='lg-row'>佛能執持彼，　智慧慈悲刀，</div>
<div class='lg-row'>及妙金剛杵，　割截諸苦芽，</div>
<div class='lg-row'>摧碎諸見山，　覆藏顛倒意，</div>
<div class='lg-row'>及一切稠林，　故我今敬禮。</div>
</div></div>
<div class='div-pin'><a id='mulu4' />
<p class='h1'>究竟一乘寶性論法寶品第三</p>
<div class="lg regular"><div class='lg-row'>非有亦非無，　亦復非有無，</div>
<div class='lg-row'>亦非即於彼，　亦復不離彼，</div>
<div class='lg-row'>不可得思量，　非聞慧境界，</div>
<div class='lg-row'>出離言語道，　內心知清涼。</div>
<div class='lg-row'>彼真妙法日，　清淨無塵垢，</div>
<div class='lg-row'>大智慧光明，　普照諸世間，</div>
<div class='lg-row'>能破諸曀障，　覺觀貪瞋癡，</div>
<div class='lg-row'>一切煩惱等，　故我今敬禮。</div>
</div></div>
<div class='div-pin'><a id='mulu5' />
<p class='h1'>究竟一乘寶性論僧寶品第四</p>
<div class="lg regular"><div class='lg-row'>正覺正知者，　見一切眾生，</div>
<div class='lg-row'>清淨無有我，　寂靜真實際。</div>
<div class='lg-row'>以能知於彼，　自性清淨心，</div>
<div class='lg-row'>見煩惱無實，　故離諸煩惱。</div>
<div class='lg-row'>無障淨智者，　如實見眾生，</div>
<div class='lg-row'>自性清淨性，　佛法僧境界。</div>
<div class='lg-row'>無閡淨智者，　見諸眾生性，</div>
<div class='lg-row'>遍無量境界，　故我今敬禮。</div>
</div><p>問曰：依何等法有此三寶？答曰：偈言：</p>

<div class="lg regular"><div class='lg-row'>真如有雜垢，　及遠離諸垢，</div>
<div class='lg-row'>佛無量功德，　及佛所作業。</div>
<div class='lg-row'>如是妙境界，　是諸佛所知，</div>
<div class='lg-row'>依此妙法身，　出生於三寶。</div>
</div></div>
<div class='div-pin'><a id='mulu6' />
<p class='h1'>究竟一乘寶性論一切眾生有如來藏品第五</p><p>問曰：云何得知一切眾生有如來藏？答曰：偈言：</p>

<div class="lg regular"><div class='lg-row'>一切眾生界，　不離諸佛智，</div>
<div class='lg-row'>以彼淨無垢，　性體不二故。</div>
<div class='lg-row'>依一切諸佛，　平等法性身，</div>
<div class='lg-row'>知一切眾生，　皆有如來藏。</div>
</div><p>又復略說偈言：</p>

<div class="lg regular"><div class='lg-row'>體及因果業，　相應及以行，</div>
<div class='lg-row'>時差別遍處，　不變無差別。</div>
<div class='lg-row'>彼妙義次第，　第一真法性，</div>
<div class='lg-row'>我如是略說，　汝今應善知。</div>
</div><p>此偈明何義？偈曰：</p>

<div class="lg regular"><div class='lg-row'>自性常不染，　如寶空淨水，</div>
<div class='lg-row'>信法及般若，　三昧大悲等，</div>
<div class='lg-row'>淨我樂常等，　彼岸功德果，</div>
<div class='lg-row'>厭苦求涅槃，　欲願等諸業，</div>
<div class='lg-row'>大海器寶水，　無量不可盡，</div>
<div class='lg-row'>如燈明觸色，　性功德如是。</div>
<div class='lg-row'>見實者說言，　凡夫聖人佛，</div>
<div class='lg-row'>眾生如來藏，　真如無差別，</div>
<div class='lg-row'>有不淨雜淨，　及以善淨等。</div>
<div class='lg-row'>如是次第說，　眾生菩薩佛，</div>
<div class='lg-row'>如空遍一切，　而空無分別，</div>
<div class='lg-row'>自性無垢心，　亦遍無分別。</div>
<div class='lg-row'>如虛空遍至，　體細塵不染，</div>
<div class='lg-row'>佛性遍眾生，　諸煩惱不染。</div>
<div class='lg-row'>如一切世間，　依虛空生滅，</div>
<div class='lg-row'>依於無漏界，　有諸根生滅。</div>
<div class='lg-row'>火不燒虛空，　若燒無是處，</div>
<div class='lg-row'>如是老病死，　不能燒佛性。</div>
<div class='lg-row'>地依於水住，　水復依於風，</div>
<div class='lg-row'>風依於虛空，　空不依地等。</div>
<div class='lg-row'>如是陰界根，　住煩惱業中，</div>
<div class='lg-row'>諸煩惱業等，　依不善思惟。</div>
<div class='lg-row'>不善思惟行，　住清淨心中，</div>
<div class='lg-row'>自性清淨心，　不住彼諸法。</div>
<div class='lg-row'>陰入界如地，　煩惱業如水，</div>
<div class='lg-row'>不正念如風，　淨心界如空。</div>
<div class='lg-row'>依性起邪念，　念起煩惱業，</div>
<div class='lg-row'>依因煩惱業，　能起陰界入。</div>
<div class='lg-row'>依止於五陰，　界入等諸法，</div>
<div class='lg-row'>有諸根生滅，　如世界成壞。</div>
<div class='lg-row'>淨心如虛空，　無因復無緣，</div>
<div class='lg-row'>及無和合義，　亦無生住滅。</div>
<div class='lg-row'>如虛空淨心，　常明無轉變，</div>
<div class='lg-row'>為虛妄分別，　客塵煩惱染。</div>
<div class='lg-row'>菩薩摩訶薩，　如實知佛性，</div>
<div class='lg-row'>不生亦不滅，　又無老病等。</div>
<div class='lg-row'>菩薩如是知，　得離於生死，</div>
<div class='lg-row'>憐愍眾生故，　示現有生滅。</div>
<div class='lg-row'>佛身不變異，　以得無盡法，</div>
<div class='lg-row'>眾生所歸依，　以無邊際故。</div>
<div class='lg-row'>常住不二法，　以離妄分別，</div>
<div class='lg-row'>恒不執不作，　清淨心力故。</div>
<div class='lg-row'>法身及如來，　聖諦與涅槃，</div>
<div class='lg-row'>功德不相離，　如光不離日。</div>
</div></div>
<div class='div-pin'><a id='mulu7' />
<p class='h1'>究竟一乘寶性論無量煩惱所纏品第六</p>
<div class="lg regular"><div class='lg-row'>萎花中諸佛，　眾蜂中美蜜，</div>
<div class='lg-row'>皮糩等中實，　糞穢中真金，</div>
<div class='lg-row'>地中珍寶藏，　諸果子中芽，</div>
<div class='lg-row'>朽故弊壞衣，　纏裹真金像，</div>
<div class='lg-row'>貧賤醜陋女，　懷轉輪聖王，</div>
<div class='lg-row'>焦黑泥模中，　有上妙寶像。</div>
<div class='lg-row'>眾生貪瞋癡，　妄想煩惱等，</div>
<div class='lg-row'>塵勞諸垢中，　皆有如來藏。</div>
<div class='lg-row'>花蜂糩糞穢，　地果故弊衣，</div>
<div class='lg-row'>貧賤女泥模，　煩惱垢相似。</div>
<div class='lg-row'>佛蜜實真金，　寶牙金像王，</div>
<div class='lg-row'>上妙寶像等，　如來藏相似。</div>
</div><p>問曰：華佛譬喻為明何義？答曰：言萎華者，喻諸煩惱。言諸佛者，喻如來藏。偈曰：</p>

<div class="lg regular"><div class='lg-row'>功德莊嚴佛，　住於萎華中，</div>
<div class='lg-row'>淨天眼者見，　去花顯諸佛。</div>
<div class='lg-row'>佛眼觀自法，　遍一切眾生，</div>
<div class='lg-row'>下至阿鼻獄，　具足如來藏。</div>
<div class='lg-row'>自處常住際，　以慈悲方便，</div>
<div class='lg-row'>令一切眾生，　遠離諸障礙。</div>
<div class='lg-row'>如朽故華中，　有諸佛如來，</div>
<div class='lg-row'>天眼者見知，　除去萎華葉。</div>
<div class='lg-row'>如來亦如是，　見貪煩惱垢，</div>
<div class='lg-row'>不淨眾生中，　具足如來藏。</div>
<div class='lg-row'>以大慈悲心，　憐愍世間故，</div>
<div class='lg-row'>為一切眾生，　除煩惱花葉。</div>
</div><p>問曰：蜂蜜譬喻為明何義？答曰：言群蜂者：喻諸煩惱。言美蜜者：喻如來藏。偈言：</p>

<div class="lg regular"><div class='lg-row'>上妙美味蜜，　為群蜂圍遶，</div>
<div class='lg-row'>須者設方便，　散蜂而取蜜。</div>
<div class='lg-row'>如來亦如是，　以一切智眼，</div>
<div class='lg-row'>見諸煩惱蜂，　圍遶佛性蜜，</div>
<div class='lg-row'>以大方便力，　散彼煩惱蜂，</div>
<div class='lg-row'>顯出如來藏，　如取蜜受用。</div>
<div class='lg-row'>猶如百千億，　那由他諸虫，</div>
<div class='lg-row'>遮障微妙蜜，　無有能近者。</div>
<div class='lg-row'>有智者須蜜，　殺害彼諸虫，</div>
<div class='lg-row'>取上味美蜜，　隨意而受用。</div>
<div class='lg-row'>無漏智如蜜，　在眾生身中，</div>
<div class='lg-row'>煩惱如毒虫，　如來所殺害。</div>
</div><p>問曰：糩實譬喻為明何義？答曰：言皮糩者，喻諸煩惱。言內實者，喻如來藏。偈言：</p>

<div class="lg regular"><div class='lg-row'>穀實在糩中，　無人能受用，</div>
<div class='lg-row'>時有須用者，　方便除皮糩。</div>
<div class='lg-row'>佛見諸眾生，　身有如來性，</div>
<div class='lg-row'>煩惱皮糩纏，　不能作佛事。</div>
<div class='lg-row'>以善方便力，　令三界眾生，</div>
<div class='lg-row'>除煩惱皮糩，　隨意作佛事。</div>
<div class='lg-row'>如稻穀麥等，　不離諸皮糩，</div>
<div class='lg-row'>內實未淨治，　不任美食用。</div>
<div class='lg-row'>如是如來藏，　不離煩惱糩，</div>
<div class='lg-row'>令一切眾生，　煩惱所飢渴。</div>
<div class='lg-row'>佛自在法王，　在眾生身中，</div>
<div class='lg-row'>能示以愛味，　除彼飢渴苦。</div>
</div><p>問曰：糞金譬喻為明何義？答曰：糞穢譬喻者，諸煩惱相似。真金譬喻者，如來藏相似。偈言：</p>

<div class="lg regular"><div class='lg-row'>如人行遠路，　遺金糞穢中，</div>
<div class='lg-row'>經百千歲住，　如本不變異。</div>
<div class='lg-row'>淨天眼見已，　遍告眾人言：</div>
<div class='lg-row'>此中有真金，　汝可取受用。</div>
<div class='lg-row'>佛觀眾生性，　沒煩惱糞中，</div>
<div class='lg-row'>為欲拔濟彼，　雨微妙法雨。</div>
<div class='lg-row'>如於不淨地，　漏失真金寶，</div>
<div class='lg-row'>諸天眼了見，　眾生不能知。</div>
<div class='lg-row'>諸天既見已，　語眾悉令知，</div>
<div class='lg-row'>教除垢方便，　得淨真金用。</div>
<div class='lg-row'>佛性金亦爾，　墮煩惱穢中，</div>
<div class='lg-row'>如來觀察已，　為說清淨法。</div>
</div><p>問曰：地寶譬喻為明何義？答曰：地譬喻者，諸煩惱相似。寶藏譬喻者，如來藏相似。偈言：</p>

<div class="lg regular"><div class='lg-row'>譬如貧人舍，　地有珍寶藏，</div>
<div class='lg-row'>彼人不能知，　寶又不能言。</div>
<div class='lg-row'>眾生亦如是，　於自心舍中，</div>
<div class='lg-row'>有不可思議，　無盡法寶藏。</div>
<div class='lg-row'>雖有此寶藏，　不能自覺知，</div>
<div class='lg-row'>以不覺知故，　受生死貧苦。</div>
<div class='lg-row'>譬如珍寶藏，　在彼貧人宅，</div>
<div class='lg-row'>人不言我貧，　寶不言我此。</div>
<div class='lg-row'>如是法寶藏，　在眾生心中，</div>
<div class='lg-row'>眾生如貧人，　佛性如寶藏。</div>
<div class='lg-row'>為欲令眾生，　得此珍寶故，</div>
<div class='lg-row'>彼諸佛如來，　出現於世間。</div>
</div><p>問曰：果芽譬喻為明何義？答曰：果皮譬喻者，諸煩惱相似。子芽譬喻者，如來藏相似。偈言：</p>

<div class="lg regular"><div class='lg-row'>如種種果樹，　子芽不朽壞，</div>
<div class='lg-row'>種地中水灌，　生長成大樹。</div>
<div class='lg-row'>一切諸眾生，　種種煩惱中，</div>
<div class='lg-row'>皆有如來性，　無明皮所纏。</div>
<div class='lg-row'>種諸善根地，　生彼菩提芽，</div>
<div class='lg-row'>次第漸增長，　成如來樹王。</div>
<div class='lg-row'>依地水火風，　空時日月緣，</div>
<div class='lg-row'>多羅等種內，　出生大樹王。</div>
<div class='lg-row'>一切諸眾生，　皆亦復如是，</div>
<div class='lg-row'>煩惱果皮內，　有正覺子牙。</div>
<div class='lg-row'>依白淨等法，　種種諸緣故，</div>
<div class='lg-row'>次第漸增長，　成佛大法王。</div>
</div><p>問曰：衣像譬喻為明何義？答曰：弊衣譬喻者，諸煩惱相似。金像譬喻者，如來藏相似。偈言：</p>

<div class="lg regular"><div class='lg-row'>弊衣纏金像，　在於道路中，</div>
<div class='lg-row'>諸天為人說：　此中有金像。</div>
<div class='lg-row'>種種煩惱垢，　纏裹如來藏，</div>
<div class='lg-row'>佛無障眼見，　下至阿鼻獄，</div>
<div class='lg-row'>皆有如來身。　為令彼得故，</div>
<div class='lg-row'>廣設諸方便，　說種種妙法。</div>
<div class='lg-row'>金像弊衣纏，　墮在曠野路，</div>
<div class='lg-row'>有天眼者見，　為淨示眾人。</div>
<div class='lg-row'>眾生如來藏，　煩惱爛衣纏，</div>
<div class='lg-row'>在世間險道，　而不自覺知。</div>
<div class='lg-row'>佛眼觀眾生，　皆有如來藏，</div>
<div class='lg-row'>為說種種法，　令彼得解脫。</div>
</div><p>問曰：女王譬喻為明何義？答曰：賤女譬喻者，諸煩惱相似。歌羅邏四大中有轉輪王身喻者，生死歌羅邏藏中有如來藏轉輪王相似。偈言：</p>

<div class="lg regular"><div class='lg-row'>譬如孤獨女，　住在貧窮舍，</div>
<div class='lg-row'>身懷轉輪王，　而不自覺知。</div>
<div class='lg-row'>如彼貧窮舍，　三有亦如是，</div>
<div class='lg-row'>懷胎女人者，　喻不淨眾生。</div>
<div class='lg-row'>如彼藏中胎，　眾生性亦爾，</div>
<div class='lg-row'>內有無垢性，　名為不孤獨。</div>
<div class='lg-row'>貧女垢衣纏，　極醜陋受苦，</div>
<div class='lg-row'>處於孤獨舍，　懷妊王重擔。</div>
<div class='lg-row'>如是諸煩惱，　染污眾生性，</div>
<div class='lg-row'>受無量苦惱，　無有歸依處。</div>
<div class='lg-row'>實有歸依處，　而無歸依心，</div>
<div class='lg-row'>不覺自身中，　有如來藏故。</div>
</div><p>問曰：摸像譬喻為明何義？答曰：泥摸譬喻者，諸煩惱相似。寶像譬喻者，如來藏相似。偈言：</p>

<div class="lg regular"><div class='lg-row'>如人融真金，　鑄在泥摸中，</div>
<div class='lg-row'>外有焦黑泥，　內有真寶像。</div>
<div class='lg-row'>彼人量已冷，　除去外泥障，</div>
<div class='lg-row'>開摸令顯現，　取內真寶像。</div>
<div class='lg-row'>佛性常明淨，　客垢所染污，</div>
<div class='lg-row'>諸佛善觀察，　除障令顯現。</div>
<div class='lg-row'>離垢明淨像，　在於穢泥中，</div>
<div class='lg-row'>鑄師知無熱，　然後去泥障。</div>
<div class='lg-row'>如來亦如是，　見眾生佛性，</div>
<div class='lg-row'>儼然處煩惱，　如像在摸中，</div>
<div class='lg-row'>能以巧方便，　善用說法椎，</div>
<div class='lg-row'>打破煩惱摸，　顯發如來藏。</div>
</div></div>
<div class='div-pin'><a id='mulu8' />
<p class='h1'>究竟一乘寶性論為何義說品第七</p><p>問曰：餘修多羅中皆說一切空，此中何故說有真如佛性？偈言：</p>

<div class="lg regular"><div class='lg-row'>處處經中說，　內外一切空，</div>
<div class='lg-row'>有為法如雲，　及如夢幻等。</div>
<div class='lg-row'>此中何故說，　一切諸眾生，</div>
<div class='lg-row'>皆有真如性，　而不說空寂？</div>
</div><p>答曰：偈言：</p>

<div class="lg regular"><div class='lg-row'>以有怯弱心，　輕慢諸眾生，</div>
<div class='lg-row'>執著虛妄法，　謗真如實性，</div>
<div class='lg-row'>計身有神我，　為令如是等，</div>
<div class='lg-row'>遠離五種過，　故說有佛性。</div>
</div></div>
<div class='div-pin'><a id='mulu9' />
<p class='h1'>究竟一乘寶性論身轉清淨成菩提品第八</p>
<div class="lg regular"><div class='lg-row'>淨得及遠離，　自他利相應，</div>
<div class='lg-row'>依止深快大，　如彼所為義。</div>
</div><p>初說佛菩提及得菩提方便。偈言：</p>

<div class="lg regular"><div class='lg-row'>向說佛法身，　自性清淨體，</div>
<div class='lg-row'>為諸煩惱垢，　客塵所染污。</div>
<div class='lg-row'>譬如虛空中，　離垢淨日月，</div>
<div class='lg-row'>為彼厚密雲，　羅網之所覆。</div>
<div class='lg-row'>佛功德無垢，　常恒及不變，</div>
<div class='lg-row'>不分別諸法，　得無漏真智。</div>
</div><p>次說無垢清淨體。偈言：</p>

<div class="lg regular"><div class='lg-row'>如清淨池水，　無有諸塵濁，</div>
<div class='lg-row'>種種雜花樹，　周匝常圍遶。</div>
<div class='lg-row'>如月離羅睺，　日無雲翳等，</div>
<div class='lg-row'>無垢功德具，　顯現即彼體。</div>
<div class='lg-row'>蜂王美味蜜，　堅實淨真金，</div>
<div class='lg-row'>寶藏大果樹，　無垢真金像。</div>
<div class='lg-row'>轉輪聖王身，　妙寶如來像，</div>
<div class='lg-row'>如是等諸法，　即是如來身。</div>
</div><p>次說成就自利利他。偈言：</p>

<div class="lg regular"><div class='lg-row'>無漏及遍至，　不滅法與恒，</div>
<div class='lg-row'>清涼不變異，　不退寂靜處。</div>
<div class='lg-row'>諸佛如來身，　如虛空無相，</div>
<div class='lg-row'>為諸勝智者，　作六根境界，</div>
<div class='lg-row'>示現微妙色，　出乎妙音聲，</div>
<div class='lg-row'>令嗅佛戒香，　與佛妙法味，</div>
<div class='lg-row'>使覺三昧觸，　令知深妙法，</div>
<div class='lg-row'>細思惟稠林，　佛離虛空相。</div>
</div><p>次說第一義相應。偈言：</p>

<div class="lg regular"><div class='lg-row'>如空不思議，　常恒及清涼，</div>
<div class='lg-row'>不變與寂靜，　遍離諸分別，</div>
<div class='lg-row'>一切處不著，　離閡麁澁觸，</div>
<div class='lg-row'>亦不可見取，　佛淨心無垢，</div>
</div><p>次說佛法身。偈言：</p>

<div class="lg regular"><div class='lg-row'>非初非中後，　不破壞不二，</div>
<div class='lg-row'>遠離於三界，　無垢無分別。</div>
<div class='lg-row'>此甚深境界，　非二乘所知，</div>
<div class='lg-row'>具勝三昧慧，　如是人能見。</div>
<div class='lg-row'>出過於恒沙，　不思議功德，</div>
<div class='lg-row'>唯如來成就，　不與餘人共。</div>
<div class='lg-row'>如來妙色身，　清淨無垢體，</div>
<div class='lg-row'>遠離諸煩惱，　及一切習氣。</div>
<div class='lg-row'>種種勝妙法，　光明以為體，</div>
<div class='lg-row'>令眾生解脫，　常無有休息。</div>
<div class='lg-row'>所作不思議，　如摩尼寶王，</div>
<div class='lg-row'>能現種種形，　而彼體非實。</div>
<div class='lg-row'>為世間說法，　示現寂靜處，</div>
<div class='lg-row'>教化使淳熟，　授記令入道。</div>
<div class='lg-row'>如來鏡像身，　而不離本體，</div>
<div class='lg-row'>猶如一切色，　不離於虛空。</div>
</div><p>次說如來常住身。偈言：</p>

<div class="lg regular"><div class='lg-row'>世尊體常住，　以修無量因，</div>
<div class='lg-row'>眾生界不盡，　慈悲心如意，</div>
<div class='lg-row'>智成就相應，　法中得自在，</div>
<div class='lg-row'>降伏諸魔怨，　體寂靜故常。</div>
</div><p>次說不可思議體。偈言：</p>

<div class="lg regular"><div class='lg-row'>非言語所說，　第一義諦攝，</div>
<div class='lg-row'>離諸覺觀地，　無譬喻可說，</div>
<div class='lg-row'>最上勝妙法，　不取有涅槃，</div>
<div class='lg-row'>非三乘所知，　唯是佛境界，</div>
</div></div>
<div class='div-pin'><a id='mulu10' />
<p class='h1'>究竟一乘寶性論如來功德品第九</p>
<div class="lg regular"><div class='lg-row'>自利亦利他，　第一義諦身，</div>
<div class='lg-row'>依彼真諦身，　有此世諦體。</div>
<div class='lg-row'>果遠離淳熟，　此中具足有，</div>
<div class='lg-row'>六十四種法，　諸功德差別。</div>
</div><p>略說偈言：</p>

<div class="lg regular"><div class='lg-row'>佛力金剛杵，　破無智者障，</div>
<div class='lg-row'>如來無所畏，　處眾如師子，</div>
<div class='lg-row'>如來不共法，　清淨如虛空，</div>
<div class='lg-row'>如彼水中月，　眾生二種見。</div>
</div><p>初說十力。偈言：</p>

<div class="lg regular"><div class='lg-row'>處非處果報，　業及於諸根，</div>
<div class='lg-row'>性信至處道，　離垢諸禪定，</div>
<div class='lg-row'>憶念過去世，　天眼寂靜智，</div>
<div class='lg-row'>如是等諸句，　說名十種力。</div>
</div><p>如金剛杵者，偈言：</p>

<div class="lg regular"><div class='lg-row'>處非處業性，　眾生諸信根，</div>
<div class='lg-row'>種種隨修地，　過宿命差別。</div>
<div class='lg-row'>天眼漏盡等，　佛力金剛杵，</div>
<div class='lg-row'>能刺摧散破，　癡鎧山牆樹。</div>
</div><p>次說四無畏。偈言：</p>

<div class="lg regular"><div class='lg-row'>如實覺諸法，　遮諸閡道障，</div>
<div class='lg-row'>說道得無漏，　是四種無畏。</div>
<div class='lg-row'>於所知境界，　畢竟知自他，</div>
<div class='lg-row'>自知教他知，　此非遮障道。</div>
<div class='lg-row'>能證勝妙果，　自得令他得，</div>
<div class='lg-row'>說自他利諦，　是諸處無畏。</div>
</div><p>如師子王者，偈言：</p>

<div class="lg regular"><div class='lg-row'>譬如師子王，　諸獸中自在，</div>
<div class='lg-row'>常在於山林，　不怖畏諸獸。</div>
<div class='lg-row'>佛人王亦爾，　處於諸群眾，</div>
<div class='lg-row'>不畏及善住，　堅固奮迅等。</div>
</div><p>次說佛十八不共法。偈言：</p>

<div class="lg regular"><div class='lg-row'>佛無過無諍，　無妄念等失，</div>
<div class='lg-row'>無不定散心，　無種種諸想，</div>
<div class='lg-row'>無作意護心，　欲精進不退，</div>
<div class='lg-row'>念慧及解脫，　知見等不退。</div>
<div class='lg-row'>諸業智為本，　知三世無障，</div>
<div class='lg-row'>佛十八功德，　及餘不說者。</div>
<div class='lg-row'>佛身口無失，　若他來破壞，</div>
<div class='lg-row'>內心無動相，　非作心捨心。</div>
<div class='lg-row'>世尊欲精進，　念淨智解脫，</div>
<div class='lg-row'>知見常不失，　示現可知境。</div>
<div class='lg-row'>一切諸業等，　智為本展轉，</div>
<div class='lg-row'>三世無障礙，　廣大智行常。</div>
<div class='lg-row'>是名如來體，　大智慧相應，</div>
<div class='lg-row'>覺彼大菩提，　最上勝妙法。</div>
<div class='lg-row'>為一切眾生，　轉於大法輪，</div>
<div class='lg-row'>無畏勝妙法，　令彼得解脫。</div>
</div><p>次說虛空不相應義。偈言：</p>

<div class="lg regular"><div class='lg-row'>地水火風等，　彼法空中無，</div>
<div class='lg-row'>諸色中亦無，　虛空無閡法。</div>
<div class='lg-row'>諸佛無閡障，　猶如虛空相，</div>
<div class='lg-row'>如來在世間，　如地水火風。</div>
<div class='lg-row'>而諸佛如來，　所有諸功德，</div>
<div class='lg-row'>乃至無一法，　共餘世間有。</div>
</div><p>次說三十二大人相。偈言：</p>

<div class="lg regular"><div class='lg-row'>足下相平滿，　具足千輻輪，</div>
<div class='lg-row'>跟傭趺上隆，　伊尼鹿王踹，</div>
<div class='lg-row'>手足悉柔軟，　諸指皆纖長，</div>
<div class='lg-row'>鵝王網縵指，　臂肘上下傭，</div>
<div class='lg-row'>兩肩前後平，　左右俱圓滿，</div>
<div class='lg-row'>立能手過膝，　馬王陰藏相，</div>
<div class='lg-row'>身傭相洪雅，　如尼拘樹王，</div>
<div class='lg-row'>體相七處滿，　上半如師子，</div>
<div class='lg-row'>威德勢堅固，　猶如那羅延，</div>
<div class='lg-row'>身色新淨妙，　柔軟金色皮，</div>
<div class='lg-row'>淨軟細平密，　一孔一毛生，</div>
<div class='lg-row'>毛柔軟上靡，　微細輪右旋，</div>
<div class='lg-row'>身淨光圓匝，　頂上相高顯，</div>
<div class='lg-row'>項如孔雀王，　頤方若師子，</div>
<div class='lg-row'>髮淨金精色，　喻如因陀羅，</div>
<div class='lg-row'>額上白毫相，　通面淨光明，</div>
<div class='lg-row'>口含四十齒，　二牙白踰雪，</div>
<div class='lg-row'>深密內外明，　上下齒平齊，</div>
<div class='lg-row'>迦陵頻伽聲，　妙音深遠聲，</div>
<div class='lg-row'>所食無完過，　得味中上味，</div>
<div class='lg-row'>細薄廣長舌，　二目淳紺色，</div>
<div class='lg-row'>眼睫若牛王，　功德如蓮華。</div>
<div class='lg-row'>如是說人尊，　妙相三十二，</div>
<div class='lg-row'>一一不雜亂，　普身不可嫌。</div>
</div><p>次說如水中月。偈言：</p>

<div class="lg regular"><div class='lg-row'>秋空無雲翳，　月在天及水，</div>
<div class='lg-row'>一切世間人，　皆見月勢力。</div>
<div class='lg-row'>清淨佛輪中，　具功德勢力，</div>
<div class='lg-row'>佛子見如來，　功德身亦爾。</div>
</div></div>
<div class='div-pin'><a id='mulu11' />
<p class='h1'>究竟一乘寶性論自然不休息佛業品第十</p>
<div class="lg regular"><div class='lg-row'>於可化眾生，　以教化方便，</div>
<div class='lg-row'>起化眾生業，　教化眾生界。</div>
<div class='lg-row'>諸佛自在人，　於可化眾生，</div>
<div class='lg-row'>常待時待處，　自然作佛事。</div>
<div class='lg-row'>遍覺知大乘，　最妙功德聚，</div>
<div class='lg-row'>如大海水寶，　如來智亦爾。</div>
<div class='lg-row'>菩提廣無邊，　猶如虛空界，</div>
<div class='lg-row'>放無量功德，　大智慧日光，</div>
<div class='lg-row'>遍照諸眾生，　有佛妙法身，</div>
<div class='lg-row'>無垢功德藏，　如我身無異。</div>
<div class='lg-row'>煩惱障智障，　雲霧羅網覆，</div>
<div class='lg-row'>諸佛慈悲風，　吹令散滅盡。</div>
</div><p>次說大乘業喻。略說偈言：</p>

<div class="lg regular"><div class='lg-row'>帝釋妙鼓雲，　梵天日摩尼，</div>
<div class='lg-row'>響及虛空地，　如來身亦爾。</div>
</div><p>初說帝釋鏡像譬喻。偈言：</p>

<div class="lg regular"><div class='lg-row'>如彼毘琉璃，　清淨大地中，</div>
<div class='lg-row'>天主帝釋身，　於中鏡像現。</div>
<div class='lg-row'>如是眾生心，　清淨大地中，</div>
<div class='lg-row'>諸佛如來身，　於中鏡像現。</div>
<div class='lg-row'>帝釋現不現，　依地淨不淨，</div>
<div class='lg-row'>如是諸世間，　鏡像現不現。</div>
<div class='lg-row'>如來有起滅，　依濁不濁心，</div>
<div class='lg-row'>如是諸眾生，　鏡像現不現。</div>
<div class='lg-row'>天主帝釋身，　鏡像有生滅，</div>
<div class='lg-row'>不可得說有，　不可得說無。</div>
<div class='lg-row'>如來身亦爾，　鏡像有生滅，</div>
<div class='lg-row'>不可得說有，　不可得說無。</div>
<div class='lg-row'>如地普周遍，　遠離高下穢，</div>
<div class='lg-row'>大琉璃明淨，　離垢功德平。</div>
<div class='lg-row'>以彼毘琉璃，　清淨無垢故，</div>
<div class='lg-row'>天主鏡像現，　及莊嚴具生。</div>
<div class='lg-row'>若男若女等，　於中見天主，</div>
<div class='lg-row'>及妙莊嚴具，　作生彼處願。</div>
<div class='lg-row'>眾生為生彼，　修行諸善行，</div>
<div class='lg-row'>持戒及布施，　散花捨珍寶，</div>
<div class='lg-row'>後時功德盡，　地滅彼亦滅。</div>
<div class='lg-row'>心琉璃地淨，　諸佛鏡像現，</div>
<div class='lg-row'>諸佛子菩薩，　見佛心歡喜，</div>
<div class='lg-row'>為求菩提故，　起願修諸行。</div>
</div><p>不生不滅者即是如來。偈言：</p>

<div class="lg regular"><div class='lg-row'>如毘琉璃滅，　彼鏡像亦滅，</div>
<div class='lg-row'>無可化眾生，　如來不出世。</div>
<div class='lg-row'>琉璃寶地淨，　示現佛妙像，</div>
<div class='lg-row'>彼淨心不壞，　信根芽增長。</div>
<div class='lg-row'>白淨法生滅，　佛像亦生滅，</div>
<div class='lg-row'>如來不生滅，　猶如帝釋王。</div>
<div class='lg-row'>此業自然有，　見是等現前，</div>
<div class='lg-row'>法身不生滅，　盡諸際常住。</div>
</div><p>次說天中妙鼓譬喻。偈言：</p>

<div class="lg regular"><div class='lg-row'>天妙法鼓聲，　依自業而有，</div>
<div class='lg-row'>諸佛說法音，　眾生自業聞。</div>
<div class='lg-row'>如妙聲遠離，　功用處身心，</div>
<div class='lg-row'>令一切諸天，　離怖得寂靜。</div>
<div class='lg-row'>佛聲亦如是，　離功用身心，</div>
<div class='lg-row'>令一切眾生，　得證寂滅道。</div>
<div class='lg-row'>於彼戰鬪時，　為破修羅力，</div>
<div class='lg-row'>因鼓出畏聲，　令修羅退散。</div>
<div class='lg-row'>如來為眾生，　滅諸煩惱苦，</div>
<div class='lg-row'>為世間說法，　示勝禪定道。</div>
</div><p>一切世間人不覺自過失。偈言：</p>

<div class="lg regular"><div class='lg-row'>聾不聞細聲，　天耳聞不遍，</div>
<div class='lg-row'>唯智者境界，　以聞心不染。</div>
</div><p>次說雲雨譬喻。偈言：</p>

<div class="lg regular"><div class='lg-row'>知有起悲心，　遍滿世間處，</div>
<div class='lg-row'>定持無垢藏，　佛雨淨穀因。</div>
<div class='lg-row'>世間依善業，　依風生雲雨，</div>
<div class='lg-row'>依悲等增長，　佛妙法雲雨。</div>
</div><p>依止器世間，雨水味變壞。偈言：</p>

<div class="lg regular"><div class='lg-row'>譬如虛空中，　雨八功德水，</div>
<div class='lg-row'>到醎等住處，　生種種異味。</div>
<div class='lg-row'>如來慈悲雲，　雨八聖道水，</div>
<div class='lg-row'>到眾生心處，　生種種解味。</div>
</div><p>無差別心。偈言：</p>

<div class="lg regular"><div class='lg-row'>信於妙大乘，　及中謗法者，</div>
<div class='lg-row'>人遮多鳥鬼，　此三聚相似。</div>
<div class='lg-row'>正定聚眾生，　習氣不定聚，</div>
<div class='lg-row'>身見邪定聚，　邪見流生死。</div>
<div class='lg-row'>秋天無雲雨，　人空鳥受苦，</div>
<div class='lg-row'>夏天多雨水，　燒鬼令受苦。</div>
<div class='lg-row'>佛現世不現，　悲雲雨法雨，</div>
<div class='lg-row'>信法器能得，　謗法有不聞。</div>
</div><p>不護眾生。偈言：</p>

<div class="lg regular"><div class='lg-row'>天雨如車軸，　澍下衝大地，</div>
<div class='lg-row'>雹及礔礰石，　金剛爆火等，</div>
<div class='lg-row'>不護微細虫，　山林諸果樹，</div>
<div class='lg-row'>草穀稻糧等，　行人故不雨。</div>
<div class='lg-row'>如來亦如是，　於麁細眾生，</div>
<div class='lg-row'>相應諸方便，　般若悲雲雨，</div>
<div class='lg-row'>諸煩惱習氣，　我邪見眾生，</div>
<div class='lg-row'>如是種類等，　一切智不護。</div>
</div><p>為滅苦火。偈言：</p>

<div class="lg regular"><div class='lg-row'>知病離病因，　取無病修藥，</div>
<div class='lg-row'>苦因彼滅道，　知離觸修等。</div>
<div class='lg-row'>無始世生死，　波流轉五道，</div>
<div class='lg-row'>五道中受樂，　猶如臭爛糞。</div>
<div class='lg-row'>寒熱惱等觸，　諸苦畢竟有，</div>
<div class='lg-row'>為令彼除滅，　降大妙法雨。</div>
<div class='lg-row'>知天中退苦，　人中追求苦，</div>
<div class='lg-row'>有智者不求，　人天自在樂。</div>
<div class='lg-row'>慧者信佛語，　已信者知苦，</div>
<div class='lg-row'>亦復知苦因，　觀滅及知道。</div>
</div><p>次說梵天譬喻。偈言：</p>

<div class="lg regular"><div class='lg-row'>梵天過去願，　依諸天淨業，</div>
<div class='lg-row'>梵天自然現，　化佛身亦爾。</div>
<div class='lg-row'>梵宮中不動，　常現於欲界，</div>
<div class='lg-row'>諸天見妙色，　失五欲境界。</div>
<div class='lg-row'>佛法身不動，　而常現世間，</div>
<div class='lg-row'>眾生見歡喜，　不樂諸有樂。</div>
</div><p>有現不現。偈言：</p>

<div class="lg regular"><div class='lg-row'>從天退入胎，　現生有父母，</div>
<div class='lg-row'>在家示嬰兒，　習學諸伎藝，</div>
<div class='lg-row'>戲樂及遊行，　出家行苦行，</div>
<div class='lg-row'>現就外道學，　降伏於天魔，</div>
<div class='lg-row'>成佛轉法輪，　示道入涅槃，</div>
<div class='lg-row'>諸薄福眾生，　不能見如來。</div>
</div><p>次說日譬喻。偈言。</p>

<div class="lg regular"><div class='lg-row'>如日光初出，　普照諸蓮華，</div>
<div class='lg-row'>有同一時開，　亦有一時合。</div>
<div class='lg-row'>佛日亦如是，　照一切眾生，</div>
<div class='lg-row'>有智如華開，　有罪如華合。</div>
<div class='lg-row'>如日照水華，　而日無分別，</div>
<div class='lg-row'>佛日亦如是，　照而無分別。</div>
</div><p>次第。偈言：</p>

<div class="lg regular"><div class='lg-row'>日初出世間，　千光次第照，</div>
<div class='lg-row'>先照高大山，　後照中下山。</div>
<div class='lg-row'>佛日亦如是，　次第照世間，</div>
<div class='lg-row'>先照諸菩薩，　後及餘眾生。</div>
</div><p>光明輪不同。偈言：</p>

<div class="lg regular"><div class='lg-row'>色智身二法，　大悲身如空，</div>
<div class='lg-row'>遍照諸世間，　故佛不同日。</div>
<div class='lg-row'>日不能遍照，　諸國土虛空，</div>
<div class='lg-row'>不破無明闇，　不示何知境。</div>
<div class='lg-row'>放種種諸色，　光明雲羅網，</div>
<div class='lg-row'>示大慈悲體，　真如妙境界。</div>
<div class='lg-row'>佛入城聚落，　無眼者得眼，</div>
<div class='lg-row'>見佛得大利，　亦滅諸惡法。</div>
<div class='lg-row'>無明沒諸有，　邪見黑闇障，</div>
<div class='lg-row'>如來日光照，　見慧未見處。</div>
</div><p>次說摩尼珠譬喻。偈言：</p>

<div class="lg regular"><div class='lg-row'>一時同處住，　滿足所求意，</div>
<div class='lg-row'>摩尼寶無心，　而滿眾生願。</div>
<div class='lg-row'>自在大法王，　同住於悲心，</div>
<div class='lg-row'>眾生種種聞，　佛心無分別。</div>
</div><p>次說響譬喻。偈言：</p>

<div class="lg regular"><div class='lg-row'>譬如諸響聲，　依他而得起，</div>
<div class='lg-row'>自然無分別，　非內非外住。</div>
<div class='lg-row'>如來聲亦爾，　依他心而起，</div>
<div class='lg-row'>自然無分別，　非內非外住。</div>
</div><p>次說虛空譬喻。偈言：</p>

<div class="lg regular"><div class='lg-row'>無物不可見，　無觀無依止，</div>
<div class='lg-row'>過眼識境界，　無色不可見。</div>
<div class='lg-row'>空中見高下，　而空不如是，</div>
<div class='lg-row'>佛中見一切，　其義亦如是。</div>
</div><p>次說地譬喻。偈言：</p>

<div class="lg regular"><div class='lg-row'>一切諸草木，　依止大地生，</div>
<div class='lg-row'>地無分別心，　而增長成就。</div>
<div class='lg-row'>眾生心善根，　依止佛地生，</div>
<div class='lg-row'>佛無分別心，　而增廣成就。</div>
<div class='lg-row'>佛聲猶如響，　以無名字說，</div>
<div class='lg-row'>佛身如虛空，　遍不可見常。</div>
<div class='lg-row'>如依地諸法，　一切諸妙藥，</div>
<div class='lg-row'>遍為諸眾生，　不限於一人。</div>
<div class='lg-row'>依佛地諸法，　白淨妙法藥，</div>
<div class='lg-row'>遍為諸眾生，　不限於一人。</div>
</div></div>
<div class='div-pin'><a id='mulu12' />
<p class='h1'>究竟一乘寶性論校量信功德品第十一</p>
<div class="lg regular"><div class='lg-row'>佛性佛菩提，　佛法及佛業，</div>
<div class='lg-row'>諸出世淨人，　所不能思議。</div>
<div class='lg-row'>此諸佛境界，　若有能信者，</div>
<div class='lg-row'>得無量功德，　勝一切眾生。</div>
<div class='lg-row'>以求佛菩提，　不思議果報，</div>
<div class='lg-row'>得無量功德，　故勝諸世間。</div>
<div class='lg-row'>若有人能捨，　魔尼諸珍寶，</div>
<div class='lg-row'>遍布十方界，　無量佛國土。</div>
<div class='lg-row'>為求佛菩提，　施與諸法王，</div>
<div class='lg-row'>是人如是施，　無量恒沙劫。</div>
<div class='lg-row'>若復有人聞，　妙境界一句，</div>
<div class='lg-row'>聞已復能信，　過施福無量。</div>
<div class='lg-row'>若有智慧人，　奉持無上戒，</div>
<div class='lg-row'>身口意業淨，　自然常護持。</div>
<div class='lg-row'>為求佛菩提，　如是無量劫，</div>
<div class='lg-row'>是人所得福，　不可得思議。</div>
<div class='lg-row'>若復有人聞，　妙境界一句，</div>
<div class='lg-row'>聞已復能言，　過戒福無量。</div>
<div class='lg-row'>若人入禪定，　焚三界煩惱，</div>
<div class='lg-row'>過天行彼岸，　無菩提方便。</div>
<div class='lg-row'>若復有人聞，　妙境界一句，</div>
<div class='lg-row'>聞已復能信，　過禪福無量。</div>
<div class='lg-row'>無慧人能捨，　唯得富貴報，</div>
<div class='lg-row'>修持禁戒者，　得生人天中。</div>
<div class='lg-row'>修行斷諸障，　悲慧不能除，</div>
<div class='lg-row'>慧除煩惱障，　亦能除智障。</div>
<div class='lg-row'>聞法為慧因，　是故聞法勝，</div>
<div class='lg-row'>何況聞法已，　復能生信心。</div>
<div class='lg-row'>我此所說法，　為自心清淨，</div>
<div class='lg-row'>依諸如來教，　修多羅相應。</div>
<div class='lg-row'>若有智慧人，　聞能信受者，</div>
<div class='lg-row'>我此所說法，　亦為攝彼人。</div>
<div class='lg-row'>依燈電摩尼，　日月等諸明，</div>
<div class='lg-row'>一切有眼者，　皆能見境界。</div>
<div class='lg-row'>依佛法光明，　慧眼者能見，</div>
<div class='lg-row'>以法有是利，　故我說此法。</div>
<div class='lg-row'>若一切所說，　有義有法句，</div>
<div class='lg-row'>能令修行者，　遠離於三界。</div>
<div class='lg-row'>及示寂靜法，　最勝無上道，</div>
<div class='lg-row'>佛說是正經，　餘者顛倒說，</div>
<div class='lg-row'>雖說法句義，　斷三界煩惱。</div>
<div class='lg-row'>無明覆慧眼，　貪等垢所縛，</div>
<div class='lg-row'>又於佛法中，　取少分說者，</div>
<div class='lg-row'>世典善言說，　彼三尚可受，</div>
<div class='lg-row'>何況諸如來，　遠離煩惱垢，</div>
<div class='lg-row'>無漏智慧人，　所說修多羅。</div>
<div class='lg-row'>以離於諸佛，　一切世間中，</div>
<div class='lg-row'>更無勝智慧，　如實知法者。</div>
<div class='lg-row'>如來說了義，　彼不可思議，</div>
<div class='lg-row'>思者是謗法，　不識佛意故。</div>
<div class='lg-row'>謗聖及壞法，　此諸邪思惟，</div>
<div class='lg-row'>煩惱愚癡人，　妄見所計故。</div>
<div class='lg-row'>故不應執著，　邪見諸垢法，</div>
<div class='lg-row'>以淨衣受色，　垢膩不可染。</div>
</div><p>問曰：以何因緣有此謗法？答曰：偈言：</p>

<div class="lg regular"><div class='lg-row'>愚不信白法，　邪見及憍慢，</div>
<div class='lg-row'>過去謗法障，　執著不了義，</div>
<div class='lg-row'>著供養恭敬，　唯見於邪法，</div>
<div class='lg-row'>遠離善知識，　親近謗法者，</div>
<div class='lg-row'>樂著小乘法，　如是等眾生，</div>
<div class='lg-row'>不信於大乘，　故謗諸佛法。</div>
<div class='lg-row'>智者不應畏，　怨家蛇火毒，</div>
<div class='lg-row'>因陀羅礔礰，　刀杖諸惡獸，</div>
<div class='lg-row'>虎狼師子等，　彼但能斷命，</div>
<div class='lg-row'>不能令人入，　可畏阿鼻獄。</div>
<div class='lg-row'>應畏謗深法，　及謗法知識，</div>
<div class='lg-row'>決定令人入，　可畏阿鼻獄。</div>
<div class='lg-row'>雖近惡知識，　惡心出佛血，</div>
<div class='lg-row'>及殺害父母，　斷諸聖人命，</div>
<div class='lg-row'>破壞和合僧，　及斷諸善根，</div>
<div class='lg-row'>以繫念正法，　能解脫彼處。</div>
<div class='lg-row'>若復有餘人，　誹謗甚深法，</div>
<div class='lg-row'>彼人無量劫，　不可得解脫。</div>
<div class='lg-row'>若人令眾生，　覺信如是法，</div>
<div class='lg-row'>彼是我父母，　亦是善知識。</div>
<div class='lg-row'>彼人是智者，　以如來滅後，</div>
<div class='lg-row'>迴邪見顛倒，　令入正道故。</div>
<div class='lg-row'>三寶清淨性，　菩提功德業，</div>
<div class='lg-row'>我略說七種，　與佛經相應。</div>
<div class='lg-row'>依此諸功德，　願於命終時，</div>
<div class='lg-row'>見無量壽佛，　無邊功德身。</div>
<div class='lg-row'>我及餘信者，　既見彼佛已，</div>
<div class='lg-row'>願得離垢眼，　成無上菩提。◎</div>
</div><a id='mulu13' /><p>◎論曰：第一教化品，如向偈中已說應知。此論廣門有十一品，中則七品，略唯一品。初釋一品，具攝此論法義體相應知。偈言：</p>

<div class="lg regular"><div class='lg-row'>佛法及眾僧，　性道功德業，</div>
<div class='lg-row'>略說此論體，　七種金剛句。</div>
</div><p>此偈明何義？言金剛者，猶如金剛難可沮壞，所證之義亦復如是，故言金剛。所言句者，以此論句能與證義為根本故。此明何義？內身證法無言之體，以聞思智難可證得，猶如金剛。名字章句以能詮彼理中證智，隨順正道能作根本，故名為句。此復何義？有二義故。何謂二義？一難證義、二者因義，是名為義。金剛字句應如是知。</p>
<p>又何謂為義？何謂為字？義者，則有七種證義。何謂七義？一者佛義、二者法義、三者僧義、四者眾生義、五者菩提義、六者功德義、七者業義，是名為義。是故經言：又第一義諦者，所謂心緣尚不能知，何況名字章句故。所言字者，隨以何等名字、章句、言語、風聲、能表、能說、能明、能示，此七種義是名為字。是故經言：又世諦者，謂世間中所用之事，名字章句言語所說故。又此七種金剛句義，如諸經中廣說應知。應云何知？依佛義故，如來經中告阿難言：阿難！所言如來者，非可見法，是故眼識不能得見故。依法義故，如來經中告阿難言，阿難！所言法者，非可說事，以是故非耳識所聞故。依僧義故，如來經中告阿難言：阿難！所言僧者，名為無為，是故不可身心供養禮拜讚歎故。依眾生義故，如來經中告舍利弗言：舍利弗！言眾生者，乃是諸佛如來境界。一切聲聞辟支佛等，以正智慧不能觀察眾生之義，何況能證毛道凡夫。於此義中唯信如來。是故舍利弗！隨如來信此眾生義。舍利弗！言眾生者，即是第一義諦。舍利弗言：第一義諦者，即是眾生界。舍利弗言：眾生界者，即是如來藏。舍利弗言：如來藏者，即是法身故。依菩提義故，經中說言：世尊言阿耨多羅三藐三菩提者，名涅槃界。世尊言涅槃界者，即是法身故。依功德義故，如來經中告舍利弗言：舍利弗！如來所說法身義者，過於恒沙不離不脫不思議佛法如來智慧功德。舍利弗！如世間燈，明色及觸不離不脫；又如摩尼寶珠，明色形相不離不脫。舍利弗！法身之義亦復如是，過於恒沙不離不脫不思議佛法如來智慧功德故。依業義故，如來經中告文殊師利言：文殊師利！如來不分別不分別，無分別而自然無分別，如所作業自然行故。如是等名略說七種金剛字句。總攝此論體相應知。是故偈言：</p>

<div class="lg regular"><div class='lg-row'>七種相次第，　總持自在王，</div>
<div class='lg-row'>菩薩修多羅，　序分有三句，</div>
<div class='lg-row'>餘殘四句者，　在菩薩如來，</div>
<div class='lg-row'>智慧差別分，　應當如是知。</div>
</div><p>此偈明何義？以是七種金剛字句總攝此論，一切佛法廣說其相。如《陀羅尼自在王經》序分中三句，餘四句在彼修多羅，菩薩如來法差別分應知。云何序分有初三句？彼修多羅序分中言：婆伽婆平等證一切法，善轉法輪、善能教化調伏無量諸弟子眾。如是三種根本字句，次第示現佛法僧寶，說彼三寶次第生起成就應知。餘四句者，說隨順三寶因、成就三寶因應知。此明何義？以諸菩薩於八地中，十自在為首，具足得一切自在。是故菩薩坐於道場勝妙之處，於一切法中皆得自在。是故經言：婆伽婆平等證一切法故。以諸菩薩住九地時，於一切法中得為無上最大法師，善知一切諸眾生心，到一切眾生根機第一彼岸，能斷一切眾生煩惱習氣，是故菩薩成大菩提。是故經言：善轉法輪故。以諸菩薩於第十地中，得住無上法王位，後能於一切佛所作業自然而行，常不休息。是故經言：善能教化調伏無量諸弟子眾故。彼善能教化調伏無量諸弟子眾，即彼經中次後示現。是故經言：與大比丘眾俱，如是乃至復有無量菩薩眾俱。如是次第，善能教化聲聞位地及佛菩提、善能調伏一切煩惱，如是畢竟有無量功德。又說聲聞菩薩諸功德已，次說諸佛如來不可思議三昧境界。又說諸佛如來三昧境界已，次說無垢大寶莊嚴寶殿成就。又說大寶莊嚴寶殿成就已，次說大眾雲集種種供養讚歎如來，雨種種衣、雨種種華、雨種種香，如是等示現佛寶不思議事應知。又復次說妙法莊嚴法座。又說妙法莊嚴法座已，次說法門名字及示現功德。此明法寶功德差別應如。又復次說諸菩薩摩訶薩迭共三昧行境界，示現種種功德。此明僧寶功德差別應知。又復次說如來放大光明，授諸菩薩摩訶薩太子法王位職。又復次說與大無畏不怯弱辯才，又復讚歎諸佛如來第一功德，又復次說最上第一大乘之法，示現如實修行彼大乘故，於法中證果。即彼三寶無上功德次第差別，序分中義大都已竟，應如是知。已說自在王菩薩修多羅序分中三寶，次說佛性義。有六十種法，清淨彼功德。何以故？以有彼清淨無量功德性。為清淨彼性，修六十種法。為此義故，《十地經》中數數說金以為譬喻，為清淨彼佛性義故。又復即於此《陀羅尼自在王經》中說如來業已，次說不清淨大毘琉璃摩尼寶喻。是故經言：善男子！譬如善巧摩尼寶師，善知清淨大摩尼寶，向大摩尼寶性山中取未清淨諸摩尼寶。既取彼寶，以嚴灰洗。嚴灰洗已，然後復持黑頭髮衣以用揩磨。不以為足，勤未休息，次以辛味飲食汁洗。食汁洗已，然後復持衣纏裹木以用揩磨。不以為足，勤未休息，次後復以大藥汁洗。藥汁洗已，次後復更持細軟衣以用揩磨。以細軟衣用揩磨已，然後遠離銅鐵等鑛毘琉璃垢，方得說言大琉璃寶。善男子！諸佛如來亦復如是，善知不淨諸眾生性，知已乃為說無常苦無我不淨，為驚怖彼樂世眾生，令厭世間入聲聞法中。而佛如來不以為足，勤未休息，次為說空無相無願，令彼眾生少解如來所說法輪。而佛如來不以為足，勤未休息，次復為說不退法輪，次說清淨波羅蜜行，謂不見三事，令眾生入如來境界。如是依種種因、依種種性，入佛法中。入法中已，故名無上最大福田。又復依此自性清淨如來性故，經中偈言：</p>

<div class="lg regular" style="margin-left:1em;"><div class='lg-row'>「譬如石鑛中，　真金不可見，</div>
<div class='lg-row'>能清淨者見，　見佛亦如是。」</div>
</div><p>向說佛性有六十種淨業功德。何謂六十？所謂四種菩薩莊嚴、八種菩薩光明、十六種菩薩摩訶薩大悲、三十二種諸菩薩業。</p>
<p>已說佛性義，次說佛菩提，有十六種無上菩提大慈悲心。</p>
<p>已說佛菩提，次說諸佛如來功德，所謂十力、四無所畏、十八不共法。</p>
<p>已說功德，次說如來三十二種無上大業。如是七種金剛句義，彼修多羅廣說體相，如是應知。問曰：此七種句有何次第？答曰：偈言：</p>

<div class="lg regular"><div class='lg-row'>從佛次有法，　次法復有僧，</div>
<div class='lg-row'>僧次無礙性，　從性次有智。</div>
<div class='lg-row'>十力等功德，　為一切眾生，</div>
<div class='lg-row'>而作利益業，　有如是次第。</div>
</div><p>已說一品具攝此論法義體相，次說七品具攝此論法義體相，解釋偈義應知。歸敬三寶者，此明何義？所有如來教化眾生，彼諸眾生歸依於佛，尊敬如來歸依於法，尊敬如來歸依於僧。依於三寶，說十二偈。初明佛寶，故說四偈。◎</p>

<p class='juan'>究竟一乘寶性論卷第一</p></div>
</div><!-- end of div[@id='body'] -->
</body></html>