<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>究竟一乘寶性論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu20' />究竟一乘寶性論卷第四</p><p class="byline">後魏中印度三藏勒那摩提譯</p><a id='mulu21' />
<p class='h1'>◎無量煩惱所纏品第六</p><p>論曰：偈言：</p>

<div class="lg regular"><div class='lg-row'>向說如來藏，　十種義示現，</div>
<div class='lg-row'>次說煩惱纏，　以九種譬喻。</div>
</div><p>此偈明何義？向依如來藏說無始世界來彼法恒常住法體不轉變，明如來藏有十種義。自此以下，依無始世界來煩惱藏所纏，說無始世界來自性清淨心具足法身，以九種譬喻明如來藏過於恒沙煩惱藏所纏，如修多羅說應知。九種譬喻者，如偈說言：</p>

<div class="lg regular"><div class='lg-row'>萎華中諸佛；　眾蜂中美蜜；</div>
<div class='lg-row'>皮糩等中實；　糞穢中真金；</div>
<div class='lg-row'>地中珍寶藏；　諸果子中芽；</div>
<div class='lg-row'>朽故弊壞衣，　纏裹真金像；</div>
<div class='lg-row'>貧賤醜陋女，　懷轉輪聖王；</div>
<div class='lg-row'>焦黑泥模中，　有上妙寶像。</div>
<div class='lg-row'>眾生貪瞋癡，　妄想煩惱等，</div>
<div class='lg-row'>塵勞諸垢中，　皆有如來藏。</div>
</div><p>此偈示現何義？自此以下依此略說四偈句義，餘殘譬喻五十四偈廣說應知。此四行偈總略說，彼廣偈中義應知。又依彼義，略說二偈：</p>

<div class="lg regular"><div class='lg-row'>華蜂糩糞穢，　地果故壞衣，</div>
<div class='lg-row'>貧賤女泥模，　煩惱垢相似。</div>
<div class='lg-row'>佛蜜實真金，　寶牙金像王，</div>
<div class='lg-row'>上妙寶像等，　如來藏相似。</div>
</div><p>此偈示現何義？偈言：</p>

<div class="lg regular"><div class='lg-row'>華蜂等諸喻，　明眾生身中，</div>
<div class='lg-row'>無始世界來，　有諸煩惱垢。</div>
<div class='lg-row'>佛蜜等諸喻，　明眾生身中，</div>
<div class='lg-row'>無始來具足，　自性無垢體。</div>
</div><p>又復略說此如來藏，修多羅中明一切眾生界從無始世界來客塵煩惱染心，從無始世界來淨妙法身如來藏不相捨離。是故經言：依自虛妄染心眾生染，依自性清淨心眾生淨。云何自心染？依自心染有九種喻，謂萎華等應知。偈言：</p>

<div class="lg regular"><div class='lg-row'>貪瞋癡相續，　及結使熏集，</div>
<div class='lg-row'>見修道不淨，　及淨地有垢，</div>
<div class='lg-row'>萎華等諸喻，　說九種相對，</div>
<div class='lg-row'>無邊煩惱纏，　故說差別相。</div>
</div><p>此偈明何義？略說有九種煩惱，於自性清淨如來法身界中，如萎華等九種譬喻，於諸佛等常外客相諸煩惱垢，亦復如是於真如佛性常客塵相。何等以為九種煩惱？一者貪使煩惱、二者瞋使煩惱、三者癡使煩惱、四者增上貪瞋癡結使煩惱、五者無明住地所攝煩惱、六者見道所斷煩惱、七者修道所斷煩惱、八者不淨地所攝煩惱、九者淨地所攝煩惱。此如是等九種煩惱，以彼九種譬喻示現應知。此明何義？世間貪等眾生身中所攝煩惱，能作不動地業所緣，成就色界無色界果報，出世間智能斷，名為貪瞋癡使煩惱。偈言：貪瞋癡相續故。又增上貪瞋癡眾生身中所攝煩惱，能作福業罪業行緣，但能成就欲界果報，唯有不淨觀智能斷，名為增上貪瞋癡等結使煩惱。偈言：及結使故。又阿羅漢身中所攝煩惱，能作無漏諸業行緣，能生無垢意生身果報，唯如來菩提智能斷，名為無明住地所攝煩惱。偈言：熏集故。又有二種學人。何等為二？一者凡夫、二者聖人。凡夫身中所攝煩惱，初出世間心見出世間法智能斷，名為見道所斷煩惱。偈言：見道故。聖人身中所攝煩惱，如先見出世間法修道智能斷，名為修道所斷煩惱。偈言：修道故。又不究竟菩薩，謂從初地乃至七地所攝煩惱，七住地中所對治法，八地已上三住地中修道智能斷，名為不淨地所攝煩惱。偈言：不淨故。又畢竟究竟菩薩身中所攝煩惱，八地已上三地修道智所對治法，金剛三昧智能斷，名為淨地所攝煩惱。偈言：及淨地有垢故。是名略說九種煩惱次第。萎華等九種譬喻，我已廣說應知。又復即此九種煩惱，依八萬四千眾生行故，有八萬四千煩惱差別。如如來智無量無邊故，有如是無量無邊煩惱纏如來藏故，言無量煩惱藏所纏如來藏。是故偈言：</p>

<div class="lg regular"><div class='lg-row'>愚癡及羅漢，　諸學及大智，</div>
<div class='lg-row'>次第四種垢，　及一二復二。</div>
<div class='lg-row'>如是次第說，　四凡一聖人，</div>
<div class='lg-row'>二學二大智，　名為不淨地。</div>
</div><p>此偈明何義？此九種譬喻，於無漏界中如是次第四種譬喻及第五譬喻，後時二二煩惱諸垢依，煩惱垢染故，言不清淨。又復云何知此九種貪等煩惱於萎華等九種譬喻相似相對？又云何知如來藏於諸佛等九種譬喻相似相對？偈言：</p>

<div class="lg regular"><div class='lg-row'>依佛神力故，　有彼眾妙華，</div>
<div class='lg-row'>初榮時則愛，　後萎變不愛。</div>
<div class='lg-row'>如華依榮悴，　有愛有不愛，</div>
<div class='lg-row'>貪煩惱亦爾，　初樂後不樂。</div>
<div class='lg-row'>群蜂為成蜜，　瞋心嚙諸花，</div>
<div class='lg-row'>瞋恚心起時，　生種種苦惱。</div>
<div class='lg-row'>稻等內堅實，　外為皮糩覆，</div>
<div class='lg-row'>如是癡心纏，　不見內堅實。</div>
<div class='lg-row'>猶如臭穢糞，　智觀貪亦爾，</div>
<div class='lg-row'>起欲心諸相，　結使如穢糞。</div>
<div class='lg-row'>譬如彼地中，　種種珍寶藏，</div>
<div class='lg-row'>眾生無天眼，　是故不能見。</div>
<div class='lg-row'>如是自在智，　為無明地覆，</div>
<div class='lg-row'>眾生無智眼，　是故不能見。</div>
<div class='lg-row'>如子離皮糩，　次第生芽等，</div>
<div class='lg-row'>見道斷煩惱，　次第生諸地。</div>
<div class='lg-row'>以害身見等，　攝取妙聖道，</div>
<div class='lg-row'>修道斷煩惱，　故說弊壞衣。</div>
<div class='lg-row'>七地中諸垢，　猶如胎所纏，</div>
<div class='lg-row'>遠離胎藏智，　無分別淳熟。</div>
<div class='lg-row'>三地知諸垢，　如泥模所泥，</div>
<div class='lg-row'>大智諸菩薩，　金剛定智斷。</div>
<div class='lg-row'>萎華至泥模，　如是九種喻，</div>
<div class='lg-row'>示貪瞋癡等，　九種煩惱垢。</div>
<div class='lg-row'>垢中如來藏，　佛等相對法，</div>
<div class='lg-row'>如是九種義，　以三種體攝。</div>
</div><p>此偈明何義？謂依法身、自性清淨心、如來藏等三種實體，有諸佛等九種譬喻相似相對法應知。三種實體者，偈言：</p>

<div class="lg regular"><div class='lg-row'>法身及真如，　如來性實體，</div>
<div class='lg-row'>三種及一種，　五種喻示現。</div>
</div><p>此偈明何義？初三種喻示現如來法身應知。三種譬喻者，所謂諸佛美蜜堅固，示現法身。偈言：法身故。一種譬喻者，所謂真金示現真如。偈言：真如故。又何等為五種譬喻？一者地藏、二者樹、三者金像、四者轉輪聖王、五者寶像，能生三種佛身，示現如來性。偈言：如來性故。又法身者，偈言：</p>

<div class="lg regular"><div class='lg-row'>法身有二種，　清淨真法界，</div>
<div class='lg-row'>及依彼習氣，　以深淺義說。</div>
</div><p>此偈明何義？諸佛如來有二種法身。何等為二？一者寂靜法界身，以無分別智境界故。如是諸佛如來法身，唯自內身法界能證應知。偈言：清淨真法界故。二者為得彼因，謂彼寂靜法界說法，依可化眾生說，彼說法應知。以依真如法身有彼說法，名為習氣。偈言：及依彼習氣故。彼說法者，復有二種：一細、二麁。細者，所謂為諸菩薩摩訶薩演說甚深祕密法藏，以依第一義諦說故。麁者，所謂種種修多羅、祇夜、和伽羅那、伽陀、憂陀那、尼陀那等，名字章句種種差別，以依世諦說故。是故偈言：</p>

<div class="lg regular"><div class='lg-row'>以出世間法，　世中無譬喻，</div>
<div class='lg-row'>是故依彼性，　還說性譬喻。</div>
<div class='lg-row'>如美蜜一味，　微細法亦爾，</div>
<div class='lg-row'>修多羅等說，　如種種異味。</div>
</div><p>此偈明何義？諸佛美蜜及堅固等三種譬喻，此明如來真如法身有二種義：一者遍覆一切眾生、二者遍身中有無有餘殘，示現一切眾生有如來藏。此以何義？於眾生界中無有一眾生離如來法身在於法身外、離於如來智在如來智外，如種種色像不離虛空中。是故偈言：</p>

<div class="lg regular"><div class='lg-row'>譬如諸色像，　不離於虛空，</div>
<div class='lg-row'>如是眾生身，　不離諸佛智。</div>
<div class='lg-row'>以如是義故，　說一切眾生，</div>
<div class='lg-row'>皆有如來藏，　如虛空中色。</div>
<div class='lg-row'>以性不改變，　體本來清淨，</div>
<div class='lg-row'>如真金不變，　故說真如喻。</div>
</div><p>此偈明何義？明彼真如如來之性，乃至邪聚眾生身中自性清淨心無異無差別，光明明了，以離客塵諸煩惱故。後時說言如來法身，如是以一真金譬喻，依真如無差別、不離佛法身故，說諸眾生皆有如來藏，以自性清淨心雖言清淨而本來無二法故。是故經中佛告文殊師利言：文殊師利！如來如實知見自身根本清淨智，以依自身根本智故，知諸眾生有清淨身。文殊師利！所謂如來自性清淨身，乃至一切眾生自性清淨身，此二法者無二無差別。是故偈言：</p>

<div class="lg regular"><div class='lg-row'>一切諸眾生，　平等如來藏，</div>
<div class='lg-row'>真如清淨法，　名為如來體。</div>
<div class='lg-row'>依如是義故，　說一切眾生，</div>
<div class='lg-row'>皆有如來藏，　應當如是知。</div>
</div><p>又復偈言：</p>

<div class="lg regular"><div class='lg-row'>佛性有二種：　一者如地藏、</div>
<div class='lg-row'>二者如樹果，　無始世界來。</div>
<div class='lg-row'>自性清淨心，　修行無上道，</div>
<div class='lg-row'>依二種佛性，　得出三種身。</div>
<div class='lg-row'>依初譬喻故，　知有初法身，</div>
<div class='lg-row'>依第二譬喻，　知有二佛身。</div>
<div class='lg-row'>真佛法身淨，　猶如真金像，</div>
<div class='lg-row'>以性不改變，　攝功德實體。</div>
<div class='lg-row'>證大法王位，　如轉輪聖王，</div>
<div class='lg-row'>依止鏡像體，　有化佛像現。</div>
</div><p>此偈明何義？餘五種譬喻，所謂藏、樹、金像、轉輪聖王、寶像譬喻，示現生彼三佛法身。以依自體性如來之性諸眾生藏，是故說言一切眾生有如來藏。此示何義？以諸佛如來有三種身得名義故。此五種喻能作三種佛法身因，以是義故說如來性因。此以何義？此中明性義以為因義，以是義故經中偈言：</p>

<div class="lg regular" style="margin-left:1em;"><div class='lg-row'>「無始世來性，　作諸法依止，</div>
<div class='lg-row'>依性有諸道，　及證涅槃果。」</div>
</div><p>此偈明何義？無始世界性者，如經說言：諸佛如來依如來藏，說諸眾生無始本際不可得知故。所言性者，如《聖者勝鬘經》言：世尊！如來說如來藏者，是法界藏、出世間法身藏、出世間上上藏、自性清淨法身藏，自性清淨如來藏故。作諸法依止者，如《聖者勝鬘經》言：世尊！是故如來藏，是依、是持、是住持、是建立。世尊！不離不離智、不斷不脫不異無為、不思議佛法。世尊！亦有斷脫異外離離智有為法，亦依亦持亦住持亦建立，依如來藏故。依性有諸道者，如《聖者勝鬘經》言：世尊！生死者依如來藏。世尊！有如來藏故說生死，是名善說故。及證涅槃果者，如《聖者勝鬘經》言：世尊！依如來藏故有生死，依如來藏故證涅槃。世尊！若無如來藏者，不得厭苦、樂求涅槃，不欲涅槃，不願涅槃故。此明何義？明如來藏究竟如來法身不差別，真如體相畢竟定佛性體，於一切時一切眾生身中皆無餘盡應知。此云何知？依法相知。是故經言：善男子！此法性法體性自性常住，如來出世若不出世，自性清淨本來常住，一切眾生有如來藏。此明何義？依法性、依法體、依法相應、依法方便，此法為如是、為不如是，不可思議。一切處依法，依法量、依法信，得心淨、得心定，彼不可分別為實、為不實？唯依如來信。是故偈言：</p>

<div class="lg regular"><div class='lg-row'>唯依如來信，　信於第一義，</div>
<div class='lg-row'>如無眼目者，　不能見日輪。</div>
</div><p>此偈明何義？略說一切眾生界中有四種眾生，不識如來藏如生盲人。何等為四？一者凡夫、二者聲聞、三者辟支佛、四者初發菩提心菩薩。如《聖者勝鬘經》中說言：世尊！如來藏者，於身見眾生非其境界。世尊！如來藏者，於取四顛倒眾生非其境界。世尊！如來藏者，於散亂心失空眾生非其境界故。此明何義？身見眾生者，謂諸凡夫，以彼凡夫實無色等五陰諸法而取以為有我我所，虛妄執著我我所慢，於離身見等滅諦無漏性甘露之法信亦不能，何況出世間一切智境界如來藏能證能解，無有是處。又取四顛倒諸眾生者，所謂聲聞辟支佛人，以彼聲聞辟支佛等，應修行如來藏常，而不修行如來藏以為常，以顛倒取一切法無常，修行如來藏無常，樂無常修行，以不知不覺故。應修行如來藏樂，而不修行如來藏以為樂，以顛倒取一切法皆苦，修行如來藏苦，樂苦修行，以不知不覺故。應修行如來藏我，而不修行如來藏以為我，以顛倒取一切法無我，修行如來藏無我，樂無我修行，以不知不覺故。應修行如來藏淨，而不修行如來藏以為淨，以顛倒取一切法不淨，修行如來藏不淨，樂不淨修行，以不知不覺故。如是聲聞辟支佛等，一切不能如實隨順法身修行。以是義故，第一彼岸常樂我淨法，非彼聲聞辟支佛等所知境界。如是樂顛倒無常苦無我不淨相等，彼如來藏非其境界。如是之義，《大般涅槃修多羅》中池水譬喻廣明，此義應知。彼經中言：迦葉！譬如春時，有諸人等在大池浴乘船遊戲，失琉璃寶沒深水中。是時諸人悉共入水求覓是寶，競捉瓦石草木沙礫，各各自謂得琉璃珠，歡喜持出乃知非真。是時寶珠猶在水中，以珠力故水皆澄清，於是大眾乃見寶珠故在水下，猶如仰觀虛空月形。是時眾中有一智人，以方便力安徐入水即便得珠。汝等比丘！不應如是修集無常苦無我想不淨想等以為真實，如彼諸人各以瓦石草木沙礫而為寶珠，汝等應當善學方便在在處處常修我想常樂淨想。復應當知，先所修集四法相貌悉是顛倒，欲得真實修諸想者，如彼智人巧出寶珠，所謂我想常樂淨想故。又散亂心失空眾生者，謂初發心菩薩，離空如來藏義，以失變壞物修行，名為空解脫門。此以何義？初發心菩薩起如是心：實有法斷滅後時得涅槃。如是菩薩失空如來藏修行。又復有人以空為有物，我應得空。又生如是心：離色等法別更有空，我應修行令得彼空。彼人不知空以何等法是如來藏。偈言：</p>

<div class="lg regular"><div class='lg-row'>不空如來藏，　謂無上佛法，</div>
<div class='lg-row'>不相捨離相，　不增減一法。</div>
<div class='lg-row'>如來無為身，　自性本來淨，</div>
<div class='lg-row'>客塵虛妄染，　本來自性空。</div>
</div><p>此偈明何義？不減一法者，不減煩惱。不增一法者，真如性中不增一法。以不捨離清淨體故。偈言：不相捨離相，不增減一法故。是故聖者《勝鬘經》言：世尊！有二種如來藏空智。世尊！空如來藏，若離若脫若異一切煩惱藏。世尊！不空如來藏，過於恒沙不離不脫不異不思議佛法故。如是以何等煩惱、以何等處無，如是如實見知，名為空智。又何等諸佛法、何處具足有，如是如實見知，名不空智。如是明離有無二邊如實知空相。此二偈中明如是義。又眾生若離如是空智，彼人則是佛境界外，名不相應，不得定、不得一心，以是義故，名散亂心失空眾生。何以故？以離第一義空智門，無分別境界不可得證、不可得見。是故聖者《勝鬘經》言：世尊！如來藏智名為空智。世尊！如來藏空智者，一切聲聞辟支佛等本所不見、本所不得、本所不證、本所不會。世尊！一切苦滅唯佛得證，壞一切煩惱藏、修一切滅苦道故。如是此如來藏，以法界藏故，身見等眾生不能得見。已說以身見相對治真實法界未現前故。又如是出世間法身如來藏，非顛倒眾生境界。已說以無常等世間法對治出世間法界未現前故。又如是自性清淨法界如來空藏，非散亂心失空眾生境界。已說以煩惱垢客塵染、空自性清淨功德法不相捨離出世間法身得名故。此明何義？又依一味等味法界無差別智門，觀察出世間自性清淨法身，是名如實知見真如。是故經說：十住菩薩唯能少分見如來藏，何況凡夫二乘人等。是故偈言：</p>

<div class="lg regular"><div class='lg-row'>譬如薄雲中，　見虛空有日，</div>
<div class='lg-row'>淨慧諸聖人，　見佛亦如是。</div>
<div class='lg-row'>聲聞辟支佛，　如無眼目者，</div>
<div class='lg-row'>不能觀如來，　如盲不見日。</div>
<div class='lg-row'>所知一切法，　有無量無邊，</div>
<div class='lg-row'>遍虛空法界，　無量智能見。</div>
<div class='lg-row'>諸如來法身，　充滿一切處，</div>
<div class='lg-row'>佛智慧能見，　以無量智故。◎</div>
</div></div>
<div class='div-pin'><a id='mulu22' />
<p class='h1'>◎究竟一乘寶性論為何義說品第七</p><p>問曰：真如佛性如來藏義，住無障閡究竟菩薩地菩薩第一聖人亦非境界，以是一切智者境界故。若如是者，何故乃為愚癡顛倒凡夫人說？答曰：以是義故，略說四偈：</p>

<div class="lg regular"><div class='lg-row'>處處經中說，　內外一切空，</div>
<div class='lg-row'>有為法如雲，　及如夢幻等。</div>
<div class='lg-row'>此中何故說，　一切諸眾生，</div>
<div class='lg-row'>皆有如來性，　而不說空寂？</div>
<div class='lg-row'>以有怯弱心，　輕慢諸眾生，</div>
<div class='lg-row'>執著虛妄法，　謗真如佛性，</div>
<div class='lg-row'>計身有神我。　為令如是等，</div>
<div class='lg-row'>遠離五種過，　故說有佛性。</div>
</div><p>此四行偈，以十一偈略釋應知。偈言：</p>

<div class="lg regular"><div class='lg-row'>諸修多羅中，　說有為諸法，</div>
<div class='lg-row'>謂煩惱業等，　如雲等虛妄，</div>
<div class='lg-row'>煩惱猶如雲，　所作業如夢，</div>
<div class='lg-row'>如幻陰亦爾，　煩惱業生故。</div>
<div class='lg-row'>先已如是說，　此究竟論中，</div>
<div class='lg-row'>為離五種過，　說有真如性。</div>
<div class='lg-row'>以眾生不聞，　不發菩提心，</div>
<div class='lg-row'>或有怯弱心，　欺自身諸過。</div>
<div class='lg-row'>未發菩提心，　生起欺慢意，</div>
<div class='lg-row'>見發菩提心，　我勝彼菩薩，</div>
<div class='lg-row'>如是憍慢人，　不起正智心，</div>
<div class='lg-row'>是故虛妄取，　不知如實法。</div>
<div class='lg-row'>妄取眾生過，　不知客染心，</div>
<div class='lg-row'>實無彼諸過，　自性淨功德。</div>
<div class='lg-row'>以取虛妄過，　不知實功德，</div>
<div class='lg-row'>是故不得生，　自他平等慈。</div>
<div class='lg-row'>聞彼真如性，　起大勇猛力，</div>
<div class='lg-row'>及恭敬世尊，　智慧及大悲。</div>
<div class='lg-row'>生增長五法，　不退轉平等，</div>
<div class='lg-row'>無一切諸過，　唯有諸功德。</div>
<div class='lg-row'>取一切眾生，　如我身無異，</div>
<div class='lg-row'>速疾得成就，　無上佛菩提。</div>
</div></div>
<div class='div-pin'><a id='mulu23' />
<p class='h1'>究竟一乘寶性論身轉清淨成菩提品第八</p><p>論曰：已說有垢如，自此以下說無垢如應知。無垢如者，謂諸佛如來於無漏法界中遠離一切種種諸垢，轉雜穢身得淨妙身，依八句義略差別說彼真如性無漏法身應知。何等為八？偈言：</p>

<div class="lg regular"><div class='lg-row'>淨得及遠離，　自他利相應，</div>
<div class='lg-row'>依止深快大，　時數如彼法。</div>
</div><p>是名八種句義次第。一偈示現八種義者，何謂八種？一者實體、二者因、三者果、四者業、五者相應、六者行、七者常、八者不可思議。實體者，向說如來藏不離煩惱藏所纏，以遠離諸煩惱轉身得清淨，是名為實體應知。偈言：淨故。是故《聖者勝鬘經》言：世尊！若於無量煩惱藏所纏如來藏不疑惑者，於出無量煩惱藏法身亦無疑惑故。因者，有二種無分別智：一者出世間無分別智、二者依出世間智得世間出世間依止行智，是名為因。偈言：得故。果者：即依此得，得證智果，是名為果。偈言：遠離故。業者，有二種遠離：一者遠離煩惱障、二者遠離智障，如是次第故名遠離。如是遠離自利利他成就，是名為業。偈言：自他利故。相應者，自利利他得無量功德，常畢竟住持，是名相應。偈言：相應故。行常不思議者，謂三種佛法身，無始世界來作眾生利益常不休息，不可思議。偈言：依止深快大故。以是義故，略說偈言：</p>

<div class="lg regular"><div class='lg-row'>實體因果業，　及以相應行，</div>
<div class='lg-row'>常不可思議，　名佛地應知。</div>
</div><p>又依實體、依因於佛地中，及得彼方便因故，說三偈：</p>

<div class="lg regular"><div class='lg-row'>向說佛法身，　自性清淨體，</div>
<div class='lg-row'>為諸煩惱垢，　客塵所染污。</div>
<div class='lg-row'>譬如虛空中，　離垢淨日月，</div>
<div class='lg-row'>為彼厚密雲，　羅網之所覆。</div>
<div class='lg-row'>佛功德無垢，　常恒及不變，</div>
<div class='lg-row'>不分別諸法，　得無漏真智。</div>
</div><p>此三行偈，以四行偈略釋應知。偈言：</p>

<div class="lg regular"><div class='lg-row'>佛身不捨離，　清淨真妙法，</div>
<div class='lg-row'>如虛空日月，　智離染不二。</div>
<div class='lg-row'>過恒沙佛法，　明淨諸功德，</div>
<div class='lg-row'>非作法相應，　不離彼實體。</div>
<div class='lg-row'>煩惱及智障，　彼法實無體，</div>
<div class='lg-row'>常為客塵染，　是故說雲喻。</div>
<div class='lg-row'>遠離彼二因，　向二無分別，</div>
<div class='lg-row'>無分別真智，　及依彼所得。</div>
</div><p>此偈明何義？向說轉身實體清淨。又清淨者，略有二種。何等為二？一者自性清淨、二者離垢清淨。自性清淨者，謂性解脫無所捨離，以彼自性清淨心體不捨一切客塵煩惱，以彼本來不相應故。離垢清淨者，謂得解脫。又彼解脫不離一切法，如水不離諸塵垢等而言清淨，以自性清淨心遠離客塵諸煩惱垢更無餘故。又依彼果離垢清淨故，說四偈：</p>

<div class="lg regular"><div class='lg-row'>如清淨池水，　無有諸塵濁，</div>
<div class='lg-row'>種種雜花樹，　周匝常圍遶。</div>
<div class='lg-row'>如月離羅睺，　日無雲翳等，</div>
<div class='lg-row'>無垢功德具，　顯現即彼體。</div>
<div class='lg-row'>蜂王美味蜜，　堅實淨真金，</div>
<div class='lg-row'>寶藏大果樹，　無垢真金像，</div>
<div class='lg-row'>轉輪聖王身，　妙寶如來像，</div>
<div class='lg-row'>如是等諸法，　即是如來身。</div>
</div><p>此四行偈，以八行偈略釋應知。偈言：</p>

<div class="lg regular"><div class='lg-row'>貪等客煩惱，　猶如濁水塵，</div>
<div class='lg-row'>無分別上智，　果法如池水，</div>
<div class='lg-row'>示現佛法身，　一切諸功德，</div>
<div class='lg-row'>依彼證智果，　是故如是說。</div>
<div class='lg-row'>貪如濁水塵，　淨法雜垢染，</div>
<div class='lg-row'>可化諸眾生，　如繞池藕花。</div>
<div class='lg-row'>禪定習氣潤，　遠離瞋羅睺，</div>
<div class='lg-row'>以大慈悲水，　遍益諸眾生。</div>
<div class='lg-row'>如十五日月，　遠離雲羅網，</div>
<div class='lg-row'>光明照眾生，　能除諸幽闇。</div>
<div class='lg-row'>佛無垢日月，　離癡雲羅網，</div>
<div class='lg-row'>智光照眾生，　除滅諸黑闇。</div>
<div class='lg-row'>得無等等法，　能與妙法味，</div>
<div class='lg-row'>諸佛如蜜堅，　遠離蜂糩障。</div>
<div class='lg-row'>真實妙功德，　除斷諸貧窮，</div>
<div class='lg-row'>能與解脫勢，　故說金樹喻。</div>
<div class='lg-row'>法寶真實身，　增上兩足尊，</div>
<div class='lg-row'>勝色畢竟成，　故說後三喻。</div>
</div><p>又向說以二種智依自利利他業。何者為二？一者出世間無分別智、二者依出世間無分別智轉身，得身行因遠離煩惱，得證智果故。又何者是成就自利？謂得解脫，遠離煩惱障、遠離智障，得無障礙清淨法身，是名成就自身利益。又何者是成就他利益？既得成就自身利已，無始世來自然依彼二種佛身示現世間自在力行，是名成就他身利益。又依自利利他成就業義故，說四偈：</p>

<div class="lg regular"><div class='lg-row'>無漏及遍至，　不滅法與恒，</div>
<div class='lg-row'>清涼不變異，　不退寂淨處。</div>
<div class='lg-row'>諸佛如來身，　如虛空無相，</div>
<div class='lg-row'>為諸勝智者，　作六根境界。</div>
<div class='lg-row'>示現微妙色，　出於妙音聲，</div>
<div class='lg-row'>令嗅佛戒香，　與佛妙法味。</div>
<div class='lg-row'>使覺三昧觸，　令知深妙法，</div>
<div class='lg-row'>細思惟稠林，　佛離虛空相。</div>
</div><p>此四行偈，以八行偈略釋應知。偈言：</p>

<div class="lg regular"><div class='lg-row'>略說二種法，　業智應當知，</div>
<div class='lg-row'>滿足解脫身，　清淨真法身。</div>
<div class='lg-row'>解脫身法身，　二及一應知，</div>
<div class='lg-row'>謂無漏遍至，　及究竟無為。</div>
<div class='lg-row'>煩惱盡無漏，　及習氣滅故，</div>
<div class='lg-row'>無閡及無障，　智遍至應知。</div>
<div class='lg-row'>無為以不滅，　實體不失故，</div>
<div class='lg-row'>不失名為本，　恒等句解釋。</div>
<div class='lg-row'>對於恒等句，　有四失應知，</div>
<div class='lg-row'>死無常及轉，　不可思議退。</div>
<div class='lg-row'>以無死故恒，　以常故清涼，</div>
<div class='lg-row'>不轉故不變，　寂靜故不退。</div>
<div class='lg-row'>彼究竟足跡，　淨智白法體，</div>
<div class='lg-row'>具足色聲等，　示現於諸根。</div>
<div class='lg-row'>如虛空無相，　而現色等相，</div>
<div class='lg-row'>法身亦如是，　具六根境界。</div>
</div><p>此偈明何義？經中說言：如虛空相諸佛亦爾者，此依第一義，諸佛如來清淨法身自體相不共法故作如是說。以是義故，《金剛般若波羅蜜經》言：須菩提！於意云何？可以三十二大人相成就得見如來不？須菩提言：如我解佛所說義者，不以相成就得見如來。佛言：如是如是。須菩提！不以相成就得見如來。須菩提！若以相成就觀如來者，轉輪聖王應是如來，是故非以相成就得見如來故。此明何義？以依如來第一義諦清淨法身明如是義。又依相應義故，說二偈：</p>

<div class="lg regular"><div class='lg-row'>如空不思議，　常恒及清涼，</div>
<div class='lg-row'>不變與寂靜，　遍離諸分別。</div>
<div class='lg-row'>一切處不著，　離閡麁澁觸，</div>
<div class='lg-row'>亦不可見取，　佛淨心無垢。</div>
</div><p>此二行偈，以八行偈略釋應知。偈言：</p>

<div class="lg regular"><div class='lg-row'>解脫身法身，　示自利利他，</div>
<div class='lg-row'>依自利利他，　彼處相應義。</div>
<div class='lg-row'>一切諸功德，　不思議應知，</div>
<div class='lg-row'>以非三慧境，　一切種智知。</div>
<div class='lg-row'>諸眾生佛體，　細故非聞境，</div>
<div class='lg-row'>第一非思思。　以出世深密，</div>
<div class='lg-row'>世修慧不知，　諸愚癡凡夫，</div>
<div class='lg-row'>本來未曾見，　如盲不矚色。</div>
<div class='lg-row'>二乘如嬰兒，　不見日月輪，</div>
<div class='lg-row'>以不生故常，　以不滅故恒。</div>
<div class='lg-row'>離二故清涼，　法性住不變，</div>
<div class='lg-row'>證滅故寂靜，　一切覺故遍。</div>
<div class='lg-row'>不住不分別，　離煩惱不著，</div>
<div class='lg-row'>無智障離閡，　柔軟離麁澁。</div>
<div class='lg-row'>無色不可見，　離相不可取，</div>
<div class='lg-row'>以自性故淨，　離染故無垢。</div>
</div><p>此偈明何義？虛空譬喻者，明諸佛如來無為諸功德不離佛法身。於所有諸有得不可思議勝大方便業、勝大悲業、勝大智業，為與一切眾生樂相、無垢、清淨三種佛身，所謂實佛、受法樂佛及化身佛，常不休息、常不斷絕、自然修行，以為利益一切眾生應知。以不共餘人，唯諸佛如來法身相應故。此明何義？以依此身相應諸行差別故，說八偈：</p>

<div class="lg regular"><div class='lg-row'>非初非中後，　不破壞不二，</div>
<div class='lg-row'>遠離於三界，　無垢無分別。</div>
<div class='lg-row'>此甚深境界，　非二乘所知，</div>
<div class='lg-row'>具勝三昧慧，　如是人能見。</div>
<div class='lg-row'>出過於恒沙，　不思議功德，</div>
<div class='lg-row'>唯如來成就，　不與餘人共。</div>
<div class='lg-row'>如來妙色身，　清淨無垢體，</div>
<div class='lg-row'>遠離諸煩惱，　及一切習氣。</div>
<div class='lg-row'>種種勝妙法，　光明以為體，</div>
<div class='lg-row'>令眾生解脫，　常無有休息。</div>
<div class='lg-row'>所作不思議，　如摩尼寶王，</div>
<div class='lg-row'>能現種種形，　而彼體非實。</div>
<div class='lg-row'>為世間說法，　示現寂靜處，</div>
<div class='lg-row'>教化使淳熟，　授記令入道。</div>
<div class='lg-row'>如來鏡像身，　而不離本體，</div>
<div class='lg-row'>猶如一切色，　不離於虛空。</div>
</div><p>此八行偈，以二十五偈略釋應知。偈言：</p>

<div class="lg regular"><div class='lg-row'>向說佛法身，　及一切種智，</div>
<div class='lg-row'>自在與涅槃，　及第一義諦，</div>
<div class='lg-row'>不可思議法，　應供等功德，</div>
<div class='lg-row'>唯自身內證，　應當如是知。</div>
<div class='lg-row'>彼三身差別，　實法報化等，</div>
<div class='lg-row'>所謂深快大，　無量功德身。</div>
<div class='lg-row'>明實體身者，　謂諸佛法身，</div>
<div class='lg-row'>略說五種相，　五功德應知。</div>
<div class='lg-row'>無為無差別，　遠離於二邊，</div>
<div class='lg-row'>出離煩惱障，　智障三昧障。</div>
<div class='lg-row'>以離一切垢，　故聖人境界，</div>
<div class='lg-row'>清淨光明照，　以法性如是。</div>
<div class='lg-row'>無量阿僧祇，　不可數思議，</div>
<div class='lg-row'>無等諸功德，　到第一彼岸。</div>
<div class='lg-row'>實法身相應，　以快不可數，</div>
<div class='lg-row'>非思量境界，　及遠離習氣。</div>
<div class='lg-row'>無邊等佛法，　次第不離報，</div>
<div class='lg-row'>受種種法味，　示現諸妙色。</div>
<div class='lg-row'>淨慈悲習氣，　無虛妄分別，</div>
<div class='lg-row'>利益諸眾生，　自然無休息。</div>
<div class='lg-row'>如如意寶珠，　滿足眾生心，</div>
<div class='lg-row'>受樂佛如是，　神通力自在。</div>
<div class='lg-row'>此神力自在，　略說有五種，</div>
<div class='lg-row'>說法及可見，　諸業不休息，</div>
<div class='lg-row'>及休息隱沒，　示現不實體，</div>
<div class='lg-row'>是名要略說，　有五種自在。</div>
<div class='lg-row'>如摩尼寶珠，　依種種諸色，</div>
<div class='lg-row'>異本生諸相，　一切皆不實。</div>
<div class='lg-row'>如來亦如是，　方便力示現，</div>
<div class='lg-row'>從兜率陀退，　次第入胎生，</div>
<div class='lg-row'>習學諸伎藝，　嬰兒入王宮，</div>
<div class='lg-row'>厭離諸欲相，　出家行苦行，</div>
<div class='lg-row'>推問諸外道，　往詣於道場，</div>
<div class='lg-row'>降伏諸魔眾，　成大妙覺尊，</div>
<div class='lg-row'>轉無上法輪，　入無餘涅槃，</div>
<div class='lg-row'>於不清淨國，　現如是等事。</div>
<div class='lg-row'>世間無休息，　宣說無常苦，</div>
<div class='lg-row'>無我寂靜名，　方便智慧力，</div>
<div class='lg-row'>令彼諸眾生，　厭離三界苦，</div>
<div class='lg-row'>後入於涅槃，　以入寂靜道。</div>
<div class='lg-row'>諸聲聞人等，　有是虛妄相，</div>
<div class='lg-row'>言我得涅槃。　法華等諸經，</div>
<div class='lg-row'>皆說如實法，　般若方便攝，</div>
<div class='lg-row'>迴先虛妄心，　令淳熟上乘，</div>
<div class='lg-row'>授妙菩提記。　微細大勢力，</div>
<div class='lg-row'>令愚癡眾生，　過嶮難惡道。</div>
<div class='lg-row'>深快及以大，　次第說應知。</div>
<div class='lg-row'>初法身如來，　第二色身佛，</div>
<div class='lg-row'>譬如虛空中，　有一切色身，</div>
<div class='lg-row'>於初佛身中，　最後身亦爾。</div>
</div><p>自此以下，即依如是三種佛身，為樂眾生利益眾生。略說二偈：</p>

<div class="lg regular"><div class='lg-row'>世尊體常住，　以修無量因，</div>
<div class='lg-row'>眾生界不盡，　慈悲心如意，</div>
<div class='lg-row'>智成就相應，　法中得自在，</div>
<div class='lg-row'>降伏諸魔怨，　體寂靜故常。</div>
</div><p>此二行偈，以六行偈略釋應知。偈言：</p>

<div class="lg regular"><div class='lg-row'>棄捨身命財，　攝取諸佛法，</div>
<div class='lg-row'>為利益眾生，　究竟滿本願。</div>
<div class='lg-row'>得清淨佛身，　起大慈悲心，</div>
<div class='lg-row'>修行四如意，　依彼力住世。</div>
<div class='lg-row'>以成就妙智，　離有涅槃心，</div>
<div class='lg-row'>常得心三昧，　成就樂相應。</div>
<div class='lg-row'>常在於世間，　不為世法染，</div>
<div class='lg-row'>得淨甘露處，　故離一切魔。</div>
<div class='lg-row'>諸佛本不生，　本來寂靜故，</div>
<div class='lg-row'>以常可歸依，　故言歸依我。</div>
<div class='lg-row'>初七種譬喻，　如來色身常，</div>
<div class='lg-row'>後三種譬喻，　善逝法身常。</div>
</div><p>此偈明何義？諸佛如來依法身轉得無上身，不可思議應知。依不可思議故，說二偈：</p>

<div class="lg regular"><div class='lg-row'>非言語所說，　第一義諦攝，</div>
<div class='lg-row'>離諸覺觀地，　無譬喻可說。</div>
<div class='lg-row'>最上勝妙法，　不取有涅槃，</div>
<div class='lg-row'>非三乘所知，　唯是佛境界。</div>
</div><p>此二行偈，以五行偈略釋應知。偈言：</p>

<div class="lg regular"><div class='lg-row'>不可得思議，　以離言語相，</div>
<div class='lg-row'>離言語相者，　以第一義攝。</div>
<div class='lg-row'>第一義攝者，　非思量境界，</div>
<div class='lg-row'>非思量境者，　以無譬喻知。</div>
<div class='lg-row'>無譬喻知者，　以最勝無上，</div>
<div class='lg-row'>最勝無上者，　不取有涅槃。</div>
<div class='lg-row'>不取是二者，　不取功德過，</div>
<div class='lg-row'>前五種譬喻，　微細不思議。</div>
<div class='lg-row'>如來法身常，　第六譬喻者，</div>
<div class='lg-row'>以得自在故，　如來色身常。</div>
</div></div>
<div class='div-pin'><a id='mulu24' />
<p class='h1'>究竟一乘寶性論如來功德品第九</p><p>論曰：已說無垢真如法身，次說依彼無垢真如法身一切功德，如摩尼寶不離光明形色諸相，如來法身無量無邊自性清淨無垢功德亦復如是。以是義故，依佛功德次說二偈：</p>

<div class="lg regular"><div class='lg-row'>自利亦利他，　第一義諦身，</div>
<div class='lg-row'>依彼真諦身，　有此世諦體。</div>
<div class='lg-row'>果遠離淳熟，　此中具足有，</div>
<div class='lg-row'>六十四種法，　諸功德差別。</div>
</div><p>此偈示現何義？偈言：</p>

<div class="lg regular"><div class='lg-row'>於自身成就，　住持諸佛法，</div>
<div class='lg-row'>故攝第一身，　為他身住持。</div>
<div class='lg-row'>諸如來世尊，　故有世諦體，</div>
<div class='lg-row'>佛無量功德，　初身攝應知。</div>
<div class='lg-row'>十力四無畏，　大丈夫相等，</div>
<div class='lg-row'>彼受樂報體，　第二佛身攝。</div>
</div><p>此偈明何義？明十力等六十四種佛身功德。此云何知？依彼義故，略說二偈：</p>

<div class="lg regular"><div class='lg-row'>佛力金剛杵，　破無智者障，</div>
<div class='lg-row'>如來無所畏，　處眾如師子，</div>
<div class='lg-row'>如來不共法，　清淨如虛空，</div>
<div class='lg-row'>如彼水中月，　眾生二種見。</div>
</div><p>自此已下功德品中餘殘論偈，依此二偈次第示現彼十力等六十四種如來功德，如《陀羅尼自在王經》廣說應知。初依十力故，說二偈：</p>

<div class="lg regular"><div class='lg-row'>處非處果報，　業及於諸根，</div>
<div class='lg-row'>性信至處道，　離垢諸禪定。</div>
<div class='lg-row'>憶念過去世，　天眼寂靜智，</div>
<div class='lg-row'>如是等諸句，　說十種力名。</div>
</div><p>又依四無畏故，說三偈：</p>

<div class="lg regular"><div class='lg-row'>如實覺諸法，　遮諸閡道障，</div>
<div class='lg-row'>說道得無漏，　是四種無畏。</div>
<div class='lg-row'>於所知境界，　畢竟知自他，</div>
<div class='lg-row'>自知教他知，　此非遮障道。</div>
<div class='lg-row'>能證勝妙果，　自得令他得，</div>
<div class='lg-row'>說自他利諦，　是諸處無畏。</div>
</div><p>又依十八不共佛法故，說八偈：</p>

<div class="lg regular"><div class='lg-row'>佛無過無諍，　無妄念等失，</div>
<div class='lg-row'>無不定散心，　無種種諸想，</div>
<div class='lg-row'>無作意護心，　欲精進不退，</div>
<div class='lg-row'>念慧及解脫，　知見等不退。</div>
<div class='lg-row'>諸業智為本，　知三世無障，</div>
<div class='lg-row'>佛十八功德，　及餘不說者。</div>
<div class='lg-row'>佛身口無失，　若他來破壞，</div>
<div class='lg-row'>內心無動相，　非作心捨心。</div>
<div class='lg-row'>世尊欲精進，　念淨智解脫，</div>
<div class='lg-row'>知見常不失，　示現可知境。</div>
<div class='lg-row'>一切諸業等，　智為本展轉，</div>
<div class='lg-row'>三世無障閡，　廣大智行常。</div>
<div class='lg-row'>是名如來體，　大智慧相應，</div>
<div class='lg-row'>覺彼大菩提，　最上勝妙法。</div>
<div class='lg-row'>為一切眾生，　轉於大法輪，</div>
<div class='lg-row'>無畏勝妙法，　令彼得解脫。</div>
</div><p>又依三十二大人相故，說十一偈：</p>

<div class="lg regular"><div class='lg-row'>足下相平滿，　具足千輻輪，</div>
<div class='lg-row'>跟傭趺上隆，　伊尼鹿王<span class='corr'>[跳-兆+專]</span>，</div>
<div class='lg-row'>手足悉柔軟，　諸指皆纖長，</div>
<div class='lg-row'>鵝王網縵指，　臂肘上下傭，</div>
<div class='lg-row'>兩肩前後平，　左右俱圓滿，</div>
<div class='lg-row'>立能手過膝，　馬王陰藏相，</div>
<div class='lg-row'>身傭相洪雅，　如尼拘樹王，</div>
<div class='lg-row'>體相七處滿，　上半如師子，</div>
<div class='lg-row'>威德勢堅固，　猶如那羅延，</div>
<div class='lg-row'>身色新淨妙，　柔軟金色皮，</div>
<div class='lg-row'>淨軟細平密，　一孔一毛生，</div>
<div class='lg-row'>毛柔軟上靡，　微細輪右旋，</div>
<div class='lg-row'>身淨光圓匝，　頂上相高顯，</div>
<div class='lg-row'>項如孔雀王，　頤方若師子，</div>
<div class='lg-row'>髮淨金精色，　喻如因陀羅，</div>
<div class='lg-row'>額上白毫相，　通面淨光明，</div>
<div class='lg-row'>口含四十齒，　二牙白踰雪，</div>
<div class='lg-row'>深密內外明，　上下齒平齊，</div>
<div class='lg-row'>迦陵頻伽聲，　妙音深遠聲，</div>
<div class='lg-row'>所食至喉現，　得味中上味，</div>
<div class='lg-row'>細薄廣長舌，　二目淳紺色，</div>
<div class='lg-row'>瞬眼若牛王，　功德如蓮華。</div>
<div class='lg-row'>如是說人尊，　妙相三十二，</div>
<div class='lg-row'>一一不雜亂，　普身不可嫌。</div>
</div><p>此佛十力、四無所畏、十八不共法、三十二大人相略集一處，是名六十四種功德應知。偈言：</p>

<div class="lg regular"><div class='lg-row'>六十四功德，　修因及果報，</div>
<div class='lg-row'>一一各差別，　寶經次第說。</div>
</div><p>此偈明何義？向說諸佛如來六十四種功德因果差別，依此次第《寶女經》中廣說應知。又復依此四處，次第有四種喻，謂金剛杵及師子王、虛空譬喻、水中月等，有九行偈。依彼九偈，略說偈言：</p>

<div class="lg regular"><div class='lg-row'>衝過無慈心，　不共他無心，</div>
<div class='lg-row'>故說杵師子，　空水中月喻。</div>
</div><p>又依十力金剛杵喻故，說二偈：</p>

<div class="lg regular"><div class='lg-row'>處非處果性，　眾生諸信根，</div>
<div class='lg-row'>種種道修地，　過宿命差別。</div>
<div class='lg-row'>天眼漏盡等，　佛力金剛杵，</div>
<div class='lg-row'>能刺碎散斫，　癡鎧山牆樹。</div>
</div><p>此偈示現何義？略說偈言：</p>

<div class="lg regular"><div class='lg-row'>諸如來六力，　次第三及一，</div>
<div class='lg-row'>所知境界中，　離三昧諸障，</div>
<div class='lg-row'>及離餘垢障，　譬如破散截，</div>
<div class='lg-row'>鎧牆及樹等，　亦重亦堅固，</div>
<div class='lg-row'>亦不可破壞。　如來十種力，</div>
<div class='lg-row'>猶如彼金剛，　故說金剛杵。</div>
</div><p>又依四無畏師子王喻故，說二偈。</p>

<div class="lg regular"><div class='lg-row'>譬如師子王，　諸獸中自在，</div>
<div class='lg-row'>常處於山林，　不怖畏諸獸。</div>
<div class='lg-row'>佛人王亦爾，　處於諸群眾，</div>
<div class='lg-row'>不畏及善住，　堅固奮迅等。</div>
</div><p>此偈示現何義？略說偈言：</p>

<div class="lg regular"><div class='lg-row'>知病苦知因，　遠離彼苦因，</div>
<div class='lg-row'>說聖道妙藥，　為離病證滅。</div>
<div class='lg-row'>遠離諸怖畏，　善住奮迅城，</div>
<div class='lg-row'>佛王在大眾，　無畏如師子。</div>
<div class='lg-row'>以知一切法，　是故能善住，</div>
<div class='lg-row'>一切處不畏。　離愚癡凡夫，</div>
<div class='lg-row'>二乘及清淨，　以見我無等，</div>
<div class='lg-row'>於一切法中，　心常定堅固。</div>
<div class='lg-row'>何故名奮迅？　過無明住地，</div>
<div class='lg-row'>自在無閡處，　是故名奮迅。</div>
</div><p>又依十八不共法虛空譬喻故，說三偈：</p>

<div class="lg regular"><div class='lg-row'>地水火風等，　彼法空中無，</div>
<div class='lg-row'>諸色中亦無，　虛空無閡法。</div>
<div class='lg-row'>諸佛無障礙，　猶如虛空相，</div>
<div class='lg-row'>如來在世間，　如地水火風。</div>
<div class='lg-row'>而諸佛如來，　所有諸功德，</div>
<div class='lg-row'>乃至無一法，　共餘世間有。</div>
</div><p>此偈示現何義？略說偈言：</p>

<div class="lg regular"><div class='lg-row'>聲聞及空行，　智者及自在，</div>
<div class='lg-row'>上上微細法，　故示現五大。</div>
<div class='lg-row'>諸眾生受用，　如地水火風，</div>
<div class='lg-row'>離世離出世，　故說虛空大，</div>
<div class='lg-row'>三十二功德，　依止法身有。</div>
<div class='lg-row'>如世間燈炷，　明煖及色相，</div>
<div class='lg-row'>相應無差別；　諸如來法身，</div>
<div class='lg-row'>一切諸功德，　無差別亦爾。</div>
</div><p>又依三十二大丈夫相水中月喻故，說二偈：</p>

<div class="lg regular"><div class='lg-row'>秋空無雲曀，　月在天及水，</div>
<div class='lg-row'>一切世間人，　皆見月勢力。</div>
<div class='lg-row'>清淨佛輪中，　具功德勢力，</div>
<div class='lg-row'>佛子見如來，　功德身亦爾。</div>
</div><p>此偈示現何義？略說偈言：</p>

<div class="lg regular"><div class='lg-row'>三十二功德，　見者生歡喜，</div>
<div class='lg-row'>依法報化身，　三種佛而有。</div>
<div class='lg-row'>法身淨無垢，　遠離於世間，</div>
<div class='lg-row'>在如來輪中，　眾生見二處。</div>
<div class='lg-row'>如清淨水中，　見於月影像，</div>
<div class='lg-row'>是三十二相，　依色身得名。</div>
<div class='lg-row'>如摩尼寶珠，　不離光色相，</div>
<div class='lg-row'>色身亦如是，　不離三十二。</div>
</div></div>
<div class='div-pin'><a id='mulu25' />
<p class='h1'>究竟一乘寶性論自然不休息佛業品第十</p><p>論曰：已說無垢諸佛功德，次說諸佛如來作業。彼諸佛業自然而行，常不休息教化眾生應知。此依略說有二種法自然而行。以是義故，依諸佛業自然而行，常不休息常作佛事故，說六偈：</p>

<div class="lg regular"><div class='lg-row'>於可化眾生，　以教化方便，</div>
<div class='lg-row'>起化眾生業，　教化眾生界。</div>
<div class='lg-row'>諸佛自在人，　於可化眾生，</div>
<div class='lg-row'>常待處待時，　自然作佛事。</div>
<div class='lg-row'>遍覺知大乘，　最妙功德聚，</div>
<div class='lg-row'>如大海水寶，　如來智亦爾。</div>
<div class='lg-row'>菩提廣無邊，　猶如虛空界，</div>
<div class='lg-row'>於無量功德，　大智慧日光，</div>
<div class='lg-row'>遍照諸眾生，　有佛妙法身，</div>
<div class='lg-row'>無垢功德藏，　如我身無異。</div>
<div class='lg-row'>煩惱障智障，　雲霧羅網覆，</div>
<div class='lg-row'>諸佛慈悲風，　吹令散滅盡。</div>
</div><p>此六行偈義，以十四偈略釋應知。偈言：</p>

<div class="lg regular"><div class='lg-row'>以何等性智，　何者何處時，</div>
<div class='lg-row'>作業無分別，　是故業自然。</div>
<div class='lg-row'>以何等根性，　諸眾生可度，</div>
<div class='lg-row'>以何等智慧，　能度諸眾生。</div>
<div class='lg-row'>又以何者是，　化眾生方便，</div>
<div class='lg-row'>眾生以何處，　何時中可化。</div>
<div class='lg-row'>進趣及功德，　為果為攝取，</div>
<div class='lg-row'>彼障及斷障，　諸緣不分別。</div>
<div class='lg-row'>進趣謂十地，　功德因二諦，</div>
<div class='lg-row'>果謂大菩提，　攝菩提眷屬。</div>
<div class='lg-row'>彼障謂無邊，　煩惱及習氣，</div>
<div class='lg-row'>斷障謂大慈，　及大悲心等。</div>
<div class='lg-row'>是名一切時，　常種種因緣，</div>
<div class='lg-row'>如是等六處，　次第說應知。</div>
<div class='lg-row'>如大海水寶，　空日地雲風，</div>
<div class='lg-row'>諸地如大海，　智水功德寶，</div>
<div class='lg-row'>菩提如空界，　廣無中後邊，</div>
<div class='lg-row'>為利益眾生，　二種業如日。</div>
<div class='lg-row'>能悉遍照知，　一切眾生界，</div>
<div class='lg-row'>皆有如來性，　如地中伏藏。</div>
<div class='lg-row'>猶如彼大地，　體安固不動，</div>
<div class='lg-row'>為利益眾生，　見彼我無別。</div>
<div class='lg-row'>客塵煩惱等，　本自無體性，</div>
<div class='lg-row'>一切皆虛妄，　如雲聚不實。</div>
<div class='lg-row'>起大慈悲心，　猶如猛風吹，</div>
<div class='lg-row'>煩惱智障盡，　如彼雲聚散。</div>
<div class='lg-row'>化事未究竟，　故常在世間，</div>
<div class='lg-row'>從本際以來，　自然不休息。</div>
</div><p>問曰：如向所說諸佛如來不生不滅，若如是者即無為法，無為法者不修行業。云何自然不休息常教化眾生事？答曰：為示現彼諸佛大事斷諸疑惑，是故依彼不可思議無垢清淨諸佛境界示現大事。故以譬喻說一行偈：</p>

<div class="lg regular"><div class='lg-row'>帝釋妙鼓雲，　梵天日摩尼，</div>
<div class='lg-row'>響及虛空地，　如來身亦爾。</div>
</div><p>依此一行修多羅攝取義，偈九種譬喻。自此以下廣說餘殘六十六偈應知。又復依彼廣說偈義，九種譬喻略說彼義。及以次第廣說如來無上利益一切眾生修行究竟，以十九偈解釋應知。偈言：</p>

<div class="lg regular"><div class='lg-row'>遠離一切業，　未曾見有果，</div>
<div class='lg-row'>為一切疑人，　除諸疑網故，</div>
<div class='lg-row'>說九種譬喻，　彼修多羅名，</div>
<div class='lg-row'>廣說此諸法。　彼修多羅中，</div>
<div class='lg-row'>廣說九種喻，　彼名智境界。</div>
<div class='lg-row'>快妙智莊嚴，　有智者速入，</div>
<div class='lg-row'>具足佛境界。　說彼天帝釋，</div>
<div class='lg-row'>琉璃鏡像等，　九種諸譬喻，</div>
<div class='lg-row'>應知彼要義，　見說及遍至。</div>
<div class='lg-row'>以離諸相智，　身口意業密，</div>
<div class='lg-row'>大慈悲者得，　離諸功用心，</div>
<div class='lg-row'>無分別寂靜，　以智故無垢，</div>
<div class='lg-row'>如大毘琉璃，　帝釋等譬喻。</div>
<div class='lg-row'>智究竟滿足，　故究竟寂靜，</div>
<div class='lg-row'>以有淨智慧，　是故無分別。</div>
<div class='lg-row'>為成種種義，　故說釋等喻，</div>
<div class='lg-row'>為成彼義者，　說九種見等。</div>
<div class='lg-row'>離生離神通，　諸佛現是事，</div>
<div class='lg-row'>是名為略說，　種種義譬喻。</div>
<div class='lg-row'>先喻解異後，　後喻解異前，</div>
<div class='lg-row'>佛體如鏡像，　如彼琉璃地。</div>
<div class='lg-row'>人非不有聲，　如天妙法鼓，</div>
<div class='lg-row'>非不作法事，　如彼大雲雨。</div>
<div class='lg-row'>非不作利益，　而亦非不生，</div>
<div class='lg-row'>種種諸種子，　如梵天不動。</div>
<div class='lg-row'>而非不淳熟，　如彼大日輪，</div>
<div class='lg-row'>非不破諸闇，　如彼如意寶，</div>
<div class='lg-row'>而非不希有，　猶如彼聲響，</div>
<div class='lg-row'>非不因緣成，　猶如彼虛空。</div>
<div class='lg-row'>非不為一切，　眾生作依止，</div>
<div class='lg-row'>猶如彼大地，　而非不住持，</div>
<div class='lg-row'>一切種種物，　以依彼大地，</div>
<div class='lg-row'>荷負諸世間，　種種諸物故。</div>
<div class='lg-row'>依諸佛菩提，　出世間妙法，</div>
<div class='lg-row'>成就諸白業，　諸禪四無量，</div>
<div class='lg-row'>及以四空定，　諸如來自然，</div>
<div class='lg-row'>常住諸世間，　有如是諸業，</div>
<div class='lg-row'>一時非前後，　作如是妙業。</div>
</div></div>
<div class='div-pin'><a id='mulu26' />
<p class='h1'>究竟一乘寶性論挍量信功德品第十一</p><p>論曰：向說四種法，自此已下明有慧人於彼法中能生信心。依彼信者所得功德，說十四偈：</p>

<div class="lg regular"><div class='lg-row'>佛性佛菩提，　佛法及佛業，</div>
<div class='lg-row'>諸出世淨人，　所不能思議。</div>
<div class='lg-row'>此諸佛境界，　若有能信者，</div>
<div class='lg-row'>得無量功德，　勝一切眾生。</div>
<div class='lg-row'>以求佛菩提，　不思議果報，</div>
<div class='lg-row'>得無量功德，　故勝諸世間。</div>
<div class='lg-row'>若有人能捨，　摩尼珠珍寶，</div>
<div class='lg-row'>遍布十方界，　無量佛國土。</div>
<div class='lg-row'>為求佛菩提，　施與諸法王，</div>
<div class='lg-row'>是人如是施，　無量恒沙劫。</div>
<div class='lg-row'>若復有人聞，　妙境界一句，</div>
<div class='lg-row'>聞已復能信，　過施福無量。</div>
<div class='lg-row'>若有智慧人，　奉持無上戒，</div>
<div class='lg-row'>身口意業淨，　自然常護持。</div>
<div class='lg-row'>為求佛菩提，　如是無量劫，</div>
<div class='lg-row'>是人所得福，　不可得思議。</div>
<div class='lg-row'>若復有人聞，　妙境界一句，</div>
<div class='lg-row'>聞已復能信，　過戒福無量。</div>
<div class='lg-row'>若人入禪定，　焚三界煩惱，</div>
<div class='lg-row'>過天行彼岸，　無菩提方便。</div>
<div class='lg-row'>若復有人聞，　妙境界一句，</div>
<div class='lg-row'>聞已復能信，　過禪福無量。</div>
<div class='lg-row'>無慧人能捨，　唯得富貴報，</div>
<div class='lg-row'>修持禁戒者，　得生人天中。</div>
<div class='lg-row'>修行斷諸障，　非慧不能除，</div>
<div class='lg-row'>慧除煩惱障，　亦能除智障。</div>
<div class='lg-row'>聞法為慧因，　是故聞法勝，</div>
<div class='lg-row'>何況聞法已，　復能生信心。</div>
</div><p>此十四偈，以十一偈略釋應知。偈言：</p>

<div class="lg regular"><div class='lg-row'>身及彼所轉，　功德及成義，</div>
<div class='lg-row'>示此四種法，　唯如來境界。</div>
<div class='lg-row'>智者信為有，　及信畢竟得，</div>
<div class='lg-row'>以信諸功德，　速證無上道。</div>
<div class='lg-row'>究竟到彼岸，　如來所住處，</div>
<div class='lg-row'>信有彼境界，　彼非可思議。</div>
<div class='lg-row'>我等可得彼，　彼功德如是，</div>
<div class='lg-row'>唯深信勝智，　欲精進念定。</div>
<div class='lg-row'>修智等功德，　無上菩提心，</div>
<div class='lg-row'>一切常現前，　以常現前故，</div>
<div class='lg-row'>名不退佛子，　彼岸淨功德，</div>
<div class='lg-row'>畢竟能成就。　五度是功德，</div>
<div class='lg-row'>以不分別三，　畢竟及清淨。</div>
<div class='lg-row'>以離對治法，　施唯施功德，</div>
<div class='lg-row'>持戒唯持戒，　餘二度修行，</div>
<div class='lg-row'>謂忍辱禪定，　精進遍諸處。</div>
<div class='lg-row'>慳等所治法，　名為煩惱障，</div>
<div class='lg-row'>虛分別三法，　是名為智障。</div>
<div class='lg-row'>遠離彼諸障，　更無餘勝因，</div>
<div class='lg-row'>唯真妙智慧，　是故般若勝。</div>
<div class='lg-row'>彼智慧根本，　所謂聞慧是，</div>
<div class='lg-row'>以聞慧生智，　是故聞為勝。</div>
</div><p>又自此已下明向所說義。依何等法說？依何等義說？依何等相說？初依彼法故，說二偈：</p>

<div class="lg regular"><div class='lg-row'>我此所說法，　為自心清淨，</div>
<div class='lg-row'>依諸如來教，　修多羅相應。</div>
<div class='lg-row'>若有智慧人，　聞能信受者，</div>
<div class='lg-row'>我此所說法，　亦為攝彼人。</div>
</div><p>自此已下，次依彼義故，說二偈：</p>

<div class="lg regular"><div class='lg-row'>依燈電摩尼，　日月等諸明，</div>
<div class='lg-row'>一切有眼者，　皆能見境界。</div>
<div class='lg-row'>依佛法光明，　慧眼者能見，</div>
<div class='lg-row'>以法有是利，　故我說此法。</div>
</div><p>自此已下，次依彼相故，說二偈：</p>

<div class="lg regular"><div class='lg-row'>若一切所說，　有義有法句，</div>
<div class='lg-row'>能令修行者，　遠離於三界，</div>
<div class='lg-row'>及示寂靜法，　最勝無上道，</div>
<div class='lg-row'>佛說是正經，　餘者顛倒說。</div>
</div><p>自此已下，依護法方便故，說七偈：</p>

<div class="lg regular"><div class='lg-row'>雖說法句義，　斷三界煩惱，</div>
<div class='lg-row'>無明覆慧眼，　貪等垢所纏。</div>
<div class='lg-row'>又於佛法中，　取少分說者，</div>
<div class='lg-row'>世典善言說，　彼三尚可受，</div>
<div class='lg-row'>何況諸如來，　遠離煩惱垢。</div>
<div class='lg-row'>無漏智慧人，　所說修多羅，</div>
<div class='lg-row'>以離於諸佛，　一切世間中，</div>
<div class='lg-row'>更無勝智慧，　如實知法者。</div>
<div class='lg-row'>如來說了義，　彼不可思議，</div>
<div class='lg-row'>思者是謗法，　不識佛意故。</div>
<div class='lg-row'>謗聖及壞法，　此諸邪思惟，</div>
<div class='lg-row'>煩惱愚癡人，　妄見所計故。</div>
<div class='lg-row'>故不應執著，　邪見諸垢法，</div>
<div class='lg-row'>以淨衣受色，　垢膩不可染。</div>
</div><p>自此已下，依謗正法故，說三偈：</p>

<div class="lg regular"><div class='lg-row'>愚不信白法，　邪見及憍慢，</div>
<div class='lg-row'>過去謗法障，　執著不了義，</div>
<div class='lg-row'>著供養恭敬，　唯見於邪法，</div>
<div class='lg-row'>遠離善知識，　親近謗法者，</div>
<div class='lg-row'>樂著小乘法。　如是等眾生，</div>
<div class='lg-row'>不信於大乘，　故謗諸佛法。</div>
</div><p>自此已下，依謗正法得惡果報故，說六偈：</p>

<div class="lg regular"><div class='lg-row'>智者不應畏，　怨家蛇火毒，</div>
<div class='lg-row'>因陀羅霹靂，　刀杖諸惡獸，</div>
<div class='lg-row'>師子虎狼等，　彼但能斷命，</div>
<div class='lg-row'>不能令人入，　可畏阿鼻獄。</div>
<div class='lg-row'>應畏謗深法，　及謗法知識，</div>
<div class='lg-row'>決定令人入，　可畏阿鼻獄。</div>
<div class='lg-row'>雖近惡知識，　惡心出佛血，</div>
<div class='lg-row'>及殺害父母，　斷諸聖人命，</div>
<div class='lg-row'>破壞和合僧，　及斷諸善根，</div>
<div class='lg-row'>以繫念正法，　能解脫彼處。</div>
<div class='lg-row'>若復有餘人，　誹謗甚深法，</div>
<div class='lg-row'>彼人無量劫，　不可得解脫。</div>
</div><p>自此已下，依於說法法師生敬重心故，說二偈：</p>

<div class="lg regular"><div class='lg-row'>若人令眾生，　學信如是法，</div>
<div class='lg-row'>彼是我父母，　亦是善知識。</div>
<div class='lg-row'>彼人是智者，　以如來滅後，</div>
<div class='lg-row'>迴邪見顛倒，　令入正道故。</div>
</div><p>自此已下，依彼說法所得功德以用迴向故，說三偈：</p>

<div class="lg regular"><div class='lg-row'>三寶清淨性，　菩提功德業，</div>
<div class='lg-row'>我略說七種，　與佛經相應。</div>
<div class='lg-row'>依此諸功德，　願於命終時，</div>
<div class='lg-row'>見無量壽佛，　無邊功德身。</div>
<div class='lg-row'>我及餘信者，　既見彼佛已，</div>
<div class='lg-row'>願得離垢眼，　成無上菩提。</div>
</div><p>自此已下略說句義。偈言：</p>

<div class="lg regular"><div class='lg-row'>依何等法說？　依何等義說？</div>
<div class='lg-row'>依何等相說？　如彼法而說，</div>
<div class='lg-row'>如彼義而說，　如彼相而說。</div>
<div class='lg-row'>彼一切諸法，　六行偈示現，</div>
<div class='lg-row'>護自身方便，　以七行偈說，</div>
<div class='lg-row'>明誹謗正法，　故有三行偈。</div>
<div class='lg-row'>六偈示彼因，　以二偈示現，</div>
<div class='lg-row'>於彼說法人，　深生敬重心，</div>
<div class='lg-row'>大眾聞忍受，　得彼大菩提，</div>
<div class='lg-row'>略說三種法，　示現彼果報。</div>
</div>
<p class='juan'>究竟一乘寶性論卷第四</p></div>
</div><!-- end of div[@id='body'] -->
</body></html>