<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' /><a id='mulu9' />佛說大乘菩薩藏正法經卷第四<p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p>長者賢護品第一之四</p><p>復次，佛告諸長者言：「一切法無觀無不觀。何以故？離生住滅故。一切法無轉無作，離心意識故。一切法繫屬於緣，自性無力故。</p>
<p>「又諸長者！眼者四大所造，無常無強而不究竟，無堅無力速朽之法，斯不可信。多苦多惱眾病所集，是故諸長者！眼無依止亦無造作，耳鼻舌身意亦復如是。四大所造，無常無強而不究竟，無堅無力、速朽之法，斯不可信。多苦多惱眾病所集，是故諸長者！意無依止亦無造作。諸長者！是等諸法應如是學，此眼如聚沫，不可撮摩；眼如浮泡，不得久立；眼如陽焰，從業煩惱渴愛所生；眼如芭蕉，自體無實；眼如幻化，從顛倒起；眼如夢寐，為虛妄見；眼如其響，繫屬於緣；眼如影像，由業對現；眼如浮雲，剎那離相；眼如電光，須臾變滅；此<span class='corr'>眼</span>無主為如地，此眼無我為如水，此眼無眾生為如火，此眼無壽為如風，此眼無人猶如虛空；此眼不實，四大為家；此眼性空，離我我所；此眼無知，如草木瓦礫；此眼無作，風力所轉；此眼為空，不淨充滿；此眼虛偽，雖復治事瑩飾，終歸散滅；此眼如丘井，為老所逼；此眼畢竟無邊際處，後當歸死。諸長者！汝等當知，眼既如是，耳鼻舌身意其義亦然，總略乃至彼一切法應如是知。諸愚夫異<span class='corr'>生</span>，於彼一切所欲法中而生愛著，謂眼、耳、鼻、舌、身、意，色、聲、香、味、觸、法。</p>
<p>「又復於彼色蘊、受蘊、想蘊、行蘊、識蘊，眼界、色界、眼識界，乃至意界、法界、意識界，地界、水界、火界、風界、空界、識界，此等法中所欲愛著，乃至一切有為無為名相法中所欲愛著。是故諸長者！汝等當於所欲法中勿生愛著，謂妻子舍宅財寶等法勿生貪取，當發淨信捨家出家。得出家已不生樂欲，無樂欲故圓具淨戒，修持清淨波羅提木叉之法，圓滿潔白法式儀範，乃至小罪猶懷大懼。諸長者！若如是學即得戒蘊具足。戒具足故，<span class='corr'>眼</span>耳鼻舌身意、色聲香味觸法而無所取。</p>
<p>「色蘊、受蘊、想蘊、行蘊、識蘊而無所取，眼界、色界、眼識界，乃至意界、法界、意識界而無所取。</p>
<p>「地界、水界、火界、風界、空界、識界而無所取。總略而言，彼一切法都無所取。以無取故即無減失。何法無減失？謂眼、耳、鼻、舌、身、意，色、聲、香、味、觸法無減失。</p>
<p>「色蘊、受蘊、想蘊、行蘊、識蘊無減失。</p>
<p>「眼界、色界、眼識界，乃至意界、法界、意識界無減失。</p>
<p>「地界、水界、火界、風界、空界、識界無減失。此等諸法若無減失，即無染污。無染污故，即速得輕安。何法輕安？謂無所見。若無所見，即一切所向無有少法而作障礙。若無障礙，即自無所害、他無所害，自他無所害。由無害故，心無所壞，即能趣入彼無餘依清淨涅盤。</p>
<p>「又諸長者！所言入者，何所入邪？謂非眼所入，非耳鼻舌身意所入。又諸長者！若執眼從緣成，此即著我我所，離於涅盤。云何離涅盤？謂貪故離涅盤、瞋故離涅盤、癡故離涅盤、無智故離涅盤。諸長者！無智者不離過去、不離未來、不離現在，決定無智、離智所生。何名為智？所謂盡智。何名盡智？謂即過去無盡智、未來無盡智、現在無盡智。緣法無智離智所生。彼無智離智，即眼從緣離智所生。眼者無我，若無我即無取，若無取即無捨，若無捨即解脫。云何解脫？謂我執解脫、眾生執解脫、壽者執解脫、人執解脫、斷常執解脫、一切執解脫、分別執解脫。彼無分別已，即無能分別、所分別。法無分別亦不離分別。云何無分別？謂我我所俱無分別。若我無分別即無取捨，若無取捨即所入解脫。若法離繫、若法非離繫，皆得出離。何所離邪？謂離一切苦。諸長者！當求如是出離之法。然於是中無法可取。何以故？若有所取即生怖畏。」</p>
<p>爾時世尊欲重宣明如是等義，說伽陀曰：</p>

<div class="lg regular" style="margin-left:1em;"><div class='lg-row'>「以取法故即生怖，　由怖當墮惡趣中，</div>
<div class='lg-row'>若見如是怖起因，　識法有故而生取。</div>
<div class='lg-row'>若能如理觀正道，　慧光明見破諸暗，</div>
<div class='lg-row'>見故即得勝慧明，　當知異性無所得。</div>
<div class='lg-row'>應當審觀諸空處，　運動虛假而不實，</div>
<div class='lg-row'>此中勿作安樂門，　渴愛虛誑世間故。</div>
<div class='lg-row'>如實了知於空法，　知諸法空皆無實，</div>
<div class='lg-row'>我得安樂離憂門，　亦得無動最上樂。</div>
<div class='lg-row'>若能如是正了知，　即知一切法皆空，</div>
<div class='lg-row'>由斯解脫諸苦因，　是故諍訟無所立。</div>
<div class='lg-row'>因諸所欲生執著，　執故而生諸嬈惱，</div>
<div class='lg-row'>執者即是取之名，　因取故生於三有。</div>
<div class='lg-row'>有故有生即輪轉，　三有止息即不生，</div>
<div class='lg-row'>老病死法亦隨無，　畢竟不受無常苦。</div>
<div class='lg-row'>當知無欲即無取，　以無取故無三有，</div>
<div class='lg-row'>有若止息即無生，　老病死苦皆不受。</div>
<div class='lg-row'>是故汝等諸長者，　同發捨離取著心，</div>
<div class='lg-row'>棄諸眷屬所愛因，　速當圓具苾芻相。</div>
<div class='lg-row'>知識財利諸所欲，　應當互生於喜足，</div>
<div class='lg-row'>隨處謙恭起下心，　所向為他增善利。</div>
<div class='lg-row'>勿起意謂自守戒，　勿觀他為破戒者，</div>
<div class='lg-row'>於其戒相持犯中，　勿非毀他為犯者。</div>
<div class='lg-row'>譬如野鹿投繩網，　當知彼為自損害，</div>
<div class='lg-row'>魔索縛心害亦然，　毀他生害亦如是。</div>
<div class='lg-row'>愚人生諸損害意，　自讚毀他深為咎，</div>
<div class='lg-row'>毀戒尚息於謗言，　何況梵行持戒者。</div>
<div class='lg-row'>具學仙眾勇智者，　常修遠離寂靜行，</div>
<div class='lg-row'>棄捨身命無愛心，　勤求解脫寂靜法。</div>
<div class='lg-row'>諸外道輩及典章，　無利根本皆遠離，</div>
<div class='lg-row'>愛樂甚深正法門，　彼法宣說真空理。</div>
<div class='lg-row'>心根本處此當知，　所謂內外十二處，</div>
<div class='lg-row'>從彼生起諸業因，　業久住處謂思法。</div>
<div class='lg-row'>眼根色境二種緣，　眼識生緣為三事，</div>
<div class='lg-row'>若不和合破散時，　如無薪火義如是。</div>
<div class='lg-row'>如是所生一切法，　互相和合故有生，</div>
<div class='lg-row'>作者受者二俱無，　正道常現諸所作。</div>
<div class='lg-row'>內外諸法所成身，　是中應知我空法，</div>
<div class='lg-row'>愚人顛倒執著心，　於我我所不知故。</div>
<div class='lg-row'>眼內無法而可有，　於外亦復無所得，</div>
<div class='lg-row'>無我無作壽者無，　應知諸法亦如是。</div>
<div class='lg-row'>非眼遍思欲解脫，　耳鼻舌身意亦然，</div>
<div class='lg-row'>色等無轉無作門，　當觀諸法亦如是。</div>
<div class='lg-row'>如大海水起聚時，　暫生泡沫而無實，</div>
<div class='lg-row'>諦觀眼等亦復然，　無堅無力如泡沫。</div>
<div class='lg-row'>五蘊自性假和合，　如彼聚沫無堅力，</div>
<div class='lg-row'>解脫一切嬈惱門，　及彼生老等憂惱。</div>
<div class='lg-row'>汝於我教出家已，　了知一切法如幻，</div>
<div class='lg-row'>不虛受彼信施心，　復能普供十方佛。」</div>
</div><p>爾時五百長者聞佛宣說甚深正法，即於如是中路方處遠塵離垢得法眼淨。譬如白衣不雜塵黑易受染色，此五百長者於是方處遠離塵垢法眼清淨，亦復如是。</p>
<p>爾時世尊復為五百長者宣說法要示教利喜。佛言：「諸長者！眼極熾焰。云何熾焰！謂貪火、瞋火、癡火熾焰，生老病死憂悲苦惱等火熾焰，我說此法自受苦惱。耳鼻舌身意熾焰亦然。云何熾焰？謂貪火、瞋火、癡火熾焰，生老病死憂悲苦惱等火熾焰，我說此法自受苦惱。色塵熾焰。云何熾焰？謂貪火、瞋火、癡火熾焰，聲香味觸法塵諸火熾焰，亦復如是。</p>
<p>「又諸長者！色蘊熾焰。云何熾焰？謂貪火、瞋火、癡火熾焰。受蘊、想蘊、行蘊、識蘊諸火熾焰，亦復如是。十八界法，其義亦然。</p>
<p>「又諸長者！地界熾焰。謂貪火、瞋火、癡火熾焰。水界、火界、風界、空界、識界熾焰，亦復如是。謂貪火、瞋火、癡火熾焰，生老病死憂悲苦惱熾焰亦然，我說此法自受苦惱。</p>
<p>「復次長者！眼無所取，應如是學，耳鼻舌身意亦無所取；色無所取，聲香味觸法亦無所取，應如是學。</p>
<p>「又諸長者！色蘊無所取，受蘊、想蘊、行蘊、識蘊，及十八界，皆無所取，應如是學。又諸長者！地界無所取，水界、火界、風界、空界、識界亦無所取，應如是學。</p>
<p>「又諸長者！此界無所取、他界無所取，應如是學。</p>
<p>「復次諸長者！若眼、耳、鼻、舌、身、意無所取故，即無依止。色、聲、香、味、觸、法無所取故，即於諸處中得無依止。</p>
<p>「又諸長者！色蘊、受蘊、想蘊、行蘊、識蘊，及十八界，無所取故，即於蘊界中得無依止。</p>
<p>「又諸長者！地界、水界、火界、風界、空界、識界無所取故，即於六界中得無依止。又諸長者！此界、他界無所取故，即於一切世界之中得無依止。</p>
<p>「又諸長者！若一切法無所取故，即於一切法中得無依止。諸長者！一切法無所得亦非無得，若能了知無得非無得，即能解脫生老病死憂悲苦惱，我說此為解脫諸苦。」</p>
<p>爾時世尊欲重宣明如是等義，說伽陀曰：</p>

<div class="lg regular" style="margin-left:1em;"><div class='lg-row'>「此諸世間極熾焰，　生死二火鎮燒然，</div>
<div class='lg-row'>無救嬈惱諸愚夫，　唯聖道法常不滅。</div>
<div class='lg-row'>何法世間作光明？　有佛如來今出現，</div>
<div class='lg-row'>剎那善觀正道門，　發起精進常堅固。</div>
<div class='lg-row'><span class='corr'>當</span>觀諸法無依止，　慧光明見破諸暗，</div>
<div class='lg-row'>見故即得勝慧明，　應知異性無所得。</div>
<div class='lg-row'>若能觀察無依止，　了知一切法皆空，</div>
<div class='lg-row'>如是了知空法門，　菩提心空無所有。</div>
<div class='lg-row'>當知貪瞋癡等法，　此三熾焰極猛惡，</div>
<div class='lg-row'>世間壽命普燒然，　久處睡眠愚不覺。</div>
<div class='lg-row'>所有生老及病死，　憂悲苦惱常逼迫，</div>
<div class='lg-row'>當知嬈惱諸世間，　彼一切法無依止。」</div>
</div><p>爾時五百長者聞佛所說如是正法，心開意解，前白佛言：「世尊！我等今者快得善利！於佛法中淨信出家！復於佛所圓具淨戒。」</p>
<p>爾時佛言：「善來諸苾芻。」即時諸長者鬚髮自落、袈裟著身，成苾芻相。</p>
<p>爾時世尊說伽陀曰：</p>

<div class="lg regular" style="margin-left:1em;"><div class='lg-row'>「汝<span class='corr'>等</span>受持袈裟衣，　鬚髮自落皆清淨，</div>
<div class='lg-row'>執持應器善相圓，　一切皆成阿羅漢。</div>
<div class='lg-row'>既證果已依師法，　各說清淨嗢陀南，</div>
<div class='lg-row'>於諸天人大眾前，　圓滿清淨苾芻相。</div>
<div class='lg-row'>往昔曾於諸佛所，　皆修廣大布施行，</div>
<div class='lg-row'>一呼善來歡喜生，　處處廣修諸善法。</div>
<div class='lg-row'>今得見我出世間，　發清淨心復增勝，</div>
<div class='lg-row'>由彼增勝清淨心，　聽說最上清淨法。</div>
<div class='lg-row'>聞佛語已證聖果，　遠離我見諸執著，</div>
<div class='lg-row'>現前空法悟圓成，　我生已盡皆解脫。」</div>
</div></div>
<p class='juan'>佛說大乘菩薩藏正法經卷第四</p>
</div><!-- end of div[@id='body'] -->
</body></html>