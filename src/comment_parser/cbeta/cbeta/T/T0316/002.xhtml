<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu4' /><a id='mulu5' />佛說大乘菩薩藏正法經卷第二<p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>長者賢護品第一之二</p><p>「復次長者！愛等諸法建立根本世間合集，斯苦甚大。愛根本法有其十種。何等為十？一者以愛緣故而起追求，二者追求緣故乃生貪著，三者以貪緣故而興我見，四者我見緣故計為決定，五者決定緣故乃生欲貪，六者欲貪緣故即起計著，七者計著緣故而生慳悋，八者慳悋緣故而為執取，九者執取緣故即不防護，十者不防護緣而生眾苦，以不護故執持刀杖鬪戰諍訟，由此因故興兩舌等多種罪業不善之法。如是十種愛根本法世間合集，我見是已，欲令安立無根本法，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「眾生愛所吞，　於此彼追求，</div>
<div class='lg-row'>得利貪我見，　所受為決定。</div>
<div class='lg-row'>此事我當作，　乃欲貪增長，</div>
<div class='lg-row'>欲貪增長已，　計著生慳悋。</div>
<div class='lg-row'>世間慳過失，　堅固而執著，</div>
<div class='lg-row'>以執故不護，　起罪咎相續。</div>
<div class='lg-row'>愚者以不護，　執刀杖損害，</div>
<div class='lg-row'>廣作諸罪業，　其後苦增長。</div>
<div class='lg-row'>愛緣增長已，　乃生於眾苦，</div>
<div class='lg-row'>我證勝菩提，　令住無根本。</div>
</div><p>「復次長者！邪定聚法世間合集，斯苦甚大。邪法有十。何等為十？一者邪見，二者邪思惟，三者邪語，四者邪業，五者邪命，六者邪勤，七者邪念，八者邪定，九者邪解脫，十者邪智。如是十種邪定聚法世間合集，斯苦甚大，我見是已，普令超越一切邪法，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「邪見所含藏，　邪思惟境界，</div>
<div class='lg-row'>談說邪語言，　起作諸邪業。</div>
<div class='lg-row'>邪命及邪勤，　邪念與邪定，</div>
<div class='lg-row'>起彼邪解脫，　一向生邪智。</div>
<div class='lg-row'>此諸邪定聚，　諸愚者安立，</div>
<div class='lg-row'>令翻邪入正，　是故我出家。</div>
</div><p>「復次長者！惡道深險世間合集，斯苦甚大，漸向惡趣、增長惡趣、廣開惡趣，謂不善業有其十種。何等為十？一者殺生，二者偷盜，三者邪染，四者妄言，五者綺語，六者兩舌，七者惡口，八者貪，九者瞋，十者邪見。如是十種不善業道，漸向惡趣、增長惡趣、廣開惡趣，我見是已，為令出離諸險惡道，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「眾生起殺命，　侵取他財物，</div>
<div class='lg-row'>欲邪行遍行，　速墮於地獄。</div>
<div class='lg-row'>兩舌及惡口，　妄言無決定，</div>
<div class='lg-row'>愚者綺飾語，　異生煩惱縛。</div>
<div class='lg-row'>貪心樂他富，　瞋起諸過失，</div>
<div class='lg-row'>邪見破壞多，　當墮於惡趣。</div>
<div class='lg-row'>身有三種罪，　語四種應知，</div>
<div class='lg-row'>意三罪亦然，　作者墮惡趣。</div>
<div class='lg-row'>若造諸罪者，　定墮於惡趣，</div>
<div class='lg-row'>若離此三罪，　必不墮惡趣。</div>
</div><p>「復次長者！煩惱隨煩惱諸雜染垢世間合集，斯苦甚大。雜染有十。何等為十？一者慳悋垢雜染，二者毀戒垢雜染，三者瞋恚垢雜染，四者懈怠垢雜染，五者散亂垢雜染，六者惡慧垢雜染，七者無聞垢雜染，八者疑惑垢雜染，九者無信解垢雜染，十者不尊重垢雜染。如是十種諸雜染法世間合集，我見是已，普令安住無雜染法，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「世間相續法，　十雜染逼迫，</div>
<div class='lg-row'>著有為雜染，　暫時無疲懈。</div>
<div class='lg-row'>諸愚夫異生，　慳垢所染污，</div>
<div class='lg-row'>戒學攝眾生，　破壞而不具。</div>
<div class='lg-row'>愚者背忍辱，　懈怠劣精進，</div>
<div class='lg-row'>不能安定心，　惡慧而癡鈍。</div>
<div class='lg-row'>父母及尊長，　師尊皆遠離，</div>
<div class='lg-row'>不見世光明，　惡慧起疑念。</div>
<div class='lg-row'>佛說甚深法，　而生於毀謗，</div>
<div class='lg-row'>癡暗法所覆，　聖法不尊重。</div>
<div class='lg-row'>見雜染法已，　不著於有為，</div>
<div class='lg-row'>無為無染污，　令眾生寂滅。</div>
</div><p>「復次長者！生死怖畏世間合集，斯苦甚大。此有十種。何等為十？一者慳之與嫉覆蓋成結斯苦甚大，二者無明分法常所縈纏斯苦甚大，三者欲海汎溢斯苦甚大，四者欲中艱苦支節摧壞斯苦甚大，五者親愛纏縛欲箭所射斯苦甚大，六者忿恨煙塵蓬㶿充塞發明熾焰斯苦甚大，七者貪火燒然斯苦甚大，八者瞋毒隱覆斯苦甚大，九者癡障如刺斯苦甚大，十者生死曠野險難怖畏纏縛隨逐斯苦甚大。我見如是十種法已，欲令除斷，是故我乃淨信出家，趣證阿耨多羅三藐三菩提果。」</p>
<p>爾時世尊總以前義重說偈言：</p>

<div class="lg regular" style="margin-left:1em;"><div class='lg-row'>「生及壯年老吞食，　色相壞為非色相，</div>
<div class='lg-row'>無念無慧損減門，　此法能壞世間相。</div>
<div class='lg-row'>病能吞食於色力，　勢分精進悉摧毀，</div>
<div class='lg-row'>而復損減於諸根，　負劣力而無依怙。</div>
<div class='lg-row'>死怖其猶羅剎吼，　常時隨逐群生類，</div>
<div class='lg-row'>時來命盡無愛心，　壞滅世間諸壽命。</div>
<div class='lg-row'>老病死法極猛惡，　嬈亂世間諸眾生，</div>
<div class='lg-row'>不老不死安樂門，　我出家為勤求故。</div>
<div class='lg-row'>三火燒然於世間，　不見世間救護者，</div>
<div class='lg-row'>我起救護世間心，　願灑甘雨息諸火。</div>
<div class='lg-row'>世間正道皆破壞，　無目昏冥復癡暗，</div>
<div class='lg-row'>願開淨目施眾生，　出家顯示於正道。</div>
<div class='lg-row'>眾生疑惑心所起，　乃為諸障所障覆，</div>
<div class='lg-row'>我願當除惡作心，　故出家已宣正法。</div>
<div class='lg-row'>眾生互相起違背，　伺求過失而斷壞，</div>
<div class='lg-row'>故我出家利世間，　普願眾生息瞋恚。</div>
<div class='lg-row'>世間父母極親愛，　眾生慢心不尊重，</div>
<div class='lg-row'>欲令摧折我慢幢，　是故出家為救護。</div>
<div class='lg-row'>我見眾生貪所覆，　由財物緣致墜墮，</div>
<div class='lg-row'>若能獲得七聖財，　當令世間離貧苦。</div>
<div class='lg-row'>眾生互相起違害，　以無義利已資養，</div>
<div class='lg-row'>決定破壞於自身，　是故我令離三有。</div>
<div class='lg-row'>愚人不了於義利，　如是遍滿三界中，</div>
<div class='lg-row'>我欲利益故出家，　當示世間正義法。</div>
<div class='lg-row'>眾生耽湎於地獄，　我見極受諸苦惱，</div>
<div class='lg-row'>種種惡毒廣無邊，　我出家故令解脫。</div>
<div class='lg-row'>眾生互相起殺害，　旋復畜生諸趣中，</div>
<div class='lg-row'>起悲願故我出家，　無依眾生作依怙。</div>
<div class='lg-row'>我見餓鬼趣眾生，　極受饑渴諸苦惱，</div>
<div class='lg-row'>我證無上大菩提，　普施最上甘露食。</div>
<div class='lg-row'>人中追求為大苦，　天中謝滅苦極增，</div>
<div class='lg-row'>了知三界諸苦深，　故我出家為救拔。</div>
<div class='lg-row'>世間有諸無慚者，　為欲迷亂惡眾生，</div>
<div class='lg-row'>不擇眷屬及尊親，　欲染吞食猶猪犬。</div>
<div class='lg-row'>著欲繫屬於女人，　我見眾生為所縛，</div>
<div class='lg-row'>起無義利憍醉心，　故我出家為救護。</div>
<div class='lg-row'>眾生破壞不自在，　恐怖至死不解脫，</div>
<div class='lg-row'>我出家已得菩提，　普令覺悟皆自在。</div>
<div class='lg-row'>白衣舍中無義利，　我見百千種過失，</div>
<div class='lg-row'>我今轉此諸地方，　皆令出離生死際。」</div>
</div><p>爾時賢護等五百長者聞佛所說，發希有心，咸作是言：「佛菩提者斯為廣大，我等方知佛為真覺。」</p>
<p>時諸長者異口同音而說偈言：</p>

<div class="lg regular" style="margin-left:1em;"><div class='lg-row'>「我等五百諸長者，　以老怖故來投佛，</div>
<div class='lg-row'>願說無上勝法門，　出離老死苦邊際。</div>
<div class='lg-row'>世尊圓淨相清淨，　已離三有得解脫，</div>
<div class='lg-row'>救度三有成壞門，　離三有舍令自在。</div>
<div class='lg-row'>離貪解脫無所畏，　離塵無垢清淨心，</div>
<div class='lg-row'>無上善調大導師，　開明無上甘露法。</div>
<div class='lg-row'>無上丈夫住勝相，　天人世間無與等，</div>
<div class='lg-row'>無等等者世間尊，　演上中上大悲法。</div>
<div class='lg-row'>盡諸過失三垢斷，　具清淨目離昏冥，</div>
<div class='lg-row'>塵暗癡網悉蠲除，　宣說無邊離塵法。</div>
<div class='lg-row'>悲愍世間無依怙，　三有流中為提拔，</div>
<div class='lg-row'>悲心中起大慈心，　速令出離善安住。</div>
<div class='lg-row'>憍慢癡惡生死海，　病苦違害如潮流，</div>
<div class='lg-row'>無救沈溺諸眾生，　佛悲愍故為救度。</div>
<div class='lg-row'>佛身清淨如金山，　圓具百種勝威光，</div>
<div class='lg-row'>甘美最上大梵音，　妙寶語言宣勝法。</div>
<div class='lg-row'>諸法自性皆清淨，　本來明亮淨亦然，</div>
<div class='lg-row'>無作作受亦不亡，　為無聞者善開示。</div>
<div class='lg-row'>無邊名稱所行善，　十力無畏自然智，</div>
<div class='lg-row'>意等虛空智無邊，　善說沙門誓願法。」</div>
</div><p>爾時世尊即起是念：「此五百長者善根成熟，我今應當隨其所宜為說正法，令此地方轉白衣舍成出家相，盡諸有漏作證邊際。」</p>
<p>爾時世尊即於空中加趺而坐。是時五百長者於佛世尊深生愛樂淨信尊重，種種施作善妙親近。</p>
<p>爾時世尊告五百長者言：「汝諸長者！世間所有生、老、病、死、憂、悲、苦、惱、愁歎、輪迴，如是十種諸嬈亂法，汝等各欲求解脫邪？</p>
<p>「又復世間已作現作及彼當作愛非愛中起無義利，如是十種諸損害事，汝等各欲求解脫邪？</p>
<p>「又復世間種種見中諸險惡見，所謂我、人、眾生、壽者、斷、常、無作、無因、不平及彼邪見，如是十種諸險惡見，汝等各欲求解脫邪？</p>
<p>「又復世間十大病箭，所謂愛、無明、欲、貪、瞋、癡、慢、見及成、壞，如是十種諸大病箭，汝等各欲求解脫邪？</p>
<p>「又復世間愛根本法，所謂愛故追求，追求故貪，貪故我見，我見故決定，決定故欲貪，欲貪故計著，計著故慳悋，慳悋故執取，執取故不防護，不防護故生苦，如是十種愛根本法，汝等各欲求解脫邪？</p>
<p>「又復世間邪定聚法，所謂邪見、邪思惟、邪語、邪業、邪命、邪勤、邪念、邪定、邪解脫、邪智，如是十種邪定聚法，汝等各欲求解脫邪？</p>

<p class='juan'>佛說大乘菩薩藏正法經卷第二</p></div>
</div><!-- end of div[@id='body'] -->
</body></html>