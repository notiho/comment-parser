<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu53' /><a id='mulu54' />佛說大乘菩薩藏正法經卷第二十二<p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>持戒波羅蜜多品第七之五</p><p>爾時世尊說是義已，復增教示諸大菩薩摩訶薩眾，說伽陀曰：</p>

<div class="lg regular" style="margin-left:1em;"><div class='lg-row'>「應觀世間能救護，　一切有情最勝因，</div>
<div class='lg-row'>諸無邊智悉了知，　獲得涅盤無量樂。</div>
<div class='lg-row'>往來殊勝獲妙果，　永斷世間諸苦因，</div>
<div class='lg-row'>遍善調伏生天中，　剎那遠離諸惡趣。</div>
<div class='lg-row'>我今速得見諸佛，　遠離一切苦難因，</div>
<div class='lg-row'>世間伏藏無有邊，　隨意自在悉獲得。</div>
<div class='lg-row'>一切資財與珍寶，　隨念應現於世間，</div>
<div class='lg-row'>八功德水亦復然，　河沙池沼悉澄湛。</div>
<div class='lg-row'>免離種種醜陋因，　一切不生諸苦惱，</div>
<div class='lg-row'>聾盲癩病等因緣，　善調伏者獲妙果。</div>
<div class='lg-row'>所有世間諸患者，　若完若缺眾生類，</div>
<div class='lg-row'>背傴癵躄矬陋形，　諸染著故悉減沒。</div>
<div class='lg-row'>遠離一切異類相，　當獲最上殊勝報，</div>
<div class='lg-row'>面貌具足悉圓美，　善調伏者得妙果。</div>
<div class='lg-row'>色相端嚴大名稱，　諸天咸來伸供養，</div>
<div class='lg-row'>八部皆生恭敬心，　一切有情亦如是。</div>
</div><p>「復次，善調伏者得此果利除滅一切諸惡趣已，然後得生諸天界中，速疾成就大菩提果。善調伏者得此果利，善解一切諸有情心，善能通達諸有情行。行七步已，於諸世間發大音聲，於諸識中獲大智慧最勝解脫，皆得成就最上智慧，與諸有情皆悉明了。於智慧中善能安立，最勝智慧皆悉清淨，於諸佛所皆悉成就，於諸體性智慧明了，於自他中皆悉成就。若諸有情具智慧力，於諸作用皆悉成就，善能如是宣說此義。少欲有情悉無願力，多貪有情皆悉迷著，罪業因緣皆悉增上，積集惡業無量無邊，於諸正法不能信受。若有有情諸少欲者，於正法中不生尊重，於諸有情不生恭敬極瞋恚相生染污心，自謂已得阿羅漢果。所有世間衰老病者，諸大苦惱悉集其身。彼人獲得如是果報，所有一切諸不善相，虛受應供諸飲食等，作不善業當墮地獄。不能持彼清淨戒行，何況復得阿羅漢果？若生信解造諸塔廟，發恭敬心得生善處。如是持戒修行業已，舍利子！諸菩薩摩訶薩求趣大乘正法藏者，應當親近諸軌範師，而常獲得無量善法。如是如是稱讚功德，皆悉獲得諸善果報，然後轉增無量無邊不可思不可量不可數無邊功德。如是成已，舍利子！菩薩摩訶薩安住菩薩藏者，得善調伏清淨戒行圓滿具足，諸菩薩行皆悉成辦。</p>
<p>「云何名為戒行清淨悉得圓滿？舍利子！菩薩摩訶薩有十種行相。何等為十？一者一切有情於菩薩所不生嬈害，二者菩薩於諸有情所有財寶不生貪著，三者菩薩遠離一切諸有眷屬，四者菩薩於諸有情不生欺誑，五者菩薩於諸有情及自眷屬不起離間諸惡語言，六者菩薩於無量劫以柔軟語化利有情，七者菩薩於諸有情不發綺語，八者菩薩於諸有情資生之具不生貪愛，九者菩薩於諸有情不生瞋恚、所有誹謗皆能忍受，十者菩薩遠離邪見亦不歸依諸天趣故。舍利子！此十種法，皆是菩薩摩訶薩清淨戒行具足之相。</p>
<p>「復次舍利子！菩薩摩訶薩復有十種清淨戒行。何等為十？一者菩薩於諸戒行堅持不破，不被無明之所侵嬈。二者菩薩堅持戒行絕諸瑕玼，於諸險難而不生故。三者菩薩堅持禁戒，於諸煩惱雜染等事悉皆遠離。四者菩薩持戒清淨，於潔白法常不遠離。五者菩薩持諸禁戒，常行平等隨心自在。六者菩薩堅持禁戒，於諸智者不生毀謗而得安隱。七者菩薩堅持禁戒，而皆遠離一切過失。八者菩薩堅持禁戒，密護諸根令不起故。九者菩薩堅持禁戒，防護諸根初中後時皆悉成就。十者菩薩堅持禁戒，於正念中普盡無餘皆悉圓滿。舍利子！此十種法，菩薩摩訶薩皆悉成就。</p>
<p>「復次舍利子！菩薩摩訶薩復有十種持戒行相。何等為十？一者菩薩堅持禁戒，於諸飲食少欲知足。二者菩薩堅持禁戒，斷貪瞋癡生喜足故。三者菩薩堅持禁戒，於其身心不生貪愛。四者菩薩堅持禁戒，遠離一切諸女人故，行住坐臥居曠野中。五者菩薩堅持禁戒，行頭陀行，常不忘失諸功德故。六者菩薩堅持禁戒，自在成辦諸善根故。七者菩薩堅持禁戒，於勝種族常生歡喜，亦不正視餘諸相好。八者菩薩堅持禁戒，言行相應，於人天中不生欺誑。九者菩薩堅持禁戒，於自身中常行伺察，自心決定不生過失，於他過失亦不起見常行庇護。十者菩薩堅持禁戒，以四攝法化利有情常不棄捨。舍利子！如是十法，菩薩摩訶薩皆能圓滿清淨戒行。</p>
<p>「復次舍利子！菩薩摩訶薩復有十種清淨圓滿戒行之相。何等為十？一者菩薩堅持禁戒，於佛信解不生退屈。二者菩薩堅持禁戒，於正法中常能擁護。三者菩薩堅持禁戒，於大眾中常生尊重。四者菩薩堅持禁戒，趣求菩提志意柔和，於無上果心不暫捨。五者菩薩堅持禁戒，於諸善友常能親近，復能積集諸善功德。六者菩薩堅持禁戒，於諸惡友而常遠離，於不善法皆能棄捨。七者菩薩堅持禁戒，於諸有情常起慈心而生慜念。八者菩薩堅持禁戒，於諸有情常起悲心，於險難中而常救護。九者菩薩堅持禁戒，愛樂正法如游園觀生大喜樂。十者菩薩堅持禁戒，於違順境心常捨離皆悉平等。舍利子！此十種戒行之相，菩薩摩訶薩皆能如是清淨圓滿。</p>
<p>「復次舍利子！菩薩摩訶薩復有十種清淨行相。何等為十？一者菩薩堅持禁戒，於諸施度善能調伏一切有情。二者菩薩堅持禁戒，常行忍辱，於自己心而常防護。三者菩薩堅持禁戒，於諸善法精進不退。四者菩薩堅持禁戒，於諸定聚而常加行不生散亂。五者菩薩堅持禁戒，於勝慧中常樂多聞而無厭足。六者菩薩堅持禁戒，於菩薩藏而求正法，常修聞慧堅固無懈。七者菩薩堅持禁戒，而常伺察諸無常法，志求菩提不惜身命。八者菩薩堅持禁戒，於自壽命而常伺察如夢如幻剎那生滅。九者菩薩堅持禁戒，於自意願及諸有情，一切善行清淨圓滿。十者菩薩堅持禁戒，以持戒力願於當來生佛會中，及諸有情悉同圓滿清淨戒行。舍利子！菩薩摩訶薩皆能圓滿如是十種清淨戒相。舍利子！菩薩摩訶薩如是圓滿清淨戒行，當獲天上及於人間種種吉祥殊勝妙果。菩薩於諸世間種種事業悉皆明了，菩薩於諸世間種種妙欲悉能施與，一切有情而不自著。菩薩行慈行時，與諸有情等行慈行，互相憐慜而無損害。菩薩行菩薩行時，深信正法而無虛妄，復於一切有情皆生父母之想，復於一切有情親近隨順而生信愛，於有為法念念而生無常之想，於有為行皆生覺悟，於自身命而能棄捨故，得圓滿清淨戒行。」</p>
<p>爾時世尊為諸菩薩說伽陀曰。</p>

<div class="lg regular" style="margin-left:1em;"><div class='lg-row'>「色相光明妙無比，　宣說諸佛正法門，</div>
<div class='lg-row'>清淨禁戒堅護持，　法身上妙當獲得。</div>
<div class='lg-row'>遠離愚盲諸苦惱，　癃殘百疾不能侵，</div>
<div class='lg-row'>清淨禁戒堅護持，　當獲諸根悉圓滿。</div>
<div class='lg-row'>勢力廣大無與等，　威德熾盛亦復然，</div>
<div class='lg-row'>智慧猛利超世間，　降伏一切諸魔障。</div>
<div class='lg-row'>以<span class='corr'>慈</span>愛力攝群動，　能破一切諸疑網，</div>
<div class='lg-row'>天龍八部咸歸依，　國王王屬皆供養。</div>
<div class='lg-row'>能離一切諸恐怖，　安住禁戒無退轉，</div>
<div class='lg-row'>不墮一切惡趣中，　行大法故具名稱。</div>
<div class='lg-row'>一切有情著睡眠，　菩薩而能常警覺，</div>
<div class='lg-row'>復能游往遍四方，　為利有情求善法。</div>
<div class='lg-row'>最上珍寶及妻妾，　離我執故悉能捨，</div>
<div class='lg-row'>為求無上大菩提，　安住圓滿清淨戒。</div>
<div class='lg-row'>為求無上正法故，　於諸佛教生尊重，</div>
<div class='lg-row'>常作世間人中師，　能廣供養於塔廟。</div>
<div class='lg-row'>能除一切瞋恚心，　於諸惡作悉能忍，</div>
<div class='lg-row'>以忍辱力而自安，　一切誹謗皆不動。</div>
<div class='lg-row'>能於言行悉相應，　一切時中無虛妄，</div>
<div class='lg-row'>當坐菩提大道場，　三千世界悉震動。</div>
<div class='lg-row'>而能盡求諸佛法，　亦不歸依諸天趣，</div>
<div class='lg-row'>棄捨外道邪見心，　無上菩提誓成就。</div>
<div class='lg-row'>一切器杖及毒藥，　有情持以互相害，</div>
<div class='lg-row'>菩薩救護於其中，　是故名為大智者。</div>
<div class='lg-row'>我於俱胝多劫中，　慜念一切含生類，</div>
<div class='lg-row'>若見受其苦惱時，　委身代彼無懈倦。</div>
<div class='lg-row'>一切有情多虛誑，　來菩薩所欲侵奪，</div>
<div class='lg-row'>造諸惡業閻浮中，　唯佛正法能除斷。</div>
<div class='lg-row'>能施一切諸珍寶，　而常親近諸善友，</div>
<div class='lg-row'>若諸有情侵害時，　終不起於恚惡意。</div>
<div class='lg-row'>一切有情身邊處，　而常棄捨愚夫法，</div>
<div class='lg-row'>諸佛妙行獲圓成，　清淨戒足常不捨。</div>
<div class='lg-row'>而常善住諸佛法，　亦能於法皆隨轉，</div>
<div class='lg-row'>菩提行願悉能行，　得成正覺菩提果。</div>
<div class='lg-row'>淨證三明甘露法，　亦常善住於戒蘊，</div>
<div class='lg-row'>一切法習悉能成，　天上人間獲妙供。</div>
<div class='lg-row'>為求一切無上法，　於諸事業悉明了，</div>
<div class='lg-row'>善解有情取捨心，　堪受人天諸供養。</div>
<div class='lg-row'>宣說最上甘露法，　於戒蘊中常清淨，</div>
<div class='lg-row'>悟了無上菩提因，　一切魔障悉遠離。</div>
<div class='lg-row'>詣菩提樹安坐已，　譬如日月照世間，</div>
<div class='lg-row'>具大威德熾盛光，　於世間中為最上。</div>
<div class='lg-row'>慧眼最上出世間，　於無畏語先成就，</div>
<div class='lg-row'>示正道已悉圓成，　當施有情諸無畏。</div>
<div class='lg-row'>菩薩不起愛樂心，　於身命財能棄捨，</div>
<div class='lg-row'>世間珍寶無所貪，　當證無上菩提果。</div>
<div class='lg-row'>眾等不捨菩提道，　具足持戒常精進，</div>
<div class='lg-row'>而能安住正法中，　遠離一切諸諂誑。</div>
<div class='lg-row'>菩薩安住戒蘊中，　世間或有諂誑者，</div>
<div class='lg-row'>來菩薩所伸語言，　以真實語而教示。</div>
<div class='lg-row'>或有常持衣鉢者，　多行諂誑而不實，</div>
<div class='lg-row'>欲施菩薩而無施，　菩薩正念無所動。</div>
</div><p>「復次舍利子！如是菩薩摩訶薩圓滿清淨諸戒行已，於諸世間有為法中不生愛樂，於諸有情常生母想，於五欲中生無著想，了知世法悉皆無相，心行平等無諸險惡，現前成辦菩薩之行。何以故？菩薩摩訶薩行平等心時不離涅槃；若染污心而生執著，令諸險惡轉生增勝。眼著色故，菩薩了知從識心生，煩惱虛假離自性故，而皆斷滅。於諸攀緣而生計執，非真實法而為善法，菩薩知是虛妄自內心起而生勝解，於諸煩惱盡得解脫，身亦解脫，於貪瞋癡悉皆盡故。何以故？此之貪法剎那盡故。若或別有貪法，若或別有盡法，悉皆真實。如是貪法真實了知，真實盡故。</p>
<p>「復次舍利子！然此貪法非於內心真實所起，是遍計故，彼人於法若生分別亦非真實。若於真實知非真實，於諸苦惱而皆解脫。若離苦惱名真實者，彼真實無諸苦惱。性本清淨是涅盤義，本非貪法。何以故？是涅盤中非想念故，彼貪盡處而是涅盤。若見貪盡而非貪盡，若見涅盤而非涅盤，而乃是名真實涅盤。何以故？貪及涅盤自性無異、本性和合。智者於此，知彼自性而求涅盤。若非真實而皆虛假，彼虛假中自性空故。云何名空？為其計執我我所故，而或計執我性常故，而或計執我性斷故，而或計執一切諸法悉無變異。若無我人及無壽者，畢竟不生貪瞋癡法。彼法若生、此法定有，是故復生我我所故，於我我所而皆復起一切行故。舍利子！起一切行者，由其四種積集之行。何等為四？一者身積集行。二者語積集行，為於尋伺發麁惡語，所作行業嬈惱他故。三者心積集行。四者想積集行，為於自他計執想念故，諸有情悉被纏縛<span class='note-inline'>(此上文標四行，內二有解、二闕解文。梵本元無，不可添足)</span>。</p>
<p>「復次舍利子！菩薩摩訶薩見諸有情，如是色相、如是計想、如是顛倒，而皆不能與諸菩薩同修勝行而生解了。何以故？菩薩摩訶薩若與有情同修行時，恐彼損減而我常求無畏法故。舍利子！菩薩摩訶薩如是緣故，於一切有情而生信重無有疑惑。舍利子！云何菩薩而生信重？菩薩摩訶薩於一切有情如父母想。舍利子！菩薩摩訶薩於一切有情無有遺餘，而於無邊世界無始時來一切有情，皆悉曾為我之父母眷屬。時彼有情以貪愛故而生忘失，不記曾為父母眷屬，復起瞋<span class='corr'>恚</span>心時亦皆忘失曾為父母眷屬，遂生棄捨。舍利子！菩薩摩訶薩以此緣故而為譬喻，應當了知。菩薩摩訶薩於一切有情常生眷屬之想。舍利子！於過去無量無數阿僧祇劫，復於不可說不可說無邊廣大不可思議世，時於彼世中有佛，名為最上眾如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。住於世間九十俱胝歲，有九十俱胝那踰多大聲聞眾，諸菩薩摩訶薩悉來集會。時彼會中有一菩薩摩訶薩得正念住，而生王宮勝種族中。當初生已，其王及后各令八萬四千采女而為侍衛。於是太子色相殊妙，身體端直潔白圓滿，諸相具足人所樂見。由是外族眷屬見是太子威嚴色相，而皆來集親近侍衛。舍利子！時彼太子有三善友，共營所居殊妙樓閣，謂於熱時、雨時、寒時於三時中而為娛樂，游往安住各遂其宜。復有千萬人眾悉來隨時，各奏音樂而共嬉戲，親近承事供給，普遍發諸妙聲皆悉和合。時彼太子忽然思念生滅之法，息其音樂，尋思樂聲從何而來？從何發生？何處是滅？云何是生？云何是滅？晝夜思念曾無睡眠，惟念無常厭離生滅。舍利子！此菩薩摩訶薩得正念已，於四萬歲心常厭離音樂之聲，復於四萬歲中不樂世間所有諸欲。時彼菩薩未出家時，常勤修習四禪諸定，而得成辦五種神通。從自舍宅騰空往詣最上眾如來之所，親近瞻仰禮拜供養，欲問世尊諸善法要。舍利子！是時最上眾如來已般涅盤。時彼菩薩而伸請問：『諸大比丘及善男子！最上眾如來已涅盤邪？』『善男子！我最上眾如來已般涅盤。』菩薩聞是語已，悲啼號泣悶絕躄地，良久乃蘇。時彼菩薩憶念如來說伽陀曰：</p>

<div class="lg regular" style="margin-left:2em;"><div class='lg-row'>「『我佛明照於世間，　超一切法登彼岸，</div>
<div class='lg-row'>諸放逸行已遠離，　清淨妙果得成就。</div>
<div class='lg-row'>我於百千俱胝劫，　難值如來出世間，</div>
<div class='lg-row'>不逢供養染障深，　自捨如來誰救護。</div>
<div class='lg-row'>世間慈母非善友，　亦不稱讚於如來，</div>
<div class='lg-row'>多生正法未曾聞，　於佛世尊難值遇。</div>
<div class='lg-row'>世間慈父非善友，　令我耽著於五欲，</div>
<div class='lg-row'>隨順五欲增染心，　使我不見如來相。</div>
<div class='lg-row'>我佛六十種妙音，　未甞得聞於佛所，</div>
<div class='lg-row'>故於善惡不能知，　令我永沒生死海。</div>
<div class='lg-row'>復於多劫不遇佛，　於諸世間生慜念，</div>
<div class='lg-row'>發慜念中悉能行，　了一切法到彼岸。</div>
<div class='lg-row'>我於俱胝多劫中，　不曾親近供養佛，</div>
<div class='lg-row'>以放逸故歷多生，　由是深障不見佛。</div>
<div class='lg-row'>我聞如來出於世，　到佛所已般涅盤，</div>
<div class='lg-row'>父母恩愛為所纏，　令我不得見調御。</div>
<div class='lg-row'>若值如來久住世，　我必得聆於正法，</div>
<div class='lg-row'>廣修供養親近時，　六十妙音聞具足。</div>
<div class='lg-row'>六十妙音本清淨，　三世如來咸具足，</div>
<div class='lg-row'>我雖生住於世間，　不得親聞梵音響。</div>
<div class='lg-row'>我生緣業多重障，　佛滅度已而來此，</div>
<div class='lg-row'>諸佛正法藏甚深，　無能開示於我等。』</div>
</div>
<p class='juan'>佛說大乘菩薩藏正法經卷第二十二</p></div>
</div><!-- end of div[@id='body'] -->
</body></html>