<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu47' /><a id='mulu48' />佛說大乘菩薩藏正法經卷第十九<p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>持戒波羅蜜多品第七之二</p><p>佛言：「舍利子！云何名為善法？當知善法厥有三種，謂身、語、意善所行故。諸菩薩摩訶薩如是安住善所行者，能於菩薩藏正法勤求修習，即得菩提而常隨逐。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「身業常當善修作，　此是諸佛所宣說，</div>
<div class='lg-row'>隨處親近阿闍梨，　即得多聞善境界。</div>
<div class='lg-row'>補特伽羅勝義者，　<span class='corr'>常</span>起慈心利眾生，</div>
<div class='lg-row'>語言妙樂無愛憎，　所說聞者生樂欲。</div>
<div class='lg-row'>隨諸相法無恚惡，　極善意樂悉平等，</div>
<div class='lg-row'>修習不生罪欲心，　慈心觀察常尊重。</div>
<div class='lg-row'>得聞如來淨教已，　應當尊重於正法，</div>
<div class='lg-row'>由其尊重正法因，　速得成證菩提果。</div>
</div><p>「如是十種善法，菩薩能安住已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。</p>
<p>「復次舍利子！菩薩有十種發心。何等為十？一者菩薩發如是心：『痛哉！世間一切眾生疾惱之身，四蛇奮毒牙相違害，積集諸苦生多過失，癰疽瘡癬、風癀痰癊，起眾疾狀眼等諸病，歷多艱苦極增違害，速疾破壞是不堅實，羸劣衰朽速趣命終，棄於林中無一可樂。我當令一切眾生厭此不堅實身，悕取堅固真實之身。』</p>
<p>「舍利子！此是菩薩第一發心。由發心已，能於菩薩藏正法勤求修習，親近承事諸阿闍梨，隨諸所作，總略乃至給奉水瓶。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「諸界如蛇毒猛惡，　四種互相為依止，</div>
<div class='lg-row'>各各咸興恚害多，　於身廣生大病惱。</div>
<div class='lg-row'>眼耳二處生諸病，　鼻舌所生病亦然，</div>
<div class='lg-row'>唇齒生病苦復深，　及餘疾患<span class='corr'>徧</span>身起，</div>
<div class='lg-row'>癰疽初起生疼苦，　瘡癬旋生痛劇增，</div>
<div class='lg-row'>餘諸疾患起多門，　由此於身遍纏繞。</div>
<div class='lg-row'>此身既生諸病惱，　積集諸苦在其身，</div>
<div class='lg-row'>無義無利損害多，　速疾銷亡身謝滅，</div>
<div class='lg-row'>一棄林中何所有，　無常迅速不堅牢。</div>
<div class='lg-row'>諦觀如是臭穢身，　與諸病苦為依聚，</div>
<div class='lg-row'>應修賢善諸事業，　當來回作佛身因。</div>
<div class='lg-row'>捐棄如是眾惡身，　破毀衰殘而迅速，</div>
<div class='lg-row'>佛身成辦圓眾德，　不可思議大法身。</div>
<div class='lg-row'>回觀如是眾苦身，　諸漏遍增不可樂，</div>
<div class='lg-row'>當知別無諸漏法，　即以此身為漏因。</div>
<div class='lg-row'>暫居炎熱欲清涼，　或處凝寒思庇覆，</div>
<div class='lg-row'>痛哉此身何所樂？　老死常縈損害多。</div>
<div class='lg-row'>厭寒怖熱惱其心，　一切墮落皆破壞。</div>
<div class='lg-row'>智者應修士夫業，　願得最上真實身，</div>
<div class='lg-row'>堪任親近阿闍梨，　厭棄此身虛幻體。</div>
</div><p>「舍利子！此是菩薩第一發心。</p>
<p>「復次舍利子！二者菩薩發如是心：『痛哉！世間一切眾生不堅實身，斷滅摧毀破壞離散。』舍利子！譬如世間工巧窯師，造諸瓶器隨量大小，雖有所成即歸破壞。世間眾生虛幻所成不堅實身，亦復如是。又如大樹，枝葉扶踈花果茂盛，雖可愛樂即歸墮落。世間眾生不堅實身，如成熟果亦復如是。又如清夜露滴草頭，日光照觸旋有即無。世間眾生不堅實身，不久暫停亦復如是。又如世間大海江河流注不斷，水中聚沫旋有即無。世間眾生身如聚沫不可撮摩亦復如是。又如天雨水滴成泡，旋滅旋生不能暫住。世間眾生不堅實身，自性劣弱亦復如是。舍利子！菩薩欲令眾生厭棄如是不堅實身，悕取堅固真實之身。此是菩薩第二發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「如世巧匠造瓶盆，　杖輪埿等共成器，</div>
<div class='lg-row'>一切同歸破壞門，　眾生壽命亦如是。</div>
<div class='lg-row'>又如大樹盤根廣，　枝葉扶踈花果繁，</div>
<div class='lg-row'>一切同歸墮落門，　眾生壽命亦如是。</div>
<div class='lg-row'>又如草端承露水，　日光照灼倏然無，</div>
<div class='lg-row'>眼境不停須臾間，　眾生壽命亦如是。</div>
<div class='lg-row'>又如大海江河水，　水中聚沫劣無堅，</div>
<div class='lg-row'>眾生虛幻羸弱身，　等彼聚沫皆無實。</div>
<div class='lg-row'>又如天雨廣流注，　水中旋復起浮泡，</div>
<div class='lg-row'>剎那觀境即空無，　不堅實身亦如是。</div>
<div class='lg-row'>不堅實身生實想，　實中還起不實心，</div>
<div class='lg-row'>彼人不入真實門，　此邪思惟妄境界。</div>
<div class='lg-row'>實中若作真實想，　不實當生不實心，</div>
<div class='lg-row'>彼人得入真實門，　此正思惟真境界。</div>
<div class='lg-row'>若起真實心想已，　承事師尊奉水鉼，</div>
<div class='lg-row'>回此虛幻不實身，　<span class='corr'>當</span>得堅固真實體。</div>
</div><p>「舍利子！此是菩薩第二發心。</p>
<p>「復次舍利子！三者菩薩發如是心：『痛哉！世間一切眾生不能如是思念：「我於生死長夜之中，遠離善知識、親近惡知識，發起懈怠下劣精進，邪見所覆癡冥疲乏，無施無愛無諸善作，唯造惡業果報成熟，感諸不善當得身相，貪愛增劇羸瘦憔悴。或生餓鬼趣中，不能活命以火為食，經多百歲多千歲多百千歲不聞水聲，何況得飲。」我今回發是心，願當親近習行善法、近善知識，由如是故當得人身，善能活命行諸布施，乃至損棄軀命親近承事諸阿闍梨，於菩薩藏正法勤求修習隨諸所作，總略乃至給奉水瓶。』此是菩薩第三發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「世間所有善知識，　應當往彼常親近，</div>
<div class='lg-row'>不能數數近善因，　由是不生諸善行。</div>
<div class='lg-row'>以其親近惡友故，　即常遠離賢善人，</div>
<div class='lg-row'>懈怠下劣精進心，　慳疾諂誑生過失。</div>
<div class='lg-row'>不行布施無愛樂，　一切善法不能行，</div>
<div class='lg-row'>果熟當招瘦弱身。　或生餓鬼諸境界，</div>
<div class='lg-row'>長夜眠伏於生死，　蘊報癡冥怖畏多，</div>
<div class='lg-row'>飲食俱無饑渴增，　備受廣多諸苦惱，</div>
<div class='lg-row'>經歷多百千歲中，　渴苦不聞水之聲，</div>
<div class='lg-row'>布施善道不復觀，　不得世間諸善相。</div>
<div class='lg-row'>我今回發如是心，　世間人身極難得，</div>
<div class='lg-row'>誓願親近阿闍梨，　速獲圓滿諸善行。</div>
<div class='lg-row'>常當遠離惡知識，　常得親近賢善人，</div>
<div class='lg-row'>捐棄身命不為難，　願作菩提勝根本。</div>
<div class='lg-row'>於阿闍梨起尊重，　恭信發生清淨心，</div>
<div class='lg-row'>頂奉承事我所行，　願作菩提勝根本。</div>
</div><p>「舍利子！此是菩薩第三發心。</p>
<p>「復次舍利子！四者菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏、無忍無愛、無諸善相，心困身倦如被打擊，眾苦逼迫嬈亂眾生。若無彼緣寧招罪至？由是廣造諸不善業，以其不善之業果報成熟，當墮牛畜駝驢趣中，不能活命。於彼趣中以草為食，咀嚼䶩齧捶打怖畏負重困苦，遠離一切施等善相。」我今回發是心，親近善友當得人身，不惜軀命廣行布施，作諸善業，親近承事諸阿闍梨，於菩薩藏正法，勤求修習隨諸所作，總略乃至給奉水瓶。』此是菩薩第四發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「眾生長夜居險惡，　於諸聖道不了知，</div>
<div class='lg-row'>駝驢畜類趣中生，　備受廣多諸苦惱。</div>
<div class='lg-row'>當來若得人身相，　廣作賢善諸事業，</div>
<div class='lg-row'>趣向菩提正道門，　此是智者之勝相。</div>
<div class='lg-row'>我當發起尊重彼，　已能善住佛法者，</div>
<div class='lg-row'>奉阿闍梨教誨言，　願作菩提勝根本。</div>
<div class='lg-row'>過去不思議劫中，　於生死輪循環轉，</div>
<div class='lg-row'>遍歷無義無利門，　不能修作布施行。</div>
<div class='lg-row'>處世不能自活命，　懈墮遠離善知識，</div>
<div class='lg-row'>常隨惡友教誨言，　隨轉還歸惡趣地。</div>
<div class='lg-row'>相續駝驢中杻械，　繫縛拘縶捶打身，</div>
<div class='lg-row'>遠離善友果報成，　牛畜趣中業不壞。</div>
<div class='lg-row'>駝驢趣類受生已，　連環執縛苦惡深，</div>
<div class='lg-row'>杖木鞭笞負重多，　善友爾時難親近。</div>
<div class='lg-row'>人身最極為難得，　善友親近亦復難，</div>
<div class='lg-row'>剎那親近善功成，　歷久能扳諸艱苦。</div>
<div class='lg-row'>若能善修身語業，　精進遠離諸過失，</div>
<div class='lg-row'>心安命活眾所行，　我乃親近善知識。</div>
<div class='lg-row'>奉阿闍梨無諂曲，　從是我發菩提心，</div>
<div class='lg-row'>菩提聖道廣宣揚，　遵仰師尊常愛重。</div>
<div class='lg-row'>塗香種種妙香等，　眾妙衣服及末香，</div>
<div class='lg-row'>異品莊嚴寶花鬘，　二足聖尊伸供養。</div>
<div class='lg-row'>十方現住一切佛，　開示勝義利眾生，</div>
<div class='lg-row'>普放金色大光明，　無邊色相為供養。</div>
<div class='lg-row'>如佛所放妙光已，　廣供人中調御尊，</div>
<div class='lg-row'>菩提正道清淨因，　詣菩提場願證果。</div>
</div><p>「舍利子！此是菩薩第四發心。</p>
<p>「復次舍利子！五者菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏、無忍無愛、無諸善相，都無所念。痛哉世間一切眾生不能思念，一切物命同一身肉，若存若壞其肉無異。食噉之者謂之無罪亦無罪相，謂之無福亦無福相，乃至海岸邊極遼敻之方，諸有眾生其見無異，無罪無福。由此緣故，若罪若福不能了知。以不知故，近惡見者增長癡暗，不知善道唯造罪業。以其廣造不善業故，果報成熟得下劣身相，乃至墮在地獄趣中受地獄苦，吞熱鐵丸、考掠捶打、杻縛懸吊，將趣死邊業還令活。經多千歲不聞樂聲，何況樂觸。斯由不知罪福不造施因，智者應念。」我今回發是心，親近善友，當得人身，不惜軀命，廣行布施作諸善業，親近承事諸阿闍梨，於菩薩藏正法，勤求修習隨諸所作，總略乃至給奉水瓶。』此是菩薩第五發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「為由親近諸惡友，　惡心欺誑於他人，</div>
<div class='lg-row'>罪業邪見為所依，　故我廣興於罪業。</div>
<div class='lg-row'>邊極遼敻眾生類，　恣噉飲食無足心，</div>
<div class='lg-row'>皆謂罪福悉無因，　亦無苦楚諸報應。</div>
<div class='lg-row'>此等如是罪業見，　數數親近於惡友，</div>
<div class='lg-row'>一向艱惡罪殃深，　由斯速墮於地獄。</div>
<div class='lg-row'>縱得人身經千轉，　旋墮三種惡趣中，</div>
<div class='lg-row'>不見正等正覺尊，　出現世間堪歸向，</div>
<div class='lg-row'>所有世間善知識，　極善名稱悉不聞。</div>
<div class='lg-row'>我若當來得人身，　廣修賢善諸事業，</div>
<div class='lg-row'>世間人身最難得，　眾生壽命亦復難。</div>
<div class='lg-row'>如來正法極難聞，　諸佛出世實難值，</div>
<div class='lg-row'>縱得人身斯難者，　速得聖道轉復難。</div>
<div class='lg-row'>我若值佛出興時，　遵一切智清淨教，</div>
<div class='lg-row'>所有身語意三業，　發起一切諸過罪，</div>
<div class='lg-row'>於不究竟苦果中，　誓願不復還修作，</div>
<div class='lg-row'>若復內心清淨故，　罪業因果亦復然。</div>
<div class='lg-row'>於不究竟苦果中，　如彼內心皆清淨，</div>
<div class='lg-row'>所有極善身語意，　世間無智誠難作，</div>
<div class='lg-row'>唯除親近阿闍梨，　願作菩提勝根本。</div>
<div class='lg-row'>當知正道名聖道，　如其意樂善宣說，</div>
<div class='lg-row'>當入無誑精進門，　作佛菩提勝根本。</div>
<div class='lg-row'>菩薩如是發心已，　頂重師尊給水瓶，</div>
<div class='lg-row'>智慧方便<span class='corr'>悉</span>圓成，　是為菩薩廣大行。</div>
</div><p>「舍利子！此是菩薩第五發心。</p>
<p>「復次舍利子！六者菩薩發如是心：『世間眾生應如是念：「我於長夜中，遠離善知識、親近惡知識，無善樂欲，於師尊智者不能謙下恭信、百種稱讚、親近禮奉、誠諦合掌、作諸善業，但以慢心增長造多不善。由其所作不善業因果報成熟，縱得人身，羸瘦憔悴不能活命，不能行施。雖生人中其性慳悋加復貧困，或作奴僕為他所使他所繫屬，如耽欲飛禽於空中行，隨所住處驚怖艱險。邪見眾生亦復如是，破毀淨戒而常習行三不善根，在四趣中，五蓋所覆，常行六種不能尊重師長之法，於其七種善妙正法不能遵奉，起八邪法入邪定聚，於九惱處常起惱害，常行十種不善業道。於非道中堅猛而入，向地獄門背生天道，遠善知識近惡知識，順魔意樂捨離善法行不善法，打擊怖畏艱苦隨生，施作種種不饒益事。以是緣故不能愛樂行布施等。」我今回發是心，親近善友，當得人身，不惜軀命廣行布施作諸善業，於菩薩藏正法，勤求修習隨諸所作，總略乃至給奉水瓶。』此是菩薩第六發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「近惡友故增憍慢，　親近還經多劫海，</div>
<div class='lg-row'>人中若受奴僕身，　長夜輪回於三有。</div>
<div class='lg-row'>難得人身歷艱苦，　最上身相極難得，</div>
<div class='lg-row'>善妙色相亦復難，　諸佛出世極難值。</div>
<div class='lg-row'>我當親近賢善友，　顯示菩薩正行道，</div>
<div class='lg-row'>菩提心寶廣大增，　多俱胝劫願獲得。</div>
<div class='lg-row'>身不堅牢如泡沫，　復如幻化歌戲等，</div>
<div class='lg-row'>如其所見在夢中，　覺了無實悉虛假。</div>
<div class='lg-row'>壽數將盡命促少，　猶如雲電不久停，</div>
<div class='lg-row'>剎那命盡轉蘊時，　捨不實身求實體。</div>
<div class='lg-row'>時分轉易迅速住，　當須摧墮憍慢山，</div>
<div class='lg-row'>虛假和合三世中，　漂流不思議劫海。</div>
<div class='lg-row'>棄捨於身離諸愛，　於其壽命亦無惜，</div>
<div class='lg-row'>蠲除憍倨我慢心，　頂重師尊常承事。</div>
<div class='lg-row'>世間師尊極勝上，　如其父母等無差，</div>
<div class='lg-row'>息除憍倨我慢心，　尊重精勤奉諸作。</div>
<div class='lg-row'>菩薩無上菩提分，　菩薩勝行同分者，</div>
<div class='lg-row'>愛樂尊重堅固心，　願諸所作皆勤勇。</div>
<div class='lg-row'>慢愛行時慢增長，　除斷慢法不能知，</div>
<div class='lg-row'>由智金剛碎無餘，　大憍慢山皆摧墮。</div>
<div class='lg-row'>令他修勝菩提行，　最勝安處菩提場，</div>
<div class='lg-row'>正法摧伏諸魔軍，　救度四生煩惱眾。</div>
<div class='lg-row'>十方一切病苦者，　不能自厭不淨身，</div>
<div class='lg-row'>我當發起慈悲心，　願作三世所歸趣。</div>
<div class='lg-row'>廣行布施波羅蜜，　復能學佛戒功德，</div>
<div class='lg-row'>諦觀忍辱行周圓，　我發精進最上道。</div>
<div class='lg-row'>圓具禪定波羅蜜，　隨心所起善安住，</div>
<div class='lg-row'>勝慧方便亦復然，　願奉師尊修施行。</div>
<div class='lg-row'>增長此諸福威力，　不可思議智慧善，</div>
<div class='lg-row'>自他意樂悉尊高，　修學圓成真法器。</div>
</div><p>「舍利子！此是菩薩第六發心。</p>

<p class='juan'>佛說大乘菩薩藏正法經卷第十九</p></div>
</div><!-- end of div[@id='body'] -->
</body></html>