<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />佛說大乘菩薩藏正法經卷第五</p><p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p>
<div class='div-pin'><a id='mulu11' />
<p class='h1'>無怖夜叉品第二</p><p>爾時世尊於其中路化度五百諸長者已，即於是處安然詳審，將入王舍大城。</p>
<p>爾時王舍大城諸賢聖中有大夜叉，名曰無怖，即作是念：「值佛世尊斯極難得，我今應以勝妙飲食奉上世尊。」時無怖夜叉即以色香味觸清淨具足上妙飲食恭奉世尊。</p>
<p>爾時世尊為悲愍彼無怖夜叉故受所施食。佛受食訖，即時空中有六萬八千諸夜叉眾作是讚言：「善哉善哉！」隨喜讚聲遍聞空界。</p>
<p>時無怖夜叉告自會中諸夜叉眾言：「我已持奉如來清淨上妙飲食。汝等諸眾宜應奉施諸苾芻眾清淨飲食，當令汝等<span class='corr'>於</span>長夜中利益安樂。」</p>
<p>時諸夜叉即皆奉施諸苾芻眾最上飲食，時苾芻眾為悲愍故悉受其食。爾時世尊及苾芻眾受其食已，漸次進詣王舍大城。是時即有無數千天眾，無數千龍眾、夜叉眾、乾闥婆眾、阿修羅眾、迦樓羅眾、緊那羅眾、摩睺羅伽眾、人眾非人眾，及彼無數百千俱胝那庾多諸眾生眾，咸悉圍繞隨從世尊。</p>
<p>爾時世尊未至王舍大城先詣一處廣大地方，到已敷設勝妙之座，佛處其座。時無怖夜叉即以天妙曼陀羅花、優鉢羅花、鉢訥摩花、俱母陀花、奔拏利迦花，及彼天妙栴檀香末，散於佛上而伸供養，普散遍散周廣而散，散已合掌住立佛前。</p>
<p>爾時世尊<span class='corr'>知</span>無怖夜叉及諸夜叉眾深心清淨已，即時放大殊妙光明。法爾已來，諸佛世尊所放光明，具無數色及種種色從口門出，所謂青黃赤白紅紫碧綠，光明普照無邊世界，映蔽日月威光不現，其光照耀下至地獄上至梵世。光相旋還至於佛所，右繞七匝，而彼光明從佛頂隱、或從肩隱、或從膝隱。法爾已來諸佛世尊若為地獄眾生授記，光即從佛雙足而隱，若為傍生授記，光從背隱；若為餓鬼眾生授記，光從前隱；若為人趣授記，光從左隱；若為天趣授記，光從右隱；若為聲聞授記，光從膝隱；若為緣覺授記，光從肩隱；若諸佛世尊為諸菩薩授阿耨多羅三藐三菩提記，光從頂隱。</p>
<p>爾時尊者阿難見佛世尊所放廣大淨光明已，偏袒右肩右膝著地，合掌向佛，說伽陀曰：</p>

<div class="lg regular" style="margin-left:1em;"><div class='lg-row'>「世尊今日以何因，　放大光明普照耀？</div>
<div class='lg-row'>廣作利益諸世間，　現斯光相何所為？</div>
<div class='lg-row'>何人今日植聖種，　聞佛菩提廣大因？</div>
<div class='lg-row'>何人授記在今時？　何人安住解脫果？</div>
<div class='lg-row'>大智放光非無因，　為調伏故現光相，</div>
<div class='lg-row'>所放光相作開明，　牟尼聖尊光何現？」</div>
</div><p>爾時世尊說伽陀曰：</p>

<div class="lg regular" style="margin-left:1em;"><div class='lg-row'>「有一夜叉名無怖，　信向佛故施飲食，</div>
<div class='lg-row'>彼發最上清淨心，　故我今時現光相。</div>
<div class='lg-row'>而是夜叉此界滅，　即當往生忉利天，</div>
<div class='lg-row'>於彼天中壽終時，　後當生於夜摩天。</div>
<div class='lg-row'>夜摩滅已生兜率，　以欲塵故造染業，</div>
<div class='lg-row'>還復墮生於人間，　當得為王具神力。</div>
<div class='lg-row'>作轉輪王人中主，　統四大洲而自在，</div>
<div class='lg-row'>人間滅已復得生，　彼梵世中受勝報。</div>
<div class='lg-row'>後經二十俱胝劫，　常為一切所恭信，</div>
<div class='lg-row'>於彼天上及人間，　數數往來受諸樂。</div>
<div class='lg-row'>其後棄捨於王位，　淨信捨家而出家，</div>
<div class='lg-row'>於彼緣覺妙菩提，　如是畢竟當獲得。</div>
<div class='lg-row'>經於三十千生中，　而數滅彼夜叉身，</div>
<div class='lg-row'>後復還生忉利天，　恭敬於佛作佛事。</div>
<div class='lg-row'>彌勒尊佛當見已，　而彼夜叉即獲得，</div>
<div class='lg-row'>阿羅漢果證圓成，　隨佛大師伸供養。</div>
<div class='lg-row'>後滿一千夜叉生，　安立無上大菩提，</div>
<div class='lg-row'>以彼彼生諸善根，　永不復墮諸惡趣。</div>
<div class='lg-row'>或復值遇於千佛，　尊重恭敬人中尊，</div>
<div class='lg-row'>為求無上大菩提，　利益一切眾生故。</div>
<div class='lg-row'>或二三千夜叉生，　以花鬘等作供養，</div>
<div class='lg-row'>為佛菩提最上因，　千俱胝生供養佛，</div>
<div class='lg-row'>次復清淨觀己身，　後復尊敬佛菩提。</div>
<div class='lg-row'>夜叉有子名大山，　受夜叉身具神力，</div>
<div class='lg-row'>大山夜叉發淨心，　願我當得成佛果。</div>
<div class='lg-row'>後常恭敬佛世尊，　於一切處發洪願，</div>
<div class='lg-row'>今見我已伸供養，　發起最勝菩提心。</div>
<div class='lg-row'>即當以此眾善根，　永離三塗諸惡趣，</div>
<div class='lg-row'>當見彌勒尊佛已，　施佛俱胝妙寶蓋。</div>
<div class='lg-row'>施寶蓋已復淨心，　施佛俱胝妙衣服，</div>
<div class='lg-row'>如是廣大供施已，　然後發心求出家。</div>
<div class='lg-row'>五百歲中起精勤，　清淨修持於梵行，</div>
<div class='lg-row'>為求無上大菩提，　利益一切眾生故。</div>
<div class='lg-row'>彼以如是勝上緣，　普修布施持戒行，</div>
<div class='lg-row'>如彼殑伽沙數量，　若干劫中廣修行。</div>
<div class='lg-row'>若干劫數我所知，　如所知見而宣說，</div>
<div class='lg-row'>此後修行經劫數，　非我所知不可說。</div>
<div class='lg-row'>如先所說譬喻中，　殑伽河沙等數量，</div>
<div class='lg-row'>彼見若干佛世尊，　於彼彼佛咸尊敬。</div>
<div class='lg-row'>奇哉勝智大智心，　即彼大心無有上，</div>
<div class='lg-row'>廣伸供養於諸佛，　普利眾生數莫知。</div>
<div class='lg-row'>後當成佛大聖尊，　一切世間無有上，</div>
<div class='lg-row'>大山夜叉當成佛，　名稱醫王為佛號。</div>
<div class='lg-row'>七十俱胝歲數中，　廣為眾生宣正法，</div>
<div class='lg-row'>名稱醫王佛會中，　二十俱胝大眾會。</div>
<div class='lg-row'>而彼眾會所發心，　一切當修布施行，</div>
<div class='lg-row'>其後復增苾芻眾，　數滿二十一俱胝。</div>
<div class='lg-row'>於彼廣大眾會中，　具有無量聲聞眾，</div>
<div class='lg-row'>彼會所有聲聞眾，　而悉趣向大菩提。</div>
<div class='lg-row'>彼佛利益諸眾生，　化事周圓當入滅，</div>
<div class='lg-row'>彼時正法住於世，　當滿百千歲數中，</div>
<div class='lg-row'>五百劫中得具圓，　有佛及彼苾芻眾。</div>
<div class='lg-row'>其後或復經一劫，　或復經彼一千劫，</div>
<div class='lg-row'>智者出現化世間，　使令親近於佛法。</div>
<div class='lg-row'>說彼極善樂欲意，　深固多聞為最上，</div>
<div class='lg-row'>不深固心悉滅除，　常當深固善觀察。</div>
<div class='lg-row'>宣說諸有多聞者，　彼能增長於勝慧，</div>
<div class='lg-row'>四根本法正義門，　為諸菩薩所歸向。</div>
<div class='lg-row'>所謂施戒聞捨等，　於菩薩道極賢善，</div>
<div class='lg-row'>宣說菩提正道門，　最勝乘中而無上。</div>
<div class='lg-row'>其有宣說聲聞道，　除斷疑網復賢善，</div>
<div class='lg-row'>廣為利益諸眾生，　我放光明普照耀。</div>
<div class='lg-row'>佛出世為大光明，　當知最上極難得，</div>
<div class='lg-row'>宣說甚深妙法門，　普利一切世間故。」</div>
</div><p>爾時大山夜叉即作是念：「世尊今時往詣王舍大城鷲峯山中，我今宜應於世尊所少植善根。」即時告語彼自會中夜叉眾言：「諸仁者！汝等當知，世尊將詣王舍大城鷲峯山中。汝等宜應發勤勇心，各隨力能為佛世尊作供養事。」</p>
<p>時大山夜叉言已，即與自會眷屬，從王舍大城乃至鷲峯山中，所經道路皆悉除去土石砂礫如淨圓鏡，於道路中以淨香水周匝遍灑，復以妙衣於其道中相續布設，復於道中處處安施等人分量諸殊妙花，幢幡寶蓋種種莊嚴，復置殊妙塗香寶瓶及諸妙香，寶繩交絡垂諸花瓔以為嚴飾。復於空中奏妙音樂。又復敷置盡一箭道優鉢羅花、俱母陀花、奔拏利迦花等。復有異鳥翔鳴道中，金繩交絡有七寶網，及以金網彌覆其上。</p>
<p>爾時大山夜叉於其道中廣莊嚴已，即自化身，并其眾會，身喜心喜清淨悅意，發歡喜心、極純善心、柔軟心、清淨心、無障礙心、悅樂心、向佛心、向法心、向僧心、菩提無動心、無恐畏心、無等等心、一切三界最勝心、慈愍一切眾生心、悲心、喜心、捨心、成諸佛法大器之心、真實心堅固心、不破壞心增勝心、於聲聞緣覺地中生棄捨心、於菩薩地中起成辦心。發如是等清淨之心，來詣佛所。到已頭面頂禮佛足，右繞三匝住立一面，合掌向佛說伽陀曰：</p>

<div class="lg regular" style="margin-left:1em;"><div class='lg-row'>「我今為佛廣施設，　最上最勝諸供養，</div>
<div class='lg-row'>願我當得佛聖果，　宣說最上微妙法。</div>
<div class='lg-row'>願我當圓於十力，　歡喜善住四無畏，</div>
<div class='lg-row'>廣大利益諸眾生，　如佛世尊諸所作。</div>
<div class='lg-row'>具三十二勝妙相，　八十種好眾莊嚴，</div>
<div class='lg-row'>當作世間大光明，　如佛世尊普照耀。</div>
<div class='lg-row'>轉彼清淨妙法輪，　十二行相而最上，</div>
<div class='lg-row'>宣說甘露正法門，　普為眾生作利益。</div>
<div class='lg-row'>廣現神通變化事，　如佛世尊現亦然，</div>
<div class='lg-row'>善作利益諸群生，　乃至無數俱胝眾。</div>
<div class='lg-row'>世尊出現大光明，　如大龍王無所畏，</div>
<div class='lg-row'>如是正道廣宣揚，　開覺菩提而無上。</div>
<div class='lg-row'>為舍亦復為歸救，　為趣攝化諸眾生，</div>
<div class='lg-row'>願我當得亦復然，　利眾生事皆圓滿。</div>
<div class='lg-row'>五趣所生諸群品，　願我當為作主宰，</div>
<div class='lg-row'>悉令解脫諸苦因，　如佛世尊所解脫。</div>
<div class='lg-row'>為二足尊作供養，　無邊威德光明照，</div>
<div class='lg-row'>天主龍及阿修羅，　普供世間無等比。</div>
<div class='lg-row'>我作最上勝事業，　願我當如大法主，</div>
<div class='lg-row'>三十二種勝相圓，　天上人間為最上。」</div>
</div><p>爾時世尊為大山夜叉說伽陀曰：</p>

<div class="lg regular" style="margin-left:1em;"><div class='lg-row'>「如佛世尊所說教，　修作無上正法因，</div>
<div class='lg-row'>眾生當得勝法門，　無上菩提不難得。</div>
<div class='lg-row'>世間光明大聖主，　作供養已佛光照，</div>
<div class='lg-row'>諸天龍神人眾中，　所應受彼諸供養。</div>
<div class='lg-row'>成證無上大菩提，　安坐樹王眾集會，</div>
<div class='lg-row'>摧伏大惡諸魔軍，　廣為眾生宣正法。」</div>
</div><p>爾時世尊即與無數百千天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，并餘無數百千俱胝那庾多諸眾生類，恭敬圍繞。而佛世尊具大威德，有大神力起大變化，廣大施作放大威光，振動剎土雨大蓮花，鼓百千種殊妙音樂，有妙蓮花大若車輪隨足而蹈。世尊從彼大山夜叉妙巧施作莊嚴道路，往詣鷲峯山中。世尊到已，即告尊者阿難言：「汝可為佛施設殊妙之座，所謂法座、最上之座、三界勝座及妙寶座。如來登其座已，攝受一切眾生，稱揚演說彼菩薩<span class='corr'>藏</span>甚深正法，成辦一切菩薩勝行，除去一切眾生諸有疑惑，開明正慧斷諸疑網。如來說此甚深經典，廣為悲愍利益安樂天人世間一切眾生。」</p>
<p>爾時尊者阿難受佛勅已，乃為如來施設勝座。是時即有六十八俱胝天眾，各各為佛施設寶座而為獻奉。請佛如來登斯座已，即於佛前異口同音說伽陀曰：</p>

<div class="lg regular" style="margin-left:1em;"><div class='lg-row'>「我今為佛廣敷設，　殊勝寶座及妙衣，</div>
<div class='lg-row'>願佛悲愍諸天人，　如其所應登寶座。</div>
<div class='lg-row'>若佛如來登座已，　宣說正法趣彼岸，</div>
<div class='lg-row'>六種振動於世間，　一切皆生大歡喜。</div>
<div class='lg-row'>佛光普照諸大眾，　煥明佛剎及山王，</div>
<div class='lg-row'>普得見佛大聖尊，　開生清淨諸法欲。</div>
<div class='lg-row'>所有天龍及人眾，　八部一切諸品類，</div>
<div class='lg-row'>互相得見彼彼身，　是中一切無障礙。</div>
<div class='lg-row'>所有俱胝那庾多，　百千天人大眾等，</div>
<div class='lg-row'>各得見佛大聖尊，　宣說難得妙法句。」</div>
<div class='lg-row'>是時頻婆娑羅王，　與諸臣佐并眷屬，</div>
<div class='lg-row'>剎那來至佛會中，　親近聖尊為聽法。</div>
<div class='lg-row'>佛知眾座悉已定，　普遍四方善觀察，</div>
<div class='lg-row'>一切眾會及天人，　廣為眾生作利益。</div>
<div class='lg-row'>世尊普告諸大眾：　「疑者當問二足尊，</div>
<div class='lg-row'>隨諸所問我開明，　普令除斷諸疑惑。」</div>
</div><p>爾時三千大千世界一切眾生，及天人世間諸眾會等，咸悉恭敬瞻仰世尊；起清淨心，屏息外聞，專注聽受如來宣說甚深正法。</p>
<p>爾時世尊即告尊者大目乾連言：「汝勿就座。應當觀彼諸苾芻眾，其有未來赴斯會者，汝今往彼雪山南面大迦葉所召來赴會。」</p>
<p>時尊者大目乾連受佛勅已，即運神力往詣雪山南面大迦葉所。到已白言：「尊者當知，世尊如來今在鷲峯山中，與沙門婆羅門人天大眾集會說法。佛遣我來呼召尊者。唯願尊者如佛教命往赴佛會。無令互得隱法之罪。」爾時尊者大迦葉謂尊者大目乾連言：「汝宜先往，我即隨當往詣佛所。」</p>
<p>是時尊者大迦葉即於座中運自所有神通化用，四眾圍繞，於剎那間即到鷲峯山中佛世尊所。到已頭面頂禮佛足，去佛不遠於一面坐。</p>
<p>時尊者大目乾連以神通力旋至佛所，見尊者大迦葉先至佛會在一面坐。見已白言：「尊者大迦葉神力具足，先至佛會，其何速邪？」</p>
<p>尊者大迦葉即謂大目乾連言：「如佛說汝神通第一，何故今時徐緩如是？」</p>
</div>
<p class='juan'>佛說大乘菩薩藏正法經卷第五</p>
</div><!-- end of div[@id='body'] -->
</body></html>