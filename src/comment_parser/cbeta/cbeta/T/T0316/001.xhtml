<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 316 [No. 310(12)]
<p class='juan'><a id='mulu1' />佛說大乘菩薩藏正法經卷第一</p><p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>
<div class='div-pin'><a id='mulu2' /><a id='mulu3' />
<p class='h1'>長者賢護品第一之一</p><p>如是我聞：</p>
<p>一時世尊在舍衛國坐夏安居滿三月已，出行訪其裁製成辦衣服之者，與大苾芻眾千二百五十人俱，并餘苾芻、苾芻尼、優婆塞、優婆夷、國王大臣、沙門、婆羅門、長者及諸外道，乃至天、龍、夜叉、乾闥婆、阿修羅、迦樓羅、緊那羅、摩睺羅伽等，於佛世尊尊重恭信志誠供養——世尊受世供利與世福田——所謂飲食衣服、坐臥之具、病緣醫藥及餘廣多受用等物。以佛世尊名稱善譽殊勝高顯超出世間，如來、應供、正等正覺、明行足、善逝、世間解、無上士、調御丈夫、天人師、佛、世尊十號具足。於天人阿修羅、沙門婆羅門、若魔若梵一切世間大眾之中，以自通力而證聖果，隨所遊止宣說正法，初善中善後善，文義深遠純一無雜，圓滿清白梵行之相。</p>
<p>爾時世尊徐緩而至摩伽陀國，次第經行至王舍大城，到已止於鷲峯山中。是時王舍城中有一長者其名賢護，宿植善本，於先佛所廣作佛事，具大財富廣多主宰受用之物，積以金銀財穀庫藏，增集摩尼真珠硨磲、珊瑚吠瑠璃等，及諸象馬牛羊、奴婢侍從并營作人。時賢護長者聞沙門瞿曇從王宮出淨信出家，與大苾芻眾千二百五十人俱，經遊摩伽陀國，次第至於王舍大城，止其鷲峯山中。而彼沙門瞿曇，具足廣大色相功德，名稱善譽超出世間，成正覺果如來、應供、正等正覺、明行足、善逝、世間解、無上士、調御丈夫、天人師、佛、世尊，隨其所應宣說正法，初善中善後善，文義深遠純一無雜，圓滿清白梵行之相。長者即作是念：「我今宜應詣彼沙門瞿曇之所親近瞻禮。彼佛、如來、應供、正等正覺，色相功德斯為甚善。」時賢護長者作是念已，即與五百長者俱，出王舍大城詣佛瞻禮。</p>
<p>爾時世尊日初分時著衣持鉢，與苾芻眾恭信圍繞，入王舍大城次第乞食。而佛世尊威儀嚴肅履步調寂，清淨光明普照世間，進止屈伸端直清淨。時賢護等五百長者遙見世尊徐徐而來，威容相好清淨端嚴，諸根調柔意念寂靜，勝善調伏如大龍王，復類泉流清淨無染。有無數天人大眾導從圍繞，身相巍巍猶紫金色，三十二相八十種好莊嚴具足。天雨眾花廣大殊妙，其所雨花周遍稠密，復有千俱胝葉七寶蓮花隨足而蹈。世尊具足無數百千威儀功德自遠而來。時諸長者於其路左如是見已，於佛世尊深生淨信，以清淨心前詣佛所。到佛所已頭面禮足，肅躬恭信住立佛前。時賢護等五百長者俱白佛言：「世尊瞿曇於大眾中相好增勝！世尊瞿曇於大眾中威德增勝！世尊瞿曇於大眾中名稱增勝！世尊瞿曇於大眾中光明增勝！世尊瞿曇真金色相最上增勝！世尊身相如古金仙！世尊身相妙無等等！世尊諸相具希有法！世尊瞿曇一切世間無與等者！我見世尊具足如是威相功德，以何緣故捨家出家？」</p>
<p>爾時賢護長者即以偈詞而伸讚歎：</p>

<div class="lg regular" style="margin-left:1em;"><div class='lg-row'>「如我昔聞佛世尊，　名稱吉祥及威德，</div>
<div class='lg-row'>最上妙相我今觀，　殊勝光明具如是。</div>
<div class='lg-row'>清淨妙好真金相，　金色高勝眾所觀，</div>
<div class='lg-row'>離塵無染處眾中，　如眾星中妙月現。</div>
<div class='lg-row'>我昔歸命人中尊，　如須彌山極高勝，</div>
<div class='lg-row'>猶天妙蓋頂相嚴，　周遍次第而普覆。</div>
<div class='lg-row'>頂骨首髮軟復滑，　同彼帝青妙色相，</div>
<div class='lg-row'>頸相猶如孔雀王，　右旋宛轉而柔軟，</div>
<div class='lg-row'>額廣平正復潔白，　雙眉猶如帝釋弓，</div>
<div class='lg-row'>眉間毫相淨復明，　如星中王善照曜，</div>
<div class='lg-row'>兩目善妙喜愛相，　覩者咸生歡悅意，</div>
<div class='lg-row'>諦觀不起厭足心，　頂禮世尊清淨目。</div>
<div class='lg-row'>我覩人中尊鼻相，　隆高修直如金山，</div>
<div class='lg-row'>唇如琥珀類頻婆，　清淨復如淨珠寶，</div>
<div class='lg-row'>齒相明淨復潔白，　如乳如藕及如鴨，</div>
<div class='lg-row'>堅牢清淨密復齊，　隨所動轉而善愛，</div>
<div class='lg-row'>大小諸齒密不厚，　四牙鋒利而無垢，</div>
<div class='lg-row'>猶如鵝王處<span class='corr'>鵝</span>群，　光瑩清淨白中白。</div>
<div class='lg-row'>面如初日淨光照，　赤優鉢羅及銅色，</div>
<div class='lg-row'>舌相淨妙而廣長，　遍覆面門悉清淨，</div>
<div class='lg-row'>我於天人梵世中，　未嘗見佛妙相好。</div>
<div class='lg-row'>耳輪猶如師子王，　具師子相善無畏，</div>
<div class='lg-row'>我觀喉相具威德，　善納眾味淨光明。</div>
<div class='lg-row'>正直頸項無曲邪，　常得味中之上味，</div>
<div class='lg-row'>容儀敦肅而殊妙，　七處平滿世所聞。</div>
<div class='lg-row'>最勝吉祥人中尊，　如日光明現峯頂，</div>
<div class='lg-row'>七處平滿其所謂，　二手足心及二肩，</div>
<div class='lg-row'>一頸平滿七處同，　圓具清淨而明煥。</div>
<div class='lg-row'>雙臂修直復傭圓，　其猶龍王妙清淨，</div>
<div class='lg-row'>無高無下二臂同，　雙垂二臂立過膝。</div>
<div class='lg-row'>上半身如師子王，　如尼拘陀身圓滿，</div>
<div class='lg-row'>猶那羅延不<span class='corr'>壞</span>身，　大力忍力皆具足。</div>
<div class='lg-row'>身毛上靡而柔軟，　彼一一毛皆右旋，</div>
<div class='lg-row'>塵翳不染淨妙身，　譬彼蓮花不著水。</div>
<div class='lg-row'>陰藏隱覆而復密，　猶如調善妙馬王，</div>
<div class='lg-row'>雙髀其猶軟草同，　雙腨次第而安住。</div>
<div class='lg-row'>足跟平滿趺相稱，　手足皆具網鞔相，</div>
<div class='lg-row'>復如鵝王指纖長，　手足數周二十指。</div>
<div class='lg-row'>手指纖長赤銅甲，　諸指柔毛而下覆，</div>
<div class='lg-row'>足下圓具千輻輪，　踝骨不麁而不現。</div>
<div class='lg-row'>履步平滿無高下，　行時離地及四指，</div>
<div class='lg-row'>世間最勝妙相圓，　按地寶蓮隨足蹈。</div>
<div class='lg-row'>世尊行步大無畏，　如師子王無高下，</div>
<div class='lg-row'>不遲不速處中平，　遊戲自在無恐畏。</div>
<div class='lg-row'>諸天雨眾微妙花，　空中競奏妙音樂，</div>
<div class='lg-row'>非人供養啟恭虔，　此佛神通希有相。</div>
<div class='lg-row'>色相超越毘沙門，　威光勝踰百千日，</div>
<div class='lg-row'>天人魔梵諸眾中，　悉無如是勝功德。</div>
<div class='lg-row'>今我內心起疑念，　佛具最上神通力，</div>
<div class='lg-row'>復見何等功德門，　故佛出家成聖果？」</div>
</div><p>爾時世尊告賢護等諸長者言：「諸長者！我見十種諸嬈亂法世間合集，斯苦甚大。何等為十？一者生為嬈亂，二者老為嬈亂，三者病為嬈亂，四者死為嬈亂，五者憂為嬈亂，六者悲為嬈亂，七者苦為嬈亂，八者煩惱為嬈亂，九者愁歎為嬈亂，十者輪迴為嬈亂。如是十種諸嬈亂法世間合集，我見是已，是故我乃淨信出家，趣證阿耨多羅三藐三菩提果。」</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「諸愚夫異生，　輪迴網羈絆，</div>
<div class='lg-row'>生嬈亂愁歎，　老病旋逼逐，</div>
<div class='lg-row'>憂悲故苦惱，　死法來吞食；</div>
<div class='lg-row'>若救度出離，　解脫三有網。</div>
</div><p>「復次長者！瞋之一法互相損害世間合集，斯苦甚大。損害有十。何等為十？一者以我心故，過去已作諸損害事。二者生起思念，現在今作諸損害事。三者生起思念，未來當作諸損害事。四者我所愛者生起思念，而不已作諸損害事。五者我所愛者生起思念，而不今作諸損害事。六者我所愛者生起思念，而不當作諸損害事。七者非我愛者生起思念，過去已作諸損害事。八者非我愛者生起思念，現在今作諸損害事。九者非我愛者生起思念，未來當作諸損害事。十者生起思念，作無義利損害過失。如是十種諸損害事世間合集，我見是已，為令離彼諸損害故，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「眾生瞋最大，　各各互相害，</div>
<div class='lg-row'>已現當損害，　成十損害事。</div>
<div class='lg-row'>愛者不生害，　已作及當作，</div>
<div class='lg-row'>現作亦復然，　不成損害法，</div>
<div class='lg-row'>於我非友愛，　作諸損害事，</div>
<div class='lg-row'>已現當亦然，　生損害罪業，</div>
<div class='lg-row'>并無義過失，　十損害纏縛。</div>
<div class='lg-row'>我見損害法，　乃淨信出家。</div>
</div><p>「復次長者！種種見中諸險惡見世間合集，斯苦甚大。險惡見者有其十種。何等為十？一者於我見中起險惡見，二者眾生見中起險惡見，三者壽者見中起險惡見，四者於人見中起險惡見，五者於斷見中起險惡見，六者於常見中起險惡見，七者無作見中起險惡見，八者無因見中起險惡見，九者不平等見中起險惡見，十者於邪見中起險惡見。如是十種諸險惡見，我見是已，為欲普令破諸見故，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「我人眾生見，　壽者見亦然，</div>
<div class='lg-row'>諸愚夫異生，　險惡見所覆。</div>
<div class='lg-row'>斷常及無作，　邪無因不平，</div>
<div class='lg-row'>令安立正見，　是故我出家。</div>
<div class='lg-row'>我於阿僧祇，　那庾多百千，</div>
<div class='lg-row'>俱胝劫數中，　為眾生利樂。</div>
</div><p>「復次長者！有大病箭世間合集，斯苦甚大。大病箭者有其十種。何等為十？一者愛箭，二者無明箭，三者欲箭，四者貪箭，五者瞋箭，六者癡箭，七者慢箭，八者見箭，九者成箭，十者壞箭。如是十種諸大病箭，我欲普令悉得拔除，是故我乃淨信出家，趣證阿耨多羅三藐三菩提果。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「愛箭故貪積，　無智故暗冥，</div>
<div class='lg-row'>無明癡暗覆，　旋趣於他蘊；</div>
<div class='lg-row'>欲箭隨射激，　貪箭故吞食，</div>
<div class='lg-row'>瞋箭起昏迷，　癡箭都所覆；</div>
<div class='lg-row'>見箭起違背，　慢成壞亦然，</div>
<div class='lg-row'>諸愚夫異生，　乃互相毀呰。</div>
<div class='lg-row'>此妄<span class='corr'>此</span>真實，　互相興違諍，</div>
<div class='lg-row'>破世間病箭，　唯佛無生法。</div>
<div class='lg-row'>世間諸眾生，　常為箭所射，</div>
<div class='lg-row'>為救護拔除，　悉令離諸苦。</div>
</div>
<p class='juan'>佛說大乘菩薩藏正法經卷第一</p></div>
</div><!-- end of div[@id='body'] -->
</body></html>