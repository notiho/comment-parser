<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘菩薩藏正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu49' /><a id='mulu50' />佛說大乘菩薩藏正法經卷第二十<p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>持戒波羅蜜多品第七之三</p><p>「復次舍利子！菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，無見無忍亦無善愛，無惡業惡報、無善業善報、無雜業雜報。既不自知，亦復不能請問沙門婆羅門諸阿闍梨，何者是善？何者不善？何者有罪？何者無罪？何者所應親近？何者不應親近？何者所應作？何者不應作？何者作已於長夜中無義無利生諸苦惱，由是我慢增長，不能了知善業根本，唯造一切不善之業。縱得人身諸根殘缺，又於人中不能活命，不能行於布施。又於人中盲聾瘖啞無諸色相，善說惡說悉不能知。由如是故不樂布施。」我今應當回發是心，親近善知識，若得人身，諸根完具能活其命，習行布施不惜軀命，具諸色力，善說惡說悉能了知，復能請問師尊智者，何者是善？何者不善？何者有罪？何者無罪？何者所應親近？何者不應親近？何者諸所作時違背聲聞緣覺之法、順向菩薩藏義？親近承事諸阿闍梨，隨諸所作。厭此不真實身，悕取堅固真實之身。總略乃至給奉水瓶。』此是菩薩第七發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「欲近善友作利益，　我乃遠離多百劫，</div>
<div class='lg-row'>不能請問善惡門，　有罪無罪果報等。</div>
<div class='lg-row'>增上慢心墮地獄，　傍生餓鬼諸趣中，</div>
<div class='lg-row'>親近罪業諸友朋，　多劫歷苦而無盡。</div>
<div class='lg-row'>縱得人身根殘缺，　多千劫中受輪回，</div>
<div class='lg-row'>不能了知善惡門，　有罪無罪果報等。</div>
<div class='lg-row'>若得人身離艱苦，　諸根完具善相圓，</div>
<div class='lg-row'>人相完具離難時，　如一眼龜值浮木。</div>
<div class='lg-row'>得覩世間燈照曜，　佛教中聞無染法，</div>
<div class='lg-row'>爾時請問世間尊，　諸善不善果報等。</div>
<div class='lg-row'>慳者云何所趣向？　何不慳者能行施？</div>
<div class='lg-row'>貪諂毀戒復云何？　又何不破淨戒者？</div>
<div class='lg-row'>云何恚惡心無動？　云何懈怠散亂心？</div>
<div class='lg-row'>精進禪定樂云何？　惡慧癡冥何所為？</div>
<div class='lg-row'>云何得彼真實慧？　云何菩提行方便？</div>
<div class='lg-row'>六種賢行竟云何？　慈心廣大世間勝。</div>
<div class='lg-row'>惡趣眾生云何救？　云何樂法心無厭？</div>
<div class='lg-row'>菩提行藏廣勤求，　十方剎中善安住。</div>
<div class='lg-row'>云何親詣世間尊？　云何禮奉營諸福？</div>
<div class='lg-row'>普賢行門復云何？　如我今時善親近。</div>
<div class='lg-row'>云何請問阿闍梨？　願聞師尊尊重事，</div>
<div class='lg-row'>生阿闍梨歡喜心，　此心生已真佛子。</div>
<div class='lg-row'>福力智力為增上，　是中所成廣大智，</div>
<div class='lg-row'>智力增強發勝心，　給奉水瓶生歡喜。</div>
</div><p>「舍利子！此是菩薩第七發心。</p>
<p>「復次舍利子！菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，所有世間一切文句，與義句合、與法句合，法句合故，住於寂靜與離貪合，寂滅正智與沙門婆羅門涅盤同住。於一切處所作，我乃棄捨，不能了知文義句合，乃至不與涅盤同住，亦復不能受持讀誦，亦復無力，又無精進、無士夫力用、無士夫勢、無士夫勤勇、無最上精進，無因無緣。諸眾生煩惱亦無因無緣，眾生雜染無因無緣，眾生清淨無因無緣。此等無因依止諸見，不能了知所作善業，唯造惡業。縱得人身諸根殘缺，又於人中不能活命不能行施，癡迷所覆盲聾瘖啞無諸色力，不能了知文義句合，乃至不與涅槃同住，亦復不能受持讀誦。由如是故，不能親近習行善法。」我今應當回發是心親近善法，乃至不惜軀命了知文義句合，於出離道涅槃同住。於菩薩藏正法，勤求修習受持讀誦，發勤精進，親近承事諸阿闍梨，於菩薩藏正法受持讀誦，厭此不真實身，悕取堅固真實之身，福智勝力當得圓具。以福智力得圓具故，所作慣習而能積集菩薩藏正法，親近承事諸阿闍梨，隨諸所作，總略乃至給奉水瓶。』此是菩薩第八發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「所有法義相應故，　於正道分修道行，</div>
<div class='lg-row'>寂滅理中作證門，　而涅槃道得真實。</div>
<div class='lg-row'>若於此法遠離者，　即於諸法無所利，</div>
<div class='lg-row'>無義利句設相應，　不能親近彼正法，</div>
<div class='lg-row'>無力亦復無精進，　士夫勢用悉皆無，</div>
<div class='lg-row'>無他勤勇亦復然，　於一切處無所得。</div>
<div class='lg-row'>即見無佛亦無法，　無父無母及宗親，</div>
<div class='lg-row'>由斯善惡業皆無，　一切皆無諸報應。</div>
<div class='lg-row'>此諸如是罪業見，　數數親近罪根深，</div>
<div class='lg-row'>一向艱惡日增多，　墮地獄中經久遠。</div>
<div class='lg-row'>地獄出受傍生報，　餓鬼趣中罪復深，</div>
<div class='lg-row'>其後縱得人中生，　聾騃癡冥而無舌。</div>
<div class='lg-row'>餘業復受瘖啞報，　癡暗缺漏苦還增，</div>
<div class='lg-row'>而復重受地獄殃，　由不了故當墜墮。</div>
<div class='lg-row'>經歷久時後當得，　人身具足善相圓，</div>
<div class='lg-row'>諸根既具勝力增，　依時淨住而思忖：</div>
<div class='lg-row'>若於諸法義相應，　即得同歸出離道。</div>
<div class='lg-row'>修菩提道證菩提。　我當思惟如是事，</div>
<div class='lg-row'>所有諸大菩薩藏，　和合甚深正法義，</div>
<div class='lg-row'>經歷俱胝千劫中，　發生淨信極難得。</div>
<div class='lg-row'><span class='corr'>若</span>此若餘廣多數，　諸佛妙法不思議，</div>
<div class='lg-row'>隨諸修作能受持，　為佛菩提勝根本。</div>
<div class='lg-row'>我當親近及承事，　尊重信奉阿闍梨，</div>
<div class='lg-row'>諸佛菩薩亦復然，　即得最上清淨信。</div>
<div class='lg-row'>發生如是淨心已，　即是菩薩廣大心，</div>
<div class='lg-row'>勝慧方便悉圓成，　給奉水瓶常精進。</div>
</div><p>「舍利子！此是菩薩第八發心。</p>
<p>「復次舍利子！菩薩發如是心：『痛哉！世間一切眾生，以其愛著於身命故，常為一切無義利行顛倒隨逐。何者名為無義利行？謂彼眾生愛著身命，不能愛樂菩提分法，以其我見而為先導，執著心堅癡冥所覆，摧毀破壞眾事隨逐，此說是名無義利行。又復眾生愛身命故，以其我見而為先導，愛戀妻室男女知識，以愛著心隱覆癡暗，遠離諸饒益事，此說是名無義利行。又復眾生愛身命故，以其我見而為先導，顧惜奴婢作事人等詹視防護，此說名為無義利行。復次世間一切眾生，有義利行常所隨逐者，謂若眾生不惜身命愛樂菩提分法，以菩提心而為先導，善修身語意業，此說名為有義利行。又復眾生不惜身命而常愛樂菩提分法，以菩提心而為先導，積集布施波羅蜜多，乃至積集般若波羅蜜多，此說名為有義利行。又復眾生不惜身命而常愛樂菩提分法，以菩提心而為先導，行布施、愛語、利行、同事，普攝一切眾生，此說名為有義利行。又復眾生不惜身命而常愛樂菩提分法，以菩提心而為先導，修習念處、正勤、神足、根、力、覺、道、勝菩提分，此說名為有義利行。又復眾生不惜身命而常愛樂菩提分法，以菩提心而為先導，聽受父母及阿闍梨諸有教誨，禮拜讚歎、恭信合掌、奉諸所作，此說名為有義利行。又復眾生不惜身命而常愛樂菩提分法，以菩提心而為先導，常以淨心營三寶事，此說名為有義利行。又復眾生作如是念：「我以惜身命故，無義利事常隨逐我。我當發勤精進，親近承事諸阿闍梨，不惜身命隨諸所作。厭此不真實身，悕取堅固真實之身，福智勝力當得圓具。以圓具故，所作慣習悉能成辦，詣菩提場當證聖果。」』</p>
<p>「舍利子！此是菩薩第九發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「若人愛惜身命故，　菩提分法不愛樂，</div>
<div class='lg-row'>三不善業造圓成，　此乃愚夫異生類。</div>
<div class='lg-row'>愛樂己身及妻室，　并諸男女眷屬等，</div>
<div class='lg-row'>此無義利執著心，　旋轉三界愚癡者。</div>
<div class='lg-row'>又於奴婢作業人，　不覺了心常顧戀，</div>
<div class='lg-row'>此無義利愛著深，　資生<span class='corr'>畜</span>養四足等，</div>
<div class='lg-row'>廣多聚積諸財穀，　不自受用不與人，</div>
<div class='lg-row'>此無義利愛著深，　祕護伏藏不彰顯。</div>
<div class='lg-row'>此無義利染著故，　彼愚夫心常愛惜，</div>
<div class='lg-row'>返於菩薩善意中，　棄捨不能生愛樂。</div>
<div class='lg-row'>若能不惜於身命，　愛樂菩提勝分法，</div>
<div class='lg-row'>三種善業造圓成，　此即名為有義利。</div>
<div class='lg-row'>施戒忍辱及精進，　禪定勝慧亦復然，</div>
<div class='lg-row'>與彼方便行相應，　此即名為有義利。</div>
<div class='lg-row'>承事父母為先導，　遵奉師尊亦復然，</div>
<div class='lg-row'>審諦思惟三寶門，　此即名為有義利。</div>
<div class='lg-row'>諸大菩薩甚深藏，　普攝一切勝法門，</div>
<div class='lg-row'>受持誦念廣宣揚，　此即名為有義利。</div>
<div class='lg-row'>此有義利諸勝行，　乃是諸佛親所宣，</div>
<div class='lg-row'>如其所說義相應，　是名佛子廣大行。</div>
<div class='lg-row'>發生如是大心已，　復起清淨諦信心，</div>
<div class='lg-row'>親近承事阿闍梨，　給奉水瓶隨諸作。</div>
</div><p>「舍利子！此是菩薩第九發心。</p>
<p>「復次舍利子！菩薩發如是心：『痛哉！世間一切眾生，不能如理調伏心意，違背阿闍梨所有教誨，彼人不得阿闍梨財。何者名為阿闍梨財？所謂信財、戒財、聞財、捨財、慧財、慚財、愧財，如是七法名阿闍梨財。由其不得如是財故，當受貧苦逼惱其心。智者應當善調伏心，隨順阿闍梨所有教誨，習行布施作諸善行。何以故？若能善調伏心，隨順教誨修布施行，彼人即得阿闍梨財。此復何名阿闍梨財？謂得菩薩藏正法，普攝一切菩薩勝行善調伏法。如是知已，當於菩薩藏正法勤求修習，廣為他人宣布演說。若能安住菩薩藏者，即得畢竟斷除貧苦，趣向阿耨多羅三藐三菩提。』如是發心已，即能隨順阿闍梨教，行布施等，厭此不真實身，悕取堅固真實之身，親近承事諸阿闍梨，隨諸所作，總略乃至給奉水瓶。</p>
<p>「舍利子！此是菩薩第十發心。」</p>
<p>爾時世尊欲重明斯義說伽陀曰：</p>

<div class="lg regular" style="margin-left:1em;"><div class='lg-row'>「所有難調諸眾生，　內心諂誑復險惡，</div>
<div class='lg-row'>違背師尊教誨言，　不能堪任諦忍受。</div>
<div class='lg-row'>此難調伏既知已，　應當隨順師教誨，</div>
<div class='lg-row'>如其教令所宣揚，　即得大仙聖財寶。</div>
<div class='lg-row'>所謂信財及戒財，　聞財捨財亦復然，</div>
<div class='lg-row'>其中最勝曰慧財，　慚愧等財為七種。</div>
<div class='lg-row'>了知如是聖財已，　七種伏藏用無盡，</div>
<div class='lg-row'>其中若或不能知，　此即名為非法器。</div>
<div class='lg-row'>若是法器眾生者，　彼即圓具諸佛法，</div>
<div class='lg-row'>無諂善調可稱揚，　發勤精進修施行，</div>
<div class='lg-row'>勝妙法欲心尊重，　損棄身命不為難。</div>
<div class='lg-row'>修佛菩提法器成，　知已修持常無間，</div>
<div class='lg-row'>法界平等無差別，　佛調御尊親所宣。</div>
<div class='lg-row'>此菩薩藏正法門，　能於菩提善安住，</div>
<div class='lg-row'>如其所說廣大法，　即是諸佛真實財。</div>
<div class='lg-row'>為一切法無我門，　無相亦復無空相，</div>
<div class='lg-row'>無其壽命無作者，　亦無戲論無含藏。</div>
<div class='lg-row'>於一切法自性中，　無生無相本如是，</div>
<div class='lg-row'>諸法無成亦無壞，　諦觀諸法本無相。</div>
<div class='lg-row'>善調伏者如教行，　隨諸教令善修作，</div>
<div class='lg-row'>若得見佛自然智，　隨自境入解脫門。</div>
<div class='lg-row'>如其信財及戒財，　聞捨慚愧慧等七，</div>
<div class='lg-row'>如是聖財無上寶，　七法圓成用無盡。</div>
<div class='lg-row'>聞其法藏廣施門，　善調心意皆隨順，</div>
<div class='lg-row'>於諸善友常親近，　一切善行常修作，</div>
<div class='lg-row'>頂重無上大菩提，　勤行諸法亦如是。</div>
<div class='lg-row'>發生如是勝心已，　如渴思飲而無懈，</div>
<div class='lg-row'>清水盈滿淨器中，　廣大愛樂心獻奉。</div>
</div><p>「舍利子！此是菩薩第十發心。由發心已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。由此最勝善根力故，修菩薩行者得四種法。何等為四？一者如阿闍梨所說速得一切善法，二者隨順阿闍梨言，三者修行速得成辦，四者圓滿修行法因。</p>
<p>「復次舍利子！修菩薩行者生於人間，得四種法。何等為四？一者教授多人，一切善法隨能安住。二者居巖窟處，得彼多人眾皆歡喜。三者以廣大心，於晝夜中多人咸詣。四者無所發起，趣命終已得生天界。</p>
<p>「復次舍利子！修菩薩行者生於天中，得四種法。何等為四？一者得彼天眾與最上座；二者一切所向得彼天眾觀其面相；三者隨有所說領受解了；四者時詣帝釋天主之處請決所疑而不詣彼餘天眾處，天中得彼宮殿受用。舍利子！修菩薩行者生彼天中，得如是等四種之法。若生人中，亦得無量百千法門。」</p>
<p>爾時世尊欲重明斯義說伽他曰：</p>

<div class="lg regular" style="margin-left:1em;"><div class='lg-row'>「天中得彼高勝座，　復得天眾常恭信，</div>
<div class='lg-row'>一切天眾所觀詹，　如是常聞善說法。</div>
<div class='lg-row'>一切所作皆智者，　問法帝釋無悋心，</div>
<div class='lg-row'>殊妙宮殿得彼天，　天中沒已來人界。</div>
<div class='lg-row'>復得人中勝生處，　作轉輪王統四洲，</div>
<div class='lg-row'>人中沒已即還生，　於彼天中受勝樂。</div>
<div class='lg-row'>天界不復經苦受，　頂重師尊此為因，</div>
<div class='lg-row'>如是四種勝妙門，　常得如是廣大事。</div>
<div class='lg-row'>由起如是無著心，　頂奉師尊善所作，</div>
<div class='lg-row'>以清淨心給水瓶，　愛樂尊重常無倦。</div>
<div class='lg-row'>又得一切天人龍，　所應供養常尊奉，</div>
<div class='lg-row'>於彼所生天界中，　亦復得其四種法。</div>
<div class='lg-row'>云何名為四種法，　先所作業悉能知，</div>
<div class='lg-row'>積集善行及善因，　現生所作常無減。</div>
<div class='lg-row'>又復由其善法故，　而悉了知生滅處，</div>
<div class='lg-row'>現生無動亦能知，　是故了知諸法行。</div>
<div class='lg-row'>能為諸天廣宣說，　依法顯示及教誨，</div>
<div class='lg-row'>廣作利喜勝行門，　然後還從天界沒。</div>
</div><p>「復次舍利子！修菩薩行者得四種法<span class='note-inline'>(此中文標四法，祇有一二，闕其<span class='corr'>三</span>四，梵本元無不可添足)</span>。何等為四？一者天中沒已來於人間同禁戒者同分中生。二者生人中已於現生中得五種悲法。何等為五？一者現生得於善法中生，二者現生儀相具足，三者現生淨戒圓滿，四者現生眷屬廣多，五者現生於諸眾生起慈心觀。</p>
<p>「又復當得五種不破壞法。何等為五？一者善友知識常不破壞，二者身不速壞，三者富樂受用常不破壞，四者所發菩提心堅不能壞，五者於饑饉時法樂豐熟。</p>
<p>「又復當得五種希有之法。何等為五？一者以空瓶器置於一處，自然有其清淨水滿，水中盈積諸妙珍寶。二者渴須水時，自然有其八功德水出現於前。三者身中離諸災難，所謂若毒若刀、若火若水、若飲伏威光、若吞噉怖畏。四者若值刀兵劫時、疾疫劫時、饑饉劫時、火災劫時、水災劫時、風災劫時、渴乏劫時、<span class='corr'>炎</span>熱劫時、夜叉難時，現生閻浮提中者，即得天界中生受諸快樂，所受妙樂如金剛嬉戲。此是希有之法。</p>

<p class='juan'>佛說大乘菩薩藏正法經卷第二十</p></div>
</div><!-- end of div[@id='body'] -->
</body></html>