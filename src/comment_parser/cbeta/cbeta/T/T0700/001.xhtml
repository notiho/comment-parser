<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>右繞佛塔功德經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 700
<p class='juan'><a id='mulu1' />右繞佛塔功德經</p><p class="byline">大周于闐國三藏沙門實叉難陀等奉　制譯</p>
<div class='div-jing'><p>如是我聞：</p>
<p>一時，佛在舍衛國祇樹給孤獨園，與大比丘僧及餘無量眾俱，前後圍遶。</p>
<p>爾時，長老舍利弗即從坐起，偏袒右肩，右膝著地，合掌向佛，以偈請曰：</p>

<div class="lg regular" style="margin-left:1em;"><div class='lg-row'>「大威德世尊，　願為我等說，</div>
<div class='lg-row'>右遶於佛塔，　所得之果報。」</div>
</div><p>爾時世尊以偈答曰：</p>

<div class="lg regular" style="margin-left:1em;"><div class='lg-row'>「右繞於佛塔，　所得諸功德，</div>
<div class='lg-row'>我今說少分，　汝等咸善聽。</div>
<div class='lg-row'>一切諸天龍、　夜叉、鬼神等，</div>
<div class='lg-row'>皆親近供養，　斯由右繞塔。</div>
<div class='lg-row'>在在所生處，　遠離於八難，</div>
<div class='lg-row'>常生無難處，　斯由右繞塔。</div>
<div class='lg-row'>於一切生處，　念慧常無失，</div>
<div class='lg-row'>具足妙色相，　斯由右繞塔。</div>
<div class='lg-row'><span class='corr'>往</span>來天人中，　福命悉長遠，</div>
<div class='lg-row'>常獲大名稱，　斯由右繞塔。</div>
<div class='lg-row'>在於閻浮提，　常生最尊勝，</div>
<div class='lg-row'>清淨種姓中，　斯由右繞塔。</div>
<div class='lg-row'>儀貌常端正，　富貴多財寶，</div>
<div class='lg-row'>恒食大封邑，　斯由右繞塔。</div>
<div class='lg-row'>財寶常盈積，　而無慳悋心，</div>
<div class='lg-row'>勇猛廣惠施，　斯由右繞塔。</div>
<div class='lg-row'>色相淨微妙，　見者皆欣仰，</div>
<div class='lg-row'>所住常安樂，　斯由右繞塔。</div>
<div class='lg-row'>或為忉利王，　妻子悉具足，</div>
<div class='lg-row'>威勢力自在，　斯由右繞塔。</div>
<div class='lg-row'>或作婆羅門，　持戒善通達，</div>
<div class='lg-row'>呪術、圍陀典，　斯由右繞塔。</div>
<div class='lg-row'>或作大長者，　豪貴多財產，</div>
<div class='lg-row'>倉廩常豐足，　斯由右繞塔。</div>
<div class='lg-row'>或作正法王，　自在王閻浮，</div>
<div class='lg-row'>率土咸歸化，　斯由右繞塔。</div>
<div class='lg-row'>或為具七寶，　大勢轉輪王，</div>
<div class='lg-row'>十善御群生，　斯由右繞塔。</div>
<div class='lg-row'>從此生天上，　常有大威德，</div>
<div class='lg-row'>淨信於佛法，　斯由右繞塔。</div>
<div class='lg-row'>淨信速成已，　於法無迷惑，</div>
<div class='lg-row'>見諸行皆空，　斯由右繞塔。</div>
<div class='lg-row'>從天上捨命，　下生於人中，</div>
<div class='lg-row'>入胎不迷亂，　斯由右繞塔。</div>
<div class='lg-row'>在於母胎中，　垢穢所不染，</div>
<div class='lg-row'>如淨摩尼珠，　斯由右繞塔。</div>
<div class='lg-row'>在胎及生時，　令母常安樂，</div>
<div class='lg-row'>飲乳亦復然，　斯由右繞塔。</div>
<div class='lg-row'>父母及親戚，　一切共鞠養，</div>
<div class='lg-row'>乳母常不離，　斯由右繞塔。</div>
<div class='lg-row'>眷屬皆愛念，　超過於父母，</div>
<div class='lg-row'>資財自增長，　斯由右繞塔。</div>
<div class='lg-row'>夜叉諸惡鬼，　不能暫驚怖，</div>
<div class='lg-row'>所須自然得，　斯由右繞塔。</div>
<div class='lg-row'>經於百千劫，　其身轉清淨，</div>
<div class='lg-row'>妙色相成滿，　斯由右繞塔。</div>
<div class='lg-row'>淨眼修且廣，　猶如青蓮花，</div>
<div class='lg-row'>兼得淨天眼，　斯由右繞塔。</div>
<div class='lg-row'>妙色常圓滿，　諸相自莊嚴，</div>
<div class='lg-row'>成就大勢力，　斯由右繞塔。</div>
<div class='lg-row'>或生帝釋宮，　大威勢自在，</div>
<div class='lg-row'>忉利天中尊，　斯由右繞塔。</div>
<div class='lg-row'>或生須夜摩、　兜率陀天宮、</div>
<div class='lg-row'>化樂及他化，　斯由右繞塔。</div>
<div class='lg-row'>或復生梵天，　梵世最自在，</div>
<div class='lg-row'>諸天常供養，　斯由右繞塔。</div>
<div class='lg-row'>億那由他劫，　常為諸智人，</div>
<div class='lg-row'>恭敬而供養，　斯由右繞塔。</div>
<div class='lg-row'>其身及衣服，　億劫常無垢，</div>
<div class='lg-row'>具足白淨法，　斯由右繞塔。</div>
<div class='lg-row'>具大精進力，　勤修種種行，</div>
<div class='lg-row'>未嘗有疲懈，　斯由右繞塔。</div>
<div class='lg-row'>勇猛常精進，　堅固不可壞，</div>
<div class='lg-row'>所作速成就，　斯由右繞塔。</div>
<div class='lg-row'>深遠微妙音，　聞者皆歡喜，</div>
<div class='lg-row'>安樂常無病，　斯由右繞塔。</div>
<div class='lg-row'>如我所演說，　厭捨三有苦，</div>
<div class='lg-row'>成就出世智，　斯由右繞塔。</div>
<div class='lg-row'>常在四念處，　及以四正勤，</div>
<div class='lg-row'>四如意神足，　斯由右繞塔。</div>
<div class='lg-row'>了達四真諦、　根、力、七覺分，</div>
<div class='lg-row'>正道及聖果，　斯由右繞塔。</div>
<div class='lg-row'>滅一切煩惱，　具足大威德，</div>
<div class='lg-row'>無漏六神通，　斯由右繞塔。</div>
<div class='lg-row'>永離貪、恚、癡，　及一切障礙，</div>
<div class='lg-row'>證獨覺菩提，　斯由右繞塔。</div>
<div class='lg-row'>得妙紫金色，　相好莊嚴身，</div>
<div class='lg-row'>現作天人師，　斯由右繞塔。</div>
<div class='lg-row'>皆由以身業，　及語業讚歎，</div>
<div class='lg-row'>右繞於佛塔，　獲此大利益。</div>
<div class='lg-row'>右繞諸佛塔，　所得諸功德，</div>
<div class='lg-row'>我今隨所聞，　略說詎能盡？」</div>
</div><p>爾時世尊說此偈已，舍利弗等一切眾會，皆大歡喜，信受奉行。</p>
</div>
<p class='juan'>右繞佛塔功德經</p>
</div><!-- end of div[@id='body'] -->
</body></html>