<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu230' />佛祖統紀卷第三十五</p><p class="byline">宋咸淳四明東湖沙門志磐撰</p>
<p class='h1'>法運通塞志第十七之二</p>
<div class='div-other'><a id='mulu231' />
<p class='h2'>西漢<span class='note-inline'>(都長安)</span></p>
<div class='div-other'><a id='mulu232' />
<p class='h3'>武帝<span class='note-inline'>(自高祖受命至此為四世)</span></p><p>元光二年。十三祖龍樹。於南天竺以法藏付迦那提婆。入月輪三昧蟬蛻而去。壽三百歲。</p>
<p>元狩元年。初博望侯張騫自月氏還<span class='note-inline'>(西域國名)</span>言臣在大夏時<span class='note-inline'>(音下國名)</span>見卬竹杖蜀布。問安得此。國人曰。吾賈人市之身毒<span class='note-inline'>(即天竺音䖍篤)</span>身毒在大夏東南可數千里。此其去蜀不遠。乃令騫因蜀犍為<span class='note-inline'>(犍音䖍今嘉州)</span>發間使王然於等指之身毒<span class='note-inline'>(間諜之義。又間歲遣使。言不一)</span>四歲餘皆閉昆明莫能通<span class='note-inline'>(為昆夷所閉)</span>。</p>
<p>四年。驃騎將軍霍去病。討匈奴過焉耆山<span class='note-inline'>(音煙支)</span>千餘里。得休屠王祭天金人<span class='note-inline'>(驃頻妙反。屠音儲。匈奴部中貴王也)</span>○霍去病獲金人長丈餘。帝以為大神。列於甘泉宮。焚香禮敬<span class='note-inline'>(魏書佛老志)</span>。</p>
</div>
<div class='div-other'><a id='mulu233' />
<p class='h3'>成帝<span class='note-inline'>(驚元帝子)</span></p><p>建始元年。十四祖提婆。至迦毘羅國。以法藏付羅睺羅多。</p>
<p>河平三年。使謁者陳農求遺書於天下。</p>
<p>鴻嘉二年。光祿大夫劉向。校書天祿閣。往往見有佛經。向著列仙傳云。吾搜檢藏書。緬尋太史撰列仙圖。自黃帝已下迄至於今得仙道者七百餘人。檢定虛實得一百四十六人。其七十四人已見佛經矣。</p>
<p style="margin-left:1em">述曰。洪興祖有云。梁孝標注新語。引列仙傳序言。七十四人已見佛經。今書肆板行者。乃云七十四人已在仙經。蓋是道流擅改之耳。然天祿有佛經此語可證。</p>
</div>
<div class='div-other'><a id='mulu234' />
<p class='h3'>哀帝<span class='note-inline'>(欣宣帝孫)</span></p><p>元壽元年。遣景憲使大月氏。得其王口授浮圖經還。當時稍有行齎戒者<span class='note-inline'>(魏書佛老志。浮圖亦佛陀。此云覺者)</span>。</p>
<p style="margin-left:1em">述曰。蘇由對昭王。扈多對穆。孔子答商太宰。皆言西方聖人。而不明言為佛。霍去病獲金人亦不知為佛。化人勸穆王造迦葉佛像。由余對秦繆公。則曰佛神。室利房齎佛經化始皇。劉向校書天祿見有佛經。景憲使月氏得浮圖經。此則已言佛而未行其教。皆在漢明帝感夢求佛之前。天下答南山。蘇由扈多傅毅。皆佛所使也。至言劉向見有佛經者。意張騫使大夏。去病獲金人必有佛經與之俱至。特時人弗行。國史弗錄耳。不然則不應天祿有其書也。</p>
</div></div>
<div class='div-other'><a id='mulu235' />
<p class='h2'>東漢<span class='note-inline'>(都洛陽)</span></p>
<div class='div-other'><a id='mulu236' />
<p class='h3'>明帝<span class='note-inline'>(莊光武子)</span></p><p>永平元年。十五祖羅多。至室羅伐城。以法藏付僧佉難提。當佛滅一千年出。</p>
<p>七年。帝夢金人丈六項佩日光飛行殿庭。旦問群臣莫能對。太史傅毅進曰。臣聞周昭之時。西方有聖人者出。其名曰佛。帝乃遣中郎將蔡愔秦景博士王遵十八人。使西域訪求佛道。</p>
<p>十年。蔡愔等於中天竺大月氏。遇迦葉摩騰竺法蘭。得佛倚像梵本經六十萬言<span class='note-inline'>(倚即立也)</span>載以白馬。達雒陽<span class='note-inline'>(火德王故改洛為雒)</span>騰蘭以沙門服謁見。館於鴻臚寺<span class='note-inline'>(胡廣釋曰。鴻聲也。臚傳也。所以傳聲贊導九賓。唐改為司賓寺)</span>。</p>
<p>十一年。勅雒陽城西雍門外立白馬寺。摩騰始譯四十二章經<span class='note-inline'>(譯經圖紀。其經元出大部。以大法初傳故。撮引要義以導時俗)</span>藏梵本於蘭臺石室。圖佛像於西陽城門及顯節陵上<span class='note-inline'>(明帝壽藏)</span>帝問摩騰曰。佛出世後何以化不及此。騰曰。天竺迦毘羅衛國者。三千大千世界百億日月之中。三世諸佛皆於此出。天人龍鬼有願力者。皆來生彼受化悟道。餘處佛雖不往。然光相及處。千年五百。皆有聖人傳佛聲教。而往化之。帝大說。</p>
<p>十四年正月十一日。五嶽八山道士禇善信六百九十人上表。請與西域佛道角試優劣。勅尚書令宋庠。以十五日大集白馬寺。帝設行殿於寺南門立三壇。道士於東壇置經子符籙。摩騰於道西置壇安經像舍利。中壇奉饌食奠祀百神。道士遶壇泣曰。主上信邪玄風失緒。敢延經義於壇以火取驗。即縱火焚經。悉成灰燼。道士相顧愧赧。所試呪術入火履水皆不得行。及焚佛經。光明五色上徹天表。烈火既息經像儼然。摩騰踊身飛空現諸神變。法蘭出大梵音宣明佛法。天雨寶華。大眾欣說。太傅張衍謂道士曰。卿等無驗宜從佛教。道士費叔才自感而死。司空劉峻等二百六十人京師士庶張子尚等三百九十人。後宮陰夫人王倢伃宮人等一百九十人。五嶽道士呂惠通等六百二十人。並求出家。帝可之。勅於雒陽創十寺。七寺城外安僧。三寺城內安尼。並給供物。帝嘗幸白馬寺。摩騰進曰。寺東何館也。帝曰。昔有阜。夷之復起。有光怪。民呼聖<span class='corr'>冢</span>。騰曰。昔阿育王藏佛舍利八萬四千塔。震旦之境有十九處。此其一也<span class='note-inline'>(震旦。又真丹。又支那。此云漢地。東方文物之國也)</span>。帝大驚。即與俱往禮拜。見圓光涌<span class='corr'>冢</span>上光中有三佛。侍衛驩呼皆稱萬歲。帝大說曰。不有二大士。焉知大聖遺祐哉。乃詔造塔其上。高九層二百尺。明年有光見於塔。有金色手出塔頂。天香郁然。帝駕幸瞻禮。光隨步武<span class='note-inline'>(法本內傳。塔婆。此云高顯處。又云方墳)</span>。</p>
<p style="margin-left:1em">案翻譯名義云。唐道士尹文操。謂法本內傳是羅什門人造。意欲所述漢明夢金人道家焚經事悉是虛偽。殊不思明帝感夢出自漢書。闞澤對吳主。亦言釋道焚經角試費叔才自感而死。見之吳志。以此推之。則內傳真是漢時非晉人造。文操之妄論敗矣。此與夫列仙傳加化胡字。同一謬詐。是亦文操之所加乎。</p>
<p>摩騰既卒。竺法蘭譯佛本行經等五部<span class='note-inline'>(已上並舊傳)</span>。</p>
<p style="margin-left:1em">述曰。或言內傳無作者名為疑者。今觀此傳。備錄騰蘭角法之事。豈後人所能知。必法蘭譯經時。諸弟子之所記耳。</p>
<p>楚王英。奉黃白紈詣相國曰。託在蕃輔過惡累積。奉送縑帛以贖罪愆。相國以聞。詔報曰。楚王誦黃老之微言。尚浮圖之仁祠。何嫌何疑。當有悔吝其還贖。以助伊蒲塞桑門之盛饌<span class='note-inline'>(梵語伊蒲塞即優婆塞。此云清信男。今受五戒稱僧童者。桑門即沙門。此云息心。今受具足戒稱僧者。世人未學相傳。指伊蒲便為供食。其謬誤不知義若此)</span>。</p>
<p>初帝聞西域有神其名曰佛。因遣使之天竺。求其道得其書及沙門以來。其書大氐以虛無為宗。貴慈悲不殺。以為人死精神不滅。隨復受形。生時所行善惡皆有報應。故所貴修練精神以至為佛。善為宏闊勝大之言。以勸誘愚俗。精於其道者。號曰沙門。於是中國始傳其術圖其形像。而王公貴人。獨楚王英最先好之<span class='note-inline'>(通鑑引西域傳及楚王英傳注)</span>范曄西域傳。論曰。佛道神化興自身毒。而西漢方志莫有稱焉<span class='note-inline'>(禮記文武之政。布在方冊。注方版出策簡也。漢張蒼為御史。主柱下方書。又云。謹連其事於左方。皆木今言方志。志於木方也)</span>張騫但著地多暑濕乘象而戰。班超唯列其奉浮圖不殺伐。而精文善法導幸之功靡所傳述。子聞之後說。其國殷乎中土。玉燭和氣靈聖之所降集。賢懿之所挺生。神迹詭異。則理絕人區。感驗明顯。則事出天外。而騫超無聞。豈非道閉往運而數開叔葉乎<span class='note-inline'>(云云)</span>。</p>
<p>袁宏漢紀云。西域天竺有佛道焉。佛者漢言覺也。將覺悟群生也。其教以修善慈心為主。專務清淨。其精者號沙門。漢言息心。蓋息意去慾而歸於無為也。又以為人死精神不滅隨復受形。生時所行善惡皆有報應。故所貴行善修道以練精神以至為佛也。佛身長一丈六尺。身黃金色。項佩日光。變化無所不入。故能化通萬物。而大濟群生。明帝感夢。乃遣使天竺問道。圖其像而還。有經數千卷以虛無為宗。包羅精粗無所不統。善為宏闊遠大之言。所求在一體之內。所明在視聽之外。世俗之人或以為虛誕。然歸於玄微深遠難得而測。故王公大人視生死報應之際。莫不矍然而自失焉<span class='note-inline'>(矍厥縛反驚遽)</span>。</p>
<p style="margin-left:1em">述曰。袁氏漢紀言。天竺有佛道。佛身丈六金色日光。化通萬物大濟群生。明帝感夢。遣使問道得其經像。此佛法來東之時。與法本內傳相為表裏。蘇子瞻為之跋云。此殆中國始知有佛時。語雖淺近大略具足矣。</p>
</div>
<div class='div-other'><a id='mulu237' />
<p class='h3'>安帝<span class='note-inline'>(祐章帝孫)</span></p><p>永初元年。十六祖難提。至摩提國以法藏付僧佉耶舍。</p>
</div>
<div class='div-other'><a id='mulu238' />
<p class='h3'>順帝<span class='note-inline'>(保安帝子)</span></p><p>永和元年。十七祖耶舍。至月氏國以法藏付鳩摩羅駄。佛記滅後一千年出。</p>
</div>
<div class='div-other'><a id='mulu239' />
<p class='h3'>桓帝<span class='note-inline'>(志章帝曾孫)</span></p><p>建和元年。月氏國沙門支讖至雒陽。譯般舟三昧阿閦佛經等二十一部。</p>
<p>二年。安息國沙門安世高至雒陽。譯五十校計等百七十六部。</p>
<p>三年。十八祖羅馱。至北天竺以法藏付闍夜多。</p>
<p>九年。自永平以來臣民雖有習浮圖者。天子未之好。至帝始篤好之。於禁中鑄黃金浮圖老子像<span class='note-inline'>(佛像與老子像)</span>親於濯龍宮設華蓋之座。用郊天之樂。</p>
</div>
<div class='div-other'><a id='mulu240' />
<p class='h3'>靈帝<span class='note-inline'>(宏章帝玄孫)</span></p><p>三年。安息沙門安世高。有同學死為共亭湖神<span class='note-inline'>(共音恭即彭蠡湖屬南康)</span>能使過船分風上下。世高至廟神謂之曰。我家此湖千里以昔布施。今大有珍寶以多瞋今受蟒身。幸取我繒寶。為造一塔祈生善處。世高遂於豫章建寺造塔。後蟒死山中。首尾數里<span class='note-inline'>(今大安寺)</span>。</p>
<p>熹平元年。十九祖闍夜多。至羅閱國以法藏付婆修槃駄。</p>
<p>光和三年。西天沙門竺佛朔至雒陽。譯道行般若經。中平五年清信士嚴佛調譯古維摩經等。</p>
<p>六年。宦者張讓。詐以大后詔大將軍何進斬之。中軍校尉袁紹引兵捕諸宦者。殺二千人。張讓投河死。</p>
<p style="margin-left:1em">述曰。儒學之厄時常有之。其始自秦李斯。斯阬諸生為郎者七百人。漢宦官禁錮寔范滂等二百人。殺天下儒賢。廷中宰輔陳蕃竇武李膺及鉤黨死者百餘人。廢徙禁錮者七百人。及矯詔斬大臣何進。而袁紹乘怨殺宦者二千人。雖為一快。然君子小人俱於死。玉石俱焚。亦何足為儒門幸。大氐天有定命運有通塞。厄會之來所不容免。唐朱溫殺朝賢三十人投屍于河。亦一厄也。悲夫。如釋氏之厄三武皆此類也。</p>
</div>
<div class='div-other'><a id='mulu241' />
<p class='h3'>獻帝<span class='note-inline'>(協靈帝中子)</span></p><p>初平元年。二十祖槃駄。至那提國以法藏付摩拏羅。</p>
<p>二年。蒼梧儒生牟子因世亂。無仕官意銳志佛道。而世多非之。乃製理惑論以為勸。其辭有云。佛者覺也。猶三皇神五帝聖也<span class='note-inline'>(文見大藏弘明集)</span>。</p>
<p style="margin-left:1em">述曰。牟子不得其名。當佛道未大行之日。而能為論。援三家之事義比決優劣。以<span class='corr'>祛</span>世惑。以禦外侮。是殆大士示迹。如來之使也。</p>
<p>興平二年。下邳相笮融<span class='note-inline'>(側格切)</span>起佛祠。課人誦經浴佛設齋。時會者五千餘人。</p>
<p style="margin-left:1em">述曰。漢世人間建佛祠行佛事者。始見之笮氏。嘗與一儒老共觀此文。笑之曰。為士夫而使後世書為學佛。豈不恥哉。磐應之曰。學佛者豈不是為善之人乎。為士夫而使作史者指為姦佞貪酷甚至於不忠不孝者。斯可為恥。學佛為善尚何恥哉。儒老笑頷之。</p>
<p>建安元年。二十一祖摩拏羅。至月氏國以法藏付鶴勒那。</p>
<p>十四年。二十二祖鶴勒那。於月氏國以法藏付師子尊者。先是鶴勒那弟子竺大力等來雒陽。與康猛同譯興起本行經。忽於館所有白光見。大力<span class='corr'>斂</span>容。有間曰。此我師入滅之相。大力康猛支曜康巨等。皆善方言。終漢之世譯經三百餘部。</p>
</div></div>
<div class='div-other'><a id='mulu242' />
<p class='h2'>魏<span class='note-inline'>(都洛陽時天下分魏吳蜀三國)</span></p>
<div class='div-other'><a id='mulu243' />
<p class='h3'>文帝<span class='note-inline'>(丕太祖子受漢禪)</span></p><p>黃初元年吳主孫權於武昌建昌樂寺。</p>
<p>五年。月氏國優婆塞支謙來雒陽。謙受業於支亮。亮受業於支讖。世稱天下博知無出三支。謙細長黑瘦眼白睛黃。時人語曰。支郎眼中黃。形軀雖細是智囊。後避地歸吳。拜為博士○西天沙門維祇難。同竺律炎來吳。譯經五部。</p>
<p>六年。陳思王曹植<span class='note-inline'>(文帝弟字子建)</span>每讀佛經。輒留連嗟翫以為至道之宗極。甞遊漁山聞空中梵天之響。乃摹其聲節寫為梵唄<span class='note-inline'>(音敗此云讚歎)</span>撰文制音凡六契<span class='note-inline'>(經音義云猶一節也)</span>傳為後式。</p>
</div>
<div class='div-other'><a id='mulu244' />
<p class='h3'>明帝<span class='note-inline'>(叡文帝子)</span></p><p>太和三年。吳潘夫人於武昌建慧寶寺。</p>
</div>
<div class='div-other'><a id='mulu245' />
<p class='h3'>齊王<span class='note-inline'>(芳明帝養子)</span></p><p>正始二年。吳赤烏四年。康居國沙門康僧會來吳國。人初見咸驚異之。吳主曰。是漢明所夢佛神之遺風乎。乃召問之。會曰。如來遷化已逾千載。靈骨舍利神應無方。吳主曰。舍利可得當為立塔。若其無驗國有常刑。會謂其徒曰。大法廢興在此一舉。當潔齋以懇求。七日無驗展至三七日。眾且懼。忽鏗然有聲。視瓶中舍利五色。吳主自執瓶瀉銅盤中。盤即破裂。火燒鎚擊一無所損。因起浮圖置建初寺。名其地曰佛陀里。</p>
<p>三年。吳尚書令闞澤。捨宅為德潤寺<span class='note-inline'>(在四明慈谿縣。今名普濟。澤字德潤。故名)</span>吳主問曰。孔子教化世俗。老莊放蕩山林。何事佛為。澤對曰。孔老法天制用不敢違天。諸天奉行佛教不敢違佛。以此言之實非比對。吳主曰。佛教入中國何緣不及東方。澤曰。永明十四年。五嶽道士禇善信費叔才等與西僧角法。費叔才自感而死。至今百七十年。離亂歲深方至於此。</p>
<p style="margin-left:1em">述曰。三國之時各務戰守。而於此道未之能弘。然吳之君臣稍有知者。故建寺譯經奉舍利。論佛教班班可見。魏之境獨陳思王能知之。蜀則蔑聞。意戰國遐阻未便能至耳。</p>
<p>嘉平二年。中天竺三藏曇摩迦羅。至洛陽譯僧祇戒。立大僧羯磨受戒。先是比丘出家。特剪髮而已。未有律儀。凡齋懺法事如祠祀狀。及迦羅至始出戒本。遂為日用。</p>
<p>四年。中天竺沙門康僧鎧。至洛陽譯無量壽經。</p>
</div>
<div class='div-other'><a id='mulu246' />
<p class='h3'>高貴鄉公<span class='note-inline'>(髦文帝孫)</span></p><p>正元元年。漢魏以來二眾唯受三歸。大僧沙彌曾無區別。曇摩迦羅乃上書乞行受戒法。與安息國沙門曇諦同在洛。出曇無德部四分戒本。十人受戒羯磨法。沙門朱士行為受戒之始<span class='note-inline'>(迦羅此云法時。曇無德此云法正。今資持律宗用法正。為四分部主。尊為始祖。法時至此土傳四分行十人受戒法為二祖。至南山廣述疏鈔行於世為九祖)</span>。</p>
<p>甘露元年。天竺沙門白延。至洛陽譯無量清淨平等覺經等六部。無畏三藏。至交州譯法華三昧經○吳主孫皓不敬佛法毀廢寺宇。詰康僧會曰。佛言善惡報應可得聞乎。會曰。明主以孝道治天下。則赤烏翔老人見<span class='note-inline'>(漢書。南極老人星見則治安)</span>以仁德育萬物。則醴泉涌嘉禾生。善既有徵惡亦如之。他日宿衛治圃得金像。皓使置穢處灌以不潔。俄得腫疾。占者云。坐犯大神。皓悟迎像供事。請會說法禮拜悔罪。受五戒疾獲愈。奉會為師。復營立塔寺。</p>
<p>四年。二十三祖師子尊者。遊化至罽賓國。有外道詐為僧形。以幻術入王宮奸犯妃后。王怒曰。吾信事三寶。而沙門何多辱我。即毀寺害僧。自秉劍至尊者所斬師。白乳涌高數尺。王臂尋墮。七日暴死<span class='note-inline'>(自迦葉始祖至師子事迹之詳。備在西上二十四祖紀)</span>。</p>
<p>五年。頴川朱士行<span class='note-inline'>(時存俗姓)</span>講道行般若經<span class='note-inline'>(講經之始)</span>每歎譯理未周。乃發迹長安。至于闐國<span class='note-inline'>(沙門西遊之始)</span>得梵本般若。國禁不傳東土。士行請驗以火無損。王信異乃許其傳。士行即寄經東歸。因名放光般若。</p>
</div>
<p class='juan'>佛祖統紀第三十五卷<span class='note-inline'>(終)</span></p>
<div class='div-w'><a id='mulu247' />
<p class='h3'>定王<span class='note-inline'>(瑜匡王子)</span></p><p style="margin-left:1em">三年九月十四日。老子生於楚陳郡苦縣厲鄉曲仁里<span class='note-inline'>(苦音厲音賴)</span>。姓李氏。名耳。字伯陽。諡曰聃<span class='note-inline'>(他甘反。耳漫無輪故號曰聃)</span>在母胎八十一年。剖左脇而生。生即皓然故號老子。生於李樹下故姓李。黃色美眉。長耳大目。鼻有雙柱。耳有三門<span class='note-inline'>(史記及神仙傳)</span>。老子內傳。老子先天而生。在伏羲時號欝華子。在軒轅時號廣成子。至周文武凡為十二帝師。漢劉向列仙傳。晉皇甫謐高士傳。皆生於商末。唐尹文操聖紀。老子於太清境託孕於玄妙玉女。在母胎八十一年。商高宗九年降生。四十三年乘白鹿登庭檜飛升<span class='note-inline'>(檜今在亳州太清宮)</span>。商紂二十一年降于岐山。世本曰。在商為守藏史。在周為柱下史<span class='note-inline'>(周文王為西伯尚服事商。故守藏時未稱為周)</span>。昭王二十三年。老子駕青牛薄板車。西度函谷關。授關令尹子道德經。二十五年復降于蜀李太官家。二十七年與尹子會于成都青羊之肆。往西域化胡畢於于闐升天<span class='note-inline'>(內傳所引。降生不一。附見于此)</span>。</p>
</div>
<div class='div-w'><a id='mulu248' />
<p class='h3'>簡王<span class='note-inline'>(夷定王子)</span></p><p style="margin-left:1em">四年。老子為周守藏史<span class='note-inline'>(三皇五帝之書藏之於室故曰藏)</span>。</p>
<p style="margin-left:1em">十三年。老子為周柱下史<span class='note-inline'>(柱下史官所立之處。記言記事常在君前)</span>。</p>
<p style="margin-left:1em">○王子喬者。靈王太子晉也。好吹笙作鳳皇嗚。道士浮丘公接上嵩山三十年。謂桓良曰。告我家。七月七日待我緱氏山。果乘白鶴舉手謝時人而去。</p>
<p style="margin-left:1em">二十一年十月庚子<span class='note-inline'>(魯襄公二十二年)</span>孔子生於魯陬邑。父叔梁紇<span class='note-inline'>(下沒反)</span>母顏氏。禱尼丘而生。首上圩頂故名丘<span class='note-inline'>(尼丘魯山名。圩音烏。中氐四旁高)</span>。字仲尼。長九尺六寸<span class='note-inline'>(史記)</span>。</p>
<p style="margin-left:1em">史記<span class='note-inline'>(孔子世家)</span>商帝乙子。微子始封于宋。十三世孔防叔徙居于魯。防叔子伯夏。伯夏子叔梁紇。是生孔子。闕里記云。誕生之夕。二龍遶室。五老降庭。顏氏之房聞鈞天之樂。月角日準河目海口。眉有十二采。目有六十四理。</p>
</div>
<div class='div-w'><a id='mulu249' />
<p class='h3'>景王<span class='note-inline'>(貴靈王子)</span></p><p style="margin-left:1em">十年孔子朝周<span class='note-inline'>(時十七歲)</span>。問禮於老子。訪樂於萇弘。自周反魯<span class='note-inline'>(周音長。周大夫)</span>。</p>
<p style="margin-left:2em">考異曰。老子聖迹出有入無。固難以內傳實錄諸文定于一。然孔子問禮老聃。老子之子宗為魏將。此司馬史記所錄。尤可為同時之證。不必遠取前古數數降生也。</p>
</div>
<div class='div-w'><a id='mulu250' />
<p class='h3'>敬王<span class='note-inline'>(丐悼王子)</span></p><p style="margin-left:1em">元年老子西入凾谷關。關令尹喜見紫雲西邁。知有道人當度。迎設禮。老子為著道德經五千言與尹子。西之流沙。莫知所終。尹喜著書九篇號關令子。</p>
<p style="margin-left:2em">考異曰。史記老子傳注引神仙傳云。老子與尹喜俱之流沙。今刊行列仙傳乃云。俱之流沙化胡。蓋是道士家私增化胡兩字。欲以成化胡成佛之證耳。謬哉。</p>
<p style="margin-left:1em">十九年孔子為中都宰。為養生送死之節。長幼異食。強弱異任。一年而四方諸候則焉。定公曰。以此法治魯何如。子曰雖天下可也。</p>
<p style="margin-left:1em">二十一年孔子為司空。立五土之性而物各得其所生之宜。</p>
<p style="margin-left:1em">二十二年定公與齊景公會于夾谷。孔子攝相事。齊歸所侵鄆汶陽龜陰之田以謝過○孔子為大司寇。七日而誅少正卯<span class='note-inline'>(大夫之亂政者)</span>。隳三都之城<span class='note-inline'>(郈費成)</span>。強公室弱私家。尊君卑臣。政化盛行。三月大治粥羔豚者弗飾賈<span class='note-inline'>(粥鬻同賈價同)</span>。男女別於塗。道不拾遺。四方之客至乎邑者不求有司。定公受齊女樂。三日不聽政。郊不致膰爼<span class='note-inline'>(音煩祭肉)</span>。孔子遂行適衛。</p>
<p style="margin-left:1em">二十三年孔子自衛適陳過匡。匡人以孔子狀貌類陽虎詢焉。適宋與弟子習禮大樹下。司馬桓魋欲害之拔其樹。</p>
<p style="margin-left:1em">三十二年孔子至陳。</p>
<p style="margin-left:1em">三十五年楚攻陳。孔子在陳絕糧。從者病莫能興。復去陳反衛。</p>
<p style="margin-left:1em">三十六年孔子自衛反魯。然後樂正雅頌各得其所。乃刪詩。定書。繫周易。作春秋。七十子之疇。會集夫子所言。以為論語。</p>
<p style="margin-left:1em">三十九年<span class='note-inline'>(哀公十四年)</span>魯哀公西狩獲麟<span class='note-inline'>(仁獸一角)</span>。孔子傷麟之出非其時。遂絕筆於春秋。</p>
<p style="margin-left:1em">四十一年四月己丑<span class='note-inline'>(哀公十六年)</span>孔子卒。孔子蚤作負手曳杖消搖於門歌曰。泰山其頹乎。梁木其壞乎。哲人其萎乎。子貢聞之曰。夫子殆將病也趨而入。夫子曰。予疇昔之夜夢奠於兩楹之間。明王不興而天下其孰能宗予。予殆將死也。蓋寢疾七日而沒。年七十二葬魯城北泗水上。弟子皆服三年。三年心喪畢相訣而去。唯子貢廬於<span class='corr'>冢</span>六年。弟子及魯人往從<span class='corr'>冢</span>而家者百餘室。因命曰孔里。孔子以詩書禮樂教弟子蓋三千人。身通六藝者七十有二人。孔子曰。德行顏淵．閔子騫．冉伯牛．仲弓。言語宰我．子貢。政事冉有．季路。文學子游．子夏<span class='note-inline'>(孔門四科十哲)</span>孔子娶上官氏生鯉<span class='note-inline'>(伯魚)</span>。鯉生仍<span class='note-inline'>(子思)</span>。學于曾子。甞困於宋作中庸。</p>
<p style="margin-left:2em">述曰。智者荊溪之論曰。若眾生根性薄弱不堪深化。但授世藥。如周孔制禮作樂。五德行世。邊表根性不感佛興。我遣三聖化彼真丹。禮樂前驅真道後啟。清淨法行經云。月光菩薩彼稱顏回<span class='note-inline'>(別引法行經本稱光淨菩薩)</span>。光淨菩薩彼稱孔子<span class='note-inline'>(別本稱儒童菩薩)</span>。迦葉菩薩彼稱老子<span class='note-inline'>(別本云。迦葉應生震旦示號老子。設無外之教以治國。假神仙之術以治身)</span>。此止觀輔行二處之證也。又據藏本<span class='corr'>冢</span>墓因緣經云。閻浮界內有振旦國。我遣三聖在中。化導人民慈哀禮義具足<span class='note-inline'>(本文)</span>。是知此土聖賢前後施化。皆我佛之所使。然而昧者不足以知。覽此二經可不增信善哉。李商隱<span class='note-inline'>(唐時)</span>之讚佛曰。吾儒之師曰魯仲尼。仲尼師聃龍吾不知<span class='note-inline'>(史記孔子謂弟子曰。至於龍吾不知其乘風雲而上天。吾今目見老子其猶龍耶)</span>。聃師竺乾善入無為<span class='note-inline'>(尹子西升經老子云。蓋聞竺乾有古皇先生。不生不滅善入無為。又云。古先生者即吾之師。甞化乎竺乾。又符子云。老氏之師名釋迦文)</span>。稽首大覺吾師師師<span class='note-inline'>(三師者。言我師仲尼仲尼師老師釋也)</span>。</p>
<p style="margin-left:1em">○宋大夫墨翟著書十篇號墨子。外治經典。內修道術。與儒家分塗。務尚儉約。頗毀孔子。世多學之。年八十二入山精思至道。有神人授以素書。合朱英丹。服之為地仙。乃述五行記著其事。隱居以避戰國<span class='note-inline'>(見列仙傳)</span>。</p>
<p style="margin-left:1em">案。葛洪神仙傳。漢武帝遣使聘墨子。不至。後有劉政。治五行記。服朱英丹。色如童子。變化隱形。日行數千里。漢書藝文志。墨子七十一篇。顏師古注。有節用兼愛上賢明鬼神非命上同諸篇。</p>
<p style="margin-left:1em">三十三年。孟子鄒人。名軻。師孔子之孫子思治儒術之道。通五經。尤長於詩書<span class='note-inline'>(是詩未有禮記)</span>。孟子見梁惠王。王曰。叟不遠千里。而來。亦將有以利吾國乎。孟子曰。王何必曰利。亦有仁義而已矣。孟子與高第弟子公孫丑萬章之徒難疑答問。著書七篇。述堯舜之道。孟子曰。聖王不作。諸侯放恣。處士橫議。楊朱墨翟之言盈天下。天下之言不歸楊則歸墨。楊氏為我是無君也。墨子兼愛是無父也。無父無君是禽獸也。孟子曰。能言距楊墨者聖人之徒。孟子曰。楊子取為我拔一毛而利天下不為也。墨子兼愛摩頂放踵。利天下為之<span class='note-inline'>(放方往反至也)</span>。孟子曰。逃墨必歸於楊。逃楊必歸於儒。歸斯受之而已矣<span class='note-inline'>(墨子兼愛無親疎之別。最為違禮。楊朱為己愛身。雖違禮尚得不敢毀傷之義。逃者去也。去邪歸正故曰歸。去墨歸楊。去楊歸儒。則當受而安之)</span>。</p>
<p style="margin-left:1em">○莊子。名周。梁國蒙人。為漆園吏。當梁惠王時其學無所不闚。然其要本歸於老子之言。著書十餘萬言。大抵率㝢言也。楚威王聞周賢。使使厚弊迎之。許以為相。周笑謂使者曰。千金重利也。卿相尊位也。子獨不見郊祭之犧牛乎。養食之數歲。衣以文繡入於太廟。當是之時雖欲為孤豚可得乎。子亟去無污我。莊子師長桑公子。隱抱犢山。服北育火丹。白日升天。</p>
<p style="margin-left:1em">四十年荀卿名況。善詩禮易春秋。齊襄王時三為祭酒。適楚為蘭陵令。因家焉。著書三十二篇。名荀子。尊王黜覇。貴仁義而賤功利。李斯韓非浮丘伯皆受業。為名儒。</p>
<p style="margin-left:2em">韓退之讀荀子云。得荀氏書考其辭。時若不醇要其歸與孔子異者鮮矣。抑猶在軻雄之間乎。孟氏醇乎醇者也。荀與楊大醇而小疵。</p>
<p style="margin-left:2em">蘇子瞻論曰。李斯事荀卿。既而焚滅其書。大變古先聖王之法。於其師之道不啻若寇讐。今觀荀卿之書。然後知李斯之所以事秦者皆出於荀卿。而不足怪也。荀卿者喜為異說而不讓。敢為高論而不顧。其言愚人之所驚。小人之所喜也。子思孟子世之所謂賢人君子也。荀卿獨曰。亂天下者子思孟軻也。天下之人如此其眾也。仁人義士如此其多也。荀卿獨曰。人性惡。桀紂性也。堯舜偽也。由是言之意。其為人必剛愎不遜。而自許太過也。彼李斯者又特甚者耳。今夫小人之為不善。猶必有所顧忌。是以夏商之亡桀紂之殘暴。而先王之法度禮樂刑政。猶未至於絕滅而不可考。是桀紂猶有所存而不敢廢也。彼李斯者獨能奮而不顧。焚燒夫子之五經烹滅三代之諸侯。破壞周公之井田。此亦必有所恃者矣。彼見其師歷詆天下之賢人。以自是其愚以為古代聖王皆無足法者。由荀卿高談異論有以激之也。</p>
<p style="margin-left:1em">三十一年。改臘為嘉平。初茅濛學道丹成乘龍升天。有童謠曰。神仙得者茅初成<span class='note-inline'>(濛之字)</span>。駕龍上天升太清。時下玄洲戲赤城。繼世而能在我盈。帝若學之臘嘉平。始皇方求神仙。聞謠言。遂詔改臘為嘉平。望祀蓬萊。使徐福將童男童女入海求仙藥。有茅盈者視濛為高祖父。入常山學道。二弟固衷仕漢為二千石。茅君治江南句曲山。山下人為立廟。君或來時音樂導從自天而下。人因呼其處曰茅山。後二弟棄官尋兄亦得成真。老君遣使持節。以白玉板黃金刻書加九錫之命。拜君為司命真君。主吳越生死之籍。拜固為定錄君。衷為保命君故號三茅君。每十二月二日三月十八日。三君各乘白鶴。集於峯頂○大宛多枉死橫道。有鳥銜草覆死人面。皆登時活。始皇使使以問鬼谷先生云。是東海祖洲不死草生瓊田一株可活千人。始皇因遣徐福及童男童女各三千人。乘樓船入海。尋祖洲不返。</p>
</div>
<div class='div-w'><a id='mulu251' />
<p class='h3'>高祖<span class='note-inline'>(劉邦)</span></p><p style="margin-left:1em">十二年上過魯祠孔子封九代孫騰為奉嗣君。</p>
<p style="margin-left:2em">述曰。周秦以來為儒者。尊孔子為宗師。而在上之君曾未知所以褒稱而尊事之。高皇帝當干戈甫定之日。過魯祠之。且封其後以奉嗣焉。所以教人以武定文守之義。後代人主尊稱先聖。通祀天下。為萬世師儒之法者。自漢家始。豈不盛哉。</p>
<p style="margin-left:1em">初呂后子為太子。戚夫人子如意上愛之。甞欲易之。留侯張良諫不聽。呂后要良畫計。良曰。上所不能致者四人耳。乃令太子為書厚禮以請之。上燕置酒。太子侍四人從太子。須眉皓白衣冠甚偉。上大驚謂四人曰。幸卒調護太子。召戚夫人謂曰。彼四人輔之羽翼已成矣。竟不易太子。留候本招此四人之力也<span class='note-inline'>(陳留志東園公者唐宣明居園中。夏黃公者崔少通隱居夏里。角里先生者周元道綺里季不知姓。避秦亂隱居商山稱四皓。角音祿)</span>○韓人張良甞游下邳<span class='corr'>圯</span>上<span class='note-inline'>(邳音丕。<span class='corr'>圯</span>音怡。楚人謂橋為<span class='corr'>圯</span>)</span>。有老父墮履<span class='corr'>圯</span>下。顧良下取之。父以足受去。里所復還曰。孺子可教矣。出一編書曰。讀此則為王者師。十三年見我濟北穀城山下黃石即我矣。旦日視其書。乃太公兵法也。後從帝過濟北。果見穀城山下黃石。取而葆祠之<span class='note-inline'>(葆即寶字)</span>。留侯曰。家世相韓。及韓滅不愛萬金之資。為韓報讎。強秦天下振動。今以三寸舌為帝者師。封萬戶位列侯。此布衣之極於良足矣。願棄人間事。欲從赤松子游耳。乃學辟穀道引輕身<span class='note-inline'>(辟音壁道導同)</span>。</p>
</div>
<div class='div-w'><a id='mulu252' />
<p class='h3'>惠帝<span class='note-inline'>(盈高祖子)</span></p><p style="margin-left:1em">四年除挾書律。秦律有挾書者族故今除之<span class='note-inline'>(挾藏也。族誅及九族)</span>。</p>
</div>
<div class='div-w'><a id='mulu253' />
<p class='h3'>文帝<span class='note-inline'>(恒高祖中子)</span></p><p style="margin-left:1em">元年上讀老子。有疑義。聞河上公結草為菴于河濱常讀老子。遣使問之。公曰。道尊德貴非可遙問。帝即駕車幸之。公授素書章句二卷曰。余注此經以來千七百年。凡傳三人。今子四矣。帝拜跪受經。失公所在。</p>
<p style="margin-left:1em">元封元年。上東巡狩見老父。頭上白光數尺。面有童色。上問何道。對曰。臣年八十五垂死。有道士教臣絕穀服朮飲水。今日行三百里。年百八十矣。帝受其方。老父後入岱山○上登嵩高起道宮。齋七日西南有白雲起。徑趨宮庭。群仙數千從西王母乘紫雲之輦。命帝坐。侍女進桃四枚。帝收其核欲種之。母曰。此桃三千年一實。中國土薄不能生也。母命侍女王子登。彈八琅之璈。董雙成吹雲和之笙。許飛瓊皷震虛之簧。段安香作九天之鈞。帝叩頭問長生之道。母曰。汝性淫亂奢侈殺伐非法。欲以解脫三尸全身永久不可得也。乃命上元夫人。出八會之書五嶽真形圖六甲靈飛符。凡十二事以授帝。王母與夫人同乘。向西南而去。帝以靈文安柏梁臺。常朝拜之<span class='note-inline'>(武帝內傳)</span>。</p>
<p style="margin-left:1em">太初元年始正歷以正月為歲首。</p>
<p style="margin-left:2em">述曰。漢因秦以十月建亥為正。雖文景之盛不能革。正月建寅用夏正也。孔子所謂行夏之時。至漢武始能行之。正音政。舊音征。今不用。書怠棄三正。詩正月。左傳春王正月。漢書改正朔。並無音文。書正月上日。音征又如字。此蓋陸德明順古避始皇諱故音征至今。人間猶作征音。殊不知去秦既遠自合削去。今人尚不知避孔聖諱。豈有讀其書行其教而不知避。此儒生君子所當聞諸　朝著于令為可也。</p>
<p style="margin-left:1em">冬十一月天火柏梁臺。真形圖錄十二事並飛入太空。帝自受法不修至德。勞弊萬民遠征夷狄。不從王母訓故天見戒<span class='note-inline'>(內傳)</span>。</p>
<p style="margin-left:1em">二年齊人東方朔仕為太中大夫。上好仙術。朔從西那國得聲風木。上以遍賜群臣。人有疾則汗死則折。又東至吉雲之澤。得五色甘露。帝遍賜群臣服之。老者少。疾者愈。朔少時遊鴻濛之澤。遇老母采桑。有黃眉翁。指母語朔曰。昔為我妻。託形太白之精。今汝亦此星之精。吾却食吞氣已九千餘年。三千年一返骨洗髓。二千年一剝皮代毛。吾生來已三洗髓。五代毛矣<span class='note-inline'>(澗冥記及朔傳)</span>。</p>
<p style="margin-left:1em">征和元年魯共王<span class='note-inline'>(景帝子共恭同)</span>好治宮室。壞孔子舊宅以廣其居。聞金石絲竹之聲。乃不敢壞於壁中得所藏古文虞夏商周之書及傳論語孝經。皆科斗文字。悉以書還孔子。更以竹簡寫之。詔博士孔安國作傳。初秦末孔子襄於壁中藏其家書也<span class='note-inline'>(襄孔子六世孫。惠帝時為博士。安國之曾祖也。壞古話反。毀之曰壞。科斗蝦蟆子。書形似之。傳直戀反。今尚書大傳是也)</span>。</p>
</div>
<div class='div-w'><a id='mulu254' />
<p class='h3'>昭帝<span class='note-inline'>(弗武帝子)</span></p><p style="margin-left:1em">始元元年郴人蘇耽感神仙。授以道術。一日忽掃洒庭除曰。仙侶至矣。俄紫氣氤氳。白鶴數十來集化為人。天服粲麗。耽入白母曰。耽當為神仙不得終養。因留樻曰。有所乏可叩之。又云。明年郡有疾疫。可取庭前井水橘葉以救人。少資甘旨。言畢升天。明年果大疫。百姓競詣母。母依法救之皆愈。常有乏叩樻。其物立致。後三年母疑開鑰視之。雙鶴飛去。叩之無復應。後有一鶴來止郡城樓。少年彈之。乃以爪攫樓板成字云。風浙浙兮雨淒淒。城郭是兮人民非。三百甲子令來歸。我是蘇耽彈我何為。</p>
</div>
<div class='div-w'><a id='mulu255' />
<p class='h3'>宣露<span class='note-inline'>(洵武帝曾孫)</span></p><p style="margin-left:1em">甘露三年詔諸儒論五經同異。太子太傅蕭望之平奏其議。上親稱制臨決。</p>
</div>
<div class='div-w'><a id='mulu256' />
<p class='h3'>元帝<span class='note-inline'>(奭宣帝子)</span></p><p style="margin-left:1em">初元元年詔封孔子後孔覇為褒成君。</p>
<p style="margin-left:1em">綏和元年。劉向說上宜興辟雍。設庠序陳禮樂。以風化天下。帝下公卿議。會向病卒。</p>
<p style="margin-left:1em">二年詔光祿大夫劉歆典領五經。卒父前業。歆敘諸子為九流。曰儒曰道曰陰陽曰法曰名曰墨曰從橫曰雜曰農。皆起於王道既微諸侯力政<span class='note-inline'>(儒家遊史六經。留意仁義。宗師仲尼於道最高。道家秉要元本。清虛自守。陰陽家敬順歷象。以授民時。法家信賞必罰以輔禮制。名家名位不同。禮亦異數。墨家茅居採椽。是以貴儉。從橫家權事制宜。受命而不受辭。雜家合名法兼儒墨。知國體貫王治。農家勸耕桑足衣食。此見前漢史)</span>。蜀人楊雄放易作太玄。放論語作法言。言人之性善惡混。修其善則為善人。修其惡則為惡人。氣也者所適。善惡之馬也。</p>
<p style="margin-left:2em">司馬君實注曰。孟子言性善。不善者外物誘之也。荀子言性惡。其善者聖人教之也。是皆得其一偏。夫性者受於天以生者也。善與惡必兼有之。猶陰之與陽。聖人不能無惡。愚人不能無善。譬之於田稻粱蔾莠相與並生善治田者耨其蔾莠。而養其稻粱。不善治田者反之。孟子以為仁義禮智皆出乎性者也。是豈可謂之不然乎。然殊不知暴慢貪惑亦出乎性也。是信稻粱之生於田。而不信蔾莠之亦生於田也。荀子以為爭奪賤賊之心人之所生而有也。不以師法禮義正之。則悖亂而不治。是豈可謂之不然乎。然殊不知慈愛羞惡之心亦生而有也。是信蔾莠之生於田。而不信稻粱之亦生於田也。故楊子以人之性善惡混。混者善惡雜處於心之謂也。顧人之所擇而修之何如耳。</p>
<p style="margin-left:1em">二年。上幸辟雍<span class='note-inline'>(太學也)</span>。尊養三老五更<span class='note-inline'>(鄭康成云。老人更知三德五事者。李奇云。王者父事三老。兄事五更。音庚)</span>。引桓榮及弟子升堂。上自為說。諸儒執經問難。冠帶搢紳之人圜橋門而觀聽者蓋億萬計<span class='note-inline'>(搢音晉插笏也)</span>。</p>
<p style="margin-left:1em">十五年三月。上東巡狩幸闕里<span class='note-inline'>(其處有廢闕址)</span>祠孔子及七十二弟子。上親御講堂。命皇太子諸王說經。封十九代孫孔僖為褒成侯。</p>
</div>
<div class='div-w'><a id='mulu257' />
<p class='h3'>章帝<span class='note-inline'>(坦明帝子)</span></p><p style="margin-left:1em">元和二年三月上幸魯。祠孔子於闕里。及七十二弟子。大會孔氏男子六十二人。拜孔僖為郎中。</p>
<p style="margin-left:1em">四年。詔謁者陳珍及五經博士。校定東觀五經諸子傳記百家藝術。</p>
<p style="margin-left:1em">延光元年陰長生者陰皇后之屬。師事馬明王。學道度世。同入青城山。煮黃土為金立壇。授以太清神丹經。長生合丹服其半不升天。大作黃金數十萬斤以施窮乏。在民間二百年。後於平都山白日升天。</p>
<p style="margin-left:1em">四年上幸魯。祠孔子及七十二弟子。</p>
<p style="margin-left:1em">○魏伯陽者。上虞人。好道術與弟子三人入山作丹。丹成先服之即死。弟子虞生曰。吾師非凡人服丹而死。將有意焉。亦服丹而死。餘二弟子疑不服。出山求棺木。伯陽即起將虞生皆仙去。逢入山伐木人。作書寄謝二弟子。伯陽作參同契五將類三卷。其說似解周易。而假借爻象以論作丹之事。儒家不識其旨。唯以陰陽二義為之注釋。</p>
<p style="margin-left:1em">○王遠舉孝廉為郎中。棄官入山修道。帝徵詣京師。題宮門四百字。說方來之事。帝惡之使削去。墨徹板愈明。遠過吳住蔡經家。召麻姑各進行厨。金盤玉杯擘麟脯。姑云已見東海三變桑田。向到蓬萊水又淺於昔日。遠曰。聖人背言海中行復揚塵。經見姑手爪似鳥。心念背大癢時得此爬背。遠使人牽經鞭之。麻姑神人。汝何謂爪可爬背。經謂父母曰。王君常在崑崙山往來。羅浮括蒼皆有宮室主天曹事。地上五嶽生死之事皆先告王君。</p>
<p style="margin-left:1em">永壽二年九月九日。天師張道陵在閬州雲臺山。老君遣使者持玉冊。授陵正一真人。與夫人雍氏同升寶車。弟子王長趙昇皆同升天。道陵本居餘杭天目山。漢光武建武十年正月望日生。七歲能誦道德經。章帝元和二年以博士召不起。乃去學長生隱居雲錦山<span class='note-inline'>(今信州龍虎山)</span>。和帝永元四年就拜諫議大夫辭疾。復徵為太傅封冀侯。語使者曰。為我謝天子。九霄金闕業已為巨矣。遂轉入嵩山。感老君夢中告曰。石室有黃帝九鼎大丹經。可往受之。後果獲得。家貧無貲可鍊。乃入蜀隱鶴鳴山。依法鍊丹三年乃成。謂弟子曰。當為國家興利除害以濟民庶。然後服丹輕舉。臣事三境庶無愧焉。乃攝伏魔鬼奪二十四治化為福庭。老君復命陵參駕朝玉晨大道君。授以天師印綬雌雄二釰正一盟威祕籙三清眾經符圖。人有疾患官災隨事輸米以贖罪疏過悔謝。弟子戶至數萬。桓帝建和二年降十二神女掩於井中。化鹹泉為鹽井<span class='note-inline'>(今陵井監是)</span>。永壽元年老君命陵同遊成都。地祇涌玉局高丈餘。以為寶座。老君登座說南北二斗經。老君既去。玉局復陷為井<span class='note-inline'>(今玉局觀是故跡)</span>明年老君遣使召陵升天<span class='note-inline'>(天師傳)</span>。</p>
<p style="margin-left:1em">順帝時。張陵學道鶴鳴山。受其道者出米五斗。陵傳子衡。衡子魯。魯自號師君。其來學者。初名鬼卒。後號祭酒。各領部眾。有病者令首過諸祭酒。各起義舍於路。置米肉以給行旅。民夷信向之。朝廷就拜鎮夷中郎將領漢寧。太守曹操入南鄭封魯閬中侯。卒諡原侯。子富嗣<span class='note-inline'>(後漢書劉焉傳)</span>。熹平中。漢中有張脩。為太平道。張角為五斗米道。太平道師教人叩頭思過。因以符水飲之。使病家出米五斗。後角被誅。脩亦亡。魯因其人信行。遂增飾之。教起義舍<span class='note-inline'>(典略)</span>。</p>
<p style="margin-left:1em">張魯祖父陵客蜀學道在鵠鳴山。造作道書以惑百姓。受道者出米五斗。世號米賊。陵死子衡傳其業。衡死魯復傳之<span class='note-inline'>(三國魏志)</span>。</p>
<p style="margin-left:1em">初鉅鹿張角奉事黃老。以妖術教授。號太平道。呪符水以療病。令病者跪拜首過。或時病愈。眾共神之。角分遣弟子周遊四方轉相誑誘。十餘年間徒眾數十萬。自青徐幽冀荊揚兗豫八州之人莫不畢應。凡三十六方。方猶將軍也。大方萬餘人。小方六七千。角弟子唐周上書告之。有詔逐捕角等。角勅諸方俱起。皆著黃巾以為標幟。故時人謂之黃巾賊。旬月之間天下響應<span class='note-inline'>(角起於靈帝中平元年)</span>。詔皇甫嵩討角。嵩與角弟梁戰。大破之斬梁。角先已病死。剖棺戮屍。傳首京師<span class='note-inline'>(後漢書皇甫嵩傳)</span>。</p>
<p style="margin-left:2em">述曰。事固有真偽相雜。而失其實者夫五斗米道。此老君授天師正一盟威法中之一端也。天師於順帝時行之於蜀矣。天師父子得道仙舉。逮今龍虎山勝迹儼然。子孫為嗣師者不絕。是亦歷朝之所尊事真也。張脩張角在靈帝時當天師之後。假五斗米道轉教徒眾。遍於八州為三十六方<span class='note-inline'>(方猶將軍也)</span>。一且反叛而卒致誅戮偽也。然作史者或有時而過論故真偽之間後人不能以察。今詳漢書劉焉傳言。從陵受道者出米五斗。陵至魯三世。始封閬中侯。而子富嗣。此范曄所述而無復他辭。及覽魏志則云。陵作道書惑百姓出米五斗。世號米賊。此陳壽所述而頗形譏毀。至於典略之說則。又謂張角為五斗米道被誅。魯因其人信而增飾之。此說則甚為失義。蓋魯行米道。自是祖法。何必因角而為之。是知魏志典略俱乏通識。妄事否<span class='corr'>臧</span>。未若漢書之為寶錄也。李膺蜀記者不知為何代文言。陵侮嫚人鬼為大蟒所噏。此謗瀆之言。何忍輕肆。世或稱三張者。是則以天師之尊下同黃巾之徒。此有識者所當諱也。</p>
<p style="margin-left:1em">延熹八年。宦官使牢脩上書告。司隷校尉李膺養太學游士。交結諸郡生徒共為部黨。誹謗朝廷。帝震怒班下郡國逮捕黨人。下膺等北寺獄辭及杜密陳翔陳寔范滂之徒二百餘人。皆天下名賢膺等多引宦官子弟。宦官懼請帝以天時宜赦黨人得皆歸田里。書名三府禁錮終身。</p>
<p style="margin-left:1em">建寧元年。宦者曹節使鄭颯捕太尉陳蕃於北寺獄殺之。黃門令王甫將羽林千餘人圍大將軍竇武。武自殺。收捕宗親賓客悉誅之。宦官疾惡李膺等。每下詔輒申黨人之禁。曹節請下州群考治鉤黨。李膺詣詔獄考。死門生故吏並被禁錮。黨人死者百餘人。天下豪傑儒學有行義者。宦官一切指為黨人。其死徙廢禁者又六七百人。</p>
<p style="margin-left:1em">二年。老君降天台山。以大洞靈寶經授仙人葛玄。及上清齋法並三籙金籙保鎮國祚。玉籙保佑貴族。黃籙拔度七祖。復授感應篇。示世人罪福為善去惡之事。</p>
<p style="margin-left:2em">述曰。本朝李昌齡有注感應篇。旁引釋道經論及世間傳記。以為善惡報應之驗。最有發明。近世卿貴有為讚以並行者。尤見慕善之意。</p>
<p style="margin-left:1em">○左慈見漢祚將終。乃入天柱山。學道得金液九丹經於石室。能變化萬端。曹操聞而召之欲從學。慈曰。學道當清淨。非尊貴穢淫所宜也。操欲殺之。人見慈斷其頭以獻。及視之乃一束茅耳。後與弟子葛仙翁別入霍山。合丹仙去。</p>
</div></div></div>
</div><!-- end of div[@id='body'] -->
</body></html>