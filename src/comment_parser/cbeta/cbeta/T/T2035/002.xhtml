<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu28' />佛祖統紀卷第二</p><p class="byline">宋景定四明東湖沙門志磐撰</p>
<p class='h1'>教主釋迦牟尼佛本紀第一之二</p>
<div class='div-other'><a id='mulu29' />
<p class='h2'>下兜率</p><p>序曰。四明法師之言云。如來昔於大通之時。覆講法華。與無邊眾生作一乘之因矣。以由中間退大樂五塵。如來大悲恐其墮苦。於是更以小乘。而為救拔。或用衍三而為導引。如此大小種種成熟。堪於今世悟入佛乘。是故如來為此一事出現於世。然其機發復少差殊。故於一代而分五時。有機堪能直入於實者<span class='note-inline'>(有機但能迂入於實者。雖此二類。熟在一時)</span>嚴於華頓談別圓被二種機者。此機從始即見勝相。若其中間習小深者。雖於今世入一佛乘。而於小先熟。故為此機示現劣身。初說三藏諸味調熟。來至法華方開佛慧。此機於始唯見劣身。故天台師曰。小機則示三藏佛身說法。大機應以舍那佛身說法。是故降神母胎。即示兩相故。然華嚴頓後。方施小化。譬如窮子急追不至徐語方來。前頓後漸其義已成。今那忽云降神母胎即示兩相。須知諸文所論。初頓後漸。蓋是化緣施設之語。今此所說大小雙應。終歸一乘。方盡鑑機始末之事。如方便品。思無大機。念欲息化。諸佛勸諭。方施小乘。次文却云無量劫來。讚涅槃法。生死永盡。我常是說。是故思機。然後施小。此等之說。皆是儀式。不可據此以難今文預鑑群機。原始要終。度物之意也<span class='note-inline'>(並別行記)</span>今觀二聖師所論。則知如來出興。<span class='corr'>秖</span>一八相。自大機而觀之。則始終無改。無非華嚴。自小機而觀之。則遊化鹿苑。諸教次第。謂之舍那謂之釋迦。一體而兩名。由機有不同耳。然則大小二始。頓漸兩說。五時施化。一乘會歸。是皆如來。隨順機宜。善巧方便。令入佛慧之道。今故得以述之。</p>
<p>菩薩從兜率天。將降神時。有十佛剎微塵數菩薩。皆與菩薩。同願同行。乃至普賢神通行願。悉皆同等。又以神通。普現兜率天宮。一一宮中。悉現十方一切世界閻浮提內受生影像<span class='note-inline'>(華嚴經○大機所見下兜率相)</span>。</p>
</div>
<div class='div-other'><a id='mulu30' />
<p class='h2'>託母胎</p><p>序曰。如來降神母胎。雙垂兩應。大機則見乘旃檀樓閣。小機則見乘六牙白象。大小在機。而於如來應本。未始有動。此託胎之相也。</p>
<p>菩薩。已從此沒。生於人間淨飯王家。乘旃檀樓閣。處摩耶夫人胎<span class='note-inline'>(華嚴經)</span>從兜率下。法身眷屬。如陰雲籠月。共降母胎。胎若虛空。常宣妙法<span class='note-inline'>(妙玄○大機所見託胎相)</span>。</p>
</div>
<div class='div-other'><a id='mulu31' />
<p class='h2'>住胎宮</p><p>序曰。華嚴云。如來住胎現大宮殿。示現住兜率。乃至般涅槃。或見在兜率。乃至或見入涅槃。此則於住胎一相之中備見八相。此荊溪所謂一一相中皆八相故也。</p>
<p>菩薩於母胎中現大宮殿種種嚴飾。而令母身安隱無患。住母胎已。心恒正念。示現在兜率天。初生為童子處王宮。出家苦行成道轉法輪般涅槃。或有見佛種種說法。或見在兜率天或見來處母胎。或見初生。或見出家。或見成道。或見轉法輪。或見入涅槃<span class='note-inline'>(華嚴經○荊溪云皆言或者一一相中皆八相故○大機所見住胎相)</span>。</p>
</div>
<div class='div-other'><a id='mulu32' />
<p class='h2'>示降生</p><p>序曰。託胎降生。皆所以示同於人法耳。至於出入右脇周行七步。俾大小兩機所見各殊者。斯示現降生之相也。</p>
<p>夫人攀金園樹枝而生菩薩。諸天王眾。各持香水。共以洗沐<span class='note-inline'>(華嚴經)</span>初生之時。於十方面各行七步<span class='note-inline'>(涅槃經○大機所見降生相)</span>。</p>
</div>
<div class='div-other'><a id='mulu33' />
<p class='h2'>出父家</p><p>序曰。華嚴云。最後身菩薩。欲令著家眾生捨離家法。為現自在不屬他故。宣揚出家功德勝故。此示現出家之意有在於是也。</p>
<p>又見出家詣道場。成等正覺。坐師子座<span class='note-inline'>(華嚴經大機所見出家相)</span>。</p>
</div>
<div class='div-other'><a id='mulu34' />
<p class='h2'>成佛道</p><p>序曰。華嚴云道場始成者。且約大始而言。既非本門實成則今此正是迹中之迹耳。</p>
<p>菩薩於菩提道場始成正覺<span class='note-inline'>(華嚴經)</span>菩薩言。吾三十成道。號為釋迦牟尼。於寂滅道場。坐金剛華王座說法<span class='note-inline'>(梵網經○寶藏經無相三昧經並云三十成道)</span>既成道已。梵天勸請惟願如來。當為眾生廣開甘露說無上法<span class='note-inline'>(涅槃經○大機所見成道相)</span>。</p>
<p>或見菩薩住兜率天入胎出胎成道降魔轉法輪入涅槃<span class='note-inline'>(華嚴。新譯此大乘有降魔今合在成道中)</span>。</p>
<p style="margin-left:1em">述曰。自昔依起信論。列大乘八相。存住胎而沒降魔。依四教義。列小乘八相。存降魔而沒住胎。今之所述。正稟二文。以為綱骨。自下兜率至成道降魔。皆先大後小。以列其相。而於轉法輪中。則有五時頓漸之義。則大小二機。又蘊乎中矣。妙宗之言曰。佛應三土且說同居。化有始終須彰八相。大機所見八相難思。若應小機八種皆劣。此之謂也。</p>
</div>
<div class='div-other'><a id='mulu35' />
<p class='h2'>下兜率</p><p>菩薩功行滿足。位登一生補處。生兜率天。名曰聖善。為諸天主說補處行。期運將至。當下作佛。即觀五事。觀諸眾生。皆是我發心已來所成熟者。堪受妙法。觀此大千界。閻浮提迦毘羅國。最為處中<span class='note-inline'>(此云黃色。言立德尚黃居中也)</span>觀釋迦第一甘蔗聖王之後觀白淨王夫妻真正堪為父母<span class='note-inline'>(白淨。或云淨飯。梵云首圖馱那。本行經云。謂財德純備。然諸經未見白淨淨飯其義何謂)</span>觀摩耶夫人懷抱太子。滿足十月。生七日已。其母命終。作此觀已告諸天子。我應下生白淨王家。棄輪王位出家學道成一切種智。轉大法輪廣利天人。汝等是時亦當同會。諸天子聞各心念言。菩薩不久當成正覺<span class='note-inline'>(因果經○小機所見下兜率相)</span>。</p>
</div>
<div class='div-other'><a id='mulu36' />
<p class='h2'>託母胎</p><p>時菩薩乘六牙白象發兜率宮<span class='note-inline'>(按普耀經云。沸宿應下。化為白象。瑞應經云。化乘六牙白象。貫日之精○沸宿即鬼宿也)</span>放大光明普照十方。以四月八日明星出時降神母胎<span class='note-inline'>(向曉盛明。故曰明星。即鬼宿也)</span>時摩耶夫人眠寤之際。見六牙白象騰空而來。從右脇入<span class='note-inline'>(按普耀經云所以處右者所行不左也)</span>覺已白王為說瑞相。王召婆羅門占之。曰今此夫人胎中之子。必是正覺之瑞。若不出家當為輪王。夫人日更修行六波羅蜜。天獻飲食。不樂人間之味。時兜率天眾念言。菩薩已生淨飯王宮。我等亦當下生人間。得先聽法。於是諸天下生。數至九十九億。又他化自在天。下至四天王。上至色界天。與其眷屬。亦皆下生。不可稱計<span class='note-inline'>(因果經)</span>有一天子。名曰速往至諸地獄。大聲唱言。菩薩從兜率天。下住母胎。汝輩速發誓願。求生人間。地獄眾生聞此聲已。各各相覩。復見光明捨地獄身。即生人中。所有大千世界。往昔已來種善根者。皆來於此迦毘羅城。四面託生<span class='note-inline'>(佛本行經○小機所見託胎相)</span>。</p>
<p>菩薩在母胎。行住坐臥無所妨礙。晨朝為色界諸天說法。日中為欲界天。晡時為諸鬼神。於夜三時。亦復如是。成熟眾生<span class='note-inline'>(因果經○此經既云行住坐臥一日六時為諸天鬼神說法即小乘住胎之文)</span>護明菩薩。謂天人金團曰。往昔補處菩薩託生之家。須具六十種功德。三代清淨。汝下閻浮為我觀察<span class='note-inline'>(云云護明即聖善)</span>。</p>
<p>周　昭王元年<span class='note-inline'>(己丑)</span></p>
<p style="margin-left:1em"><span class='note-inline'>(周之先。后稷名棄。好耕農。帝堯舉為農師。舜時封於邰。號后稷。別姓姬氏。後四世亶父。遷居周原。子季歷。在殷為雍州伯。以在西故。稱西伯。季歷子昌。繼父為西伯。殷紂失道。西伯受命稱王。號曰周。昌子發。舉兵滅紂。即天子位。號武王追尊西伯為文王。武王子誦為成王。成王子釗為康王。康王子瑕。為昭王。昭王子滿為穆王)</span>。</p>
</div>
<div class='div-other'><a id='mulu37' />
<p class='h2'>示降生</p><p>二十六年<span class='note-inline'>(甲寅)</span>○<span class='note-inline'>(劉道原通鑑外紀。昭王元年己丑。二十六年甲寅。今諸書多稱二十四年。相承之誤)</span>夫人懷孕將滿十月。其父善覺遣使白王。我女懷藏聖胎威德甚大。慮產子後女命不久。欲迎止嵐毘園中盡父子情。王即勅有司備儀禮。送至父家<span class='note-inline'>(佛本行經)</span>時夫人即升寶輿前後導從。往藍毘尼園中。十月滿足。四月八日。日初出時<span class='note-inline'>(前言四月八日降胎。今言四月八日出胎。並出因果經。南山云降胎出胎。皆言四月八日。則是十二月在胎文。今此文言十月滿足者。且約人間十月懷妊為言。若佛所行讚經。則云三月八日生。此皆譯人用歷。兩土不同。然內外典籍。多言四月八日)</span>夫人見無憂樹花葉茂盛。即舉右手欲牽摘之。菩薩漸漸從右脇出。時樹下生七寶蓮花。大如車輪。身墮花上自行七步。舉右手作獅子吼云。我於天人之中最尊最勝<span class='note-inline'>(按瑞應經云。舉右手而言曰。天上天下。唯我獨尊。善權經云。為應七覺。故行七步。舉手現相。為除外道自尊)</span>時四天王。即以天繒接置寶几。帝釋執寶蓋。梵王持白拂。侍立左右。難陀兄弟二龍王。於虛空中吐清淨水。一溫一涼以灌太子<span class='note-inline'>(按普耀經釋梵雨香。九龍下香水浴身)</span>身黃金色。三十二相。放大光明照三千界。天龍八部空中作樂。歌頌佛德散花亂墜。一切天人讚嘆種智。速成佛道度脫眾生。唯有魔王不安本座。於時采女以天繒㲲裹抱太子至夫人所。青衣還宮說奇瑞相。王即嚴駕四兵<span class='note-inline'>(象馬車徒)</span>導從。入園見相殊特。喜懼交懷。前抱太子置象輿上。隨從入城將詣天祠。梵釋形像皆起禮足而言曰。今此太子天人中尊。云何來此欲禮於我群臣歡異即奉太子入王本宮。時諸釋同日生五百男。王家青衣亦生五百蒼頭。王厩象生白子。馬生白駒。牛羊亦生五色羔犢。數各五百。宮中五百伏藏自然而出。有諸商人入海<span class='corr'>采</span>寶而還。各貢珍奇。王召諸婆羅門。當為太子作何等名。答言。太子生時。一切寶藏皆悉發出。所有諸瑞莫非吉祥。當名薩婆悉達<span class='note-inline'>(此云一切義成又名頓吉)</span>時八王亦同日生太子。各懷歡喜。共制美名<span class='note-inline'>(因果經)</span>王家青衣亦生蒼頭。奴名車匿。厩生白駒。名犍陟。王後常使車匿侍從。白馬給乘<span class='note-inline'>(瑞應經)</span>王訪五百聰明相師令占太子。相師言。若當出家成一切種智。若在家者為轉輪王。相師又言。有一梵仙名阿私陀<span class='note-inline'>(此云無比瑞應經名阿夷)</span>具足五通。在香山中。能斷疑惑。王思路險非人能到。阿私陀。遙知王意騰空而來。相太子已悲泣而言曰。恨我不久命終生無想天。不覩佛興不聞經法。若有具三十二相。或但非處。又不明顯。此人尚為轉輪聖王。今觀太子。諸相得所又極明顯。法定必成一切德智。王聞仙說。慮恐出家。起三時殿七寶莊嚴。城門開閉。聞四十里。五百<span class='corr'>婇</span>女。宿衛殿宇。花果眾鳥。流泉浴池。光麗心目以悅太子。生滿七日。其母命終。以懷太子功德大故上生忉利<span class='note-inline'>(法大權經云。前處兜率。觀后餘命十月七日。故託神來)</span>時姨母摩訶波闍波提。乳養太子如母無異<span class='note-inline'>(因果經)</span>○小機所見降生相。</p>
<p style="margin-left:1em">述曰。如來降靈示滅之相。記年月者。其說紛然。今作正義。異說兩番。以區別之。初正義者有六。其一。周書異記昭王二十四年甲寅歲。四月八日。有五色光。入貫太微。遍於西方。太史蘇由曰。有大聖人生於西方。穆王五十二年壬申歲。二月十五日旦白虹十二道。南北通貫。太史扈多曰。西方有大聖人。終亡之相。其二。法本內傳。摩騰法師對明帝曰。佛以甲寅之歲四月八日生。此當周昭王二十四年。其三。魏書沙門曇謨最曰。佛以周昭王二十四年四月八日生。穆王五十二年二月十五日滅。其四。南岳願文云。佛以甲寅四月八日降生。其五。輔行云。悉達生淨飯王宮。當周昭王甲寅之歲。其六。唐太宗。勅尚書劉德威。問法琳法師。佛降生入滅。何故傳述乖亂。琳乃論定。周昭甲寅生。穆王壬申滅。次列異說有八。石柱銘。周桓王乙丑。法顯法師傳。殷武乙甲午。像正記。平王戊子。南山感通傳。天人云夏桀世。度律師眾聖點記貞定王甲戌。開皇三寶錄。王簡棲頭陀寺記。皆以為周魯二莊。甚至孤山亦作此說。其所注四十二章經。則取淨名疏云。周時佛興。星殞如雨。蓋準瑞應經所言沸星下侍之事。天台秖言佛興。未嘗定指周莊。雖云如雨。乃是借文左傳。孤山誤認此語。遂作二莊以釋。以致淨覺作記。妄稱天台正取二莊。然荊溪明言昭王甲寅。初無二莊之論。是知異說自此可息矣。若欲會同左傳如雨之說。則如文殊般涅槃經云。佛滅度後。二百五十年。文殊至雲山化五百仙人訖。還歸本土放大光明遍照世界入於涅槃。自昭王至莊王。正當二百五十餘年。恒星之騐其在此乎<span class='note-inline'>(左傳。魯莊公七年甲午四月辛卯。夜恒星不見。星殞如雨。即周莊王十年)</span>又孤山垂裕記。依周歷以十一月建子為正。言四月即今二月。今准因果瑞應本行諸經。並云四月八日。法本內傳。魏書。亦皆四月八日。三經既非周譯。二書亦非周世。則知非建子之正明矣。蓋自漢武改寅為正。至於今日遵而用之。則經傳之言四月。非為差錯。不當遠據周歷改為二月也。此大略出翻譯名義。今更增益文證。以<span class='corr'>祛</span>昔人之異見云。</p>
<p>二十七年<span class='note-inline'>(乙卯)</span>先是太子生時。足行七步口稱獨尊。言已便默。如諸嬰孩不行不語。諸母養育漸至長大<span class='note-inline'>(智論)</span>二十八年<span class='note-inline'>(丙辰)</span>二十九年<span class='note-inline'>(丁巳)</span>三十年<span class='note-inline'>(戊午)</span>三十一年<span class='note-inline'>(己未)</span>王為太子。辨象馬牛羊諸車童子玩具。舉國人民皆行仁惠。五穀豐熟風雲以時。皆是太子福德之力。又以青衣所生車匿等五百蒼頭給侍太子<span class='note-inline'>(因果經)</span>三十二年<span class='note-inline'>(庚申)</span>太子年七歲。王令學書訪國中聰明婆羅門名曰選友。起大學堂床榻學具。太子問師。書有幾種。師默不答。內懷慚愧禮太子足。惟願為說閻浮提書。凡有幾種。太子答言。或有梵書<span class='note-inline'>(婆羅門書)</span>或佉婁書<span class='note-inline'>(驢脣仙人)</span>有如是等六十四書<span class='note-inline'>(按佛本行經。太子八歲。學書。師毘奢多羅。六十四書。中有提婆書。天也。那伽書。龍也。支那國書。大唐也。此下具有天地八部四洲鳥獸等音聲諸書)</span>諾。白王言。太子是天人中師。云何欲令我教。王聞歡喜。凡技藝典籍天文地理算數射御。皆悉自然知之<span class='note-inline'>(因果經)</span>時王復令釋種忍天教太子兵戎法式。為造一苑。名曰勒劬。太子與五百釋子入苑遊戲。學一切典籍。四年之中。及諸釋種。皆悉通達<span class='note-inline'>(佛本行經)</span>。</p>
<p>三十三年<span class='note-inline'>(辛酉)</span>太子在苑射戲。提婆達多。射著一雁。墮於苑中。太子拔箭以酥蜜封瘡。達多遣使來言。宜速見還。太子報言。我已攝受此雁。自我發菩提心來。我皆攝受一切眾生。況復此雁而不屬我。自此與達多結怨相競<span class='note-inline'>(佛本行經)</span>。</p>
<p>三十四年<span class='note-inline'>(壬戌)</span></p>
<p>三十五年<span class='note-inline'>(癸亥)</span>太子年十歲。王訪國中善知射者。令教太子。師與小弓。令射鐵鼓。太子更求如是七弓。一箭過七鐵鼓。射師白王。太子自知射藝。云何令我為師。王大歡喜。擊鼓唱令。太子七日。當出後園欲試武藝。提婆達多最先出城。時有大象當城門住。達多獨前以手搏頭。即便躄地。於是軍眾次第得過。難陀繼至。以足指挑象擲著路旁。太子出城。以手擲象城外。還以手接。不令傷損。象又還蘇。時諸人民歎未曾有。達多至園。最先發射徹三金鼓。次至難陀亦徹三鼓。太子以弓力弱。取王庫內祖王良弓。即放一箭。徹過七鼓。然後入地。過大鐵圍山。時提婆達多與難陀。共相撲戲。二人力等無有勝者。太子手執二弟。躄之於地。以慈力故。不令傷痛<span class='note-inline'>(因果經)</span>。</p>
<p>三十六年<span class='note-inline'>(甲子)</span>三十七年<span class='note-inline'>(乙丑)</span>三十八年<span class='note-inline'>(丙寅)</span>三十九年<span class='note-inline'>(丁卯)</span></p>
<p>四十年<span class='note-inline'>(戊辰)</span>太子年十五歲。王會群臣諸小王仙人婆羅門等。皆悉雲集。至二月八日。以七寶器。盛四大海水。各各頂戴。傳授與王。灌太子頂。付七寶印。立為太子。時八國王。亦於是日同立太子<span class='note-inline'>(因果經)</span>。</p>
<p>四十一年<span class='note-inline'>(己巳)</span>太子啟王出遊。前至王田。息閻浮樹下。見諸耕人。時淨居天作壤蟲。烏隨啄之。見已悲愍。即便思惟。得四禪地<span class='note-inline'>(因果經)</span>王尋太子。見在樹下。一切樹影悉移。唯此樹陰覆太子身。如重雲間忽見明月<span class='note-inline'>(菩薩本行經)</span>。</p>
<p>四十二年<span class='note-inline'>(庚午)</span>太子十七歲<span class='note-inline'>(按本行經十九納妃)</span>釋種婆羅門摩訶那摩有女。名耶輸陀羅。顏色端正智慧過人。王即遣使往迎。為太子妃。太子常修禪觀。未嘗與妃有夫婦道<span class='note-inline'>(因果經)</span>太子有三夫人。一瞿夷。二耶惟檀<span class='note-inline'>(即邪輸也)</span>三鹿野。以有三婦。為立三時殿。殿有二萬<span class='corr'>婇</span>女<span class='note-inline'>(十二遊經○文句云。未曾有及瑞應。皆云羅睺。是瞿夷子。法華涅槃。皆云是邪輸子。二義云何通。或可彼經舉夫母。此經舉所生。釋論瞿毘邪是寶女。不孕即是瞿夷。故知定是邪輸子○瑞應經云。十七歲納妃)</span>。</p>
<p>四十三年<span class='note-inline'>(辛未)</span>太子白王將遊園林。前後導從出城東門。時淨居天化作老人。頭白背傴。見已還宮。愁思不樂。念言老至如電。我豈獨免。云何世人而不怖畏。他日復從城南門出。淨居天化作病人。身瘦腹大不能自持。太子念言。如此病苦云何不畏。即回車入宮。少時復從城西門出。淨居天化為死人。四人輿行室家哭送。太子語臣優陀夷曰。世間乃復有此死苦。云何於中而行放逸。即勅回車。最後出城北門。淨居天化作比丘。法服持鉢手執錫杖。太子問是何人。答言。我是比丘。修學聖道永得無為。言已騰虛空去。太子牽馬還宮。而自念言。我先見有老病死苦。常恐為此所逼。今見比丘。開悟我情示解脫路。即思惟方便欲求出家<span class='note-inline'>(因果經○按瑞應經云。十四歲遊四門○本行經云。太子問何人。答曰。我佛弟子沙門也。問何名沙門。答曰。三界兮擾擾。六趣兮昏昏。識心達本源。故號為沙門)</span>。</p>

<ul class="">
<li>四十四年<span class="note-inline">(壬申)</span></li>

<li>四十五年<span class="note-inline">(癸酉)</span></li>

<li>四十六年<span class="note-inline">(甲戌)</span></li>

<li>四十七年<span class="note-inline">(乙亥)</span></li>

<li>四十八年<span class="note-inline">(丙子)</span></li>

<li>四十九年<span class="note-inline">(丁丑)</span></li>
</ul></div>
<div class='div-other'><a id='mulu38' />
<p class='h2'>出父家</p><p>五十年<span class='note-inline'>(戊寅)</span>太子年二十五歲<span class='note-inline'>(妙樂云。若十九出家。則二十四成道。若三十成道。則二十五出家○據寶藏經。二十五出家。三十成道。荊溪之言。有合於此)</span>往父王所作禮白言。恩愛集會必有別離。唯願聽我出家學道。王執其手流淚言曰。國未有嗣宜息此意。時相師白王。太子若不出家。過七日後當得轉輪王位。王聞益喜。於城四門各置千人以為防護。王語太子。我昔曾聞阿私陀仙說汝畢定不樂處世。若生一子不復相違。太子即以右手。指其妃腹。便覺有娠<span class='note-inline'>(按瑞應經云。指妃腹曰。却後六年汝當生男)</span>二月七日思求出家。身放光明照諸天宮。諸天皆知太子出家時至。即來禮足白言。無量劫來所修行願今正成熟。太子答言。如汝等語。然父王勅內外官屬。嚴見防衛欲去無從。諸天即以神力令諸官屬悉皆淳臥使無知者。耶輸臥中即得三夢。一月墮。二牙齒落。三失右臂。覺已具述。太子語云。月猶在天。齒又不落。臂復尚存。當知此夢虛假非實。至於後夜諸天白言。內外眷屬皆悉睡臥。今正是時。太子即令車匿被犍陟來。車匿流淚而言曰。今非遊觀之時。云何中夜而忽索馬。即舉聲號泣欲令王宮眷屬覺知。以天神力昏臥如故。車匿牽馬既至。諸天捧馬四足。并接車匿。帝釋執蓋從北門出。其門無聲自然而開。行至天曉已三踰闍那<span class='note-inline'>(三由旬也)</span>諸天事畢忽然不見。行至跋伽仙人苦行林中。即便下馬語車匿言。我既捨國至間靜處。汝與犍陟俱可還宮車匿悲泣不能自勝。犍陟舐太子足。淚落如雨。太子即就車匿。取七寶劍自剃鬚髮。而發願言。願共一切斷除煩惱及以習障。帝釋接髮而去。讚言善哉。時淨居天化作獵師身被袈裟。太子見已而語之曰。汝所著衣是寂靜服。云何著此而為罪行。我今持此七寶之衣。與汝貿易。答言善哉。即脫寶衣而與獵者。自被袈裟<span class='note-inline'>(大論云。所貿得衣。粗布僧伽梨也)</span>時淨居天還復梵身。上升虛空。於是車匿即牽犍陟。嗚噎悲哽緣路而還。跋伽仙人遙見太子。謂是天神。與眾請坐即問。問仙人。汝等苦行欲何所求。答言。為欲生天。太子又問。汝等修諸苦因以求苦報。終不離苦。言論往復。明旦辭去。車匿牽犍陟還入宮城。具白父王。王愛念情深。即遣王師大臣。尋至仙所仙云。已過中路。遙見樹下端坐思惟。大臣具告王意。太子答曰。豈不知恩。但以生老病死四患為苦耳。我今終無返步。大臣即留憍陳如等五人。密令伺察。時太子北度<span class='note-inline'>(按西域記應云南度)</span>恒河。路經王舍城中。頻婆娑羅王<span class='note-inline'>(按瑞應經作瓶沙王)</span>聞太子至。願捨國相奉。太子答王。今可於身命財修三堅法。不應以不堅之法勸獎餘人。遂即別去。時王告曰。若道成日願先見度。太子前行至阿羅邏仙人處。聞說從得初禪。乃至入非想非非想處名為解脫。太子知非究竟。即與仙別。次至迦蘭住處。論議問答。亦復如是。太子調伏二仙人已至伽闍山苦行林中憍陳如等五人住處。於泥連禪河側。靜坐思惟。宜應六年苦行以度眾生<span class='note-inline'>(因果經)</span>天神進食一不肯受。天令左右自生麻米。日食一麻一米以續精氣。端坐六年。形體羸瘦。寂默一心。內思安般<span class='note-inline'>(將思安住般涅槃故。修此六妙門禪。故法界次第云。前三是定。後三是惠。愛惠察。能發真明。出離生死。妙門者。涅槃為妙。門謂能通。六法相通能至真妙泥洹。故云妙門)</span>一數<span class='note-inline'>(攝心在息。從一至十。名之為數)</span>二隨<span class='note-inline'>(細心依息。知入知出。故名為隨)</span>三止<span class='note-inline'>(息心靜慮名之為止)</span>四觀<span class='note-inline'>(分別所證名之為觀)</span>五還<span class='note-inline'>(轉心反照名之為還)</span>六淨<span class='note-inline'>(心無所依。妄波不起。名之為淨)</span>遊止三四<span class='note-inline'>(止觀二門)</span>出入二門。微妙神通。無分散意<span class='note-inline'>(瑞應經)</span>太子日食一麻一米。或七日一食。陳如五人供奉太子。遣人白王。具說苦相。王與姨母及耶輸。各嚴五百車資生之物。令車匿領送皆悉不受<span class='note-inline'>(因果經○<span class='corr'>已</span>上並小機所見出家相)</span>。</p>
<p style="margin-left:1em">述曰．按瑞應．因果．中本起．大論。並云十九出家。十二遊。增一中雜長四阿含。出曜經和須密論。並云二十九出家。當何所從。今以如來八十壽除五十說法。則定取梵網．無相三昧．寶藏經等。三十成道之言。若以三十成道除六年苦行。則定取荊溪二十五出家。上合寶藏之說。若約前後義定。則有二事可證。一者出家之後。六年苦行取成道之歲。其數正合。二者將出家時。指妃腹曰。却後六年。汝當生子。後於成道之年。果生羅睺。按賢愚經云。出家修道。六年苦行。得一切智。未曾有經云。太子逃至山澤。勤苦六年。得佛還國。普耀經云。父王聞太子得佛以來。六年令優陀耶往請云。濶別以來十有二年。又云。佛還國入宮坐。羅雲來問訊。群臣皆疑。太子捐國十有二年。何從有子。此等經文。並約出家六年成佛。又經六年還國。逆而推之。當以二十五為出家之年審矣。孤山頌。謂五歲遊歷。此語無憑。神智補注。備論異同。請以荊溪之言為正。</p>

<ul class="">
<li>五十一年<span class="note-inline">(己卯)</span></li>

<li>穆王<span class="note-inline">(滿昭王之子)</span></li>

<li>元年<span class="note-inline">(庚辰)</span></li>

<li>二年<span class="note-inline">(辛巳)</span></li>

<li>降天魔</li>

<li>三年<span class="note-inline">(壬午)</span></li>
</ul><p>四年<span class='note-inline'>(癸未)</span>太子心自念言。我今修於苦行垂滿六年。若以羸身而取道者。彼諸外道當言自餓是涅槃因。我當受食然後成道。即至泥連禪河。洗浴身體。時彼林外有一牧牛女。名難陀婆羅。有淨居天。來下勸言。汝可供養。女人聞已大喜。即見地中生千葉蓮。上有乳糜即取奉上。太子呪願受食。氣力充足<span class='note-inline'>(按佛本行經。善生村主二女。一名難陀。一名婆羅。聚一千牸牛。取乳飲牛。展轉至十五牛。取乳煮糜。以上菩薩。有龍女。奉天妙筌。提即坐上。如意飽食。身體相好。圓滿如舊○普耀經云。龍女獻妙床)</span>即趣畢鉢羅樹。自發願言。我坐樹下若道不成要終不起<span class='note-inline'>(諸經多言菩提樹。此翻為道。言坐此樹下成道也。其樹正名畢鉢羅)</span>又思惟。過去諸佛。以草為座成無上道。釋提桓因化為凡人。執淨軟草至菩薩前。問汝何名。答名吉祥。菩薩喜曰。我破不吉以成吉祥。乃敷以為座結加趺坐。而自誓言。不成正覺不起此座<span class='note-inline'>(因果經)</span>佛為太子時。出家求道。淨飯王父。遣釋種五人隨逐給侍。憍陳如<span class='note-inline'>(此云火器)</span>十力迦葉<span class='note-inline'>(亦名婆敷)</span>是母親。二人執五欲樂。見太子初食麻麥。心不忍可即便捨去。頞鞞<span class='note-inline'>(此云馬勝)</span>跋提<span class='note-inline'>(此云小賢甘露王次子)</span>摩訶男俱利<span class='note-inline'>(斛飯王子五人諸文不同。今用文句五卷所出。與此論無殊)</span>此是父親。三人執苦行淨。太子後知非道。捨而受食羹飯酥乳。三人謂其狂亂失志。亦復捨去<span class='note-inline'>(新婆沙論。○因果經。四教儀。先降魔後成道。華嚴經。先成道後降魔。妙樂云。既降魔已。應轉法輪。此大小機見之異也。今文云降魔。已入定。明星出時。霍然大悟。則當以降魔為先也)</span>時魔王宮殿自然動搖。魔王念言。瞿曇當成正覺。及道未成往壞亂之。於是手執弓箭。與諸眷屬俱往樹下。語菩薩言。汝應修轉輪王業捨出家法。今若不起我試射汝。菩薩怡然不驚不動。魔王挽弓放箭。停於空中。其鏃向下變成蓮華。魔王復遣三女。白菩薩言。仁者至德。願侍左右。菩薩答言。汝植小善。得為天身。不念無常。而作妖媚。今便可去。吾不相須。時三天女變成老姥。頭白面皺。魔王即以軟語誘言。汝若不樂人間。我捨天位及五欲具。悉持與汝。菩薩答言。汝先修少施今得為自在天王。此福有期要還沈溺。非我所須。魔曰。我之果報是汝所知。汝之果報誰復知者。菩薩答言。唯此地知。於時大地六種震動。地神涌出而語魔言。菩薩昔以頭面髓腦國城妻子象馬珍寶。而用布施。不可稱計。為求無上正真之道。是故汝今不應惱亂。魔聞怖懼。即自思惟。我今當更設方便廣集軍眾以力迫脇。時諸軍眾忽然來至充滿虛空。執戟操劍。多頭多目。諸惡類形圍遶菩薩。四方煙起四海涌沸。是諸魔眾各盡威力。角目切齒橫飛亂擲。菩薩觀之如童子戲。空中有神隱身而言。菩薩歷劫修習善果欲導眾生。汝今云何惱亂導師。今日決定樹下成無上道。此地乃是過去諸佛金剛之座。堪受妙定。非汝所摧。汝今宜應息憍慢意而奉事之。是時魔王聞空中聲即還本宮<span class='note-inline'>(因果經)</span>。惡魔波旬將八十億眾。欲來壞佛。語云。汝不急去。我擲汝海水。佛語波旬。汝今先能動此澡瓶。然後可能擲我海水。時波旬不能令動。軍眾壞散<span class='note-inline'>(雜寶藏經)</span>波旬長子商主即頂禮菩薩求乞懺悔白言。我父無智觸忤大聖。願得恕亮<span class='note-inline'>(佛本行經○已上小機所見降魔相)</span>。</p>
<p style="margin-left:1em">述曰。諸經云。魔波旬在六欲頂。別有宮殿。今因果經。乃指為自在天王。如此則當第六天。有此兩異。蓋是譯者。用義之不同也。</p>
</div>
<div class='div-other'><a id='mulu39' />
<p class='h2'>成佛道</p><p>二月七日惡魔退散之時。菩薩心淨湛然不動。落日停光澄月映徹眾星粲爛。天雨妙花作眾技樂。以用供養。菩薩既降魔已放大光明。即便入定思惟真諦。悉知過去所造善惡壽命短長。一切眾生輪回五道。無有真實。橫生苦樂。明星出時霍然大悟<span class='note-inline'>(即八日天曉也)</span>得無上道為最正覺<span class='note-inline'>(因果經○此小機所見成道相)</span>○佛成道日斛飯王<span class='note-inline'>(第一弟)</span>遣使白淨飯王言。貴弟生男<span class='note-inline'>(第一弟白飯王)</span>王心歡喜語來使云。今日大吉。是男當字為阿難<span class='note-inline'>(此云歡喜)</span>舉國欣慶。又名慶喜<span class='note-inline'>(大論)</span>○是歲耶輸夫人生子名羅睺羅<span class='note-inline'>(此云覆障以在閉為障也)</span>時羅睺羅阿修羅食月。因以為名。初太子出家之日。指妃腹曰。却後六年汝當生男。至是在胎六年而生<span class='note-inline'>(瑞應經)</span>。</p>
<p style="margin-left:1em">述曰。大乘開住胎。合降魔於成道。小乘開降魔。合住胎於託胎。住胎見起信。降魔見四教義。此先達之論也。今觀大小。皆有住胎降魔之文。如華嚴云。菩薩住母胎已。示現出家成道等相。此大乘住胎也。因果經。菩薩在母胎。行住坐臥。一日六時。為諸天鬼神說法。此小乘住胎也。花嚴離世間品。菩薩出家成道降魔轉法輪等。妙樂云。四佛各有四降魔相。此大乘降魔也。因果經。既降魔已即便入定。明星出時得最正覺。此小乘降魔也。今欲順八相之言。且用起信四教義二文開合為證。</p>
</div></div>
</div><!-- end of div[@id='body'] -->
</body></html>