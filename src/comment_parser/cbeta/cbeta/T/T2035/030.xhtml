<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu190' />佛祖統紀卷第三十</p><p class="byline">宋景定四明東湖沙門志磐撰</p>
<div class='div-other'><a id='mulu191' />
<p class='h1'>三世出興志第十四</p><p>久遠劫來諸佛出世。已粗陳於釋迦本紀之前矣。今約三千如來。用明七佛繼興及今佛像末法滅之相。承之以彌勒下生。終之以樓至成佛。乃至星宿未來莫不略錄。茲蓋克論此方一須彌山南洲之化事。而十方剎土。正可以會通云耳。荊溪師云。必有一人最初先覺。遂以斯道轉覺後覺。相續不已覺者滋多。乃有十方三世諸佛。為明此義撰三世出興志。</p>
<p>梵語劫波。此云分別時節<span class='note-inline'>(智論)</span>以人壽八萬四千歲。百年命減一年。減至十歲。百年增一年<span class='note-inline'>(或云子倍父壽)</span>復增至八萬四千歲。如是一減一增為一小劫。二十增減為一中劫。總成住壞空四中為一大劫<span class='note-inline'>(新婆沙論)</span>今論過去現在未來三世各一大劫。</p>
<p>過去莊嚴劫<span class='note-inline'>(此劫有成住壞空各二十小劫)</span></p>
<p>成二十小劫<span class='note-inline'>(每一小劫各一減一增後放此)</span></p>
<p>住二十小劫。有千佛次第出世。始自華光佛終至毘舍浮佛<span class='note-inline'>(過去七佛。有三佛在莊嚴劫。四佛在見在賢劫)</span>。</p>
<p style="margin-left:1em">九百九十八尊毘婆尸佛。姓拘利若。父槃頭。母婆提。子方膺。侍者無憂。人壽八萬歲出世。居般頭婆提城。坐波波羅樹下說法。三會度三十四萬八千人。</p>
<p style="margin-left:1em">九百九十九尊尸棄佛。姓拘利若。父明相。母光曜。子無量。侍者忍行。人壽七萬歲出世。居光相城。坐分陀利樹下說法。三會度二十五萬人。</p>
<p style="margin-left:1em">毘舍浮佛第一千尊。姓拘利若。父善燈。母稱戒。子妙覺。侍者寂滅。人壽六萬歲出世。居無喻城。坐娑羅樹下說法。度十三萬人<span class='note-inline'>(長阿含經○按菩薩本行經。自毘婆尸等三佛相去。劫數遼遠。似不同在莊嚴劫中。今言七佛者。多準藥王經阿含經三世三千佛之義)</span>。</p>
<p>壞二十小劫</p>
<p>空二十小劫<span class='note-inline'>(成住壞四者之相並於後賢劫中見)</span></p>
<p>見在賢劫。以多賢人故名賢劫<span class='note-inline'>(智論)</span></p>
<p>成二十小劫。自過去莊嚴劫壞空之後。至今。</p>
<p style="margin-left:1em">賢劫初成時。光音天。空中布金色雲。遍覆梵天。注大洪雨猶如車軸。積風輪上結為水輪。增長至天住界。雨斷水退有大風起。吹水生沫擲置空中。作梵天宮殿七寶間成。水復退下如前風起。吹擲水沫成魔羅波旬宮殿。次造他化自在天。展轉至夜摩天宮殿。水復退下。大風吹沫造須彌山四寶所成。復吹水沫造三十三天七寶宮殿。復於山腹造四天王宮。及日月宮天七寶宮殿。及造空居夜叉頗梨宮殿。又於須彌四面作修羅城。七寶莊嚴。又吹水沫作七金山四大洲八萬小洲。周匝安置小輪圍山。金剛所成。如是大風吹掘大地漸漸深入。置大水聚成七香水海及大鹹水海。又於地下造閻摩羅宮殿地獄住處。如是三千世界一時同成。此外更造大輪圍山。包裹此大千界。其中六欲須彌日月四洲。乃至小鐵圍山。各有萬億。此約經歷二十增減次第而成<span class='note-inline'>(起世經)</span>。</p>
<p>第一小劫<span class='note-inline'>(減增)</span>過去劫壞。一切有情久集光音天中。天眾既多居處迫窄。諸福減者應下居。</p>
<p style="margin-left:1em">世間最初有一天子。從光音沒來生大梵空殿之中。是為梵王。經一減一增。念言。無有梵子來生我處<span class='note-inline'>(梵王先生後沒。經成住壞空六十小劫。以此為壽)</span>。</p>
<p>第二小劫<span class='note-inline'>(減增)</span>時光音諸天。來生梵世者。為梵輔天<span class='note-inline'>(壽四十小劫。即是自成劫第二增減劫。至第一增減劫時沒)</span>。</p>
<p>第三小劫<span class='note-inline'>(減增)</span>光音諸天。復有來生梵世者。為梵眾天<span class='note-inline'>(壽二十小劫。即是自成劫第三增減。至住劫第一增減時沒。或繼此來生者。前後不定則沒時亦前後不定也)</span>漸漸下生六欲諸天人趣。以惡業力漸漸下生餓鬼旁生地獄。後成先壞。法爾如斯。時光音諸天福盡來下化生為人。或樂觀新地者。光明遠照飛行自在。無有男女之相。眾共生故。故名眾生。地涌甘泉味如穌密。以指試嘗遂生味著。失其神足及以身光。世間大闇黑風吹海。漂出日月置須彌山腹照四天下。時諸人輩見出則喜見入則懼。自茲之後乃有晝夜晦朔春秋歲數。終而復始。由耽地味顏色粗悴。地味既隱乃生林藤<span class='note-inline'>(樓炭經云兩枝蒲萄)</span>復共耽食林藤復隱。便生自然粳稻無有糠[禾*會]。備眾美味。此食稍粗殘穢在身。為欲蠲除。便在二道。成男女根。情慾多者便為女人。宿習力故便生婬欲。夫妻共住。光音諸天後來生者入母胎中。遂有胎生。是時先造瞻婆大城。乃至一切城郭。自然粳稻朝刈暮熟。刈後隨生米長四寸。時眾生并取二日糧。乃至取五日糧。漸生糠[禾*會]。刈已不生。眾懷憂惱。各封田宅造作田種。其後多有盜他田稻。便相拳鬪無能決者。議立一平等王賞善罰惡。便有刀杖殺戮。眾共供給號剎帝利<span class='note-inline'>(此云田主)</span>自後諸王以此為首。時閻浮提天下富樂安隱。八萬郡國人民聚落鷄鳴相聞。無有病患大寒大熱。正行十善正法治國。人民愛敬壽極大久<span class='note-inline'>(諸經多言。壽極八萬四千以為增減之數。不言極久)</span>後王不行正法。其壽漸減。至八萬四千歲時。身長八丈。百年命減一年身減一寸。如是減至十歲身長一尺。名為減劫之極。自此之後百年增一年<span class='note-inline'>(有經言。子倍父壽者。縱有此事。增減不齊)</span>增至八萬四千歲。名為增劫之極。一減一增終而復始。增至八萬四千歲時。有金輪王出。七寶千子。治四天下國土豐樂。女年五百歲方嫁。此後凡遇增劫之初。皆有金輪王出世<span class='note-inline'>(長阿含經)</span>。</p>
<p>第四小劫<span class='note-inline'>(減增)</span>乃至第二十小劫<span class='note-inline'>(減增)</span>住二十小劫</p>
<p>第一小劫<span class='note-inline'>(減增)</span><span class='note-inline'>(○光音諸天來生梵世。最初為梵眾天者至此壽滿二十小劫於此劫歿)</span></p>
<p>第二小劫<span class='note-inline'>(減增)</span>　第三小劫<span class='note-inline'>(減增)</span>　第四小劫<span class='note-inline'>(減增)</span>　第五小劫<span class='note-inline'>(減增)</span>　第六小劫<span class='note-inline'>(減增)</span>　第七小劫<span class='note-inline'>(減增)</span>　第八小劫<span class='note-inline'>(減增)</span></p>
<p>第九小劫<span class='note-inline'>(減增)</span>人壽減至五萬歲時。第一拘留孫佛出世。姓迦葉。父禮德。母善枝。侍者善覺子上勝。居安和城。坐尸利沙樹下說法。一會度四萬人。</p>
<p style="margin-left:1em">減至四萬歲時。第二俱那含牟尼佛出世。姓迦葉。父大德。母善勝。侍者安和。子導師。居清淨城。坐烏暫婆羅門樹下說法。一會度三萬人。</p>
<p style="margin-left:1em">減至二萬歲時。第三迦葉佛出世。姓迦葉。父梵德。母財主。侍者善友。子集軍。居波羅柰城。坐尼俱律樹下說法。一會度二萬人。</p>
<p style="margin-left:1em">減至一百歲時。第四釋迦牟尼佛出世。本在一萬歲時。為觀眾生無機可度。至百歲劫末苦逼。故出乎世<span class='note-inline'>(長阿含經大智度論)</span>。</p>
<p style="margin-left:1em">減至八十六歲時。盡正法。一千四百年。</p>
<p style="margin-left:2em">按法住記。佛告阿難。我滅度後正法一千年。由女人出家減五百年。像法一千年。末法一萬年。善見論云。佛初不度女人。後為說八敬法。還得一千年。法苑云。天人答南山曰。佛錫杖在龍窟中。四十年住。為如來去後。有飛行羅剎。能說十二部經。詐為善比丘。食諸持戒者日別四百。為斷此惡故鎮龍窟中。復令正法增住四百年。像法增千五百年。末法增二萬年。</p>
<p style="margin-left:1em">減至七十八歲。入像法八百年。是為今時正得壽<span class='note-inline'>(以佛滅二千二百年為約合減二十二歲。至理宗淳祐十一年。準之)</span>。</p>
<p style="margin-left:1em">減至六十一歲盡像法。二千五百年<span class='note-inline'>(解見前文)</span>。</p>
<p style="margin-left:1em">減至三十歲。入末法三千一百年。人長三尺。時饑饉災起。由人民皆行十惡。草菜米穀五種上味。悉皆隱沒。唯煎朽骨共為燕會。若遇一粒粟稗藏護如寶。六七年來天不降雨。尚不得水。何況飲食。人多餓死。郡益空荒。七年七月七日其災方息。時有一人合集男女有福德者。凡得萬人。留為人種。人能行善。所須飲食。天即雨下<span class='note-inline'>(雜出阿毘曇論瑜伽對法論中阿含經莊椿錄等文)</span>。</p>
<p style="margin-left:1em">減至二十歲。入末法四千一百年。人長二尺。時疾疫災起。由人行惡復盛。俱遭病死。無人送埋。郡邑空荒。唯少家在。經七月七日其災方息。唯留萬人為種。人持善行。飲食衣服。天即雨下。</p>
<p style="margin-left:1em">減至十歲。入末法五千一百年。人長一尺。女人五月便嫁。時刀兵災起。由人行惡轉盛。各起殺害之心。能行惡者。為人所敬。隨執草木瓦石皆成刀劍。更相殘害橫死無數。亦有厭惡入山隱藏。七日七夜其災方息。唯留萬人為種。人從隱處而出。更互相見。起慈愍心共行善法。衣食所須天即雨下。由能行善壽復增長。復從百年命增一年<span class='note-inline'>(已上謂之小三災。但壞正報。若值大三災。則依正俱壞也)</span>。南洲人壽至十歲時。刀兵劫起互相誅戮。佛法是時當暫滅沒<span class='note-inline'>(法住記)</span>。</p>
<p style="margin-left:1em">增至四十九歲時。入末法一萬年。月光菩薩出真丹國<span class='note-inline'>(即東土震旦也)</span>說法滿五十二年。廣度眾生入涅槃後。首楞嚴經般舟三昧經先滅不現。餘經次第而滅。無量壽經後住百年。大度眾生然後滅去<span class='note-inline'>(本起經○案無量壽經云。當來之世經通滅盡。我以慈悲哀閔。時留此經止住百歲。其有眾生值斯經者。隨意所願皆可得度。南岳願文云。我今誓願。持令此經不滅。至彌勒佛出世)</span>。</p>
<p style="margin-left:1em">增至一百歲時。入末法一萬五千一百年。南洲人復修善。時十六阿羅漢與諸弟子。復來人中顯說無上正法度無量眾令其出家<span class='note-inline'>(法滅盡經法住記)</span>。</p>
<p style="margin-left:1em">增至二百四十四歲入末法二萬九千五百年。法將滅時尚五百歲。一心修此法華三昧。即得六根清淨。故知末代亦有入大乘之機<span class='note-inline'>(淨名疏引普賢觀經)</span>。</p>
<p style="margin-left:1em">增至二百四十九歲。時盡末法三萬年。</p>
<p style="margin-left:1em">增至七百歲時。十六羅漢弘法已畢<span class='note-inline'>(自下人世至今。應五千年說化)</span>以一切經典舍利。收聚起塔。結加趺坐。圍遶此塔。俱沒於地。是為佛法滅盡之相。自此有千億辟支佛。出世說法利益眾生<span class='note-inline'>(法滅盡經○法住記。人壽七萬歲時。十六羅漢用七寶造窣堵波。釋迦遺身馱都。皆集其內。香花供養作如是言。我先受勅護持正法。及與天人作諸饒益。法藏已沒有緣已周。今辭滅度。先定願力火起焚身。時窣堵波便陷入地住金剛際。爾時釋迦正法永滅。從此世間有七百俱胝獨覺。一時出現。人壽八萬歲時。獨覺聖眾復皆滅度。次後彌勒如來出現世間○記言七萬永滅。去末法太遠。今以經云七百歲為正)</span>。</p>
<p style="margin-left:1em">增至二萬歲時。鐵輪王出獨治南洲<span class='note-inline'>(俱舍論。金銀銅鐵輪一二三四洲。鐵輪王一洲。金輪王四洲)</span>　增至四萬歲時。銅輪王出治東南二洲　增至六萬歲時。銀輪王出治東西南三洲。</p>
<p style="margin-left:1em">增至八萬四千歲時。金輪王出治四天下。輪王成就七寶。一金輪寶者。若聖王出。天金輪寶忽現在前。輪有千輻天匠所造。輪徑丈四。聖王見之手摩輪曰。可向東方如法而轉。輪即東轉。王將四兵隨其後行。東方諸小王來詣拜云。善哉大王。願於此治。時聖王言。汝等當以正法治化。勿使偏枉。諸王聞之。即從聖王巡行諸國至東海表。南西北方隨輪所至亦復如是。二白象寶者。王坐殿上忽現在前。即試習乘其上。清旦出城周行四海食時已還。三紺馬寶者。忽然現前。清旦乘行食時即返。四神珠寶者。忽現在前。置高幢上光照一由旬。城中人民皆起作務。謂是晝日。五玉女寶者。忽然出現。顏色端正冬溫夏涼。六居士寶者<span class='note-inline'>(諸經名典財寶)</span>忽然出現。地中寶藏皆悉知見。七主兵寶者。忽然出現。智謀雄猛專任討伐。是為輪王七寶成就<span class='note-inline'>(長阿含經)</span>。</p>
<p>第十小劫<span class='note-inline'>(減增)</span>減至八萬歲時。第五彌勒佛出世。時閻浮提其地平正如琉璃境。叢林茂盛高三十里。八萬四千眾寶小城周遍天下。其中大城名翅頭末。七寶樓閣七重行樹。園林浴池八功德水。街巷道陌廣十二里。其土安隱無有怨賊劫竊水火刃兵飢饉之難。有明珠柱高十二里。光明逾日晝夜常照。香風時來吹珠柱上雨寶瓔珞。眾人取之以為服用。眾寶羅網彌覆城上。風吹寶鈴演說歸依佛法僧。人身長十六丈。壽命滿八萬歲。無有中夭。女人五百歲方嫁。日受妙樂深遊禪定。如三禪天。人常慈心恭敬和順。皆由彌勒慈心訓導。持不殺故。唯有三病。一者飲食。二者便利。三者衰老。有香美稻一種七穫。百味具足入口消化。便利之時地裂生赤蓮華以蔽穢氣。人民既老自然行詣樹下。念佛待盡。生大梵天及諸佛前。有轉輪聖王名曰儴佉。七寶千子。四大寶藏滿中珍寶。眾人見之心不不貪著。各各謂言。釋迦佛時往昔眾生為此寶故更相偷劫造生死罪。時彌勒菩薩於兜率天宮當下作佛。生大婆羅門家。父名修梵摩。母名梵摩跋提。下生託胎。身紫金色三十二相。坐寶蓮華光明無量。身長三十二丈。如黃金山。正念觀察苦空無常不樂在家。時儴佉王持七寶臺奉上。彌勒受已施諸婆羅門。即便毀壞各共分之。彌勒見此寶臺須臾無常。知有為法皆悉磨滅。修無常想。讚過去佛無常之偈。諸行無常是生滅法生滅滅已寂滅為樂。說此偈已出家學道。詣翅頭末城外金剛莊嚴道場龍華菩提樹下<span class='note-inline'>(枝如寶龍吐百寶華。故名龍華)</span>即於是日初夜降魔成道。釋梵四天請轉法輪。時儴佉王與八萬大臣俱求出家。須髮自落即成沙門。時彌勒佛與儴佉王等諸比丘僧天龍八部。入翅頭末城中央。其地過去諸佛所坐金剛寶座。自然涌出。佛於此座轉正法輪。時諸婆羅門長者須達那。今須達長者是。轉輪王寶女<span class='note-inline'>(即玉女寶)</span>舍彌婆帝。今毘舍佉母是。彌勒親族須摩提。今善賢比丘尼是。各與八萬四千人出家學道。時儴佉王千子俱求出家。唯留一子用嗣王位。彌勒世尊初會於金剛座上說法。九十六億人得阿羅漢。二會於城外華林園說法。九十四億人得阿羅漢。三會復在華林園說法。九十二億人得阿羅漢<span class='note-inline'>(西域記。波羅柰國彌勒受記成佛處。佛告彌勒。三會說法。其得度者。皆我遺法植福眾生。在家出家。持戒犯戒。皆蒙化導。證果解脫。三會之度。乃化同緣善友)</span>是時彌勒與無量人。登耆闍崛山頂。手擘山峯。摩訶迦葉即從定起。持佛僧伽梨衣授與彌勒。涌身虛空作十八變入般涅槃。收身舍利山頂起塔。彌勒佛住世六萬歲。入滅之後。諸天世人收取舍利。於四天下各起八萬四千寶塔。正法住世六萬歲。像法亦六萬歲<span class='note-inline'>(雜出彌勒下生經彌勒來時經。彌勒成佛經。賢愚經○菩薩處胎經去彌勒世有五十六億七千萬歲。處處經五十億七千六十萬歲。彌勒下生經。上生經。並云五十六億萬歲。莊椿錄。自佛滅取彌勒生。有八百八十萬九千二百年。諸說不同。未曾校算)</span>。</p>
<p>十一小劫<span class='note-inline'>(減增)</span>　十二小劫<span class='note-inline'>(減增)</span>　十三小劫<span class='note-inline'>(減增)</span>　十四小劫<span class='note-inline'>(減增)</span>　十五小劫<span class='note-inline'>(減增)</span>此減劫中。自第六師子佛下至欲樂佛凡九百九十四佛。相繼出興。說法度人<span class='note-inline'>(藥王經俱舍論)</span>。</p>
<p style="margin-left:1em">佛告頻婆娑羅曰。過去然燈佛滅後。有一獼猴。見羅漢入定。即取坐具披作袈裟。遶比丘行。比丘定起為說三歸五戒求菩提法。獼猴依教受已踊躍歡喜。緣樹墜死生兜率天。值一生補處菩薩為說無上道。從是以後值佛無數。於最後身。次彌勒後當成菩提。號師子月佛。今婆須密多是也<span class='note-inline'>(師子月佛經)</span>。</p>
<p>十六小劫<span class='note-inline'>(減增)</span>　十七小劫<span class='note-inline'>(減增)</span>　十八小劫<span class='note-inline'>(減增)</span>　十九小劫<span class='note-inline'>(減增)</span></p>
<p>二十小劫<span class='note-inline'>(減增)</span>最後增劫中。第一千樓至佛。以本願力故出增劫。早出暮滅。是時人多厭世修諸禪定。住劫已極易可化度。但使性是沙門污沙門行。形似沙門被著袈裟。於彌勒佛所。得入涅槃無有遺錯<span class='note-inline'>(俱舍論大悲經)</span>。</p>
<p style="margin-left:2em">述曰。釋迦遺教不了之徒寄諸彌勒。彌勒遺教寄諸九百九十四佛。此諸遺教次第相寄。最後以寄樓至。樓至之世易可化度。苟或不了可謂極鈍。極鈍之機不免有待星宿之劫。悲夫。佛佛世世得逢遺教。縱未得出猶以為幸。倘因中間造極重惡。長劫無間則與佛相背。此為可痛。如目連入地獄問訊調達。獄卒報云。此有迦葉佛時調達。釋迦佛時調達。欲問何者。此雖大權難以情測。權必引實。寧無實報之輩。惟茲末代此土修行有教無證。欲祈易了。莫若專修淨土往生之行。則一登無生永居不退。後佛化化正可乘願來參影響之眾。寄言有志當思務進。</p>
<p style="margin-left:1em">拘留孫佛人壽四萬歲時出。拘那含牟尼佛。三萬歲時出。迦葉佛。二萬歲時出。釋迦佛百歲時。彌勒佛八萬四千歲時。師子佛七萬歲時。光炎佛九萬歲時。柔仁佛六萬歲時。華氏佛五十萬歲時。次復有華氏九億歲時。善月佛七萬歲時。現義佛百歲時出<span class='note-inline'>(云云)</span>。第一千慧業佛<span class='note-inline'>(即樓至之華言)</span>人壽八萬歲時出。賢劫千佛過已。六十五劫無佛<span class='note-inline'>(此皆一減一增小劫之論)</span>然後有劫名曰大稱。往昔擇明輪王千子。於此皆同斯劫成最正覺。過是劫已竟。八十劫都無佛興。然後有劫名喻星宿。往昔擇明輪王八萬大臣。於斯劫中成最正覺。過是劫已竟。三百劫亦無佛興。然後有劫名重清淨。擇明輪王聖后采女成最正覺<span class='note-inline'>(賢劫經)</span>。</p>
<p style="margin-left:2em">述曰。俱舍論約三世增減。論三千佛出興之漸。賢劫經明諸佛出興。有久有近不定劫數。此有三意。一者佛赴機所說不同。二者結集部別不同。三者傳譯前後不同。難以和會<span class='note-inline'>(此例甚多)</span>然粗論次第取證增減。則必以俱舍為本。慈恩劫章正取此論。</p>
<p>壞二十小劫<span class='note-inline'>(減增)</span>火災壞至初禪<span class='note-inline'>(壞劫有火水風大三災。今賢劫中止論一番火災。若水風二災不在賢劫中。後當別釋三相)</span>始從地獄終至梵天。有情世間經十九增減。次第壞盡。唯器世間空曠而住。乃至三千世界一切有情都盡。最後一增減劫方壞器世間<span class='note-inline'>(世間如器故名)</span>有七日從海底出。大海盡竭須彌崩壞。風吹猛焰燒上梵天。悉成灰燼。乃至三千世界一時燒盡。此為依正俱壞。名為壞劫<span class='note-inline'>(順正理論)</span>。</p>
<p>空二十小劫<span class='note-inline'>(減增)</span>。自初禪梵世已下世界空虛。猶如墨穴。無晝夜日月。唯有大冥。如是二十增減之久。名為空劫<span class='note-inline'>(俱舍)</span>。</p>
<p>未來星宿劫<span class='note-inline'>(千佛出興如天星宿)</span>。成二十小劫<span class='note-inline'>(減增)</span>。</p>
<p>住二十小劫<span class='note-inline'>(減增)</span>。此劫中有千佛次第出。始自日光佛終至須彌相佛<span class='note-inline'>(藥王經)</span>。佛言。我滅度後。若有勤修功德行眾三昧稱彌勒名行六事法<span class='note-inline'>(事六度也)</span>必定得生兜率天上。亦隨彌勒下生。閻浮第一聞法。於未來世值遇賢劫一切諸佛。於星宿劫亦值諸佛受菩提記<span class='note-inline'>(彌勒上生經)</span>。</p>
<p>壞二十小劫<span class='note-inline'>(減增)</span>　空二十小劫<span class='note-inline'>(減增)</span>○<span class='note-inline'>(成住壞空之相並如前釋)</span></p>
<p style="margin-left:1em">有能一日夜持不殺戒。決定不逢刀兵災起。能以一訶梨勒果。起殷淨心奉施僧眾。決定不逢疾疫災起。能以一<span class='corr'>摶</span>食施諸有情。決定不逢飢饉災起。東西二洲無根本三災。而有相似三災。謂嗔增盛似刀兵。身羸劣似疾疫。數加飢渴似饑饉。北洲根本相似俱無<span class='note-inline'>(新婆沙論)</span>三災起時復有三種最極衰損。一壽量。謂極至十歲。二依止。謂身量極至一搩手。三資具。謂以粟稗為食中第一。以髮為衣中第一。以鐵為莊嚴第一<span class='note-inline'>(瑜伽論○搩磔同陟各反周尺。人一尺。佛二尺)</span>。</p>
<p>大三災者。一大劫終必一火災起<span class='note-inline'>(如前賢劫成住壞空八十小劫。為一大劫)</span>如是經七大劫七火災。凡七壞初禪。復經一大劫。有一水災起。壞至二禪。如是七七火災。相間七水災。復經七火災。凡五十六番火壞初禪。七番水壞二禪。復經一大劫。有一風災起。總之為六十四大劫。為大三災始終之相<span class='note-inline'>(依俱舍論出義)</span>。</p>
<p>初火災壞初禪者。災欲起時地獄罪畢來生人中。有定業者轉生他方地獄。乃至無有一情。名為地獄已壞。畜生餓鬼阿修羅亦次第盡。是時世間皆行十善。人身之內無有諸蟲。與佛身同。以由是時旁生壞故。時此南洲一人無師自然得初靜慮<span class='note-inline'>(初禪也)</span>從靜慮起唱言離生喜樂甚樂甚靜。餘人聞已皆入靜慮。命終並得生梵世中。東西二洲例此應說。北洲根鈍無離欲念。命終生欲界天。靜慮現前方能離欲。乃至人趣無有一情。名為人趣已壞。時欲界六天。一天自然得初靜慮。乃至並得生梵世中。名為欲界已壞。時梵世中一天自然得二靜慮<span class='note-inline'>(二禪也)</span>唱言定生喜樂甚樂甚靜。餘天聞之皆入靜慮。命終並得生光音天。乃至梵世<span class='note-inline'>(大梵天也)</span>已壞。始從地獄終至梵天。經十九增減。有情世間次第壞盡。唯器世間空曠而住。乃至三千三界一切有情同業壞盡。最後一增減劫方壞器世間。於此漸有七日輪出。有大黑風吹海水為兩披。初取一日置須彌腹日道中行。草木彫落。次取二日。河渠皆竭。海水漸涸七百由旬。三日出時。恒河俱竭。四日出時。阿耨池竭。五日出時。四大海水七千由旬一時竭盡。六日出時。大地火起靡不燒壞。七日出時須彌山壞眾山洞然。風吹猛焰燒上天宮。乃至梵天無遺灰燼。自地火焰燒自宮殿。非他地災能壞他地。由相引起故說燒上。始從地獄至於梵天。於一增減劫次第壞盡。乃至三千世界一時俱壞。是為火災壞。初禪火災過後。世界空虛猶如黑穴。經二十增減之久。大雲降雨水長至天。吹風水沫作梵天宮。如是下至地獄如前建立<span class='note-inline'>(在前成劫說。雜出長阿含經。因本經。雜心論。顯宗論。順正理論。瑜伽對法論)</span>。</p>
<p>次水災壞二禪者。當災起時。地獄餓鬼旁生四洲人趣六欲諸天。次第得生二禪。於二禪中時有一天。自然得三禪定。餘天聞之。皆入此定得生三禪。是時二禪中有俱生水界起壞器世間。猶水消鹽。一時俱沒<span class='note-inline'>(有說從三禪邊空中。歘然雨熱灰水。有說從下水輪涌水上騰)</span>是為水災壞二禪。水災過後。如前空二十小劫。如前大雲降雨。風吹水沫成光音天宮。下至地獄後成。</p>
<p>三風災壞三禪者。當災起時。下地諸趣有情及六欲二禪。次第得生三禪。時有一天。自然得四禪定。餘天聞之。皆入此定得生四禪。是時三禪中有俱生風界起。壞器世間。吹諸天宮相拍粉碎。諸大山王亦皆拍碎。如風乾肢節悉皆消盡。是為風災壞三禪<span class='note-inline'>(有說。從四禪邊歘然風起飄擊。有說。從下風輪擊風上騰○出順正理論。瑜伽對法論)</span>如是東方無量世界。或有將壞。或有將成。或有正壞。或壞已空。或有正成。或成已住。乃至十方亦爾。若有情世間。若器世間。業煩惱力所生故。業煩惱增上力所起故<span class='note-inline'>(瑜伽對法論)</span>初禪內有覺觀火擾亂故。外為火災所燒。二禪內有喜水擾亂故。外為水災所漂。三禪內有出入息風擾亂故。外為風災所壞。四禪不定相續隨彼天生宮殿俱起。若天命終宮殿亦沒<span class='note-inline'>(雜心論)</span>。四禪內外過患一切皆無<span class='note-inline'>(涅槃經)</span>劫劫皆壞初禪者。為順初禪一劫壽故。次經八劫方壞二禪。為順二禪八劫壽故。次經六十四劫方壞三禪。為順三禪六十四劫壽故<span class='note-inline'>(輔行)</span>。</p>
</div>
<p class='juan'>佛祖統紀卷第三十<span class='note-inline'>(終)</span></p>
</div><!-- end of div[@id='body'] -->
</body></html>