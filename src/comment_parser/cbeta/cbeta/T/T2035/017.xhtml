<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu127' />佛祖統紀卷第十七</p><p class="byline">宋景定四明東湖沙門志磐撰</p>
<p class='h1'>諸師列傳第六之七<span class='note-inline'>(廣智神照下四十四人)</span></p><p>淨社廉法師法嗣<span class='note-inline'>(廣智下第六世)</span></p>

<ul class="">
<li>休菴法舟法師</li>

<li>法明文節法師</li>

<li>寶積法雲法師</li>

<li>妙果師楷法師</li>

<li>水陸文炳法師</li>

<li>常明道深法師</li>

<li>福昌文佾法師</li>
</ul><p>圓辯琛法師法嗣</p>

<ul class="">
<li>月堂慧詢法師</li>

<li>一菴處躬法師</li>

<li>雪堂戒應法師</li>

<li>止菴法蓮法師</li>

<li>指南仲韶法師</li>

<li>慈雲文統法師</li>

<li>餘姚清湛法師</li>
</ul><p>覺雲連法師法嗣<span class='note-inline'>(神照下第六世)</span></p>

<ul class="">
<li>月波則約法師</li>

<li>林菴清哲首座</li>
</ul><p>證悟智法師法嗣</p>

<ul class="">
<li>慧光若訥法師</li>
</ul><p>北峯印法師法嗣</p>

<ul class="">
<li>古雲元粹法師</li>

<li>佛光法照法師</li>

<li>梅峯梵奎法師</li>

<li>石溪思壽法師</li>

<li>石鏡清杲法師</li>

<li>慈感文圭法師</li>

<li>蒙泉了源法師</li>

<li>毒海道源法師</li>

<li>剡源覺先法師</li>

<li>桐洲懷坦法師</li>

<li>南峯思誠法師</li>

<li>日本俊芿法師</li>

<li>雲巢如寶法師</li>

<li>南㵎行果法師</li>

<li>嚴陵趙彥肅</li>

<li>鎧菴吳克己</li>
</ul><p>能仁寶法師法嗣</p>

<ul class="">
<li>草堂如寶法師</li>
</ul><p>車溪榮法師法嗣</p>

<ul class="">
<li>紫金法通法師</li>
</ul><p>慈室雲法師法嗣</p>

<ul class="">
<li>悟真正皎法師</li>

<li>南湖了宣行人</li>
</ul><p>覺安言法師法嗣</p>

<ul class="">
<li>鑑堂思義法師</li>

<li>總菴妙心法師</li>

<li>常齋法幵法師</li>
</ul><p>能仁山法師法嗣</p>

<ul class="">
<li>畢菴法希法師</li>

<li>南巖法雄法師</li>
</ul><p>楊尖淵法師法嗣</p>

<ul class="">
<li>崇先了生法師</li>

<li>楊尖法欽法師</li>
</ul>
<div class='div-other'><a id='mulu128' />
<p class='h2'>圓辯琛法師法嗣<span class='note-inline'>(前廉法師法嗣七人原本無紀)</span></p><p>法師慧詢。字謀道。號月堂。其先永嘉陳氏。寓居四明昌國之胊山。母夢異僧至門求化既而妊娠。八歲出家祖印院。初授法華數遍。即能成誦。嘗歸省祖母諭之曰。汝已去家。當學吾州忠佛子。初謁南湖澄照。以卓立稱。至東掖見皎法照奇之。有忌之者群譟之。師曰。佛法大義有疑即問何必見嫉。乃西遊浙左。遍參名匠。東回南湖。依圓辯正所學。聞性惡即具之旨。名體不轉之妙。一家圓頓深有悟入。紹興末年。出主法昌。遷淨名普和。常持鉢。海岸遇盜。師正色曰。汝輩所欲者財耳。盡與之。因諭以善惡業報。盜為感動。歸物悔過而去。淨名無徒。每對海山。為鬼神講維摩經。屢感神應。乾道五年。遷主南湖。負笈之士自遠而至。幾莫能容。丞相魏<span class='corr'>杞</span>與師為道契。嘗問世間相常住之旨。師曰。得非以四時代謝為疑乎。曰然。師曰。窮過去極未來。雖有代謝而此理常住。魏公曰。屢以問人。未若今日之可曉。淳熙六年冬十月二十七日。忽告眾示疾。慰問者群至。見門學則勉其進德。士官則囑其護法。聞其言者。悚然有感。既而別眾。書偈念佛。結印趺坐而化。停龕彌月。脣臉鮮紅。其容若笑。遺言分骨為二。一祔親壟。一塔祖原。眾以歷代窆全身。唯剃髮以酬師志。逾月視其髮。舍利可掬。師坐必端直。行不旁示。密室靜處必披袈裟。高座宣揚不事著述。學者多於聽次筆以記之。誦經坐禪日有常課。未嘗以事廢。制學者。未二十夏不許出世。躁進之風為之一戢。</p>
<p>法師處躬。永嘉人。號一菴。久從圓辯得其旨。晚主南湖。有辯才善說之譽。脫略窠臼不滯節目。有求指示者。執筆便書。申明祖意獨出眾說。遠近學者推為宗師。正旦結光明期。湖心律居亦行此懺。主者正竹溪素重師德。每初夜必領徒過南湖。聽說法要。竹溪臨筵。歎服曰。吾徒何幸得聞大乘。四分所明檢身為要。若明心見性其在茲乎。一眾為之歡躍。</p>
<p>法師戒應。四明人。自號雪堂。才識英敏襟度豁然。久學南湖為時偉望。郡以南湖請圓辯。師奉命之東掖。以禮奉迎。及圓辯至大開法施。妙旨雄談唯師可企。一日叩函丈。問指要中未了義。圓辯曰。汝能背誦。吾將為說。數日誦通。暨上請。辯曰。此中為汝說得徹也。師忽有省。自是機辯奮發莫有敵者。出主白蓮。學徒雲會。寧海歲有大會。請師一月講經。道俗萬眾仰聽肅肅。鴻音一震莫不警寤。一日無疾。別眾歸寢。右脇而亡。塔全身於寺山之靈源。</p>
<p>法師法蓮字實中。自號止菴。四明象山人。幼年勤學。一時講席。知名者無不遍歷。晚造南湖侍圓辯。朝問夕咨。越六載如一日。疇昔疑昧為之豁然。初主辯利。遷廣嚴永明悟真。接物以慈撫事以寬。或問日用則酬酢忘倦。叩以佛法則默而不答。人有測識其意者。為炷香拱立。謙辭發問方隨問委釋曲盡其理。其為重法。不失師體若此。</p>
<p style="margin-left:1em">鏡菴曰。先賢有云。四明中興天台之道。圓辯中興四明之宗。蓋謂四明之後。有派為知解之學。近似山外者。而圓辯者出。獨能發揮祖意以起四明。盛矣哉。或謂月堂得觀行。止菴得宗旨。一菴雪堂得辯說。皆有師家之一體云。</p>
<p>法師仲韻。四明人。久參圓辯學解卓異。紹興中主布金。以霅川神智假名諸師盛破四明。乃作三千正說以追攻之。名指南集。凡三卷<span class='note-inline'>(此中失文統清湛二人紀)</span>。</p>
</div>
<div class='div-other'><a id='mulu129' />
<p class='h2'>覺雲連法師法嗣<span class='note-inline'>(神照下第六世)</span></p><p>法師則約。號元菴。鄞之姚氏。親受度於覺雲。旦夜為學深明教旨。覺雲來南湖。師為侍右。撫事和謹內外以說。雲逝。去依上竺慧光。分座講經眾服其辯乾道九年春。太師越王親製疏辭請為月波第一師。寺占東湖之勝。而師以講才見稱於世。故一時名德。咸樂來依。越王屢親講說。手書贊曰。師教門義龍也。既為吾家師。又作此山主。願奉此地。長講天台宗教。長修水陸普度。上報君親勿事改革。既而奏於朝。賜智海之號。自師作祖此山。繼之者梓菴隱堂。而柏庭徑升南湖。自是地望為之益重<span class='note-inline'>(此中失清哲首座記)</span>。</p>
</div>
<div class='div-other'><a id='mulu130' />
<p class='h2'>證悟智法師法嗣</p><p>法師若訥。字希言。嘉興孫氏。初依竹菴於德藏。克志苦學。久而嬰病。心叩大士口誦祕呪。夢大士灌以靈液。寤而失其疾。乃往赤城謁證悟。遷上竺命師首眾。既沒。詔師嗣居之乾道三年春二月。駕幸上竺。展敬大士。問光明懺法之旨。師答曰。梵釋天帝四大天王。下臨土宇護國護人。故佛為說金光明三昧之道。後世祖師立為懺法。以資諸天之威德。故帝王士庶皆可修持。上說授右街僧錄。既而詔於山中建十六觀堂。仍放其制作堂於大內。四年夏召師內宿觀堂論道。四月八日。召師領徒五十人。入內觀堂修金光護國法。上問曰。佛法固妙安得如許經卷。師曰。有本者如是。上然之。進左街僧錄慧光法師。九年。召對選德殿。問大士歷代靈迹及法華經旨。上曰。最初得師發明此事。遂以圓覺悟得法門。譬如著棊勝負既分不但并去棊子棊槃亦須一時并去。師曰。并去者亦不可得。上曰。宗說俱通其師之謂。有詔令講圓覺。至此虛妄心若無。六塵則不能有。師曰。心本無形因塵有相。塵滅心滅真心湛然。上手書其語以賜。又嘗問金剛之旨。師曰。此乃六百卷般若中一分。興問斷疑特喻金剛。故無著論云。此金剛波羅蜜以如是名顯示勢力。絓是般若皆有是力。此既諸般若之釋疑。是故金剛二字。文雖出此。義實通諸般若作譬。故持說者。福重功深<span class='note-inline'>(文句。絓法華座席。記絓預也。宋斐駰史記序云。采先儒之說。豫是有益。悉皆抄納。當知荊溪訓預。與斐駰合)</span>上曰。朕日讀此經。今更命眾。合誦三萬卷。乃降劄云。平昔以來。所食禽魚之類傷害為多。今仗般若為除此過。庶使群生俱承解脫。時沂王尚幼。上召師入禁中。為王說法摩頂。嘗以疾匃間。上曰。且賜地築室。更數年彼此作閒人。水邊石上共說無生。十一年。退處興福。特授兩街都僧錄。時光宗在東宮。書歸隱之扁以賜之。仍製讚以褒稱其德。孝宗退養重華宮。召注金剛經。肩輿登殿止宿殿廬。注成以進。上披覽益有省發。紹熙二年十月旦。謂侍人曰。吾宗通法華宜以此終。乃集眾修法華懺。取道具進兩宮。端坐而化。壽八十二。塔於正寢。紹熙二年。<span class='corr'>諡</span>宗教廣慈法師普照之塔。</p>
<p>法師俊芿。日本國人。先傳瑜伽密教<span class='note-inline'>(唐元和間。國人空海入中國。受密教於不空弟子慧果)</span>。久之杭海來中國。登靈山謁北峯。學天台一宗。執經受教盡通其旨。開禧初。北虜犯邊。芿啟北峯欲結壇誦呪。如不空解安西圍。時論委靡竟不克行。北峯乃令遣徒歸國取中華先所傳五部之法。而其徒淪於海<span class='note-inline'>(此是北峯印法師法嗣。有十六人。前失十一人。後失三人。唯存此法師與趙彥肅二人而已)</span>。</p>
<p>趙彥肅字。子敬。嚴陵人。登慶元龍飛第。洛學之翹楚也。來謁北峯論佛法大意。嘗問師曰。如來出世先說何法。師曰。示生同居先苦諦也。又問諸大乘經多奇詭駭人。來至法華何其平易。師曰。群機未熟必先動盪。機熟會入衒駭何為。自是深識時教大旨。每稱師為南山肉身大士。從受刪定止觀。歎曰。回天下外見。復於實際者此書也。初彥肅。好詆佛道。嘗與僧抗議。理左語屈。及僧沒為行衰服。門人怪問之。答曰。法恩逾於父母。非小子所知也。</p>
<p>吳克己。字復之。自號鎧菴。建安節使之後。曾大父遊學四方。因居婺之浦江。幼頴悟。為學無所不通。嘗讀周官。慨然以封建井田為可復。淳熙中。四魁待補。歎曰。射目中眉事與時違。乃去隱於左溪。忽苦目疾。或勉禱圓通。輒云。臨危不變真大丈夫。有告以朱太醫答杜祈公。未讀佛書。何以知其不及孔孟。試持大士號。目疾良已。於是遂深信。讀楞嚴至空生心內猶雲點大清。豁如發蒙。觀山谷詩。讚美宗鏡。有從此永明書百卷。自公退食一鑪香。因閱及兩函。寶積實云。此書無規矩不若看止觀令悟境觀二字以為几杖。服味。既而果有悟入。因曰。至哉規矩之說。所謂至方以方天下之不方。至圓以圓天下之不圓。識者取二書以究之。則規矩有無自有可見。曾為妙經作註。自言恥與棗柏埒。謂彼弘兼粗之典。我釋獨妙之經。嘉定七年冬。終於寶山。遺言以僧禮荼毘。壽七十五。所著法華樞鍵。楞嚴集解科。四教儀止觀大科。晚編釋門正統。未就而亡。良渚宗鑑為續成之。始家人夢湛假名求寄宿。洎學教議論多暗合。又喜其故人。以謂後身云<span class='note-inline'>(此中遺失如寶法通二法師之紀)</span>。</p>
</div>
<div class='div-other'><a id='mulu131' />
<p class='h2'>慈室雲法師法嗣</p><p>法師正皎字元晝。鄞嵩江朱氏。受業多寶。初從辯利止菴學。因同人商略光明定題。便能臧否諸師得失。慈室居清修造焉。久之盡得慈室之道。慈室遷南湖。令居座端。講才宏闊眾所景慕。出主慈溪觀音。六遷法席。終於檡陽悟真。攻媿樓公鑰。每從師問佛法大意。師號月窓。居廣壽之日。於窓間作半月。攻媿為作記。賦以詩云。不要作圓月。才圓便有虧。不如作一半。却有向圓時。此詩盛播人口。而師之名德於是益重。行人了宣四明奉化潘氏。初受經寶林。慈室居清修往依焉。每謂解必有行。乃入南湖光嚴室閱藏經。修法華三昧。前後二十七期。過午不食。未嘗違日晷。與同修善榮為心友。每閱經有疑必造榮室決之。一日默坐甚久。榮曰。今日何為。師曰。歸期已近。道義難忘不覺如此。請君專心進道。當於淨土重會。榮笑曰。正欲見君作略。師自此示疾。將終請眾諷彌陀經。稱唱佛號。遽起端坐。索筆書偈云。性相情忘。一三無寄。息風不行。摩訶悉利。即合掌瞑目。暑中留龕七日。顏色紅潤。口角微涎。有以帛挹之者。異香襲人。闍維舍利盈掬。心與數珠不壞。嘉泰元年五月十日也。後三年榮示疾。臨終前一日與眾訣別。沐浴更衣。請眾念佛。趺坐而化人謂赴宣師之約云<span class='note-inline'>(此中失覺菴言法師法嗣三人)</span>。</p>
</div>
<div class='div-other'><a id='mulu132' />
<p class='h2'>能仁山法師法嗣</p><p>法師法希號畢菴。法雄號南巖。皆天台人。同入山法師室。服勤受道齊名當世。及相繼居白蓮。道望若一。具正眼以定宗發辯才以駕說。豁襟量以容眾。擒文藻以應機。白蓮宗風之盛。實二師振起之也<span class='note-inline'>(此中失法雄法師一人)</span>。</p>
</div>
<div class='div-other'><a id='mulu133' />
<p class='h2'>揚尖淵法師法嗣</p><p>法師了生越之諸暨人。年十二出家。慧解如成人。初謁東靈欽師。時效禪林。群居僧堂。當元夕眾往觀燈。欽師行香。見其危坐床上。問曰。汝何不隨眾去。答曰。蒙師見誡。專心為學勿事嬉遊。欽師大喜撫其背曰。三十年後。振吾宗者非汝而誰。既壯深研教觀。時輩厭服。出主頂山。講唱無廢日。臥榻庋上。安蓮經韋天像。身披五條。吉祥而睡。謹身敬法。不以闇室易其節<span class='note-inline'>(此中失法欽法師一人○此卷共四十四人原本遺失三十一人。止錄十三人)</span>。</p>
</div>
<p class='juan'>佛祖統紀卷第十七<span class='note-inline'>(終)</span></p></div>
</div><!-- end of div[@id='body'] -->
</body></html>