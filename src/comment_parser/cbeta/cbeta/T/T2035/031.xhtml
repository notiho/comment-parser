<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu192' />佛祖統紀卷第三十一</p><p class="byline">宋景定四明東湖沙門志磐撰</p>
<div class='div-other'><a id='mulu193' />
<p class='h1'>世界名體志第十五之一</p><p>上窮寶焰下徹風輪。此華嚴所明一世界種。竪高則且約二十重。周圍則略得十一數。復由此數隨方各十。則總之為百十一。如天帝珠網分布而住。斯但舉其一分云耳。若推而廣之。則十不可說微塵世界。遞相連接周遍建立。各各佛出現。各各滿眾生。是為華藏莊嚴世界海也。若夫娑婆大千須彌四天下南洲五竺。東華震旦。若名若體。有說有圖。雖自廣以至狹。實舉別而會總。既明三世須辨方界。此學者所宜知也。撰世界名體志。</p>
<p style="margin-left:1em">華藏世界海圖　大千萬億須彌圖　四洲九山八海圖　三千大千世界圖　須彌忉利天宮圖　諸天通論</p>
<p style="margin-left:2em">身量　壽量　衣量　身光　業因　報果　廣狹　凡聖　論無色身處　論天主　論四禪四地</p>
<p style="margin-left:1em">東華震旦地理圖　漢隋西域諸國圖　西土五印諸國圖　八熱地獄圖　十六遊僧地獄圖　八寒地獄圖</p>
<p>華藏世界品云<span class='note-inline'>(經七)</span>此華藏莊嚴世界有須彌山微塵數風輪所持。最在上者名殊勝威光藏。能持普光摩尼香水海。此海有大蓮華。名種種光明蘂香幢。華藏莊嚴世界住在其中。金剛輪山周匝圍遶○此中復有不可說</p>
<div><img src='../images/T49p0303_01.gif' alt='T49p0303_01.gif' /></div>
<p>微塵數香水海。一切世界所有莊嚴。悉於中現。芬陀利華十寶階陛欄盾。十寶尸羅幢。寶衣鈴網幢寶華樓閣寶蓮華城。眾寶樹林悉共圍遶○一一香水海各有微塵數香水河。右旋圍遶。常現寶色光雲。十方化佛及諸菩薩。於中涌出。其中央香水海名無邊妙華光。出大蓮華名一切香摩尼王莊嚴。有世界種而住其上。名普照十方熾然寶光明。有不可說佛剎於中布列○最下第一重名最勝光遍照。狀如摩尼寶。一佛剎塵世界圍遶。佛號淨眼離垢燈。第二重名種種香蓮華妙莊嚴世界。狀如師子座。二佛剎塵世界圍遶。佛號師子光勝照。第三重名寶莊嚴普照光世界。其形八隅。三佛剎塵世界圍遶。佛號淨光智勝幢。第四重名種種光明華莊嚴世界。狀如摩尼蓮華。四佛剎塵世界圍遶。佛號金剛光明無量精進力善出現。第五重名普放妙華光世界。其形普方而多隅角。五佛剎塵世界圍遶。佛號香光喜力海。第六重名淨妙光明世界。其形四方。六佛剎塵世界圍遶。佛號普光自在幢。第七重名眾華焰莊嚴世界。狀如樓閣。七佛剎塵世界圍遶。佛號歡喜海功德名稱自在光。第八重名出生威力地世界。狀如因陀羅網。八佛剎塵世界圍遶。佛號廣大名稱智海幢。第九重名出妙音聲世界。狀如梵天身。九佛剎塵世界圍遶。佛號清淨光明相無能摧伏。第十重名金剛幢世界。其狀周圓。十佛剎塵世界圍遶。佛號一切法海最勝王。第十一重名恒出現帝青寶光明世界。狀如半月。十一佛剎塵世界圍遶。佛號無量功德法。第十二重名光明照耀世界。狀如華旋。十二佛剎塵世界圍遶。佛號超釋梵。第十三重名娑婆世界。狀如虛空。以普圓滿天宮而覆其上。十三佛剎塵世界圍遶。佛號毘盧遮那<span class='note-inline'>(比即十蓮華藏微塵數相千葉盧舍那。一華百億國中當第十三世界也)</span>第十四重名寂靜離塵光世界。狀如執金剛形。十四佛剎塵世界圍遶。佛號遍法界勝音。第十五重名眾妙光明燈世界。狀如卍字。十五佛剎塵世界圍遶。佛號清淨日功德眼。第十六重名清淨光遍照世界。狀如龜甲。十六佛剎塵世界圍遶。佛號不可摧伏力普照幢。第十七重名寶莊嚴藏世界。其形八隅。十七佛剎塵世界圍遶。佛號無礙智光明遍照十方。第十八重名離塵世界。狀如珠瓔。十八佛剎塵世界圍遶。佛號無量方便最勝幢。第十九重名清淨光普照世界。十九佛剎塵世界圍遶。佛號普照法界虛空光。第二十重名妙寶焰世界。狀如寶莊嚴具。二十佛剎塵世界圍遶佛號福德相光明。此二十重上闊下狹。如倒安浮圖○若廣說世界種所依形狀。數有剎塵。或名回轉形<span class='note-inline'>(清涼疏躡褻往來之形)</span>乃至江河形。旋流形。輪網形。壇墠形。樹木形。樓觀形。尸羅形。幢形。普方形。胎藏形。蓮華形。佉勒迦形<span class='note-inline'>(此云竹篅)</span>眾生形。佛相形。圓光形。網形。門闥形。須彌山形。諸莊嚴具如上世界。皆在無邊妙華光香水海中。遞相連接成世界網。周遍建立○都有十个二十重世界種。繞此中心世界種。總十一个二十重世界種<span class='note-inline'>(經第九卷)</span>○此十一个世界種。周圍至輪圍山。復有一百个世界種。隨方各十。於中布列。近山周匝十个世界種。各各上下四重。餘九十个世界種不言重數。共有一百十一个世界種。如天帝網分布而住<span class='note-inline'>(經第十卷)</span>○如是十不可說佛剎微塵數香水海中。有十不可說佛剎微塵數世界種。皆依現一切菩薩形摩尼王幢莊嚴蓮華住。各各莊嚴際無有間斷。各各放寶色光明。各各光明雲而覆其上。各各莊嚴具。各各劫差別。各各佛出現。各各演法海。各各眾生遍充滿。各各十方普趣入。各各佛神力所加持。此一一世界種中一切世界。依種種莊嚴住。遞相接連成世界網。於華藏莊嚴世界海。種種差別周遍建立。</p>

<p class='h1'>大千世界萬億須彌之圖</p><div><img src='../images/T49p0304_01.gif' alt='T49p0304_01.gif' /></div>
<p style="margin-left:1em">吳鎧庵曰。此圖即華嚴蓮華藏世界海。乃實報無障礙土也。昔海禪師雖出其相。而說義未周。止禪師說義頗悉。而未顯其相。今雙收二家。且考之經目。曰法華常在靈山。蓋依智者所指故也。</p>
<p>長阿含經。一日月行四天下為一世界。如是千日月。千須彌。千閻羅王。千忉利。千梵天。千鐵圍。名為小千。即數小千至滿一千。名為中千<span class='note-inline'>(即是百萬亦稱十億)</span>即數中千復滿一千。名為大千<span class='note-inline'>(即是千萬萬亦稱萬億)</span>其中須彌山王。四洲日月。乃至梵天。各有萬億<span class='note-inline'>(光明云百億須彌者億有四等。一十萬為億大千則當萬億。二百萬為億大千則當千億。三千萬為億大千則有百億。四萬萬為億大千則有十億。今言百億是第三之數。然此方以十萬為億為正數)</span>成則同成。壞則同壞。皆是一佛化境。號為娑婆世界<span class='note-inline'>(梵語娑婆此云堪忍)</span>。</p>
<p>長阿含云。三千大千世界。復有大金剛山繞大海水。金剛山外復有第二大金剛山。二山中間窈窈冥冥。有八大地獄。日月神天所不能照○瑞應經云。迦維羅衛國者。三千日月<span class='note-inline'>(孤山疏大千也)</span>萬二千天地之中<span class='note-inline'>(疏大千有萬億天地二千即中千小千也)</span>○顯揚論。一日月之照臨名一世界。如是千日月。千六欲。千初禪。名小千界。復以千小千名中千。其中有一三禪一千二禪。百萬初禪。復以千中千為大千。其中有一四禪。一千三禪。百萬二禪。億萬初禪<span class='note-inline'>(準此當稱億萬須彌)</span>○阿毘曇論云。從此須彌頂邊至彼須彌頂邊。十二億三千四百五十由旬。從此須彌中心至彼須彌中心。十二億八萬三千四百五十由旬從此山根至彼山根。十二億三千十五由旬。此佛所說。</p>

<p class='h1'>四洲九山八海圖</p><div><img src='../images/T49p0305_01.gif' alt='T49p0305_01.gif' /></div>
<p>俱舍論云。第一須彌山高廣各八萬由旬<span class='note-inline'>(長阿含。起世經。高八萬四千由旬。餘七山及鐵圍。次第減半)</span>第一香水海。橫廣八萬由旬<span class='note-inline'>(起世廣八萬四千)</span>第二持雙山。高廣各四萬由旬<span class='note-inline'>(諸山次第減半)</span>第二香水海。橫廣四萬由旬<span class='note-inline'>(七海橫廣各隨七山高量。次第減半)</span>第三持軸山。高廣各二萬由旬。第四擔木山。高廣各一萬由旬。第五善見山。高廣各五千由旬。第六馬耳山。高廣各二千五百由旬。第七障礎山。高廣各一千二百五十由旬。第七香水海。一千二百五十由旬。第八持地山。高廣各六百二十五由旬。第八大鹹水海。橫闊三十二萬二千由旬。中有四州<span class='note-inline'>(阿毘曇論。水際周圍三十六億八千四百七十五由旬)</span>第九小鐵圍山。高廣各三百十二由旬<span class='note-inline'>(阿毘曇周圍三十六億一萬三百五十由旬)</span>諸山入水皆八萬由旬。住金輪上。諸海皆深八萬由旬<span class='note-inline'>(今詳。自須彌山心南向至本山際。八萬由旬。度七香水海十六萬由旬。度七金山八萬由旬。至七山南際臨海。凡二十八萬由旬。南北通徑凡五十六億萬由旬)</span>○長阿含云。須彌山南有天下名閻浮提<span class='note-inline'>(此云勝金洲。新婆沙論名贍部)</span>其土南狹北廣。縱廣七千由旬。人面像此地形。有大樹名閻浮。圍七由旬。高百由旬。枝葉四布五十由旬。人壽百歲。中夭者多○阿毘曇云。南洲衣服莊飾種種不同。一生欲事無數。亦有修行至死無欲○起世云。大海北有閻浮樹。此樹下有閻浮那檀金聚高二十由旬<span class='note-inline'>(以此勝金出樹下故。因以名樹名洲)</span>○順正理論。有二十中洲。一遮末羅<span class='note-inline'>(新婆沙云羅剎住處)</span>二筏羅遮羅。皆有人住○長阿含云。須彌山東有天下名弗于逮<span class='note-inline'>(此云勝身立世云弗提婆)</span>其土東狹西廣。形如半月。縱廣九千由旬。人面像之。有大樹王名伽藍浮。圍七由旬。高百由旬。枝葉四布五十由旬。人壽二百歲<span class='note-inline'>(樓炭經云三百歲)</span>飯食魚肉。以穀帛珠璣共相市易。有嫁娶禮○立世阿毘曇論云。東弗提婆人多欲者。一生數至六七。亦有修行至死無欲。食自死魚肉自不殺生。頭髮剪前披後。著下衣竟上衣繞○順正理論云。有二中洲。一提訶。二毘提訶。皆有人住○長阿含云。須彌山西有天下名俱耶尼<span class='note-inline'>(此云牛貨。新婆沙云瞿陀尼)</span>其土形如滿月。人面像之。縱廣八千由旬。有樹王名斤提。圍七由旬。高百由旬。枝葉布散五千由旬。人壽三百歲。以牛馬珠玉共相市易○阿毘曇云。彼土食肉殺生。人死燒屍。或置水埋土。嫁娶同南洲人。多欲者至十或十二。亦有至死無欲者。莊飾皆被髮上下著衣○順正理云。有二中洲。一舍搋<span class='note-inline'>(古獲反)</span>二怛里拏。皆有人住○起世論云。斤提樹下有一石牛。高一由旬。因名瞿陀尼<span class='note-inline'>(因以名洲)</span>○長阿含云。須彌山北有天下名欝單越<span class='note-inline'>(此云最勝。新婆沙論名俱盧洲)</span>其土正方人面像。縱廣一萬由旬。有大樹王名庵婆羅。圍七由旬。高百由旬。枝葉布散五十由旬。諸山浴池華果豐茂。眾鳥和鳴。四面有阿耨達池出四大河。無有溝阬荊棘蚊虻毒蟲。自然糠米眾味具足。有摩尼珠名曰焰光。置自然釜鍑下<span class='note-inline'>(自然糠米者自生也。自然釜鍑者自燒然也。鍑方宥反。似釜而大)</span>。飯熟光滅。有樹名曲躬。葉葉相次天雨不漏。彼諸男女止宿其下。有諸香樹。果熟之時。自然裂出種種身衣或器或食。河中寶船乘載娛樂。入中浴時脫衣岸上。乘船度水。遇衣便著。不求本衣。次至香樹手取樂器。並以妙聲和絃而行。其人無有眾病。顏貌同等髮紺青色齊眉而止。人起欲時熟視女人。彼女隨詣園林。若是父親母親不應行欲者。樹不曲蔭。各自散去。若非親者樹則曲蔭。隨意娛樂。一日至七日。爾乃捨去。彼人懷妊七八日便產。隨生男女置於四衢。有諸行人出指含[口*敕]。指出甘乳充遍兒身。過七日已其兒長成。與彼人等。男向男眾女向女眾。彼人命終不相哭泣<span class='note-inline'>(以人壽定千歲故不吊死)</span>莊嚴死屍置四衢道。有鳥名憂尉禪伽。接置他方<span class='note-inline'>(阿毘曇云。其鳥啄屍。至山外啖食之)</span>其地柔軟隨足隱起。大小便時地為開拆。利已還合。其人前世修十善行來生此洲。壽命千歲不增不減。命終之後生天善處○阿毘曇云。北洲人多欲者。一生數至四五。亦有修行至死無欲○順正理論。有二中洲。一矩拉婆。二憍拉婆皆有人住○阿毘曇云。南洲人長三肘半。或四肘。東洲八肘。西洲十六肘。北洲三十二肘<span class='note-inline'>(起世云。南洲三半。東西洲同量。北洲七肘○一肘即當姬周尺八)</span>○長阿含云南州有三事勝。一者勇猛強記能造業行。二者勤修梵行。三者佛出其土○新婆沙論。四大洲八中洲。人形短小。有說遮末羅洲唯羅剎住。復有五百小洲。或有人住。或非人住。或有空者○菩薩藏經。佛言。我觀世間眾生。常為十苦逼迫。一生。二老。三病。四死。五愁。六怨。七苦受。八憂。九痛惱。十生死流轉。眾生為得菩提出離如是逼迫○四教儀。在因之時行五常五戒中品十善。感人道身。</p>
<p>述曰。北洲人定千歲。故死不哭吊。佛不出生。故不聞佛法。此所以為八難之一也。昔人謂。列子載黃帝夢遊華胥氏之國者。即北洲也。未知其可。南洲有佛法可學故。大乘根器多生其中。以壽命短促眾苦逼迫故。怖畏發心勤修道行。此其所以為四洲之最勝也。</p>
<p>華嚴經云。三千大千世界以無量因緣乃成大地。依於水輪風輪空輪。空無所依。眾生業感世界安住。</p>
<p>新菩薩藏經。諸佛成就不思議智故。能行知諸風雨相。知世有火風。名烏盧博迦。眾生諸有覺受。皆由此風之所動搖。此風輪量高三拘盧舍<span class='note-inline'>(拘盧舍。此云一鼓聲問。準雜寶藏經。五里為一拘盧舍。毘曇論。八拘盧舍為一由旬。即智論中品由旬。當四十里也)</span>於此風上虛空之中。復有風起。名贍薄迦。此風輪量高十由旬<span class='note-inline'>(云云)</span>。如是次第輪上六萬八千拘胝風輪之相。悉能了知。最上風輪名周遍上界。為水輪之所依止。其水量高六十八百千由旬。為大地之所依止。其地量高六十八千由旬。是地量表。有一三千大千世界。</p>

<div class='div-other'><a id='mulu194' />
<p class='h2'>土水風輪會異</p><p>○土輪金輪　○水輪　○風輪</p>
<p style="margin-left:1em"><span class='note-inline'>(○俱舍。共三十二萬由旬○起世。共四十八萬由旬○新菩薩藏。六十八千由旬○樓炭。上二十億萬里金粟金剛各二十億萬里○立世共三十二萬由旬○光明經。土深十八萬由旬。下有金沙。今據起世。四十八萬。此恐脫四字○起世因本經。水上有風吹轉此水。於上成金。如熟乳生膏。是名金輪○增一阿含。地深六十八千由旬○曇無讖光明經。地深十六萬八千由旬)</span>。</p>
<p style="margin-left:1em"><span class='note-inline'>(○俱舍。八十萬由旬○起世。六十萬由旬○菩薩藏。六十八百千由旬○樓炭。八十億萬里○立世因本經。以眾王業力水不流散。如食未銷不墮熟藏)</span>。</p>
<p style="margin-left:1em"><span class='note-inline'>(○俱舍。百六十萬由旬○起世。三十六萬由旬○菩薩藏。六萬八千俱胝風輪○樓炭。五百二十億萬里○智論。大千世界。皆依風輪為基)</span>。</p>
<p style="margin-left:1em"><span class='note-inline'>(述曰。經論所出皆不能一唯俱舍立世略同。佛所說義不應有異。要是部主聽受機見有別。而譯師今古措辭之不同也)</span>。</p>
<p>須彌山根上升一萬由旬。遶山縱廣一萬由旬。是堅首天住。復上一倍<span class='note-inline'>(因本二萬)</span>遶山八千由旬。是華鬘天住。復上一倍<span class='note-inline'>(因本三萬)</span>遶山四千由旬。是常放逸天住。復上一倍<span class='note-inline'>(三天皆云一倍者。皆以一萬增倍。至四天王為四萬由旬○因本云。山半四萬二千由旬。四王所住)</span>遶山四千由旬。是日月星宿天四天王天住<span class='note-inline'>(婆沙論)</span>○須彌山下別有三級。諸神住處。皆有七重牆院。皆夜叉住<span class='note-inline'>(起世因本經)</span>此三天皆藥叉住。四天王之所部<span class='note-inline'>(俱舍論)</span>○日天宮殿。天金頗梨所成。縱廣五十一由旬。正方如宅遙看似圓<span class='note-inline'>(智論日月方圓五百里)</span>有五種風吹轉而行。閻浮檀金以為妙輦。高十六由旬。方八由旬。日天子及眷屬居中受天五欲。日天子壽五百歲。子孫相承。皆於彼治。宮殿住持滿足一劫<span class='note-inline'>(歷成住壞空。八十小劫。為一大劫也)</span>日天身光。妙輦宮殿光明相照。有一千光。五百旁照五百下照。日天宮殿常行不息。六月北行六月南行。月天宮殿。天銀青琉璃成。高十六由旬。廣八由旬。月天子與諸天女在此輦中受天五欲。月天壽五百歲。子孫相承宮殿住於一劫。月天身光宮殿成千光明。五百旁照。五百下照。何因緣故。月天宮殿漸漸現耶。由日天有六十光障彼月輪。去日漸遠。故漸漸現。復何因緣圓淨滿足當十五日。月宮去日最遠光不能障。復何因緣黑月十五一切不現。此時月宮最近於日。日光隱覆一切不現。復何因緣月宮影現。此大洲有閻浮樹。高故影現月輪<span class='note-inline'>(起世因本)</span>過去有兔行菩薩行。天帝試之索肉欲食。捨身火中。天帝愍之。取其焦兔置於月內。令眾生瞻之。知是菩薩行慈之身<span class='note-inline'>(西域記)</span>南洲日正中。東洲日始沒。西洲日初出。北洲當半夜<span class='note-inline'>(起世因本經餘三方例知)</span>日天宮牆地薄如華葩。為五風所持<span class='note-inline'>(長阿含)</span>日月方圓五百由旬。而今所見不過如扇<span class='note-inline'>(智論)</span>大星宮宅周七百二十里。中星四百八十里。小星百二十里<span class='note-inline'>(樓炭經)</span>過去婆伽婆仙。分布諸宿曜<span class='note-inline'>(宿音秀)</span>護國養人各有所主。東方七宿。角亢<span class='note-inline'>(晉岡)</span>氏房心尾箕。北方七宿。斗牛女虛危室壁。西方七宿。奎婁胃昴畢觜參<span class='note-inline'>(音茲森)</span>南方七宿。井鬼柳星張翼軫<span class='note-inline'>(大集經。諸星形相姓氏祭物法度所主人物國主。並具在本經)</span>佛在淨居天宮。告諸宿曜。遊空天眾九執大天二十八宿十二宮辰。說過去娑羅王如來所說熾盛光大威德陀羅尼除災難法。若有國王及諸大臣。所居之處及諸國界。或被五星陵逼羅睺彗孛妖星照臨所屬本命宮宿及諸星位或臨帝座。於國於家及分野處。陵逼之時或退或入。作諸障難者。但於清淨處置立道場。念此陀羅尼一百八遍。或一千遍<span class='note-inline'>(消災經)</span>有九種執曜。能令晝夜時分增減世間豐儉。其名曰日月熒惑<span class='note-inline'>(火)</span>辰<span class='note-inline'>(水)</span>歲<span class='note-inline'>(木)</span>太白<span class='note-inline'>(金)</span>鎮<span class='note-inline'>(土)</span>羅睺<span class='note-inline'>(火之餘氣)</span>彗孛<span class='note-inline'>(土之餘氣孔雀經)</span>娑婆世界有八萬四千災變惡星<span class='note-inline'>(楞嚴經)</span>毘沙門為星宿之主<span class='note-inline'>(法華文句○論語曰。北辰。天文志曰。北極)</span>須彌山半四萬二千由旬。四天王居<span class='note-inline'>(智論因本經同。若阿毘曇論。俱舍論。皆云四萬由旬)</span>東方城名上賢。南方城名善見。西方名周羅。北方名天敬<span class='note-inline'>(智論同)</span>東方治國天王<span class='note-inline'>(諸經多云持國)</span>領乾闥婆<span class='note-inline'>(此云尋香行帝釋俗樂神)</span>毘舍闍<span class='note-inline'>(此云啖人精氣鬼又顛狂鬼智論作富單那)</span>護東洲人。南方增長天王領鳩槃荼<span class='note-inline'>(此云厭魅鬼厭魘同睡中為鬼所著)</span>薜荔多<span class='note-inline'>(此云最初餓鬼)</span>護南洲人。西方雜語天王<span class='note-inline'>(孔雀經翻廣目又翻非報能與罪逆眾生不能現報)</span>領龍及富單那<span class='note-inline'>(此云臭餓鬼智論毘舍闍)</span>護西洲人。北方多聞天王領夜叉<span class='note-inline'>(此云捷疾今法會傳送符書使者是此類)</span>羅剎<span class='note-inline'>(此云暴惡食人之鬼)</span>護北洲人<span class='note-inline'>(出長阿含)</span>。爾時毘沙門天王<span class='note-inline'>(此云多聞光明句記福德之名聞四方故)</span>提頭賴吒天王<span class='note-inline'>(此云持國護持國土)</span>毘留勒叉天王<span class='note-inline'>(此云增長令自他善根增長故)</span>毘留博叉天王<span class='note-inline'>(此云雜語能種種雜語又廣目又惡眼專主罰惡令遇苦發心)</span>俱從座起而白佛言。是金光明眾經之王<span class='note-inline'>(云云)</span>。我等四王二十八部百千鬼神以淨天眼常觀擁護此閻浮提。是故我等名護世王<span class='note-inline'>(金光明經○光明句記經家先摽北方者西土以北方為上○涅槃經譬如北方之於東方為無上上四明正據此)</span>○初地菩薩多作四天王<span class='note-inline'>(華嚴經)</span>四天皆有昏嫁行欲如人。化生小兒在膝上如二歲小兒。未久自然寶器盛百味食天甘露漿。福多者色白。中者色青。下者色赤。食訖便與諸天等量。初生憶昔往業。戲已忘念<span class='note-inline'>(長阿含經)</span>四天男女生時。若於女處膝上眼處生者。天女作意此是我兒天男亦言此是我兒。若於父膝眠處生者。唯有一父。諸妻皆得為母。四天欲事無數。亦有修行至死無欲。一切欲界諸天亦爾<span class='note-inline'>(立世論)</span>護世四王各有九十一子有大威力。皆名曰帝。能護十方。一切山河樹木土地城郭一切鬼神皆屬四天王<span class='note-inline'>(智論)</span>○一王下有八將軍。四王三十二將周四天下護助出家人。韋將軍於三十二將中最存弘護。比丘道力微者為魔所惑。將軍恓惶奔赴應機除剪<span class='note-inline'>(天人感通傳)</span>。</p>

<p class='h2'>忉利天宮之圖</p><div><img src='../images/T49p0307_01.gif' alt='T49p0307_01.gif' /></div>
<p>昔婆羅門姓憍尸迦與知友三十二人共修福德。命終皆生須彌山頂。憍尸迦為天主。三十二人為輔臣<span class='note-inline'>(智論)</span>○昔迦葉佛滅後有一女人。發心修塔報為天主。有三十二人助修。報為輔臣。君臣合之為三十三<span class='note-inline'>(淨名疏○梵語忉利此翻三十三天)</span>○帝釋住首楞嚴定。未來成佛號曰無著<span class='note-inline'>(法華文句)</span>。</p>
<p>須彌山四角各有一峯<span class='note-inline'>(婆沙論高廣五百由旬)</span>金剛手藥叉於中住。守護諸天。山頂善見大城周萬由旬<span class='note-inline'>(婆沙論。山頂縱廣八萬四千由旬。其中平可居者止四萬由旬)</span>重門高一由旬半。城有千門。各有五百青衣藥叉。嚴仗防守。城中殊勝殿周千由旬。其地真金雜寶嚴飾。柔軟如妬羅綿。隨足高下<span class='note-inline'>(順正理論)</span>帝釋住處中央金城周千由旬<span class='note-inline'>(即殊勝殿)</span>有五百門。中有樓閣。名皮禪延。四邊寶樓一百一所。一萬七千房。一一房有七天女。一一女有七采女。其諸天女皆是帝釋正妃。帝釋與阿脩羅女舍脂共住。化身與諸妃共住<span class='note-inline'>(阿毘曇論)</span>目犍連尊者遊歷小千界。無有端嚴如毘闍延堂者<span class='note-inline'>(雜阿含經○即毘禪延也)</span>。城內衢巷。天人隨其福德屋舍多少。城路五百。中有七市穀米．衣服．眾香．飲食．華鬘．工巧．婬女。並有市官。天子天女往來貿易。商量貴賤。具市廛法。雖作是事無取無與。脫欲所需便可提去。是善見城復有天州天縣天村周匝遍布<span class='note-inline'>(起世因本經)</span>城外四面有四苑。一眾車苑<span class='note-inline'>(起世因本云雜色車苑。雜阿含云東門外)</span>隨天福德種種車現。二粗惡苑<span class='note-inline'>(起世云。粗澁苑。雜阿含云南門外)</span>天欲戰時甲仗自現。三雜林苑<span class='note-inline'>(起世。雜亂苑。月八十四十五日三十三天放宮內<span class='corr'>采</span>女入此園中與天眾合雜嬉戲受天五欲雜阿含云在西門外)</span>諸天入中極妙</p>
<div><img src='../images/T49p0308_01.gif' alt='T49p0308_01.gif' />欲塵雜類俱至。四喜林苑<span class='note-inline'>(起世云入中歡喜雜阿含在北門外)</span>諸天所玩皆生歡喜。四苑各千由旬。各有一如意池周五十由旬。八功德水。城外西南有善法堂。三十三天時集辨論制伏阿素洛如法不如法事。東北有圓生樹。華開之日順風香聞百由旬。逆風猶及五十里<span class='note-inline'>(順正理論)</span>善法堂最中有師子座<span class='note-inline'>(毘耶仙人經善法堂。有八萬四千柱。入此堂者無惡觸睡眠頻呻等過)</span>。</div>
<p>帝釋升座。左右各十六天王隨坐。有二太子。是二大將軍。坐諸天王左右。持國天王與大臣軍旅恭敬諸天依東門坐。增長天王依南門坐。廣目天王依西門坐。多聞天王依北門坐。是四天王以世間善惡。奏聞帝釋諸天王。月八日四王大臣遍行世間。十四日四王太子行。十五日四王自行觀察善惡。若無多人受戒布施。帝釋聞奏憂惱說言。天眾減損。修羅日增<span class='note-inline'>(阿毘曇論)</span>第一善法堂天<span class='note-inline'>(即帝釋)</span>。第二住峯天。三山頂天。四善見城天。五鉢私地天。六住俱吒天。七雜殿天。八歡喜園天。九光明天。十波利樹園天<span class='note-inline'>(即圓生樹)</span>十一險岸天。十二雜險岸天。十三摩尼藏天。十四旋行地天。十五密殿天。十六鬘影天。十七柔軟地天。十八雜莊嚴天。十九如意地天。二十微細行天。二十一歌音樂天。二十二威德輪天。二十三月行天。二十四娑利天二十五速行天。二十六影照天。二十七智慧天。二十八眾分天。二十九住輪天。三十上行天。三十一威德顏天。三十二威德輪天。三十三清淨天<span class='note-inline'>(正法念經)</span>○本為人時施飲食燈明錢財。故名釋提桓因<span class='note-inline'>(此云能天主)</span>本為人時姓故名憍尸迦。舍脂為第一后故名舍脂鉢低。於一座間思千種義故名千眼。於三十三天為主故名因提利<span class='note-inline'>(中阿含經○本有千名。翻譯不足)</span>帝釋有金剛杵力<span class='note-inline'>(孔雀經)</span>○三十三天生時。天女手中華生。自知有兒。即以授夫。七日天生。善知天法。行宮殿中見無主天女。來言聖子善來此汝宮殿。我無夫主今相供養<span class='note-inline'>(毘邪仙人經)</span>天初生時如十二歲兒。於父母生處或兩膝兩股。忽然而生。即有寶器盛天須陀味及以天酒。隨福上中下有白赤黑色。飲食既訖。身量即與舊男女等<span class='note-inline'>(起世因本經)</span>單修上品十善生忉利天<span class='note-inline'>(四教儀)</span>。</p>
<p>諸天通論</p>
<p style="margin-left:1em">身量<span class='note-inline'>(俱舍論)</span>　衣量<span class='note-inline'>(長阿含經)</span>　壽量<span class='note-inline'>(阿毘曇論俱舍同)</span>　身光<span class='note-inline'>(智論)</span>　飲食　業因<span class='note-inline'>(三界差別經)</span>　報果　境量<span class='note-inline'>(婆沙論)</span>　凡聖　論無色身處　論天主　論四禪四地</p>
<p>四天王身長半里。衣重半兩。人間五十歲為四王一日夜。即用四王壽命五百歲。計人間九百萬歲。為等活地獄一日夜。如是數等活壽五百歲。人間三百二十四億歲。為等活一年。忉利天身長一里。衣重六銖。人間一百歲為忉利一日夜。即用此天壽命一千歲。計人間三億六十萬歲。為黑繩地獄一日夜。如是數此獄壽千歲。夜摩天身長一里半。衣重三銖。人間二百歲為此天一日夜。即用此天壽一千歲。計人間十四億四百萬歲。為眾合地獄一日夜。如是數此獄壽二千歲。兜率天身長二里。衣重一銖半。人間四百歲為此天一日夜。即用此天壽四千歲。計人間五十七億六百萬歲。為叫地獄一日夜。如是數此獄壽四千歲。化樂天身長二里半。衣重一銖。人間八百歲為此天一日夜。即用此天壽八千歲。計人間二百三十億萬歲。為大叫地獄一日夜。如是數此獄壽八千歲。他化自在天身長三里。衣重半銖。人間一千六百歲為此天一日夜。即用此天壽一萬六千歲。計人間九百二十一億六百萬歲。為熱地獄一日夜。如是數此獄壽一萬六千歲。摩羅波旬天壽三萬二千歲<span class='note-inline'>(俱舍論長阿含經阿毘曇)</span>○色界壽命即用劫為量。梵眾天半劫<span class='note-inline'>(二十小劫)</span>身半由旬。梵輔天一劫<span class='note-inline'>(以四十小劫為一劫)</span>身一由旬<span class='note-inline'>(四十里)</span>大梵天一劫半<span class='note-inline'>(六十小劫)</span>身一由旬半。少光天二大劫<span class='note-inline'>(此下並云大劫。即是總成住壞空八十小劫也)</span>身二由旬<span class='note-inline'>(此下身量並隨壽量)</span>無量光天四大劫。身四由旬。光音天八大劫。身八由旬。少淨天十六大劫。身十六由旬。無量淨天三十二大劫。身三十二由旬。遍淨天六十四大劫。身六十四由旬。無雲天百二十五大劫。身百二十五由旬<span class='note-inline'>(此天身壽俱滅三劫三由旬)</span>福生天二百五十大劫。身二百五十由旬。無想天廣果天皆五百大劫。身五百由旬。無煩天一千大劫。身一千由旬。無熱天二千大劫。身二千由旬。善見天四千大劫。身四千由旬。善現天八千大劫。身八千由旬。色究竟天一萬六千大劫。身一萬六千由旬<span class='note-inline'>(長舍論阿毘曇)</span>化樂他化二天。所著衣服隨心大小輕重。色界天不著衣服。如著不異。頭雖無髻如著天冠。無男女相形唯一種<span class='note-inline'>(起世因本)</span>○無色界壽命者。空處二萬劫。識處四萬。無所有處六萬劫。非非想處八萬大劫。三界皆有中夭。唯北洲兜率天最後身菩薩無想天。皆定壽命不說中夭<span class='note-inline'>(阿毘曇)</span>空處定行慧行各得一萬劫。識處定慧二行各得二萬劫。上二地但有定行相倍。故唯六萬八萬<span class='note-inline'>(婆沙論)</span>○諸天業報生身光者。欲界諸天以燈燭明珠等施及持戒禪定等清淨故。身常光明。色界諸天行禪離欲修火光三昧故。身常光明勝於欲界。若釋迦常光面各一丈。諸天光明大者。雖無量由旬。於丈光邊蔽而不現。四天王有四種色。紺赤黃白。欲界諸天色皆如是。如初生時見紺華則身紺色<span class='note-inline'>(智論)</span>○法苑云。色界諸天以喜為食。無色界以意業為食。又云。色無色界並以禪悅法喜為食。欲界諸天福厚者。甘露盈杯百味俱至。福薄者雖有飲食常不稱心。故經云。譬如諸天共飲器食隨其福德飯色有異。上者見白。中者見黃。下者見赤。依正法念經云。夜摩已上盡色界天。貧富皆等。忉利已下報有厚薄。故經云。有薄福天患飢下剡浮人中摘酸棗食。又云。四天王天食天須陀味。園林池苑。並自然生一切味。欲界諸天食亦如此○眾生具修十善得欲界天報。修有漏十善與定相應得色界天報。復有修四空定得無色界天報<span class='note-inline'>(三界差別經)</span>○四王忉利。單修上品十善得生。若夜摩天已上兼修未到定。未入根本定故<span class='note-inline'>(未到定亦名欲界定。其法備見止觀)</span>夜摩此云善時。時時唱快樂故。兜率此云知足。於五欲境生喜足故。化樂者於境變化而自樂故。他化者於自他境皆能自在化用故。已上四天悉是空居<span class='note-inline'>(四教儀集解)</span>梵身天下有魔羅波旬諸宮殿<span class='note-inline'>(起世因本經)</span>欲色二界中別有魔宮。其魔懷嫉。譬如石磨。磨壞功德。縱廣六千由旬。宮牆七重<span class='note-inline'>(樓炭經○大論。魔羅翻奪命。波旬魔王名。羅什云此翻殺者。常欲斷人慧命。涅槃疏。依於佛法而得善利。不念報恩反欲加毀。輔行魔字從石。梁武以來。謂能惱人易之為鬼。淨名經云。多是不思議解脫菩薩。應為魔王。垂裕記云。第六天上別有魔羅所居。他化天攝。即天子魔也)</span>○大梵此云離欲。除下地繫上升色界<span class='note-inline'>(法華疏)</span>梵王無別處。但於天中有高樓閣者是<span class='note-inline'>(具舍論)</span>大梵是君。梵輔是臣。梵眾是民<span class='note-inline'>(法苑珠林)</span>少光天。光明最少。無量光。光明勝前。光音天。無覺觀語言。以光當語。又此天語時口出淨光。少淨天。離喜受樂為淨。未及上位為少。無量淨天。清淨勝前。遍淨天。清淨周遍無有過患。無雲天下三禪皆依雲住。至此四禪方是空居<span class='note-inline'>(楞嚴作福生天)</span>福生天。有勝福力者生<span class='note-inline'>(楞嚴作福愛天)</span>無想天。外道所居。但受一期心想不行。受五百劫無心之報。報畢必起邪見來生地獄。廣果天。果報最勝。無雲福生。廣果。此三天凡夫住處。修上品十善修禪者得生無煩天。無見思煩惱雜故。無熱天。離熱惱故。善見天。定障漸微見極明徹。善現天。形色轉勝善能變化。色究竟天。色法最極是究竟處。此五天名五那含<span class='note-inline'>(此云不來。三果聖人居處。亦名五淨居。五不還天)</span>○無色界。空處天者行人厭患色籠心欲出離。修觀破三種色<span class='note-inline'>(可見可對色。眼見色塵也。不可見可對色。聲塵味觸也。不可見不可對色。意緣法塵。即無表色也)</span>識處天者。厭患虛空無邊。修觀捨前外空更緣內識。無所有處者。外境名空內境名心。捨此二境入無所有。非非想處者。非識處之有想。非無所有之無想。捨有無二邊而入上定也。一切天眾皆作聖言。為彼言辭同中印度。然不由學自解典言<span class='note-inline'>(順正理論)</span>○殺盜婬妄業。若生人中身色憔悴無有威德。若有餘業得天中身<span class='note-inline'>(應是忉利)</span>形貌減劣。寶莊嚴具光明微少。天女皆捨。餘天輕笑。若與修羅戰為他所殺<span class='note-inline'>(正法念經)</span>諸天命終五衰相現。一者衣服穢染。二者冠上華萎。三者兩腋汗流。四者體生臭氣。五者不樂本座<span class='note-inline'>(新婆沙論)</span>○此三十二天。二唯凡住。謂大梵天王不達業因。說我能造化一切天地人物。恃此高慢。聖人不與共居。無想天唯是外道。修無想定受五百劫無心之報。受畢必起邪見墮於地獄。以故聖人不生其中。五唯聖住。謂五淨居天。凡生彼者要是進向那含。身得四禪發於無漏起熏禪業。或起一品乃至九品。方乃得生。凡夫無此熏禪業。故不得生。餘二十五天凡聖共住<span class='note-inline'>(婆沙論)</span>。</p>
<p style="margin-left:1em">述曰。論無色界身處。初言無處者。婆沙云。四空離形報無別處。但在欲色二界成就四空無色業者。言無身者。俱舍云。無色無身。纂云。無業果色非異熟身。楞嚴云。是四空天。身心滅盡定性現前。無業果色。孤山釋云。非業果色顯有定果色也。次言有處者。起世云。倍色究竟。有空處乃至非非想處。皆名諸天住處。華嚴云。菩薩鼻根聞無色界宮殿之香。言有身者。阿含云。舍利弗滅時。無色天淚下如春細雨。仁王經列無色天眾。中陰經云。如來至無色界中諸天禮拜。大眾部云。但無粗色非無細色。淨名疏云。若不了義教明無色界無色。若了義教明無色界有色。涅槃云。無色界色非聲聞緣覺所知。今此所明當從後義。</p>
<p style="margin-left:1em">述曰。論天主有通別二義。通論者。魔梵欲色各有主義。釋籤云。四天王主四天下<span class='note-inline'>(此言巡遊賞罰為主)</span>大論云。帝釋為二處天主<span class='note-inline'>(四王忉利)</span>魔王為欲界主<span class='note-inline'>(居欲界頂)</span>大梵王為三界天主。淨名疏云。帝釋是地居天主。梵王是娑婆世界主。統御大千<span class='note-inline'>(統御上下)</span>天人感通傳答南山云。魔王雖欲界主。帝釋四王若行佛法魔不能制。妙樂云。梵即色主。亦三界主。魔為欲主。輔行云。梵王為三界主。餘皆臣屬。別論者。於此又三初獨論梵王。文句云。梵王住禪中間。內有覺觀外有言說。得主領為王。單修禪為梵民。加四無量心為王。又云。梵王號令總上冠下。別行疏。梵即色主。名為尸棄。毘曇論云。二禪已上無語言法故不立王。禪門云。初禪有覺觀心則有語言法。主領下地眾生為便。二獨論摩醯。大論云。摩醯首羅八臂三眼騎白牛。又云。過淨居天。有十住菩薩號大自在。大千界主。灌頂經。字威靈帝。華嚴經云。大千世界主摩醯首羅。涅槃疏云。若言世界主正是摩醯首羅。輔行云。摩醯首羅能覆大千。舉世尊之以為化本。三摩梵對論。涅槃疏云。摩醯首羅居色界頂主大千界。若法華中列世界主梵天王者。其實<span class='corr'>秖</span>領小千。經家美之故言主耳。私謂<span class='note-inline'>(章安判云)</span>此是大千之中。得為大千之主。降此不得大千界有萬億梵王。此處梵王尸棄。居大千之中。故稱為主。自餘諸梵所居既偏故不得為主也。今故斷之曰。摩醯處無色頂。以報勝為主。梵王居大千之中。以統御為主。</p>
<p style="margin-left:1em">述曰。自昔談天者未知四禪四地之義。以由諸文森列不能區別耳。據因本經阿毘曇婆沙論等。皆以天名。次第竪高。相去倍遠。皆有住地。此等立義未足可憑。今依俱舍論云。梵天無別處所。但於梵輔中有高樓閣者是。法苑亦云。大梵是君。梵輔是臣。梵眾是民。據此則三天同在初禪。秖一地耳。若薩婆多部。以無想廣果身壽不殊。同為一處。楞嚴經云。從福愛天有二岐路。福德圓明名廣果天。身心俱滅名無想天<span class='note-inline'>(二岐則是分二類耳此與薩婆義冋。同一處也)</span>。又經云。此中復有五不還天<span class='note-inline'>(此中者指四禪)</span>四禪四位天王。但有欽聞不能知見。如世間深山道場阿羅漢。世間麁人所不能見。據此則知。秖一廣果稱王。而於此中具有五那含。一外道同居四禪。秖一地耳。次第禪門云。佛於仁王經說十八梵。亦應有民主之異又云。四禪中有大靜王。瓔珞經。明禪禪皆有梵王。楞嚴亦云。四禪四位天王。華嚴列眾三十九位。其間欲界則天天稱王。色界則禪禪稱王。餘天不列。今詳初禪既以大梵為王。而三經皆說四禪有王<span class='note-inline'>(仁王瓔珞楞嚴)</span>則知光音遍淨廣果三天皆王。自餘皆一臣一民之義。今故依此等大乘經旨。自初禪至四禪。立為四地云廣果為王。福愛為臣。無雲為民。五那含一外道。則寄居廣果天中。已上九天同居四禪一地也<span class='note-inline'>(二禪三禪例之)</span>或以天天身壽不同。須各分處如諸小乘經論者。然梵王之與梵輔梵眾。若身若壽皆長短不齊。又廣果無想。雖五百劫。廣果則有中夭。無想定滿其報。以此論之。雖身壽不同不妨同處。亦猶閻浮之人有壽有夭也。又華嚴謂諸天王皆十地菩薩者。此等皆是權來引實。在於天中化諸實報之天。使求脫天業故得稱王。若謂王者敻居一處。與餘天隔異。則將焉用彼王。餘天何所依仰。不作此論。豈不大乖引實之義。或謂二禪已上無語言法<span class='note-inline'>(阿毘曇云)</span>何以為化者。然光音既以光為語。則知上地諸天威儀進止無非言教。以是義推無不可者。</p>
</div>
<p class='juan'>佛祖統紀卷第三十一<span class='note-inline'>(終)</span></p></div>
</div><!-- end of div[@id='body'] -->
</body></html>