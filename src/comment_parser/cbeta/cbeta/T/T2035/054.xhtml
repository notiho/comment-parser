<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu479' />佛祖統紀卷第五十四</p><p class="byline">宋咸淳四明福泉沙門志磐撰</p>
<p class='h1'>歷代會要志第十九之四</p><p style="margin-left:1em">三教出興　　三教厄運　　三教訞偽</p>
<p style="margin-left:1em">三教談論　　僧道角法　　僧先道後</p>
<p style="margin-left:1em">內律分財　　僧制治罰　　僧籍免丁</p>
<p style="margin-left:1em">賜<span class='corr'>諡</span>封塔　　褒恤終亡　　臨終瑞相</p>
<p style="margin-left:1em">君臣慢法　　韓歐排佛　　化胡偽經</p>
<p style="margin-left:1em">事魔邪黨　　毀法惡報</p>

<div class='div-other'><a id='mulu480' />
<p class='h2'>三教出興　釋　道　儒</p><p>周昭王二十六年<span class='note-inline'>(甲寅)</span>四月八日。佛從母夫人右脇而出。自行七步。舉右手而言曰。天上天下唯我獨尊○四月八日。五色光氣入貫紫微。太史蘇由曰。有大聖人生於西方<span class='note-inline'>(佛生在老子前三百四十五年)</span>○穆王五十三年<span class='note-inline'>(壬申)</span>二月十五日。佛在俱尸那城娑羅雙樹間入般涅槃○二月十五日。西方白虹十二道。南北通貫。山川震動。太史扈多曰。西方聖人終亡之相○穆王時。文殊目連西來化王。於終南山造三會道場。王子造迦葉佛像○襄王三年。秦繆公獲石像。由余曰。佛神也。</p>
<p>秦始皇四年。西域沙門室利房等十八人持經至。帝囚之。有丈六金神。破戶出之。</p>
<p>漢武帝元狩四年。霍去病討匈奴。得祭天金人長丈餘。帝列於甘泉宮。焚香禮敬○成帝鴻嘉二年。劉向校書天祿閣。往往見有佛經○哀帝元壽元年。景憲使月氏。得浮圖經還○漢明帝永平七年。帝夢金人丈六飛行殿庭。傅毅曰。西方聖人。其名曰佛。帝乃遣蔡愔等使西域。於月氏遇摩騰竺法蘭。得佛像梵經。載以白馬。達于洛陽<span class='note-inline'>(此時三寶具足)</span>。</p>
<p style="margin-left:1em">列子著書稱。孔子答商太宰曰。西方之人有聖者焉。不治而不亂。不言而自信。不化而自行。</p>
<p style="margin-left:1em">文中子。或問佛。曰聖人也。其教如何。曰西方之教也<span class='note-inline'>(已上釋教出興)</span>。</p>
<p>周定王三年九月十四日。老子生於楚陳郡<span class='note-inline'>(在孔子前五十四年)</span>○簡王四年。老子為周守藏吏。十三年為柱下史○敬王元年。入凾谷關。為尹令著道德經。西之流沙。漢靈帝光和二年。老君降天台山。以大洞靈寶經并三籙感應篇。授仙人葛玄。北魏太武延和二年。嵩山道士寇謙之遇太上老君。命為天師。又遇老子玄孫李普文。授圖籙真經。</p>
<p>唐高宗乾封元年。幸毫謁老君。上尊號曰玄元皇帝。聖母曰先天太后○玄宗開元二十九年。上夢玄元皇帝遣使得其像置興慶宮。命畫真容置諸郡開元觀。詔諸郡立玄元皇帝廟○天寶元年。老君降丹鳳門。令田同秀奏。往尹令舊宅掘取金匱靈符以鎮國。改元天寶○二年。上老君號曰大聖祖玄元皇帝○七載。上老君號曰聖祖大道玄元皇帝○十三載。上老君號曰大聖祖高上大道金闕玄元天皇大帝○僖宗。詔成都老君玄中觀。改名青羊宮。近宮田地多植葱蒜。臭穢熏蒸。賜錢買歸靖廬<span class='note-inline'>(已上道教出興)</span>。</p>
<p>周靈王二十一年十一月庚子。孔子生魯陬邑○景王十年。孔子朝周。問禮於老子○敬王十九年。為魯中都宰。二十一年為司空。二十二年為大司寇。誅少正卯墮三都。魯定公受齊女樂。三日不聽政。孔子遂適衛。三十六年自衛反魯。刪詩定書繫周易作春秋。以曾參孝為作孝經。三十九年。哀公西狩獲麟。孔子傷麟出非時。遂絕筆於春秋。四十一年四月乙丑孔子卒。葬泗水上。弟子三千人。身通六藝者七十二人。漢平帝元始元年追<span class='corr'>諡</span>孔子褒成宣尼公。</p>
<p>宋孝武孝建元年。詔建孔子廟。</p>
<p>梁武帝天監四年。詔天下立孔子廟。</p>
<p>北魏孝文太和三年。<span class='corr'>諡</span>孔子為文宣公。</p>
<p>唐太宗正觀十一年。舊制釋奠。以周公為先聖。孔子為先師。至是房玄齡建議。請以孔子為先聖。顏子為先師陪饗。詔可○高宗幸魯。祠孔子追封太師○武后。追諡孔子隆道公○玄宗開元二十七年。追諡孔子為文宣王。南嚮坐。弟子封公侯伯。</p>
<p>宋真宗祥符元年。幸曲阜謁孔子廟。特拜加<span class='corr'>諡</span>玄聖文宣王。五年避聖祖諱。改至聖文宣王○仁宗勅賜兗州先聖廟飛帛御書殿額祭文○神宗封孟子鄒國公。陪饗文宣王廟○哲宗賜先聖廟田百頃。幸國子監。詣文宣王殿行釋奠禮。一獻再拜○徽宗崇寧三年。以王安石陪饗文宣王廟。五年詔文宣王冕十二旒。服九章。政和元年。勅先聖廟用二十四戟。賜禮器大成新樂○欽宗勅毀王安石陪饗<span class='note-inline'>(已上儒教出興)</span>。</p>
<p>唐玄宗開元十八年。勅兩京諸郡立齊太公廟○肅宗上元元年。追封太公為武成王。祭典同文宣王。</p>
<p>宋真宗祥符元年。封太公昭烈武成王○哲宗幸武成王廟肅揖<span class='note-inline'>(附於儒教)</span>。</p>
</div>
<div class='div-other'><a id='mulu481' />
<p class='h2'>三教厄運　儒　道　釋</p><p>秦始皇三十四年。丞相李斯請以詩書百家語雜燒之有偶語詩書者棄市。三十五年以諸生誹謗。自除犯禁者四百六十人。阬之咸陽。</p>
<p>漢桓帝延熹八年。宦官告司隷校尉李膺交結生徒。詔捕黨人。辭及二百餘人。皆天下名賢。久之赦黨人禁錮終身。</p>
<p>靈帝建寧元年。宦官殺太傅陳蕃大將軍竇武。捕宗親賓客悉誅之。李膺詣獄。考死黨人。死者百餘人。天下儒學有行死徙廢禁。六七百人。</p>
<p>唐景宗天祐二年。朱全忠入長安。聚宰相裴樞朝士三十餘人殺之。投屍于河。</p>
<p>宋哲宗紹聖三年。詔文彥博三十七人。為元祐黨人。徽宗崇寧三年。置元祐黨籍。司馬光三百九人。刻石文德殿門。五年彗出西方。詔毀文德殿黨籍<span class='note-inline'>(已上儒教)</span>。</p>
<p>漢明帝永平十四年。道士褚善信等。請與西竺摩騰角法不勝。費叔才自感而死。呂惠通等六百二十人。並令出家。</p>
<p>梁武帝天監二年。率群臣士庶發菩提心。永棄道教。十六年。勅廢天下道觀。道士皆反俗。北齊文宣天保六年。道士請與釋角法不勝。詔道士並從剃度。自是齊境並無道士。</p>
<p>北周武帝建德三年。并罷釋道二教<span class='note-inline'>(已上道教)</span>。</p>
<p>晉安帝隆安二年。桓玄輔政。詔沙汰僧尼。廬山遠法師上書力辨遂寢。</p>
<p>陳後主至德三年。朝議令僧尼無業者皆休道。智禪師即停搜簡。</p>
<p>北魏太武太平真君七年。帝信司徒崔浩說。案誅天下沙門。焚毀經像。後崔浩以罪腰斬族誅。帝為常侍宗愛所弑。文成即位。大復佛法。</p>
<p>北周武帝建德三年。帝信衛元嵩說。并罷釋道二教。並令還俗。宣帝即位。詔復佛法○靜帝大定元年。詔復釋道二教。杜祈入冥。見周武在鐵獄受苦。</p>
<p>隋文帝。詔周朝廢寺咸與修營。戶口出錢建立經像○煬帝大業五年。詔僧徒無德業者並令罷道。智者弟子大志上表。然臂乞興三寶。詔竟不行。</p>
<p>唐高祖武德九年。太史令傅奕乞廢佛法。凡七上疏。詔僧道戒行虧闕者悉令罷道。月餘停前沙汰。奕惡病死。有人入冥。聞已付越州泥黎○玄宗開元二年。宰相姚崇奏。沙汰僧尼偽濫者萬二千人。並令還俗。禁度僧建寺鑄佛寫經○開元十五年。勅天下村坊佛堂小者。並拆除之。功德移入近寺。公私望風。凡大屋大像亦被殘毀○文宗太和九年。翰林李訓請。沙汰僧尼毀大內靈像。夜大風壞殿屋城門。帝懼勅停沙汰○武宗會昌五年。用道士趙歸真宰相李德裕謀。毀拆天下寺院。僧尼歸俗者二十六萬人。長安人夜見穆王<span class='corr'>冢</span>吏云。李炎奪壽去位。宣宗即位。捕趙歸真等十三人誅之。李德裕貶死崖州。</p>
<p>周世宗顯德七年。勅民間銅像輸官鑄錢。廢寺院三千三百所。不許私度僧尼。有武將周百勝。入冥見世宗臥鐵床受罪。本朝太祖。大復佛法。</p>
<p>宋徽宗。詔釋氏水陸道場。不當設三清等位。天帝不應與鬼神同列。道法師曰。毀佛之禍兆於此矣○宣和元年。用道士林靈素言。詔改佛服天尊服。僧尼巾冠執簡稱德士。高僧日華嚴等不奉詔。開封尹盛章捕七人杖殺之。左街永道法師上書諫。上怒流道州。臺臣言。靈素妄議遷都改除釋教。上寤放死溫州。二年詔大復僧尼○高宗紹興十二年。詹叔義上表。乞住賣度牒。十五年。勅僧道納免丁錢侍郎吳秉信請賣度牒被論而出。靈隱道昌禪師乞行度牒不報。侍郎吳子才乞行度牒。罷歸田里。二十年。大斂民間銅器寺觀佛像鍾磬。並令置籍。每斤收算二十。</p>
<p>○文中子曰。詩書盛而秦世滅非仲尼之罪也。虛玄長而晉室亂非老莊之罪也。齋戒修而梁國亡非釋迦之罪也<span class='note-inline'>(已上釋教)</span>。</p>
</div>
<div class='div-other'><a id='mulu482' />
<p class='h2'>三教訞偽　儒　道　釋</p><p>秦李斯初學于荀卿。及為秦相。請以詩書百家語。詣守尉雜燒之。</p>
<p>漢靈帝中平初。鉅鹿張角事黃老。以符水療病。號太平道。十餘年間眾數十萬。時號黃巾賊。皇甫嵩討平之。北魏孝莊時。冀州沙門法慶渤海李歸伯。率鄉人為亂。自號大乘佛。斬害僧尼焚燒經卷。元遙討破之。</p>
<p>唐武后。有女人自稱聖菩薩。召見。時大安禪師至。問曰。聞汝善觀心。我心何在。三問皆驗。師復問之。女辭屈。變作牝狐。下階而走。</p>
</div>
<div class='div-other'><a id='mulu483' />
<p class='h2'>三教談論</p><p>宋明帝。幸莊嚴寺。觀三教談論。</p>
<p>唐高祖。幸國學。命博<span class='corr'>士</span>徐曠沙門惠乘道士劉進善講說○太宗詔祭酒孔頴達沙門惠淨道士蔡晃。入弘文談論三教　德宗聖節勅給事中徐岳沙門覃延道士葛參成。講論三教　勅沙門端甫。入內殿與儒道論議。</p>
<p>敬宗。勅沙門道士四百人。於大明宮談論設齋○文宗聖節。詔祕書監白居易沙門義林道士楊弘元。談論三教○宣宗勅諫議李貽孫國師知玄同道士。談論三教。</p>
</div>
<div class='div-other'><a id='mulu484' />
<p class='h2'>僧道角法</p><p>漢明帝。五岳八山道士。乞與西竺摩騰竺法蘭焚經角法不勝。呂惠通等並令出家。</p>
<p>宋明帝。逸士顧歡作夷夏論。意黨道教。同徒袁粲為論以駁之。謂孔老教俗。釋氏出世。常侍何鎮之亦以書抵歡言。道家經籍簡陋。</p>
<p>陳宣帝。南岳思禪師降伏道士歐陽正則十四人。勅貸罪給事僧眾<span class='note-inline'>(云云)</span>。</p>
<p>北齊文宣。道士陸修靜等乞與釋氏角法不勝。並令剃度。不從者殺四人。</p>
<p>北周武帝。詔群臣沙門道士。於內殿博議三教。法猛法師立論理勝。司隷大夫甄鸞上笑道論三十六篇。隋客問三教優劣。李士謙曰。佛日也。道月也。儒五星也。</p>
<p>唐高宗。詔沙門義褒等。入宮談論。道士李榮理屈語塞。令黃門引榮退席○玄宗。道士吳筠造論毀釋氏。浙西觀察使陳少遊請神邕法師。面決邪正。筠竟敗北○代宗。沙門崇惠與道士角法告勝。賜紫衣。</p>
</div>
<div class='div-other'><a id='mulu485' />
<p class='h2'>僧先道後</p><p>宋明帝。顧歡作論。以佛道二教。齊乎達化。</p>
<p>北齊魏收。撰魏書作佛老志。</p>
<p>唐太宗詔。老子李姓是朕之祖。名位宜在佛先。沙門智實詣闕申理。不許○上謂弘福寺主道懿曰。佛老尊卑通人自鑑朕宗○柱下故先老子。凡有功德僉向釋門。太原舊第亦以奉佛。未嘗創道觀也<span class='note-inline'>(云云)</span>○高宗。勅道士隷宗正寺。班在諸王次○武后。勅僧尼依舊位在道士上。</p>
<p>宋太祖。詔令僧道每當朝集。僧先道後。並立殿廷。僧東道西。若遇郊天。道左僧右<span class='note-inline'>(寧僧統僧史略)</span>○徽宗。勅道士位居僧上○高宗。廬山道法師申剳都省。崇觀之後道士叨視資品。林靈素輩視兩府者甚眾。遂令道士冐居僧上。靖康建炎。道士視官已行追毀。而國忌行香寺院眾會猶敢傲然居上。今欲復正祖宗舊制<span class='note-inline'>(云云)</span>。續據太常寺。稱因革禮。肆赦故事。道左僧右。嘉祐編勅紹興新書。並以僧道寺觀立文。政和條內。道在僧上。並已刪去。尋蒙朝旨。應行香立班諸處聚會。並依祖宗成法。以僧居左○紹興十三年。臨安府道正劉若謙申省乞道士位僧上。都僧正善逵。乞檢準紹興三年。都省批送法道法師狀。繼蒙朝旨。依祖宗舊制以僧在上。告示劉若謙取知委。</p>
</div>
<div class='div-other'><a id='mulu486' />
<p class='h2'>內律分財</p><p>唐德宗。勅亡僧資財舊例送終之餘分。及一眾比來因事官收。並緣擾害。令仰依舊。一準律文分財法。官司仍前拘收者。以違制論。</p>
</div>
<div class='div-other'><a id='mulu487' />
<p class='h2'>僧制治罰</p><p>梁武帝。制僧尼犯過。依佛律行罰。</p>
<p>北魏僧犯殺人。依俗格斷。餘犯付昭玄都統。以內律判之。</p>
<p>唐太宗。詔僧徒有過準內律明為條制。詔頒遺教經。付京官刺史。僧尼業行與經不同者。公私勸勉○高宗。奘法師奏二事。一者正觀以老子位在佛上。二者僧道有過同俗推勘虧辱法門。上曰。僧用俗法即遣停罷○玄宗詔。僧尼有過一依佛律處分。州縣不得擅行決罰○代宗詔。天下官司毋得捶辱僧尼。</p>
<p>宋真宗。詔僧道有犯公罪。聽用贖法。勅品官無故毀辱僧尼。口稱禿字者。勒停見任。庶民流千里。</p>
<p>宣和八年。吳國公主敬重空門。勅品官庶民如有毀辱僧尼罵稱禿字者。照祥符三年指揮施行○孝宗乾道元年。鄭國公主出家。勅品官庶民有毀辱僧尼罵稱禿字者。依祥符宣和勅旨。品官勒停。庶民流千里。仰天下州軍遍榜曉諭。應僧尼過犯。官司不得擅理。須奏取指揮施行。</p>
</div>
<div class='div-other'><a id='mulu488' />
<p class='h2'>僧籍免丁</p><p>唐武后延載元年。勅僧尼舊隷司賓<span class='note-inline'>(即鴻臚寺)</span>今改隷祠部○玄宗開元十七年。詔天下僧尼。三歲一造籍○二十四年。勅僧尼隷鴻臚寺。明年仍舊隷祠部。道士隷宗正寺。以李宗也○天寶六載。勅僧尼屬兩街功德使。始令祠部給牒用綾素○德宗建中三年勅僧尼事故。三綱申州納符。告注毀。在京於祠部納告○憲宗元和二年。詔僧道隷左右街功德使○文宗。太和五年。勅州郡造僧尼籍。</p>
<p>梁太祖開平元年。勅僧尼改屬祠部。</p>
<p>晉天福二年。以楊光遠為天下功德使。凡寺院皆屬焉。</p>
<p>宋太祖。勅僧道隷功德使。出家求度策試經業。關祠部給牒○高宗紹興十五年。勅天下僧道。始令納丁錢。自十千至一千三百凡九等。謂之清閑錢。年六十已上及殘疾者免。</p>
</div>
<div class='div-other'><a id='mulu489' />
<p class='h2'>賜<span class='corr'>諡</span>封塔</p><p>晉孝武。潛法師亡。詔賜錢建塔。</p>
<p>唐太宗。化度寺僧邕亡。上敬悼賜帛。勅李百藥撰碑。歐陽詢書○中宗。神秀國師亡。賜諡大通○玄宗。金剛智三藏亡。賜諡灌頂○清源思禪師追諡弘濟禪師歸真之塔○南岳讓禪師亡。諡大慧禪師最勝輪之塔○憲宗。勅曹溪六祖諡大鑑禪師靈照之塔。柳宗元撰碑○穆宗。汾陽業禪師賜諡大達國師○宣宗。勅重建東林寺。追諡遠法師曰辯覺○溈山祐禪師亡。賜諡大圓○黃檗運禪師亡。賜諡斷際○懿宗。德山鑒禪師亡。賜諡見性○臨濟玄禪師亡。賜諡惠照○洞山玠禪師亡。賜諡悟本○追諡南山宣律曰澄照○趙州諗禪師亡。諡真際○雲居膺禪師亡。諡弘覺○曹山寂禪亡。諡元證。</p>
<p>唐莊宗。問道於三聖惠然。及亡諡廣濟太師通寂之塔。</p>
<p>宋太祖。永明壽禪師亡。賜<span class='corr'>諡</span>智覺○太宗。追諡東林遠法師曰圓悟。西林永法師曰覺寂○明教大師天息災亡。諡惠辯○傳教大師法賢亡。諡玄覺○徽宗。崇寧元年。赦書節文。天下名德未有諡號者。仰所屬以聞。唐宣律師賜諡法海。慈雲式法師諡法寶。南屏臻法師諡實相。孤山圓法師諡法惠○摩騰三藏諡啟道圓通法師。竺法蘭諡開教總持法師。傅大士等空紹覺大士。李長者顯教妙嚴長者○高宗。天童覺禪師亡。諡宏智塔曰妙光○徑山杲禪師亡。諡普覺塔曰寶光。語錄入藏○光宗。惠光訥法師亡。諡宗廣慈塔曰普照。</p>
</div>
<div class='div-other'><a id='mulu490' />
<p class='h2'>褒恤終亡</p><p>宋文帝。惠嚴法師亡。詔賜錢五萬布五十疋。</p>
<p>齊武帝。僧遠法師亡。帝致書慰弟子法獻。</p>
<p>隋文帝。曇延法師亡。帝輟視朝。勅王公往臨。</p>
<p>唐太宗。僧邕法師亡。賜帛。勅李百藥撰碑。歐陽詢書○玄琬法師亡。遺表僧有過乞以內律治之。上嘉納。遣皇太子臨弔。勅給葬具。</p>
<p>高宗。奘法師亡。帝哭之慟。廢朝五日。勅用金棺銀槨。五詔褒恤○文宗。清涼國師澄觀亡。上輟視朝三日。重臣縞素。勅葬終南山石室。勅宰相裴休撰碑。</p>
<p>宋真宗。天息災三藏亡。勅有司具禮送終○法賢三藏亡。勅送終如天息災禮。</p>
</div>
<div class='div-other'><a id='mulu491' />
<p class='h2'>臨終瑞相</p><p>宋仁宗。天鉢元禪師別文彥博曰。入滅去焚龕煙白。彥博手執流離瓶。煙入瓶中舍利填滿○神宗。明教嵩禪師亡。火浴鼻舌眼睛耳豪數珠五物不壞○歐陽修居潁上屏酒殽。臨終借華嚴經。讀至八卷而化○文與可謂崔公度曰。經言。不妄語舌覆面上。即吐舌至眉。三摺之後。沐浴冠帶。正坐而化○趙抃從重元禪師問心要。聞辟歷聲豁然大省。是年有大星殞于庭。趺坐而化○徽宗。蘇軾卒於毘陵。錢濟明問曰。公平生學佛如何。軾曰。此語亦不受。遂化○高宗。韋太后建延祥觀。遷圓法師於馬腦坡。陶器舍利無算○孝宗。參政錢端禮問道於元禪師。微疾謂機禪師曰。地水火風暫時湊泊。遂斂目而化。</p>
</div>
<div class='div-other'><a id='mulu492' />
<p class='h2'>君臣慢法</p><p>周襄王。秦繆公獲石像棄馬坊中。夢天帝責誡。以問由余。往視像曰佛神也。</p>
<p>魏吳主孫晧。得金像灌以不潔。俄得腫疾。請康僧會受戒疾愈。</p>
<p>齊東昏侯。取瓦官玉像。為潘貴妃作釵釧。</p>
<p>唐高宗。奘法師譯因明論。尚藥呂才作解毀之。有旨令公卿領才。就法師禮悔○宣宗。京城進士孫樵。上書言。武宗髮二十七萬僧。陛下奈何興之於已廢之後。帝怒不納。</p>
<p>宋太祖。河南進士李藹。造滅邪集以毀佛。竊藏經以為衾。事聞。勅流沙門島○徽宗。勅左街道楷賜紫衣師號。楷表辭。上怒流淄州○筠州惠洪坐交張商英流崕州○詔改佛法。永道上書諫。上怒流道州○高宗。宰相秦檜。以徑山宗杲為張九成黨流衡州。</p>
</div>
<div class='div-other'><a id='mulu493' />
<p class='h2'>韓歐排佛</p><p>唐憲宗。迎鳳翔佛骨入禁中。刑部侍郎韓愈上表。諫曰。佛本夷狄之人。身死已久。枯朽之骨凶穢之餘。豈宜以入宮禁。乞以此骨付之水火。永絕根本。帝大怒貶潮州刺史。愈至潮聞大顛禪師名。請入郡問道。留旬日。尚書孟簡聞愈與大顛遊。以書嘉之。愈答書稱。大顛頗聰明識道理。遠地無可與語。故自山召至州郭。留數十日。實能外形骸不為事物侵亂。非崇信其法求福田利益也。簡復報之曰。釋氏之教。大明善惡之異路。覈天下神道報應之徵。為廣其道。奈何韓君以愚人下俚翁嫗之情。見待之耶<span class='note-inline'>(云云)</span>。柳宗元送浮圖浩初序。退之好儒未能過楊子之書。於莊墨申韓皆有取焉。浮圖者反不及莊墨申韓之怪僻險賊耶。曰以其夷也。果不信道而斥焉。以夷則將友惡來盜跖。而賤季札由余乎。非所謂去名求實者矣<span class='note-inline'>(云云)</span>○韓退之作原道云。舉夷狄之法。而加之先王之教之上。幾何其不胥而為夷也。然則如之何其可也。曰人其人火其書。廬其居。明先王之道以道之。亦庶乎其可也○女拏壙文云。愈為少秋官言。佛夷鬼。其法亂治可一掃去<span class='note-inline'>(云云)</span>。</p>
<p style="margin-left:1em">王荊公非韓云。人有樂孟子之距楊墨。而以斥佛老為己功。莊子所謂夏虫者。斯人之謂乎<span class='note-inline'>(云云)</span>。</p>
<p style="margin-left:1em">蘇子瞻非韓云。退之於聖人之道知好其名而未樂其實。其論至於理而不精。往往自叛其說而不知<span class='note-inline'>(云云)</span>。</p>
<p style="margin-left:1em">西蜀龍先生。作非韓百篇<span class='note-inline'>(云云)</span>。</p>
<p style="margin-left:1em">明教嵩禪師。作非韓三十篇<span class='note-inline'>(云云)</span>。</p>
<p style="margin-left:1em">祖印訥禪師。與歐陽公。論退之排佛老<span class='note-inline'>(見通塞志十二卷)</span>。</p>
<p>宋仁宗。諫議歐陽修著本論。謂佛法為中國患。又曰。今佛之法可謂姦邪。又曰。千年佛老賊中國<span class='note-inline'>(云云)</span>修左遷滁州。將歸廬陵。遊廬山謁祖印訥禪師。與之論道。肅然心服。平時排佛為之內銷。祖印謂曰。退之倡排佛老。足下今又和之。將使後世好名之士援韓氏歐陽氏以為法。豈不為盛德之累。足下所著本論。孜孜以毀佛為務。以蒐狩喪祭鄉飲之禮。為勝佛之本。是猶退之原道實未知道。修大驚赧。師復為說悟心之旨。自此頗有省發。及入參大政。每譽於公卿之前。歲時書問未嘗絕。出知揚州。高麗遣使問魏武注孫三處要義闕注。詔問修。不知答。飾使者往問祖印。師曰。兵者機密之事。不可以示人。使反命。以其言應詔。</p>
<p style="margin-left:1em">歐陽外傳云。歐子撰新唐書。如高僧玄奘神秀諸傳及正觀為戰士建寺之文。並與削去。司馬君實云。永叔不喜佛。舊唐史有涉其事者必去之。因曰。駕性命道德之空言者。韓文也。泯治亂成敗之實效者。新書也○孝宗御製原道論云。朕觀韓愈原道論。徒文繁而理迂耳<span class='note-inline'>(云云)</span>。</p>
</div>
<div class='div-other'><a id='mulu494' />
<p class='h2'>化胡偽經</p><p>晉成帝。道士王符偽撰老子化胡經。墮地獄受苦。</p>
<p>北魏孝昭。道士姜斌引開天經說。老子西入化胡。以佛為侍者。沙門曇謨最言。佛生昭王時。後三百四十五年。定王時老子始生。太尉蕭綜劾奏。開天偽經。罪當惑眾詔流斌馬邑。</p>
<p>唐高宗。詔議老子化胡經。沙門法明曰。既無翻譯朝代。豈非偽造。乃勅令搜聚偽本一處禁棄○武后。沙門惠澄。乞依前朝毀化胡經。勅八學士議○中宗。勅毀化胡經及畫壁變相。違者科罪。</p>
</div>
<div class='div-other'><a id='mulu495' />
<p class='h2'>事魔邪黨</p><p>末尼火<span class='corr'>祆</span><span class='note-inline'>(火烟反)</span>者。初波斯國有蘇魯支。行火<span class='corr'>祆</span>教。弟子來化中國。唐正觀五年。其徒穆護何祿詣闕進<span class='corr'>祆</span>教。勅京師建大秦寺○武后延載元年。波斯國拂多誕持二宗經偽教來朝○玄宗開元二十年勅末尼本是邪見。妄稱佛教。既為西胡師法。其徒自行。不須科罰○天寶四年勅兩京諸郡有波斯寺者。並改名大秦○大歷三年勅回紇及荊揚等州。奉末尼各建大雲光明寺。六年回紇。請荊揚洪越等州置摩邪寺。其徒白衣白冠○會昌三年。勅天下末尼寺並廢。京城女末尼七十二人皆死。在回紇者流之諸道。五年勅。大秦穆護火<span class='corr'>祆</span>等二千人。並勒還俗○梁貞明六年。陳州末尼反立母乙為天子。朝廷發兵禽斬之。其徒以不茹葷飲酒。夜聚婬穢。畫魔王踞坐佛為洗足。云佛止大乘。我乃上上乘。</p>
<p>白雲萊者。徽宗大觀間。西京寶應寺僧孔清覺居杭之白雲菴。立四果十地造論數篇。教於流俗。亦曰十地萊。覺海愚禪師辨之。有司流恩州。嘉泰二年。白雲菴沈智元自稱道民。進狀乞額。臣寮言。道民者喫菜事魔。所謂姦民者也。既非僧道童行。自植黨與千百為群。挾持<span class='corr'>祆</span>教聾瞽愚俗。或以修橋砌路斂率民財。創立私菴為逋逃淵藪。乞將智元長流遠地。拆除菴宇以為傳習魔法之戒。奏可。</p>
<p>白蓮菜者。高宗紹興初。吳郡延祥院僧弟子元。依倣天台出圓融四土圖。晨朝禮懺文。偈歌四句。佛念五聲勸男女修淨業。戒護生為尤謹。稱為白蓮導師。有以事魔論於有司者。流之江州。其徒展轉相教。至今為盛。</p>
<p style="margin-left:1em">良渚曰。此三者皆假名佛教以誑愚俗。猶五行之有沴氣也。今摩尼尚扇於三山。而白蓮白雲處處有習之者。大氐不事葷酒。故易於裕足。而不殺物命。故近於為善。愚民無知皆樂趨之。故其黨不勸而自盛。甚至第宅姬妾。為魔女所誘入其眾中。以修懺念佛為名。而實通姦穢。有識士夫宜加禁止。</p>
</div>
<div class='div-other'><a id='mulu496' />
<p class='h2'>毀法惡報</p><p>魏高貴鄉公。罽賓國王害師子尊者。白乳涌高數尺。王臂尋墮。七日命終。</p>
<p>晉安帝。曇無讖在涼譯經。後西歸。涼王遣人刺於路。王見神人以劍刺之。遂卒。</p>
<p>宋沙門惠琳著黑白論。與佛理相違。後感疾膚肉糜爛竟死。時以為叛教之報○簡靜寺尼用書經絹為兒衣。身瘡白蟲。號叫而死。</p>
<p>梁武帝。沙門智稜值寇還俗。道士孟悉達勸為黃冠。引佛教潤色諸道經。暮年為道士講西昇經。忽失音舌卷。於座委頓而死○望蔡令。殺牛飲啖。臥佛堂上。白癩病死。</p>
<p>宋真宗。慈照聰禪師。郡守笞之。師。曰教他平地起骨堆。守全家死○神宗。王安石子雱資性險惡。既亡荷鐵枷告父。安石請以江寧園廬為僧寺<span class='note-inline'>(即半山寺)</span>○徽宗宣和廢佛法。楊戩議廢太平興國寺。瘞佛像於殿基。已而戩病胸腹潰裂而死。○詔天下建神霄宮。太平州將拆承天寺。主議者石儀曹一子。為金甲神納於火曰。石某絕嗣。</p>
</div>
<p class='juan'>佛祖統紀卷第五十四<span class='note-inline'>(終)</span></p>
<div class='div-xu'><a id='mulu497' />
<p class='h2'>刊板後記</p><p style="margin-left:1em">咸淳元年乙丑寓東湖月波山。始飭工刊統紀。至六年庚午冬。忽感喘嗽之疾。家林法眷棹船見邀。遂以十二月二十一日歸于福泉之故廬。是時尚有會要志四卷未能刊。於是乘病寫本。俾刊人畢其功。秋七月鋟事既備。擬辨紙印造萬部為最初流通。甞計之刊板所費將萬券。而印造之本逾二十萬券。非高明識鑑有大財力者。則不能濟。當願　佛祖聖賢冥密勸化當朝居位　王公大人。知有法門。共相激發。或一出己力。或轉化群賢。特輟餘貲建立紙本。使統紀一書布散寰海。是亦助　國行化之大端也。磐臥病日久。恐一旦怛化此志不申。故略述始終。尚祈後賢之克繼勝業者。維　佛維　祖宜當祐之以道。</p>
<p style="margin-left:2em">咸淳辛未端午日　　　　志磐　書</p>
</div></div>
</div><!-- end of div[@id='body'] -->
</body></html>