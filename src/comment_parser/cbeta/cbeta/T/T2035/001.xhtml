<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2035
<div class='div-xu'><a id='mulu1' />
<p class='h1'>閱佛祖統紀說</p><p>佛以心印授之於祖。而祖祖相印以至師。其間隨機立解。以權示實。脈絡分合。蓋不可思議焉。余頃憩烏瞻山。忽邑侯游公招至顧司寇之澄心樓。以校閱事見委。詢其所欲梓。則佛祖統紀也。余夙志闡繹弗敢以不敏辭。甫焚香展卷。有客進曰。吾聞心佛眾生三無差別。何有佛祖之異乎。道絕邊表。理非數量。又何統紀之一乎。若即心境為禪觀本有醍醐自味。何規規然尋牛[(殼-一)/牛]乳於村落耶。余曰。子言似矣。猶未足語道也。夫道無統則散。統無紀則亂。散亂之作道理焉依。然道因言顯。理假教明。詎離言教而覓道理乎。試將此典喻村落也。能詮名句喻牛也。所詮諸義喻乳及酥酪醍醐也。若謂直取醍醐上味勿勞牛乳等義請君於牛乳外。別覓一醍醐味可乎。欲明古聖之道。此統紀斯其至焉。子又何疑。所以楊侍御為佛祖發心。游邑侯為眾生垂手。昱道人忍以帝虎誤學人耶。客輾然作禮而退。</p>
<p>大明萬曆甲寅夏季月</p>
<p style="margin-left:8em">西蜀輔慈沙門明昱書</p>
</div>
<div class='div-xu'><a id='mulu2' />
<p class='h1'>佛祖統紀敘</p><p style="margin-left:1em">志磐法師佛祖統紀一書歷序。從上諸祖授受淵源支分派別。亦如一花五葉。傳衣受記歷歷分明。自是天臺一家眷屬。又廣之以華藏世界天宮地獄諸圖。蓮社諸賢往生僧尼其於法運通塞尤惓惓三致意焉。用心良亦勤矣。其意直欲薪盡火傳燈燈相續。耳近日宗門盛行。講律或廢。不知如車雙輪。如鳥雙翼。后之紹統者。若真如天台深入法華三昧。親見靈山一會儼然未散。棒喝狂禪皆當反走矣。是伊仲刻統紀意也。</p>
<p style="margin-left:11em">德山楊鶴題</p>
</div>
<div class='div-xu'><a id='mulu3' />
<p class='h1'>佛祖統紀序</p><p>參天地之才。司萬物之化。同功而異位者。其唯人道乎。故自有生以來。蚩蚩群氓。必立大人。為之君牧。是以四輪統乎四洲。粟散占乎異域。而南洲震旦。實為東方君子之國。伏羲稱皇。始畫八卦。降及三代。文物大明逮吾世尊出興天竺。將施化於此方也。乃先遣三聖。為世良導。以禮樂為前驅。以真道為後教。機成時至。大法可行。於是漢皇致夢感之祥。摩騰應東來之運。魏晉以降。盛譯群經。矯矯諸師。競登講席。雖各立義門。取名當世。而尚昧乎如來一代之化意。篤生天台。紹隆法運。以五時八教四種三昧。與夫事理即具境觀不二之旨。以為後學入道之本。歷代師承。寶茲大訓。至於今七百年。守之弗墜。翰林梁子之言曰。言佛法者。以天台為司南。則殊塗異論。往往退息。誠然哉斯論也。志磐手抱遺編。久從師學。每念佛祖傳授之迹。不有紀述。後將何聞。惟昔。良渚之著正統。雖粗立體法。而義乖文薉。鏡菴之撰宗源。但列文傳。而辭陋事疏。至於遺逸而不收者。則舉皆此失。於是並取二家。且刪且補。依放史法。用成一家之書。斷自釋迦大聖訖於法智。一佛二十九祖。並稱本紀。所以明化事而繫道統也。至若諸祖旁出為世家。廣智以下為列傳。名言懿行。皆入此宗。而表志之述。非一門義。具在通例。可以類知。既又用編年法起周昭王。至我本朝。別為法運通塞志。儒釋道之立法。禪教律之開宗。統而會之。莫不畢錄。目之曰佛祖統紀。凡之為五十四卷。紀傳世家。法太史公。通塞志。法司馬公。書成即負笈。詣白雲堂。仰求佛光法師為之考校。而同志之士。共謀鋟版以期流布。將令家藏其本。人觀此書。開人心之性靈。資國政之治化。豈不曰大有益於世哉。自寶祐戊午。首事筆削。十閱流年。五謄成[葶-丁+呆]。夜以繼晝。功實倍之。仰報佛恩。上酬</p>
<p>帝力。不負所學。其志在茲。</p>
<p>宋咸淳五年歲在己巳八月上日。四明福泉沙門志磐寓東湖月波山。謹序。</p>
<p style="margin-left:1em">同校正吉祥安樂山教忠報國教寺首座沙門必昇</p>
<p style="margin-left:1em">校正前住持華亭先福教寺傳天台宗教沙門慧舟</p>
<p style="margin-left:1em">校正住持吉祥安樂山教忠報國教寺傳天台宗教沙門善良</p>
<p style="margin-left:1em">校正住持東湖月波山慈悲普濟教寺傳天台宗教沙門宗淨</p>
<p style="margin-left:1em">校正特賜佛光法師左右街都僧錄主管教門公事住持上天竺教寺賜金襽衣法照</p>

<div class='div-other'><a id='mulu4' /><a id='mulu5' />
<p class='h2'>佛祖統紀通例<span class='note-inline'>(例者略也類也舉略以知類也)</span>釋本紀</p><p>釋迦如來。最初得佛之後。大悲利物。未來不息。以故果後示權。數數出世。莫可以三際求其始終。況於十方國土。唱生唱滅。處處不同。豈當於此南洲一方畢其能事。然今所錄。但於此方。特舉垂教之要會。而通之則十方不離當處。三世秖在一心。尚何有所異同者哉。今約如來在凡因行至今出興為大法王。明本迹。敘聖源。列大小八相。分頓漸二始。經歷五時。鋪陳一化。作教主釋迦牟尼佛本紀四卷。自大迦葉下至師子尊者。皆能仰承佛記。傳弘大法。謂之金口祖承。依付法藏。作西土二十四祖紀一卷。</p>
<p>自北齊始開龍樹之道。至於天台大弘法華。章安集為論疏。荊溪製記申明。稟承教觀。實居震旦。是謂今師祖承。作東土九祖紀二卷。自邃法師嗣荊溪之業。師師相承。歷晚唐五代。暨我本朝。教法散而復合。仰惟四明法智。用能中興天台一家教觀之道。同功列祖。作興道法師下八祖紀一卷。上稽釋迦示生之日。下距法智息化之年。一佛二十九祖。起周昭王二十六年甲寅。至宋仁宗天聖六年戊辰。合二千二年。通為本紀。以繫正統。如世帝王正寶位而傳大業。</p>
</div>
<div class='div-other'><a id='mulu6' />
<p class='h2'>釋世家</p><p>自南岳旁出照禪師下至慈雲諸師。皆傳教明宗。分鐙照世。與正統諸祖。相為輝映。作諸祖世家二卷。</p>
</div>
<div class='div-other'><a id='mulu7' />
<p class='h2'>釋列傳</p><p>自四明諸嗣最顯著者十餘師。子孫有繼者唯廣智。神照。南屏。三家為光。盛守家法。禦外侮。人能弘道。作諸師列傳十一卷。背宗破祖。失其宗緒者三數人。作雜傳一卷。有功教門。事遠失記者。作未詳承嗣傳一卷。</p>
</div>
<div class='div-other'><a id='mulu8' />
<p class='h2'>釋表</p><p>考諸祖之授受。敘弈世之稟承。欲觀千古。必審今日。為明北齊下至法智述正統之有來。作歷代傳教表。為明釋迦列祖下至今時諸師。示傳鐙之無盡。作佛祖世繫表共二卷。</p>
</div>
<div class='div-other'><a id='mulu9' />
<p class='h2'>釋志</p><p>並陳文藻。交贊佛乘。各出義章。發揮祖業。斯固法門之盛烈。作山家教典志一卷。</p>
<p>人理教行。具足成就。由五濁以登九品者。唯念佛三昧之道為能爾。末代機宜。始自廬阜。作淨土立教志三卷。</p>
<p>達磨賢首慈恩灌頂南山諸師。皆一代之偉。特雖共明此道。而各專一門。區別群宗。作諸宗立教志一卷。</p>
<p>觀千佛紹隆。則知無盡之鐙。即一洲縱廣。則識無邊之土。為隘俗無聞者。作三世出興志<span class='corr'>世</span>界名體志。凡三卷。</p>
<p>香鐙供養之具。禮誦歌唄之容。是蓋緣因加行之正轍。為但理之人。成就佛事。作法門光顯志一卷。</p>
<p>大法東流。聖賢繼世。所以住持三寶不令斷絕。然歷年既久。或興或廢。此蓋世事無常之變。於此道何成何虧邪。考古及今具列行事。用見法運通塞之相。至若儒宗道流世間之教。雖隨時而抑揚。而其事迹。莫不昭然可訓可戒。作法運通塞志十五卷。</p>
<p>法運通塞。事變紜紜。繫于編年。莫明始末。為通練古今欲求類知者。作歷代會要志四卷。</p>
<p>大儒高釋。有能以文字鋪張大道為法門之標表者。是不可不略錄也作名文光教志二卷。</p>
</div>
<div class='div-other'><a id='mulu10' />
<p class='h2'>敘古製</p><p>徽宗政和間。吳興頴師。始撰宗元錄。述天台一宗授受之事。自北齊至本朝元祐。為之圖以繫道統。於是教門宗祖始粲然有所考矣。寧宗慶元中。鎧菴吳克己。因頴錄增廣之。名曰釋門正統。未及行而亡。嘉定間。鏡菴遷法師。復取頴本及鎧菴新圖。重加詮次。增立新傳六十餘人。名宗源錄。</p>
<p>理宗嘉熙初。錢唐良渚鑑法師。取吳本。放史法。為本紀。世家。列傳。載記。諸志。仍舊名曰釋門正統。然鏡菴則有不立體統之失。良渚則有名位顛錯之繆。至於文繁語鄙事緩義乖。則皆有之。而題稱釋門。尤為疎闊。要之草創。討論。修飾。潤色。非可以求備於一人也。明今述。</p>
<p>今之所述。蓋是用宗源錄釋門正統。參對文義。且刪且補。而復取大藏經典。教門疏記。儒宗史籍。諸家傳錄之辭。及琇師隆興統紀。修師釋氏通紀。用助援引。依史氏法。為四佛紀。四祖紀。二世家。十一列傳。一雜傳。一未詳承嗣傳。二表。三十志。成一家之全書。至若一傳之後。贊以述德。一事之下。論以釋疑。及文有援古事有餘義。則必兼注於下。俾覽者之易領云<span class='note-inline'>(若據此中并前釋列傳文。則知諸師列傳原有十一卷。本紀既遺其文。唯以十卷為數)</span>。</p>
</div>
<div class='div-other'><a id='mulu11' />
<p class='h2'>用三例</p><p>近世諸師。立傳之法。當用三例。一曰觀行修明。二曰講訓有旨。三曰著書明宗。非此三例濫矣。至於經理法事旁贊教門者。又將錄之。俾後人有所懷仰。若夫搢紳名賢儒生居士。能知此道者。非有宿熏之功。疇克至是。以故時有所取云。釋題義。</p>
<p>佛祖者何。本教主而繫諸祖也。統紀者何。通理佛祖授受之事也<span class='note-inline'>(史記功臣表云。要以成功為統紀。漢高祖紀。顏師古注曰。紀理也。統理眾事。繫之年月)</span>本紀者何。始釋迦終法智。一佛二十九祖。所以紀傳教之正統也。世家者何。世守家業。以輔相祖道者也。列傳者何。載歷代諸師之言行。俾有繼於祖道也。表者。所以表示傳教之有時稟法之有緒也。志者。所以記其事也。若山家教典。若諸宗立教。若淨土往生。若世界成毀。若法門光顯。若法運通塞。若會要以通古今。若述文以光大教。皆於志有考云。</p>
</div>
<div class='div-other'><a id='mulu12' />
<p class='h2'>釋師名</p><p>列諸師之名。考其例有八。或從國號。如北齊高麗。或從山名。如南岳天台。或從師號。如智者法智。或從生地。如章安仙城。或從寺名。如法華天宮。或從自號。如草堂息菴。或從郡名。如錢唐四明。或從著書之名。如扶宗憲章。近世多以自號行。雖稱名之不一。而所以名乎其人。則各得其實也。</p>
</div>
<div class='div-other'><a id='mulu13' />
<p class='h2'>息眾疑</p><p>此書之作。或因舊文以刪修。或集諸文以補足。或取師友之論著。或考碑碣之撰述。不復一一注所出者。修史之法當若是也。其間關涉稍眾者。則必時時有所引證。不得已耳。又此書所用。藏典教文。非儒生居士之所可易解。有能字字句句。研究其義。以所疑難。質諸沙門。則精義入神。然後可以知佛。若輕心疾讀。不究所歸。斯何益於人哉。又世之為儒者。好舉韓歐排佛之論。而不知二公末年終合於釋氏之道。今人有能少抑盛氣。盡觀此書反覆詳味。則知韓歐之立言皆陽擠陰助之意也。</p>
</div>
<div class='div-other'><a id='mulu14' />
<p class='h2'>釋引文　大藏經典</p>
<ul class="">
<li>法華經</li>

<li>華嚴經</li>

<li>維摩經</li>

<li>涅槃經</li>

<li>瑞應經</li>

<li>梵網經</li>

<li>樓炭經</li>

<li>藥王經</li>

<li>普耀經</li>

<li>善權經</li>

<li>大權經</li>

<li>賢愚經</li>

<li>提謂經</li>

<li>楞伽經</li>

<li>大集經</li>

<li>遺教經</li>

<li>因果經</li>

<li>無量義經</li>

<li>大般若經</li>

<li>付法藏經</li>

<li>法滅盡經</li>

<li>大方便經</li>

<li>十二遊經</li>

<li>佛本行經</li>

<li>未曾有經</li>

<li>雜寶藏經</li>

<li>中本起經</li>

<li>首楞嚴經</li>

<li>法句喻經</li>

<li>阿育王經</li>

<li>八關齋經</li>

<li>長阿含經</li>

<li>雜阿含經</li>

<li>妙法華經</li>

<li>普賢行法經</li>

<li>菩薩處胎經</li>

<li>菩薩本行經</li>

<li>優婆塞戒經</li>

<li>增一阿含經</li>

<li>分別功德經</li>

<li>思益梵天經</li>

<li>殃掘摩羅經</li>

<li>淨飯泥洹經</li>

<li>升忉利天經</li>

<li>觀佛三昧經</li>

<li>勝鬘師子經</li>

<li>像法決疑經</li>

<li>佛母泥洹經</li>

<li>摩耶夫人經</li>

<li>仁王般若經</li>

<li>文殊般若經</li>

<li>曇無德律</li>

<li>十誦律</li>

<li>四分律</li>

<li>僧祇律</li>

<li>彌沙塞律</li>

<li>善見律</li>

<li>五分律</li>

<li>大智度論</li>

<li>新婆沙論</li>

<li>大莊嚴論</li>

<li>薩婆多論</li>

<li>俱舍論</li>

<li>起信論</li>

<li>佛道論衡</li>

<li>譯經圖記</li>

<li>梁高僧傳</li>

<li>唐高僧傳</li>

<li>宋高僧傳</li>

<li>弘明集</li>

<li>釋迦譜</li>

<li>西域記</li>
</ul></div>
<div class='div-other'><a id='mulu15' />
<p class='h2'>天台教文</p>
<ul class="">
<li>法華文句</li>

<li>妙樂</li>

<li>法華妙玄</li>

<li>釋籤</li>

<li>心觀論</li>

<li>輔行</li>

<li>涅槃玄義</li>

<li>觀音別行</li>

<li>法界次第</li>

<li>四教義</li>

<li>南岳願文</li>

<li>智者別傳</li>

<li>二師口義</li>

<li>四教義</li>

<li>國清百錄</li>

<li>寶雲振祖集</li>

<li>四明教行錄</li>

<li>天竺別集</li>

<li>草菴遺事</li>

<li>翻譯名義</li>

<li>九祖略傳</li>
</ul></div>
<div class='div-other'><a id='mulu16' />
<p class='h2'>釋門諸書</p>
<ul class="">
<li>周書異記</li>

<li>廬山集</li>

<li>國清碑</li>

<li>玉泉碑</li>

<li>十八賢傳</li>

<li>僧鏡錄</li>

<li>關王祠堂記</li>

<li>淨土往生傳</li>

<li>法華顯應錄</li>

<li>般若感驗錄</li>

<li>觀音感應錄</li>

<li>天人感通傳</li>

<li>僧史略</li>

<li>林間錄</li>

<li>僧寶傳</li>

<li>護法論</li>

<li>景德傳燈錄</li>

<li>普燈錄</li>

<li>大慧武庫</li>

<li>湘山野錄</li>

<li>歐陽外傳</li>

<li>石門文字禪</li>

<li>育王舍利傳</li>

<li>禪門寶訓</li>
</ul></div>
<div class='div-other'><a id='mulu17' />
<p class='h2'>儒宗諸書</p>
<ul class="">
<li>孔子家語</li>

<li>論語</li>

<li>禮記</li>

<li>孟子</li>

<li>荀子</li>

<li>楊子</li>

<li>史記</li>

<li>西漢書</li>

<li>東漢書</li>

<li>三國志</li>

<li>晉書</li>

<li>南北史</li>

<li>唐書</li>

<li>五代史</li>

<li>稽古錄</li>

<li>續稽古錄</li>

<li>國朝會要</li>

<li>皇朝類苑</li>

<li>皇朝龍飛記</li>

<li>本朝通鑑</li>

<li>皇朝景命錄</li>

<li>韓昌黎文</li>

<li>柳子厚文</li>

<li>白氏長慶集</li>

<li>顏氏家訓</li>

<li>酉陽雜俎</li>

<li>宣室志</li>

<li>楊文公談苑</li>

<li>廣陵志</li>

<li>蔡氏叢談</li>

<li>錢氏洞微志</li>

<li>東坡文集</li>

<li>王氏小畜集</li>

<li>魯直文集</li>

<li>太平廣記</li>

<li>東坡指掌圖</li>

<li>六一居士集</li>

<li>夷堅志</li>

<li>洪容齋隨筆</li>

<li>曾氏獨醒志</li>

<li>東都事略</li>
</ul></div>
<div class='div-other'><a id='mulu18' />
<p class='h2'>道門諸書</p>
<ul class="">
<li>老子</li>

<li>列子</li>

<li>莊子</li>

<li>老子內傳</li>

<li>老君實錄</li>

<li>玄妙內篇</li>

<li>漢武內傳</li>

<li>洞冥記</li>

<li>十洲記</li>

<li>雲笈七籤</li>

<li>天師家傳</li>

<li>劉向列仙傳</li>

<li>葛洪神仙傳</li>

<li>續仙傳</li>

<li>集仙傳</li>

<li>仙苑遺事</li>

<li>皇甫高士傳</li>

<li>真誥</li>

<li>悟真篇</li>

<li>林靈素傳</li>
</ul></div>
<div class='div-other'><a id='mulu19' />
<p class='h2'>修書諸賢</p>
<ul class="">
<li>元頴法師。吳興人。政和間。居智者院。撰宗元錄<span class="note-inline">(有傳)</span></li>

<li>吳克己。婺女浦江人。號鎧菴。嘉定間。撰釋門正統<span class="note-inline">(有傳)</span></li>

<li>志昭法師鎧菴之姪。居婺女左溪。撰釋迦譜歷代宗承圖<span class="note-inline">(見鎧菴傳)</span></li>

<li>景遷法師。餘姚人。受業東山廣教。號鏡菴。嘉定間。住天竺靈山。撰宗源錄。增多吳本六十餘傳</li>

<li>宗鑑法師。錢塘良渚人。嘉熙初。居仁壽張寺。續鎧菴釋門正統。為本紀。世家。列傳。諸志。載記。</li>
</ul></div>
<div class='div-other'><a id='mulu20' />
<p class='h2'>修書旁引</p><p style="margin-left:1em">祖琇。隆興初。居龍門。撰佛運統紀。放左氏。寓褒貶法。兼述篡弑反叛災異之事。永嘉薛洽。敘釋迦譜云。琇師統紀。多附小機所見。學最上乘者。尚深病之。</p>
<p style="margin-left:1em">德修。淳熙間。居金華。撰釋氏通紀。其紀釋迦。則附以慈恩三時之教。一代化事。最為疎略。又以五運圖。石柱銘。三寶錄。言佛生皆不同。糅雜於佛紀正文。甚失撰述之體。其敘時事。與琇本互有出入。而徒取乎冗長之辭也。</p>
<p>佛祖統紀通例<span class='note-inline'>(終)</span></p>
</div></div>
<div class='div-other'><a id='mulu21' />
<p class='h1'>佛祖統紀目錄</p><p class="byline">宋咸淳四明東湖沙門志磐撰</p>
<ul class="">
<li>第一卷</li>

<li>釋迦牟尼佛本紀一之一</li>

<li>明本迹</li>

<li>敘聖源</li>

<li>名釋迦</li>

<li>第二卷</li>

<li>釋迦牟尼佛本紀一之二</li>

<li>下兜率</li>

<li>託母胎</li>

<li>住胎宮</li>

<li>示降生</li>

<li>出父家</li>

<li>成佛道</li>

<li>第三卷</li>

<li>釋迦牟尼佛本紀一之三</li>

<li>轉法輪<span class="note-inline">(五時)</span></li>

<li>華嚴</li>

<li>鹿苑</li>

<li>方等</li>

<li>般若</li>

<li>法華涅槃</li>

<li>第四卷</li>

<li>釋迦牟尼佛本紀一之四</li>

<li>入涅槃</li>

<li>分舍利</li>

<li>集三藏</li>

<li>第五卷</li>

<li>西土二十四祖紀二</li>

<li>大迦葉尊者</li>

<li>阿難陀尊者</li>

<li>商那和修尊者</li>

<li>末田地尊者</li>

<li>毱多尊者</li>

<li>提迦多尊者</li>

<li>彌遮迦尊者</li>

<li>難提尊者</li>

<li>密多尊者</li>

<li>脇比丘尊者</li>

<li>夜奢尊者</li>

<li>馬鳴尊者</li>

<li>摩羅尊者</li>

<li>龍樹尊者<span class="note-inline">(已上十三祖繫東土所承正祖)</span></li>

<li>提婆尊者</li>

<li>羅睺尊者</li>

<li>僧佉尊者</li>

<li>邪舍尊者</li>

<li>鳩摩羅尊者</li>

<li>闍夜多尊者</li>

<li>槃馱尊者</li>

<li>摩拏羅尊者</li>

<li>鶴勒那尊者</li>

<li>師子尊者</li>

<li>第六卷</li>

<li>東土九祖紀三之一</li>

<li>龍樹尊者</li>

<li>北齊禪師</li>

<li>南岳禪師</li>

<li>智者禪師</li>

<li>第七卷</li>

<li>東土九祖紀三之二</li>

<li>章安禪師</li>

<li>法華禪師</li>

<li>天宮禪師</li>

<li>左溪禪師</li>

<li>荊溪禪師</li>

<li>第八卷</li>

<li>興道下八祖紀四</li>

<li>興道法師</li>

<li>至行法師</li>

<li>正定法師</li>

<li>妙說法師</li>

<li>高論法師</li>

<li>淨光法師</li>

<li>寶雲法師</li>

<li>法智法師</li>

<li>第九卷</li>

<li>諸祖旁出世家五之一</li>

<li>南岳世家<span class="note-inline">(僧照禪師下二十一人)</span></li>

<li>天台世家<span class="note-inline">(真觀禪師下六十五人)</span></li>

<li>第十卷</li>

<li>諸祖旁出世家五之二</li>

<li>章安世家<span class="note-inline">(弘景禪師下六人)</span></li>

<li>天宮世家<span class="note-inline">(真覺禪師一人)</span></li>

<li>左溪世家<span class="note-inline">(神邕禪師下二十八人)</span></li>

<li>荊溪世家<span class="note-inline">(普門禪師下一十四人)</span></li>

<li>興道世家<span class="note-inline">(守素法師下二人)</span></li>

<li>至行世家<span class="note-inline">(良湑法師下五人)</span></li>

<li>正定世家<span class="note-inline">(敬休法師下四人)</span></li>

<li>妙說世家<span class="note-inline">(常操法師下五人)</span></li>

<li>高論世家<span class="note-inline">(志因法師下十九人)</span></li>

<li>淨光世家<span class="note-inline">(宗昱法師下二十人)</span></li>

<li>寶雲世家<span class="note-inline">(遵式法師下八人)</span></li>

<li>第十一卷</li>

<li>諸祖列傳六之一</li>

<li>慈雲<span class="note-inline">(下二十九人)</span></li>

<li>興國<span class="note-inline">(下二人)</span></li>

<li>錢唐<span class="note-inline">(下二人)</span></li>

<li>第十二卷</li>

<li>諸師列傳六之二</li>

<li>法智第二世</li>

<li>廣智<span class="note-inline">(下二十五人)</span></li>

<li>第十三卷</li>

<li>諸師列傳六之三</li>

<li>法智第三世</li>

<li>廣智神照南屏三學浮石廣慈六家<span class="note-inline">(四十人)</span></li>

<li>第十四卷</li>

<li>諸師列傳六之四</li>

<li>法智第四世</li>

<li>廣智神照南屏三家<span class="note-inline">(三十七人)</span></li>

<li>第十五卷</li>

<li>諸師列傳六之五</li>

<li>法智第五世</li>

<li>廣智神照南屏三家<span class="note-inline">(五十二人)</span></li>

<li>第十六卷</li>

<li>諸師列傳六之六</li>

<li>法智第六世</li>

<li>廣智神照南屏三家<span class="note-inline">(三十五人)</span></li>

<li>第十七卷</li>

<li>諸師列傳六之七</li>

<li>法智第七世</li>

<li>廣智神照南屏三家<span class="note-inline">(四十人)</span></li>

<li>第十八卷</li>

<li>諸師列傳六之八</li>

<li>法智第八世</li>

<li>廣智神照南屏三家<span class="note-inline">(六十一人)</span></li>

<li>第十九卷</li>

<li>諸師列傳六之九</li>

<li>法智第九世</li>

<li>廣智神照南屏三家</li>

<li>第二十卷</li>

<li>諸師列傳六之十</li>

<li>法智第十世</li>

<li>廣智神照南屏三家<span class="note-inline">(諸師列傳本紀原文止有十卷。目錄并通例俱編為十一。而以二十一卷當之。此述者之誤矣。故後之卷卷排去目錄。則有五十五。本紀止於五十四。今依本紀。既無列傳第十一卷之文。目錄中名即去之。將目錄二十二卷。改為二十一。至五十五。改為五十四。以合本紀之數)</span></li>

<li>第二十一卷</li>

<li>諸師雜傳七</li>

<li>淨覺</li>

<li>神智</li>

<li>草菴</li>

<li>第二十二卷</li>

<li>未詳承嗣傳八</li>

<li>東陽大士<span class="note-inline">(下四十一人)</span></li>

<li>第二十三卷</li>

<li>歷代傳教表九</li>

<li>第二十四卷</li>

<li>佛祖世繫表十</li>

<li>第二十五卷</li>

<li>山家教典志十一</li>

<li>第二十六卷</li>

<li>淨土立教志十二之一</li>

<li>蓮社七祖</li>

<li>蓮社十八賢</li>

<li>蓮社百二十三人</li>

<li>不入社諸賢</li>

<li>第二十七卷</li>

<li>淨土立教志十二之二</li>

<li>往生高僧</li>

<li>第二十八卷</li>

<li>淨土立教志十二之三</li>

<li>往生高尼</li>

<li>往生雜眾</li>

<li>往生公卿</li>

<li>往生士庶</li>

<li>往生女倫</li>

<li>往生惡輩</li>

<li>往生禽魚</li>

<li>往生續遺</li>

<li>第二十九卷</li>

<li>諸宗立教志十三</li>

<li>達磨</li>

<li>賢首</li>

<li>慈恩</li>

<li>灌頂</li>

<li>南山</li>

<li>第三十卷</li>

<li>三世出興志十四</li>

<li>過去莊嚴劫千佛</li>

<li>見在賢劫千佛</li>

<li>小三災</li>

<li>未來星宿劫千佛</li>

<li>大三災</li>

<li>第三十一卷</li>

<li>世界名體志十五之一</li>

<li>華藏世界圖</li>

<li>萬億須彌圖</li>

<li>九山八海圖</li>

<li>大千三界圖</li>

<li>忉利天宮圖</li>

<li>諸天通論</li>

<li>第三十二卷</li>

<li>世界名體志十五之二</li>

<li>東華地理圖</li>

<li>西域諸國圖</li>

<li>西土五印度</li>

<li>八熱地獄圖</li>

<li>十六遊增圖</li>

<li>八寒地獄圖</li>

<li>第三十三卷</li>

<li>法門光顯志十六</li>

<li>第三十四卷</li>

<li>法運通塞志十七之一</li>

<li>周</li>

<li>秦</li>

<li>第三十五卷</li>

<li>法運通塞志十七之二</li>

<li>西漢</li>

<li>東漢</li>

<li>三國</li>

<li>第三十六卷</li>

<li>法運通塞志十七之三</li>

<li>晉</li>

<li>宋</li>

<li>齊</li>

<li>第三十七卷</li>

<li>法運通塞志十七之四</li>

<li>梁</li>

<li>陳</li>

<li>第三十八卷</li>

<li>法運通塞志十七之五</li>

<li>北魏</li>

<li>北齊</li>

<li>北周</li>

<li>第三十九卷</li>

<li>法運通塞志十七之六</li>

<li>隋<span class="note-inline">(文帝　煬帝　恭帝)</span></li>

<li>唐<span class="note-inline">(高祖　太宗　高宗　武后)</span></li>

<li>第四十卷</li>

<li>法運通塞志十七之七</li>

<li>唐<span class="note-inline">(中宗　睿宗　玄宗　肅宗)</span></li>

<li>第四十一卷</li>

<li>法運通塞志十七之八</li>

<li>唐<span class="note-inline">(代宗　德宗　順宗　憲宗)</span></li>

<li>第四十二卷</li>

<li>法運通塞志十七之九</li>

<li>唐<span class="note-inline">(穆宗　敬宗　文宗　武宗　宣宗　懿宗　僖宗　昭宗　景宗)</span></li>

<li>五代</li>

<li>梁</li>

<li>唐</li>

<li>晉</li>

<li>漢</li>

<li>周</li>

<li>第四十三卷</li>

<li>法運通塞志十七之十</li>

<li>宋<span class="note-inline">(太祖　太宗)</span></li>

<li>第四十四卷</li>

<li>法運通塞志十七之十一</li>

<li>宋<span class="note-inline">(真宗)</span></li>

<li>第四十五卷</li>

<li>法運通塞志十七之十二</li>

<li>宋<span class="note-inline">(仁宗　英宗　神宗)</span></li>

<li>第四十六卷</li>

<li>法運通塞志十七之十三</li>

<li>宋<span class="note-inline">(哲宗　徽宗　欽宗)</span></li>

<li>第四十七卷</li>

<li>法運通塞志十七之十四</li>

<li>宋<span class="note-inline">(高宗　孝宗　光宗)</span></li>

<li>第四十八卷</li>

<li>法運通塞志十七之十五</li>

<li>宋<span class="note-inline">(寧宗　理宗)</span></li>

<li>第四十九卷</li>

<li>名文光教志十八之一</li>

<li>天台禪林寺碑<span class="note-inline">(梁肅)</span></li>

<li>天台止觀統例<span class="note-inline">(梁肅)</span></li>

<li>智者大師傳論<span class="note-inline">(梁肅)</span></li>

<li>聖安寺無姓和尚碑<span class="note-inline">(柳宗元)</span></li>

<li>無姓和尚碑陰記<span class="note-inline">(柳宗元)</span></li>

<li>龍興寺淨土院記<span class="note-inline">(柳宗元)</span></li>

<li>法智大師行業碑<span class="note-inline">(趙抃)</span></li>

<li>止觀坐禪法要記<span class="note-inline">(陳瓘)</span></li>

<li>三千有門頌<span class="note-inline">(陳瓘)</span></li>

<li>與明智法師書<span class="note-inline">(陳瓘)</span></li>

<li>南湖淨土院記<span class="note-inline">(陳瓘)</span><span class="note-inline">(自天台禪林寺碑。至與喻貢元書。共十七篇。南藏目<span class="corr">錄</span>以第五十卷收之。始終心要至宗門尊祖議七篇。以第五十一卷收之。今從本紀改正。以第四十九卷收前十一篇。第五十卷收後十三篇)</span></li>

<li>第五十卷</li>

<li>名文光教志十八之二</li>

<li>仁王般若經疏序<span class="note-inline">(晁說之)</span></li>

<li>明智法師碑論<span class="note-inline">(晁說之)</span></li>

<li>南湖智者大師贊<span class="note-inline">(真隱居士)</span></li>

<li>永嘉西湖法明寺疏<span class="note-inline">(葉適)</span></li>

<li>重刊刪定止觀序<span class="note-inline">(吳克己)</span></li>

<li>與喻貢元書<span class="note-inline">(吳克己)</span></li>

<li>始終心要<span class="note-inline">(唐荊溪禪師)</span></li>

<li>四十二章經疏序<span class="note-inline">(孤山)</span></li>

<li>與駱御史書<span class="note-inline">(孤山)</span></li>

<li>南岳止觀序<span class="note-inline">(慈雲)</span></li>

<li>書紳<span class="note-inline">(論語子張書諸紳)</span></li>

<li>圓頓止觀十法界圖<span class="note-inline">(慈雲)</span></li>

<li>宗門尊祖議<span class="note-inline">(沙門志磐)</span></li>

<li>第五十一卷</li>

<li>歷代會要志十九之一</li>

<li>君上奉法</li>

<li>屢朝拜佛</li>

<li>天書御製</li>

<li>聖君護法</li>

<li>試經度僧</li>

<li>特恩度僧</li>

<li>進納度僧</li>

<li>士夫出家</li>

<li>沙門封爵</li>

<li>僧職師號</li>

<li>不拜君父</li>

<li>不稱臣僧</li>

<li>崇禮高行</li>

<li>沙門著書</li>

<li>第五十二卷</li>

<li>歷代會要志十九之二</li>

<li>宿命前身</li>

<li>放生禁殺</li>

<li>祈禱災異</li>

<li>國朝典故</li>

<li>諸國朝貢</li>

<li>第五十三卷</li>

<li>歷代會要志十九之三</li>

<li>北天佛牙</li>

<li>鄮山舍利</li>

<li>鳳翔佛骨</li>

<li>陳留佛指</li>

<li>瑞像應世</li>

<li>聖賢出化</li>

<li>立壇受戒</li>

<li>設像置經</li>

<li>建寺造塔</li>

<li>西天求法</li>

<li>東土譯經</li>

<li>經目僧數</li>

<li>天台傳教</li>

<li>禪苑傳燈</li>

<li>律宗垂範</li>

<li>神尼異行</li>

<li>名山勝迹</li>

<li>聖教感通</li>

<li>持誦功深</li>

<li>西遊樂國</li>

<li>第五十四卷</li>

<li>歷代會要志十九之四</li>

<li>三教出興</li>

<li>三教厄運</li>

<li>三教訞偽</li>

<li>三教談論</li>

<li>僧道角法</li>

<li>僧先道後</li>

<li>內律分財</li>

<li>僧制治罰</li>

<li>僧籍免丁</li>

<li>賜<span class="corr">諡</span>封塔</li>

<li>褒恤終亡</li>

<li>臨終瑞相</li>

<li>君臣慢法</li>

<li>韓歐排佛</li>

<li>化胡偽經</li>

<li>事魔邪黨</li>

<li>毀法惡報</li>
</ul><p>佛祖統紀目錄<span class='note-inline'>(終)</span></p>
</div>
<p class='juan'><a id='mulu22' />佛祖統紀卷第一</p><p class="byline">宋景定四明東湖沙門志磐撰</p>
<div class='div-other'><a id='mulu23' />
<p class='h1'>教主釋迦牟尼佛本紀第一之一</p>
<div class='div-other'><a id='mulu24' />
<p class='h2'>明本迹</p><p>序曰。如來聖人之利見於世也。則必有降本垂迹開迹顯本之妙存焉。夫本者。法身之謂也。迹者。八相之謂也<span class='note-inline'>(義見釋籤)</span>由法身以垂八相。由八相以顯法身。本迹相融俱不思議。自非法華開近顯遠開迹顯本之談。則不足以深知此旨。故通列八相。別敘五時散引群經。會歸一實。用明一代化事始卒之義。則若本若迹。無餘蘊矣。</p>
<p>沙玄釋本迹有六義。謂本者。理本。即是實相一究竟道<span class='note-inline'>(大論佛言唯一究竟道無眾多究竟道也)</span>迹者。除諸法實相其餘種種。皆名為迹。又理之與事。皆名為本<span class='note-inline'>(科云理真事俗)</span>說理說事皆名教<span class='note-inline'>(籤云真俗是理說此真俗為教)</span>又理事之教。皆名為本。稟教修行。名之為迹。如人依處則有行迹尋迹可得處也又行能證體。體為本。依體起用。用為迹。又實得體用。名為本。權施體用。名為迹。又今日所顯者為本。先來已說者為迹。此之六義。通論諸佛本迹也。其別論者。唯在今佛。亦有六義。一約理事明本迹者。從無住本立一切法。無住之理即是本時實相。真諦也。一切法即是本時森羅。俗諦也<span class='note-inline'>(此釋本迹之相○籤云。無明為一切法作本。無明即法性。無明復以法性為本。當知諸法亦以法性為本。法性即無明。法性復以無明為本。法性即無明。法性無住處。無明即法性。無明無住處。無明法性雖皆無住。而與一切諸法為本。故云從無住本立一切法。無住之本既通。是故真諦指理也。一切諸法事也)</span>。</p>
<p>由實相真本垂於俗迹。尋於俗迹即顯真本。本迹雖殊不思議一。文云。觀一切法空如實相<span class='note-inline'>(以明本迹相顯理融○籤云。此理性之本迹。由此方有外用本迹)</span>二明理教明本迹者。即是本時所照二諦俱不可說皆名本也。昔佛方便說之即是二諦之教。教名為迹<span class='note-inline'>(釋本迹相)</span>若無二諦之本。則無二種之教。若無教迹豈顯諦本。本迹雖殊不思議一<span class='note-inline'>(相顯理融)</span>文云。是法不可示。言辭相寂滅。以方便力故。為五比丘說<span class='note-inline'>(引文證)</span>三教行為本迹者。最初稟昔佛之教。以為本。則有修因致果之行<span class='note-inline'>(釋本迹相○應有以為迹三字)</span>由教詮理。而得起行。由行會教。而得顯理。本迹雖殊不思議一<span class='note-inline'>(相顯理融)</span>文云諸法從本來。常自寂滅相。佛子行道已。來世得作佛<span class='note-inline'>(引文證)</span>四約體用明本迹者。由昔最初修行。契理證於法身為本。初得法身本故。即體起應身之用<span class='note-inline'>(釋本迹相○應有以為迹三字)</span>由於應身得顯法身。本迹雖殊不思議一<span class='note-inline'>(相顯理融)</span>文云。吾從成佛已來。甚大久遠若斯。但以方便教化眾生。作如此說<span class='note-inline'>(引文證)</span>五約實權明本迹者。實者。最初久遠得法應二身。皆名為本。中間數數唱生唱滅。種種權施法應二身。故名為迹<span class='note-inline'>(釋本迹相)</span>若非初得法應之本。則無中間法應之迹。由迹顯本。本迹雖殊不思議一<span class='note-inline'>(相顯理融)</span>文云。是我方便。諸佛亦然<span class='note-inline'>(引文證)</span>六約今已論本迹者。前來諸教已說事理乃至權實者。皆是迹也<span class='note-inline'>(已即是迹。即指迹門。及諸迹教。今即是本。即指本門。本門已前。皆名為已。涌出已後。方名為今)</span>今經所說久遠事理乃至權實者。皆名為本<span class='note-inline'>(釋本迹相)</span>非今所明久遠之本。無以垂於已說之迹。非已說之迹。豈顯今本。本迹雖殊不思議一<span class='note-inline'>(本迹相顯理融)</span>文云。諸佛法久後。要當說真實<span class='note-inline'>(引文證)</span>最初之本。但本而非迹<span class='note-inline'>(最初實成。既未垂迹。故唯屬本)</span>最後已說。但迹而非本<span class='note-inline'>(已說迹門。未顯本時。故唯屬迹)</span>中間亦迹亦本<span class='note-inline'>(中間相望。互為本迹。又中間垂迹。名為亦迹。顯本之時。名為亦本)</span>若無本時之本。不能垂得中間最後之迹。若無已說之迹<span class='note-inline'>(舉今日迹門)</span>不能顯得今說之本<span class='note-inline'>(今日本門)</span>本迹雖殊不思議一<span class='note-inline'>(已上並六重本迹文)</span>若執迹為本者。斯不知迹亦不識本。有言文殊觀音調達。或稱為師。或稱弟子。惑者未了。若拂中間。無非是迹。則迹本可解。若執迹疑本。則二義俱失。<span class='note-inline'>(玄文)</span>　六重本迹之圖。</p>

<ul class="">
<li>理事<span class="note-inline">(觀一切法空如實相（理）但以因緣有從顛倒生故說（事）)</span>　安樂行迹</li>

<li>理教<span class="note-inline">(是法不可示言辭相寂滅（理）以方便力故為五比丘說（教）)</span>　方便品迹</li>

<li>教行<span class="note-inline">(諸法從本來常自寂滅相（教）佛子行道已來世得作佛（行）)</span>　方便品迹</li>

<li>體用<span class="note-inline">(吾於成佛已來甚大久遠（體）但以方便教化眾生（用）)</span>　壽量品本</li>

<li>實權<span class="note-inline">(是我方便諸佛亦然（權）今當為汝說最實事（實）)</span>　藥草喻本</li>

<li>已今<span class="note-inline">(諸佛法久後（已）要當已真實（今）)</span>　方便品本</li>
</ul><p>釋籤云。第六已今。已即是迹。即指迹門是諸迹教。今即是本。即指本門。本門已前。皆名為已。涌出已後。方名為今。故云已說事理乃至權實。名之為迹。今說事理。乃至權實。皆名為本。故知若無迹中事理乃至權實。何能顯於長遠之本。又已今之言。雖異前五。亦是一往。指於壽量。名為今本。若望初本。則應又簡已今不同。法華已前。諸經已今。仍屬於迹。今經所明。乃是直明久遠之本。即是已說已今為迹。今說已今為本。方是實說。所以六門引證之文。前三引迹。後三引本者何。然前三復通本之與迹。俱有事理乃至教行。體用等三。通中復別。既云本用本權。非迹文能顯。況以本門為今。灼然不可引迹。為是義故。三引迹文。三引本文。又前之三文。既在於因。本因狹故。但以迹例本。故但引迹門。</p>
<p style="margin-left:1em">讀教記云。六重本迹。唯體用一重。是引本文。餘五皆迹。籤云前三引迹後三引本者。斯蓋記主點經玄意。實權已今即指迹文為本門也。故云今說已今為本方是實說。然則前三不指本何也。曰前三既通。但以迹例本。後三既是通中復別。故須指迹為本。可觀通別二字。此例甚多。如文句明本迹。初引壽量品。我成佛已來甚大久遠。又方便品。我本立誓願普令一切眾生同得此道。又五百授記。內祕菩薩行外現是聲聞。妙樂釋之云。初正引本文。次方便下引迹文。以迹中密示本意故。若顯露說。即迹中本迹。下文顯已。通得引用。又妙樂釋方便品十雙權實云。然此八中。前七迹門。第八本門。本雖未至。權實理遍。故下文云是我方便諸佛亦然。故方便之名通於本迹。文既玄釋不同。今諸家商略者。或云前三是從本垂迹。後三是發迹顯本。故云三引迹文。或云前三是因為迹。後三是果為本。或云圓談大旨不分本迹之文。或云別含本意。故云三引本文。</p>
<p>觀音別行玄記云。若理事。理教。教行。體用。四重本迹。不獨今經。諸部容有。若塵點劫前。最初成佛。而為實本。中間今日示現成佛。皆為權迹。此名權實本迹。本門開竟。此身即本迹門已說。及諸部談。皆名為迹。是名今已本迹。此之二重。諸經絕議。故云諸教不明。法華方說。菩薩地涌品云。佛告諸菩薩。娑婆世界有六萬恒河沙等菩薩。一一各有六萬恒河沙眷屬。於我滅後護持讀誦廣說此經。時娑婆世界地皆振裂。有無量菩薩同時涌出。聞佛音聲從下發來。各詣虛空七寶妙塔。向二世尊頭面禮足。時彌勒大眾欲決所疑。以偈問佛。大眾諸菩薩。是從何所來。從誰初發心。修習何佛道。我於此眾中。乃不識一人。忽然從地出。願說其因緣。佛告彌勒。是諸菩薩。我得菩提已。教化示導。令發道意<span class='note-inline'>(略開近顯遠動執生疑)</span>時彌勒等。心生疑惑。白佛言。如來得阿耨菩提。始過四十餘年。云何少時大作佛事<span class='note-inline'>(初疑成道近所化多此執近以疑遠)</span>此菩薩眾。假使有人於千萬億劫數不能盡。斯等久遠已來常修梵行<span class='note-inline'>(次疑所化眾多行位深妙。此執遠以疑近)</span>。</p>
<p>壽量品。佛告大眾。一切世間。天人阿修羅。謂我出釋氏宮。去伽耶不遠。坐於道場得阿耨多羅三藐三菩提<span class='note-inline'>(廣開近顯遠斷惑生信)</span>然我實成佛已來無量無邊。百千萬億那由他劫<span class='note-inline'>(破近顯遠)</span>我常在此娑婆世界說法教化。亦於餘處阿僧祇國。導利眾生<span class='note-inline'>(玄云。初證之果。名本果妙本之娑婆。即本土妙。文句云。上引譬甚大久居何處。故云常在此土。及於他國而作佛事)</span>於是中間。我說然燈佛等。又復言其入於涅槃。皆以方便分別<span class='note-inline'>(文句云。拂執迹上之疑也。昔教所說。處處行因。處處得記。即是果疑。今拂除此疑。指然燈佛者。即拂因疑。言入涅槃者。即拂果疑。如此因果。非復一條。皆我方便非實說也。妙樂云。是釋迦菩薩入滅。不得云是然燈。涅槃亦非釋迦。爾時於然燈佛世。已曾成佛。而般涅槃。不可二佛一時興故。是故。但以得記弘法壽終為果)</span>若有眾生來至我所。我以佛眼觀其信等諸根利鈍。隨所應度。處處自說名字不同年紀大小<span class='note-inline'>(非生現生)</span>亦復現言當入涅槃<span class='note-inline'>(非滅示滅。此為以形益物也)</span>又以種種方便說微妙法<span class='note-inline'>(此以聲益物也)</span>如來見諸眾生樂於小法德薄垢重者。為是人說我少出家得阿耨菩提<span class='note-inline'>(現生)</span>然我實成佛以來。甚大久遠若斯。但以方便教化眾生令入佛道。作如是說<span class='note-inline'>(非生。妙樂云。壽量久成塵點尚倍。中間被拂。伽邪非真。此論身真實明遠本也)</span>。</p>
<p>學無學品云。佛言。我與阿難。等於空王佛所。同時發菩提心。阿難常樂多聞。我常勤精進。是故我已得成阿耨多羅三藐三菩提。而阿難護持我法<span class='note-inline'>(文句。昔與我同發大心。即是同學。由我精進。前超得佛。由彼多聞。猶故持經)</span>。</p>
<p>常不輕品云。往古有佛名威音王。滅盡之後。復有佛出。亦號威音王。如是有二萬億佛。皆同一號。最初威音王如來。有一比丘。名常不輕。凡見四眾。皆悉禮拜讚歎。而作是言。我不敢輕於汝等。汝等皆當作佛。四眾之中。有生瞋恚惡口詈言。我等不用如是虛妄授記。經歷多年。眾人或以杖木瓦石。而打擲之。避走遠住。猶高聲唱言。我不敢輕於汝等。汝等皆當作佛。以其常作是語故。增上慢四眾。號之為常不輕。是比丘。臨欲終時。於虛空中。具聞威音王佛先所說法華經。即得六根清淨。更增壽命。廣為人說。時增上慢四眾。為作不輕名者。見其得大神通。皆信伏隨從。是菩薩。復化千萬億眾。令住菩提。命終之後。得值二千億佛。皆號日月燈明。於其法中。說是法華經。復值二千億佛。同號雲自在燈王。為諸四眾。說此經典。於後復值千萬億佛。亦說是經。功德成就。當得作佛。時常不輕者。則我身是<span class='note-inline'>(文句。釋迦出世。踟躇不說。常不輕。一見造次而言。何也。答本已有善。釋迦以小而將護之。本未有善。不輕以大而強毒之)</span>。</p>
<p>達多品。佛言。吾於過去無量劫中。求法華經。無有懈倦。於多劫中常作國王。發願求於無上菩提。為欲滿足六波羅密。勤行布施。不惜身命。捐捨國位。委正太子。宣令求法。時有阿私仙人。來白王言。我有大乘。名妙法華經。若不違我。當為宣說。王聞仙言。歡喜踊躍。即隨仙人。供給所須。採果汲水。拾薪設食。乃至以身。而為床座。身心無懈倦。普為諸眾生。勤求於大法。遂致得成佛。爾時王者。則我身是。時仙人者。提婆達多是。由提婆達多善知識故。令我具足六波羅密。</p>
<p>化城喻品。佛言。過去有佛。名大通智勝。滅度已來。無量無邊百千萬億阿僧祇劫。我以如來知見力故。觀彼久遠。猶若今日。其佛未出家時。有十六子。聞父得成菩提。往詣佛所。請轉法輪。皆以童子出家。而為沙彌。時佛受請。過二萬劫已。說是大乘經名妙法蓮華經八千劫。即入禪定八萬四千劫。時十六沙彌。各升法座。亦於八萬四千劫。為四部眾。廣說法華。一一皆度六百萬億那由他恒河沙等眾生。令發菩提心<span class='note-inline'>(昔與說法結緣)</span>一一菩薩。所化眾生。世世所生與菩薩俱。從其聞法。悉皆信解<span class='note-inline'>(中間更相值遇)</span>彼十六沙彌。今皆得菩提。於十方國土現在說法。一名阿彌陀云云。第十六我釋迦牟尼佛<span class='note-inline'>(結師古今)</span>我等為沙彌時。各各教化無量眾生從我聞法。為阿耨菩提<span class='note-inline'>(會弟子古今一。初會現在弟子。此章先明不退者住菩提)</span>此諸眾生。於今有住聲聞地者。我常教化阿耨菩提。應以是法漸入佛道<span class='note-inline'>(次明退轉者今住聲聞)</span>。所以者何。如來智惠。難信難解<span class='note-inline'>(釋退住意)</span>時所化無量眾生者。汝等諸比丘<span class='note-inline'>(正結古今)</span>及我滅後。未來聲聞弟子是也<span class='note-inline'>(次會未來弟子。○玄云十六王子。弘經結緣。皆是中間所作非本因也。過是已前。所行道者。名之為本。即本因妙也)</span>。</p>
<p>吾今來此八千返。為此娑婆世界。坐金剛華光王座<span class='note-inline'>(梵網經)</span><span class='note-inline'>(已上大机所明本迹之文)</span>。</p>
<p>瑞應經云。佛言。吾自念宿命無數劫時。本為凡人。初求佛道以來。受形五道。生死無量。計吾故身。不能以數<span class='note-inline'>(色主切)</span>。</p>
<p>菩薩本行經云。我於無量無邊諸佛所。種諸善根。為轉輪聖王。值無量佛。最初值遇三十億佛。同名釋迦<span class='note-inline'>(初阿僧祇始。此佛以其在始故云最初○大論云。如來先世為瓦師。名大光明。時有佛名釋迦文。與弟子俱。到瓦師舍宿。瓦師施草座燈明密漿。便發願言。我於當來作佛。如今佛名)</span>。</p>
<p style="margin-left:1em">妙玄云。迹因多種。或言。昔為陶師。值先釋迦佛。三事供養。發願得記。名字皆如先佛。即是初阿僧祇發心。既不明斷惑。故知藏佛行因之相。或言。昔為摩納。值然燈佛。五華奉散。布髮掩泥。躍身虛空。得無生忍。佛與授記。號釋迦文。既云斷惑。故知通佛行因之相。或言昔為寶海梵志。刪提嵐國寶藏佛所。行大精進。十方佛送花供養。既為寶藏佛父。又是彌陀之師。稱其功德。不可思議故。知是別圓佛行因之相。</p>
<p>次值八億佛。同名然燈。次值三億佛。同名弗沙。次值九萬佛。同名迦葉。次值六萬佛。同名燈明。次值一萬八千佛。同名娑羅王。次值一萬七千佛。同名度彼岸。次值一萬五千佛。同名日佛。次值二千佛。同名憍陳如。次值六千佛。同名龍佛。次值一千佛。同名紫幢。次值五百佛。同名蓮華上。次值六十四佛。同名螺髻<span class='note-inline'>(俱舍論。名為罽那尸棄。此云寶髻即此經螺髻是也。翻譯名義云。吾佛初僧祇滿值此佛。與七佛中第二尸棄。隔二僧祇)</span>次值一佛。名正行<span class='note-inline'>(二阿僧祇始此佛)</span>次值八萬八千億辟支佛。次值一佛。名善思。時彌勒為轉輪聖王名毘盧遮那。於彼佛所最初發心。先四十劫。次值一佛。名示海幢。我為轉輪聖王。名曰牢弓。於彼佛所。發菩提心。願於未來。得成佛果。教化眾生<span class='note-inline'>(空王佛所。同阿難最初發心。古釋迦佛所。為瓦師時發心今值海幢佛所。為牢弓聖王時發心。此等皆是如來方便之說)</span>次無量劫。值帝釋幢等無量諸佛。次值一佛。名曰然燈<span class='note-inline'>(三祇滿時值此佛)</span>我為儒童。以青蓮華。供養彼佛。為我授記。過阿僧祇劫。當得作佛號釋迦牟尼<span class='note-inline'>(此即依瓦師因地發願。以授名號。自此之後。諸佛授記。皆同此名。金剛經云。我於然燈佛前。得值八百四十萬億那由他佛。悉皆供養承事。無空過者。法華云。中間我說然燈佛等。皆以方便分別)</span>時然燈佛。住世八百四十萬億歲。爾乃滅度。我上為四天王。下為轉輪王<span class='note-inline'>(此當銀等三輪)</span>乃至上為梵王。下為聖王<span class='note-inline'>(此當金輪)</span>各三十六返<span class='note-inline'>(此竪論菩薩受報之身)</span>及其變化隨時而出。或為儒林之宗國師道士。不可稱紀<span class='note-inline'>(此橫論菩薩變化之身不一)</span>從是之後。又值勝一切佛。壽八萬億歲。彼佛記我。過十億劫。當得作佛。號釋迦牟尼<span class='note-inline'>(三阿僧祇始於此佛)</span>次值蓮花上佛。壽八萬歲。彼佛記我。過十萬劫。當得作佛。號釋迦牟尼<span class='note-inline'>(此後當得作佛。下並有號釋迦牟尼佛)</span>次值最上行佛。壽七萬歲。彼佛記我。過一千劫。當得作佛。次值上名稱佛。壽七萬歲。彼佛記我。過五百劫。當得作佛。次值古釋迦佛。壽八萬歲。彼佛記我。過一百劫。當得作佛<span class='note-inline'>(按古釋迦。在初僧祇。當指最初三十億同名者。此既在然燈後。不當安古字。恐以今釋迦相望言之。故亦稱古云)</span>次值帝沙佛。壽六萬歲。彼佛記我。過九十五劫。當得作佛。次值弗沙佛。壽六萬歲。我翹一足。說偈讚佛。天上天下無如佛。十方世界亦無比。世間所有我盡見。一切無有如佛者。彼佛記我。過九十四劫。當得作佛<span class='note-inline'>(大論云。以一偈贊弗沙佛。七日七夜。超越九劫。於九十一劫。後得成菩提○諸經多言。超九劫者。是毘婆尸佛)</span>次值見真義佛。壽四萬歲。彼佛記我。過九十三劫。當得作佛。次值毘婆尸佛。壽八萬歲。彼佛記我。過九十一劫。當得作佛。次值尸棄佛。壽七萬歲。彼佛記我。過三十一劫。當得作佛。次值毘舍浮佛。壽六萬歲。彼佛記我。過三十劫。當得作佛。</p>
<p style="margin-left:1em">述曰。世言七佛者。准藥王經。過去莊嚴劫千佛。始自華光。終毘舍浮。現在賢劫。始俱留孫。終於樓至。是知毘婆尸至毘舍浮三佛。皆在過去莊嚴劫。拘留孫至釋迦四佛。皆現在賢劫。七佛前後相繼。止隔一劫。今諸經多言毘婆尸在九十一劫。餘二佛在三十一劫相去遠甚。似不在莊嚴劫之數。然三祇滿時。正值毘婆尸。自此百劫種相好。則九十一劫。於說自合。蓋除前讚佛超越九劫故耳。如上兩義。雖是方便分別。然恐此土翻譯。部別不同。今姑並存。以為援文者之證<span class='note-inline'>(校閱者云。若謂七佛前後相繼。止隔劫一者。則應毘婆尸佛。當記過六劫而得成佛。乃至迦葉佛。當記過一劫。而得成佛。何謂百劫種相好則九十一劫於說自合。下文又云。已上四佛。在賢劫中。第九減劫。相繼出世。俱與止隔一劫之言相違。覽者詳之)</span>。</p>
<p>次值拘留孫佛。壽五萬歲。彼佛記我。汝於來世。當得作佛。次值拘那含牟尼佛。壽四萬歲。彼佛記我。汝於來世。當得作佛。次值迦葉佛。壽二萬歲。彼佛記我。汝於來世。當得作佛。號釋迦牟尼<span class='note-inline'>(已上四佛。在賢劫中。住二十劫。第九減劫。相繼出世。故此文通指來世)</span>我如是。奉事諸佛。修學佛意。爾乃生兜率天宮。住一生補處位<span class='note-inline'>(已上並菩薩本行經○涅槃經。此天欲界最勝故。補處菩薩。皆示生其中。為教化眾生故)</span>我今出世。人壽百歲。少出多減<span class='note-inline'>(中阿含經)</span>釋迦人壽一萬歲時合出。為觀眾生無機可度。乃至百歲。見苦逼迫。劫將欲末故出乎世<span class='note-inline'>(大論○已上並小機所明本迹文)</span>。</p>
<p style="margin-left:1em">按因果經云。過去無數阿僧祇劫。有仙人善思<span class='note-inline'>(瑞應本行二經並名儒童)</span>時燈照王太子普光<span class='note-inline'>(瑞應名定光。法華金剛本行諸經。並名然燈)</span>啟父出家。成菩提道。善慧初為五百外道講論道義。各以銀錢上之。與外道別。當往普光佛所欲施供養。見王家青衣持七莖青蓮花過。追問此花賣否。答言。當送宮內欲以上佛。善惠請以五百銀錢。顧五莖花。用以供佛。青衣從命。并寄二花。以獻於佛。願我後來。常為君妻。時王及大臣。禮佛散花。悉墮於地。善惠五花。皆住空中。化成花臺。後散二花。住佛兩邊。佛讚善惠。汝過阿僧祇劫。當得成佛。號釋迦牟尼<span class='note-inline'>(此經。與本行經。並作阿僧祇而瑞應作九十一劫。如此延促不同。雖是方便分別。然諸經並以毘婆尸記九十一劫為正。則瑞應所出。亦可為用)</span>善慧。見地濁濕。心自念言。云何令千輻輪足蹈此而過。即脫鹿皮衣以用布地不足掩泥。又解髮以覆之。如來踐已。因記之曰。汝後得佛。當於五濁惡世度諸天人。時善惠。以偈讚佛<span class='note-inline'>(文多不載)</span>求佛出家。佛言善來比丘。須髮自落袈裟著身。即成沙門。善惠命終之後。上生為四天王。下生為轉輪王。乃至上生為第七梵天王。下生為聖王。各三十六返。或為仙人。或為外道六師婆羅門小王。各盡其壽。不可稱數。時善惠者。即我身是。青衣者。邪輸陀羅是<span class='note-inline'>(因果經○案瑞應經稱瞿夷賣花女者。取第一夫人為言也。若本經與法華皆云邪輸者。取羅睺生母也。今以後義為正)</span>四教儀引大論云。如來修菩薩道時。從古釋迦至尸棄佛。值七萬五千佛。名初阿僧祇。常修六度。次從尸棄至然燈。值七萬六千佛。名二阿僧祇。此時用七莖蓮華供養。布髮掩泥受記號釋迦文。次從然燈至毘婆尸佛。值七萬七千佛。名三阿僧祇滿。經如許時。修六度行。更住百劫。種相好因。修百福成一相<span class='note-inline'>(按優婆塞戒經。我於釋迦最初發心。於迦葉佛。滿三阿僧祇。竊詳三祇滿時。正在毘婆尸。今言迦葉者。兼百劫種相好言之也)</span>。</p>
<p style="margin-left:1em">述曰。竊考如來本迹之義。以由已今相望。互有久近本。不可以大小機見為之分別。今約諸部。共談之。粗法華開顯之妙。較而論之。則大小機見不容不審。例如秖一八相。而有大小之別。由機見之不同也。</p>
</div>
<div class='div-other'><a id='mulu25' />
<p class='h2'>敘聖源</p><p>序曰。如來之先起自大人。厥後轉輪次第承襲。夷攷典籍。略陳氏族之源。蓋將以表章吾佛示生弈世聖王尊貴之家也。</p>
<p>大劫之始世界初成。光音諸天化生為人云云。於是議立一人有威德者。賞善罰惡號平等王。眾共供給。遂有民主之名<span class='note-inline'>(長阿含經○詳見三世出興志)</span>初民主王號大人。第二王名珍寶。第三王名好味。第四王名靜齊。第五王名頂生。乃至三十三王名善思<span class='note-inline'>(長阿含。四分律。此三十三王。皆子孫相承。諸王之名備見本經)</span>自善思王後有十族轉輪聖王相續而出。第一真闍王子波延迦<span class='note-inline'>(真闍即阿含善思王)</span>有五轉輪王。第二多羅業。有五轉輪王。第三阿波葉。七轉輪王。第四犍陀利。八轉輪王。第五迦陵迦。九轉輪王。第六瞻婆。十四轉輪王。第七拘羅婆。三十一轉輪王。第八般闍羅。三十二轉輪王。第九彌尸利。八萬四千轉輪王<span class='note-inline'>(案本行經。最後一王。即大茅草王仙是也)</span>第十懿摩彌。百轉輪王<span class='note-inline'>(樓炭經彌沙塞名欝摩。長阿含。名懿摩。四分律。名懿師摩。即甘蔗王。為善生王之先也。梁祐律師。釋迦譜云。釋種以懿摩為先)</span>。</p>
</div>
<div class='div-other'><a id='mulu26' />
<p class='h2'>名釋迦</p><p>序曰。世人皆知如來為剎帝利之聖種而終莫能委瞿曇釋迦前後立號之義。須知言瞿曇者。有四義焉或純淑。或最勝。此從本德。以為稱也。或甘蔗。或日種。此就本緣以為言也。其稱釋迦者。則有三名。據德建號。則曰能仁。依處稱名。則云舍夷之與直林。然釋迦之起。實見於甘蔗王之四子。甘蔗梵語。既為瞿曇。則釋迦之稱。實自瞿曇出。前瞿曇。後釋迦。雖有二稱。其實一姓。前人有以日種甘蔗舍夷並列為五氏者。本末紛揉。無所取裁。今故備論後當毋惑。</p>
<p>夫姓者所以繫統百世使不別也。氏者。所以別子孫之所由出也。印度族姓。則有四流。一曰剎帝利者。王種也。二曰婆羅門者。淨行也。三曰吠奢者。商賈也<span class='note-inline'>(舊云毘舍)</span>四曰戍陀羅者。眾人也<span class='note-inline'>(舊云首陀)</span>凡茲四姓。前二是貴。後二是賤<span class='note-inline'>(此說出西域記)</span>隨時所尚。佛生其中釋迦出剛強之世。託王種以振威。迦葉生善順之時。居淨行以標德<span class='note-inline'>(大論)</span>昔阿僧祇劫。有菩薩為國王。父母早喪。遜國與弟。從婆羅門瞿曇學道。受瞿曇姓<span class='note-inline'>(本經。翻純熟。應法師。翻最勝。此皆從師德為義)</span>乞食還國。人無識者。謂之小瞿曇。於城外甘蔗園中。以為精舍。賊盜官物。路由園過。捕盜尋迹。執小瞿曇。王令以木貫身射之。大瞿曇見。悲哀棺<span class='corr'>斂</span>取血泥團之。還置精舍。著左右器。大瞿曇言。是道士若其至誠。願天神有知。使血化為人。却後十月。左化為男。右化為女。因名瞿曇氏純淑之姓<span class='note-inline'>(十二遊經)</span>過去有轉輪聖王。名大自在<span class='note-inline'>(即第九族彌尸利)</span>子孫相承。八萬四千王。最後王。名大茅草。垂老無子。委政大臣。剃髮出家。眾號王仙諸弟子時行乞食。王仙老不能行。遂以草籠盛懸樹上。慮虎狼也。獵人望見。謂是白鳥。乃射殺之。血滴於地。後生甘蔗二本。日炙開剖。一生童男。一生童女。弟子養護。以報諸臣。眾謂王種命相師占之。立名善生。號甘蔗王。女名善賢。立為第一妃。又以日炙甘蔗而生。亦名日種<span class='note-inline'>(菩薩本行)</span>。</p>
<p style="margin-left:1em">述曰。瞿曇一翻甘蔗。則當據本行。二本甘蔗之緣。一翻泥土。則當取十二遊經血泥之事。是知諸經梵語則曰瞿曇。華言則稱甘蔗泥土。華梵互出其實一義。</p>
<p>甘蔗王第一妃善賢。生子名長壽。第二妃生四子。一名炬面。二名金色。三名象眾。四名別成<span class='note-inline'>(菩薩本行)</span>。</p>
<p style="margin-left:1em">述曰。彌沙塞云。欝摩王第四子尼樓。本行經尼俱。此翻為別成。祐律師。指懿摩王。是釋種之先。第四子莊嚴。是白淨所承。南山。指懿摩。即第十輪王。去菩薩一百世。第四子莊嚴。即白淨所承。其說略同<span class='note-inline'>(別承莊嚴。兩譯不同。秖是尼俱一人)</span>。</p>
<p>時善賢妃欲立長壽。白王擯遣四子出國。至雪山北自立城居。不數年間欝為強國<span class='note-inline'>(本行經。往靈山建國。城號迦毘羅。其王名別成。遠近欽服)</span>父王悔憶遣使往召四子辭過不還。父王三歎之曰。我子釋迦<span class='note-inline'>(此云能仁本行經)</span>到雪山邊住直樹林中。故名為釋迦<span class='note-inline'>(此云直林長阿含經)</span>近雪山北舍夷林築城營舍。因名舍夷國<span class='note-inline'>(五分律)</span>。</p>
<p style="margin-left:1em">述曰。舍夷者。林名也。既以名國。又以名氏。竊詳舍夷。恐翻為直。即前雪山直林之義。妙玄云。舍夷是西方貴姓。此但約義。未見所出。</p>
<p>別成王子拘盧。拘盧子瞿拘盧<span class='note-inline'>(菩薩本行)</span>。</p>
<p>懿摩王第四子莊嚴<span class='note-inline'>(即別成)</span>懿摩百輪王最後王。名大善生<span class='note-inline'>(案四分律。懿師摩。次第百王。後有王。名大善生。南山釋迦譜云大善生。即如來七世祖也)</span>自百輪王後。六世祖烏婆羅王。五世祖淚婆羅王。四世祖尼求羅王。三世祖尼浮羅王。二世祖師子頰王。一世父淨飯王。師子頰四子。一淨飯王<span class='note-inline'>(諸經或云白淨)</span>有二子。長悉達太子。次難陀。二白飯王二子。長調達<span class='note-inline'>(諸經或云提婆達多)</span>次阿難陀。三斛飯王二子。長摩訶男<span class='note-inline'>(或云俱利太子。五比丘之一)</span>次阿那律<span class='note-inline'>(或云阿㝹樓馱)</span>四甘露飯王二子。長婆沙。次跋提<span class='note-inline'>(五比丘之一長阿含經)</span>。</p>
<p>劫初以來。嫡嫡相承。作轉輪王。近來二世。但作閻浮提王<span class='note-inline'>(大方便經○當知師子頰淨飯二世。獨王南洲。但鐵輪王耳)</span>。</p>
</div>
<div class='div-other'><a id='mulu27' />
<p class='h2'>法王正統世繫圖</p>
<ul class="">
<li>平等王<span class="note-inline">(民主平等王。亦名剎帝利。子孫嫡承凡三十三世。為善思王)</span></li>

<li>善思王<span class="note-inline">(平等王至此三十三世。後有十族)</span></li>

<li>波延迦王<span class="note-inline">(善思王子第一族有五轉輪王)</span></li>

<li>多羅業王<span class="note-inline">(此第二族亦有五轉輪王)</span></li>

<li>阿波葉王<span class="note-inline">(此第三族有七轉輪王)</span></li>

<li>犍陀利王<span class="note-inline">(此第四族有八轉輪王)</span></li>

<li>迦陵迦王<span class="note-inline">(此第五族有九轉輪王)</span></li>

<li>瞻婆王<span class="note-inline">(此第六族有四轉輪王)</span></li>

<li>拘羅婆王<span class="note-inline">(此第七族有三十一轉輪王)</span></li>

<li>般闍羅王<span class="note-inline">(此第八族有三十二轉輪王)</span></li>

<li>彌尸利王<span class="note-inline">(此第九族有八萬四千轉輪王。最後一王名大茅草王。亦名王仙。所生之子即懿摩彌王)</span></li>

<li>懿摩彌王<span class="note-inline">(此第十族有百轉輪王。懿摩彌亦名甘蔗王。釋種以此王為本始。此王有二妃。第一妃生長子名長壽王。第二妃生四子。一名炬面王。二名金色王。三名象眾王。四名別成王。已上皆第二世)</span></li>

<li>拘盧王<span class="note-inline">(第三世)</span></li>

<li>瞿拘盧王<span class="note-inline">(第四世。展轉至最後百世名善生王)</span></li>

<li>善生王<span class="note-inline">(悉達太子七世祖也)</span></li>

<li>烏婆羅王<span class="note-inline">(六世祖)</span></li>

<li>淚婆羅王<span class="note-inline">(五世祖)</span></li>

<li>尼求羅王<span class="note-inline">(四世祖)</span></li>

<li>尼浮羅王<span class="note-inline">(三世祖)</span></li>

<li>師子頰王<span class="note-inline">(二世祖所生四王)</span></li>

<li>淨飯王<span class="note-inline">(生二子。一悉達。二難陀)</span></li>

<li>白飯王<span class="note-inline">(二子調達。阿難)</span></li>

<li>斛飯王<span class="note-inline">(二子。摩訶男。阿那律)</span></li>

<li>甘露飯王<span class="note-inline">(二子婆沙跋提。已上名四王。生八子也)</span>。</li>
</ul><p style="margin-left:1em">述曰。樓炭稱懿摩百輪王。阿含四分。皆云最後王名大善生。言最後者。第一百也。南山指大善生為七世祖。此依長阿含。烏婆羅等六王至太子。為一百七世可也。而又云。去菩薩一百世者。當是脫去七字。自民主至善思。三十三世。正嫡相承。自波延迦十族已降。或嫡庶互立。或兄弟迭興。分為十類。必有親疎始終之義存焉。然受天明命。統王四洲。其所以得君道者。莫不同也。十族總之。凡八萬四千二百十一王。并前民主三十三王。及六世祖王。至太子身。共八萬四千二百五十王也。</p>
</div></div>
</div><!-- end of div[@id='body'] -->
</body></html>