<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖統紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu443' />佛祖統紀卷第五十二</p><p class="byline">宋咸淳四明福泉沙門志磐撰</p>
<p class='h1'>歷代會要志第十九之二</p><p style="margin-left:1em">宿命前身　　放生禁殺　　祈禱災異</p>
<p style="margin-left:1em">國朝典故　　諸國朝貢</p>

<div class='div-other'><a id='mulu444' />
<p class='h2'>宿命前身</p><p>晉武帝。羊<span class='corr'>祜</span>前身造武當山寺。今供給偏重<span class='note-inline'>(云云)</span>。</p>
<p>梁武帝。岳陽王蕭察鎮越。知前身是許詢與曇彥造塔<span class='note-inline'>(云云)</span>。</p>
<p>北齊文宣。使人乘駝出城。奄然如夢。至山腹寺取經函。群沙彌曰。高洋駝來。引見老僧。問曰。高洋作天子何如<span class='note-inline'>(云云)</span>。</p>
<p>唐太宗。威禪師前身是陳徐陵。聽智者講經立五願。後生縉雲朱氏。投章安為師○栽松道者。託生周氏女。遇四祖出家。是為五祖忍○玄宗。房琯與道士邢和璞過夏。入廢寺使人掘地。得甕中所藏婁師德與永禪師書。悅然悟前身為永○沙門法秀有異僧引入終南山。見朱門榜曰回向。老宿指宮房曰。此唐天子舊室。命侍者取玉簫曰。向居此好聲樂。謫為人間主。</p>
<p>○德宗。西川節度韋臯初生。有梵僧曰。此諸葛武侯後身。</p>
<p>○憲宗。齊君佐梵僧與一棗食之。即悟前身是講經僧。乃投靈隱出家名鑑空。</p>
<p>○僖宗。知玄國師見一珠入左股痛甚。上有晁錯二字。玄知宿業即右脇而逝。世稱玄是袁盎後身<span class='note-inline'>(云云)</span>。</p>
<p>宋仁宗。參政張方平出知滁州。至僧舍見楞伽經。手迹宛然。知前身為書經僧○宰相曾公亮。前身是禪門青草堂○頴州官妓。口作蓮華香。蜀僧曰。此女前為尼。誦法華三十年○哲宗。蘇軾前身五祖戒禪師。</p>
</div>
<div class='div-other'><a id='mulu445' />
<p class='h2'>○放生禁殺</p><p>隋文帝。詔天下正五九月及六齋日。不得殺生命○智者禪師至岳州講金光明經。化一郡五縣。一千餘所咸捨漁捕。</p>
<p>梁武帝。勅太醫不得以生類為藥。郊廟牲牷。皆代以麪。宗廟用蔬果。</p>
<p>北魏獻文。勅祭天地宗社勿用牲。歲活七萬五千牲命。</p>
<p>北齊文宣。受戒不食肉。禁境內屠殺。</p>
<p>唐高祖。詔正五九及月十齋日。不得行刑屠釣○武后。勅斷天下屠釣○肅宗。詔天下立放生池。凡八十一所。顏真卿撰碑。</p>
<p>宋太祖。詔民間二月至九月。不許採捕彈射。著於令○真宗。詔天下州郡放生池悉與興復。無池之處沿江淮州郡近城五里。並禁漁捕○諸暨令潘華。依普賢懺法不令捕江湖間魚。及奉詔還闕。夢魚為人形者數萬。號哭沸天。皆云長者去矣。吾輩不免烹矣。云云○天竺慈雲法師奏請西湖為放生池。每歲四月八日。郡人會湖上縱魚鳥。為主上祝壽。仁宗。四明延慶法智法師。每歲佛生日放魚鳥祝聖壽。郡以上聞。勅樞密劉筠撰碑立於寺門。</p>
</div>
<div class='div-other'><a id='mulu446' />
<p class='h2'>祈禱災異</p><p>晉簡文。有烏巢太極殿。召尼道容授八關齋戒。烏運巢而去○妖星為變。召沙門法曠行懺。星為之沒○孝武。西天涉公至長安。常呪龍致雨。秦主尊事之。</p>
<p>齊武帝不豫。召諸沙門祈佛。感天香滿殿聖僧振錫　北魏節閔國子博士盧景祐通佛法。從兄作亂累及景祐。至心誦經枷鎖自脫。</p>
<p>隋文帝。亢旱。曇延法師升御座。帝及群臣受八關齋戒。俄而雨注。</p>
<p>唐太宗。詔京城諸郡僧道。轉經行道七日夜。祈保秋成。每歲正七月為式○詔京城沙門。每月二十七日行道。轉仁王經。為國祈福○詔淨禪師至京祈雨。感白虹晝見。大雨通濟○中宗。詔菩提流志結壇祈雨。三日大澍。</p>
<p>玄宗。康居入寇安西。詔不空誦仁王呪。感北天王子神兵現。五國奔潰○代宗。吐蕃逼京師。內出仁王經。詔不空置百高座講經。寇平○勅灌頂道場。選沙門二七員。為國長誦佛頂呪○彗星見於東方。詔不空行法。星為殞。春夏不雨。建壇祈禱。大雨沾足○當陽節度張昭。請沙門自覺曰。聞龍神依師聽經忘其行雨。願起大悲。師焚香遙祝。雲起大雨。</p>
<p>宋太祖。幸相國寺祈雨。設千僧齋○上幸相國寺祈雨。進蔬食雨大濟○將郊天雨不止。遣使禱無畏真身塔。及期而霽○真宗。亢旱梵僧於金明池立壇呪龍。須臾雨至○神宗。夏旱。上於禁中齋禱。夢神僧空中吐霧。覺而大雨。勅求其像。得之相國寺閣第十三尊羅漢○哲宗昇法師居興福。趙清獻公帥越。亢旱大疫。迎大士懇禱。一夕雨注疫病亦息。因奏所居曰圓通○高宗。孟后去國南向。奉摩利支天像以護身○李玨避虜遇乘車人。教持摩利支天尊號。獲免兵厄○金虜入杭。上親詣上竺大士殿恭禱。為戰沒者修水陸供。有夢戰死者相慶得生善趣○大旱。詔道法師祈雨。師呪四鮮鯽投諸江。雨大洽○淫雨不止。遣內侍禱上竺大士。施玉器七寶冠。</p>
</div>
<div class='div-other'><a id='mulu447' />
<p class='h2'>國朝典故<span class='note-inline'>(聖節　內道場　功德院　國諱)</span></p><p>北魏太武。誕生之節。始詔天下佛寺建祝壽道場。</p>
<p>唐玄宗。詔天下寺觀建天長節祝壽道場。</p>
<p>勅僧道遇千秋節。開元寺行道散齋○德宗誕節。詔澄觀法師。入內殿講經○文宗。詔聖節宰臣百僚詣寺設千僧齋○昭宗。聖節。勅兩街僧道。入內殿談論○景宗聖節。勅寺觀設齋禁屠釣。</p>
<p>梁太祖大明節。勅百官詣寺行香祝壽。</p>
<p>唐莊宗聖節。勅僧錄雲辯與道士入內談論。</p>
<p>周太祖聖節。宰臣百僚詣寺觀建祝壽道場。</p>
<p>宋太祖長春節。宰相范質製祝壽齋疏云云。</p>
<p>長春節。詔沙門殿試經律論義十條○欽宗詔道君聖節仍就道觀。若乾龍節仍就佛寺。一依祖宗舊法。</p>
<p>晉孝武內殿奉佛。召沙門居中行道。</p>
<p>唐代宗。勅百沙門於禁中念誦。謂之內道場○勅大明宮建道場。感佛光現。</p>
<p>宋太宗。贊寧僧統入見滋福殿。其處安佛像經藏。立剎聲鍾。即內道場○詔兩街供奉僧於內殿建道場為民祈福○孝宗建內觀堂。詔上竺訥法師。領五十僧入修金光明懺。歲以為常。</p>
<p>唐睿宗。勅貴妃公主。始建功德院○代宗詔輔相大臣。始建功德院。</p>
<p>宋徽宗。勅照祖宗舊法。應勳臣戚里功德墳寺自造屋置田。止賜額蠲免科敷。聽本家請住持。不許指占有額寺院○高宗。司諫陳公輔上疏。應臣僚前曾陳乞有額寺院充墳寺功德者。乞照祖宗成法。並與改正○理宗。臣僚言。乞將宰執指占有額寺院。並與追正。</p>
<p>宋孝武。勅文帝忌日。於中興寺建八關齋。從臣袁敏孫更進魚肉。帝怒免官。</p>
<p>唐太宗。勅先朝忌辰。於章敬寺行香設齋中宗。詔七朝忌辰。於內殿設齋行香○玄宗。勅僧道遇國忌。就龍興寺行道散齋○宣宗。勅列聖忌辰。並詣僧寺行香如舊典<span class='note-inline'>(時當武宗沙汰之後)</span>○勅州郡國忌行香。不得携酒肉入寺。</p>
<p>晉天福。勅國忌。宰臣百僚詣寺行香飯僧。</p>
<p>宋太宗。詔國忌。宰相已下。詣寺觀行香禁腥酒。</p>
</div>
<div class='div-other'><a id='mulu448' />
<p class='h2'>諸國朝貢</p><p>晉武帝。扶南國遣使。進金佛象牙塔○安帝。師子國進玉佛像。高四尺二寸。</p>
<p>宋文帝。迦毘羅國。師子國。訶羅陀國訶羅單國。闍婆國。五國咸遣使入貢。</p>
<p>齊東昏侯。扶桑國僧惠深來京師。</p>
<p>梁武帝。于陀利國入貢云。東土有聖王出○扶南國沙門進珊瑚佛像○盤盤國遣使進佛牙○丹丹國遣使進佛像○扶南國遣使朝貢。請佛像經論○百濟國遣使朝貢請經論○于闐國遣使貢玉佛像。</p>
<p>唐太宗。高麗三國沙門僧願。入中國學佛法。</p>
<p>德宗。吐蕃遣使乞賜沙門善講佛理者。上令良琇往赴。</p>
<p>宋太祖。高麗沙門諦觀。持天台論疏。至中國謁螺溪法師○高麗國君遣三十六僧來中國。學永明壽禪師。至今法眼一宗盛行海外○西天沙門可智等來朝○西天沙門蘇葛陀來貢佛舍利文殊華○西天沙門彌羅來貢梵經○于闐國沙門善名七人來○高昌國遣僧法淵。貢辟支佛牙○太宗。西天沙門吉祥來進梵經○沙門繼縱自西天還。貢梵經舍利塔○中天竺沙門鉢納摩來。貢舍利塔○天竺沙門護羅來貢梵經○沙門光遠遊西天還。進西竺王子表。貢釋迦舍利○沙門法遇自西天還。貢佛頂舍利梵經○沙門重達自西天還。進佛舍利梵經○中天竺沙門補陀來。進舍利梵經○占城國沙門淨戒詣闕貢金銅鈴杵○高麗國王遣使。乞賜大經藏御製佛乘文集。詔給○日本國沙門奝然來朝。言其國傳襲六十四世。隋開皇中。遣使入中國求法華經。唐永徽四年。遣僧道照。入中國從奘法師傳法<span class='note-inline'>(云云備在通塞志)</span>。奝然歸國。乞賜藏經。詔給○日本國法濟大師奝然。遣弟子嘉因祈乾來朝○真宗祥符九年。北天竺沙門天覺。南天竺沙門妙德。西天竺沙門等。各進舍利梵經。中天竺沙門童壽來進梵經。東天竺沙門普積來進梵經。一歲之中五竺咸貢○日本國沙門寂照來。進無量壽佛像金字法華經○中天竺沙門儞尾抳來。進舍利梵經○西天竺沙門佛護來進梵經○西天三藏法護來。進舍利梵經○北天沙門戒賢來進梵經○迦濕彌羅國沙門目羅失稽來進梵經○西天沙門達磨波來進梵經○西天沙門眾德來朝。進舍利梵經○中天竺沙門覺稱法戒來。進舍利梵經金剛座真容○般尼國沙門寂賢來進梵經○西天沙門知賢來。進舍利梵經○東女真國入貢。乞賜藏經○西天沙門愛賢進舍利梵經○西天沙門智吉祥來進梵經○西夏國奏。國內新建伽藍。乞賜藏經○神宗。日本國沙門成尋來朝○哲宗。高麗王子僧統義天來朝。蘇軾館伴。勅楊傑送往錢唐。受法於源法師。傳天台教於天竺諫法師。傳律於靈芝照律師○孝宗。日本國遣使致書。四明郡庭棲心維那對使宣讀。斥其文義疎繆者。凡七處。</p>
</div>
<p class='juan'>佛祖統紀卷第五十二<span class='note-inline'>(終)</span></p>
<div class='div-w'><a id='mulu449' />
<p class='h2'>聖祖開先</p><p style="margin-left:1em">宋大宗天神降張守真家云。國祚延永過於有唐。詔封翊聖保德真君。○真宗方士王中立遇道人姓趙。自稱司命真君。九有瑞異。必先告中立○天神降于寢殿謂上曰。天書將降宜齋戒以受之。皇城司奏右承天門有帛書曳鴟吻上。內侍捧取視其文云。趙受命興於宋世七百九九。啟封宣文。其名大中祥符。凡三篇○登封泰山畢。詔司命真君為九天司命保生天尊。○昭三司使丁謂起玉清昭應宮。前殿曰太初。以奉玉皇。建閣以奉天書。後殿曰明慶。以奉聖祖<span class='note-inline'>(即九天司命天尊)</span>。○詔天下建天慶觀。以奉三清玉皇及增設聖祖殿。○天神降于禁中謂上曰。吾人皇九人之一。是趙姓之始祖再降。乃軒轅黃帝。吾以後唐時下降。總治下方生趙氏之族今已百年。皇帝善撫育群生。乃乘黃雲而去。是月大赦。上尊號聖祖上靈高道九天司命保生天尊。聖祖后曰元天大聖后。聖祖諱玄朗。詔中外不得斥犯。勅諸郡天慶觀增建聖祖殿。○遣李溥於建安軍監鑄玉皇聖祖二像。詔丁謂奉迎至京。奉安玉清昭應宮。○舍利見于玉清昭應宮聖祖明慶殿。○詔於大內丙地建景靈宮。以奉聖祖。</p>
</div>
<div class='div-w'><a id='mulu450' />
<p class='h2'>歷朝讖瑞</p><p style="margin-left:1em">北齊居士陸法和。甞題壁云。十年天子猶尚可<span class='note-inline'>(文宣十年)</span>百日天子急如火<span class='note-inline'>(廢帝百日)</span>。周年天子遞代坐<span class='note-inline'>(孝昭□及二人)</span>。</p>
<p style="margin-left:1em">懼塗削之不能滅。</p>
<p style="margin-left:1em">隋文帝西天闍提斯那來上言。天竺獲石碑說。東方震旦國名大隋。城名大興。王名堅意。建立三寶。</p>
<p style="margin-left:1em">唐大宗。原州奏。鴻池谷有五石。青質白文曰。太平天子李世民太子李治七佛八菩薩。勅遣使祭謝○帝得祕讖云。唐三世後。女主武王代有天下。太史令李淳風曰。其兆已成今在宮中。上曰疑似者殺之。對曰。天命不可易。遂止○肅宗詔沙門元皎建藥師道場。忽生李樹四十九莖○尼真如升天見天帝。授天寶十三枚。以鎮下方。乃改元寶應<span class='note-inline'>(自肅宗至昭宗為十三代)</span>○睿宗為相王。每出萬回告人曰。天子來矣。玄宗在藩謁之。撫其背曰。五十年太平天子。</p>
<p style="margin-left:1em">宋太祖。生於洛陽。神光滿室。金色被體。甞過長壽寺枕殿砥寢。僧守嚴見赤蛇出入上鼻。宋城有異僧指州地曰。不二十年當有帝王。由此建號○大宗太平四年。嘉州夾江縣民得玄石二。皆丹文。一曰君王萬歲。一曰趙二十一帝。緘其石來獻<span class='note-inline'>(本朝通鑑)</span>○太平七年舒州奏貢端石。刻梁誌公記云。吾觀四五朝後次丙子年趙號太平二十一帝。忽一日誌公降禁中。上親聞訓語。乃遣使詣鐘山奉齋。賜號道林真覺菩薩。○真宗取瑞石誌公記以示近臣。宰相王且曰。國家啟運在梁陳隋唐及五代後。太宗即位歲在丙子。今天尊臨降事皆符合。則知天命我宋其來久矣。上說○日本國入貢稱。國東祥光見中國天子聖明則應此瑞。詔日本建神光寺。○駐輦國來貢言。四十年海無風濤。意中國有聖人出。</p>
</div>
<div class='div-w'><a id='mulu451' />
<p class='h2'>先聖出家</p><p style="margin-left:1em">漢高祖。過魯祠孔子。封九代孫騰為奉祠君。○元帝封孔子後覇為褒成君。○平帝封孔子後孔均為褒成侯○光武幸魯祠孔子。封其後志為褒成侯。○明帝幸闕里祠孔子。封十九代孫僖為褒成侯。○幸魯祠孔子。拜孔僖為郎中。</p>
<p style="margin-left:1em">魏文帝封孔子二十一代孫羨為崇聖侯唐太宗詔以孔子為先聖。封其後為褒聖侯。</p>
<p style="margin-left:1em">宋太宗。詔封孔子四十四代孫宣襲封文宣公。○真宗詔孔聖佑襲封文宣公。○仁宗詔孔宗愿龔封文宣公。○勅封四十六代孫宗愿為愆聖公。○神宗詔四十七代孫若蒙封愆聖公。○徽宗詔四十八代孫端友封愆聖公。○高宗詔寓衢州四十九代孫衍聖公[王*斤]卒。子搢襲封衍聖公是為五十代。</p>
</div>
<div class='div-w'><a id='mulu452' />
<p class='h2'>大儒名世</p><p style="margin-left:1em">周曾子。名參。學孔子。為孝經。○子思孔子之孫。名伋。學於曾子。作中庸。○孟子。名軻。學於子思著書七篇。述堯舜之道。距楊墨言人性善。○荀卿。名況。著書名荀子。尊王黜覇。言人性惡。</p>
<p style="margin-left:1em">漢哀帝。楊雄放易作太玄。放論語作法言。言人性善惡混。</p>
<p style="margin-left:1em">隋文帝。王通續六經。門人<span class='corr'>諡</span>曰文中子。弟子集問答之言。名曰中說。</p>
<p style="margin-left:1em">唐太宗正觀二十一年。詔孟軻<span class='note-inline'>(元豊七年以鄒國公陪亨先聖廟。令不在從祀之列)</span>左丘明<span class='note-inline'>(魯太史。孔子同時。用魯史為春秋。作傳。及作國語)</span>穀梁赤<span class='note-inline'>(周魯人傳春秋)</span>公羊高<span class='note-inline'>(周齊人傳春秋。赤高皆子夏門人)</span>伏勝<span class='note-inline'>(秦二世博士。漢文帝時年九十。口授尚書於晁錯。初伏生值秦禁書。以尚書壁藏之。漢已定得二十九篇。以教濟南張生及歐陽生)</span>毛莨<span class='note-inline'>(漢河間獻王傅士。師子夏。作毛詩故訓)</span>高堂生<span class='note-inline'>(漢初為傅士。魯人。傳士禮十七篇)</span>孔安國<span class='note-inline'>(漢武帝臨淮太守。孔子十一世孫。作尚書傳。古文孝經傳。論語訓解。)</span>戴聖<span class='note-inline'>(漢九江太守。學禮於后倉。)</span>劉向<span class='note-inline'>(漢成帝中壘校尉。著別錄新序說苑)</span>何休<span class='note-inline'>(後漢獻帝時治公羊傳。作公羊墨守。左氏膏<span class='corr'>肓</span>。穀梁廢疾)</span>鄭眾<span class='note-inline'>(後漢司農卿。傳父興業。鄭康成注周禮。引司農者鄭眾也)</span>馬融<span class='note-inline'>(後漢南郡太守注孝經。論語。詩易。尚書三禮)</span>盧植<span class='note-inline'>(後漢中郎尚書師馬融。作尚書章句。三禮解詁)</span>鄭康成<span class='note-inline'>(後漢司農卿。師馬融注易尚書三禮論語尚書大傳五經緯侯箋毛詩。破許悼五經異義。鍼何休左氏膏<span class='corr'>肓</span>。發公羊墨守。起穀梁廢疾)</span>服虔<span class='note-inline'>(後漢九江大守作春秋傳)</span>賈達<span class='note-inline'>(後漢侍中明左氏傳作義詁。肅宗詔入講。奏曰。左氏義於君父。公羊多任權變。又五經家皆無以證)</span>杜子春<span class='note-inline'>(後漢鄭康成注周禮。引鄭大夫者杜子春也)</span>范寗<span class='note-inline'>(晉豫章太守。注穀梁傳)</span>杜預<span class='note-inline'>(晉鎮南大將軍富陽侯注左氏傳)</span>王肅<span class='note-inline'>(魏衛將軍蘭亭侯。注尚書禮喪服論語孔子家語。述詩注作聖證論。難鄭康成)</span>王弼<span class='note-inline'>(魏尚書郎注周易)</span>二十二人皆從祝先聖廟。</p>
<p style="margin-left:1em">宋神宗元豐六年。詔封孟子鄒國公。七年詔以鄒國公陪享至聖文宣王。位于兗國公之次。苟況楊雄韓愈皆發明先聖之道。以世次從祀於二十二賢之間。</p>
</div>
<div class='div-w'><a id='mulu453' />
<p class='h2'>興建儒學</p><p style="margin-left:1em">漢武帝。議立明堂。遣使者安車蒲輪徵魯申公置五經博<span class='corr'>士</span>。○魯共主壞孔子舊宅。於壁中得所藏古文虞夏商周之書論語孝經。皆科斗文字○宣帝詔諸儒論五經同異。○成帝使謁者陳農求遺書於天下。○詔劉歆典領五經。敘諸子為九流。○明帝上幸辟雍。尊養三老五更。上自為說。諸儒執經問難。觀聽者億萬計。皇太子諸侯王功臣子弟外戚莫不受經。期門羽林之士悉通孝經。匈奴亦遣子入學○章帝詔校定東觀五經諸子傳記。○靈帝詔諸儒正五經文字。刻石太學。</p>
<p style="margin-left:1em">唐太宗幸國子監。命孔頴達講孝經。大徵名儒。增築學舍。學生至三千二百六十員。自屯營飛騎亦給博士授經。高麗吐蕃皆遣子弟入學。升講筵者八千人。命頴達撰定五經疏。宋仁宗詔天下立郡學。</p>
</div>
<div class='div-w'><a id='mulu454' />
<p class='h2'>天師世次</p><p style="margin-left:1em">後漢永壽二年。天師張道陵在閬州雲臺山。老君遣使授正一真人。與夫人雍氏弟子王長趙昇同升天。陵本居餘杭天目山。七歲能誦道德經。後入嵩山得九鼎丹經。乃入蜀隱鶴鳴山。鍊丹三年。丹成乃攝伏魔鬼。奪二十四治化為福庭。老君授以天師印綬。雌雄二釰。正一盟威祕籙。眾經符圖。人有受其道者。出米五斗。陵傳子衡。衡傳子魯。拜鎮夷中郎將。漢寧太守封閬中侯。卒子富嗣○獻帝時嗣天師第四代張盛至鄱陽。鍊丹解化。人名其居曰龍虎山。</p>
<p style="margin-left:1em">宋真宗。召二十五代嗣天師張乾曜至京師。傳籙度人○仁宗召嗣天師張乾曜赴闕。賜號澄素先生。○詔二十六代嗣天師張嗣宗賜號沖靜先生。○徵宗詔三十代嗣天師張繼先至闕。賜號虛靜先生○勅封漢天師正一靜應真君。○高宗勅三十二代嗣天師張守真賜號正應先生。</p>
</div>
<div class='div-w'><a id='mulu455' />
<p class='h2'>仙真顯迹</p><p style="margin-left:1em">周穆王。駕八駿升崑崙。西王母觴于瑤池之上。○靈王太子王子喬吹笙作鳳鳴。道士浮丘公接上嵩山。○宋大夫墨翟服朱英丹為地仙。著書十篇。○顯聖王莊周著書十餘萬言。服北育火丹白日升天。</p>
<p style="margin-left:1em">秦始皇。茅盈得道。治江南句曲山。二弟固衷從兄亦成真。老君遣使拜盈為司命真君。固為定錄君。衷為保命君。世號三茅君。○始皇聞鬼谷先生云。東海祖洲有不死草。之遣除福將童男童女三千人入海。尋祖洲不返。</p>
<p style="margin-left:1em">漢高祖。商山四皓從太子遊○文帝從河上公受老子道德經章句。○武帝時淮南王劉安著書號淮南子。與八公登山。白日升天○上登嵩高起道宮。西王母至賜五岳真形圖六甲靈飛符。奉安柏梁臺。常朝拜之○東方朔至吉雲澤。得五色甘露。以獻武帝。遍賜群臣。</p>
<p style="margin-left:1em">○昭帝。郴人蘇耽得仙道。辭母曰。明年郡有疫。可取庭前井水橘葉以救人。言畢升天。世稱蘇仙君○安帝陰長生師馬明生學道。煮黃土為金。作黃金數十萬斤。以施窮乏。白日升天○順帝上虞魏伯陽作參同契五將類論。作丹後服丹而化○桓帝王遠過吳召麻姑。進行厨金槃王杯璧麟晡。姑云。見東海三變桑田。○獻帝左慈入天柱山學道。與弟子葛玄入霍山。合丹仙去。</p>
<p style="margin-left:1em">魏明帝。葛玄委衣在床尸解而去。老君賜金簡。命為太極左仙公。</p>
<p style="margin-left:1em">晉成帝。葛洪止羅浮山鍊丹。著書號抱朴子。尸解得仙○穆帝許邁入餘杭西山。與弟謐男玉斧皆得道登天○哀帝南岳魏夫人授楊羲上清真經太洞黃庭十餘篇。○孝武西山許真君受天詔四十二口。拔宅升天。</p>
<p style="margin-left:1em">梁武帝。陶弘景告化香氣不散。著書曰真誥○桓闓修默朝上帝法太上召升天。</p>
<p style="margin-left:1em">北魏太武道士冠謙之遇太上老君。命繼張陵為天師。又遇李普文授圖簶。</p>
<p style="margin-left:1em">唐玄宗。葉法善見老君。入西山修道。尸解仙去○李筌遇驪山老母為說陰符經義。後入名山訪道○召方士張果入見。與董汁三巵<span class='note-inline'>(附子酒也)</span>。醺然如醉曰。非嘉酒也。後入恒山○司馬承禎上遣使迎至京。受法簶。有仙女謂焦靜曰。子可謁東華青童君受三皇法。歸而謁之。先生欣然以授○敬宗崔元亮修黃籙道場。有鶴三百六十五隻。翔集壇所。一朱頂皓白竟集虛皇座。後元亮入室。誦黃庭經而化○宣宗召羅浮軒轅集入見。問臨天下之數。集橫書四十。乃十四年也○懿宗鐘離權自稱。漢時遇王玄得長生之道。呂巖者遇權授露寶畢法。謂曰。吾朝元有期。即有仙人迎之升天。洞賓客遊江淮。度何仙姑郭上竈施肩吾。○景宗呂洞賓過鄂州黃龍山見機禪師述偈<span class='note-inline'>(云云)</span>。</p>
<p style="margin-left:1em">周世宗。召華山隱士陳摶。問飛升之術<span class='note-inline'>(云云)</span>○隱士譚景升與陳摶為友。著化書百十篇。久之仙去<span class='note-inline'>(宋齊丘竊用此書作自名行世)</span>。</p>
<p style="margin-left:1em">宋太祖。陳摶聞太祖即位大笑曰。天下自此定矣○陳摶受易於麻衣道者。得正易心法河圖洛書之訣。○錢若水謁陳摶見老僧云。但可作貴公卿。於急流勇退耳○大宗詔陳摶入見<span class='note-inline'>(云云)</span>○仁宗召藍元道舘于芳林園。賜號養素先生。藍師劉海蟾○何仙姑逢洞賓<span class='note-inline'>(云云)</span>。焦浚明見仙姑。姑言受金枉殺事○神宗天台張平叔遇異人得金丹之訣。著悟真篇。傳於世。讀雪竇祖英集頓明心地。後坐化。焚之得舍利千百。平叔傳丹法於石泰。泰傳薛道源。○呂仙見淨慈本禪師師曰。黃龍舊話何不舉似<span class='note-inline'>(云云)</span>○徽宗召海陵除神翁入見○上與林靈素講道。有青巾升殿留詩。上知洞賓之來為之歎息○孝宗賜何蘘衣為通神先生。上將立謝妃為后。遣內侍求一語。何曰。為天下母。妃遂位中宮○唐仙姑逢呂仙與之丹。上皇召入賜寂靜先生號。</p>
</div>
<div class='div-w'><a id='mulu456' />
<p class='h2'>道流知名</p><p style="margin-left:1em">周靈王。太子晉道士浮丘公接上嵩山<span class='note-inline'>(此稱道士之始)</span>。</p>
<p style="margin-left:1em">漢明帝。五岳八山道士褚善信等。</p>
<p style="margin-left:1em">宋明帝。召廬山道士陸脩靜問道。</p>
<p style="margin-left:1em">北魏太武。道士寇謙之<span class='note-inline'>(云云)</span>。</p>
<p style="margin-left:1em">唐高宗。道士潘師正上問所須對曰。茂松青泉山中不乏○玄宗祕書監賀知章請為道士以宅為千秋觀。</p>
<p style="margin-left:1em">宋太祖。勅道士劉若拙充右街道錄試道士事業。未至者罷之○仁宗召道士朱自英詣闕。賜號觀妙先生。○徽宗道士林靈素入見<span class='note-inline'>(云云)</span>。</p>
</div>
<div class='div-w'><a id='mulu457' />
<p class='h2'>修學道科</p><p style="margin-left:1em">唐玄宗。詔諸州習道德經列子莊子文子。置助教一人。時姚子彥試策入第○詔封莊子南華真人列子文子庚桑子四真人。四子書為真經。置博士助教各一員。學生百人。</p>
<p style="margin-left:1em">宋太宗。命徐鉉王禹稱校正道經。刪去重複。為三千三百三十七卷。○真宗命王欽若定羅天醮儀。選道士十人。校錄道藏經御製序。○神宗詔道門職事試道德南華度人三經。○徽宗詔老君名字士庶不得犯○詔列子莊子陪享太上。○詔建道學科。治老莊列子書。置道階十士。○詔封莊子列子為真君。○詔罷黃老學。</p>
</div></div>
</div><!-- end of div[@id='body'] -->
</body></html>