<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勸發諸王要偈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1673 [Nos. 1672, 1674]
<p class='juan'><a id='mulu1' />勸發諸王要偈</p><p class="byline">龍樹菩薩撰</p><p class="byline">宋天竺三藏僧伽跋摩譯</p>
<div class='div-jing'>
<div class="lg regular"><div class='lg-row'>明勝功德王，　我無餘求想，</div>
<div class='lg-row'>諸佛所說法，　莊嚴要何義，</div>
<div class='lg-row'>略撰賢聖頌，　大王所宜聞。</div>
<div class='lg-row'>如以眾雜木，　造立如來像，</div>
<div class='lg-row'>智者恭敬禮，　依佛故尊視。</div>
<div class='lg-row'>我今以非辯，　光宣真實藏，</div>
<div class='lg-row'>慧者應信樂，　依法聽所述。</div>
<div class='lg-row'>大王雖數聞，　如來梵音說，</div>
<div class='lg-row'>勝悟由多聞，　屢聞則深信，</div>
<div class='lg-row'>如日照素質，　豈不增其鮮。</div>
<div class='lg-row'>三寶施戒天，　最勝說六念，</div>
<div class='lg-row'>隨順諸功德，　如實善觀察。</div>
<div class='lg-row'>身口意常行，　清淨十業道，</div>
<div class='lg-row'>遠酒不醉亂，　離邪修正命。</div>
<div class='lg-row'>知財五家分，　無常不牢固，</div>
<div class='lg-row'>惠施諸有德，　貧苦及親屬。</div>
<div class='lg-row'>所生常隨逐，　布施為最勝，</div>
<div class='lg-row'>不斷亦不滅，　不離不望果。</div>
<div class='lg-row'>如是諸淨戒，　宜應善受持，</div>
<div class='lg-row'>是則為良田，　生諸功德故，</div>
<div class='lg-row'>施戒忍精進，　禪定無量慧，</div>
<div class='lg-row'>是諸波羅蜜，　慧者當修習，</div>
<div class='lg-row'>能度三有海，　逮得牟尼尊。</div>
<div class='lg-row'>若人孝父母，　至心盡供養，</div>
<div class='lg-row'>是名禮教門，　清淨天勝族，</div>
<div class='lg-row'>名聞遠流布，　捨身生天上。</div>
<div class='lg-row'>離殺盜婬欺，　飲酒及三枝，</div>
<div class='lg-row'>成就八分齊，　隨順諸佛學，</div>
<div class='lg-row'>捨身生六天，　所欲悉隨意。</div>
<div class='lg-row'>慳諂幻偽慢，　懈怠貪恚癡，</div>
<div class='lg-row'>族姓好容色，　少壯多聞樂，</div>
<div class='lg-row'>如是諸迷惑，　當視如怨家。</div>
<div class='lg-row'>若修不放逸，　是則不死路，</div>
<div class='lg-row'>放逸為死徑，　世尊之所說，</div>
<div class='lg-row'>為增善法故，　當修不放逸。</div>
<div class='lg-row'>若人先為惡，　後能不放逸，</div>
<div class='lg-row'>是則照世間，　雲除月光顯。</div>
<div class='lg-row'>忍辱無與等，　不隨瞋恚心，</div>
<div class='lg-row'>佛說能遠離，　是得不還道。</div>
<div class='lg-row'>有瞋如畫水，　或如畫土石，</div>
<div class='lg-row'>若說超煩惱，　初人則為勝，</div>
<div class='lg-row'>改惡修慈忍，　第三則為上。</div>
</div>
<div class="lg regular"><div class='lg-row'>最勝說眾生，　三種善惡語，</div>
<div class='lg-row'>初名引人心，　美言如飴蜜，</div>
<div class='lg-row'>次名真實語，　猶如妙華敷，</div>
<div class='lg-row'>後名不誠實，　鄙浮如糞穢，</div>
<div class='lg-row'>慧者應分別，　捨後修初二。</div>
<div class='lg-row'>從明明至終，　從闇闇究竟，</div>
<div class='lg-row'>有從闇入明，　或從明入冥，</div>
<div class='lg-row'>慧者應諦了，　捨三昇初明。</div>
<div class='lg-row'>有人生似熟，　或復熟似生，</div>
<div class='lg-row'>或二俱生熟，　明者諦分別。</div>
<div class='lg-row'>不視他妻色，　視則母女想，</div>
<div class='lg-row'>如是猶生惑，　當修不淨觀。</div>
<div class='lg-row'>心意善馳亂，　當勤善守持，</div>
<div class='lg-row'>如人護勝聞，　寶藏愛子命。</div>
<div class='lg-row'>當觀五欲樂，　猶如惡毒蛇，</div>
<div class='lg-row'>怨憎及刀火，　方便修厭離。</div>
<div class='lg-row'>五欲生非義，　猶如頻婆果，</div>
<div class='lg-row'>覆相善欺誑，　縛人住生死，</div>
<div class='lg-row'>智者當觀察，　棄捨勿染污。</div>
<div class='lg-row'>諸根常輕躁，　馳散六塵境，</div>
<div class='lg-row'>若能善調伏，　是則大勇健。</div>
<div class='lg-row'>是身為行廁，　九道常流穢，</div>
<div class='lg-row'>穿漏難可滿，　薄皮隱不淨，</div>
<div class='lg-row'>愚者為所欺，　智士當厭離。</div>
</div>
<div class="lg regular"><div class='lg-row'>如人病疥虫，　向火欲除患，</div>
<div class='lg-row'>少樂後苦增，　貪欲亦如是。</div>
<div class='lg-row'>能善知欲過，　從是離眾苦，</div>
<div class='lg-row'>欲見第一義，　佛說觀緣起，</div>
<div class='lg-row'>應當勤修習，　最勝無過是。</div>
<div class='lg-row'>族姓身端嚴，　多聞自纓絡，</div>
<div class='lg-row'>若不修戒慧，　此則非殊勝，</div>
<div class='lg-row'>能具二功德，　無三猶奇特。</div>
<div class='lg-row'>利衰及毀譽，　稱譏與苦樂，</div>
<div class='lg-row'>八法不傾動，　是則為聖王。</div>
<div class='lg-row'>莫為諸天神，　沙門婆羅門，</div>
<div class='lg-row'>宗親及賓客，　害生造惡業，</div>
<div class='lg-row'>命終入地獄，　獨受彼不代。</div>
<div class='lg-row'>若人作惡業，　不即受楚毒，</div>
<div class='lg-row'>命終受苦報，　後悔將何及。</div>
<div class='lg-row'>信戒施多聞，　智慧有慚愧，</div>
<div class='lg-row'>佛說不共財，　餘財一切共。</div>
<div class='lg-row'>博<span class='corr'>弈</span>大聚會，　懶惰習惡友，</div>
<div class='lg-row'>飲酒縱昏蕩，　夜遊無羞恥，</div>
<div class='lg-row'>此六污名稱，　智者應遠離。</div>
</div>
<div class="lg regular"><div class='lg-row'>知足為大財，　世尊所稱說，</div>
<div class='lg-row'>若能修知足，　雖貧賤大富。</div>
<div class='lg-row'>譬如多頭龍，　多頭則多苦，</div>
<div class='lg-row'>自性結恨深，　是名怨家婦，</div>
<div class='lg-row'>傲慢不承順，　名為輕夫婦，</div>
<div class='lg-row'>費用夫主財，　是則名賊婦，</div>
<div class='lg-row'>慎哉賢丈夫，　宜遠此三婦。</div>
<div class='lg-row'>隨順為姊妹，　愛樂為善友，</div>
<div class='lg-row'>安慰則為母，　隨意為婢使，</div>
<div class='lg-row'>此四賢良妻，　則是夫眷屬。</div>
<div class='lg-row'>飲食為湯藥，　無貪恚癡服，</div>
<div class='lg-row'>唯為止身苦，　勿為肥放逸。</div>
<div class='lg-row'>晝則勤修業，　初後夜亦然，</div>
<div class='lg-row'>中夜亦正念，　無令空夢過。</div>
<div class='lg-row'>慈悲喜捨心，　日夜常修習，</div>
<div class='lg-row'>設未出世間，　其福勝梵天。</div>
<div class='lg-row'>離欲覺歡喜，　苦樂修四禪，</div>
<div class='lg-row'>梵光淨果實，　受此諸天樂。</div>
<div class='lg-row'>若人少行惡，　廣修無量善，</div>
<div class='lg-row'>如以一把鹽，　投之大恒水；</div>
<div class='lg-row'>若人多行惡，　少修淨功德，</div>
<div class='lg-row'>如以多惡毒，　置之小器食。</div>
<div class='lg-row'>五陰闇冥賊，　劫人善珍寶，</div>
<div class='lg-row'>信五根力士，　是能善守護。</div>
<div class='lg-row'>生老病死苦，　所愛者別離，</div>
<div class='lg-row'>淪沒不超度，　斯由自業過。</div>
<div class='lg-row'>求生天解脫，　當勤修正見，</div>
<div class='lg-row'>邪見雖行善，　一切得苦果。</div>
<div class='lg-row'>無常苦不淨，　應當善觀察，</div>
<div class='lg-row'>若不正思惟，　四倒盲慧眼。</div>
<div class='lg-row'>端正色非我，　我色亦非主，</div>
<div class='lg-row'>四陰亦復然，　唯是空苦聚。</div>
<div class='lg-row'>非時非無因，　亦非自性有，</div>
<div class='lg-row'>非自在天生，　無明愛業起。</div>
<div class='lg-row'>身見戒取疑，　是三障解脫，</div>
<div class='lg-row'>聖慧開脫門，　自力不由他。</div>
<div class='lg-row'>淨戒學禪定，　精勤修四禪，</div>
<div class='lg-row'>增上戒心慧，　常當勤修學。</div>
<div class='lg-row'>諸戒智三昧，　悉入三學中，</div>
<div class='lg-row'>身念處大力，　佛說一乘道。</div>
<div class='lg-row'>常當繫心念，　方便善守護，</div>
<div class='lg-row'>若忘是正念，　則失諸善法。</div>
<div class='lg-row'>身命極浮脆，　喻風吹水泡，</div>
<div class='lg-row'>夢覺難可保，　出息無必旋，</div>
<div class='lg-row'>倏忽成微塵，　當知無堅固。</div>
<div class='lg-row'>大地須彌海，　七日皆燒然，</div>
<div class='lg-row'>廓然無遺燼，　況復危脆身。</div>
<div class='lg-row'>無常不可依，　亦非覆護法，</div>
<div class='lg-row'>是身不可怙，　如何不生厭？</div>
<div class='lg-row'>譬如海盲龜，　值遇浮木孔，</div>
<div class='lg-row'>畜生復人身，　難得復過是。</div>
<div class='lg-row'>如何人道中，　不修勝果業，</div>
<div class='lg-row'>寶器盛糞穢，　是則愚癡人。</div>
<div class='lg-row'>已得人身寶，　而用造惡行，</div>
<div class='lg-row'>當知此士夫，　極愚復過是。</div>
<div class='lg-row'>得生有道國，　遭遇善知識，</div>
<div class='lg-row'>正見心成就，　宿命有功德。</div>
<div class='lg-row'>四寶輪具足，　能出生死路，</div>
<div class='lg-row'>親近善知識，　具足修梵行，</div>
<div class='lg-row'>佛說如是人，　心常得寂滅。</div>
<div class='lg-row'>邪見三惡趣，　不聞佛法音，</div>
<div class='lg-row'>邊地闇冥處，　聾瘂長壽天。</div>
<div class='lg-row'>王已離八難，　得此無礙身，</div>
<div class='lg-row'>宜應修善業，　方便求泥洹。</div>
<div class='lg-row'>生死長夜中，　無量種種苦，</div>
<div class='lg-row'>展轉作六親，　尊卑無常序。</div>
<div class='lg-row'>永劫生死中，　未曾不為子，</div>
<div class='lg-row'>計飲慈母乳，　量喻四大海，</div>
<div class='lg-row'>凡夫方受生，　所飲復過是，</div>
<div class='lg-row'>一人從本來，　積骨高須彌。</div>
<div class='lg-row'>所經諸人天，　大地微塵數，</div>
<div class='lg-row'>先作轉輪王，　後復為僕使，</div>
<div class='lg-row'>或上為帝釋，　諸天所奉事，</div>
<div class='lg-row'>下生糞土中，　往反亦無數。</div>
<div class='lg-row'>或時生天上，　婇女極娛樂，</div>
<div class='lg-row'>目眩眾妙色，　耳聞萬種聲，</div>
<div class='lg-row'>觸身皆細軟，　快樂難可名。</div>
<div class='lg-row'>後墮地獄中，　苦毒靡不經，</div>
<div class='lg-row'>若生劍林樹，　身首隨刃零，</div>
<div class='lg-row'>或遊須彌頂，　昇降隨所念。</div>
<div class='lg-row'>與眾天女俱，　沐浴曼陀池，</div>
<div class='lg-row'>寶華列莊嚴，　清涼極快樂，</div>
<div class='lg-row'>復入沸灰河，　烹煮悉糜爛。</div>
<div class='lg-row'>六天五欲歡，　梵世離欲樂，</div>
<div class='lg-row'>死入無擇獄，　備受眾苦毒。</div>
<div class='lg-row'>或作日月天，　光明照四域，</div>
<div class='lg-row'>後生黑闇獄，　不自見其形。</div>
<div class='lg-row'>王當然慧燈，　勿復隨長冥。</div>
<div class='lg-row'>八大地獄中，　燒炙屠裂苦，</div>
<div class='lg-row'>備經眾楚毒，　無量不可譬。</div>
<div class='lg-row'>若人隨癡惑，　具造眾惡業，</div>
<div class='lg-row'>出息未反間，　聞是諸大苦，</div>
<div class='lg-row'>其心不驚怖，　是則木石人。</div>
<div class='lg-row'>眼見報應像，　復聞智者說，</div>
<div class='lg-row'>彼採佛經典，　內心正思惟，</div>
<div class='lg-row'>則應大怖畏，　何況身自經。</div>
<div class='lg-row'>一切受苦中，　無擇最大苦，</div>
<div class='lg-row'>一切受樂中，　愛盡第一樂。</div>
<div class='lg-row'>日夜各三時，　三百槍貫身，</div>
<div class='lg-row'>欲比無擇苦，　百千倍非譬。</div>
<div class='lg-row'>無量諸楚毒，　求死不可得，</div>
<div class='lg-row'>受罪百千歲，　惡業盡乃畢。</div>
<div class='lg-row'>不淨苦果報，　身口業為種，</div>
<div class='lg-row'>不種則不有，　王宜斷苦本。</div>
<div class='lg-row'>若墮畜生趣，　繫縛殺害苦，</div>
<div class='lg-row'>貪害狂亂心，　怨結更相食。</div>
<div class='lg-row'>或為取珠寶，　毛尾皮肉骨，</div>
<div class='lg-row'>由是喪身命，　解剝斷截痛。</div>
<div class='lg-row'>駿足有大力，　穿頸服乘苦，</div>
<div class='lg-row'>狂逸不調馴，　策勒而榜楚。</div>
<div class='lg-row'>餓鬼思飲食，　所念未曾有，</div>
<div class='lg-row'>飢渴寒熱迫，　長夜無休息。</div>
<div class='lg-row'>或身如大山，　咽口若針鋒，</div>
<div class='lg-row'>飢渴內燒燃，　對食食無從，</div>
<div class='lg-row'>或見糞膿唾，　群走競馳趣，</div>
<div class='lg-row'>到則自然滅，　望絕增苦惱。</div>
<div class='lg-row'>飢渴煎其內，　瘤癭發癰疽，</div>
<div class='lg-row'>更共相撮搏，　齟齚唼膿血。</div>
<div class='lg-row'>羸瘡皮骨連，　裸形被長髮，</div>
<div class='lg-row'>身長若枯木，　熾焰從口出，</div>
<div class='lg-row'>還自焚其身，　狀燒多羅樹。</div>
</div>
<div class="lg regular"><div class='lg-row'>處夏希夜涼，　月光增其熱，</div>
<div class='lg-row'>在冬思晝溫，　日出逾氷結，</div>
<div class='lg-row'>向樹果即消，　趣河水輒竭，</div>
<div class='lg-row'>經萬五千歲，　業持命不絕。</div>
<div class='lg-row'>久受無量苦，　斯由宿罪緣，</div>
<div class='lg-row'>種種諸惱逼，　純苦初無間，</div>
<div class='lg-row'>貪惜極慳著，　佛說餓鬼因。</div>
<div class='lg-row'>生天雖快樂，　福盡極大苦，</div>
<div class='lg-row'>斯非賢聖果，　慧者所不怙。</div>
<div class='lg-row'>身體不光澤，　不樂本所座，</div>
<div class='lg-row'>華冠卒萎落，　塵垢忽著身，</div>
<div class='lg-row'>腋下流汗汁，　當知死時至。</div>
<div class='lg-row'>善趣淨業盡，　復墮三惡道，</div>
<div class='lg-row'>或生阿修羅，　貪嫉常苦惱，</div>
<div class='lg-row'>雖有智聰明，　終不見真諦。</div>
<div class='lg-row'>生死六趣中，　輪轉常不息，</div>
<div class='lg-row'>勝法不受生，　生者眾苦器，</div>
<div class='lg-row'>假令頂火然，　正意慎勿念，</div>
<div class='lg-row'>不受後有業，　專心勤修習。</div>
<div class='lg-row'>戒品禪定慧，　寂靜調不動，</div>
<div class='lg-row'>當求涅槃道，　究竟離生死。</div>
<div class='lg-row'>念擇及精進，　喜猗三昧捨，</div>
<div class='lg-row'>此七菩提分，　清淨甘露道。</div>
<div class='lg-row'>無智則不禪，　無禪亦不智，</div>
<div class='lg-row'>是二俱成就，　能出生死流，</div>
<div class='lg-row'>無邊大苦海，　視如牛跡水。</div>
<div class='lg-row'>十四無記論，　佛說不應思，</div>
<div class='lg-row'>是非安隱道，　亦非寂滅處。</div>
<div class='lg-row'>無明緣諸行，　即緣彼生識，</div>
<div class='lg-row'>名色從識起，　六入因名色，</div>
<div class='lg-row'>六入生六觸，　從觸起諸受，</div>
<div class='lg-row'>諸受為愛因，　從愛生四取，</div>
<div class='lg-row'>四取生三有，　因有愛後生，</div>
<div class='lg-row'>從生致老死，　憂悲諸苦惱，</div>
<div class='lg-row'>無量眾苦聚，　生盡則都滅。</div>
<div class='lg-row'>最勝所顯示，　甚深緣起法，</div>
<div class='lg-row'>若能正觀察，　真實見之上，</div>
<div class='lg-row'>如是真實見，　是則為見佛。</div>
<div class='lg-row'>正見正思惟，　正語正業命，</div>
<div class='lg-row'>正念正方便，　及正三摩提，</div>
<div class='lg-row'>八分聖賢道，　寂滅當修習。</div>
<div class='lg-row'>生為真諦苦，　恩愛則是集，</div>
<div class='lg-row'>苦滅名解脫，　到彼謂八道。</div>
<div class='lg-row'>為見彼真諦，　常勤修正智，</div>
<div class='lg-row'>雖處五欲樂，　慧者能出離。</div>
<div class='lg-row'>能證正法者，　皆從凡夫起，</div>
<div class='lg-row'>不從虛空墮，　亦不從地出。</div>
<div class='lg-row'>明哲無畏王，　領要不待煩，</div>
<div class='lg-row'>宜修正法橋，　越度生死淵。</div>
<div class='lg-row'>如上諸深法，　出家猶難精，</div>
<div class='lg-row'>況復御世主，　而能具足行，</div>
<div class='lg-row'>隨時漸修習，　勿令日空過。</div>
<div class='lg-row'>一切人修善，　常生隨喜心，</div>
<div class='lg-row'>自行三種業，　正迴向佛道，</div>
<div class='lg-row'>當於未來世，　受此無量福，</div>
<div class='lg-row'>常生天人中，　得為自在王，</div>
<div class='lg-row'>與大菩薩眾，　遊戲諸神通，</div>
<div class='lg-row'>方便化眾生，　嚴淨佛國土。</div>
<div class='lg-row'>施戒慧為種，　往返人天中，</div>
<div class='lg-row'>無垢淨名稱，　流布十方國。</div>
<div class='lg-row'>世間導人主，　上生化天王，</div>
<div class='lg-row'>令捨五欲樂，　遠離諸放逸。</div>
<div class='lg-row'>眾生迷正濟，　漂浪隨四流，</div>
<div class='lg-row'>無量生死苦，　度令至彼岸，</div>
<div class='lg-row'>緣此成佛道，　究竟大涅槃。</div>
</div>
<p class='juan'>勸發諸王要偈</p></div>
</div><!-- end of div[@id='body'] -->
</body></html>