<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛頂經曼殊室利菩薩五字心陀羅尼品</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1173
<p class='juan'><a id='mulu1' />金剛頂經曼殊室利菩薩五字心陀羅尼品</p><p class="byline">大唐南印度摩賴耶國三藏金剛智奉　制譯</p>
<div class='div-jing'><p>爾時執金剛菩薩摩訶薩等一切菩薩。皆於毘盧遮那佛前。各各自說心陀羅尼印。於是曼殊室利菩薩摩訶薩。從座而起白佛言世尊我亦為欲利益未來一切有情。速得成就摩訶般若波羅蜜故。亦說心陀羅尼。爾時佛告曼殊室利菩薩摩訶薩言。善哉善哉善男子今正是時。汝應宣說。爾時曼殊室利菩薩。承佛告旨即說陀羅尼曰。</p>
<p class="dharani">阿囉跛者娜</p>
<p>若善男子善女人。有能受持此陀羅尼者。即入如來一切法平等。一切文字亦皆平等。速得成就摩訶般若。纔誦一遍。如持一切八萬四千修多羅藏。欲受持者。應先請入灌頂曼茶羅。彼阿闍梨白月十五日。於清淨室塗一圓壇。以栴檀龍腦香泥塗地。即於壇心畫曼殊室利菩薩。作童子形。右手執金剛寶劍左手持摩訶般若梵葉。壇輪四周。梵寫阿囉跛者娜字。應以種種名香妙花盡心供養。其阿闍梨以金剛印如法念誦。為弟子灌頂已。然後授以心陀羅尼。令結祕印。以金剛縛。並建忍願屈其上節。印上承花散而供養。便應告言。此心法門一切如來祕密之要。慎勿輕爾為他人說破汝三昧耶。我今為汝宣說其義。汝今善聽諦思惟之。阿者是無生義。囉者清淨無染離塵垢義。跛者亦無第一義諦諸法平等者。者諸法無有諸行。娜者諸法無有性相。言說文字皆不可得。以娜字無性相故者字無有諸行。者字無有諸行故跛字無第一義諦。跛字無第一義諦故囉字無有塵垢。囉字無有塵垢故阿字法本不生。阿字法本不生故娜字無有性相。汝知此要。當觀是心本來清淨無所染著。離我我所分別之相。入此門者名三摩地。是真修習。當知是人如來印可殊勝功德。受斯法已。日日四時於壇念誦。如上供養思惟心印入三摩地。若誦一遍能除行人一切苦難。若誦兩遍除滅億劫生死重罪。若誦三遍三昧現前。若誦四遍總持不忘。若誦五遍。速得成就無上菩提。一心念誦滿一月已。曼殊室利即現其身。或於室中演說法要。是時行者得宿命智。辯才無礙自在神足。勝願成就。速澄如來金剛法身。或於絹素如前畫像。滿五十萬遍亦得成就。或以香泥塗舍利塔。梵寫五字旋遶念誦五十萬遍。曼殊室利現其人前而為說法。常得諸佛及執金剛菩薩之所護念。一切勝願皆悉具足。曼殊室利心陀羅尼修行法要。</p>
<p>凡修行者入精舍時。先從東門作禮菩薩。次禮南門乃至北門亦復如是。入精舍已。面於西方以對菩薩。復五體投地一心歸命。然後手執香爐或捧妙花。運心供養一切諸佛。瞻仰菩薩生欣樂心。發露己身所有罪咎。懇誠悔過。次復讚歎如來功德。圍遶七匝誦二十<span class='note-inline'>(丹七)</span>遍已。復更胡跪發大誓願。願我始從今日聞心地已。誓不退轉無上菩提。廣度眾生同曼殊室利大悲行願。作是念已半跏而坐。放其身心坦然禪悅。即以塗香淨其二手。請三部已。上下八方結金剛界。</p>
<p>金剛火焰地界陀羅尼印</p>
<p>以忍度入力願度間。戒度入慧力度間。以願度從背上入進忍度間。方便入檀戒度間。檀慧進力禪智各頭相拄。覆之向下。禪智拄地如釘橛。誦陀羅尼三遍。想如獨股金剛。火焰杵徹金剛際。陀羅尼曰。</p>
<p class="dharani">唵枳里　枳里　跋日囉<span class='note-inline'>(二合)</span>跋日[口*梨]<span class='note-inline'>(二合)</span>部[口*律]<span class='note-inline'>(半聲二合)</span>滿陀　滿陀　吽泮</p>
<p>金剛火焰院界陀羅尼印</p>
<p>准前地印。豁開禪智。右旋八方誦陀羅尼三遍。遠近隨意。想金剛火城飛焰電旋。陀羅尼曰。</p>
<p class="dharani">唵薩囉　薩囉　跋日囉<span class='note-inline'>(二合)</span>　鉢囉迦囉吽泮</p>
<p>金剛火焰網界陀羅尼印</p>
<p>亦准前印。以禪智捏進力下文側。頂上右旋誦陀羅尼三遍。想金剛火焰網上至有頂。陀羅尼曰。</p>
<p class="dharani">唵尾薩<span class='note-inline'>(桑紇反)</span>　普囉　捺[口*洛]<span class='note-inline'>(二合)</span>　訖灑<span class='note-inline'>(二合)</span>　跋日囉<span class='note-inline'>(二合)</span>半惹囉吽泮</p>
<p>作此結界者。六欲魔羅及一切毘那夜迦。惶怖遁走無所容竄。</p>
<p>次說瑜伽三昧耶陀羅尼印。</p>
<p>福智圓滿十波羅蜜和合堅固。建立忍願安於心上。陀羅尼曰。</p>
<p class="dharani">唵　三摩耶　薩<span class='note-inline'>(桑訖反)</span>　怛梵<span class='note-inline'>(二合)</span></p>
<p>作此法已。一切諸佛憶昔本願。觀察護念開心地門陀羅尼印。</p>
<p>堅固縛已。於右乳上想怛囉字。於左乳上想有吒字。心口相應誦陀羅尼。齊散十度彈於心上。擘開兩字如啟戶扇。以開其心。陀羅尼曰。</p>
<p class="dharani">唵　跋日囉<span class='note-inline'>(二合)</span>滿馱　怛囉<span class='note-inline'>(二合)</span>吒</p>
<p>作此法者。即能開悟心地法門。不久當證一切三昧。</p>
<p>入智字陀羅尼印</p>
<p>又於其前。觀一蓮華紅頗梨色。中有阿字。光色炳晃如白摩尼。分明見已。以堅固縛禪智入中。進力如環其最相合。想捻其字內於心中。陀羅尼曰。</p>
<p class="dharani">唵　跋日囉<span class='note-inline'>(二合)</span>　微<span class='note-inline'>(微計反)</span>　舍惡</p>
<p>所以者何。即此惡字是一切如來寂靜智義。亦在一切眾生心行之中而未顯現。今以如來智慧方便加持之故。照於其中。故修行者應當殷重生難遭想。如法修習。</p>
<p>闔智字陀羅尼印</p>
<p>准前入印。唯屈進力拄禪智背。誦陀羅尼。以印當心作閉戶想。陀羅尼曰。</p>
<p class="dharani">唵　跋日囉<span class='note-inline'>(二合)</span>　母瑟致<span class='note-inline'>(二合)</span>　鑁</p>
<p>作此法者。以得如來寂靜智故。心生殷重而祕密之。當知行人速證寂靜菩提之道。</p>
<p>三摩地門陀羅尼印</p>
<p>二羽外相叉仰於臍下。端身正意息諸攀緣。其出入息一一明了。觀虛空中無量諸佛相好具足。大如胡麻數如微塵。周遍法界。應當一一於諸佛前。五體投地一心歸命。陀羅尼曰。</p>
<p class="dharani">唵　薩婆怛他孽多播娜曼娜能<span class='note-inline'>(去)</span>迦[口*路]弭</p>
<p>爾時佛於行人前。一時彈指警悟行者而告之言。善男子汝發菩提心者。當觀自心。而說陀羅尼曰。</p>
<p class="dharani">唵　止多鉢囉<span class='note-inline'>(二合)</span>帝微能<span class='note-inline'>(去)</span>迦[口*路]弭</p>
<p>時修行者得是教已。踊躍歡喜頂禮諸佛。即誦密語。觀於心中所內惡字猶如滿月。未全顯現如翳輕霧。於一念頃作是觀已。白諸佛言我已見心。猶如於月而未分明。唯願世尊慈賜方便。爾時諸佛同聲讚言。善哉善哉善男子。如是如是我當復以此陀羅尼。加持於汝令得顯現。</p>
<p class="dharani">唵　菩提止多母怛麼<span class='note-inline'>(二合)</span>娜夜弭</p>
<p>誦是密語。復觀心月極明淨已。於其月中觀曼殊室利一字陀羅尼。</p>
<p>[牟*含]<span class='note-inline'>(牟含反下同)</span>字如黃金色。化為猛利金剛寶劍。光明照耀遍於十方。入是三昧復誦陀羅尼曰。</p>
<p class="dharani">唵　底<span class='note-inline'>(丁以反下同)</span>　瑟奼<span class='note-inline'>(二合)</span>跋日囉<span class='note-inline'>(二合)</span>底乞瑟<span class='note-inline'>(二合)</span>拏曇</p>
<p>其月與劍極分明已。漸令廣大周遍法界。量同虛空純一無雜。無有自他一切諸相。即此劍者為於己身。能觀之心在於劍中。亦為一體。入此三昧時陀羅尼曰。</p>
<p class="dharani">唵　薩頗囉　跋日囉<span class='note-inline'>(二合)</span>底乞瑟拏</p>
<p>隨力而住已。復觀其劍漸漸而歛。虛空諸佛隨入其中。量同本身晃然而止。入是三昧時陀羅尼曰。</p>
<p class="dharani">唵僧<span class='note-inline'>(去)</span>訶<span class='note-inline'>(上)</span>囉　跋日囉<span class='note-inline'>(二合)</span>底乞瑟拏</p>
<p>以一切如來入身劍已加持力故。即變己身為曼殊室利菩薩。身紫金色頂有五髻。項背圓光。左手執青蓮華。右手執金剛藏梵夾行者己身為菩薩已。恐復散亂而有退失。復以陀羅尼印而加持之。</p>
<p>菩薩三業陀羅尼印</p>
<p>堅固縛已。直竪忍願屈其上節。陀羅尼曰。</p>
<p class="dharani">唵　耨佉泚<span class='note-inline'>(去)</span>娜曇</p>
<p>以印心上次額及喉安於頂上。各誦一遍。此加持已。設心散亂本相不易。一切非人見修行者。與曼殊室利菩薩等無有異。</p>
<p>五髻陀羅尼印</p>
<p>十度和合。戒慧。檀方。忍力。願進各頭相合。禪智並竪。誦陀羅尼。印於心上右左肩喉。安於頂上。各誦一遍作此法已。五方如來皆在於頂五髻之上。陀羅尼曰。</p>
<p class="dharani">娜麼三曼多勃陀南　阿鉢囉低訶多沙<span class='note-inline'>(上)</span>娑娜南　怛姪他　唵囉囉娑<span class='note-inline'>(桑邑反)</span>麼囉阿鉢囉底訶多沙<span class='note-inline'>(上)</span>娑那　俱麼囉[口*路]跛陀哩[尼*奚]<span class='note-inline'>(尼奚反)</span>吽吽薩泮吒莎縛訶</p>
<p>曼殊室利菩薩灌頂陀羅尼印</p>
<p>福智圓滿。禪智入中。進力相蹙如摩尼寶。安於額上。陀羅尼曰。</p>
<p class="dharani">唵　囉怛娜句捨阿<span class='note-inline'>(上)</span>䞘哩也<span class='note-inline'>(三合)</span>吽</p>
<p>繫寶鬘陀羅尼印</p>
<p>結灌頂已。開印二分誦陀羅尼曰。</p>
<p class="dharani">唵　囉怛娜　句捨䞘哩也<span class='note-inline'>(三合)</span>麼隷</p>
<p>額上三繞如繫寶鬘。分手頂後。亦復三繞。向前而下。從檀慧散如垂帶勢。慈悲金剛甲陀羅尼印。</p>
<p>二慧固已。進力側交。進面想唵字。力面想中<span class='note-inline'>(住龍反)</span>字。放綠色光。光不斷絕如抽藕絲。當心三繞背亦三繞。次於臍上復至腰後。於結跏上復至坐後。却來當胸又於背上。又來當喉還向頸上。還來額上然至頂後。各三繞已向前而下。從檀慧散如垂天衣。</p>
<p>先於壇中畫像心上。想一[牟*含]字為金剛劍。化為真身菩薩。然後重請入於像內。</p>
<p>請菩薩金剛鉤陀羅尼印</p>
<p>二慧固已。以其觀羽置止羽上。檀慧相鉤。力度直竪進度如鉤。陀羅尼曰。</p>
<p class="dharani">唵　跋日啢<span class='note-inline'>(二合)</span>句捨若<span class='note-inline'>(入)</span></p>
<p>誦此三遍。進度三招。真身菩薩應念而至。</p>
<p>金剛索陀羅尼印</p>
<p>准前請印。唯㧙進力相拄如環。陀羅尼曰。</p>
<p class="dharani">唵　跋日囉<span class='note-inline'>(二合)</span>　跛捨吽</p>
<p>當心結已誦陀羅尼三遍。想菩薩法身來入畫像。</p>
<p>金剛鎖陀羅尼印</p>
<p>二慧固已。進力右押左相鉤。拄禪智背中節。陀羅尼曰。</p>
<p class="dharani">唵　跋日囉<span class='note-inline'>(二合)</span>　薩怖<span class='note-inline'>(二合)</span>吒[牟*含]</p>
<p>作此法者聖者本身加持不散。</p>
<p>金剛鈴陀羅尼印</p>
<p>准前鎖印。進力檀慧各反相鉤。陀羅尼曰。</p>
<p class="dharani">唵　跋日囉<span class='note-inline'>(二合)</span>　健茶呼<span class='note-inline'>(去)</span></p>
<p>作此法者。一切諸佛菩薩及本聖者皆悉歡喜。</p>
<p>獻遏伽水陀羅尼印</p>
<p>以欝金龍腦白檀香水。盛遏伽器。開佛部印捧而供養。陀羅尼曰。</p>
<p class="dharani">唵　跋日[口*路]<span class='note-inline'>(二合)</span>娜迦侘<span class='note-inline'>(入)</span></p>
<p>作此供養者。如以一切如來金剛甘露。灌一切眾生頂。除滅有情無量業障。飲此水者除諸災患。</p>
<p>百字陀羅尼印</p>
<p>結前劍印陀羅尼曰。</p>
<p class="dharani">唵渴<span class='note-inline'>(彈舌呼)</span>伽<span class='note-inline'>(二合)</span>薩怛嚩<span class='note-inline'>(二合)</span>三麼也麼奴播羅也渴<span class='note-inline'>(彈舌呼)</span>伽<span class='note-inline'>(二合)</span>薩怛嚩底尾<span class='note-inline'>(微號反二合)</span>怒跛底瑟咤<span class='note-inline'>(二合)</span>[寧*壹]<span class='note-inline'>(寧壹反)</span>㗚<span class='note-inline'>(二合)</span>擢<span class='note-inline'>(上)</span>迷<span class='note-inline'>(上)</span>皤縛素覩數<span class='note-inline'>(數瑜反)</span>迷<span class='note-inline'>(去)</span>皤嚩阿努[口*落]訖覩<span class='note-inline'>(二合)</span>迷<span class='note-inline'>(去)</span>皤嚩素布數<span class='note-inline'>(數瑜反)</span>迷<span class='note-inline'>(去)</span>皤嚩薩婆悉[亭*音]<span class='note-inline'>(亭音反)</span>迷<span class='note-inline'>(去)</span>鉢囉<span class='note-inline'>(二合)</span>曳車<span class='note-inline'>(去)</span>薩婆羯摩素者迷<span class='note-inline'>(去)</span>只多<span class='note-inline'>(上)</span>室利<span class='note-inline'>(二合)</span>藥矩嚧<span class='note-inline'>(二合)</span>吽訶訶訶訶呼<span class='note-inline'>(去)</span>皤伽梵薩婆怛他孽多渴<span class='note-inline'>(彈舌呼)</span>伽<span class='note-inline'>(二合)</span>磨迷<span class='note-inline'>(去)</span>悶遮渴<span class='note-inline'>(彈舌)</span>霓<span class='note-inline'>(魚枳反)</span>迷<span class='note-inline'>(去)</span>皤嚩麼訶三麼耶薩怛嚩<span class='note-inline'>(二合)</span>惡<span class='note-inline'>(引)</span></p>
<p>誦此陀羅尼。能令聖者歡喜。堅固菩提所求勝願能速成就。</p>
<p>金剛嬉戲內供養陀羅尼印</p>
<p>堅固縛已。直竪禪智以印當心。陀羅尼曰。</p>
<p class="dharani">唵　磨訶囉底<span class='note-inline'>(丁以反)</span></p>
<p>作此法者。如以一切如來智慧。供養諸佛以為遊戲。</p>
<p>金剛鬘內供養陀羅尼印</p>
<p>即以前印向前申臂。如捧鬘供養勢。陀羅尼曰。</p>
<p class="dharani">唵　[口*路]　跛輸<span class='note-inline'>(去)</span>鞞</p>
<p>作此法者。如以菩提花鬘而為供養。</p>
<p>金剛歌內供養陀羅尼印</p>
<p>准前印。從臍而上至口方散。如歌發想。陀羅尼曰。</p>
<p class="dharani">唵　輸嚧<span class='note-inline'>(二合)</span>怛囉<span class='note-inline'>(二合)</span>譟企曳<span class='note-inline'>(二合)</span></p>
<p>作此法者。如以一切如來密言歌詠。而為供養。</p>
<p>金剛舞內供養陀羅尼印</p>
<p>准前印。如歌詠想。至口便散。右旋合掌於頂上散。陀羅尼曰。</p>
<p class="dharani">唵　薩婆　補而曳<span class='note-inline'>(二合平聲)</span></p>
<p>作此法者。如以一切如來辯才而為供養。</p>
<p>金剛香陀羅尼印</p>
<p>以堅固縛。向地而散。想如焚香。陀羅尼曰。</p>
<p class="dharani">唵　跋日囉<span class='note-inline'>(二合)</span>度豍<span class='note-inline'>(方奚反下同)</span></p>
<p>作此法者。如焚世間一切妙香而為供養。能令一切有情得清涼果。</p>
<p>金剛花陀羅尼印</p>
<p>以堅固縛向上散之。如散花勢。陀羅尼曰。</p>
<p class="dharani">唵　跋日囉<span class='note-inline'>(二合)</span>補澁豍</p>
<p>作此法者。同以世間一切妙花而為供養。能令一切有情速得具足三十二相。</p>
<p>金剛燈陀羅尼印</p>
<p>如嘻戲印禪智急捏。陀羅尼曰。</p>
<p class="dharani">唵　跋日囉<span class='note-inline'>(二合)</span>嚕計</p>
<p>作此法者如以一切如來智燈而為供養。能令有情速得成就如來智慧。</p>
<p>金剛塗香陀羅尼印</p>
<p>以堅固縛向心而散。陀羅尼曰。</p>
<p class="dharani">唵　跋日囉<span class='note-inline'>(二合)</span>巘提</p>
<p>作此法者。如以尸羅智香而為供養。令諸有情速得清淨戒身。</p>
<p>八供養已。二羽相叉仰於臍下。諦觀菩薩演五字陀羅尼。五色光明從口而出。入於行者心月之中。阿字當前。餘四字右旋次第而布。一一思惟五字之義。是名三摩地念誦。若金剛念誦者。依前觀字。急合口齒令舌微動。若言音念誦亦觀心中一一字相。依字而轉不緩不急。纔令自聞。結前劍印誦七遍已。捧菩提珠當心而念。每日四時不令間闕。每時千遍或二千遍或五百三百。乃至百八勿令減是。設身疲極念惡趣眾生。倍加精進慈悲喜捨。如是修習。當知行人滿足六度。證諸如來一切三昧。常得曼殊室利及一切菩薩而為伴侶。勝上警誡難可預言。諸修行人自當證悟。舉要言之精進修持。現於此生得證初地。後十六生當成阿耨多羅三藐三菩提。是故行人當應敬奉。若欲止時有二種法。一者發遣。二者召菩薩入於己身。若發遣者。一一依前八供養已。即以劍印誦陀羅尼。</p>
<p class="dharani">唵　跋日囉<span class='note-inline'>(二合)</span>底乞瑟拏穆</p>
<p>即名發遣。若召菩薩者。依前四攝入自身已。復以八印而為供養。被金剛甲。復誦三昧耶陀羅尼。住四威儀任其所適。一切有情人非人等。親近行者聞音見形。如親奉曼殊所得功德。其於利益難可校量。世間勝事不求自獲。若見諸人須致敬者。想彼人首戴如來形。然後拜跪。若不爾者陷彼眾生。又復自犯三昧耶禁。若入觸處欲散身者。復想菩薩入旃娜囉。</p>

<p class='juan'>金剛頂經曼殊室利菩薩五字心陀羅尼品</p></div>
</div><!-- end of div[@id='body'] -->
</body></html>