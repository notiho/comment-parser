<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨名經集解關中疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2777 [cf. No. 475]
<p class='juan'><a id='mulu1' />淨名經集解關中疏卷上</p><p class="byline">中京資聖寺沙門道液集</p>
<div class='div-other'><p>昔漢明中法教始流於䓗左肇建塔像翻譯尚阻。爰及魏晉創硲宣傳而所出諸經猶詞疎理蹇。蓋習學者未融於大觀。傳譯者闕通於方言。既為大法浸微未可量其得失。自秦弘始三年冬羅什入關。先譯大品智論爰及中觀門百使陶染至理。然後重譯茲經及法華等。所以文切理詣無間然矣。曰者傳習多疎道尚學以膽異端致使大宗蕪蔓真極。而關中先製言約旨深將傳。後進或憚略而難通。蓋時移識昧。豈先賢之闕歟。道液不揆庸淺。輒加裨廣淨名以肇注作本。法華以生疏為憑。然後傍求諸解共通妙旨。雖述而不作終。愧亡羊者哉。于時上元元年歲次困頓永泰初祀。又於長安菩提道場夏再治定庶法鏡轉明惠燈益矣。</p>
</div>
<div class='div-xu'>
<p class='h1'>維摩詰經序</p><p class="byline">釋僧肇作</p><p>維摩詰不思議經者。蓋是窮微盡化妙絕之稱也。其旨淵玄非言像所測。道越三空非二乘所議。超群數之表絕有心之境。眇莽無為而無不為罔。知所以然而能然者不思議也。何則夫聖智無知而萬品俱照。法身無像而殊形。並應至韻無言。而玄藉彌布冥權無謀而動與事會故。能統濟群方開物成務利現天下於我無為而惑者覩感照因謂之智觀。應形則謂之身覿。玄藉便謂之言。見變動而謂之權。夫道之極者豈可以形言權智而悟其神域哉。然群生長寢非言莫曉。道不孤運弘之由人。是以如來命文殊於異方召維摩詰於地土爰集毘耶共弘斯道。此經所明統萬行則以權智為主。樹德本則以六度為根。濟蒙惑則以慈悲為首。語宗極則以不二為言。凡此眾說皆不思議之本也。至若借座燈王請飯香土手接大千室包乾像不思議之迹也。然幽關難啟聖應不同。非本無以垂迹。非迹無以顯本。本迹雖殊而不思議一也。故命侍者標以為名焉。大秦天王俊神超世玄心獨悟。弘至治於萬機之上揚道化於千載之下。每尋翫茲典以為栖神之宅。而恨支竺所出理滯於文。常恐玄宗墜於譯人北天之運運通有所在也。以弘始八年歲次鶉火命大將軍常山公。右將軍安城侯與義學沙門千二百人於長安大寺請羅什法師重譯正本。什以高世之量冥心真境既盡環中又善方言。于時手執胡文口自宣譯。道俗虔虔一言三復陶冶精求務存聖意。其文約而詣其旨婉而彰。微遠之言於茲顯。然余以闇短時預聽。次雖思之參玄然麁得文意。輒順所聞為之注解略記誠言述而不作庶。將來君子異世同聞焉。</p>
<p>維摩詰所說　叡曰。夫經或以人為名。或以法名者。自非佛所說。多隨人為名。佛之所說非唯一經。故隨所說法以為名。此經總人法二名者。以人為名則明法之所由。以法為名則略經之大體。所以兩存耳　什曰。維摩詰秦言淨名。即五百童子之一人也。從妙樂國來遊此境。所應既周將還本土。欲顯其淳德以澤群生。顯述悟時要必有由。故令同志詣佛而獨不行。獨不行則知其疾也。何以知之。同志五百共遵大道。至於進德修善動靜必俱。今淨國之會業之大者。而不同舉明其有疾。有疾故有問疾之會。問疾之會由淨國之集。淨國之集由淨名方便。然則此經始終所由良有在也。若自說而觀則與聖齊。功推本而尋功由淨名。原其所由故曰維摩詰所說也　肇曰。維摩詰秦言淨名法身大士也。其權道無方隱顯殊迹。釋彼妙喜現此忍土。所以和光塵俗因通道教。常與寶積俱遊為法城之侶。其教緣既畢將返妙喜。故欲顯其神德以弘如來不思議解脫之道。至令寶積獨詣釋迦。因留現疾以生問疾之端。建微言之始。妙唱自彼故稱其說也　生曰。維摩詰者梵音無垢稱也。其晦迹五欲超然無染清名遐布。故致斯號。貴名求實者必重其說。說本表實重之則終得所求。因斯近接有過聖言矣　經　梵云。修多羅此譯云契。謂契理之言當根之教。返迷證實。萬聖同規。亦曰。為常故。肇師云經常也。古今雖殊覺道不改。群邪不能沮。眾聖不能異也。</p>
<p>一名不可思議解脫　此約法受名也。下文云。佛為增上慢人說離婬怒癡為解脫。若無增慢者婬怒性。即是解脫此談體也。或就悲願處染不染非道通道。此約用名之。以昔教權引三乘言同解脫。今將返權歸實。故特號不思議也。即大經百句解脫華嚴諸善知識解脫皆同此也　什曰。亦名三昧。亦名神足。或令脩短改度。或巨細相容變化隨意。於法自在解脫於閡故名解脫。能者能然物不知所以故曰不思議。亦云。法身大士念則隨應不入禪定。然後能也。心得自在不為不能所縛故曰解脫也。若直明法空則乖於常習無以取信故。現物隨心變明物無定性。物無定性則其性虛矣。菩薩得其無定故令物隨心轉則不思議。乃空之明證將顯理宗故以為經之標也　肇曰。微遠幽深二乘不能測不思議也。縱任無礙塵累不能拘解脫也。此經自始于淨土。終于法養。其中所明雖殊然其不思議解脫一也。故總以名焉。上以人名經。此以法名經。以法名經所以標牓指歸。以人名經所以因人弘道者也　生曰。無垢之稱或止形跡心不安然。故復言其解脫。更為一名不可思議者。凡有二種。一曰。理空非惑情所圖。二曰。神奇非淺識所量。若體夫空理則脫思議之惑。惑既脫矣則所為難測。維摩詰今動靜背神奇必脫諸惑。脫惑在乎體空。說空是其所體。是以無垢之名信而有徵名。苟有徵其求愈到。到於求者何患不悟乎　叡曰。菩薩無心應物有說。眾生但覩其教莫測所由。故名所說為不思議。雖說而無心故不閡於有。雖無心而能說故不閡於無。空有所不能累故名之為解脫。</p>
</div>
<div class='div-pin'><a id='mulu2' />
<p class='h1'>佛國品第一</p><p>什曰。經始終由於淨國。故以佛國冠於眾篇也。真應二土會以平等。廣如下文。然十四品經大分三別。初此品半為未信令信故名序分。次十一品半信已令悟故名正宗分。三後二品盡經悟已應傳名流通分。初序分中復有三別。初列時方處等。是集經者引事證信。次合蓋現土。是說經者駭物令信。後稱歎讚揚。是問經者使仰德生信也。初文又六。一信經辭。二傳經旨。三聞經時。四說經者。五聽經處。六聞經眾。</p>
<p>如是　此初信經辭也。肇曰。如是信順辭也。夫信則所言之理順。順則師資之道成經無豐約。非信不傳故建言。</p>
<p>如是我聞　此二傳經旨也。肇曰。出經者明己親承聖旨無傳聞之謬也。</p>
<p>一時　此三聞經時也。眾生信重為感如來悲願為應道交故曰一時。肇曰。法王啟運喜集之時也。</p>
<p>佛　此四說經者。梵音云。具言佛馱。此翻為知者。大品云。知諸法實義故。大論云。菩提名智。佛名智者。是即解圓德備言誠物信也。</p>
<p>在毘耶離　此下五列聽經處。有通有別。通為遠者知別為近不謬。此初通處。肇曰。毘耶離國名也。秦言廣嚴。其土平廣嚴事因以為名。又云。好稻土之宜也。</p>
<p>菴羅樹圓　別處。肇曰。菴羅樹名也。其菓似桃而非。先言奈氏失也。事在他經。園者住處之通稱。梵云僧伽藍摩。此云眾園。言伽藍者略也。</p>
<p>與大比丘眾八千人俱　此下六列同聞經眾證非己謬傳眾有三別。初列聲聞。形心俱勝證信最親故先列也。次列菩薩。心同形異證信小疎故次列也。後列天龍。形心俱乖證信最疎故後列也。初列比丘與者共也。大即極果比丘人名眾言和合。肇曰。比丘秦言或名淨乞食。或名破煩惱。或名能持戒。或名能怖魔。天竺一名該此四義。秦無一名以譯之故存其義名焉。</p>
<p>菩薩　此下二列菩薩眾。文五。一舉名。二辯數。三歎德。四列名。五總結。此初也。肇曰。菩薩正音云菩提薩埵。菩提佛道也。薩埵秦言大心。眾生有大心入佛道也。謂以大悲智無邊行願為物求道故以名之。什曰。大士凡有三種。一者出家。二者在家。三者他方來。復次一者結業身。二者法身也。此中菩薩多是法身。然應感之形與物同迹。物或齊其所見。而生劣想故舉大數。然後序德也。</p>
<p>三萬二千　二辯數也。</p>
<p>眾所知識　此下三歎德也。文三。初總歎。次別歎。後結歎。總歎又三。此初歎外化也。聞名欽風為知覩。形飲化為識。肇曰。大士處世猶日月昇天。有目之士誰不知識。</p>
<p>大智本行皆悉成就　二自行也。大智歎解本行歎行。肇曰。大智一切種智也。此智以六度六通眾行為本。諸大士已備此本行。</p>
<p>諸佛威神之所建立　三結釋也。肇曰。天澤無私。不潤枯木。佛威雖普不立無根。所建立者道根必深乎。叡曰。凡有二種。或以神化所加令其暫悟名為建立。或以妙法啟心化之同已亦名建立。</p>
<p>為護法城受持正法　此下二明別歎文三。初約護法歎。次約修行歎。後就近果歎。初文又三。謂護法。護人。結釋。護法復二。此初歎修因也。肇曰。外為護法之城。內有受持之固也。什曰。法城即實相法也。使物無異見故言護也。復次一切經法皆名法城。護持宣布令不壞也。有能持正法亦兼護之也。叡曰。真理為法文字為城。城壍固則內不害。文字存則理不虧也。</p>
<p>能師子吼名聞十方　二歎功成也。肇曰。師子吼無畏音也。凡所言說不畏群邪異學。喻師子吼。眾獸下之行滿天下故稱無不普。</p>
<p>眾人不請友而安之　此二歎護人。亦二。此先歎心也。肇曰。真友不待請。譬慈母之赴嬰兒也。</p>
<p>紹隆三寶能使不絕　二歎功圓也。肇曰　繼佛種則三寶隆。非直顯明三寶。宣通經法之謂也。謂能積善累功自致成佛。成佛則有法。有法則有僧。不絕之功事在來劫。今言不絕則必能也。又於其中間自行化人。人亦化物。物我俱成三寶彌興。眾生無盡故寶亦不絕也。</p>
<p>降伏魔怨制諸外道　此三釋歎。肇曰。魔四魔也。外道九十六種外道也。天台云。禪定伏愛得通。以降眾魔智惠破見。發辯以制外道。如問疾品明。</p>
<p>悉以清淨　此下二歎修行文。即二別自行化他也。前自行復二。初歎斷德。後歎智德。斷德文三。此初總歎也。</p>
<p>永離蓋纏　二別歎也。肇曰。蓋五蓋。纏十纏。亦有無量纏。身口意淨三業悉淨則蓋纏不能累也。五蓋者。一貪欲蓋。二瞋恚蓋。三睡眠蓋。四掉悔蓋。五疑蓋。初二障戒。睡眠障惠。掉悔障定。疑障解脫及知見。十纏者無慚無愧慳疾悔眠掉舉惛沈及忿覆也。叡曰。凡夫止結暫滅還生。二乘難滅證處由存。大士了虛情塵俱寂滅處盡根生無所寄。法身居然不論故云也。</p>
<p>心常安住無礙解脫　三結歎也。什曰。不思議解脫即其類也。於物無礙故名也　肇曰。七住所得得此解脫則於諸法通達無閡故心常安住。</p>
<p>念定總時辯才不斷　此下二歎智德亦三。此初總歎也。肇曰。念正念。定正定。總持持善不失持惡不生。無所漏。念謂之總持辯才七辯也。大論云。一捷疾辯。二利辯。三無盡辯。四不斷。五隨應辯。六義辯。七世間最上辯。此四。是大士之要用故常不斷。叡曰。念不忘則惠逾增。定不捨則心常一。持善不失則強憶識而惡不生。辯不絕則化無閡備。此四門可以官府萬行故曰也。什曰。菩薩得此四法也。深入堅固經身不失。歷劫逾明故言不斷也。</p>
<p>布施持戒忍辱精進禪定智惠及方便力無不具足　二別歎智德。肇曰。具足謂無相行也七住已上心智寂滅以心無為故無德不為。是以施極於施而未甞施。戒極於戒而未甞戒。七德而殊功其相不異。乃名具足。方便者智之別用耳。智以通幽窮微決定。法相無知而無不知謂之智也。雖達法相而能不證。處有不失無。在無不捨有。冥空存德。彼我兩濟故曰方便也。</p>
<p>逮無所得不起法忍　三約位結也。肇曰。忍即無生惠也。以能堪受實相故以忍為名。得此忍則於法無取無得。心相永滅。故曰無所得不起法忍也。</p>
<p>已能隨順轉不退輪　此下二明化他行文二。初明內具化行。後明行化利物內行。復三。初明說法德。次明無畏德。後明名聞德。初說法文二。此初舉堪能轉不退。轉不退輪。肇曰。無生之道無有得而失者不退也。流演圓通無繫于一人名輪也。諸佛既轉此輪諸大士亦能隨轉也。</p>
<p>善解法相知眾生根　二釋堪能隨轉。肇曰。諸法殊相無不解。群生異根無不知也。謂由知病識藥故能隨轉也。</p>
<p>蓋諸大眾得無所畏　此下二明蓋眾無畏德文二。此初標也。肇曰。菩薩別有四無所畏。一得聞總持。二知眾生根。三不見能難已使不能答者。四隨問能答善決眾疑。有此四德故能暎蓋大眾。</p>
<p>功德智惠以修其心。相好嚴身色像第一。捨諸世間所有飾好　此二釋也。什曰。明備此德所以無畏。肇曰。心以智德為嚴。形以相好為飾。嚴心所以進道。飾形所以靡俗。亦為尊形者示嚴相耳。豈俗飾之在心也。</p>
<p>名稱高遠踰於須彌　此下三明具名稱德。是即凡以名壞行。聖以名化物。文二。此初標也。肇曰。名自有高而不遠。遠而不高。前聞十方取其遠。今踰須彌取高。高謂高勝也。</p>
<p>深信堅固猶若金剛　二釋名高所以由信固也。肇曰。七住已上無生信不壞也。</p>
<p>法寶普照而雨甘露　此下二明正化益物文三。一明生善益。二明破惡益。三明獲果益生善又三。此初標二喻。況說法應根普生物善也。肇曰。法寶光無不照。照癡暝也。澤無不潤。潤生死也。喻海有神寶。能放光除暝。亦因光能雨甘露潤枯槁也。</p>
<p>於眾言音微妙第一　二法合也。謂出世善言故稱第一。肇曰。殊類異音既善其言而復超勝。</p>
<p>深入緣起斷諸邪見。有無二邊無復餘習　三釋也。凡夫不了緣生故執無因邪因。二乘不了緣滅故滯涅槃。皆非深也。菩薩悟生非生。證滅非滅。使習俱亡故名深入。故經云。無無明亦無無明盡也。肇曰。深入為智深解也。解法從緣起則邪見無由生。有無二見群迷多惑。大士久盡故無餘習。</p>
<p>演法無畏猶師子吼。其所講說乃如雷震　此下二明破惡益文二。初舉二喻。二總結。又前喻破見。後喻破愛見。以迷理愛以滯事固其見則眾惑無由喪。縶其愛則善牙莫能發。故什曰。上明一切時無畏。此明說法無畏。上師子吼德音遠振。此明能說實法眾咸敬順猶師子吼威懾群獸也。又肇曰。法音遠震開導萌牙。猶春雷之動百草。</p>
<p>無有量已過量　此二結歎。然智依理發。德與智冥理。智無邊德何可量。肇曰。既得法身入無為境。心不可以智求。形不可以像取。故曰。無量六住已下名有量也。</p>
<p>集眾法寶如海導師　此下三明獲果益文二。初標導師得寶喻也。六師邪導不獲真果。八正利物必至涅槃故借喻焉。肇曰。導眾生入大乘海。採眾法寶使必獲無難。猶海師善導商人必獲夜光。</p>
<p>了達諸法深妙之義。善知眾生往來所趣及心所行　此下二釋能導所以以具權智故也。智達深義能住菩提。權悟眾生往來如幻。所以悲利有情而物不能累大士之德。其在茲焉。故楞伽經云。智不得有無而興大悲心。</p>
<p>近無等等佛自在慧十方無畏十八不共　此三明近果歎德也。文三。此初明自證也。肇曰。佛道超絕無與等者。唯佛自等故言無等等。所以辯其等者明一大道理無不極。平若虛空。豈昇降之有也。自在慧者十力四無畏十八不共即其事也。大士雖未全具佛惠且以近矣　關閉一切諸惡趣門。而生五道以現其身　此二明化益文二。初明不生而生。後明應生利物。此初證無相故諸趣自閉不捨大悲而現生五道五道者三趣人天也。肇曰。法身無生而無不生。無生故惡趣門閉無不生。故現生五道。</p>
<p>為大醫王善療眾病。應病與藥令得服行　二明所以應生非己業繫。但為利他作醫王耳。肇曰。法藥善療喻醫王也。</p>
<p>無量功德皆成就　此三總結歎也。文四。此初句正報滿也。肇曰。無德不備。</p>
<p>無量佛土皆嚴淨　二依報滿也。肇曰。群生無量所好不同。故修無量淨土以應彼殊好也。</p>
<p>其見聞者無不蒙益　三利物德滿。肇曰。法身無形聲應物故形聲耳。豈有見聞而無益哉。叡曰。法身無身。無身故感而後應。感而後應則無應而不會。故使其見聞者無不蒙益。</p>
<p>諸有所作亦不唐捐　四自行德滿。肇曰。功不虛設。叡曰。法身無為。為不由己為不由己則動無非時。動無非時故能諸有所作亦不唐捐。</p>
<p>如是一切功德皆悉具足　此三總結也。</p>
<p>其名曰等觀菩薩　此下四列名。叡曰。此諸菩薩或以功行為名。亦有因相得稱非唯一途。亦如今人字耳。宜為可望文。消息無定義也。什曰。等觀四等觀眾生也。</p>
<p>不等觀菩薩　智惠分別諸法也。</p>
<p>等不等觀菩薩　兼此二也。</p>
<p>定自在王菩薩　什曰。於諸定中自在。</p>
<p>法自在王菩薩　什曰。說法中在。</p>
<p>法相菩薩　什曰。功德法相現於身也。</p>
<p>光相菩薩　什曰。光明之相現於身也。</p>
<p>光嚴菩薩　什曰。光明莊嚴身也。</p>
<p>大嚴菩薩　什曰。明其身相大莊嚴也。</p>
<p>寶積菩薩　什曰。積聚智惠寶也。</p>
<p>辯積菩薩　什曰。積聚四辯也。</p>
<p>寶手菩薩　什曰。手中出無量寶也。</p>
<p>寶印手菩薩　什曰。印者相也。手有出寶之相。亦云有寶印也。</p>
<p>常舉手菩薩　什曰。現已大慈之手撫慰眾生令不恐畏。是以常舉手向人唱言勿怖。</p>
<p>常下手菩薩　什曰。現常垂下其手現慈心。屈下無傷物之像。</p>
<p>常慘菩薩　什曰。悲念眾生也。</p>
<p>喜根菩薩　什曰。喜根喜等也。亦於實相法中生喜及隨喜也。</p>
<p>喜王菩薩　什曰。喜有二種。一不淨喜受也。二清淨法喜故言王也。</p>
<p>辯音菩薩　什曰。辭辯也。</p>
<p>虛空藏菩薩　什曰。實相惠藏如虛空也。</p>
<p>執寶炬菩薩　什曰。執惠寶炬除眾冥也。</p>
<p>寶勇菩薩　什曰。勇於德寶亦得寶故能勇。</p>
<p>寶見菩薩　什曰。以惠寶見諸法。</p>
<p>帝網菩薩　什曰。幻術經名帝網也。此大士神變自在猶如幻化。故借帝網以名之。又曰。大士施化如帝王法網也。</p>
<p>明網菩薩　什曰。明網自說手有網縵放光明也。</p>
<p>無緣觀菩薩　什曰。觀時不取相故無緣亦深入觀莫見其所緣。</p>
<p>慧積菩薩　什曰。積聚惠也。</p>
<p>寶勝菩薩　什曰。功德寶超於世也。</p>
<p>天王菩薩　什曰。一假名天人王名天也。二生天諸天也。三賢聖天大士皆現生也。</p>
<p>壞魔菩薩　什曰。行壞魔道。</p>
<p>電得菩薩　什曰。因事為名。</p>
<p>自在王菩薩　什曰。於諸法自在如王之於人。</p>
<p>功德相嚴菩薩　什曰。功德之相莊嚴身也。</p>
<p>師子吼菩薩　什曰。以大法音令眾生伏也。</p>
<p>雷音菩薩　什曰。所說法能令天人歡喜。群邪振悚猶若雷音聞者喜懼也。</p>
<p>山相擊音菩薩　什曰。以大法音消伏剛強音聲振擊若兩山相搏。</p>
<p>香象菩薩　什曰。青香象也。身出香風。菩薩身香亦如此也。</p>
<p>白香象菩薩　什曰。其香最勝。大士身香亦如是。</p>
<p>常精進菩薩　什曰。始終不退。</p>
<p>不休息菩薩　什曰。求善不止。</p>
<p>妙生菩薩　什曰。生時有妙瑞也。又曰從法化生為妙。</p>
<p>華嚴菩薩　什曰。以三昧力現眾花。遍滿虛空大莊嚴也。</p>
<p>觀世音菩薩　什曰。世有危難稱名自歸菩薩。觀其音聲即解脫也。亦名觀世念。亦名觀世自在。</p>
<p>得大勢菩薩　什曰。有大勢力也。以大神力飛到十方。所至之國六返振動惡趣休息。</p>
<p>梵網菩薩　什曰。梵四梵行慈悲喜拾。網言其多。</p>
<p>寶杖菩薩　什曰。或物寶。或法寶以為杖。</p>
<p>無勝菩薩　功德超勝也。</p>
<p>嚴土菩薩　什曰。淨國土。</p>
<p>金髻菩薩　什曰。金在髻。</p>
<p>珠髻菩薩　什曰。如意寶珠在其髻中。悉見十方世界及眾生行業果報因緣。</p>
<p>彌勒菩薩　什曰。姓也。此曰慈氏。阿逸多字也。此云無勝。南天竺婆羅門子也。</p>
<p>文<span class='corr'>殊</span>師利法王子菩薩　什曰。秦言妙德。以法身遊方莫知其所生。又來補佛處故言法王子也。</p>
<p>如是等三萬二千人　此五結眾數。肇曰。歎德列名。所存名以證經也。</p>
<p>復有萬梵天王尸棄等。從餘四天下來詣佛所而聽法　此下三列雜眾。此梵王眾。肇曰。尸棄梵王名。秦言頂髻。</p>
<p>復有萬二千天帝亦從餘四天下來在會坐　此帝釋眾忉利天主也。肇曰。一佛土百億四天下。一四天下各有梵釋。故言餘亦或從他佛土來。</p>
<p>并餘大威力諸天　此諸天眾。肇曰。除上梵釋餘大天也。</p>
<p>龍　此下八部眾也。肇曰。龍有二種。地龍虛空龍。種有四生也。</p>
<p>神　肇曰。神受善惡雜報其形勝。人劣天身輕微難見也。</p>
<p>夜叉　肇曰。秦言輕捷有三種。一在地。二在虛空。三天夜叉。居下二天守天城門閤。</p>
<p>乾闥婆　此云香蔭。肇曰。天樂神也。居地上寶山中天須樂時。此神體上有異相現。然後上也。</p>
<p>阿修羅　肇曰。秦言不飲酒。此神類男醜女端正。有大威力能與天共鬪也。</p>
<p>迦樓羅　肇曰。金翅鳥神也。</p>
<p>緊那羅　肇曰。秦言人非人。其形似人而頭上有一角。遂稱為人非人。亦天樂神小不如乾闥婆。</p>
<p>摩睺羅伽等悉來會坐　肇曰。蟒神也。此八神皆有大神力。能自變形在坐聽法。</p>
<p>諸比丘比丘尼　此下四眾也。肇曰。比丘義同上尼女名也。上八千比丘別稱得道者。</p>
<p>優婆塞　肇曰。義名信士。又曰。五戒為近事男。八戒為近住男。</p>
<p>優婆夷俱來會坐　夷者女也。准上可知。</p>
<p>彼時佛與無量百千之眾恭敬圍繞而為說法　此二明佛現神變駭物令信投人夜光勘不按劍。況乎深妙。未信而傳。凡物易以相從。難以理悟。故神化無方使受行也。文有二別。初明佛現勝身後明寶積獻蓋前文三法喻合也。此即初現勝身也。昔說小乘法微而相劣。今將說大乘法勝而相勝。法華云。著弊垢衣執除糞器。此表昔說小乘現劣相也。又云。於其門內踞師子床羅列寶物。此表說大乘現勝相也。故下偈文目淨修廣等歎勝相說法。不有不無等歎勝法。始在佛樹等歎劣相。三轉法輪等歎權法也。</p>
<p>譬如須彌山王顯于大海。安處眾寶師子之座。蔽於一切諸來大眾　須彌山等喻也。安處眾寶等合也。肇曰。須彌秦言妙高山。處大海之中水上方三百三十六萬里。如來處四部之中威相超絕。光蔽大眾猶金山之顯溟海也。</p>
<p>爾時毘耶離城有長者子。名曰寶積。與五百長者子俱。持七寶蓋來詣佛所。頭面禮足。各以其蓋共供養佛　此二明獻蓋現瑞表說淨土之相也。文三。初獻蓋。次合蓋。後歸信。此初獻蓋。表大慈蔭物。淨土化生即大慈之事也。肇曰。寶積亦法身大士也。常與淨名俱詣如來共弘道教。而今獨與里人詣佛者。將生問疾之由啟茲典之門也。</p>
<p>佛之威神令諸寶蓋合成一蓋。遍覆三千大千世界　此二合蓋文二。初合蓋。表內慈無緣絕於彼我二。外現淨土表應物差別淨穢不同。此初也。彼我未亡寶積等蓋殊而慈局執。亡性一諸佛所以蓋合而慈覆三千。什曰。現此神變其旨有二。一者現神變無量顯智慧必深。二者寶積獻其所珍必獲可珍之果。來世所成必若此之妙明因小而果大。</p>
<p>而此世界廣長之相悉於中現。又此三千大千世界．諸須彌山．雪山．目真隣陀山摩訶目真隣陀山香山寶山金山黑山鐵圍山大鐵圍山．大海江河川流泉原及日月星晨天宮龍宮諸尊神宮悉現於寶蓋中　二外現差別。前合蓋既表法身平等慈覆不殊。此差別者亦表應身隨緣國土不一文二。初現此界。二現十方。此中文三。初十山表陸居眾生住處。二大海表水族居處。三日月等表空居住處。然此三類等以慈覆故俱現蓋中。肇曰。蓋亦不廣而彌。八極土亦不狹而現蓋中。</p>
<p>又十方諸佛諸佛說法亦現於寶蓋中　二現十方。吳本云。十方諸佛佛國嚴淨及十方佛所在說法皆現寶蓋中。此即現相明宗旨可見矣。肇曰。將顯佛土殊好不同。故通現十方也。諸長者子皆久發道心而未修淨土。欲悅其來供之情啟淨土之志。故因其蓋而現焉。</p>
<p>爾時一切大眾覩佛神力歎未曾有。合掌禮佛瞻仰尊顏目不暫捨　此三覩瑞三業歸信也。什曰。信樂發中現相於外也。</p>
<p>長者子寶積。即於佛前以偈頌曰　此下三明問經者。稱揚佛德使物歸信為啟問之由。肇曰。形敬不足。以寫心故復讚之詠之。三十六行偈。述歎文四。初歎大乘勝應。二歎小乘劣應。三歎現瑞表發。四歎佛三密功德。前文又三。初兩行總歎內德。二兩行明神通。三五行歎說法。此初也。</p>
<p>目淨修廣如青蓮　此初四句此句歎形。肇曰。五情百體目最為長瞻顏而作故先歎目也。天竺有青蓮花。其葉修而廣。青白分明。有大人目相故以為喻也。</p>
<p>心淨已度諸禪定　此句歎心。肇曰。形長者。目主德者。心歎目則攝眾相。歎心則攝萬德。故作者標二為頌首。禪定之海深廣無際。自非如來清淨真心無能度者。</p>
<p>久積淨業稱無量　此句歎因。肇曰。於無數劫積三淨業故名稱無量。</p>
<p>導眾以寂故稽首　此句歎果。言與眾同遊八正至寂滅涅槃。故敬禮也。肇曰。寂謂無為寂滅之道也。</p>
<p>既見大聖以神變普現十方無量土。其中諸佛演說法。於是一切悉見聞　此二歎神通也。以見蓋中國土淨穢不同。為下致問之由也。肇曰。既見合蓋之神變已不可測。方於中現十方國土及諸佛演法。於是忍界一切眾會悉遙見聞為希有也。</p>
<p>法王法力超群生。常以法財施一切　此三歎說法文三。此初標法施也。肇曰。俗王以俗力勝民故能澤。及一國法王以法力超眾故能導濟無疆也。</p>
<p>能善分別諸法相。於第一義而不動　此二兩行歎法王義。肇曰。第一義為諸法一相義。雖分別殊相而不乖一相。此美法王莫易之道動為乖矣。</p>
<p>已於諸法得自在。是故稽首此法王　肇曰。世王自在於民。法王自在於法。法無定相。隨應而辯為好。異者辯異而不乖同為好。同者辯同而不乖異。同異殊辯而俱適法相故得自在。</p>
<p>說法不有亦不無　此三釋歎所說大乘二空法也。此初明因緣有故即有非有為法空也。不同小乘捨有證空。此即不亡於空故名法執也。肇曰。欲言其有有不自生。欲言其無緣會則形。會形非謂無。非自非謂有。具有有故有無。無有何有無。有無故有有。無無何有有。然則自有則不有。自無則不無。此法王之正說也。</p>
<p>以因緣故諸法生　此句釋也。肇曰。有亦不由緣。無亦不由緣。以法非有無故由因緣生。論曰。法從緣故不有。緣起故不無也。</p>
<p>無我無造無受者　此下偈明我本不有。即無無我入不二門。不同二乘捨我住無我也。又我造受三計我之別名。此明由業遷形。豈有常我主其異形哉。肇曰。諸法皆從緣生耳。無別有真宰主之者故無我也。夫以有我故能造善惡受禍福法。既無我故無造無受者。</p>
<p>善惡之業亦不亡　此句釋也。肇曰。若無造無受者則不應有為。善獲福而為惡致殃。然眾生心識相傳美惡。由起報應之道連鎖相襲其猶聲和響順形直影端。此自然之理。無差毫分。復何假常我而主之哉。</p>
<p>始在佛樹力降魔得甘露滅覺道成　此二八偈歎昔說小乘權現劣身益物也。文四。初兩行明得道。二兩行明轉法輪。三兩行明得益。四兩行怨親平等。此初光明降魔證滅。謂如來應跡王宮割愛踰城歷試邪道。捨邪坐樹。誓取菩提。魔宮振動先權色貪。次伏怨敵。外魔既散方證涅槃。甘露擇滅。結習內魔於茲永盡。佛樹者菩提也。始言初也。</p>
<p>已無心意無受行。而悉摧伏諸外道　此釋伏外也。一解云。昔六行修禪及苦行等。菩薩無心受彼邪法。但為示同調伏耳。又肇曰。心者何也。染有以生。受者何也。苦樂是行至人冥真體寂虛空。其懷雖萬法普照而心未嘗有苦樂。是經而不為受物。我永寂。豈心受之可得。此無心伏於物而物無不伏。受者受著也。</p>
<p>三轉法輪於大千。其輪本來常清淨　此二明詣鹿野苑轉法輪也。道成即化物故。次說法文二。此先明轉法也。三轉者示相轉勸修轉引證轉也。謂初示四諦法相也。次勸修行此四諦也。復言我已獲證令信受也。大千者佛一化境也。肇曰。法輪常淨猶虛空也。雖復古今不同時移俗易聖。聖相傳其道不改。</p>
<p>天人得道此為證。三寶於是現世間　此二明功成。肇曰。初轉法輪時俱輪等五人。八萬諸天得道。此常清淨之明證覺道。既成佛寶法輪。既轉法寶五人出家得道。僧寶於是言其始也。五人者憍陳如摩訶男阿濕卑婆提婆敷也。</p>
<p>以斯妙法濟群生。一受不退常寂然。度老病死大醫王。當禮法海德無邊　此三明得益。明斷見修惑得涅槃益也。肇曰。九十六種道上者。亦能斷結生無色界天。但其道不真要還墜三途。佛以四諦妙法濟三乘。眾生無有。既受還墜生死者。故曰。一受不退。永畢無為故常寂然也。又生老病死患之重者。濟以法藥故為醫王之長也。此則法輪淵曠難測。法海流潤無涯德無邊也。</p>
<p>毀譽不動如須彌　此四歎平等文三。此初八風不動也。肇曰。利衰毀譽稱譏苦樂八法之風不動如來猶四風之吹須彌也。</p>
<p>於善不善等以慈　此二違順不動。肇曰。截手不慼捧足不忻。善惡自彼慈覆不二。又順法違法及不違順心平等也。</p>
<p>心行平等如虛空。孰聞人寶不敬承　三結釋也。肇曰。在天為天寶。在人為人寶。寶於人天者豈天人之所能故物莫不敬承也。</p>
<p>今奉世尊此微蓋。於中現我三千界。諸天龍神所居宮。乾闥婆等及夜叉。悉見世間諸所有。十力哀現是化變。眾覩希有皆歎佛。今我稽首三界尊　此下四行頌上獻蓋等三奉微蓋等獻蓋也。於中現等合蓋也。眾覩等眾歎也　肇曰。微微小也。所奉至微所見至廣。此是如來哀愍之所現。十力者是如來別稱耳。</p>
<p>大聖法王眾所歸。淨心觀佛靡不欣。各見世尊在其前斯。則神力不共法　此下第四歎佛三密利物功德。此初身密也。法王慈惠眾庶懷歸淨信有殊佛亦隨應。肇曰。法身圓應猶一月昇天影現百水。不與二乘共也。</p>
<p>佛以一音演說法。眾生隨類各得解。皆謂世尊同其語。斯則神力不共法　此下六行歎口密四辯。此初二行法詞二辯也。隨類各解諸法名字不同。此法辯也。皆謂世尊同其言音此詞辯也。佛得一切眾生語。言陀羅尼。無言之言不與二乘共也。</p>
<p>佛以一音演說法。眾生各各隨所解。普得受行獲其利。斯則神力不共法　此兩行歎義辯也。凡夫示以因果善惡之義。二乘示以無常寂滅等義。大乘示以不生不滅實相之義。肇曰。好施者聞施。好戒者聞戒。各異受異行。獲其異利。或人天樂異。或二乘涅槃。或究竟菩提一雨所潤三草不同。豈二乘共也。</p>
<p>佛以一音演說法。或有恐畏或歡喜。或生厭離或斷疑。斯則神力不共法　此二行樂說辯也。肇曰。眾生聞苦報則恐畏。聞妙果則歡喜。聞不淨則厭離。聞法法相則斷疑。不知一音何演而令歡畏異生。此豈二乘所能共也。</p>
<p>稽首十力大精進。稽首已得無所畏。稽首住於不共法。稽首一切大道師　此下七行歎心密文三。初兩行歎智德。此兩行明斷德。後三行明恩德也。智與理冥相如心寂不可以慮知。辯不可以名數定言。十力無畏等者。蓋示物方便耳。智不可屈力也。不懼外難無畏也。二乘所無不共也。名數如別。</p>
<p>稽首能斷眾結縛。稽首已到於彼岸　此下斷歎德也。二乘自斷。大聖兼度。此初自斷結縛。結謂九結。愛恚慢無明疑此五鈍使。見結身邊邪三見也。取結戒取見也。此二結五利使也。慳結嫉結十纏中二纏也。縛者四縛貪欲縛瞋恚縛戒取縛見取縛。亦云。貪瞋癡三縛。又一念取相頓迷真理萬惑從起皆名結縛。即一切煩惱皆名為結。皆名為縛也。</p>
<p>稽首能度諸世間。稽首永離生死道　此明自度結。即能度諸世間離生死也。</p>
<p>悉知眾生來去相。善於諸法得解脫　此下三明無緣悲化即恩德也。此行知生去來於法無著。肇曰。眾生行往來於六趣心馳騁。於是非悉知之也。又我染諸法故諸法縛我。我心無染則萬縛斯解。</p>
<p>不著世間如蓮花。常善入於空寂行　此行知世如幻而大悲不捨。肇曰。出入自在而不乖寂故常善入也。</p>
<p>達諸法相無罣礙。稽首如空無所依　此行明解諸法而不取著。肇曰。萬法幽深誰識其族。唯佛無閡故獨稱達而聖心無寄猶空無依。</p>
<p>爾時長者子寶積。說此偈已白佛言。世尊是五百長者子。皆已發心阿耨多羅三藐三菩提心　此下明正宗。前序分既合蓋駭心讚揚信發故。此當根啟悟證果獲益文三。初佛國半品法王命宗。二方便下九品大士助佛揚化。三菩薩行見阿閦二品宣揚事訖還歸印定。如王宣正令大臣行事事訖朝尊之類也。初文二。初寶積請說。二如來酬答。初請文二。初明發心即堪聞法之根也。肇曰。阿耨多羅秦言無上三藐三菩提。秦言正遍知。道莫之大無上也。其道真正無法不知正遍知也。</p>
<p>願聞得佛國土清淨　此請問文二。先問果。後問因。此初也。佛昔說小乘以丈六一身為真身。亦丘陵一國為真土。今將返小歸大故。於諸方等經明佛身應物無量。悟丈六之非真。於此經合蓋見諸佛國殊。亦了丘陵之非實。故因現蓋有此問焉。又眾生業異身殊處別。諸佛道一身土合同現蓋。既國土有殊故願聞其所以。肇曰。諸長者子久發無上心而未修淨土。所以寶積俱詣如來現蓋。皆啟其萠也。既於蓋中見諸佛淨土殊好不同志在崇習。故願聞佛所得殊好之事也。</p>
<p>唯願世尊。說諸菩薩淨土之行　此二問因。肇曰。土之所以淨。豈校飾之所能淨之。必由行故請說行。凡行必在學地故。菩薩此問乃是如來現蓋之微旨寶積得詣之本意也。</p>
<p>佛言善哉寶積。乃能為諸菩薩問於如來淨土之行　此下二如來酬答文四。此初佛讚也。</p>
<p>諦聽諦聽善思念之當為汝說　此二明誡許也。諦聽者聞惠也。善思者思惠也。念之者修惠也。</p>
<p>於是寶積及五百長者子受教而聽　三受教也。</p>
<p>佛言。寶積眾生之類是菩薩佛土　此四明如來答文四。初答二問。二身子疑問。三指按現淨。四時眾得益。答二問中佛先答果。有法喻合法中又三標釋結也。此初標章總答不。經云。雖知諸佛國土永寂如空。而現種種清淨佛土。又云。諸佛如來功德平等為教化眾生故現佛土不同。明鏡無像即以所照面為像。亦法身無處即以化眾生處為國土。是以所化眾生之類。是如來應物之國土。肇曰。夫至人空洞無像。應物故形。形無常體。況國土之有恒。以群生萬端業行不同。殊化異被。至令報應不一。是以淨者應之以寶王。穢者應之以石沙。美惡自彼於我無定。無定之土乃曰真土。然則土之淨穢繫于眾生。故曰。眾生之類是菩薩佛土。惑謂土之淨穢繫于眾生者則是眾生報應之土非如來土。此蓋未喻報應之殊方耳。嘗試言之。夫如來所修淨土以無方為體。故令雜行眾生同視異見。異見故淨穢所以生。無方故真土所以形。若夫取其淨穢眾生之報也。本其無方佛土之真也。豈曰殊域異處凡聖兩土然後辯其淨穢哉。</p>
<p>所以者何。菩薩隨所化眾生而取佛土　此二明列釋四句文四。此初明佛國寬狹不同所以。肇曰。此下釋所以眾生即佛土也。佛土者即眾生之影響耳。夫形修影長形短影促。日月使之然乎。形自然耳。故隨所化眾生之多少而取佛土之寬狹也。是以佛土或以四天下。或以三千。或以恒沙為一國也。</p>
<p>隨所調伏眾生而取佛土　此二明佛土淨穢不同。肇曰。隨所調伏眾生之深淺而取佛土之好醜。</p>
<p>隨諸眾生應以何國入佛智慧而取佛土　此三明聞法入惠之差別。如香積根熟而淳說大乘。娑婆根鈍乃先三後一之類也。肇曰。眾生自有見淨好慕。而進修者亦有見穢惡厭。而進修者所好殊方而言之耳。所因雖異然其入佛惠一也。</p>
<p>隨諸眾生應以何國起菩薩根而取佛土　此下四明起根不同。如香為佛事即於鼻起菩薩根。聲為佛事即於耳起根之類也。起根謂信等諸善根即是發菩提心也。又云。或有忻淨起根厭穢起根如前。</p>
<p>所以者何。菩薩取於淨國。皆為饒益諸眾生故　此三結釋所以也。肇曰。法身無定何國之有美惡。斯外何淨可取。取淨國者皆為彼耳。故隨其所應而取焉。</p>
<p>譬如有人欲於空地造立宮室隨意無閡　此二喻文二。此初喻菩薩因化眾生故有淨土。肇曰。淨土必因眾生。譬立室必因地。無地無眾生室土無以成。</p>
<p>若於虛空終不能成　此喻二乘不化眾生故無淨土也。肇曰。二乘澄神虛無不因眾生故無淨土也。</p>
<p>菩薩如是為成就眾生故願取佛國。願取佛國者非於空也　此三合文可見。</p>
<p>寶積當知。直心是菩薩淨土　此二答行因也。文二。前橫約一十七行明行淨不同致果各異。後竪約一十三位明行。既從麁階妙國土亦漸微轉淨。此初也。理實萬行遍是淨因。文列十七行者略標宗旨耳。又此諸行皆上半明行因。菩薩成佛等皆舉果釋因。復次自行直心自招法身正報之果。化人行直心感善眷屬得淨土之果。又云。自行直心教人行直心。讚歎直心法隨喜行直心者。備此名淨土行也。准此直心餘行亦爾。肇曰。土之淨也必在眾生。眾生之淨必因眾行。上直舉眾生以釋土淨。今備舉眾行明其所以淨也。夫行淨則眾生淨。眾生淨則佛土淨。此必然之數不可差也。直心等者此約三心明淨土。肇曰。土無窪曲乃出于心直故曰直心。是菩薩淨土。此即因說果。猶指金為食也。直心者謂心質直無諂。此心乃萬行之本故建章有之。</p>
<p>菩薩成佛時不諂眾生來生其國　此下舉果釋因。肇曰。化彼同已自土既成故令同行斯集。此明化緣相及故果報相連佛土之義顯也。自下因果相對。或前後異名。或前略後廣。或前因後果類同行耳。</p>
<p>深心是菩薩淨土。菩薩成佛時具足功德。眾生來生其國　肇曰。樹心眾德深固難拔深心也。又自心既深則所化亦深。道因既深則所感國土自然功德具足也。</p>
<p>大乘心是菩薩淨土　菩薩成佛時大乘眾生來生其國　法華云。若有眾生從佛聞法慇懃精進求一切智。如來知見力無畏等愍念。安樂無量眾生利益天人度脫一切。是名大乘。以此化物成佛之時國土無二乘之名。香積佛土即其事也。</p>
<p>布施是菩薩淨土。菩薩成佛時一切能捨眾生來生其國　此下約六度明淨土行也。一切能捨者。肇曰。外捨國財身命貪恚慳嫉名一切能捨也。</p>
<p>持戒是菩薩淨土。菩薩成佛時行十善道滿願眾生來生其國　肇曰。十善菩薩戒也。亦有無量戒略舉十耳。戒其則無願不故言滿願也。</p>
<p>忍辱是菩薩淨土。菩薩成佛時三十二相莊嚴眾生來生其國　肇曰。忍辱顏和故繫以容相耳。豈直形報而已哉。</p>
<p>精進是菩薩淨土。菩薩成佛時勤修一切功得眾生來生其國。禪定是菩薩淨土。菩薩成佛時攝心不亂眾生來生其國。智慧是菩薩淨土菩薩。成佛時正定眾生來生其國　肇曰。得正定惠決定法相。三聚眾生中名正定聚也。依仁王經。未發菩提心為邪定聚。十信為不定聚。十住已去為正定聚。</p>
<p>四無量心是菩薩淨土。菩薩成佛時成就慈悲喜捨眾生來生其國　此慈悲喜捨也。肇曰。此四心周被無際故名無量也。此下雜就萬行明也。</p>
<p>四攝法是菩薩淨土。菩薩成佛時解脫所攝眾生來生其國　肇曰。以四事攝眾生為四。攝也。一者惠施。財法隨彼所須。二者愛心。和言隨彼所適。三者利行。隨彼所利方便利之。四者同事。遇惡同惡而濟惡。遇善同善而進善。菩薩以此為解脫生死而攝眾生不同。凡夫為恩愛名利王法等相攝縛也。</p>
<p>方便是菩薩淨土。菩薩成佛時於一切法方便無閡眾生來生其國　肇曰。方便巧惠也。積小德而獲大功。功雖就而不為證。無為而無所不為。此方便無閡也。復此菩薩自行善巧不退善根。化他善巧能進物善。故云無礙方便也。</p>
<p>三十七道品是菩薩淨土。菩薩成佛時念處正懃神足根力覺道眾生來生其國　肇曰。念處四念處正懃四正懃也。神足四神足根五根也。力五力也。覺七覺意也。道八正道。菩薩以此正道化物故成佛時正修眾生同生其國。外道邪修土所無也。</p>
<p>迴向心是菩薩淨土。菩薩成佛時得一切具足功德國土　迴己功德普施眾生。同向菩提不住餘果。此大士迴向也。復次施等善行招人天報。若能迴向俱到菩提。此迴向為大利也。復次事即世善理即菩提。若能即事悟理。此真迴向也。故下文云。布施性即是迴向一切智性。此之謂歟。又迴向菩提何德不具也。</p>
<p>說除八難是菩薩淨土。菩薩成佛時國土無有三惡八難　八難者三塗北洲無想天世智邪辯佛前佛後生聾生盲也。有說願生善處輪除初五難。發正願輪除世智辯。聰值善人輪除佛前佛後。深種善根輪除生聾盲也。又諸經明。或聞佛名菩薩名相好名經名陀羅尼名常住二字等。皆除三惡八難見佛聞法也。且八難患之極能除利之。最行不至艱功濟甚大。凡諸學去可不勉歟。</p>
<p>自守戒行不譏彼闕是菩薩淨土。菩薩成佛時國土無有犯禁之名　肇曰。犯禁惡名出于譏彼而不自守也。</p>
<p>十善是菩薩淨土。菩薩成佛時命不中夭。大富梵行所言誠諦。常以軟語眷屬不離。善知諍訟言必饒益。不嫉不恚正見眾生來生其國　肇曰。不中夭不殺報也。大富不盜報也。梵行不婬報也。誠諦不妄語也。軟語不惡口。不離和諍不兩舌也。饒益不綺語也。不嫉不恚正見。嫉恚邪見心患之尤者故別立三善也。</p>
<p>如是寶積菩薩隨其直心則能發行　此下二明竪約諸行相資至極淨土也。叡曰。上但廣明眾行因果相對。此明諸行自為始終階麁至極。始於菩薩自行直心終國土眾生一切都淨也　肇曰。夫心直則信固。然後能發迹造行。然始於萬行者其唯直心乎。此章明行之。次漸微著相因。是以始于直心終于淨土。譬猶殖栽絲髮其茂百圍。直心樹其萠眾行因而成故言隨。復次有以位名配此經。句經文雖不明說理亦無違則直心配十住乃至功德淨配法雲可知。</p>
<p>隨其發行則得深心　肇曰。既能發行則道情彌深。</p>
<p>隨其深心則意調伏　肇曰。道情既深則無麁橫也。</p>
<p>隨意調伏則如說行　肇曰。心既調柔則聞斯能行也。</p>
<p>隨如說行則能迴向　肇曰。聞既能行則能迴。其所行標心勝境。</p>
<p>隨其迴向則有方便　肇曰。既迴向大乘則大方便之所生也。</p>
<p>隨其方便則成就眾生　肇曰。方便之所立期在成眾生也。</p>
<p>隨成就眾生則佛土淨　肇曰。眾生既淨則無穢土也。</p>
<p>隨佛土淨則說法淨　肇曰。既處淨土則有淨說。</p>
<p>隨說法淨則智慧淨　肇曰。既有淨說則有淨智慧生。</p>
<p>隨智慧淨則其心淨　肇曰。淨智既生則淨心轉明也。</p>
<p>隨其心淨則一切功德淨　肇曰。積德不已者欲以淨心。心既淨則無德不淨。</p>
<p>是故寶積。若菩薩欲得淨土當淨其心。隨其心淨則佛土淨　肇曰。結成淨土義也。淨土蓋是心之影響耳。夫欲響順必和其聲。欲影端正正其形。此報應之大數也。</p>
<p>爾時舍利弗承佛威神作是念。若菩薩心淨則佛土淨者。我世尊本為菩薩時意豈不淨。而是佛土不淨若此　上佛答二問。既不悟解故。次第二記緣生論文二。初身子生疑。後梵王見異。初中又四。一生疑。二質問。三奉對。四解釋。此初明聲聞不知真土穢淨。斯云應土穢淨。隨物謂佛實報丈六。六依報丘陵故示執果疑因。因若必淨土不應穢。如其穢也。不應成佛故疑問焉。肇曰。土之淨穢固非二乘之所能及也。如來將明佛土常淨美惡生彼故。以威神發其疑念。以生言端故言承也。</p>
<p>佛知其念即告之言。於意云何日月豈不淨耶。而盲者不見　此二舉喻質問。</p>
<p>對曰不也。世尊是盲者過過非日月咎　此三對以盲過也。</p>
<p>舍利弗眾生罪故不見如來佛國嚴淨。非如來咎。舍利弗我此土淨而汝不見　此下四明解釋。肇曰。日月豈不明。不見自由瞽。佛土豈不淨。罪穢故不覩。豈唯凡夫不覩。身子二乘智眼亦不見。</p>
<p>爾時螺髻梵王語舍利弗。勿作是意。謂此佛土以為不淨所以者何。我見釋迦牟尼佛土清淨。譬如自在天宮。此下二明螺髻見淨文三。此初梵王同天見淨。什曰。佛國清淨階差不同。或如四天乃至如六天。或如梵天乃至淨居。或有過淨居。唯補處菩薩生此國也。稱適眾心故現國不同。肇曰。佛土真淨超絕三界。豈直如天宮世淨而已哉。此蓋齊其所見而為言耳。舍利弗在人而見土石。梵王居天而見若天宮。自餘所見亦各不同。佛土殊應義存于此也。</p>
<p>舍利弗言我見此土。丘陵坑坎荊蕀沙礫。土石諸山穢惡充滿　此二身子執穢。</p>
<p>螺髻梵言。仁者心有高下。不依佛惠故。見此土為不淨耳。舍利弗。菩薩於一切眾生悉皆平等。深心清淨。依佛智慧則能見此佛土清淨　此三釋二見所以。先明身子。次辨梵王也。下文云。雖知諸佛國及與眾生空而常修淨土。教化於群生。身子不了淨穢。隨緣不依佛惠。忻淨厭穢心有高下。非真見也。大士了此淨穢應現名。依佛惠知生如幻故皆平等。既淨穢常一名真見也。</p>
<p>於是佛以足指按地。即時三千大千世界若干百千珍寶嚴飾。譬如寶莊嚴佛無量功德寶莊嚴土。一切大眾歎未曾有。而皆自見坐寶蓮花。此三明如來現淨文四。此初指按現淨文有現淨況淨眾見也。前佛答二問身子生疑梵王啟論眾既不悟故。假現變使知淨穢無定。返權悟實矣　生曰。現此變者示無定相以遣封穢之情。使取為淨之旨。肇曰。寶莊土淨土之最故以為喻也。自見坐花可解。</p>
<p>佛告舍利弗。汝且觀是佛土嚴淨　此二勸觀淨也。生曰。且觀且寄嚴淨以明無穢。於實乃無事淨土矣。</p>
<p>舍利弗言。唯然世尊。本所不見。本所不聞。今佛國土嚴淨悉現　此三對佛昔在小乘法會不見淨土。亦不聞說。今屆茲會方見嚴淨。</p>
<p>佛語舍利弗　我佛國土常淨若此為欲度斯下劣人故。示是眾惡不淨土耳　此下四釋。今昔淨穢所以也。文三。此初法說也。肇曰。自佛而言故常淨。若此外應下劣故不淨同彼也。</p>
<p>譬如諸天共寶器食隨其福德飯色有異　此二喻也。肇曰。飯在器色一在乎。不同飯。豈有異。異自天耳。佛土不同。方此可知。故下文云。諸佛如來功德平等。為教化眾生故而現佛土不同。</p>
<p>如是舍利弗。若人心淨便見此土功德莊嚴　三合文可見。</p>
<p>當佛現此國土嚴淨之時。寶積所將五百長者子皆得無生法忍　此大段第四時眾得益□。大小二乘各有深淺二益也。此深悟無生也。大品即色明空。悟空色不二亦證無生法忍。法花壽量即伽耶短壽明長壽。悟法身非長非短亦悟無生忍。此經即識明淨□□等。悟淨穢不二亦得無生忍。以此而觀眾經殊唱會歸同致。肇曰。佛國之興其正為□無生忍。同上不起法忍也。</p>
<p>八萬四千人發阿耨多羅三藐三菩提心　此淺者發心也。</p>
<p>佛攝神足。於是世界還復如故。求聲聞乘三萬二千天及人。知有為法皆悉無常。遠塵離垢得法眼淨　此二小乘益既不悟淨穢。應緣故執實有為見無常也。肇曰。國土穢而可淨。淨而復穢。因悟無常故得法眼。法眼名須陀洹道也。始見道迹故得法眼。名塵垢八十八結也。</p>
<p>八千比丘不受諸法漏盡意解　肇曰。無著之道於法無受無染漏盡　九十八結漏既盡故意得解脫成羅漢也。</p>
</div>
<div class='div-pin'><a id='mulu3' />
<p class='h1'>方便品第二</p><p>此下第二淨名助佛闡揚淨土之化。九品經文大。分為二。初三品室外訶彈。後六品室內攝受。又先析仕庶。次訶聲聞。後訶菩薩。三品淺深之次也。此以歎淨□益物。方便□□品也。</p>
<p>爾時毘那耶離大城中有長者名維摩詰　肇曰。此經之□起于淨名。其微言幽唱亦備之。後文出經者欲遠存其人以弘其道教。故此一品全序其德也。品文二。先歎德。次益物。初中歎本迹二身。法身十德本也。應身三業迹也。天台云。西方貴人稱為長者皆具十德。今淨名法身長者。十德亦然。十德如科文。已曾供養無量諸佛深殖善本　第一姓貴者。殖佛聞法從法化生也。肇曰。樹德先聖故善本深殖也。</p>
<p>得無生忍　二證位高也。三賢業生。七地願生。八地已去法身無生名無生忍。此法身大士名龍象也。辯才無閡。遊戲神通逮諸總持　此三業德藏名大富也。辯才口業。神通身業。總持心業。曠劫積修三輪德滿功濟。庶物莫大於茲。</p>
<p>獲無所畏降魔勞怨　四威勢。肇曰。菩薩四無畏也。四魔勞我為怨也。</p>
<p>入深法門善於智度。通達方便大願成就。明了眾生心之所趣。又能分別諸根利鈍　五二智深也。實智深入智度圓滿。權智方便弘誓成就。此自行二智也。了眾生心同歸本覺見真也。分別利鈍隨根教化照俗也。此二化他二智也。</p>
<p>久於佛道心已純淑決定大乘　六年耆百千僧祇積修妙智。八地法身決定真偽。此年耆也。</p>
<p>諸有所作能善思量　七行無失。肇曰。身口意有所作智慧恒在前。故所作無失也。</p>
<p>住佛威儀心大如海　八禮儀備也。肇曰。舉動進止不失。聖儀海有五德。一澄淨不受死屍。二多出妙寶。三大龍降雨渧如車軸受而不溢四風日不能竭。五淵深難測。大士心淨不受毀。戒之屍出惠。明之寶佛大法雨受而不溢。邪魔風日不能虧損。其智淵深莫能測者。故曰心大如海。</p>
<p>諸佛咨嗟　九上人嗟歎。一念淨信為佛稱揚。況法身哉。</p>
<p>弟子釋梵世主所敬　此十下人歸敬弟子聲聞也。釋帝釋也。梵梵王也。世護世四王也。主諸國主也。伏其首則群下從之。</p>
<p>欲度人故以善方便居毘耶離　此下第二歎迹化之德文三。初標益物處。次列三業益物。後結歎。初標可見。</p>
<p>資財無量攝諸貧民。奉戒清淨攝諸毀禁。以忍調行攝諸恚怒。以大精進攝諸懈怠。一心禪寂攝諸亂意。以決定惠攝諸無智　此第二列三業方便。初六度攝物心密方便。次白衣下十八事身密方便。後長者中尊下十一事口密方便。品目之作其在茲焉。初資財等六度者。肇曰。至人不現行六度。現行六度者為攝六蔽耳。此中非慳非施等法身本。布施奉戒等化物迹。非本不可以證真。非迹不可以化物。此初六度方便也。</p>
<p>雖為白衣奉持沙門清淨律行　此下身密方便。雖現白衣之儀而不乖法身之本。法身寂滅即佛所持大沙門律行也　肇曰。秦言義訓勤行。勤行趣涅槃也。亦曰。休息。息生死往來也。</p>
<p>雖處居家不著三界　三界生死之家知如幻故不著。</p>
<p>示有妻子常修梵行　肇曰。梵行清淨無欲行也。又曰。患慾淤泥故。</p>
<p>現有眷屬常樂遠離　肇曰。在眾若野。又曰。覺愛別離故。</p>
<p>雖服寶飾而以相好嚴身　肇曰。外服俗飾而內修相好也。</p>
<p>雖服飲食而以禪悅為味　肇曰。外食世饍而內甘禪悅。</p>
<p>若至博<span class='corr'>弈</span>戲處輒以度人　傳云。博<span class='corr'>弈</span>圍碁也。空棄光陰無裨來業。肇曰。因戲止戲。</p>
<p>受諸異道不毀正信　肇曰。同於異者欲令異同於我耳。豈正信之可毀。受謂受學道法也。</p>
<p>雖明世典常樂佛法　肇曰。世典雖盡明所樂在真法。</p>
<p>一切見敬為供養中最　肇曰。含齒無不敬。淨養無不供。故曰。為致養之最也。</p>
<p>執持正法攝諸長幼　肇曰。外國諸部曲皆立三老。有德者為執法人。以決卿訟攝長幼也。淨名現執俗法因通道法也。</p>
<p>一切治生諧偶雖獲俗利不以喜悅　貪生圖業有身皆患。世利稱心彌增流浪。大士誡之不以喜悅。</p>
<p>遊諸四衢饒益眾生　肇曰。四衢要路人所交集。隨彼所須而為益焉。</p>
<p>入治政法救護一切　肇曰。治政法律官也。導以正法。使民無偏枉。救護一切也。</p>
<p>入講論處導以大乘　外道二乘執見異論。大士攝伏導以大乘令其解脫。</p>
<p>入諸學堂誘開童蒙　肇曰。學堂童蒙書學堂也。誘開如太子入學現梵書比也。</p>
<p>入諸婬舍示欲之過　肇曰。外國婬人別立聚落。凡預士流目不暫顧。大士同其欲然後示其過。</p>
<p>入諸酒肆能立其志　肇曰。酒致失志開放逸門也。</p>
<p>若在長者長者中尊為說勝法　此下三明口密益物。肇曰。凡人易以威順。難以理從。大士每處其尊以弘風靡之化。長者豪族望重多以世教自居不求出。世勝法永處輪迴。</p>
<p>若在居士居士中尊斷其貪著　肇曰。積財一億入居士里寶貨彌殖。貪著自纏豈思出離。</p>
<p>若在剎利剎利中尊教以忍辱　肇曰。剎利王者種也。秦言田主。劫初人食地味轉食自然粳米。後人情漸偽各有封殖。遂立有德處平分田。此王者之始也。其尊貴自在多強暴怒恣意傷害自取淪迴故教以和忍。</p>
<p>若在婆羅門婆羅門中尊除其我慢　肇曰。秦言外意。以道學為業。或在家或出家。苦行多恃已道術。我慢自蔽沒生死流。</p>
<p>若在大臣大臣中尊教以正法　肇曰。正法治正法也。教以正法。治國以道。□佐時亦令知身如泡。不保榮祿。</p>
<p>若在王子王子中尊示以忠孝　為臣須忠為子應孝。肇曰。所承處重。宜以忠孝為先也。</p>
<p>若在內官內官中尊化正宮女　什曰。外國法取歷世忠良耆長。有德為內官化正宮女。嗜色之業報以女身。若不正修豈能出離。</p>
<p>若在庶民庶民中尊令興福力　肇曰。福力微淺故生庶民衣食尚乏。安能進道。</p>
<p>若在梵天梵天中尊誨以勝惠　肇曰。梵天多有禪福不求出世勝惠。</p>
<p>若在帝釋帝釋中尊示現無常　無常者滌欲愛之神湯。凡未離欲界者豈不銘心哉。什曰。梵垢薄而著淺故為說勝惠釋。愛重而著深故現無常也。</p>
<p>若在護世中尊護諸眾生　護世四天王也。東方持國主。主二部揵闥婆毘舍闍。南方增長主。主二部鳩槃荼薜荔多。西方雜語主。主二部龍及富單那。北方多聞主。主二部夜叉羅剎。護諸世間也。</p>
<p>長者維摩詰以如是等無量方便饒益眾生。</p>
<p>此第三結歎也。肇曰。法身圓應其迹無端故稱無量。上略言之耳。</p>
<p>其以方便現身有疾　此下第二現疾益物文四。一明方便現疾。二諸人參問。三因為說法。四聞法得益。此初也。肇曰。雖復變現殊方妙迹不一。然此經之起本于現疾故作者別序其事也。</p>
<p>以其疾故。國王大臣長者居士婆羅門等。諸王子并餘官屬。無數千人皆往問疾　此下第二著。有眾生因集參問也。</p>
<p>其往者。維摩詰因以身疾廣為說法　此三明因疾說法文二。初勸厭凡身。二勸求佛身。前文復二。前明緣理正觀。後辨緣事對治觀。此總標也。肇曰。同我者易信。異我者雖順故因其身疾明有身之患。什曰。欲明履道之身未免斯患。況於無德而可保耶。</p>
<p>諸仁者是身無常無強無力無堅。速朽之法不可信也　此下次正說無常苦空無我四觀文也。此初無常觀。夫無常者悟身有為體性滅。此理無常也。阿階道果若四時代謝形變色衰。此是事轉非真悟也。肇曰。身之危脆強力不能保。孰能信其永固者。此無常義也。</p>
<p>為苦為惱眾病所集。諸仁者如此身明智者所不怙　此二苦觀。法身常樂無漏因生則知漏因。生身性本自苦見此苦理道果從生。若待鞭撻傷害方見苦者非苦理也。病惱相仍明智不怙怙恃怙也。</p>
<p>是身如聚<span class='corr'>沫</span>不可撮摩　此下十喻明空觀。身者因是妄惑果是偽報。觀察此理名悟空也。復次四大虛偽不真故空亦非毀滅。代謝之空哉。肇曰。撮摩聚沫之無實。以喻觀身之虛偽。此下至電喻明空義也。</p>
<p>是身如泡不得久立　肇曰。不久似明無常義。然水上泡以虛空中不實。故不久立猶空義也。</p>
<p>是身如焰從渴愛生　肇曰。渴見陽焰惑以為水。愛見四大迷以為身。</p>
<p>是身如芭蕉中無有堅　芭蕉之草唯葉無幹。</p>
<p>是身如幻從顛倒起　肇曰。見幻為人。四大為身。皆顛倒也。</p>
<p>是身如夢為虛妄見　妄心所計虛誑如夢。</p>
<p>是身如影從業緣現是身如響屬諸因緣　肇曰。身之起乎。業因猶影響之生形聲。</p>
<p>是身如浮雲須臾變滅。是身如電念念不住　肇曰。變滅不住似釋無常。然皆取其虛偽不真。故速滅不住猶釋空義也。</p>
<p>是身無主為如地　此下六界觀無我也。肇曰。夫萬事萬形皆四大成。在外則為土石山河在。內則為四支百體聚。而為生散而為死。生則為內。死則為外。內外雖殊然其大不異故。以內外四大類明無我也外地古故。今相傳強者先宅故無主也。身亦示眾緣所成。緣合則起緣。散則離。何有真宰常主之者。主壽人即是一我。義立四名耳。地性能持妄計為主。</p>
<p>是身無我為如火　火性炎上妄計為我。肇曰。縱任自由謂之我。而外火起滅由薪火不自在。不自在火無我也。外火既無我。內火類可知。</p>
<p>是身無壽為如風　風息通命妄計為壽。肇曰。常存不變謂之壽。而外風積氣飄鼓動止無常動止。無常風無壽也。外風既無壽。內風類可知。</p>
<p>是身無人為如水　水性隨物妄計為人。肇曰。貴於萬物而始終不改。謂之人。而外水善利。萬形方圓隨物窪隆異。遍而體無定。若體無定則水無人也。外水既無人。內水類可知。</p>
<p>是身不實四大為家　此身骨肉等地大。血髓等水大。煖氣等火大。喘息等風大。不了四大妄計為身。假會為家。非實身也。</p>
<p>是身為空離我我所　此五空界觀身之呻吟猶槖籥哉。聲動因空空無我所。既無我所。何以外空耶。</p>
<p>是身無知如草木瓦礫　此六識界觀也。草木隨氣變化萬形。識身隨業受報非一。既緣變無常。知何異草木。又草木隨氣榮枯。識亦隨緣生滅。生滅無定知何異草木。肇曰。身雖能觸而無知。內識能知而無觸。自性而求二俱無知。既曰無知何異瓦礫。</p>
<p>是身無作風力所轉　此破作者也。身隨業風巧拙異動無作者也。肇曰。舉動事為風力使。然誰作之者。</p>
<p>是身不淨穢惡充滿　此下明緣事對治觀破思惟惑也。肇曰。三十六物充滿其體。此不淨想也。</p>
<p>是身為虛偽雖假以澡浴衣食必歸磨滅　肇曰。雖復澡以香湯衣。以上服苟曰。非真。豈得久立此虛偽想也。</p>
<p>是身為災百一病惱　肇曰。一大增損百一病生。此災患想也。</p>
<p>是身如丘井為老所逼　丘井者故破村落。丘墟故井也。謂人物宮室移就新居。井不可改日見崩壞。人老亦然。盛力少色皆悉遷移衰老形骸留。此散壞此老壞想也。肇曰。神之處身為老死所逼。猶危人之在丘井為龍蛇所逼也。緣在他經。</p>
<p>是身無定為要當死　死苦肇曰。壽夭雖無定不得不受死。此必死想也。</p>
<p>是身如毒蛇如怨賊如空聚。陰界諸入所共合成　此總明不可樂想也。肇曰。四大喻四蛇五陰喻五賊。六情喻空聚。皆有成喻在地經。五陰十八界十二入三法假合成身。猶若空聚無可寄也。</p>
<p>諸仁者此可患厭當樂佛身　此下第二勸求佛身文四。第一舉勸。第二徵勸。第三釋勸。第四結勸。此初舉厭勸忻。肇曰。吾等同有斯患。可厭久矣。宜共樂求佛身也。</p>
<p>所以者何　此二徵勸意。肇曰。近見者謂佛身直是形之妙者未免生死寒暑之患。曷為而求將辨法身妙極之體。</p>
<p>佛身者即法身也　此三釋勸文三。初辨果體。二明修因。此初也。肇曰。經云法身者虛空身也。無生而無不生。無形而無不形。超三界之表絕有心之境。陰入所不攝稱謂所不及。寒暑不能為其患。生死無以化其體。故其為物也。微妙無像不可為有。備應萬形不可為無。彌綸八極不可為小。細入無間不可為大。故能出生入死通洞乎。無窮之化變現殊方應無端之求。此二乘之所不議。補處之所未覿。況凡夫無因敢措思於其間哉聊依經誠言粗標其玄極耳。然則法身在天而天在人而人。豈復近捨丈六而遠求法身乎。</p>
<p>從無量功德智慧生　此二明修因。肇曰。夫妙極之身必生乎。妙極之因功德智慧大士二業也。此二蓋是萬行之初門。泥洹之關要故唱言有之。</p>
<p>從戒定惠解脫解脫知見生　肇曰。五分法身也。</p>
<p>從慈悲喜捨生　四等也。</p>
<p>從布施持戒忍辱柔和勤行精進禪定解脫三昧多聞智慧諸波羅蜜生　肇曰。禪四禪。定四空定。解脫八解脫。三昧三三昧。此皆禪度之別行。</p>
<p>從方便生從六通生　肇曰。自非六通方便生其無方之化。無以成無極之體。</p>
<p>從三明生　肇曰。天眼宿命智漏盡通為三明。</p>
<p>從三十七道品生從止觀生　三十七品如下。什曰。始觀時係心處名。止靜極則明。明則惠。惠名觀。</p>
<p>從十力四無所畏十八不共法生　名數如常。自非剋圓勝德何能證茲法身。</p>
<p>從斷一切不善法集一切善法生　肇曰。必斷之志必集之情。此二心行之綱目也。</p>
<p>從真實生從不放逸生　肇曰。真實善根所以生。不放逸功業所以成。此二心行之要也。</p>
<p>從如是無量清淨法生如來身　此總結也。</p>
<p>諸仁者。欲得佛身斷一切眾生病者。當發阿耨多羅三藐三菩提心　此四結勸起悲願也。肇曰。發無上心豈唯自除病亦濟群生病。</p>
<p>如是長者維摩詰。為諸問疾者如應說法。令無數千人皆發阿耨多羅三藐三菩提心　此四結益也。</p>
</div>
<div class='div-pin'><a id='mulu4' />
<p class='h1'>弟子品第三</p><p>此二明弟子因命問疾。寄宣呵辭挫小進大。故目品焉。</p>
<p>爾時長者維摩詰自念寢疾于床　品文二。初自念疾。後佛命問疾。此初先自念也。生曰。自念寢疾者自傷念疾也。夫有身則有疾。此自世之常耳。達者體之何所傷哉。然毘耶離諸長者子皆觀佛聽法。維摩詰事應是同而礙疾不預。理在致傷。故託以崇法招佛問疾也。</p>
<p>世尊大慈寧不垂愍　此念問。肇曰。世尊大慈必見垂問因。以弘道所濟良多。此現疾之本意也。</p>
<p>佛知其意即告舍利弗。汝行詣維摩詰問疾　此二命問疾人。先別命十人。此初章也。文二。初命。後辭。此初命也。肇曰。至人懸心默通不先形言冥機潛應。故先勅也。如其知諸人不堪而猶命者將顯淨名無窮之德以生眾會悕仰之情耳。舍利此名。身其母名也。弗秦言子天竺多。以母名名子。</p>
<p>舍利弗白佛言世尊。我不堪任詣彼問疾　此二辭也。文四。一奉辭不堪。二略出所以。三廣引彈事。四結辭不堪。此即初也。生曰。有以致辭非拒命也。託不拒命之辭以取權維摩詰義。</p>
<p>所以者何。憶念我昔曾於林中宴坐樹下　此二所以下徵釋不堪所由也。宴安也。禪定安心故云宴坐。聲聞入定不過八地定及滅盡定。皆是厭下麁動忻於上定故。示隱身於林息亂於定。此非真宴寂。</p>
<p>時維摩詰來謂我言。唯舍利弗。不必是坐為宴坐也　此三時維摩詰下引所彈事文三。總別結也。此初總呵。不必此坐為真坐也。夫心體離念性本寂滅體。此安住名真宴坐。豈同二乘厭亂忻定而為宴寂哉。</p>
<p>夫宴坐者不於三界現身意。是為宴坐　此二。夫宴坐下別訶文六。此初訶形神不寂失。夫三界性空未甞不寂。身心如幻何時不定。豈有厭忻哉。肇曰。今舍利弗猶有世報生身及世報意根。故以人間為煩擾而宴坐林下。未能形神無迹故致斯呵。</p>
<p>不起滅定而現諸威儀。是為宴坐　二呵寂用相乖失。小乘滅受想心名為滅定。故滅而無用也。菩薩體心性常寂滅名滅盡定故寂而常用。肇曰。小乘人入滅盡定則形猶枯木。無運用之能。大士入實相定心智寂滅而形充八極。順機而作應會無方。舉動進止不捨威儀。其為宴也。亦以極矣。</p>
<p>不捨道法而現凡夫事。是為宴坐　三訶真俗異緣失。仁王云。雙照二諦平等。道照真故道法照俗。故凡事肇曰。小乘障隔生死故。不能和光大士美惡齊旨。道俗一觀故。終日凡夫。終日道法也。淨名之有居家即其事也。</p>
<p>心不住內亦不在外。是為宴坐　四訶心住內外失。心生則內外相生。心寂則內外相滅。此無住為住也。肇曰。身為幻宅曷為住內。萬物斯虛曷為在外。小乘防念故繫心於內。凡夫多求故馳想於外。大士齊觀故內外無寄也。</p>
<p>於諸見不動而修行三十七品。是為宴坐　五呵乖中起行失。肇曰。諸見六十二諸妄見也。夫以見為見者。要動捨諸見以修道品。大士觀諸見真性。即是道品故不近捨妄見而遠修道品也。如小乘觀身不淨破淨倒名見動。大士觀身性空非垢非淨名為不動。念處既爾。餘品例然。</p>
<p>不斷煩惱而入涅槃。是為宴坐　六訶染淨未融失。肇曰。七使九結惱亂群生名為煩惱。煩惱真性即是涅槃。惠力強者觀煩惱即是入涅槃。不待斷而後入也。</p>
<p>若能如是坐者佛所印可　此三結也。肇曰。此平等法坐佛所印可。豈若仁者有待之坐乎。</p>
<p>時我世尊聞是語已默然而止不能加報。故我不任詣彼問疾　此四結不堪也。肇曰。理出意外莫知所對。</p>
<p>佛告大目犍連。汝行詣維摩詰問疾　文二。此初命也。目連此云採菽性也。輔相之族。字拘律陀。此樹名也。禱樹求之因以名也。肇曰。弟子中神通第一。生曰。夫人才有長短所能不同。舍利弗自可不能。餘何必然。故不抑之而不告也。復得因以廣維摩詰之美。</p>
<p>目連白佛言。世尊我不堪任詣彼問疾　二辭也。文四如前。此初也。</p>
<p>所以者何。憶念我昔入毘耶大城。於里巷中為諸居士說法　此二不堪之由。此說小乘無常等法也。肇曰。當是說有為善法施戒之流也。</p>
<p>時維摩詰來謂我言。唯大目連。為白衣居士說法。不當如仁者所說　此三辨所彈事。文三。初呵偽。次示真。後呵益。此初總呵不當。此順方言。應云仁者所說不當。法唯一實餘二非真故云不當。</p>
<p>夫說法者當如法說　此示是真也。文二。初理本無說。二示說方軌前中。又三標釋結也。此初標也。肇曰。法謂一相真實法也。</p>
<p>法無眾生離眾生垢故　二釋法。此初約無我明實相義。肇曰。自此下辨真法義也。夫存眾生則垢真法。若悟法無眾生則其垢自離。又解。此明法性本無眾生。不同二乘斷眾生相也。下三句類然。</p>
<p>法無有我離我垢故　生曰。我者自在言主耳。</p>
<p>法無壽命離生死故　肇曰。生死命之始終耳。始終既離則壽命斯無諸言。離者皆空之別名也。</p>
<p>法無有人前後際斷故　肇曰。天生萬物以人為貴。始終不改。謂之人故外道以人名神。謂始終不變。若法前後際斷則新新不同。新新不同則無不變之者。無不變之者則無復人矣。</p>
<p>法常寂然滅諸相故　此下約法空辨實相義也。法性常寂無生滅相也。不同小乘妄執。有為有生無滅相。</p>
<p>法離於相無所緣故　肇曰。緣心緣也。相心之影響耳。夫有緣故有相。無緣故無相。</p>
<p>法無名字言語斷故　名生於相。相空則名亡。肇曰。名生於言。言斷誰名。</p>
<p>法無有說離覺觀故　執名相說從覺觀生。假名相說覺觀自離。肇曰。覺觀麁心言語之本。真法無相故覺觀自離。</p>
<p>法無形相如虛空故　肇曰。萬法萬形萬形萬相。解曰。此明一法萬形無定形故無形。亦一體多相無定相故無相。</p>
<p>法無戲論畢竟空故　肇曰。真境無言。凡有言論。皆是虛戲。妙絕言境畢竟空也。</p>
<p>法無我所離我所故　肇曰。上真明無我。此明無我所。自我之外一切諸法皆名我所。</p>
<p>法無分別離諸識故　妄法有相故識有分別。真法無相故智無分別。肇曰。分別生于識。</p>
<p>法無有比無相待故　此下約絕待辨實相義。肇曰。諸法相待生猶長短比而形。</p>
<p>法不屬因不在緣故　妄法有生故屬因緣。真法無生故不屬因緣。肇曰。前後相生因也。現相助成緣也。諸法要因緣相假。然後成立。若觀法不在緣則法不屬因也。</p>
<p>法同法性入諸法故　隨事則相殊。悟理則同性。肇曰。諸法殊相誰能遍入。遍入諸法者其唯法性乎。</p>
<p>法隨於如無所隨故　肇曰。法自無。法誰隨如者。以無所隨故名隨如也。</p>
<p>法住實際諸邊不動故　肇曰。有邊故有動。無邊何所動。無邊之邊謂之實際。此真法之所住也。</p>
<p>法無動搖不依六塵故　肇曰。情依六塵故有奔逸之動。法本無依故無動搖。</p>
<p>法無去來常不住故　肇曰。法若常住則從未來到現在。從現在到過去。法一逕三世則有去來也。以法不常住故法無去來也。</p>
<p>法順空隨無相應無作。法離好醜。法無增損。法無生滅。法無所歸　肇曰。同三空。又解。實相性離故不違三脫性。無分別故離好醜增損生滅等也。即體自真故無別歸趣。</p>
<p>法過眼耳鼻舌身心。法無高下　肇曰。超出常境非六情之所及。法性平等故無高下。</p>
<p>法常住不動　肇曰。真法常定賢聖不能移。</p>
<p>法離一切觀行　肇曰。法本無相非觀行之所見。見之者其唯無觀乎。</p>
<p>唯大目連法相如是。豈可說乎　此三結也。肇曰。心觀不能及。豈況於言乎。</p>
<p>夫說法者無說無示。其聽法者無聞無得　此下第二示說方軌。文二。初安住無說。次為物故說。初文有法喻結。能說如幻故無說無示。聽者如幻故無聞無得。肇曰。無說豈曰不言。謂能無其所說。無聞豈曰不聽。謂能無其所聞。故終日聞而未嘗聞也。示謂說法示人得謂聞法所得。</p>
<p>譬如幻士為幻人說法　喻也。</p>
<p>當建是意而為說法　結也。</p>
<p>當了眾生根有利鈍　此第二為物故說無名相中假名相說。文三。此初了根利鈍隨病而化。</p>
<p>善於知見無所罣礙　二了法無相而隨物說相也。肇曰。說有不辨空者。由其於諸法無閡知見未悉善也。無閡知見即實相智也。</p>
<p>以大悲心讚于大乘。念報佛恩不斷三寶。然後說法　三結說益也。肇曰。夫大悲所以建。大乘所以駕。佛恩所以報三寶所以隆。皆由明了人根善開實相。而目連備闕斯事故以誨之。</p>
<p>維摩詰說是法時。八百居士發阿耨多羅三藐三菩提心　三聞呵得益。</p>
<p>我無此辨是故不任詣彼問疾　第四結成不堪。</p>
<p>佛告大迦葉汝行詣維摩詰問疾　文二同上。此初命也。迦葉此云龜。亦曰欽光。皆取其明義。肇曰。迦葉弟子中頭陀苦行第一。出婆羅門種姓迦葉也。</p>
<p>迦葉白佛言。世尊我不堪任詣彼問疾　此下二奉辭文四。此初辭也。</p>
<p>所以者何。憶念我昔於貧里而行乞食　二略明所以也。詣貧二意。一少欲故。二大悲故。亦以迦葉於弟子中此二最勝故呵也。生曰。大迦葉少欲行頭陀中第一也。得滅盡三昧亦最勝。凡得滅盡定者能為人作現世福田也。其以自業能使人得現法報。而貧有交切之苦。故以大悲心欲拔之也。乞食是其頭陀之業。又至貧里有會少欲之迹。</p>
<p>時維摩詰來謂我言。唯大迦葉有慈悲心而不能普。捨豪富從貧乞　此下第三廣引彈事文三。初呵悲劣。二明頭陀不真。三捐伏。此初也。迦葉因苦生悲故不普。菩薩了生如幻苦樂一如等起大悲。而無緣念故能普也。</p>
<p>迦葉住平等法應次行乞食　此二約乞食示真頭陀。明小乘頭陀不真。頭陀此云抖藪。小乘抖藪其心不著房舍臥具湯藥四事名為頭陀。大乘頭陀抖藪其心一切不著。不著生死。不住涅槃。生滅垢淨等廣如善住意。大子經明於中文五。一欲乞止貪法。二入聚離染法。三示正法食。四結成法食。五斥二乘也。此初四段檢乞食心。若為修定惠資長法身名真頭陀。若為愛養世報而乞食者非抖藪也。住平等者為求平等法身。而乞食者應觀無相。貧富一如。次第行乞不應取貧富相壞。真抖藪也。</p>
<p>為不食故應行乞食　法身不食。肇曰。不食即涅槃法。涅槃無生死寒暑飢渴之患。其道平等。豈容分別。應以此平等心而行乞食。使因果不殊也。</p>
<p>為壞和合相故應取摶食　壞五陰名法身。肇曰。五陰摶食俱和合相耳。壞五陰名為涅槃。應以此心而取摶食也。若然則終日摶食終日涅槃也。</p>
<p>為不受故應受彼食　法身不受生死也。肇曰。不受亦涅槃法也。夫為涅槃而行乞者應以無受心而受彼食。若然則終日受而未嘗受。是乃受也。</p>
<p>以空聚想入於聚落　此二入聚離染法。既為法身不受。毒身而乞食者。聚落六塵塵能傷正觀。入聚乞食何以獲全。故示聚落無相真空抖藪。文三。初觀外聚。次觀內根。三結真頭陀。此初也。肇曰。空聚亦涅槃相也。凡入聚落宜存此想。若然則終日聚落終日空聚也　所見色與盲等　此二觀內根頭陀也。見色如盲者。肇曰。二乘惡厭生死怖畏六塵。故誡以等觀也。盲謂不見美惡之異非。謂閉目也。</p>
<p>所聞聲與響等　聲如幻也。肇曰。未有因谷響而致喜怒者也。</p>
<p>所嗅香與風等　香如幻也。肇曰。香臭因風。風無香嗅也。</p>
<p>所食味不分別　味如幻也。什曰。法無定性由分別取相。謂之為味。若不分別時則非味也。雖食當如本相也。</p>
<p>受諸觸如智證　觸如幻也。肇曰。得盡智無生智。自證成道。舉身柔軟快樂而不生著。身受諸觸宜若此也。</p>
<p>知諸法如幻相　法無定想隨心而變。故云如幻也。</p>
<p>無自性無他性。本自不然。今則無滅　三結真頭陀。若能知此六塵無自無他。不然不滅。名真頭陀也。肇曰。諸法如幻。從因緣生。豈自他之可得也。</p>
<p>迦葉若能不捨八邪入八解脫　此下三示正法食。既得食已應思禪悅法喜食也。又二。初示法食。後令施食。此初也。小乘捨八邪入八解脫為禪悅。大乘不捨而入也肇曰。八邪八解本性常一。善觀八邪即入八解。曷為捨邪。更求解乎。若能如是者名入解也。</p>
<p>以邪相入正法　此法喜食也。小乘捨邪相入無相。大乘相無相不二。肇曰。若本性常一者則邪正相入不乖其相也。</p>
<p>以一食施一切。供養諸佛及眾賢聖然。後可食　此明悲施。肇曰。因誨以無礙施法也。若能等邪正。又能以一食等心施一切。然後自食。若得法身則能實充足一切。如後一鉢飯也。</p>
<p>如是食者非有煩惱。非離煩惱。非入定意。非起定意。非住世間。非住涅槃　四明法食已得法身益文二。此先明受施益。肇曰。有煩惱食凡夫也。離煩惱食二乘也。若能如上平等而食者則是法身之食。非有煩惱而食。非離煩惱而食也。又定亂一如。世出等平等法喜同資法身也。</p>
<p>其有施者無大福無小福。不為益不為損　二能施益。肇曰。若能等心受食則有等教。既有等教則施主同獲平等。不計福之大小已之損益也。</p>
<p>是為正入佛道不依聲聞。迦葉。若如是食為不空食人之施也　此五結斥也。肇曰。平等法食自利利人。故正入佛道不依聲聞。又名真應供。故不空施福也。</p>
<p>時我世尊聞說是語得未曾有。即於一切菩薩深起敬心　此三捐伏。始知菩薩頭陀行勝也。</p>
<p>復作是念。斯有家名辨才智慧乃能如是。其誰不發阿耨多羅三藐三菩提心　肇曰。時謂在家大士智辨尚爾。其誰不發無上心也。</p>
<p>我從是來不復勸人以聲聞辟支佛行　肇曰。始知二乘之劣。不復以勸人也。是故不任詣彼問疾　四結不堪也。</p>
<p>佛告須菩提。汝行詣維摩詰問疾　肇曰。秦言善吉。弟子中解空第一。文二。此初命也。</p>
<p>須菩提白佛言。世尊。我不堪任詣彼問疾　二辭文四。此初辭也。</p>
<p>所以者何。憶念。我昔入其舍從乞食　二略釋所以。生曰。須菩提得無諍三昧。人中第一也。維摩詰機辯難當。鮮有敢[門@視]其門者。而須菩提既有此定。又獨能詣之迹入恃定矣。便有恃定之迹而致詰者豈不有為然乎。又若善吉詣貧貧無物施心則有諍。今既詣富為施不難。故順無諍行也。</p>
<p>時維摩詰取我鉢盛滿飯　此三廣引彈事文五。一取鉢。二呵詰。三置鉢。四安慰。五聞益。此初也。生曰。維摩詰迹在居士有悋惜之嫌。若未與食便詰之者。物或謂之然矣。故先取鉢盛滿飯也。而不授之者。恐須菩提得鉢便去。不盡言論勢也。</p>
<p>謂我言。唯須菩提。若能於食等者諸法亦等。諸法等者於食亦等。如是行乞乃可取食。此下二明訶詰。善吉入四禪定不忤物心名為無諍。大士入實相定萬法平等名為無諍。又善吉捨有觀空名為解空。大士有空平等名為解空住。此平等名真福田。乃可取食。文中有四。一法食等。二染淨等。三邪正等。四損益等。此初也。小乘內心見生死涅槃苦樂不等。故外行乞食見於貧富亦不等也。大士內住實相苦樂平等故外化無緣大悲亦平等也。肇曰。萬法同相准一可知。善於食等者諸法亦等。諸法等者於食亦等。以此行乞乃可取食耳。曷為捨貧從富自生異相乎。</p>
<p>若須菩提不斷婬怒癡。亦不與俱　此下二明染淨等文三。初約無生四諦問。二就人凡聖問。三結成可食。初文四句。此初了惑無生為集諦。肇曰。斷婬怒癡聲聞婬怒癡俱凡夫。大士觀婬怒癡。即是涅槃故不斷不俱。若能如是者乃可取食也。</p>
<p>不壞於身而隨一相　二悟陰無相為苦諦也。肇曰。萬物齊旨。是非同觀一相也。然則身即一相。豈待壞身滅體然後謂之一相乎。身五陰身也。</p>
<p>不滅癡愛起於明脫　三漏即無漏為是諦也。肇曰。聲聞以癡曀智故滅癡而明。師愛繫心故愛解而脫。大士觀癡愛真相。即是明脫故不滅癡愛而起明脫。</p>
<p>以五逆相而得解脫亦不解不縛　四縛本不生。今則無滅為滅諦也。肇曰。五逆真相即是解脫。豈有縛脫之異耶。五逆罪之尤者解脫道之勝者。若能即五逆相而得解脫者。乃可取人之食。</p>
<p>不見四諦。非不見諦。非得果。非不得果。非凡夫。非離凡夫法。非聖人。非不聖人　此下二就人凡聖問也。凡夫不見四諦初果見諦。大士無見無不見。見第一義諦也。二乘有證有得故得果。大士無所得故非得果也。此則凡聖一如豈有分別哉。</p>
<p>雖成就一切法而離諸法相乃可取食　此三結真福田可食也。肇曰。不捨惡法而從善則一切諸法于何不成。諸法雖成而離其相。以離其相美惡斯成矣。若能備如上說乃可取食也。</p>
<p>若須菩提。不見佛不聞法　此下三明邪正等文三。初總明背正。次別明同邪。後結令取食。此初也。肇曰。猶誨以平等也。夫願能齊。是非一好醜者。雖復上同如來不以為尊。下等六師不以為卑。何則天地一指萬物一觀。邪正雖殊其性不二。豈有如來獨尊而六師獨卑。若同彼六師不見佛不聞法。因其出家隨其所墮而不以為異者。乃可取食也。蓋窮理盡性極無方之說也。善惡反論而不為其常。邪正同辯而不衰其真。斯可謂乎平等正化莫二三道乎。天台意云。已前證真故可食。此敬田也。此下為同惡故食即悲田也。</p>
<p>彼外道六師。富蘭那迦葉　此二明同六師。肇曰。姓迦葉字富蘭那。其人起邪見。謂一切法斷滅性空無君臣父子忠孝之道。</p>
<p>末伽梨拘賖梨子　肇曰。末伽梨字也。拘賒梨其母名也。其人起邪見。謂眾生苦樂不因行得自然爾耳。</p>
<p>那闍夜毘羅胝子　肇曰。那闍夜字也。毘羅胝其母名也。其人謂道不須求經。生死劫數苦盡自得如轉縷。丸於高山縷盡。自心何假求也。</p>
<p>阿耆多翅舍欽婆羅　肇曰。阿耆多字也。翅舍欽婆羅麁弊衣名也。其人著弊衣。自拔髮五熱炙身以苦行為道。謂今身併受苦。後身常樂也。</p>
<p>迦羅鳩馱迦旃延　肇曰。姓迦旃延。字迦羅鳩馱。其人謂。諸法亦有相亦無相也。</p>
<p>尼揵陀若提子等是汝之師　肇曰。尼揵陀其出家總名也。如佛法出家名沙門。若提母名也。其人謂。罪福苦樂本有定因要當必受。非行道所能斷也。此六師佛未出世時皆道王天竺也。</p>
<p>因其出家。彼師所墮汝亦隨墮。乃可取食。</p>
<p>此三結取食也。肇曰。若能同彼六師不壞異想者乃可取食。</p>
<p>若須菩提。入諸邪見不到彼岸　此下四明損益等也。文三。初明損益等。次明福非益性。後明罪非損性。此初也。肇曰。彼岸實相岸也。惑者以邪見為邪。彼岸為正。故捨此邪見適彼彼岸耳。邪見彼岸本性不殊。曷為捨邪而適彼岸乎。是以入諸邪見不到彼岸者。乃可取食也。自六師已下至乎不得滅度類生逆談以成大順。庶通心君子有以標其玄旨而遺其所以是也。</p>
<p>住於八難不得無難　肇曰。夫見難為難。必捨難而求無難也。若能不以難為難故能住於難不以無難為無難故不得於無難　同於煩惱離清淨法　肇曰。夫能悟惱非惱雖惱而淨。若以淨為淨雖淨而惱。是以同惱而離淨者。乃所以常淨也。</p>
<p>汝得無諍三昧一切眾生亦得是定。此下明福非益性。法性妙禪定亂一旨。善吉群生不容有二如不二也。則罪福無主。誰福非福孰墮不墮。故經云。非福田非不福田。非應供養非不應供養。肇曰。善吉之與群生性常自一。曷為善吉獨得而群生不得乎。此明本不偏也。</p>
<p>其汝施者不名福田　肇曰。我受彼施令彼獲大福。故名福田耳。由大觀之彼我不異。誰為種者。誰為田者。</p>
<p>供養汝者墮三惡道　肇曰。五逆之損供養之益大觀正齊。未覺其異。若五逆而可墮供養亦可墮也。為與眾魔共一手作諸勞侶。汝與眾魔及諸塵勞等無有異。此下三明罪非損性。魔王者誘人入生死也。法王者化人住涅槃也。若生死涅槃性平等者。魔佛二化同一手也。既曰。為同等無異也。肇曰。既為其侶安得有異又曰夫以無異欲能成其異也。</p>
<p>於一切眾生而有怨心。謗諸佛毀於法　肇曰。怨親之心毀譽之意。美惡一致。孰云其異。苟曰不異亦何為同。</p>
<p>不入眾數。終不得滅度。汝若如是乃可取食　夫見聖諦者入聖眾數。斷煩惱者得至滅度。實相無見無不見故不入眾數。寂滅無得。無不得故不得滅度。若能如是住真平等。此真應供。乃可取食。肇曰。夫捨惡從善人之常情耳。然是非經心。猶未免于累。是以等觀者以存善為患故捨善以求宗。以捨惡為累故。即惡而返本然則即惡有忘累之功。捨善有無染之勳。故知。同善未為得。同惡未為失。淨名言意似在此也。</p>
<p>時我。世尊。聞此芒然不識是何言。不知以何答。便置鉢欲出其舍　此第三置鉢也。天台云。進非其敬退非其悲故置之也。肇曰。淨名言。逆而理順。善吉似未思其言故不識是何說。便置鉢而出也。</p>
<p>維摩詰言。唯須菩提取鉢勿懼。於意云何。如來所作化人。若以是事詰寧有懼不　此下四淨名安慰文三。初慰問。次答。後釋。此初也。肇曰。淨名欲令善吉弘平等之道。無心以聽美惡斯順。而善吉本不思其言。迷其所說故復引喻以明也。</p>
<p>我言不也　此二答也。</p>
<p>維摩詰言。一切諸法如幻化相。汝今不應有所懼也。此三釋也。文三。初標。次釋。後重釋也。肇曰。君於弟子中解空第一。既知化之無。心亦知法之如化。以此而聽曷為而懼也。</p>
<p>所以者何。一切言說不離是相　此二釋也。肇曰。是相即幻化相也。言說如化。聽亦如化。以化聽化。豈客如懼。</p>
<p>至於智者不著文字。故無所懼　肇曰。夫文字之作生於惑。取法無可取則文相自離虛妄假名。智者不著。</p>
<p>何以故。文字性離。無有文字。是則解脫。解脫相者則諸法也　三重釋也。肇曰。解脫謂無為。真解脫也。夫名生於不足。足則無名。故無有文字。是真解脫也。則諸法者。肇曰。名生於法。法生於名。名既解脫。故諸法同解也。</p>
<p>維摩詰說是法時。二百天子得法眼淨　此五得益也。</p>
<p>故我不任詣彼問疾　四結不堪也。</p>
<p>佛告富樓那彌多羅尼子。汝行詣維摩詰問疾　文二此初命也。肇曰。富樓那字也。秦言滿願彌多羅尼其母名。秦言知識通名為字。弟子中辯才第一。</p>
<p>富樓那白佛言。世尊。我不堪任詣彼問疾　此二辭文四。此初也。</p>
<p>所以者何。憶念。我昔於大林中在一樹下。為諸新學比丘說法　二略釋也。</p>
<p>時維摩詰來謂我言。唯富樓那。先當入定觀此人心。然後說法。無以穢食置於寶器　三廣引彈事前訶目連說不稱理。此訶滿願不識根性文七。一說法失機。二結過訶責。三令識宿命。四大志開發。五更為說法。六得不退轉。七尊者敬損。初文四別。此初勸觀心。本性淨不應。以小乘穢法污其本也。肇曰。大乘自法身已上得無礙真心。心智寂然未嘗不定。以心常定故能萬事普照不假推求。然後知也。小乘心有限礙。又不能常定。凡所觀察在定則見。出定不見。且聲聞定力深者見眾生根極八萬劫耳。定力淺者身數而已。大士所見及無窮。此新學比丘根在大乘應聞大道而為說小乘法故。論其入定也。又曰穢食充飢小乘法也盛無上寶大乘器也。</p>
<p>當知是比丘心之所念。無以琉璃同彼水精　二勸觀心念念雖生滅而性無生滅。此真寶也。說生滅者偽寶也。肇曰。當識其心念之根本無令真偽不辨也。</p>
<p>汝不能知眾生根原。無得發起。以小乘法。彼自無瘡。勿傷之也　三大乘信根稱本無瘡示。小乘法名為傷也。肇曰。彼大乘之體自無瘡疣。無以小乘之刺損瘡之也。</p>
<p>欲行大道莫示小徑。無以大海內於牛跡。無以日光等彼螢火　四總舉喻也。肇曰。大物當置大處。曷為迴龍象於兔徑。注大海於牛跡乎。日光者。肇曰。明昧之殊其喻若此而欲等之者何耶。有說大道法性喻法身也。大海廣納喻般若也。日光破闇喻解脫也。</p>
<p>富樓那此比丘久發大乘心。中忘此意。如何以小乘法而教道之。我觀小乘智慧微淺猶如盲。人不能分別一切眾生根之利鈍。此二富樓那下結過訶責也。肇曰。未得無生忍心皆有退忘。</p>
<p>時維摩詰即入三昧。令此比丘自識宿命。曾於五百佛所殖眾德本。廻向阿耨多羅三藐三菩提　此三令識宿命。肇曰。淨名將開其本意故。以定力令諸比丘暫識宿命。自知曾於五百佛所殖眾得本。曾已迴此功德向無上道。此其本意。</p>
<p>即時豁然還得本心。於是諸比丘稽首禮維摩詰足　此四大志開發感恩致敬也。</p>
<p>時維摩詰因為說法　此五更為說法定力暫加事不可久欲令自悟。要因說法。</p>
<p>於阿耨多羅三藐三菩提不復退轉　此六聞法悟理於無上道獲不退也。</p>
<p>我念。聲聞不觀人根不應說法　此七自念敬伏也。</p>
<p>是故不任詣彼問疾　此四結也。</p>
<p>佛告摩訶迦旃延。汝行詣維摩詰問疾　肇曰。迦旃延南天竺婆羅門姓也。以本姓為名。弟子中解義第一。有說迦旃延。此云文飾也。又云剃髮種也。</p>
<p>迦旃延白佛言。世尊。我不堪任詣彼門疾　二辭文四。此初辭也。</p>
<p>所以者何。憶念。昔者佛為諸比丘略說法要　二略釋文二。此初佛先略說。肇曰。如來常略說。有為法無常苦空無我。無為法寂滅不動。此二言總一切法盡故言略也。生曰。為悟所津若出由戶也。</p>
<p>我即於後敷演其義。謂無常義。苦義。空義。無我義。寂滅義　二迦旃延廣演。義者義。理小乘以無常等五為理。大乘以一實相為理。由悟此理證道。非餘故云要也。肇曰。如來言說未常有心。故其所說法未嘗有相。迦旃延不喻玄旨故於入室之後皆以相說也。何則如來去常故說無常。非謂是無常。去樂故言苦。非謂是苦。去實故言空。非謂是空。去我故言無我。非謂是無我。去相故言寂滅。非謂是寂滅。此五者可謂無言之教無相之談。而迦旃延造極不同聽隨心異聞無常。則取其流動至聞寂滅。亦取其滅相。此言同旨異。迦旃延所以惑也。生曰。存旨而不在辭故曰演其義也。</p>
<p>時維摩詰來謂我言。唯迦旃延。無以生滅心行說實相法　此三廣引彈事。又三。初總呵。次示真。後得益。此初也。是法生滅小乘義也。悟生滅本不生滅實相義也。肇曰。心者何也。惑相所生行者何也。造用之名夫有形必有影。有相必有心。無形故無無影。無相故無心。然則心隨事轉。行因用起。見法生滅故心有生滅。悟法無生則心無生滅。迦旃延聞無常義。謂法有生滅之相。法有生滅之相故影響其心。同於生滅也。夫實相幽深妙絕常境非有心之所知。非辨者之能言。如何以生滅心行而欲說乎。</p>
<p>迦旃延。諸法畢竟不生不滅。是無常義　此二示真實相義也。此下五義破執。名殊而實相之理一也。肇曰。小乘觀法生滅為無常義。大乘以不生不滅為無常義。無常名同而幽致超絕。生曰。夫言無常者據事滅驗之也。終苟有滅始無然乎。始若果然則生非定矣。生不定生滅熟定哉。</p>
<p>五受陰洞達空無所起。是苦義　肇曰。有漏五陰受染生死名受陰也。小乘取受陰起則眾苦生為苦義。大乘通達受陰內外常空本自無起。誰生苦者。此真苦義。大經云。凡夫有苦無諦。二乘有苦有諦。菩薩解苦無苦。而有真諦。餘義例此可見。</p>
<p>諸法究竟無所有。是空義　肇曰。小乘觀法緣起內無真主為空義。雖能觀空而於空未能都泯。故不究竟。大乘在有不有。在空不空。理無不極所以究竟義也。</p>
<p>於我無我而不二。是無我義　肇曰。小乘以封我為累。故尊於無我。無我既尊則於我為二。大乘是非齊旨二者不殊為無我義也。又曰。諸義例此亦同不二為實相也。</p>
<p>法本不然今則無滅。是寂滅義　肇曰。小乘以三界熾然滅之以求無為。夫熾然既形滅名以生。大乘觀法本自不然。今何所滅。不然不滅乃真寂滅也。</p>
<p>說是法時彼諸比丘心得解脫　此三得益也。</p>
<p>故我不任詣彼問疾　四結也。</p>
<p>佛告阿那律。汝行詣維摩詰問疾　肇曰。阿那律秦言如意。剎利種也。弟子中天眼第一。又云無滅。一燈照佛九十劫來善根不滅。今得天眼第一。又常受如意報故生剎利種。乃至得道。</p>
<p>阿那律白佛言。世尊。我不堪任詣彼問疾　二辭文四此初也。</p>
<p>所以者何。憶念。我昔於一處經行。時有梵王。名曰嚴淨。與萬梵俱放淨光明。來詣我所稽首作禮問我言幾何阿那律天眼所見　二略釋。文二。此初梵王問也。阿那律修證天眼。梵王業報天眼。欲比其優劣故致問也。</p>
<p>我即答言。仁者吾見此釋迦牟尼佛土三千大千世界。如觀掌中菴摩勒菓　二阿那律答也。肇曰。時手執此菓故即以為喻也。</p>
<p>時維摩詰來謂我言。唯阿那律天眼所見為作相耶。無作相耶　此下三廣引。文五。一難偽。二受屈。三問真。四申述。五發心。初文二。先雙定。後雙難。此初定也。吳本云。為受相耶。無受相耶。此難意云。天眼所見為取相耶。為不取相耶。小乘依俗禪得天眼故取相見。大乘依實相定得天眼。故見而不相也。肇曰。三界報身六情諸根從結業起名為有作相也。法身出三界六情諸根不由結業生名為無作相。夫以有作故有所不作。以法身無作故無所不作。</p>
<p>假使作相則與外道五通等　此二難也。二乘依四禪得五通。與外道等也。肇曰。外道修俗禪得五通。然不能出凡夫見聞之境也。此有作相也。欲等之乎。</p>
<p>若無作相即是無為不應有見　若菩薩實相三昧得真天眼。所見十方皆是無為不應有分別之見。肇曰。若無作相即是法身無為之相。豈容見聞近遠之言。天台云。二乘依四禪得五通則與外道等。若觀四諦斷惑擇滅無為雖異外道則無有見。</p>
<p>世尊。我時默然　二受屈也。肇曰。欲言作相則同外道。欲言無作則違前見意故不知所答。</p>
<p>彼諸梵聞其言得未曾有。即為作禮而問曰。世執有真天眼者　此三梵王歎問。肇曰。諸梵謂天眼正以徹視遠見為理。而淨名致詰殊違本途疑有真異故致斯問者也。</p>
<p>維摩詰言。有佛世尊得真天眼。常在三昧悉見諸佛國。不以二相　此四答真也。肇曰。真天眼謂如來法身無相之目也。幽燭微形巨細兼覩。萬色彌曠有若目前。未常不見而未常有見。故無眼色之二相。二乘在定則見。出定不見。如來未曾不見故常在三昧也。叡曰。如來天眼入佛眼中雖緣無緣故不以二相。有說不以淨穢二相。有說不以動寂二相也。</p>
<p>於是嚴淨梵王及其眷屬。五百梵天。皆發阿耨多羅三藐三菩提心。禮維摩詰足已忽然不現　此五最勝發心。肇曰。其所發明成立若此。</p>
<p>故我不任詣彼問疾　四結也。</p>
<p>佛告優波離。汝行詣維摩詰問疾　秦言上首弟子中持律第一。</p>
<p>優波離白佛言。世尊。我不堪任詣彼問疾　二辭文四。初辭也。</p>
<p>所以者何。憶念昔者有二比丘。犯律行以為恥。不敢問佛。來問我言。唯優波離。我等犯律。誠以為恥。不敢問佛。願解疑悔得免斯咎　二略釋文二。初來問。後為解。此初也。肇曰。愧其所犯不敢問佛。以優波離持律第一故從問也。</p>
<p>我即為其如法解說　二為解。持律有二。一法身性淨之律。二陰身身口之律。今優波離持身口之律。見罪生滅壞法身無相之律故為訶也。肇曰。如法。謂依戒律決其罪之輕重。示其悔過法也。</p>
<p>時維摩詰來謂我言。唯優波離。無重增此二比丘罪。當直除滅。勿擾其心　此三廣引中文二。初彈呵。二二比丘歎伏。一初呵文六。初直呵勸。二解釋所以。三引證。四問答。五分別。六結成。此即初呵無重增兼勸直滅。小乘以犯戒為罪生。大乘以取相為罪生。既令見罪懺悔。是名重增。又二比丘迷於實相妄見罪生。今來懺悔。又見罪滅重增滅見故云重增。肇曰。二比丘既犯律行疑悔情深。方重結其罪則封累彌厚。封累彌厚則罪垢彌增。當直說法空令悟罪。不實封累情除則罪垢斯滅矣。天台云。懺悔法有三。一者戒門。依律法懺。是二功德門。謂禮佛誦經般舟方等道場法。是三無生門。令悟罪性空。若達罪性與福無異是也。今淨名示此無生懺也。</p>
<p>所以者何。彼罪生不在內。不在外。不在中間　此二解釋也。肇曰。夫罪累之生因緣所成。求其實性不在。三處如殺因彼。我彼我即內外也。自我即非殺。自彼亦非殺。彼我既非。豈在中間。眾緣所成尋之悉虛也。</p>
<p>如佛所說。心垢故眾生垢。心淨故眾生淨。心亦不在內不在外。不在中間。如其心然。罪垢亦然。諸法亦然。不出於如　此三引佛語證文。有引。有釋。有結。有類也。肇曰。逆知其本也。夫執本以知其末。守母以見其子。佛言。眾生垢淨皆由心起。求心之本不在。三處心既無在。罪垢可知也。諸法亦然者。肇曰。萬法云云。皆由心起。豈獨垢淨之然哉。故諸法亦然。不離於如。如謂如本相也。</p>
<p>如優波離以心相得解脫時。寧有垢不　此四問答比小明大也。文有問答釋三。肇曰。得解脫時謂其初成羅漢得第九解脫。爾時心冥一義無復心相。欲以其心類明眾生心故先定其言也。</p>
<p>我言不也　二答也。</p>
<p>維摩詰言。一切眾生心相無垢亦復如是　三比釋也。肇曰。群生心相如心解相。生曰。眾生心相無垢理不得異。但見與不見為殊耳。</p>
<p>唯優波離。妄想是垢。無妄想是淨　此五分別本性無垢文三。初明妄垢非垢。次明諸法不住。後明內心妄見。此初也。生曰。垢實無也。在妄想中是垢耳。若無妄想垢即淨也。妄想者妄分別之想也。</p>
<p>顛倒是垢。無顛倒是淨　倒心見垢離倒則非垢生。曰見正轉也。見轉於內則妄分別外事也。</p>
<p>取我是垢。不取我是淨　取我即著垢。離我則無垢也。肇曰。見罪則存我也。</p>
<p>優波離。一切法生滅不住如幻。如電。諸法不相待。乃至一念不住　二明諸法不住故無自性。肇曰。成前無相常淨義也。諸法如電新新不停。一起一滅不相待也。彈指頃有六十念過。諸法乃至一念頃住。況欲久停無住則如幻如。幻則不實。不實則為空。空則常淨。然則物物斯淨。何有罪累於我哉。</p>
<p>諸法皆妄見。如夢。如焰。如水中月。如鏡中像。以妄相生　此三明妄見也。肇曰。上明外法不住。此明內心妄見。俱辨空義。內外為異耳。夫以見妄故所見不實所見不實故無相常淨也。上二喻取其速滅。此四喻取其妄想也。</p>
<p>其知此者是名奉律。其知此者是名善解　此六結也。若能悟罪無生知心不住。是名真解。奉持法身無相之律也。肇曰。若能知此乃名善解。不知此法而稱持律第一者何耶。今知優波離謬教意也。</p>
<p>於此二比丘言。上智哉。是優波離所不及。持律之上而不能說　此下第二歎伏文三。初比丘歎二尊者伏過。三比丘發心。此初歎也。肇曰。二比丘悟罪常淨。無復疑悔故致斯歎。</p>
<p>我答言。自捨如來未有聲聞及菩薩能制其樂說之辨。其智慧明達為若此也　二歎伏也。自佛已還無能制。其大乘妙辨況我持律哉。</p>
<p>時二比丘疑悔即除。發阿耨多羅三藐三菩提心。作是願言。令一切眾生皆得是辨　三明除疑。發心法身妙律諸佛所持悟解除疑。因之發趣。什曰。有罪則憂怖自生。罪無則疑悔自滅。</p>
<p>故我不任詣彼問疾　此四結也。</p>
<p>佛告羅睺羅。汝行詣維摩詰問疾　肇曰。羅睺羅秦言覆障。六年為母胎所障。因以為名。弟子中持戒第一。又云。密行第一。故法華經云。羅睺羅密行唯我能證知。</p>
<p>羅睺羅白佛言。世尊。我不堪任詣彼問疾　二辭文四。此初辭也。</p>
<p>所以者何。憶念。我昔時毘耶離諸長者子來詣我所。稽首作禮問我言。唯羅睺羅。汝佛之子。捨轉輪王位出家為道。其出家者有何等利　此下二略釋文二。此初問也。諸長者子心慕出家。父母所制。覩羅睺羅捨轉輪王十善之化而剃落從道。必有大利勝在家修故從而問焉。</p>
<p>我即如法為說出家功德之利　二答也。出家有二。一者深厭生死樂求涅槃。有證有得有利可說。名為小乘。二者悟三界如幻。無生無滅無證無得無利可說。此名大乘。今羅睺羅謬讚小乘涅槃之利。既有利可說。非密行也。未若大乘。不取不捨無得無證無利可說。真密行也。生曰。世榮雖樂難可久保。出家之理長樂無為。豈可同年悟其優劣哉。</p>
<p>時維摩詰來為我言。唯羅睺羅。不應說出家功德之利　此下三廣引彈事文五。一呵不應說。二解釋所以。三示真出家。四詰真出家。五勸修真出家。此初總呵也。體本法身三界如幻不生不滅名為出家。此則損益兩云。無利可說故呵不應也。</p>
<p>所以者何。無利無功德是為出家　二徵釋所以文二。此初略釋也。肇曰。夫出家之意妙存無為。無為之道豈容有功德利乎。</p>
<p>有為法者可說有利有功德。夫出家者為無為法。無為法中無利無功德　次二廣釋也。第一義諦名法性無為。森羅萬像同歸此理。悟此理者無得無證。名真出家。非二乘擇滅。有得證者名出家也。肇曰。夫有無為之果必有無為之因。因果同相自然之道也。出家為無為。即無為之因也。無為無利無功德。當知。出家亦然矣。</p>
<p>唯羅睺羅。夫出家者無彼無此。亦無中間　此三示真出家。肇曰。上真明出家之義。自下明出家之事。雖云其事然是無事事耳。則出家者以去累為志。無為無心。以心無為故所造眾德皆無為也。文三。此初內證德也。肇曰。偽出家者惡此生死尊彼涅槃故有中間三處之異。真出家者遣萬累忘彼。此豈有是非三處之殊哉。</p>
<p>離六十二見處於涅槃　肇曰。既無彼此則離眾邪見同涅槃也。六十二見者。大品云。外道依過去計神及世間常無常等四見。依未來世計神及世間邊無邊等四見。依涅槃計有如來無如來等四見。依此十二見歷五陰成六十見。又計身與神一斷見。身與神異常見。為六十二見也。</p>
<p>智者所受聖所行處　肇曰。賢智聞之而從眾聖履之而通可。謂真出家之道乎。</p>
<p>降伏眾魔　此二約降魔顯德。見實相則蘊魔自空。蘊空則諸魔自伏。肇曰。眾魔者四魔也。正道既夷邪徑自塞。</p>
<p>度五道　肇曰。五道非無為之路。又云。生死五道性是涅槃故名度。</p>
<p>淨五眼得五力。立五根　體實相則垢[目*壹]永亡。[目*壹]亡則五眼自淨。五力五根亦自然增長。</p>
<p>不惱於彼　肇曰。道超事外與物無逆。何惱之有。</p>
<p>離眾雜惡　肇曰。俗善雖善由雜不善。道法真淨故純善不雜也。</p>
<p>摧諸外道　三伏外道也。肇曰。日月不期去闇。而闇自除。出家不期摧外道。外道自消　超越假名　肇曰。萬事萬名虛假。以生道在真悟故超假名。</p>
<p>出淤泥無繫著　肇曰。出生死愛見之淤泥。無出家受道之繫著。</p>
<p>無我所無所受　肇曰。出家本乎。無我離著則諸受永亡。肇曰。無受也。欲受我受戒受見受。</p>
<p>無擾亂內懷喜　肇曰。夫擾亂出于多求。憂苦生于不足。出家宣欲擾亂斯無。道法內充故懷喜有餘。</p>
<p>護彼意隨禪定離眾過　住實相則不忤物心。不違禪定。生滅不起。焉有過患哉。</p>
<p>若能如是是真出家　此四結真出家。肇曰。若能不違上說乃應出家之道非存利之所能也。</p>
<p>於是維摩詰語諸長者子。汝等於正法中宜共出家　此五形既緣礙勸心出家也。文四。一勸。二辭。三釋勸意。四得意出家。此初勸悟理出家也。</p>
<p>所以者何。佛世難值　肇曰。淨名知其不得出家而勸之者。欲發無上道心耳。</p>
<p>諸長者子言。居士我聞。佛言。父母不聽不得出家。二不悟勸意辭有礙也。肇曰。非不欲出家。不敢違親耳。</p>
<p>維摩詰言。然。汝等便發阿耨多羅三藐三菩提心。是即出家。是即具足　三釋勸意。肇曰。雖為白衣能發無上心者。便為出家具足戒行矣。</p>
<p>爾時三十二長者子皆發阿耨多羅三藐三菩提心　四得意心發。</p>
<p>故我不任詣彼問疾　此四結辭也。</p>
<p>佛告阿難。汝行詣維摩詰問疾　肇曰。阿難秦言歡喜。弟子中總持第一。</p>
<p>阿難白佛言。世尊我不堪任詣彼問疾　二辭文四。此初辭也。</p>
<p>所以者何。憶念。昔時世尊身小有疾。當用牛乳。我即持鉢詣大婆羅門家門下立　此二略釋所以。叡曰。現身有疾者亦不可一途而論。特以淺識之流取信耳。因於如來身而起劣相故彰阿難不達使惑同眾人。淨名高呵以開法身之唱。使見形之徒悟應感難期無方莫惻。兼寄迹取乳除彼貪求。假過阿難以明小乘之劣。</p>
<p>時維摩詰來謂我言。唯阿難。何為晨朝持鉢住此　此三廣引彈事文三。初問乞意。二呵彈。三恥媿。初中文二。此初問也。生曰。晨朝非乞食時必有以也。</p>
<p>我言。居士世尊身小有疾。當用牛乳。故來至此　二答如來為物受生有疾用乳。阿難侍佛故行求乞。</p>
<p>維摩詰言。止止。阿難莫作是語　此二彈呵文四。初略止二謗。二略顯真身。三廣止二謗。四廣顯真身。此初略止二謗也。天台云。無病言病增謗也。德圓言減損謗也。佛身無生應物現生。有身則有疾。小乘執實故云謗也。大乘知應故非謗也。豈復離此現疾別有不謗之法身哉。</p>
<p>如來身者金剛之體。諸惡已斷眾善普會。當有何疾。當有何惱　二略顯真身。金剛體者喻不生不滅常住法身也。諸惡斷解脫也。眾善會般若也。肇曰。夫病患之生行業所為耳。如來善無不積。惡無不消。體若金剛何患之有。</p>
<p>默往。阿難勿謗如來。莫使異人聞此麁言　三廣止二謗。先止增謗也。文三。初勸默也。謗佛麁言異人聞之必蔓說。故令默往。生曰。苟云是實為謗佛也。又曰。病為常近麁之極也。不達聞之必謂然矣。</p>
<p>無令大威德諸天及他方淨土諸來菩薩得聞斯語　二智聞必哂威德諸天淨土菩薩以已福惠不受疾報。方於如來知應現也。生曰。以彼推己無疾必達佛矣。而此言實病不亦哂斯語之不得乎。</p>
<p>阿難轉輪聖王以少福故尚得無病。豈況如來無量福會普勝者哉　三近事驗之。轉輪聖王乃不及欲界諸天。但以人中少福尚得無病。豈況如來普勝三界而有病哉。</p>
<p>行矣。阿難勿使我等受斯恥也。外道梵志若聞此語。當作是念。何名為師。自疾不能救。而能救諸疾人。可密速。去勿使人聞　此下二明損謗也。苟執不去。非徒佛有斯謗我等亦受其恥。肇曰。正士聞則謂汝不達。邪士聞則謂佛實病。何名為法之良醫。身疾不能救。而欲救人心疾乎。</p>
<p>當知。阿難諸如來身即是法身。非思欲身　此下四廣顯真身。初就四德顯真。此初無相法身大悲應現非思業。貪欲之所牽生。自在應物。是我德也。三界有待之形名思欲身也。生曰。如來身從實理中來起。不由彼應有何病耶。</p>
<p>佛為世尊。過於三界　二明三界受生苦也。悟界如幻不受生故樂也。生曰。既以思欲為原。便不出三界。三界是病之境也。佛為悟理之體超越其域。應有何病也。</p>
<p>佛身無漏。諸漏已盡　三明惑染生身漏也。智證法身無漏。無漏即性淨也。肇曰。夫法身虛微妙絕常境。情累不能染。心想不能議。故曰諸漏已盡。</p>
<p>佛身無為。不墮諸數　四明有為之身。四相所遷數也。佛身無生離生滅相常也。肇曰。法身無為而無不為。無不為故現身有病。無為故不墮有數也。</p>
<p>如此之身當有何疾　二結也。如此常樂我淨金剛法身當有何病。</p>
<p>時我世尊實壞慚愧。得無近佛而謬聽耶　此下三明恥愧文三。初阿難慚愧。佛身理然不合有疾。奉命聞疾。應是謬聞近佛多聞。以此懷愧。肇曰。受使若此致譏。若彼進退懷愧惑謂謬聽也。</p>
<p>即聞空中聲。曰。阿難如居士言。但為佛出五濁惡世現行斯法度脫眾生　二空聲舉應顯真疾身應物也。無為本真也。肇曰。以其愧惑故空聲正之如居士言。何有無漏之體嬰世之患。但為疾五濁群生故現斯疾。取乳勿慚也。五濁者劫濁眾生濁煩惱濁見濁命濁。</p>
<p>行矣。阿難取乳勿慚　三若知權化現疾即非謗佛。取乳勿慚也。</p>
<p>世尊。維摩詰智慧辨才為若此也　是故不任詣彼問疾。此四結辭也。</p>
<p>如是五百大弟子。各各向佛說其本緣。稱述維摩詰所言。皆曰不任詣彼問疾　此二總述辭也。</p>
</div>
<div class='div-pin'><a id='mulu5' />
<p class='h1'>菩薩品第四</p><p>此三明折伏方便菩薩令歸圓妙。前既聲聞致辭故。次命菩薩。然發菩提心總名菩薩。而根有利鈍。教有漸頓。或事修而未悟於理。或悟偏而未進於圓。或漸證而未極於頓。今將迴事以向理。折偏以進圓。斥漸而詣頓。故因命問疾以調伏之。皆菩薩佛事故名品。焉文二。先別明四大士。此初慈氏也。</p>
<p>於是佛告彌勒菩薩。汝行詣維摩詰問疾　文二如前。此初命也。彌勒此云慈氏。肇曰。彌勒南天竺婆羅門姓出。此姓即以為名。五百弟子皆以不任故復命菩薩。將備顯淨名難酬之德也。</p>
<p>彌勒白佛言。世尊。我不堪任詣彼問疾　此二辭文四。此初辭也。</p>
<p>所以者何。憶念。我昔為兜率天王及其眷屬說不退轉地之行　此二略釋所以。什曰。此天以彌勒將上為天師。預懷宗敬故常來聽法也。又云。不退轉地者或六度行滿名為不退。或證初地名為不退。天王雖已發心然內有五欲。外有勝境恐其退轉。因以勸之。肇曰。下呵云。實無發心亦無退者。以此推之。似存不退之行勸發無上心也。雖曰勝期猶未免乎。累教迹不泯故致斯呵。然經云。補處大士心無不一。智無不周。應物而動。何闕之有。是由得失同懷修短迭。應利彼而動。無計諸已故彌勒假有以啟始。淨名居宗以濟終互為郢。匠器彼淳朴雖復迹同儒墨致教不一。然相成之美實存其中矣。</p>
<p>時維摩詰來謂。我言彌勒世尊授。仁者記一生當得阿耨多羅三藐三菩提　此三廣引彈事文五。一先定得記。二破執授記。三舉例返破。四顯菩提相。五聞真得益。此初定也。生曰。阿耨多羅者無上也。三藐三者正遍也。菩提者彼語有之。此無名也。實即體極居終智慧也。一生者無復無量生。餘一生也。</p>
<p>為用何生得授記乎。過去耶未來耶現在耶　此下二正破授記文三。初就生門彈。次就無生門彈。後就平等門彈。初中文三。一先定三世。二難破三世。三引證。此初定也。肇曰。發無上心修不退行。授記成道。彌勒致教之本意也。今將明平等大道。以無行為因。無上正覺以無得為果。故先質彌勒明無記無得。然後大齊群生一萬物之致以弘菩提。莫二之道也。夫有生即有記。無生即無記。故推[序-予+干]三世以何生而得記乎。</p>
<p>若過去生過去生已滅　二難破也。肇曰。別推三世明無生也。過去生已滅法不可謂之生也。生曰。無復有也。</p>
<p>若未來生未來生未至　肇曰。未來生未至。未至則無法。無法以何為生也。生曰。竟未有也。</p>
<p>若現在生現在生無住　肇曰。現法流速不住。以何為生耶。若生滅一時二相俱壞。若生滅異時即生時無滅。生時無滅則法無三相。法無三相即非有為也。盡有三相。即有無窮之名。三世既無生。於何而得記乎。生曰。生時已去未始暫停。豈可得於中成佛耶　如佛所說。比丘汝今即時亦生亦老亦滅　三引證。肇曰。證無住義。生曰。新新生滅交臂已謝。豈待白首然後為變乎。</p>
<p>若以無生得授記者。無生即是正位。於正位中亦無授記。亦無得阿耨多羅三藐三菩提。云何彌勒受一生記乎　此二約無生門彈文二。初約理破。二約行破。此初也。肇曰。上推有生無記。此推無生亦無無生。即七住無相真正法位也。此位為理無記。無成彌勒於何授一生記乎。</p>
<p>為從如生得授記耶。為從如滅得授記耶　此二約行破。文二。此初雙定為見。如智生授記為見。如惑滅授記耶。肇曰。如雖無生滅而生滅不異如。然記別起于生滅冥會。獨于即真故假如之生滅以明記別之不殊也。什曰。夫授記要由得如。本未得而今得。似若有起。如起即累滅亦似有物於中滅。故先問其起滅以明無起滅也。</p>
<p>若以如生得授記者如無有生。若以如滅得授記者如無有滅　二明雙破生滅。若見如智生如體不生智亦無生。若見如惑滅如體無滅惑亦不滅。智無生即本覺。惑無滅即寂滅。此不生不滅。豈有授記哉。肇曰。如非不生滅。非有生滅。非不生滅故假以言記。非有生滅以知無記。</p>
<p>一切眾生皆如也。一切法亦如也。眾聖賢亦如也。至於彌勒亦如也　此三約平等　如破文二。初總舉平等也。一切眾生有情也。一切法無情也。眾聖賢二乘也。彌勒大乘也。肇曰。萬品雖殊未有不如。如者將齊。是非一愚智以成無記無得義也。</p>
<p>若彌勒得授記者一切眾生亦應授記。所以者何。夫如者不二不異　此下二別約三德平等破也。此初約真如理等法身德破也。彌勒眾生理如無二會如授記。豈有得不得之二哉。肇曰。凡聖一如。豈有得失之殊哉。生曰。二者直二事也。異者二相殊也。</p>
<p>若彌勒得阿耨多羅三藐三菩提者。一切眾生皆亦應得。所以者何。一切眾生即菩提相　二約本覺平等智德破也。菩提此云覺。亦云智。謂無相極智平等本覺也。若煩惱即菩提則一切眾生皆菩提相。豈彌勒獨得之耶。肇曰。無相之相是菩提相。生曰。菩提既是無相。理極之惠言。得之者得是菩提相也。</p>
<p>若彌勒得滅度者。一切眾生亦當滅度。所以者何。諸佛知一切眾生畢竟寂滅。即涅槃相不復更滅　三約平等寂滅解脫德破。涅槃此云滅度。若法本不生。今即無滅為寂滅者。即一切眾生本來滅度。豈彌勒獨證之耶。肇曰。本性常滅。今復何滅。生曰。然終既至滅始滅驗矣。始若果滅終。豈滅哉。然知眾生即涅槃相不復更滅。是盡為滅而不滅也。</p>
<p>是故彌勒無以此法誘諸天子。實無發阿耨多羅三藐三菩提心者。亦無退者　此下三舉例返破平等。菩提果尚無記。豈有初心及不退行耶。肇曰。平等之道實無發心。亦無退者而不退之行誘其發心。示其美記者何耶。</p>
<p>彌勒當令此諸天子捨於分別菩提之見　四顯真菩提相文三。此初勸捨分別無相平等。是菩提相。若分別始終有退不退。是見分別非見菩提。肇曰。菩提以寂滅為相。生死同相。而諸天子卑生死尊菩提。雖白勝求更生塵累宜開以正路令捨分別。曷為示以道記增其見乎。</p>
<p>所以者何。菩提者不可以身得。不可以心得　此二略徵釋。身心無所得相是菩提相也。肇曰。自此下大明菩提也。道之極者稱曰菩提。秦無言以釋之。菩提蓋是正覺。無相之真智乎。其道虛玄妙絕常境。聽者無以容其聽。智者無以運其智。辨者無以措其言。像者無以狀其儀。故其為道也。微妙無相不可為有用之。彌勒不可為無故能幽鑑萬物而不曜。玄軌超駕而弗夷。大包天地而罔寄曲。濟群惑而無私。至能道達殊方開物成務玄機必察。無思無慮。然則無知而無不知。無為而無不為。不為者唯菩提大覺之道也。此無名之法因非名也。不知所以言故強名曰菩提。斯無為之道。豈以身心而得乎。</p>
<p>寂滅是菩提滅諸相故　此三歷法廣顯菩提相。亦可前。是能破。此是能立。又前破而不斷。此立而不常。又前破而不滅。此立而不生。又前會而不一。此別而不異。又前云。而不去此存而不來。斯妙道之無方也。觀夫聖人體極因物立名。所以教名悉檀。理窮實相。非夫久殖善本莫能究其深廣哉。是故前以無生滅故無菩提記。此以無生滅故證寂滅。名寂滅菩提。寂滅無緣故不觀。寂滅無念故不行。寂滅無見故斷。寂滅無妄想故離。寂滅無願求故障。寂滅無著故無入。寂滅即真如故順理。寂滅即法性故安住。寂滅返生滅之際故至實際。諸句例然不復廣說。肇曰。妙會真性滅諸法相故菩提之道與法俱寂　不觀是菩提。離諸緣故　肇曰。觀生於緣。離緣即無觀也。</p>
<p>不行是菩提無憶念故　肇曰。行生於念。無念故無行。</p>
<p>斷是菩提捨諸見故。離是菩提離諸妄想故　肇曰。諸見斷妄想離乃名菩提也。</p>
<p>障是菩提障諸願故　肇曰。真道無欲障諸願求也。</p>
<p>不入是菩提。無貪著故　肇曰。入謂受入可欲也。</p>
<p>順是菩提順於如故住。是菩提住法性故。至是菩提至實際故　肇曰。不異三空菩提義也。隨順本相謂之如。故計之以順。常住不變謂之性。故計之以住。到實相彼岸謂之際。故計之以至也。</p>
<p>不二是菩提離意法故　肇曰。意與法為二。菩提無心何法之有也。</p>
<p>等是菩提等虛空故　肇曰。無心於等而無不等。故謂若虛空。</p>
<p>無為是菩提無生住滅故。知是菩提了眾生心行故　肇曰。菩提不有故無生滅。菩提不無故了知眾生心也。</p>
<p>不會是菩提諸入不會故　肇曰。諸入內外六入俱空故諸入不會。諸入不會即菩提相。</p>
<p>不合是菩提離煩惱習故　肇曰。生死所以合煩惱之所纏離惱故無合。無合即菩提也　無處是菩提無形色故。假名是菩提名字空故　肇曰。外無形色之處。內無可名之實　如化是菩提無取捨故　肇曰。菩提無取捨。猶化人之無心也。</p>
<p>無亂是菩提常自淨故　肇曰。內心既常靜。外亂無由生。</p>
<p>普寂是菩提性清淨故　肇曰。性無不淨故寂無不善。寂謂善順寂滅常淨之道也。</p>
<p>無取是菩提離攀緣故　肇曰。情有所取故攀於前緣。若離攀緣即無取也。</p>
<p>無異是菩提諸法等故　肇曰。萬法同體是非一致。不異於異者其唯菩提乎。</p>
<p>無比是菩提無可喻故　肇曰。第一大道無有正兩。獨絕群方故無以喻也。</p>
<p>微妙是菩提諸法難知故　肇曰。諸幽遠難測。非有知之所知。以菩提無知故無所不知。無知而無不知者妙微之極也。</p>
<p>世尊。維摩詰說是法時二百天子得無生法忍　此五明悟真記不記真得不得獲益也　故我不任詣彼問疾　此四結也。</p>
<p>佛告光嚴童子。汝行詣維摩詰問疾　文二如前。此初命也。</p>
<p>光嚴童子白佛言。世尊。我不堪任詣彼問疾　此二辭也。文四。此初辭也。</p>
<p>所以者何。憶念。我昔出毘耶離大城　此二略釋所以也。光嚴接近故託閑林為道場。淨名詣理故諠靜一如為道場。出入之迹其在茲也。生曰。託在常出實有以也。</p>
<p>時維摩詰方入城。我即為作禮而問言。居士從何所來　此下三明廣引彈事文五。一禮問。二略答。三重問。四廣答。五眾益。此初也。生曰。城門是人所湊處故得因廣化功也。作禮者迹同鄉黨現修長幼之禮而問。以取其來自有從也。</p>
<p>答我言。吾從道場來　二略答。肇曰。閑宴修道之處謂之道場也。光嚴志好閑。獨每以靜處為心故出毘耶將求道場。淨名懸鑒故現從外來將示以真場。啟其封累故逆云。吾從道場來者。以明道無不之場無不在。若能懷道場於胸中遺萬累於身外者。雖復形處憒閙迹與事隣乘動所遊非無道場也。又曰。實相理遍為場。萬行通證為道。生曰。得佛之處也。</p>
<p>我問。道場者何所是　三重問。肇曰。會其所求故尋問也。</p>
<p>答曰。直心是道場無虛假故　此下三十句廣約諸法明道場。此初約心辨也。肇曰。修心進道無亂之境是道場耳。若能標心為主萬行為場。不越方寸道自修者乃真道場。曷為近捨閑境而遠求空地乎。直心者謂內心真直外無虛假。斯乃基萬行之本壇進道之場。自此已下備列諸行盡。是修心之閑地弘道之靜場也。又解。如世間和䴰之麥皆詣場鞭打。䴰去麥全。修道亦然。佛性精粹雜煩惱䴰。將修行者正見實相為場。對治萬行為鞭打。斷惑證真為颺篩。如直心以虛假為糠䴰。布施以慳貪為糠䴰。諸句例知。</p>
<p>發行是道場能辨事故　肇曰。心既真直則能發迹造行發迹造行即事業斯辨者也。</p>
<p>深心是道場增益功德故　肇曰。既能發行即樹心彌深。樹心彌深則功德彌增者也。</p>
<p>菩提心是道場無錯謬故　肇曰。直心入行轉深則變為菩提心也。此心真正故所見不謬。凡知道者要始四心。四心既生則六度眾行無不成也。</p>
<p>布施是道場不望報故　此下十六約行明住實相真場。行皆造極。肇曰。施不望報無相行也。夫言有不失。無言無不失。有有無異說而不乖其本者。其唯大乘道乎。然即萬行雖殊以無相為體。無而不無故。即有為實有而不有。故施戒為一。此經前後至於辯列眾行有無不同。苟能領其所同則無異而不同也。</p>
<p>持戒是道場得願具故　肇曰。未有戒具而願不具者。</p>
<p>忍辱是道場於諸眾生心無礙故　肇曰。懷忿則心礙。</p>
<p>精進是道場不懈退故。禪定是道場心調柔故。智慧是道場現見諸法故　肇曰。萬法彌曠現若目前智慧之能也。又曰。即事見理為現見也。</p>
<p>慈是道場等眾生故　肇曰。等心怨親欲其安樂慈行也。</p>
<p>悲是道場忍疲苦故　肇曰。見苦必赴不避。湯炭悲行也。</p>
<p>喜是道場悅樂法故　肇曰。以已法樂樂彼同悅喜行也。</p>
<p>捨是道場憎愛斷故　肇曰。人慈生愛。愛生著。著生累。悲生憂。憂生惱。惱生憎。慈悲雖善而累相已生故。兩捨以平等觀謂之捨行。</p>
<p>神通是道場成就六通故　四禪世定。但發五道實相真禪得漏盡也。</p>
<p>解脫是道場能背捨故　解脫八解脫。二乘八解背捨八邪。大乘八解邪正俱背。深證實相背捨萬累也。</p>
<p>方便是道場教化眾生故。四攝是道場攝眾生故　肇曰。方便起乎。弘化四攝生乎。來眾也。</p>
<p>多聞是道場如聞行故　肇曰。聞不能行與禽獸同聽也。</p>
<p>伏心是道場正觀諸法故　木非繩。不直心非理。不正故心之調也。必正觀實相。肇曰。心之性也。強梁即觀邪調伏。即觀正也。</p>
<p>三十七品是道場捨有為法故　此下三科約法明道場。什曰。道品斷受生故名捨有為。肇曰。三十七品無為之因也。又曰。無為即涅槃也。</p>
<p>諦是道場不誑世間故　什曰。小乘中說四諦。大乘中說一諦。今言諦。是即一諦實相也。</p>
<p>緣起是道場無明乃至老死皆無盡故　緣起十二因緣相生起也。小乘觀十二緣。無明滅即行滅。非實相真場。大乘觀因緣。不生不滅。無無明亦無無明盡。此實相真場也。</p>
<p>諸煩惱是道場知如實故。眾生是道場知無我故。一切法是道場知諸法空故　此三科約所治惑明道場。謂迷即眾惑。悟即真場。肇曰。煩惱之實性眾生之無我諸法之空義皆道之所由生。</p>
<p>降魔是道場不傾動故。三界是道場無所取故。師子吼是道場無所畏故　此下諸科約佛果德明坐。菩提樹住寂滅場。不著三界。不惑四魔。能師子吼也。肇曰。降魔兵而不為所動。遊歷三界而不隨其趣。演無畏法音而無難。</p>
<p>力無畏不共法是道場無諸過故。三明是道場無餘礙故　法身無過即眾德自顯。心無餘翳則惠明普照。肇曰。佛具三十二業而無一闕。明通達而無礙。斯皆大道之所由生也。</p>
<p>一念知一切法是道場成就一切智故　什曰。二乘法以三十四心成道。大乘唯以一念則確然大悟具一切智也。肇曰。一切智者智之極也朗若晨曦眾冥俱照。澄若靜淵群像並鑒。無知而無所不知者。其唯一切智乎。何則天有心則有封。有封則有疆。封疆既形則其智有涯。其智有涯則所照不普。至人無心。無心則無封。無封則無疆。封疆既無則其智無涯。其智無涯則所照無際。故能以一念一時必知一切法也。一切智雖曰行標蓋亦萬行之一耳。會萬行之所成者其唯無上道乎。故所列眾法皆為道場也。生曰。一念無不知者始乎。大悟時也。以向諸行終得此事故以名。焉以直心為行初義。極一念知一切法。不亦是得佛之處乎。</p>
<p>如是善男子菩薩若應諸波羅蜜教化眾生。諸有所作舉足下足。當知。皆從道場來住於佛法矣　此下三結成。肇曰。若能應上諸度以化天下者。其人行則遊道場。止則住佛法。舉動所之無非道場。</p>
<p>說是法時五百天人皆發阿耨多羅三藐三菩提心　此五明得益也。</p>
<p>故我不任詣彼問疾　四結也。</p>
<p>佛告持世菩薩。汝行詣維摩詰問疾　文二。此初命也。</p>
<p>持世白佛言。世尊。我不堪任詣彼問疾　二辭文四。此初也。</p>
<p>所以者何。憶念。我昔住於靜室　此下二略釋文五。一住靜室。二魔來。三不識。四施女。五不受。此初持世避諠住靜捨惡化善。皆迹是方便軌之初學。</p>
<p>時魔波旬從萬二千天女狀如帝釋。鼓樂弦歌來詣我所。與其眷屬稽首我足。合掌恭敬於一面立　此二魔作帝釋來也。肇曰。波旬秦名剎者。或名極惡。斷人善根因名殺者。違佛亂僧罪莫之大極惡也。什曰。帝釋是佛弟子。知其不疑故作釋形來也。持世不作意。觀他心故不見也。天台云。方便菩薩不知魔來。有三意。一未能魔佛二界一如等真故不知。二緣觀有出入之間故不知。三未能善惡齊化心有去取故不知也。</p>
<p>我意謂是帝釋而語之言。善來憍尸迦。雖福應有不當自恣。當觀五欲無常。以求善本。於身命財而修堅法　此三持世不識謬為說法。誡之以自恣。厭之以無常。修之。以三堅生曰。從女弦歌是自恣法也。福有而自恣者。覆為罪之根者也。五欲者五情所欲也。用為自恣寶之。必深覺其無常。然後能以之求善本矣。肇曰。三堅法身命財寶也。若忘身命棄財寶去封累而修是者必獲無極之身無窮之命無盡之財。此三天地焚而不燒。劫數終而不盡。故名堅法。以天帝樂著五欲不慮無常故勸修堅法也。</p>
<p>即語我言。正士受是萬二千天女可備掃灑　此四魔更施女為亂也。生曰。因其說法故可說以從善。實欲以女亂之矣。</p>
<p>我言。憍尸迦無以此非法之物要我沙門釋子。此非我宜　此五不受女非順道之緣故捨而不受。若法身正觀萬品一如無非不順。肇曰。持世菩薩時為比丘也。</p>
<p>所言未訖時。維摩詰來謂我言。非帝釋也。是為魔來嬈固汝耳　此三廣引彈事文中有八。一覺悟。二乞女。三欲隱。四勸捨。五魔捨。六說法。七誘女。八還女。此初淨名覺悟。肇曰。以持世不覺故發其狀也。</p>
<p>即語魔言。是諸女等可以與我。如我應受　此二淨名索女。肇曰。將化諸女故現從其索我為白衣應受此女。曷為以與沙門釋子乎。</p>
<p>魔即驚懼念。維摩詰將無惱我。欲隱形去而不能隱盡。其神力亦不得去　此三魔欲隱去。肇曰。淨名神力之所制也。</p>
<p>即聞空中聲曰。波旬。以女與之乃可得去　四空聲勸捨女也。肇曰。淨名以魔迷固故化導之也。</p>
<p>魔以畏故俛仰而與　此五魔捨女。生曰。推輕重留女故當勝自不得去也。</p>
<p>爾時維摩詰語諸女言。魔以汝等與我。今汝皆當發阿耨多羅三藐三菩提心。即隨所應而為說法。令發道意　此六淨名為女說法也。文二。此初令發心也。肇曰。在魔故從欲在我。宜從道教。</p>
<p>復言。汝等已發道意。有法樂可以自娛。不應復樂五欲樂也　此下二勸修行文三。一勸。二問。三答。此初勸樂法捨欲也。肇曰。女人之性唯欲。是樂以其初捨天樂故示以法樂。夫能以弘道為美積德為忻者。雖復經苦履難而不改。其樂天地所重無易。其忻以此自娛樂之極也。豈五欲之足存。自此已下備列諸行。以明超世之道至歡之所由生也。</p>
<p>天女即問。何謂法樂　二不解故問也。</p>
<p>答曰。樂常信佛。樂欲聽法。樂供養眾。樂離五欲　三淨名答文四。此初樂生四信。謂歸三寶及厭欲持戒。肇曰。信而後悅。莫若三寶樂。離五欲者。什曰。是信戒也。</p>
<p>樂觀五陰如怨賊。樂觀四大如毒蛇。樂觀內入如空聚　此二樂厭苦報也。什曰。如方便品中說也。肇曰。善要必察何樂如之也。</p>
<p>樂隨護道意。樂饒益眾生。樂敬養師　此三明樂修出道文三。此初內護道意。下益眾生上敬養師並行本也。肇曰。將護無上道心令無差失。</p>
<p>樂廣行施。樂堅持戒。樂忍辱柔和。樂懃集善根。樂禪定不亂。樂離垢明惠。此二明六度正行也。什曰。世俗惠中不能生樂。要得無漏惠離塵垢。即至樂自生也。</p>
<p>樂廣菩提心　此下三遍修萬行。肇曰。彼我兼得謂之廣也。</p>
<p>樂降伏眾魔。樂斷諸煩惱　魔怨散而惑病消故樂也。</p>
<p>樂淨佛國土。樂成就相好故修諸功德　依報淨而正報圓。何樂如也。</p>
<p>樂莊嚴道場　嚴萬行之因場詣道樹之果場。</p>
<p>樂聞深法不畏　什曰。心無近著心不邪疑。又能信諸佛有不思議法故能聞深法心不生畏也。肇曰。樂法之情不深者。聞深法必生畏也。</p>
<p>樂三脫門不樂非時　肇曰。三脫空無相無作也。縛以之解謂之脫。三乘所由謂之門。二乘入三脫門不盡。其極而中路取證。謂之非時。此大士之所不樂也。</p>
<p>樂近同學。樂於非同學中心無恚礙　肇曰。異我自彼。曷為生恚。非同學外道黨也。</p>
<p>樂將護惡知識。樂近善知識　護惡不捨大悲。近善能成大智。</p>
<p>樂心喜清淨　肇曰。清淨是實相真法喜。</p>
<p>樂修無量道品之法　適化無方故道品無量。肇曰。法樂無量上略言之耳。</p>
<p>是為菩薩法樂　此四結也。</p>
<p>於是波旬告諸女言。我欲與汝俱還天宮　此下七波旬誘女也。文二。此初誘也。肇曰。先聞空中聲畏而言。與非其真心故欲俱還也。</p>
<p>諸女言。以我等與此居士。有法樂。我等甚樂。不復樂五欲樂也　二女辭也。肇曰。已屬人矣。兼有法樂何由返也。</p>
<p>魔言。居士可捨此女。一切所有施於彼者。是為菩薩　此八還女文五。一索女。二還女。三請法。四為說。五隨還。此初索也。肇曰。淨名化導既訖魔知其不悋故請也。菩薩之道一切無惜想。能見還也。</p>
<p>維摩詰言。我已捨矣。汝便將去。令一切眾生得法願具足　二還女也。肇曰。因事與願菩薩常法也。以女還魔願具滿故因以生願一切眾生得法願具足。如魔之願滿也。</p>
<p>於是諸女問維摩詰。我等云何止於魔宮　三弟子辭師故請法也。肇曰。昔在魔宮以五欲為樂。今在菩薩以法樂為樂。復還魔天當何所業耶。</p>
<p>維摩詰言。諸姊有法門。名無盡燈。汝等當學　四大士為說無盡燈法文三。此初標名勸也。肇曰。將遠流大法之明以照魔宮癡冥之室故說此門也。</p>
<p>無盡燈者譬如一燈然百千燈。冥者皆明。明終不盡。如是諸姊夫一菩薩開導百千眾生。令發阿耨多羅三藐三菩提心。於其道意亦不滅盡。隨所說法而自增益一切善法。是名無盡燈也　二釋勸法喻合可見。肇曰。自行化彼則功德彌增法光不絕。名無盡燈。</p>
<p>汝等雖住魔宮。以是無盡燈令無數天子天女發阿耨多羅三藐三菩提心者。為報佛恩亦大饒益一切眾生　三結勸學也。肇曰。報恩之上莫先弘道。</p>
<p>爾時天女頭面禮維摩詰足。隨魔還宮。忽然不現　五致禮辭還。</p>
<p>世尊。維摩詰有如是自在神力智慧辯才。故我不任詣彼問疾　此四結辭不堪也。</p>
<p>佛告長者子善得。汝行詣維摩詰問疾　文善。此初命也。梵云。須達多亦云善得。亦云二施。即給孤獨也。因緣如別。</p>
<p>善得白佛言。世尊。我不堪任詣彼問疾　二辭文四。此初辭也。</p>
<p>所以者何。憶念。我昔自於父舍設大施會。供養一切沙門婆羅門及諸外道。貧窮下賤孤獨乞人。期滿七日　二略釋也。在家大士故於父舍行施化同類也　生曰。婆羅門法七日祠梵天行大施期生彼也。言已承嫡繼業於父舍然也。奇之可以致明法施大矣。什曰。所以乃至第七日方來譏者。欲令其功德滿心淳熟也。</p>
<p>時維摩詰來入會中謂我言。長者子。夫大施會不當如汝所設　此三廣引彈事文六。一彈呵。二請說。三略說。四重請。五廣說。六得益。此初彈也。肇曰。天竺大施會法於父舍開四門。立高幢告天下。諸有所須皆詣其舍於七日中傾家而施以求梵福時。淨名以其俗施既滿將進以法施故先譏其所設。以明為施之殊也。</p>
<p>當為法施之會。何用是財施會為　肇曰。夫形必有所礙。財必有所窮。故會人以形者不可普集。施人以財不可周給。且施既不普財不益神未。若會群生於十方而即之本土。懷法施於胸中而惠無不普。以此而會會無不均。以此而施不遺人。曷為置殊方而集近賓捨心益而獨潤身乎。</p>
<p>我言。居士何謂法施之會　此二請問也。</p>
<p>法施會者無前無後。一時供養一切眾生。是名法施之會　此三略答也。什曰。若一起慈心即十方同緣。施中之等莫先於此故曰無前後也。肇曰。夫以方會人不可一息期。以財濟物不可一時周。是以會通無隅者彌綸而不漏法澤。冥披者不易時而同覆故能即無疆。為一會而道無不潤。虛心懷德而物自賓　曷為存濡沫之小惠。捨夫江海之大益置一時之法養。而設前後之俗施乎。</p>
<p>何謂也　此四重問也。肇曰。群生無際而受化不俱欲無前無後一時而養者何謂也。</p>
<p>謂以菩提起於慈心　此下五廣就萬行明法施文五。此初四等也。肇曰。夫財養養身法養養神養神之道存乎。冥益何則群生流轉以無窮為路。冥冥相承莫能自返。故大士建德不自為身一念之善皆為群生。以為群生故願行俱果行果則已功立願果則群生益已功立則有濟物之能群生益則有返流之分。然則菩薩始建德於內群生已蒙益於外矣。何必待哺養啟尊然後為益乎。菩提者弘濟之道也。是以為菩提而起慈者。一念一時所益無際矣。</p>
<p>以救眾生起大悲心　肇曰。大悲之典救彼而起。所以悲生於我而天下同益也。</p>
<p>以持正法起於喜心　肇曰。欲令彼我俱持正法喜以之生也。</p>
<p>以攝智慧行於捨心　肇曰。小捨捨怨親。大捨捨萬有。捨萬有者正智之性也。</p>
<p>以攝慳貪起檀波羅蜜。以化犯戒起尸波羅蜜。以無我法起羼提波羅蜜　此二明六度法施。大士以一毫之善普施眾生。永除六蔽圓滿六度。肇曰。忿生於我無我即無競。</p>
<p>以離身心相起毘離耶波羅蜜　肇曰。精進之相起于身心而云離身心者。其唯無相精進乎。復次愛著身心不能精進。能精進者其在亡身心乎。</p>
<p>以菩提相起禪波羅蜜　肇曰。菩提之相無定無亂。以此起禪亦同相也。</p>
<p>以一切智起般若波羅蜜　肇曰。在佛名一切智。在菩薩名般若因果異名也。然一切智以無相為相。以此起般若。般若亦無相。因果雖異名其相不殊也。</p>
<p>教化眾生而起於空　以三約三脫明法施。肇曰。存眾生則乖空義。存空義則捨眾生善通法相虛空。其懷者終日化眾生終日不乖空也。</p>
<p>不捨有為法而起無相　肇曰。即有而無故能起無相。即無而有故能不捨。不捨故萬法兼備起無故美惡齊旨。</p>
<p>示現受生而起無作　肇曰。作謂造作生死也。為彼受生者非作生而生也。是以大士受生常起無作。</p>
<p>護持正法起方便力。以度眾生起四攝法　此四遍約萬行明法施。肇曰。非方便無以護正法。非四攝無以濟群生。</p>
<p>以敬事一切起除慢法。於身命財起三堅法。於六念中起思念法。於六和敬起質直心　息諸慢以修敬。厭三偽而修三堅。內思六念外順六和。此之謂法施。六念者。肇曰。念佛法僧施戒天六念也。六和者。肇曰。以慈心起身口意業為三也。四得重養與人共之。五持戒淨。六修漏盡惠非直心無以具六法。非六法無以和群眾。群眾不和非敬順之道。</p>
<p>正行善法起於淨命　肇曰。凡所行善不以邪心為命也。</p>
<p>心淨歡喜起近賢聖。不憎惡人起調伏心　心淨者信也。信樂賢聖常近三寶。不憎惡人能調不善。肇曰。近賢聖生淨喜。見惡無憎心也。</p>
<p>以出家法起於深心　厭患三界誓求菩提大事因緣。非小志之所為也。肇曰。出家之法非淺心所能弘也。</p>
<p>以如說行起於多聞　肇曰　聞不能行非多聞也。</p>
<p>以無諍法起空閑處　法性平等名為無淨棲心。此理是住空閑。肇曰。忿競生乎。眾聚無諍出乎空閑。</p>
<p>趣向佛惠起於宴坐　肇曰。佛惠深遠非定不趣。</p>
<p>解眾生縛起修行地　理圓無漸而解縛者必修之以次位。肇曰。已行不修安能解彼。</p>
<p>以具相好及淨佛土起福德業。知一切眾生心念。如應說法起於智業　肇曰。大乘萬行分為二。業以智為行標故別立智業。諸行隨從故總立德業。凡所修立非一業所成。而眾經修相好淨土繫以德業。知念說法繫以智業。此蓋取其功用之所多耳。未始相無也。</p>
<p>知一切法不取不捨。入一相門起於惠業　肇曰。決定審理謂之智。造心分別謂之惠。上決眾生念定諸法相。然後說法故繫之以智。今造心分別法相令入一門故繫之以惠也。</p>
<p>斷一切煩惱一切障礙一切不善法。起一切善業　肇曰。無善不修故無惡不斷。</p>
<p>以得一切智慧一切善法。起於一切助佛道法　肇曰。一切智慧智業也。一切善法即德業也。助佛道法大乘諸無漏法也。智德二業非有漏之所成。成之者必猶助佛道法。</p>
<p>如是善男子。是為法施之會。若菩薩住是法施會者為大施主。亦為一切世間福田　此下五結成法施。肇曰。若能備上諸法則名閏無涯。其為會也。不止一方其為施也。不止形骸。不止形骸故妙存濟神。不止一方故其會彌綸。可謂大施。可謂大會矣。</p>
<p>世尊。維摩詰說是法時。婆羅門眾中二百人。皆發阿耨多羅三藐三菩提心　此六明時眾得益文二。此初婆羅門發心也。</p>
<p>我時心得清淨。歎未曾有。稽首禮維摩詰足。即解瓔珞價直百千以上之　二明　善得心淨。肇曰。心累悉除得清淨信也。文四。此初心悟上瓔珞也。生曰。七日施而此物在者最所重也。而以上維摩詰者現崇法施情也。</p>
<p>不肯取　二讓不受。什曰。本意為說法故。亦為譏財施故。懷此二心所以不受。</p>
<p>我言。居士願必納受隨意所與　三重請受隨施也。</p>
<p>維摩詰乃受瓔珞分作二分。施此會中最下乞人。持一分奉彼難勝如來　四淨名受已迴施文四。初迴施二田也。肇曰。上直進以法施未等。致施之心故施極上窮下明施心平等。以成善得為施之意也。</p>
<p>一切眾會皆見光明國土難勝如來。又見珠瓔在彼佛上變成四柱寶臺。四面嚴飾不相障蔽　二佛現化。生曰。分作二分者欲以明等也。現神力者驗法施也。變成四柱寶臺豈財施能為之乎。是法施會然也。故能無不周耳。</p>
<p>維摩詰現神變已作是言。若施主等心施一最下乞人猶如如來福田之相　三勸令等心文二。一有相等。二無相等。此初也。施佛神通。若此施貧初無善事。施者未能亡於分別。故淨名示之以平等。什曰。施佛以地勝故心濃。施貧以地若故悲深。是以福田同相致報一也。</p>
<p>無所分別。等于大悲不求果報。是則名為具足法施也　二無相等也。肇曰。若能齊尊卑一行報以平等悲而為施者。乃具足法施耳　城中一最下乞人見是神力聞其所說。皆發阿耨多羅三藐三菩提心　此四得益也。</p>
<p>故我不任詣彼問疾　四結不堪。</p>
<p>如是諸菩薩各各向佛說其本緣。稱述維摩詰所言。皆曰。不任詣彼問疾　此是大段第二總明諸菩薩奉辭。肇曰。三萬二千菩薩皆說不任之辭。文不備載之耳。</p>

<p class='juan'>淨名經關中疏卷上</p></div>
</div><!-- end of div[@id='body'] -->
</body></html>