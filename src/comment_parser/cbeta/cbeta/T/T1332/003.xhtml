<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七佛八菩薩所說大陀羅尼神呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />七佛所說神呪經卷第三</p><p class="byline">晉代譯失三藏名今附東晉錄</p><p>我摩醯首羅天王。今欲說神呪。愍念諸眾生為除苦本。除其我慢心令修忍辱行。有呪名句多吒<span class='note-inline'>(晉言)</span>慈忍辱。</p>
<p class="dharani">殊呼多<span class='note-inline'>(一)</span>烏耆多<span class='note-inline'>(二)</span>句多吒<span class='note-inline'>(三)</span>烏穌蜜多<span class='note-inline'>(四)</span>提梨帝吒<span class='note-inline'>(五)</span>若蜜殊吒<span class='note-inline'>(六)</span>句喻吒<span class='note-inline'>(七)</span>烏穌蜜耆吒<span class='note-inline'>(八)</span>句那吒<span class='note-inline'>(九)</span>那蜜耆吒<span class='note-inline'>(十)</span>烏穌帝梨吒<span class='note-inline'>(十一)</span>莎呵<span class='note-inline'>(十二)</span></p>
<p>誦呪五遍。縷一色青結作十二結繫兩手。</p>
<p>此大神呪乃是過去七恒河沙諸佛所說。又我過去從諸佛所。得聞說此大神呪名。從是已來神通自在。遍領三千大千世界。一切鬼王皆悉屬我。我有神力悉能摧伏。我今說此陀羅尼呪。如王解髻明珠與人。譬如強力轉輪聖王。威勢自在無有前敵。未摧伏者力能摧伏。已調伏者增加守護。所須之物令無所乏。時轉輪王威伏百姓。復能養育增加守護。猶如慈父等無有異。我今大摩醯首羅天王。神力自在亦復如是。典領三千大千世界鬼神諸王。養育守護亦復如是。摧伏外道及諸邪見。悉令靡伏安住正法。復以神通遊騰十方。遊諸佛國佐佛揚化。守護正法亦復如是。我今以此大神呪力。六道化身度脫眾生。現作鬼王降伏諸鬼。摧滅邪見。內修菩薩清淨戒行。久已得處法流水中。八住齊階功勳成就。當知皆是大神呪力。其諸人王及諸行人。欲得現世離眾患難。欲護正法欲得安隱。欲得國土無諸災疫豐實安樂。其王應當勤心讀誦。研精修習此陀羅尼。亦當勸勵后妃婇女。諸王子等勤心修習。晝夜讀誦極令通利。於月八日十四日十五日。離常住處在空靜地。淨潔洗浴妙香塗身。著新淨衣於夜後分明星出時燒香。散五色妙花三種名香供養十方佛已。然後三稱我名摩醯首羅大天王。滿我所願如是三說。令我所求皆得吉祥。作是願已默然而坐。我於爾時當往其所。王於爾時即當誦此陀羅尼呪二十一遍默然而坐。其王爾時若於夢中若惺悟心。得見我身在虛空中處白蓮華臺。放大光明照觸王身。王見光已即得清淨解脫無垢光三昧。得是三昧已心大歡喜。心歡喜故所願悉得。我時當遣八部鬼神。守護國土國界清夷無諸災橫。當知是此大神呪力。</p>
<p>我八臂那羅延今欲說神呪。名阿波盧耆兜帝梨置<span class='note-inline'>(晉言護助佛法)</span>消諸姦惡摧滅邪見建立法幢。</p>
<p class="dharani">度呵兜<span class='note-inline'>(一)</span>支波兜<span class='note-inline'>(二)</span>若勿兜<span class='note-inline'>(三)</span>波羅帝兜<span class='note-inline'>(四)</span>度阿兜<span class='note-inline'>(五)</span>究吒兜<span class='note-inline'>(六)</span>阿若勿兜<span class='note-inline'>(七)</span>耶蜜兜<span class='note-inline'>(八)</span>究吒兜<span class='note-inline'>(九)</span>度呵兜<span class='note-inline'>(十)</span>莎呵<span class='note-inline'>(十一)</span></p>
<p>誦呪五遍。縷青一色結作四結繫項。</p>
<p>此大神呪乃是過去八恒河沙諸佛所說。我於過去從諸佛所聞是神呪。是故今日得此奇特。威猛德力神通無礙。三界寄挺人無等雙。移山駐流手轉日月。能接須彌擲置他方還置本處。令此四天王帝釋諸天都不覺知。令此須彌入芥子中。四天王宮忉利諸天。悉皆不知己之所入。令四天下洲合為一洲。各還本處如本無異。其中眾生不知往來。神通自在遊騰十方。歷事諸佛守護正法。當知皆是大陀羅尼力。若諸國土諸人王等。欲護己身及國土者。是王應當建立佛法。當修十德何等為十。一者以慈悲心養育民物。二者怨親平等心無憎愛。三者治國正法不枉民物。四者退惡任善識賢別愚。五者謙下自卑不輕賢士。六者有來求者不違其意。隨其所求悉皆給與。七者於三寶所其心純厚。八者拯濟貧窮愍諸孤老。九者國有賢士當徵召之。十者普慈人民捨恨念舊。猶如慈父愛念其子溫潤清流。若諸人王能行是德。當知是王諸佛所護。我等諸天亦護是王。不令憐敵來侵其界。有諸善人福德賢士皆集其國。雨澤順時不被災霜人民安樂。惡龍攝毒無病苦者。是王若能修是十德。復能兼誦此陀羅尼。專念在心而不廢忘。常於月八日十四日十五日。於正殿上若高樓上。香湯沐浴著新淨衣。正東而坐日未出時。燒香散花供養十方諸佛。然後禮我八臂那羅延天王神力自在。令我所求皆得如願。爾時即誦此陀羅尼二七遍已。默然而坐至一食頃。我於爾時當往其所。住虛空中身出光明照觸王身。其王爾時見光明已轉復精進。以精進故所求皆得。隨其所願無不剋獲。當知皆是大神呪力。</p>
<p>我大功德天女今欲說神呪名兜樓呼帝盧<span class='note-inline'>(晉言)</span>護助正法愍苦眾生。</p>
<p class="dharani">耆摩羅呼帝盧<span class='note-inline'>(一)</span>烏晝呼帝盧<span class='note-inline'>(二)</span>句吒那呼帝盧<span class='note-inline'>(三)</span>若蜜耆呼帝盧<span class='note-inline'>(四)</span>莎呵</p>
<p>誦呪三遍縷六色結作六結繫項。</p>
<p>是大神呪。乃是過去七恒河沙諸佛所說。我於過去從諸佛所得此神呪。今得此身端正殊妙。光明照耀諸天中勝。神智通達靡所不知。得他心智來今往古如在目前。得宿命通具足三明八解脫事。亦悉備足功德備舉。如初住菩薩等無有異。為度眾生現作天女。見諸眾生迴波六趣。沒溺苦海無能覺者。我今愍此諸眾生故。以此神呪欲擁護之。若諸行人欲求所願。病者求差貧者求富賤者求貴。若諸國王惡賊侵境雨澤不時。所種不收疫病流行。爾時應當勤心讀誦。修行此陀羅尼七日七夜六時不廢。燒香散花供養十方諸佛。供養佛已。為我大功德天敷好妙座。以三種妙花莊嚴此座。赤白紫色三種妙漿。蒲桃石蜜安石榴漿以待於我。若在塔中若於靜室。於一一時中勤心讀誦此大神呪七遍乃止默然而坐。我時當與天眾龍眾。往是人所受其供養。受供養已與其所願。是人爾時若於夢中若惺悟心。即得見我大功德天。威顏相貌光明挺特。見已歡喜轉復精進。以精進故所求皆得。當知是此大神呪力。</p>
<p>我難陀龍王欲說一頭陀羅尼。名耆那膩置<span class='note-inline'>(晉言)</span>護諸眾生拔其四毒箭。</p>
<p class="dharani">若不帝黎那<span class='note-inline'>(一)</span>伊帝帝黎那<span class='note-inline'>(二)</span>伊無帝黎那<span class='note-inline'>(三)</span>若書爾帝黎那<span class='note-inline'>(四)</span>伊不帝黎那<span class='note-inline'>(五)</span>耆呼吒帝那<span class='note-inline'>(六)</span>莎呵</p>
<p>誦呪五遍。黃羊毛縷結作六結繫項。</p>
<p>此大神呪乃是過去十恒河沙諸佛所說。我難陀龍王以得此大神呪力故。常遊諸國十方佛前。神通自在無有罣礙。諸佛所說悉能總持。為眾生說如聞而行。拔其毒鏃補智慧膏。以薩婆若水洗除垢穢。拂拭搓磨令心調淨。我難陀龍王常遊諸國觀察眾生。有病苦者隨其偏發。療治救濟令得脫難。乃至於王後宮變為女身為諸女人演說法要。女人恣態多諸過惡。皆使令發菩提之心厭惡女身。皆因此大神呪力得階十地。六道和光現龍王身。雖示龍身不同其塵。當知悉是大神呪力。日誦七遍煩惱結使悉得消除。現在病苦悉得消滅。欲得如上所說大智慧方便自利利人。勤修讀誦此大神呪誠諦不虛。</p>
<p>我婆難陀龍王欲說一頭陀羅尼。名陀摩羅提<span class='note-inline'>(晉言)</span>守護國土滿眾生願。</p>
<p class="dharani">阿支不陀摩羅提<span class='note-inline'>(一)</span>烏穌兜那陀摩羅提<span class='note-inline'>(二)</span>破殊呵陀摩羅提<span class='note-inline'>(三)</span>烏穌兜那陀摩羅提<span class='note-inline'>(四)</span>若蜜耆陀摩羅提<span class='note-inline'>(五)</span>烏蘇兜那呵陀摩羅提<span class='note-inline'>(六)</span>若蜜闍陀摩羅提<span class='note-inline'>(七)</span>烏穌呵陀摩羅提<span class='note-inline'>(八)</span>[卄/(蜀-虫+目)]闍呼奴陀摩羅提<span class='note-inline'>(九)</span>置耆呼奴陀摩羅提<span class='note-inline'>(十)</span>支兜黎那陀摩羅提<span class='note-inline'>(十一)</span>莎呵<span class='note-inline'>(十二)</span></p>
<p>誦呪七遍。縷七色結作十四結繫項。</p>
<p>此大神呪乃是過去九十九億諸佛所說。我於過去值遇諸佛從諸佛所。得此陀羅尼有大神力神通自在。常遊諸國度脫眾生。在所國土若諸國王。欲以正法治國土者。以天位治世不枉人物。欲得國家無諸災禍。欲得隣敵不生惡念。國王爾時應當深心。敬重三寶恩惠貧窮。謙敬仁義恩德普覆。尊聖敬德退惡任善謙敬理信。如其國王行此德者。十方諸佛常隨護念。釋梵四天王。我等龍王。當隨護助。為消災害。滿其所願。求願與願。不違其意。是王爾時欲滿願故。應當讀誦此陀羅尼。於宮殿內若正殿上。於月八日十四日十五日。日未出時正南而坐。香湯澡浴著淨潔衣。於其國內諸人民等及諸隣敵。起慈悲心憐愍之心。爾時應當誦此陀羅尼二十一遍。燒殊妙香栴檀沈水及熏陸香散七色華。先當供養十方諸佛。釋迦如來應正遍知。諸大菩薩天龍八部。然後三稱我名婆難陀龍王。燒香供養。滿我所願如是三說。我時當與天龍八部。隨其所願即當與之。是王爾時即滿所願。云何當知得果其願。若於夢中若惺悟時。見白龍象及白蓮華。在虛空中當前而住。當知爾時即得所願。</p>
<p>我娑伽羅龍王今欲說神呪。名阿那耆置盧<span class='note-inline'>(晉言)</span>普雨法雨於四天下中無不蒙潤。除諸眾生欝蒸熱惱。諸渴乏者令得豐足。</p>
<p class="dharani">烏奢都波利那<span class='note-inline'>(一)</span>耆摩都呼那<span class='note-inline'>(二)</span>穌耆蜜都呼那<span class='note-inline'>(三)</span>阿支不奴都呼那<span class='note-inline'>(四)</span>烏啄呵都呼那<span class='note-inline'>(五)</span>卑黎帝那都呼那<span class='note-inline'>(六)</span>溫耆不都呼那<span class='note-inline'>(七)</span>莎呵<span class='note-inline'>(八)</span></p>
<p>誦呪三遍。駝毛縷結作八結繫項。</p>
<p>是大神呪乃是過去十恒河沙諸佛所說。我娑伽羅龍王於七百阿僧祇劫已來。常修行此陀羅尼。以是之故於諸龍王。最上最勝端正殊妙神通自在。能以神力聲振三千。極佛境界無不蒙益。一四天下小千世界。四天下中三千大千世界無不蒙潤。慈悲普覆等雨法雨。能令眾生增長鞠育菩提根芽。若諸眾生處在三惡三垢覆蔽。為開慧眼令覩光明。若諸國王渴乏須雨。我能給足令其豐實。四天下中普皆令等。而其國王欲得豐實。無他怨賊欲來侵境。於其國內熾然正法。恩惠普覆斷理怨枉賑諸貧窮。有孤老者生憐愍心。若其國王能行是德。十方諸佛諸大菩薩。釋梵四大天王天龍鬼神常隨護助。求願與願無不獲果。王於爾時應當修行此陀羅尼。於淨潔處離大憒閙。於七日中不食酒肉五辛。白淨素食酥酪聽食。香湯沐浴著白淨衣。七日七夜受持八戒。燒眾名香栴檀沈水及熏陸香。散五色華供養十方諸佛我釋迦如來應正遍知。爾時應當三稱我名娑伽羅龍王。即便誦呪二七遍。於六時中從初一日。國王爾時心轉淳厚。一日二日乃至七日。便見我身在其前住。若白龍象若轉輪聖王像。隨其所求能滿其願。為除宿罪令得道果。</p>
<p>我和修吉龍王今欲說神呪。名支富提梨那<span class='note-inline'>(晉言)</span>愍苦眾生令出三界。</p>
<p class="dharani">憂波支兜那<span class='note-inline'>(一)</span>如波帝支兜那<span class='note-inline'>(二)</span>蜜若兜支兜那<span class='note-inline'>(三)</span>提黎帝那支兜那<span class='note-inline'>(四)</span>烏穌欽帝支兜那<span class='note-inline'>(五)</span>莎呵<span class='note-inline'>(六)</span></p>
<p>誦呪十四遍。羖䍽毛縷結作十四結繫項。</p>
<p>此大神呪乃是過去八恒河沙諸佛所說。我於過去從諸佛所。得此陀羅尼句。不與諸龍同其事業。常遊諸國修菩薩行。面覩諸佛諮受教誨。愍念眾生佐佛化愚。常以正法攝持守護。於生死海拔濟令出。身為大船口為法橋。心為大海。出慈悲水溉灌眾生。枯槁福田悉令生長菩提根芽。我所饒益其喻如是。若諸國王欲求所願。欲令其國豐實安樂。欲令無有他方怨賊。欲使國土無諸疫病。怨家讎對自然殄滅。眾官承法不復惱人。其王爾時於其國內熾然正法。率諸群臣以正法教。溫良恭儉孝養父母。慈悲憐愍孤窮眾生。躬自迴駕供養三寶。於三寶所不生疑悔。生父母師長想。朋友知識想。於身命財生不堅想。我及國土如幻如化。愍傷眾生如視赤子。若其國王能修是德。復能讀誦此陀羅尼。於月八日十四日十五日。淨潔洗浴著新淨衣。於正殿上若高樓上。正東而坐日未出時。散三色華三種名香。栴檀沈水熏陸香等。供養十方佛已。應當為我和修吉龍王。敷置法座正南而坐。以青疊覆我座上。三種華三種漿。蒲桃石蜜安石榴漿。燒黑沈水以待於我。其王爾時正東而坐。叉手合掌誦此陀羅尼二十一遍。誦呪已訖其王即出。與諸群臣默然而坐。我和修吉龍王。當與諸天龍神八部八萬四千到是王所。於虛空中默然而受其王供養。王於爾時若於夢中若惺悟心。得見我身如轉輪聖王七寶侍從。見已歡喜轉更精進。以精進故我及天龍八部鬼神。便當勤心守其國土。求願與願不違其意真誠如是。</p>
<p>我德叉迦龍王今欲說神呪度脫諸眾生。有呪名穌富羅。</p>
<p class="dharani">阿低帝耆晝<span class='note-inline'>(一)</span>支富屠穌羅若蜜耆晝<span class='note-inline'>(二)</span>烏哺都呵晝<span class='note-inline'>(三)</span>卑梨那耆毘若蜜烏都晝<span class='note-inline'>(四)</span>莎呵<span class='note-inline'>(五)</span></p>
<p>誦呪五遍。縷紫白二色結作十二結繫項。</p>
<p>是大神呪乃是過去七恒河沙諸佛所說。是呪能令諸失心者還得正念。度五逆津獲諸神通。具足三明超出三界獨步無畏。我於往古從諸佛所。得聞讀誦此大神呪雖現龍身而無龍業。遊諸佛國修菩薩行。遊騰十方度脫眾生。出生死海洄波六趣悉能救接。扶持携將到涅槃岸。又我過去於閻浮提作國王女。王於爾時國土褊狹人民單索。恒畏怨敵來侵其境。又復薄福水旱不調。穀米勇貴人民飢饉。我於爾時在宮殿內。父王爾時愁憂不樂。語諸群臣當設何計。令國豐實人民還復。群臣爾時默無答者。我時見父愁憂如是。我念過去曾從諸佛。受持讀誦此大神呪。是神呪力譬如不蓋。能覆三千況此一國。普雨法雨無不蒙益。枯木石山皆能生華。強者能伏弱者能佐。作是念已即詣王所。禮覲問訊問王所憂。王時答我非汝所知。我時答王有智慧者。不問男女行之則是。王時歡喜答言說之。我時答王。我念過去九十九億諸佛所說大神呪王。設其功力如上所說。王於爾時躬自讀誦。精誠剋勵七日七夜。受持八戒六時不廢。於一一時中懺悔十方。散五色華燒三種名香。一一時中三七遍誦呪。王於爾時悔過自責。薄福不肖謬得為王。孤負天下慚愧自責。已慚愧故十方諸佛大菩薩眾。釋梵四天王八部鬼神。諸大龍王風伯雨師。皆悉來集至其國界雨大法雨。枯木石山枯涸河井悉皆盈滿。先逃人民還其本土。他國人民聞國豐實亦來投歸。爾時隣敵悉來歸伏。拜為大王八方靡伏遂致太平。我念往古大神呪力。神通自在乃致如是。若諸人王欲求所願。皆應如是修此功德。</p>
<p>我阿那婆達多龍王今欲說神呪。名婆差盧<span class='note-inline'>(晉言)</span>美音讚歎三寶長眾生信擁護正法震大法雷。生長眾生菩提根芽。鞠育成就令得成辦。悉皆令得無上佛果。</p>
<p class="dharani">支波晝提梨那<span class='note-inline'>(一)</span>阿若盧波晝提梨那<span class='note-inline'>(二)</span>和婆盧波晝提黎那<span class='note-inline'>(三)</span>阿那盧波晝提黎那<span class='note-inline'>(四)</span>阿支不提梨那<span class='note-inline'>(五)</span>若蜜耆耶兜提梨那<span class='note-inline'>(六)</span>胡穌波吒兜提梨那<span class='note-inline'>(七)</span>穌副蜜耆那阿支副烏奢支<span class='note-inline'>(八)</span>莎呵<span class='note-inline'>(九)</span></p>
<p>誦呪三遍。縷青黃二色結作六結繫項。</p>
<p>此大神呪乃是過去七十七億諸佛所說。是呪能令諸失心者還得正念。無智慧者令得智慧。無辯才者令得辯才。無陀羅尼者令得陀羅尼。狂者得正。啞者呪其舌根乃至七日還得能語。盲瞎者呪其眼根三七二十一日。日初出時病者東向坐心念口言。令我眼根隨日而生。呪師爾時日日呪之。一日三呪日初出時日正中時日欲入時。乃至三七二十一日。眼根還生即還得眼。若諸眾生手脚攣躄。呪已還復如本無異。有諸比丘懈怠不勤。觸事滯礙闇鈍[夢-夕+登]瞢。為諸罪垢之所覆蔽。當知是人曾於過去。或殺父母或殺和上阿闍梨。或殺發心菩薩真人阿羅漢。或殺時君國政。破塔壞僧。此人或曾於大眾中。作大妄語輕毀眾僧。或時在俗輕枰小斗欺劫百姓。見孤窮者輕毀陵篾。為子不孝為臣不忠。見人行善輕毀憎嫉。見諸惡人防護佐助。造此眾惡自纏其身。其人命終入阿鼻地獄。動經劫數罪畢乃出還得為人。諸根暗鈍示同人類。如是罪人若得值遇善知識者。得聞說此陀羅尼一逕耳者。復能讀誦修行通利。慚愧自責悔先罪咎。謙敬自卑敬諸比丘。孝順父母恭敬師長。耆舊宿長生謙敬心。愛語和順鄙悼自卑慚愧低頭。或時人請施與飲食。當持此食色香美味。施與諸佛和上阿闍梨。我之鄙惡不消此食餘殘滓惡我能敢受。施衣裳湯藥亦復如是。不自高身卑下他人。恒自改悔無數劫罪。勤心讀誦此陀羅尼。於四十八日在空閑處六時行道。供養禮拜十方諸佛。於一一時中七遍誦此陀羅尼精誠改悔莫生疲厭。散五色華三種名香旃檀沈水及熏陸香。滿四十八日已。罪垢滅盡無有遺餘。隨其前世根有利鈍。其利根者即得道果。第二第三終不能得阿羅漢果。其根鈍者正得滅罪不墮地獄。我今所說饒益眾生。分別罪福令其惺悟善惡報應。是名護法美妙功德。今已說竟。</p>
<p>我摩那斯龍王今欲說呪名陀摩叉帝<span class='note-inline'>(晉言)</span>為護法故拯濟群萌拔生死苦令得脫難。</p>
<p class="dharani">陀無黎陀尼帝<span class='note-inline'>(一)</span>阿支晝尼梨帝<span class='note-inline'>(二)</span>毘帝那尼梨帝<span class='note-inline'>(三)</span>烏支晝尼梨帝<span class='note-inline'>(四)</span>胡梨帝那<span class='note-inline'>(五)</span>尼梨帝<span class='note-inline'>(六)</span>莎呵<span class='note-inline'>(七)</span></p>
<p>誦呪三遍白疊縷結作七結繫項。</p>
<p>是大神呪乃是過去七恒河沙諸佛所說。我於往昔在閻浮提作大國王。十六小國皆悉屬我。我有威猛大策謀力。降伏諸國三十六國悉皆屬我。我時得病垂欲終。薄福少兒正有三子。最大太子闇鈍少智。中者尫弱。其最小者聰明勇哲。博學多聞策謀威勇。見我欲終悉皆來集。一萬大臣亦悉來集。一萬夫人亦悉來集。王時欲終語諸群臣言。我三子中誰中為王。諸群臣言任大王意。王時答言不應任我。我去之後治國之法霸王之事。汝曹當知云何任我。諸臣啟言善哉大王。慈悲臨覆心無憎愛。一萬大臣同聲唱言。第三王子堪任為王。一萬大臣言已辭退。時王正殿身體疲懈。語諸子言我今欲臥。第三王子抱父王頭。中者捉脚第一王子捉父王手。時王仰臥即便命終。群臣聞之號哭來集。一萬夫人亦悉號哭舉身投地。第三王子見父背喪。呼咷懊惱自投於地。良久乃穌。第一太子默然不哭。第二王子坐啼脚頭。諸群臣言諸王子等相貌有異。有一大臣是王叔父。大王在時恒以國事付此大臣。宰相念言大王在時。恒以國事付囑於我。今此王子意志有異我宜問之。即前問言今王背喪。諸群臣等皆悉已集。人子之情不應如是。默然而坐而不涕泣。王子答言我與父王都無因緣。第三王子獨是王子。我等二人猶如賓客暫來相過。大臣答言不應如是。國是汝有非兄則弟。第三王子呼咷宛轉前抱兄足。我小幼稚不應為王。願兄臨顧紹父王位。兄時答言父王臨終告勅於汝。我徒先生不見告勅。是父王過非汝愆咎。我等二人且當入山。精誠剋勵求神仙道。言已即去。精誠不久獲得五通。移山駐流手挽日月。第三王子葬送父訖。得紹王位統領諸國四十八年。其後漸漸貪濁心起人民厭賤。諸小國王及諸群臣。咸皆思念山中神仙。無貪之性乃得為仙。我等往昔咸皆愚癡。聰聖王子以為愚癡。貪濁王子以為賢聖。作是念已咸相謂言。我等諸人當共入山。勸請神仙以為大王。兼有神化威伏諸國。作是念已一萬大臣皆共入山。推覓求索會遇見之。一萬大臣拜覲問訊。神仙尊者我等頑愚。不識正真為此貪王之所荒亂。人民逃迸國將空虛。唯願尊仙垂顧留眄。慈悲普覆令國還復。仙人答言我無是事。諸臣答言實不得止。仙人答言我寧此死。終不戀國還為人王。一萬大臣咸相謂言。我若返國亦皆當死。貪王所殺不如住此求神仙道。飲水食果清閑寂寞精誠不久皆獲五通。飛騰清虛靡不周遍。爾時貪王心生慚愧。即捨王位出家學道。開父王庫藏欲大布施。見一金櫃七處印之。以手開櫃得陀羅尼。乃是過去諸佛所說如前無異。得陀羅尼已。開父王庫藏著四衢道頭。恣其人民擔負而去。我於爾時得此陀羅尼已。即入淨室七日七夜。精勤修習漏盡意解即獲五通。爾時國王福德少故。隣國侵境風雨不時人民飢餓。是時國王即請比丘。以為國師共我治化。比丘是時即受其請。愍眾生故為作國師。教其國王治化正法。不貪為本慈悲為性。賞善罰惡尊敬道德。慈愍人民如視赤子。爾時教王此陀羅尼句。王於爾時精誠至故。七日七夜精進不懈。已精進故十方諸佛諸大菩薩。釋梵四天王二十八部。諸大鬼神諸大龍王。擁護國土集其國界。雨澤時節穀米豐熟人民安樂。已安樂故諸小國土皆悉歸屬。當知皆是大神呪力威神乃爾。若諸國王於釋迦牟尼佛千載末頭。欲求所願亦應如是。古昔國王等無有異。</p>
<p>我漚波羅龍王今欲說神呪。名伊提姤摩<span class='note-inline'>(晉言)</span>稱眾生心不違其意譬如大海七珍具足取者皆得。其不取者非龍王咎。</p>
<p class="dharani">烏都胡盧都<span class='note-inline'>(一)</span>支波都<span class='note-inline'>(二)</span>宿佉都<span class='note-inline'>(三)</span>耆摩都<span class='note-inline'>(四)</span>烏吒都<span class='note-inline'>(五)</span>若蜜耆都<span class='note-inline'>(六)</span>畢梨帝那都<span class='note-inline'>(七)</span>烏穌都<span class='note-inline'>(八)</span>莎呵<span class='note-inline'>(九)</span></p>
<p>誦呪三遍縷紅白二色結作八結繫項。</p>
<p>此大神呪乃是過去二十恒河沙諸佛所說。我從諸佛得此陀羅尼。從是已來百阿僧祇劫。有大神力神通自在。遊騰十方歷事諸佛。常以愛語軟語利益同事調伏眾生。於諸眾生猶如慈父。心意寬弘猶如大海。含受眾生無所不包。堪任荷負無量重擔。愍苦眾生施其安隱。若諸眾生來求索者。隨其所願不逆其意。求官職者令得職爵。求大富者施其寶藏。疾病者施其安隱。若諸國王欲求所願。我悉與之不違其意。求長壽與長壽。欲令國土無諸災害。雨澤時節不旱不澇正得其中。無諸災霜穀米豐熟。人民安樂疫毒不行。滿其所願終不違意。是王爾時復能讀誦上來所說陀羅尼句。兼以十善化諸人民。如我上說所修功德。其王亦應如是修行。修行得已兼復讀誦此陀羅尼。曩劫所作極重惡業。皆悉消滅無有遺餘。是王爾時罪垢滅已。其心泰然無眾惱患。怨憎平等無有親愛。常以月八日十四日十五日沐浴受齋。於清旦日未出時。若正殿上若高樓上正東而坐。七遍誦此陀羅尼呪。燒白栴檀及沈水香。散七色華供養十方佛已。爾時應當三稱我名漚波羅龍王。滿我所願如是三說。即尋誦此陀羅尼句七遍乃止。是王爾時以精誠故。十方諸佛諸大菩薩。釋梵四天王八大龍王我漚波羅龍王。以慈悲蓋覆其國土。以甘露水灑其國界令其疾病疫毒惡氣悉得消滅。是名大神呪力滿願不虛。</p>

<p class='juan'>七佛所說神呪經卷第三</p></div>
</div><!-- end of div[@id='body'] -->
</body></html>