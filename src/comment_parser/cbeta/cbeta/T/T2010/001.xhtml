<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>信心銘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2010
<p class='juan'><a id='mulu1' />信心銘</p>
<div class='div-other'><p class="lg-abnormal"><div class='lg-row'>至道無難　唯嫌揀擇　但莫憎愛</div>
<div class='lg-row'>洞然明白　毫釐有差　天地懸隔</div>
<div class='lg-row'>欲得現前　莫存順逆　違順相爭</div>
<div class='lg-row'>是為心病　不識玄旨　徒勞念靜</div>
<div class='lg-row'>圓同太虛　無欠無餘　良由取捨</div>
<div class='lg-row'>所以不如　莫逐有緣　勿住空忍</div>
<div class='lg-row'>一種平懷　泯然自盡　止動歸止</div>
<div class='lg-row'>止更彌動　唯滯兩邊　寧知一種</div>
<div class='lg-row'>一種不通　兩處失功　遣有沒有</div>
<div class='lg-row'>從空背空　多言多慮　轉不相應</div>
<div class='lg-row'>絕言絕慮　無處不通　歸根得旨</div>
<div class='lg-row'>隨照失宗　須臾返照　勝却前空</div>
<div class='lg-row'>前空轉變　皆由妄見　不用求真</div>
<div class='lg-row'>唯須息見　二見不住　慎勿追尋</div>
<div class='lg-row'>纔有是非　紛然失心　二由一有</div>
<div class='lg-row'>一亦莫守　一心不生　萬法無咎</div>
<div class='lg-row'>無咎無法　不生不心　能隨境滅</div>
<div class='lg-row'>境逐能沈　境由能境　能由境能</div>
<div class='lg-row'>欲知兩段　元是一空　一空同兩</div>
<div class='lg-row'>齊含萬像　不見精麁　寧有偏黨</div>
<div class='lg-row'>大道體寬　無易無難　小見狐疑</div>
<div class='lg-row'>轉急轉遲　執之失度　心入邪路</div>
<div class='lg-row'>放之自然　體無去住　任性合道</div>
<div class='lg-row'>逍遙絕惱　繫念乖真　沈惛不好</div>
<div class='lg-row'>不好勞神　何用疎親　欲趣一乘</div>
<div class='lg-row'>勿惡六塵　六塵不惡　還同正覺</div>
<div class='lg-row'>智者無為　愚人自縛　法無異法</div>
<div class='lg-row'>妄自愛著　將心用心　豈非大錯</div>
<div class='lg-row'>迷生寂亂　悟無好惡　一切二邊</div>
<div class='lg-row'>妄自斟酌　夢幻空華　何勞把捉</div>
<div class='lg-row'>得失是非　一時放却　眼若不眠</div>
<div class='lg-row'>諸夢自除　心若不異　萬法一如</div>
<div class='lg-row'>一如體玄　兀爾忘緣　萬法齊觀</div>
<div class='lg-row'>歸復自然　泯其所以　不可方比</div>
<div class='lg-row'>止動無動　動止無止　兩既不成</div>
<div class='lg-row'>一何有爾　究竟窮極　不存軌則</div>
<div class='lg-row'>啟心平等　所作俱息　狐疑盡淨</div>
<div class='lg-row'>正信調直　一切不留　無可記憶</div>
<div class='lg-row'>虛明自然　不勞心力　非思量處</div>
<div class='lg-row'>識情難測　真如法界　無他無自</div>
<div class='lg-row'>要急相應　唯言不二　不二皆同</div>
<div class='lg-row'>無不包容　十方智者　皆入此宗</div>
<div class='lg-row'>宗非促延<span class='note-inline'>(一念萬年萬年一念)</span>　無在不在</div>
<div class='lg-row'>十方目前　極小同大　妄絕境界</div>
<div class='lg-row'>極大同小　不見邊表　有即是無</div>
<div class='lg-row'>無即是有　若不如是　必不須守</div>
<div class='lg-row'>一即一切　一切即一　但能如是</div>
<div class='lg-row'>何慮不畢　信心不二　不二信心</div>
<div class='lg-row'>言語道斷　非去來今</div>
</p>
<p class='juan'>信心銘之終</p></div>
</div><!-- end of div[@id='body'] -->
</body></html>