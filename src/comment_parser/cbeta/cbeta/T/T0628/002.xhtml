<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說未曾有正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說未曾有正法經卷第二</p><p class="byline">西天譯經三藏朝奉大夫試鴻臚卿傳教大師臣法天奉　詔譯</p><p>爾時，辯積菩薩摩訶薩前白妙吉祥菩薩言：「今當共詣佛所，問菩薩摩訶薩當云何住。」</p>
<p>是時妙吉祥菩薩即於會中不起于座攝菩薩形，化如來像——相好具足與釋迦牟尼佛等無有異——即告辯積菩薩言：「如來在此，汝今當問。」</p>
<p>爾時，辯積菩薩不知化相，謂即如來，前詣佛所而發問言：「世尊！菩薩摩訶薩當云何住？」</p>
<p>化佛答言：「如我所作，菩薩應如是住。」</p>
<p>辯積菩薩言：「如佛、世尊復云何住？」</p>
<p>化佛答言：「佛、世尊者，不行持戒、忍辱、精進、禪定、智慧之法，不著欲界、色界、無色界，不行身業、不發語業、不起意業。如是，於一切處無所行。善男子！一切所行皆悉如化。」</p>
<p>辯積菩薩言：「如佛、世尊亦幻化相耶？」</p>
<p>化佛答言：「如是，如是。菩薩摩訶薩當如是住。」</p>
<p>辯積菩薩即白佛言：「云何世尊亦幻化相耶？」</p>
<p>化佛答言：「不也。善男子！一切諸法皆幻化相。」</p>
<p>辯積菩薩言：「如是，如是。諸法性空，皆幻化相。云何我佛、世尊亦幻化耶？」</p>
<p>化佛答言：「善男子！豈唯此佛是幻化相？所有一切如來皆幻化相。」</p>
<p>辯積菩薩言：「誰為能化者？」</p>
<p>化佛答言：「自業清淨，非有能化及所化者，亦無我、無人，無眾生、無壽命、無士夫、無有識、無補特伽羅，無佛、無異生等相。」</p>
<p>辯積菩薩白佛言：「世尊！當云何學而得菩提？」</p>
<p>化佛答言：「一切法無所學，菩薩當如是學；諸法無所行，菩薩應如是學；諸法無所畏，菩薩應如是學；諸法無疑惑，菩薩應如是學；諸法無所有、無所緣，無虛妄、無聚集，無所作、無文字，無生、無滅，無已有、無今有，非幻化、非色像，非智所觀、離一切想，菩薩摩訶薩應如是學。如是學者，是名正學，無所減失、亦無增長。若如是學者，無所遠離、無所戲論，無所樂、無所厭，無喜、無恚，無來、無去。若如是學，是名正學。</p>
<p>「是故，善男子！若有樂求阿耨多羅三藐三菩提者，當知無輪迴、無涅盤，無取、無捨，無施、無慳，無戒、無犯，無忍、無恚，無勤、無惰，無定、無亂，無智、無愚，非學、非無學，非行、非不行，無所得、無所證，無菩提、無佛法，無我想、無人想、無眾生想、無壽者想、無補特伽羅想，無法想、亦無非法想，非有想、非無想。何以故？諸法如幻化，無二、無差別，無動轉相。一切法非色取相，眼不能觀；一切法無分別相，非心所知。諸法性空，無法可行、無菩提可得。</p>
<p>「是故，善男子！諸菩薩摩訶薩當如是行、如是修學。若有善男子聞是說者，不生驚怖、不生疑惑，是人即能證得阿耨多羅三藐三菩提。</p>
<p>「復次，善男子！譬如虛空不可侵害，火不能焚、風不能轉、水不能注、塵不能坌，煙、雲、雷、電皆不能著——虛空無罣礙故。菩薩摩訶薩亦復如是，心無罣礙，不為諸法之所動轉，無樂欲、無厭捨，心若虛空，蘊等諸魔所不能動。是菩薩當證阿耨多羅三藐三菩提，而能普為眾生作大利益而無窮盡。」</p>
<p>爾時，化佛說是法已隱而不現，妙吉祥菩薩却復本形。辯積菩薩前白妙吉祥菩薩言：「如來、世尊從何所來？適當說法，今何所往？」</p>
<p>妙吉祥告言：「本無所來，今亦無去。」</p>
<p>又問：「無來之來從何所來？」</p>
<p>答曰：「從如是來。」</p>
<p>辯積菩薩言：「如佛所言：一切如來皆幻化相。幻化相者，非所從來亦無所去耶？」</p>
<p>妙吉祥言：「如是，如是。如所化相無來、無去，一切法、一切眾生亦如是。」</p>
<p>辯積菩薩又問言：「一切法何所住？」</p>
<p>妙吉祥菩薩言：「諸法無自性，如是住。」</p>
<p>又問：「一切眾生復云何住？」</p>
<p>答曰：「一切眾生彼彼業報亦如是住。」</p>
<p>又問：「一切眾生業報云何？」</p>
<p>答曰：「諸法無生亦無業報，諸法平等，今如是住。」</p>
<p>又問：「無業報者，彼彼業報云何？」</p>
<p>答曰：「如所作業、如所受報，是為業報。」</p>
<p>又問：「眾生業報性空，當生亦爾，復云何受？」</p>
<p>答曰：「如真實法無業、無報，及無有生，非有、非無，是為業報。然眾生業報無亡、無失，自業性空，是真實義。」</p>
<p>妙吉祥菩薩說是法時，釋迦牟尼佛會中有尊者舍利子、阿難及餘聲聞等，以佛威力故聞妙吉祥菩薩所說妙法。是時，舍利子即從座起，前白佛言：「世尊！希有。彼諸菩薩各以種種善巧方便宣說甚深之法，若有聞者，其誰不發阿耨多羅三藐三菩提心？」</p>
<p>佛告舍利子：「菩薩摩訶薩以無著心修學諸行，以無懈心宣說正法。舍利子！如菩薩所行，所得果報、所有智慧及所說法皆亦如是。如汝舍利子所行、所學皆聲聞行，有所著相；所得智慧亦復如是。」</p>
<p>爾時，有菩薩名光嚴，即從座起，前詣佛所而白佛言：「世尊！云何名聲聞行？」</p>
<p>佛言：「善男子！聲聞行者，於法有所限量，於所修行不能遠離諸相，樂離生死，趣證涅盤，厭捨眾生，不能濟度，智慧狹劣，無廣大心。所以菩薩觀聲聞行猶若愚盲。是故，菩薩心行無所著、智慧無限礙，而能廣度眾生，利益無量。」</p>
<p>是時光嚴菩薩復白佛言：「世尊！彼妙吉祥菩薩及諸大士莫於今時而來此會說妙法耶？我等樂聞。何以故？妙吉祥菩薩證甚深法入解脫門，以無礙辯善說法要。」</p>
<p>爾時，釋迦牟尼佛即以神通警覺令妙吉祥菩薩來赴法會。是時妙吉祥菩薩與二十五大菩薩及天人眾咸到釋迦牟尼佛所，各各頭面禮佛雙足，右繞三匝，住於一面。</p>
<p>是時光嚴菩薩即白妙吉祥菩薩言：「云何大士離於佛所，異處說法？」</p>
<p>妙吉祥答言：「佛所說法甚深難解，離諸語言，非我能知。」</p>
<p>光嚴菩薩言：「佛所說法甚深難解。如大士者智慧無量尚不能知，我等云何當能了解？」</p>
<p>妙吉祥菩薩言：「唯佛與佛而悉通達，非如來者不能信悟。是故，我今隨力演說其所說法，但如法說，於真際法界非離、非不離，如是所說是名說法。於諸語言、於諸戲論、於諸名相、於諸生滅，亦非離、非不離，諸法平等，是名說法。諸法無自相、無他相，無法相、亦無非法相，非輪迴相、非涅盤相，是名說法。」</p>
<p>爾時，釋迦牟尼佛讚妙吉祥菩薩言：「善哉，善哉。如汝妙吉祥所說是真說法。何以故？諸法離言、離一切想，無大法、無小法，斷諸分別，非三昧心所觀所見，未有一法若增、若減。如是說法是名解法，即名見佛。」</p>
<p>是時釋迦牟尼佛說此法時，會中有八千菩薩證無生法忍。</p>
<p>有二百天子先發大乘心不久，而作是念：「佛法甚深，難解難知，不能窮盡，而我等終不能解了深義，行諸勝行，趣證無上菩提。不若於聲聞、緣覺之果趣求涅盤，定無疑惑。」於是退轉大乘心。</p>
<p>爾時，世尊知諸天子心所思念，告諸天子言：「汝等勿起懈怠心、退失大乘行，當發阿耨多羅三藐三菩提心，堅固無退。」</p>
<p>爾時，釋迦牟尼佛為欲度諸天子故，即化一長者身，手持滿鉢眾味飲食來入法會。到佛所已，以所持食奉上世尊，然後頭面禮世尊足，而作是言：「唯願世尊哀愍我故，受我此食。」是時世尊隨長者意而受此食。</p>
<p>於是妙吉祥菩薩從座而起，合掌恭敬，前白佛言：「世尊！佛所受食無有限量，應遍法界而無所著，無施者、無受者，<span class='corr'>悉皆</span>平等，如法受食。」</p>
<p>爾時，舍利子心生疑念：「施食長者從何所來？豈非妙吉祥菩薩所化而作佛事？」</p>
<p>爾時，世尊知舍利子心之疑念，即告舍利子言：「汝舍利子勿作是念，若來、若去，佛自知時。」</p>
<p>爾時，世尊以所受食擲鉢置地。其所擲鉢於下方世界各各佛剎現說法者，一一佛前鉢皆至彼。</p>
<p>諸佛弟子各發問言：「此鉢從何所來？」</p>
<p>諸佛皆為告言：「上方世界名曰娑婆，有佛、世尊號釋迦牟尼，今現說法。此鉢從彼而來，為欲教化諸菩薩故。」</p>
<p>其鉢下過七十二殑伽河沙數佛剎，有世界名光明，佛號光明王如來、應供、正等正覺，現在說法，於彼佛前虛空中住。</p>
<p>爾時，釋迦牟尼佛擲是鉢已，即告尊者舍利子言：「汝舍利子！當以神力觀所擲鉢今在何處、於何所住？」</p>
<p>是時舍利子即入十千三摩地門，於其定中以自智力及佛神通力於十千佛剎遍觀此鉢，不見所住。從定出已而白佛言：「世尊！如我所觀，經十千佛剎，不見此鉢所住之處。」</p>
<p>爾時，世尊即告尊者大目乾連言：「汝大目乾連！當以神力觀所擲鉢何所而住？」</p>
<p>是時尊者大目乾連承佛聖旨，即入八千三摩地門，於其定中以自通力於下方世界經八千佛剎遍觀此鉢，亦不見所住。從定出已，前白佛言：「世尊！我以自通力於下方世界經八千佛剎，不見此鉢所住之處。」</p>
<p>爾時，世尊即告尊者須菩提言：「汝當以神通力觀所擲鉢今在何處、於何處住？」</p>
<p>須菩提承佛聖旨，即入萬二千三摩地門，於其定中經萬二千佛剎遍觀此鉢，不見所住。從定出已，前白佛言：「世尊！我以自通力經萬二千佛剎遍觀此鉢，不見所住。」</p>
<p>如是，五百聲聞弟子各各以自神通及天眼力遍觀此鉢，皆不能見。</p>
<p>爾時，尊者須菩提前白慈氏菩薩摩訶薩言：「仁者受一生記，當補佛處。惟願今時入三摩地觀鉢所往，示諸大眾。」</p>
<p>慈氏菩薩告須菩提言：「尊者！然我受一生記當得阿耨多羅三藐三菩提，所有妙吉祥菩薩一切三摩地門名字尚不能知，何況證入？唯妙吉祥菩薩悉能證之、所作所行無不通達。須菩提！諸佛、如來所作，今我豈能知耶？是故，我今神通、智慧未逮於妙吉祥菩薩。而今世尊所擲之鉢，唯妙吉祥可知所住，降茲已往皆莫能知。」</p>
<p>是時須菩提前白佛言：「世尊！彼妙吉祥菩薩功德尊勝，自捨如來無能過者，應知世尊所擲之鉢。惟願世尊勅妙吉祥菩薩以大神通取鉢赴會，示諸大眾而作佛事。」</p>
<p>於時世尊即告妙吉祥菩薩言：「妙吉祥！汝知此鉢當何所往，復何所住。」</p>
<p>於是妙吉祥菩薩承佛語已，而作是念：「我今不起于座、不離佛會、不隱其身，當取此鉢示諸大眾。」作是念已即入三摩地，於其定中舒其右手，於下方界過一一佛剎。於一一佛前，其手發聲作如是言：「我今敬禮諸佛，我師釋迦牟尼佛問訊世尊：『少病、少惱，起居輕利，安樂行不？』」伸問訊已，其手於一一毛孔放百千俱胝光明，一一光明有百千蓮華，一一華上各有如來坐於其上，一一如來各各讚歎釋迦牟尼佛。一一世界皆悉六種震動，現大光明遍照佛土，復現幢幡、傘蓋、種種嚴飾之具而作佛事。如是，一一佛剎悉皆如是，度七十二殑伽沙數佛剎已到光明王佛所，其手發聲致敬問訊亦復如是。復放百千光明，一一光中有百千蓮華，一一華上皆有佛坐，諸佛各各讚歎釋迦如來，光明交照，洞徹無量。</p>
<p>爾時，光明王佛會中有菩薩名曰光幢，從座而起，前白光明王如來言：「此手何來？現如是相，放此光明，復於光中現如是蓮華，於其華上有諸如來，各各讚歎釋迦牟尼佛。是相云何？願佛宣示。」</p>
<p>爾時，光明王如來告光幢菩薩言：「上方去此七十二殑伽沙數佛剎，有世界名娑婆，佛號釋迦牟尼應、正等覺，現在說法教化眾生。彼有菩薩名妙吉祥，具大功德，被不思議精進鎧，有大智力，已到彼岸。是菩薩於彼釋迦牟尼佛會中不起於座，舒其右手來取其鉢。以是緣故，有斯瑞應。」</p>
<p>爾時，光明王如來從於眉間放大光明，普照七十二殑伽沙數佛剎，上至娑婆世界，廣大照曜。而此世界所有眾生蒙光照者，得大快樂如轉輪王，所有修菩薩行者蒙光所照皆得其果自行圓滿，所有諸大菩薩皆得日光三摩地門，所有修聲聞行者皆得八解脫法門。彼光明王佛剎諸菩薩承如來光，皆得見此娑婆世界釋迦牟尼佛，并妙吉祥菩薩、諸聲聞眾圍繞說法。</p>
<p>爾時，光幢菩薩摩訶薩見此娑婆世界眾生業濁而生悲泣，即白光明<span class='corr'>王</span>如來言：「世尊！我承佛光明得見彼娑婆世界，而此世界穢惡充滿，諸大菩薩生於彼處，譬如吠瑠璃寶沒於泥中。是事云何？」</p>
<p>爾時，光明王如來告光幢菩薩言：「善男子！勿作是言。我此世界諸修菩薩行者於十劫中修習禪定，而不及彼娑婆世界眾生發起一念慈悲喜捨之心，便能獲於無量功德、滅除一切煩惱重障。何以故？娑婆世界眾生猛利。是故，諸菩薩生於彼中為護佛法故，汝今勿應而生悲泣。」</p>
<p>爾時，釋迦牟尼佛會中諸菩薩眾蒙光照已即白佛言：「世尊！何緣有此光明，普能照曜，亦令我等生大適悅、諸眾生等滅諸煩惱？」</p>
<p>釋迦牟尼佛告諸菩薩言：「善男子！下方去此七十二殑伽沙佛剎，有世界名曰光明，有佛、如來名光明王，應、正等覺，現在說法，教化眾生。彼佛眉間放大光明照此世界。」</p>
<p>是時諸菩薩復白佛言：「世尊！我今欲見彼光明世界、光明王佛及諸菩薩，願佛以神通力令我得見。」</p>
<p>爾時，釋迦牟尼佛現其足下千輻輪相，於其輪中放大光明，下照七十二殑伽沙數世界至光明王佛剎，廣大照曜。是時諸菩薩眾乘佛光明，皆得見彼光明王佛及諸菩薩已，而能獲妙高燈三摩地法門。</p>
<p>於時下方一一佛剎光明普照，與此娑婆世界互得相見，逈無障礙。如是，下方諸世界乃至光明王佛剎諸菩薩眾，與此娑婆世界諸菩薩互相觀見，各得瞻敬。譬如日光去其闇<span class='corr'>暝</span>，一切眾生各得相見亦復如是。是時，彼諸菩薩各各發起精進之心，趣求大果。</p>
<p>爾時，妙吉祥菩薩舒手至光明王如來前，住虛空中。當取鉢時，有諸佛剎無數百千俱胝那由他大菩薩眾恭敬圍繞，隨鉢上至娑婆世界，瑞相光明皆悉漸隱。</p>
<p>妙吉祥菩薩置鉢於釋迦牟尼佛前虛空中住。於是出三摩地，從座而起，前詣佛所，禮世尊足而白佛言：「世尊！我承佛旨，於下方世界取所擲鉢，今在佛前置虛空中，願佛納受。」於是世尊默然而受。</p>
<p>是時，下方世界諸佛剎中菩薩之眾隨鉢至者，咸詣釋迦牟尼佛前，禮敬雙足，各各稱彼佛名：「某佛、如來、正等正覺問訊世尊：『少病、少惱，起居輕利，氣力安不？教化眾生無疲勞耶？』」</p>
<p>如是伸敬已畢，世尊安慰，退坐一面。</p>
<p>爾時，世尊告舍利子言：「汝今諦聽，當為汝說妙吉祥菩薩過去所行及本因緣。」時舍利子受教而聽。</p>
<p>佛言：「舍利子！過去無數百千俱胝那由他劫，彼時有佛號無能勝幢如來、應供正等正覺，出現於世，彼佛世界名不可毀。有八萬四千聲聞之眾、萬二千菩薩眾，彼佛說三乘法教化眾生。是佛亦出五濁惡世，為諸菩薩說六波羅蜜法。</p>
<p>「舍利子！彼時有苾芻名曰智王，聰慧明達，善說法要。是苾芻食時著衣持鉢，入一王城次第乞食，其城名曰廣大。得滿鉢眾味食已，將出彼城。是時城中有長者子名曰淨臂，在母懷中，見彼苾芻持鉢而過，即詣苾芻前，欲鉢中飲食。是時苾芻見是童子善根純熟是大法器，即取鉢中歡喜團而授與之。童子得彼食已，發歡喜心，隨智王苾芻至無能勝幢如來之所。</p>
<p>「時彼童子即詣佛前禮世尊足。智王苾芻將所乞食授其童子，而告之言：『汝以此食供養世尊及諸大眾，當令汝得無量福聚。』是時童子如苾芻言，即捧其食添世尊鉢；食猶未盡，然後次第供諸大眾。是會菩薩、聲聞咸受其食，悉皆飽滿，食猶未盡。」</p>
<p>佛告舍利子：「淨臂童子既供養已，心大歡喜，即於佛前說伽陀曰：</p>

<div class="lg regular" style="margin-left:2em;"><div class='lg-row'>「『我以無盡食，　供佛及大眾，</div>
<div class='lg-row'>我今供養已，　獲福聚無疑。</div>
<div class='lg-row'>所施食無盡，　佛功德無盡，</div>
<div class='lg-row'>今供養於佛，　必獲無盡福。</div>
<div class='lg-row'>我以無盡食，　供養於世尊，</div>
<div class='lg-row'>增長諸善根，　相續無窮盡。』</div>
</div><p>「如是，以一鉢食於七日中供養如來及聲聞、菩薩之眾，以佛威力故，食猶不盡。</p>
<p>「是時，智王苾芻告彼童子言：『汝供養已，當歸依佛、歸依法、歸依僧，受佛戒法，盡形受持。』是時童子受苾芻教，歸佛、法、僧。既歸依已，即生隨喜，發阿耨多羅三藐三菩提心。</p>
<p>「是時淨臂父母求覓其子，到無能勝幢如來會中。到已，禮世尊足，住立一面。淨臂童子見其父母，心生歡喜，問訊起居，於父母前說伽陀曰：</p>

<div class="lg regular" style="margin-left:2em;"><div class='lg-row'>「『父母今善來，　諸佛甚難值，</div>
<div class='lg-row'>我求大菩提，　為一切眾生。</div>
<div class='lg-row'>當觀佛相好，　身放妙光明，</div>
<div class='lg-row'>諸有智慧者，　應求菩提果。</div>
<div class='lg-row'>我今求出家，　願父母聽許，</div>
<div class='lg-row'>不樂於富樂，　以佛難值故。』</div>
</div><p>「爾時，父母即為其子說伽陀曰：</p>

<div class="lg regular" style="margin-left:2em;"><div class='lg-row'>「『我聽汝出家，　趣無上菩提，</div>
<div class='lg-row'>我以汝因緣，　亦當如是學。』」</div>
</div><p>佛告舍利子：「是時淨臂童子蒙其父母聽許出家。時彼父母深生信樂，亦復出家，歸佛、法、僧，歡喜信受。是時復有五百人同時發阿耨多羅三藐三菩提心，皆悉歸佛出家，佛皆攝受。」</p>
<p>佛告舍利子：「汝今當知：爾時智王苾芻者，豈異人乎？即今妙吉祥菩薩是。淨臂童子者，今我身是。</p>
<p>「舍利子！我往昔時為長者子，因彼妙吉祥菩薩授我鉢故，令我發大菩提心。</p>
<p>「又，舍利子！我從初發大菩提心乃至果滿，十力、無畏、一切功德、具無盡智，皆因妙吉祥菩薩起發開導。何以故？我所發心猶如虛空，無有邊際。</p>
<p>「又，舍利子！所有十方無量無數同名釋迦牟尼佛，皆如我於妙吉祥所開發菩提心。</p>
<p>「又，舍利子！過去底沙如來、弗沙如來、<span class='corr'>燃</span>燈如來、尸棄如來，如是諸佛，我於無量劫中稱讚其名，是諸如來亦同我於妙吉祥菩薩所發起道心，得成正覺，轉妙法輪。</p>
<p>「又，舍利子！所有諸修菩薩行者，初處兜率天，示降生相出現世間；初生王宮，然後修諸苦行；乃至坐於道場，皆因妙吉祥菩薩教化示導。</p>
<p>「舍利子！當知妙吉祥菩薩為諸菩薩母，出生一切諸菩薩故。</p>
<p>「舍利子！如我所說皆是真實，如是往昔因緣應如是知。」</p>
<p>佛說是語時，十方一切佛剎悉現種種寶蓋而來供養妙吉祥菩薩，於一一蓋中放大光明廣照娑婆世界。復於蓋中出妙音聲，作如是言：「如釋迦牟尼佛所說，如是如是，往昔從彼妙吉祥菩薩發菩提心。」</p>
<p>爾時，釋迦牟尼佛會中先退菩提心者——二百天子——見佛、世尊及妙吉祥菩薩現如是種種不思議事，及聞佛說本起因緣，各作是念：「一切諸佛無上大法不可得聞，何況得見諸佛如來功德如是？我今宜於世尊前捨下劣心，發起無上大菩提意，決趣無上大菩提果。」作是念已，即發堅固阿耨多羅三藐三菩提心，不復退轉。</p>

<p class='juan'>佛說未曾有正法經卷第二</p></div>
</div><!-- end of div[@id='body'] -->
</body></html>