<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說未曾有正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />佛說未曾有正法經卷第四</p><p class="byline">西天譯經三藏朝奉大夫試鴻臚卿傳教大師臣法天奉　詔譯</p><p>爾時，妙吉祥菩薩於中夜分復為諸菩薩宣說菩薩藏法門，告諸菩薩曰：「諸大士！當須了知菩薩藏法門。未有一法非菩薩藏攝，所有世間、出世間法，有為、無為，若善、不善，有相、無相，有漏、無漏等法，皆是菩薩藏故。</p>
<p>「善男子！譬如三千大千世界，其中有百億四大洲、百億日月、百億須彌山、百億大海，皆不離三千大千世界所攝。菩薩藏法亦復如是，所有凡夫法、聲聞法、緣覺法乃至諸佛法，亦不離菩薩藏攝。所以者何？聲聞乘、緣覺乘、諸佛乘皆同一故。</p>
<p>「譬如大樹，莖簳、枝葉繁密茂盛，皆一本故。菩薩藏為本，出生三乘法，無異、無別，其量廣大不可度量。</p>
<p>「譬如大海浩無邊際，假使阿修羅王、諸藥叉等，乃至諸大力士，欲酌其海終不可知；諸聲聞、緣覺、一切人天等眾，欲知菩薩藏法，不可窮盡。諸有智者欲知菩薩戒、定、慧法尚不能知，唯入菩薩藏者自所知故。</p>
<p>「又，善男子！譬如大海所居一切眾生唯飲大海中水，不復知江河之味；修菩薩乘者唯知菩薩藏法，不復樂聲聞、緣覺之道。</p>
<p>「善男子！菩薩藏中強名曰三，謂聲聞、緣覺異故，但聞四諦理，趣證涅盤，是名聲聞藏；但樂緣生理，趣證涅盤，是名緣覺藏；菩薩藏者，證佛一切智故。</p>
<p>「又，善男子！當知聲聞藏、緣覺藏、菩薩藏平等無異，眾生心所樂欲有三乘學。所以學求聲聞者，智慧狹劣，無所容受，怖輪迴苦，於四諦法深所樂欲，趣證涅盤求安隱故；樂求緣覺者，心有限礙，不能普為眾生，無大悲心行利他行，證彼涅盤以為究竟；菩薩摩訶薩學菩薩藏，其量廣大，非聲聞、緣覺之所測度，唯諸菩薩修學其法悉能了知。</p>
<p>「又，善男子！聲聞、緣覺唯樂自乘，修諸善根求二乘果，於菩薩法而不能知。諸菩薩觀聲聞法，於四諦道悉能證知，善能分別而不趣證彼果；觀緣覺法，於十二因緣而悉證知，善能分別而不趣證彼果。菩薩圓滿諸行而盡通達。譬如清淨瑠璃寶器，內置諸物咸同一色，瑩淨無異；聲聞、緣覺之法入菩薩藏中本無差異。是故，諸菩薩摩訶薩入菩薩藏已，見法平等無有差別，無諸佛法相、無菩薩法相、無二乘法相；於一切法無所思念，離諸語言、文字，無表、無示。何以故？無相故，不可觀；無義故，不可思。如是學者攝一切智。善男子！是名菩薩藏，如是通達，自在無礙。」</p>
<p>爾時，妙吉祥菩薩於後夜分復為諸菩薩摩訶薩宣說金剛句不退轉法輪。告諸菩薩曰：「善男子！若菩薩摩訶薩善說法者，聽聞解了，說者、聽者一切皆得不退轉法，其無動轉、無所散壞。</p>
<p>「善男子！不退轉法，若乘、若乘境界，若佛、若法、若僧，皆是不退轉輪。何以故？不退輪者即法界故，不離法界之所生故。其輪無轉相，是名轉法輪，無別、無二，即法界自性故。善男子！是故，修諸菩薩行者應如是知，即得解脫不退轉輪。菩薩摩訶薩如是了知、如是解脫已，當得如來之果，普能利樂一切眾生。於解脫門無二法可得，如來解脫相、一切法解脫相，皆無異故。一切法無解脫相亦無二相。何以故？身非解脫，心亦非解脫，二法自性即解脫相故；一切法亦復如是。諸菩薩如是了知，是即不退轉輪。</p>
<p>「善男子當知：不退轉輪而無所轉。何以故？色與色自性本無所轉故；如是，受、想、行、識，識自性亦無所轉。諸法自性皆無所轉，是即不退轉輪。其輪本來無所斷壞，非相、非無相，非有所得、非無所得，非說、非無說，無名、無著。</p>
<p>「復次，空、無相、無願解脫門相不可得分別之法。從何所得？彼一切相猶如虛空，無所依附。諸法自性無依而住，是名金剛句不退轉輪。</p>
<p>「善男子！諸法空性不可破壞。彼金剛句離一切見，當如是住空解脫門；彼金剛句離諸分別，當如是住無相解脫門；彼金剛句離諸疑惑，當如是住無願解脫門；彼金剛句離諸有著，當如是住法界。金剛句者，離種種法，無我、無作，無貪、無著，自性安住清淨涅盤，是名金剛句。」</p>
<p>爾時，妙吉祥菩薩即於是夜初、中、後分為諸菩薩說種種法已，是諸菩薩皆得此光明華三摩地法門。彼諸菩薩各各舉身，於毛孔中出百千光明，一一光中出百千諸佛，彼一一佛於十方世界廣為眾生施作佛事。</p>
<p>爾時，摩伽陀國王嚴備種種飲食已，於其晨朝來詣妙吉祥菩薩所，白菩薩言：「今正是時，往受我供。」</p>
<p>菩薩受請，王即還宮。</p>
<p>是時尊者大迦葉乃於食時著衣持鉢，與五百苾芻欲入王舍大城次第乞食，於其中路心生思念：「我今不入此城，當往妙吉祥菩薩所聽受正法。」作是念已，即與苾芻眾同詣妙吉祥菩薩所。到已歡喜，禮敬問訊，退住一面。</p>
<p>爾時，妙吉祥菩薩告尊者大迦葉言：「迦葉！何故食時持鉢住此？」</p>
<p>迦葉白言：「我欲入王舍大城乞食，故先來此。」</p>
<p>妙吉祥菩薩言：「我當施汝及同來苾芻飲食。」</p>
<p>迦葉答言：「不也。菩薩！我今來此為聽法故，非求飲食。」</p>
<p>妙吉祥言：「尊者當知：諸求道者有二種攝養：一者、飲食，二者、妙法。」</p>
<p>迦葉白言：「如是。大士！世間有情若離段食，非所和合，不能資養色身，何能聽受妙法？」</p>
<p>妙吉祥菩薩言：「尊者當受飲食，我即施汝。其所施已，不離輪迴、不證涅槃，非離異生法、非住聖道法。何以故？所施、能施無增、無減，無法可生、無法可滅，無法可學、亦無所得。是故，我當施汝飲食。」</p>
<p>迦葉白妙吉祥菩薩言：「善哉，菩薩是大施主，如是施者是真布施。」</p>
<p>爾時，妙吉祥菩薩作如是念：「我今入王舍大城為摩伽陀國王作大佛事。」作是念已，即時入一切神通變化三摩地，於此三摩地中放大光明，遍照娑婆世界，見三千大千世界如觀掌內。所有地獄、傍生、諸有情類，蒙光照者皆得離苦，無一眾生起三毒心，亦無憎、嫉、怨嫌之想，互相愛念如子、如母。所有三千大千世界皆作六種震動。是時欲色界諸天子等皆來供養妙吉祥菩薩，奏百千種樂，雨天妙華散其道路而為莊嚴。</p>
<p>妙吉祥菩薩以神通力令其道路悉皆平坦猶如手掌，以無數珍寶而嚴飾之，散諸妙華大如車輪——謂優鉢羅華、俱母陀華、奔拏利迦華等。復以寶網幔覆於上，布諸幢幡、傘蓋遍滿虛空。復現七寶之臺及諸寶樹，其寶樹上皆吠瑠璃寶而為華菓，以諸寶繩而為交絡，一一寶樹出微妙香遍一由旬。其諸樹間復有寶池，金沙布底，八功德水充滿其中，出諸妙華——謂優鉢羅華、鉢訥摩華、俱母那華、奔拏利迦華等——復有鴛、鴦、鳧、鴈之屬游止其中。諸寶樹寶臺皆有妙香，聞者歡喜。一一樹下有二十五大女，持栴檀香而為供養。</p>
<p>妙吉祥菩薩於其定中現如是等殊特事已，出三摩地，即告尊者大迦葉言：「我今與汝同赴王舍大城摩伽陀王宮中受食供養。耆年大德宜當導前，我必從後。」</p>
<p>迦葉白言：「不也。菩薩！大士具大智慧、神通無量、多聞辯才、善說諸法，我佛、世尊常所稱歎，眾生見者發菩提心修菩薩行。我於聲聞眾中雖稱耆舊，無所堪能，何敢居前而行？願從菩薩之後。何以故？一切眾生<span class='corr'>始</span>發菩提心，一切聲聞、緣覺己所不及，何況久行菩薩道者？譬如師子之子，初生即有大力，勇健輕捷，無所畏懼。其身香氣為風所吹，群獸聞者無不驚怖；乃至大象，雖有大力，一切世間不能制伏，聞初生師子之香亦生驚怖。眾生若發菩提心，勇猛堅固，一切魔眾生怖畏想，聲聞、緣覺所不能及。諸菩薩摩訶薩聞佛說大乘法，其心不動，生大歡喜，而能作師子吼降伏一切。是故，妙吉祥菩薩！於真法中無有三乘，但以菩提心而為尊長，一切善法從菩提心生故。今菩薩前行，猶菩提心生無量善法。」</p>
<p>於是，妙吉祥菩薩居前而行，諸大菩薩左右圍繞，聲聞之眾皆從其後，離本住處入王舍城。</p>
<p>是時天雨眾華，於虛空中奏百千天樂，放大光明普照大眾，於光明中雨眾蓮華。王舍城中一切人民見菩薩已皆生歡喜，持諸香華而伸供養。</p>
<p>爾時，摩伽陀國王聞妙吉祥菩薩與八萬大菩薩眾及五百聲聞而來赴會，即作是念：「我所備辦飲食五百，今此菩薩等眾其數倍多，今此少食如何充足？又於何處可容其坐？」</p>
<p>作是念時，妙吉祥菩薩即勅多聞天王及恭毘羅大夜叉主於剎那頃化童子形，詣於王前而白王曰：「大王！勿生憂念。妙吉祥菩薩有大方便，福德、智慧不可思議，能以一食普供三千大千世界一切眾生悉皆飽滿，食猶不盡。今此八萬菩薩、五百聲聞，其數不多，何所慮耶？何以故？妙吉祥菩薩福德、智慧本無盡故，食亦無盡。」</p>
<p>是時摩伽陀國王聞是語已，心大歡喜，適悅快樂，即於妙吉祥菩薩起恭敬、尊重、希有之心，與諸宮屬持以香華、末香、塗香等，作諸伎樂出迎菩薩。見已，拜跪問訊，散其香華，前引菩薩入於王宮。</p>
<p>是時妙吉祥菩薩至王宮已，即告普照菩薩曰：「善男子！汝當莊嚴道場，今正是時。」</p>
<p>普照菩薩受其命已，以神通力其王宮殿忽然廣博嚴淨，種種莊嚴無所妨礙，懸諸華蓋、幢幡、瓔珞，嚴飾第一成大道場。</p>
<p>復告法上菩薩曰：「善男子！汝可為吾敷置上妙之座，安諸大眾。」</p>
<p>於是法上菩薩作彈指相而為召集，於剎那間有八萬三千妙好之座出現道場，種種珍寶而為莊嚴，其座周遍於道場中亦無迫迮。</p>
<p>爾時，妙吉祥菩薩即就於座，命諸菩薩、聲聞之眾各就其座。</p>
<p>於時摩伽陀國王即前白妙吉祥菩薩言：「惟願菩薩大眾哀愍我故，從容小待，飲食將至。」</p>
<p>爾時，四大天王與諸眷屬來詣道場，禮敬供養妙吉祥菩薩及諸大眾。復有帝釋天主與諸眷屬，及彼阿修羅眷屬等，各各持栴檀、末香來詣道場，供養大眾。復有娑婆界主大梵天王變童子相，與諸梵眾左右侍者各持寶拂來詣道場，禮敬妙吉祥菩薩已住立其側。諸來梵眾亦持寶拂，於諸菩薩及聲聞眾右側而住。復有無熱惱龍王來詣道場，住虛空中不現其身，垂諸瓔珞，於瓔珞中出八功德水，一切大眾用而無盡。</p>
<p>爾時，摩伽陀國王即作是念：「此諸菩薩皆無鉢器，當用何食？」</p>
<p>妙吉祥菩薩知王所念，而告王言：「勿作是念，此諸菩薩不持其鉢。若須鉢時，隨其佛剎所有應器自然而至。」</p>
<p>王大歡喜，即白妙吉祥菩薩言：「此諸菩薩居何佛土？從何所來？願聞諸菩薩所來國土及佛名字。」</p>
<p>妙吉祥答言：「大王當知：東方有國，其名常聲，佛號吉祥聲如來、應供、正等正覺，現在說法。此諸菩薩從彼而來受王供養，亦令大王得見希有之事。」</p>
<p>應時常聲世界遣八萬三千寶鉢，以彼佛威神力故及諸菩薩行願力，其鉢從空來此娑婆世界至無熱惱池。即時有八萬三千龍女以八功德水淨其鉢已，各各持至諸菩薩前。是時摩伽陀國王見是事已，歎不可思議、未曾有也，心大歡喜。</p>
<p>是時妙吉祥菩薩即告王言：「今諸菩薩應器已至，王當分布飲食普供大眾。」</p>
<p>時王即以所辦種種飲食奉上菩薩及諸大眾。是時道場大眾咸悉滿足，無有一人乏少之者，觀其飲食猶尚不盡。</p>
<p>王白妙吉祥菩薩言：「希有，大士！我以少食普供大眾，食猶不盡。」</p>
<p>菩薩告言：「大王！真實之法而無窮盡，食所從生亦無窮盡。」</p>
<p>是時諸菩薩大眾飯食已竟，擲鉢向空而住，無所動搖。</p>
<p>王白菩薩言：「此鉢於何而住？」</p>
<p>菩薩告言：「大王真實之法有所住不？」</p>
<p>王曰：「真實之法應無所住。」</p>
<p>菩薩曰：「大王當知：真法無所住，此鉢亦無所住。鉢若無所住，諸法亦如是。大王當知：法性空故，應如是住。」</p>
<p>爾時，摩伽陀王供養妙吉祥菩薩及諸大眾已，住菩薩前，生渴仰心，欲聽其法，即白妙吉祥菩薩言：「菩薩大慈，可能為我說希有法？」</p>
<p>菩薩告言：「大王！希有法者，假使殑伽沙數諸佛、如來、應、正等覺，經百千劫說不能盡。」</p>
<p>彼王聞已，心生驚懅，迷悶不樂。</p>
<p>是時，尊者大迦葉謂其王曰：「汝勿謂：殑伽沙數諸佛不能宣說希有之法，妙吉祥菩薩亦不能說耶？但以諸佛之法無所窮盡，非言說之所能及。汝但當隨所樂欲問於妙吉祥菩薩，而此大士無量善巧方便之力，必能為王說希有法。」</p>
<p>聞是語已，心遂醒寤，即白尊者言：「我適聞菩薩所說心生疑惑，承尊者言微當醒寤。」</p>
<p>即前白妙吉祥菩薩言：「菩薩！如何殑伽沙數諸佛亦不能宣說希有之法？我聞是語心無所措，惟願菩薩決我疑惑。」</p>
<p>妙吉祥菩薩告言：「大王！殑伽沙數諸佛非不能說希有之法，法無所說，是希有法。大王！當於一切法但心無所住，其法不可說、諸佛、如來亦不可說。大王！於諸佛、世尊有所見相耶？」</p>
<p>王言：「不也。」</p>
<p>又問：「心生可見耶？心滅可見耶？」</p>
<p>答曰：「不也。」</p>
<p>又問：「有為法、無為法，真實法、虛妄法，皆可見不？」</p>
<p>王言：「皆不可見。」</p>
<p>菩薩言：「於一切法有所觀相、於一切法有所說耶？」</p>
<p>王言：「不也。」</p>
<p>妙吉祥言：「大王！由是義故，我作是言：『希有之法，殑伽沙數諸佛不能宣說。』</p>
<p>「復次，大王！虛空無相，亦無動轉，煙、雲、塵、霧所不能著。虛空本性清淨，無法可染、無法可淨，諸佛、如來了一切法與虛空等。以是義故，殑伽沙數諸佛說不能盡。</p>
<p>「復次，大王！諸佛、如來於無住相中凝然不動，用而常寂。何以故？法無可遷，離處非處故；法不可得，離諸取相故。大王當知：諸法非生、亦非無生，非大、非小，非真實、非不真實，非有想、非無想，無所作、非無作，無智、無愚，無取相、非不取相，非集、非散，無來、無去，非顛倒、非離顛倒，非即煩惱、非離煩惱，非自然生、非由他生。</p>
<p>「大王！諸法如虛空，無動轉故；諸法無比等，離伴侶故；諸法無二相，無差別故；諸法無有邊，不可見故；諸法無有量，非大小故；諸法無窮盡，常所轉故；諸法廣大，遍法界故；諸法無所住，非內、外、中間故；諸法無分別，離妄想故；諸法是常，無遷變故；諸法是樂，無苦惱故；諸法有主宰，離妄執故；諸法是清淨，非垢染故；諸法寂靜，常湛然故；諸法無所得，離我相故；諸法無可樂，解脫相故；諸法無此、彼，離我取故；諸法無破壞，離種種相故；諸法一味，同解脫性故；諸法一相，離諸異想故；諸法皆空，離諸見故；諸法無相，相清淨故；諸法無願，離三世故；諸法非三世所攝，過去、現在、未來不可得故。生死、涅槃本平等，諸法皆平等。大王！諸法既如是，煩惱、疑惑可得生不？」</p>
<p>王言：「不也。諸法皆空，煩惱、疑惑其何有也？」</p>
<p>妙吉祥菩薩言：「煩惱無生、法亦無說，煩惱性空，諸法平等，生死、涅盤本平等，煩惱、菩提亦平等。</p>

<p class='juan'>佛說未曾有正法經卷第四</p></div>
</div><!-- end of div[@id='body'] -->
</body></html>