<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說未曾有正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />佛說未曾有正法經卷第五</p><p class="byline">西天譯經三藏朝奉大夫試鴻臚卿傳教大師臣法天奉　詔譯</p><p>「復次，大王！希有之法甚深難解，即一切法寂滅之相，非取、非捨，非聚、非散，從因緣生，無有主宰。以緣生故，非自、非他。諸法無自性，自性空故，即無所得。由無所得故，一切法寂靜。寂靜相者是真實相。大王！當起正信心，應如是修學、如是觀察。如是學者，離一切相，非有所學、非無所學，無得、無失。如是了知是正解脫，解脫相者即諸法也。諸法性空是真實義，即無所著、無所限礙，是名最上希有之法。</p>
<p>「復次，大王當知：眼根非染、非淨。何以故？眼根自性本真實故；耳、鼻、舌、身、意根亦非染、非淨，而彼自性本真實故。大王！色非染、非淨；受、想、行、識亦非染、非淨。何以故？蘊之自性本真實故。乃至一切法亦復如是，非染、非淨，自性真實故。</p>
<p>「大王當知：心無形相，非眼所觀。心無所住，內、外、中間俱不可得。何以故？心之自性非染、非淨，無所增減、無所動轉。是故，大王！當如實觀，勿生疑惑，住真實法。此心真實故，諸法亦如是。</p>
<p>「大王！譬如虛空，離諸色相，亦無動轉。若有人言：『我能以彼煙、雲、塵、霧染於虛空。』斯為信不？」</p>
<p>王言：「不也。虛空無相，非所染故。」</p>
<p>菩薩曰：「心亦如是，本來清淨，不受諸垢；乃至一切法自性無染亦復如是。</p>
<p>「復次，大王！一切法與法界非即、非離，本性平等，無有差別。若了是者，即於諸法無所罣礙、亦無增減。」</p>
<p>妙吉祥菩薩說是法時，摩伽陀王悟法性空，生大歡喜，即時獲得無生法忍，發希有心，合掌恭敬白妙吉祥菩薩言：「菩薩大慈善巧方便，如所說法甚為希有，微妙深遠昔所未聞。我於今日斷諸疑惑，心得開曉。」</p>
<p>妙吉祥菩薩曰：「大王！莫作是言：『疑惑得除。』作是言者，未斷諸相，有相於心，是大疑惑。大王當知：諸法寂滅，無說、無示，無聞、無得，豈有疑惑而可除耶？」</p>
<p>王言：「菩薩！若如是者，貪、瞋、癡等一切煩惱應不礙心耶？」</p>
<p>菩薩曰：「大王！我先所說：『虛空本淨，非所染故。』其義如是。大王！心本清淨，煩惱性空，二俱無得，何所礙耶？是故，不應以罪垢相而生於心。大王當知：過去心不可得、未來心不可得、現在心不可得；乃至一切法亦復如是，於三世中無來、無去，無住、無著，無所入、無所歸，離諸妄想，非知見所及。離知見法者，佛所說也。是故，智者應如是觀、如是解了。」</p>
<p>是時大王白妙吉祥菩薩言：「如菩薩所說，我今解了心之自性、諸法自性本來清淨，非障所染，亦非有相可得。是故，我今於菩薩前得不壞信。」</p>
<p>菩薩言：「大王！若如是者，是即解脫，離諸過失。」</p>
<p>爾時，摩伽陀王聞妙吉祥菩薩宣說妙法心大歡喜，即從座起，持上妙細㲲——價直百千——詣妙吉祥菩薩所而奉上之，欲以其㲲被菩薩身。</p>
<p>是時菩薩於剎那間隱身不現，但聞空中聲曰：「大王！有所見相非我所受。如我受者，不見自身、不見他身，無能施、無所施；乃至一切法亦復如是，無所見相，離取著心。大王！其所施㲲，若有能見身者當可施之。」</p>
<p>時有菩薩名曰智幢，其王即時復持其㲲而以奉施。</p>
<p>彼菩薩曰：「大王！有所見相非我所受。如我受者，不著異生及異生法、不住有學及有學法、不證無學及無學法、不趣緣覺及緣覺法、亦不求諸佛、如來解脫涅盤而為果證。如是，於一切法無所著相，能施、所施二種清淨，無利、無得。如是施者而可受之。」</p>
<p>是時大王欲以其㲲被菩薩身，菩薩即時隱身不現，但聞空中聲曰：「若有能見身者當可施之。」</p>
<p>是時復有菩薩名善寂解脫，其王即時持㲲奉施。</p>
<p>彼菩薩曰：「大王！有所見相非我所受。如我受者，不起我見及我所見，非即煩惱、非離煩惱，非住定心、非起散亂，非智、非愚，離諸取捨。如是施者而可受之。」</p>
<p>是時大王欲以其㲲被菩薩身，菩薩即時隱身不現，但聞空中聲曰：「若有能見身者當可施之。」</p>
<p>復有菩薩名最勝作意，其王即時持㲲奉施。</p>
<p>彼菩薩曰：「大王！有所見相非我所受。如我受者，不起諸相，不行身業、不發語業、不起意業，不著蘊處界法。了一切法皆不可得，非智所知、非言所及，無所依止，湛若虛空。如是施者而可受之。」</p>
<p>是時大王欲以其㲲被菩薩身，菩薩即時隱身不現，但聞聲曰：「若有能見身者當可施之。」</p>
<p>復有菩薩名曰上意，其王即時持㲲奉施。</p>
<p>彼菩薩曰：「大王！有所見相非我所受。如我受者，不起取相、希求之心。若言發於阿耨多羅三藐三菩提心者，是為取相、有所希求。何以故？離有相心即菩薩摩訶薩心，此心平等故，菩提心亦平等。此菩提心即一切如來心，由是平等故，諸法皆平等，無二、無差別，無取、亦無捨。離取捨故，我相不生；我相滅已，無所希求。如是施者而可受之。」</p>
<p>是時大王欲以其㲲被菩薩身，菩薩即時隱身不現，但聞聲曰：「若有能見身者當可施之。」</p>
<p>復有菩薩名三昧開華，其王即時持㲲奉施。</p>
<p>彼菩薩曰：「大王！有所見相非我所受。如我受者，於一切三摩地門證而無相、無所分別，了一切法自性無動——即三摩地。如是施者當可受之。」</p>
<p>是時大王欲以其㲲被菩薩身，菩薩即時隱身不現。但聞聲曰：「若有能見身者當可施之。」</p>
<p>復有菩薩名成就意，其王即時持㲲奉施。</p>
<p>彼菩薩曰：「大王！有所見相非我所受。如我受者，了一切語言、文字自性本空，無所著相。夫欲起心求諸法者，墮有相中不名成就。若於一切法解無所得，即一切義成就、一切皆如意。如是施者而可受之。」</p>
<p>是時大王欲以其㲲被菩薩身，菩薩即時隱身不現，但聞聲曰：「若有能見身者當可施之。」</p>
<p>復有菩薩名三輪清淨，其王即時持㲲奉施。</p>
<p>彼菩薩曰：「大王！有所見相非我所受。如我受者，無彼能施、無此能受，受者無所得、施者無果報，我尚非有、我所亦空。如是施者而可受之。」</p>
<p>王即持㲲欲被其身，時彼菩薩隱身不現，但聞聲曰：「若有能見身者當可施之。」</p>
<p>復有菩薩名曰法化，其王即時持㲲奉施。</p>
<p>彼菩薩曰：「大王！有所見相非我所受。如我受者，不以聲聞、緣覺涅盤而為果證、亦不以大般涅盤而為果證，不離輪迴法、不求涅盤法。何以故？生死、涅盤，二俱平等。如是施者當可受之。」</p>
<p>王即持㲲欲被其身，時彼菩薩隱身不現，但聞聲曰：「若有能見身者當可施之。」</p>
<p>是時大王以所施㲲奉如是等諸大菩薩，各各隱身，皆不納受。</p>
<p>爾時，大王即持其㲲詣於尊者大迦葉所，作如是言：「尊者迦葉於聲聞中耆年有德，佛所稱讚頭陀第一，願受我此上妙細㲲，滿我施心。」</p>
<p>迦葉答曰：「大王！有所見相非我所受。如我受者，不斷貪、瞋、癡，無所染著；乃至無明、有愛而悉不斷，亦不與俱。無見苦、斷集、證滅、修道，不見佛、不聞法、不入眾數，非盡智、無生智可得、可證，無施者、無受者，無大果、無小果，無輪迴可厭、無涅盤可證。諸法清淨，離一切相。如是施者而可受之。」</p>
<p>王即持㲲欲被其身，迦葉亦復隱身不現，但聞聲曰：「若有能見身者當可施之。」</p>
<p>如是，大王於五百大聲聞所持㲲奉施，亦各不受，隱身不現。</p>
<p>爾時，大王即作是念：「今此菩薩、聲聞皆不受我所施之㲲，我今持往後宮施其夫人及諸眷屬，彼應當受。」作是念已，持㲲入宮而欲施之。</p>
<p>是時大王不見夫人，復思施彼宮嬪、眷屬，亦復不見。如是，漸次觀察所有宮城、殿宇皆悉不現，同彼虛空。</p>
<p>是時大王復作是念：「今此上妙細㲲無復所施。」作是念已，欲持此㲲自被於身。其王即時亦自不見其身，但聞空中聲曰：「若有能見身者當可施之。大王！當自觀身色相今何所在？如自觀身不見其相，觀他亦然，自、他之相俱不可得。若如是見者即見真實法，真實法者離一切見，以離諸見故即住平等法。」</p>
<p>是時大王聞空中聲已，離有相心，斷疑惑想，如從睡覺而得醒寤。即時宮城、殿宇、后妃、眷屬，見其色相還復如故，即詣菩薩大眾之所，悉得瞻覩菩薩之相如本無異。</p>
<p>是時大王前白妙吉祥菩薩言：「菩薩大眾適當何往，我所不見？」</p>
<p>妙吉祥言：「大王！勿生疑惑，今此大眾本相無來，其何所往？大王！於今見此眾不？」</p>
<p>王曰：「唯然，已見。」</p>
<p>菩薩曰：「何所見耶？」</p>
<p>答言：「如見真實法，觀此眾亦然。」</p>
<p>又問曰：「即此真實亦云何見？」</p>
<p>答曰：「真實法者離一切相，非眼所觀，不在內、不在外、不在中間，名、相二法不可得故。」</p>
<p>爾時，妙吉祥菩薩復謂王曰：「大王當知：汝先造惡，我聞佛記於當來世墮惡道中。」</p>
<p>王白菩薩言：「不也。大士！如佛、世尊未曾有說墮惡道者、證涅盤者。何以故？於真法中無二差別。」</p>
<p>菩薩復言：「不也。大王！如佛所說：善惡因果報應昭然。作是說者，其義云何？」</p>
<p>大王答曰：「菩薩大士！如我意者，諸佛、如來隨順方便，巧說生死、涅盤，令諸眾生厭生死苦、趣涅盤樂。如實說者，生死、涅盤二俱平等。何以故？諸法皆空，無有自性。彼諸法性即法界性，法界性中無二差別。由是義故，諸法無所生、無所往，無樂欲、無厭捨。我今起正信心，不生怖畏。」</p>
<p>妙吉祥菩薩言：「善哉，大王！善說此語，離諸有相。」</p>
<p>王言：「菩薩！我性自空，誰為說者？法本無相，當何所離？如佛所說：真實法中我相本無，離情非情，諸行無作、亦無受者。」</p>
<p>菩薩告言：「大王！汝於真實法中雖復解了，猶生執著。」</p>
<p>王復白言：「云何離著？」</p>
<p>菩薩曰：「不壞惡趣相，是為無所著。」</p>
<p>王言：「菩薩！如是如是。如我意者，惡趣之相無所動轉，不壞、不著，無所畏懼。我今得離諸執，永不復生有相之見，譬如得忍菩薩不復生於三毒之想。」</p>
<p>是時智幢菩薩謂其王曰：「大王！於智慧道已得清淨，離諸塵染，忍具足。」</p>
<p>王白菩薩言：「諸法甚清淨，廣大無有量，煩惱不能染、涅盤不可得，唯佛、世尊自所證知。」</p>
<p>爾時，妙吉祥菩薩及諸大士於王宮中說正法時，摩伽陀王獲得無生法忍。其王宮中有三十二女人，見妙吉祥菩薩神通變化事已，皆發阿耨多羅三藐三菩提心。會中復有五百人得法眼淨。所有王舍城中一切人民皆悉持諸名華、妙香集王宮門，遙伸供養妙吉祥菩薩及諸大眾。</p>
<p>爾時，妙吉祥菩薩哀愍城中一切人民，為利樂故以足指按地，即時大地皆作吠瑠璃色，清淨光潔，內外映徹。是時城中若男、若女一切人民，皆悉得見妙吉祥菩薩及諸大眾無所障礙，譬如清淨圓鏡照其面像，一切人民瞻菩薩相亦復如是。時妙吉祥菩薩各各為其如應說法時，城中八萬四千人得法眼淨，五百人發阿耨多羅三藐三菩提心。</p>
<p>爾時，妙吉祥菩薩受摩伽陀王飯食供養及為廣說法已，王之宮屬乃至一切人民皆獲利樂，發希有心，生大歡喜。</p>
<p>妙吉祥菩薩即從座起，與諸菩薩大眾而共圍繞出於王宮。是時摩伽陀王與諸臣從及其眷屬禮敬勞謝，隨從菩薩來于佛會。</p>
<p>是時，菩薩既離王宮，漸次而行，於其中路見有一人在於樹下涕淚悲泣，發如是言：「我造殺業，甚可怖畏，當來決定墮於地獄。我今如何得其救度？」</p>
<p>是時菩薩見此人已，觀其根緣而已成熟，堪受化度。菩薩即化一人，與其無異，往彼人所既相附近，亦復啼泣謂前人曰：「我造殺業，甚可怖畏，當來決定墮於地獄。」</p>
<p>前人聞已，而即謂言：「我亦如是造於殺業，偶會今時，誰生方便能為救度？」</p>
<p>是時化人即告之言：「今我等輩造極重罪，雖甚怖畏，無能救者。唯佛、世尊有大方便而能救度，我等今宜共詣佛所。」化人言已，便即前行。其人見已，亦復隨從詣於佛所。</p>
<p>時彼化人到佛會已，頭面禮足，前白佛言：「世尊！我造殺業，怖墮地獄。願佛慈悲，救度於我。」</p>
<p>爾時，世尊即讚是言：「善哉，善哉。善男子！今於佛前發誠實語，如其所作稱實而言。如汝所說造殺業者，汝從何心而起罪相？為過去耶？未來耶？現在耶？若起過去心者，過去已滅，心不可得；若起未來心者，未來未至，心不可得；若起現在心者，現在不住，心亦不可得。三世俱不可得故，即無起、作；無起、作故，於其罪相何所見耶？</p>
<p>「善男子！心無所住，不在內、外、中間；心無色相，非青、黃、赤、白；心無造作，無作者故；心非幻化，本真實故；心無邊際，非限量故；心無取、捨，非善、惡故；心無動轉，非生、滅故；心等虛空，無障礙故；心非染、淨，離一切數故。</p>
<p>「善男子！諸有智者應如是觀，作是觀者即於一切法中求心不可得。何以故？心之自性即諸法性，諸法性空即真實性。由是義故，汝今不應妄生怖畏。」</p>
<p>是時化人聞佛宣說真實之法，心大歡喜，即白佛言：「希有，世尊！善說法界自性清淨，我今得悟罪業性空，不生怖畏。我今樂欲於佛法中出家修道，持於梵行，唯願世尊攝受於我。」</p>
<p>佛言：「善哉。善男子！今正是時，為汝攝受。」</p>
<p>是時化人於剎那間鬚髮自落，袈裟被身成苾芻相，即白佛言：「世尊！我今入般涅盤，願佛聽許。」</p>
<p>佛言：「隨意。」</p>
<p>時化苾芻承佛威神力故，即踊身虛空，高一多羅樹，化火自焚，滅盡無餘，同彼虛空。</p>
<p>爾時，實造業者見是化人出家及聞佛說法已，心生思念：「此人與我同造罪業，彼先解脫，我今亦宜求佛化度。」作是念已，即時頭面禮世尊足，而白佛言：「世尊！我造殺業，怖於當來墮大地獄，願佛慈悲而垂救度。」</p>
<p>佛言：「善哉。善男子！今於佛前發誠實語。汝所造業於何起心？罪業之相其復云何？」</p>
<p>是時此人以善根成熟故，聞佛言已，身諸毛孔出大火焰旋繞其身，即作是言：「我今歸佛，願垂救度。」</p>
<p>爾時，世尊舒金色右手於其頂上。此人即時身火得滅，離其苦惱，得大快樂，起淨信心，向佛合掌而白佛言：「希有，世尊！我先聞佛廣說清淨法界離相之法，我今得悟罪業性空，而不復生怖畏之想。我今亦於佛法中樂欲出家，修持梵行，願佛攝受。」</p>
<p>佛言：「善哉。今正是時，為汝攝受。」</p>
<p>即時此人鬚髮自落，袈裟被身成苾芻相——如百臘者諸根調適，威儀庠序，所願圓滿。</p>
<p>爾時，世尊為其宣說四諦之法。彼聞法已，即時遠塵離垢，得法眼淨，而復審觀諦理，即於會中證阿羅漢果，而白佛言：「世尊！我今欲入涅盤，願佛聽許。」</p>
<p>佛言：「隨意。」</p>
<p>是時苾芻踊身虛空高七多羅樹，化火焚身，滅盡無餘。即時會中有百千天人發希有心，各伸敬禮。</p>

<p class='juan'>佛說未曾有正法經卷第五</p></div>
</div><!-- end of div[@id='body'] -->
</body></html>