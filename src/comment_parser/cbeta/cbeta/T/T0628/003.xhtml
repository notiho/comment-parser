<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說未曾有正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說未曾有正法經卷第三</p><p class="byline">西天譯經三藏朝奉大夫試鴻臚卿傳教大師臣法天奉　詔譯</p><p>爾時，世尊釋迦牟尼佛復告舍利子言：「汝今當發阿耨多羅三藐三菩提心，修諸菩薩行，不應樂著聲聞之果。何以故？舍利子！一切眾生處輪迴中，不生怖畏，無由解脫。是故，諸菩薩當起大精進，於輪迴中種種化度，令怖生死，出於三界。汝若唯樂聲聞之果，不能起大菩提心救度一切眾生。是故，一切眾生若得值遇菩薩勸令發起精進，即得解脫生死，亦能發阿耨多羅三藐三菩提心。</p>
<p>「舍利子！過去世時有佛出世，號具足功德如來、應供、正等正覺、明行足、善逝、世間解、無上士、調御丈夫、天人師、佛、世尊。是佛會中有百俱胝聲聞之眾，有八千菩薩眾，其佛壽十萬歲。有二聲聞最為上首：一名、出現智慧第一；一名、迅疾神通第一。是時具諸功德如來於其食時著衣持鉢，與諸大眾前後圍<span class='corr'>繞</span>入一王城——其城名曰妙音——次第乞食。佛入城時，智慧聲聞居佛右側，神通聲聞在佛左側，餘聲聞眾俱從佛後，諸菩薩眾而導其前，復有大梵天王、帝釋天主、護世四王及諸天眾，圍繞世尊入彼王城。</p>
<p>「是時城中有三童子種種莊嚴，於其道側而共戲劇。是三童子遙見世尊相好端嚴，威德無量，光明晃曜猶如金山，儀容尊重如大龍王。見已歡喜，心生恭敬。第一童子曰：『汝等見此佛、世尊不？於諸眾生最尊、最上，福聚無盡，天上人間咸悉尊敬。是故，我等宜共供養，必獲大果。』</p>
<p>「共相議已，第一童子說伽陀曰：</p>

<div class="lg regular" style="margin-left:2em;"><div class='lg-row'>「『此佛一切眾中尊，　天上人間所應供，</div>
<div class='lg-row'>我等宜伸供養事，　獲大果報而不虛。』</div>
</div><p>「餘二童子說伽陀曰：</p>

<div class="lg regular" style="margin-left:2em;"><div class='lg-row'>「『我伸供養無香華，　亦無種種妙供具，</div>
<div class='lg-row'>但唯有此全身命，　當捨供養佛、世尊。』</div>
</div><p>「是時前一童子即脫所著殊妙真珠、瓔珞——價直百千兩金——向二童子說伽陀曰：</p>

<div class="lg regular" style="margin-left:2em;"><div class='lg-row'>「『我今當以此瓔珞，　供佛、如來大智尊，</div>
<div class='lg-row'>願我伸其供養已，　當獲無上大福聚。』</div>
</div><p>「是時餘二童子見此童子獻供養已，亦各脫身所著瓔珞，向一童子說伽陀曰：</p>

<div class="lg regular" style="margin-left:2em;"><div class='lg-row'>「『我以瓔珞伸供養，　一切最勝正覺尊，</div>
<div class='lg-row'>發此誠心供養已，　誓願求於佛正法。』</div>
</div><p>「是時前一童子見此二人，亦獻瓔珞而告之曰：『汝等所作福利無量，當於佛法求何等果？』第二童子曰：『我願當來得為世尊右邊弟子而得智慧第一。』第三童子曰：『我願當來為佛左邊弟子而得神通第一。』二童子各說所願已，復問第一童子曰：『汝善開導，為我善友。汝獻供養何所求耶？』答曰：『我所願者，願當得阿耨多羅三藐三菩提果，具一切智，放光照曜，使一切眾見者歡喜發菩提心，如師子王大眾圍<span class='corr'>繞</span>、如佛今日等無有異。』」</p>
<p>佛告舍利子：「彼三童子如是各各發誓願時，於虛空中有八千天子俱發聲言：『善哉，善哉。汝等善說此語，所希勝果決定無疑。』是三童子各持瓔珞前詣佛所。」</p>
<p>爾時，佛告舍利子：「具諸功德如來見三童子持諸瓔珞來詣佛所，即告海慧苾芻言：『苾芻！汝見此三童子不？』海慧白佛言：『世尊！唯然，已見。』佛言：『苾芻！第一童子心所希求，與二童子不同，舉足、下足自在特尊——如轉輪聖王，假使百千梵王帝釋亦不能及——今來佛所開發道心，願欲趣證無上菩提故。』是三童子到佛所已，各各頭面禮世尊足，各以瓔珞奉上世尊。佛既受已，其發聲聞心者，所獻瓔珞住於佛前；其發菩提心者，所獻瓔珞在於佛上虛空中住，變成四柱寶臺，四面嚴飾，其上有無量諸佛結跏趺坐，現諸相好、種種莊嚴殊勝無量。</p>
<p>「是時具諸功德如來即入三昧，普觀諸佛、如來變化之相，從其面門出種種色光——所謂青、黃、赤、白、紅、紫、碧、綠——光明普照無邊世界，上至梵天，暎蔽日月光明皆悉不現。其光照已，右繞三匝還復世尊頂門而入。是時海慧苾芻前白佛言：『世尊！有何因緣放斯光明？惟願世尊示我令知。』佛告苾芻言：『汝見此二童子所獻瓔珞於佛前住不？』苾芻白佛言：『唯然，已見。』佛言：『苾芻！此二童子為求聲聞果故，樂欲趣證自利涅盤，不能發起大菩提心。苾芻！汝見前一童子所獻瓔珞在於佛上於虛空中作諸變化，此人為欲趣證無上菩提利益一切眾生故。彼二童子但樂智慧、神通，不能普為利樂。是故，所獻供養亦無殊勝之相。當知發大菩提心者所作福事亦不可量，汝今宜應捨聲聞心，當求阿耨多羅三藐三菩提。』」</p>
<p>佛告舍利子：「彼時發大乘心童子豈異人乎？即我身是；樂智慧者即汝身是，樂神通者即目乾連是。汝等聲聞雖免輪迴，唯樂趣於涅盤，終不能廣利眾生、心等諸佛，同若虛空無窮無盡，福聚無量、功德無量，超過聲聞、緣覺境界。舍利子！汝等速發阿耨多羅三藐三菩提心。」</p>
<p>是時，舍利子、大目乾連、大迦葉、阿泥盧馱、優波離、富樓那、須菩提等諸大聲聞，異口同音作如是言：「善哉，世尊！善能開導，令我等發起大菩提心。世尊！當知善男子、善女人種諸善根欲求解脫者，應發廣大心及廣大行願，是人當得見百千諸佛，聽聞正法。</p>
<p>「世尊！我等自昔已來智慧狹劣，不敢希求佛無邊智，而今深自剋責，當發大心。譬如有人造諸不善業已，若不悔過、改惡從善，無由免諸苦惱。我等聲聞唯求自利，若不捨下劣心、求佛智慧，終不能免無餘涅盤。又如臨命終人心識昏亂，於親愛眷屬不能顧戀；我等若求自利涅盤，於諸眾生無心化度亦復如是。</p>
<p>「世尊！當知阿耨多羅三藐三菩提猶如大地，世間一切眾生依地而住、依地而生；一切善根依阿耨多羅三藐三菩提而得生長，亦應如是。」</p>
<p>爾時，會中有一萬人聞佛說本事因緣，及聞舍利子說是語已，皆發阿耨多羅三藐三菩提心。</p>
<p>爾時，摩伽陀國王嚴整其駕來詣佛所。到佛會已，頭面禮足，繞佛三匝，坐於一面。是時彼王向佛合掌，一心恭敬而白佛言：「世尊！一切眾生因何造業？造業因緣依何而住？」</p>
<p>佛言：「大王！一切眾生、壽者乃至補特伽羅，皆依我身見住，顛倒分別；由分別故，起惑造業；以造業故，不得解脫。」</p>
<p>王復問言：「世尊！我身見者，何為根本？」</p>
<p>佛言：「無明為根本。」</p>
<p>又問：「即此無明，孰為根本？」</p>
<p>佛答曰：「不如理作意是為根本。」</p>
<p>又問：「不如理作意復何為本？」</p>
<p>佛答曰：「不平等心是為根本。」</p>
<p>又問：「何謂不平等心？」</p>
<p>佛言：「無始時來不如實知，名為不平等心。」</p>
<p>又問：「云何名為不如實知？」</p>
<p>佛言：「一切眾生無始時來於無計有，是為不如實知。」</p>
<p>又問：「云何於無計有？」</p>
<p>佛言：「分別之法不生、不實，計而為有。」</p>
<p>又問：「若法不生，今何所說？」</p>
<p>佛言：「大王！我身尚空，法無所說。」</p>
<p>又問：「世尊！身若空者，何作？何住？」</p>
<p>佛言：「大王！雖有所作，亦無所著。」</p>
<p>又問：「即此無著，當云何說？」</p>
<p>佛言：「無著法者，如實而說，是聖所說。」</p>
<p>又問：「云何名為如實之說？復何名為聖所說？」</p>
<p>佛言：「大王！於一切法離塵、離見，是真實語，名如實說。如實說者，是聖所說。聖所說者，謂善了諸法本無所生，當如是住、當如是學。」</p>
<p>是時摩伽陀國王聞佛說法，心生歡喜，而白佛言：「希有，世尊！善說此法，實未曾有。如佛、世尊以無漏智普為利樂一切眾生故說真實法，一切眾生罪業所纏而不能聽、受、修行；我亦如是。世尊應念：我自昔來不遇善友，以不善心我亦廣作諸不善業。是故，不能親近世尊、聽聞正法。我於深宮但樂嬉戲、飲食、宴樂，而於晝夜無暫厭捨，故我不能詣佛聽聞正法。世尊！我今悔過，自責昔所作惡，深自追想，於晝夜中未暇安樂，如負罪人常生驚怖。世尊大慈為眾生父，無依怙者為作依怙、無眼目者為作引導、諸苦惱者為作安樂、諸失道者為示正道、諸貧匱者為施珍寶。其心平等而無懈倦，普能利樂，無怨親想。世尊！惟願哀愍，救度於我。我念先所造罪實懷怖懼，猶如臨墜坑人，唯望救拔。我恐墮於惡道之中，願佛救護，滅其罪垢，解寤正法。」</p>
<p>爾時，世尊知摩伽陀國王悔昔造惡，深生發露，愛樂大乘甚深之法，而自思念：「妙吉祥菩薩智慧辯才能為敷演。」</p>
<p>是時尊者舍利子承佛威力知佛心念，即告摩伽陀國王言：「大王當知：妙吉祥菩薩辯才無量、智慧無量，善說法要，必能為王宣說正法，令王開解，獲大安樂。宜伸求請，於王宮中飯食供養，利益無量。復令王舍城中一切人民瞻禮讚歎、見聞隨喜，種諸善根，獲殊勝福。」</p>
<p>是時摩伽陀國王如尊者語，即前白妙吉祥菩薩言：「菩薩大慈，哀愍我故，就於宮中飯食供養，惟願今時哀受我請。」</p>
<p>是時妙吉祥菩薩告其王言：「我受王請，當如王願。王發勝心，我已受供，樂欲聽法我當宣說。大王！當於一切法無所著為王說法；於一切法無疑惑想為王說法；於一切法不著三世相為王說法；於一切法不以聲聞、緣覺、涅盤為寂滅相為王說法。」</p>
<p>王白妙吉祥菩薩言：「善哉，希有。惟願菩薩哀愍我故，與諸大眾同受供養。」</p>
<p>妙吉祥菩薩言：「大王！且置是語。如王以飲食、衣服供諸大眾，為哀愍故而為供養，斯亦不為利、不為福。夫供養者，於法起希有心，無作、無我，無眾生、無壽命、無補特伽羅等想，不著自相、不著他相，是為供養。當觀諸法無取、無蘊處界，無內、無外，不在三界、非離三界，亦無善、亦無惡，無樂欲、無厭捨，非世間、非出世間，非有漏、非無漏，非有為、非無為，非有煩惱、非離煩惱，非輪迴、非寂滅。若如是者，是為供養。」</p>
<p>王復白妙吉祥菩薩言：「菩薩哀愍、利樂我故，願受供養。」</p>
<p>妙吉祥菩薩言：「大王！當不求利樂，無所哀愍。是心無所著，無動、無轉，無讚、無毀，無取、無捨。無求利樂、無所哀愍故，法法平等而無所得，是名受供。大王！若如此者，是真利樂。」</p>
<p>王白妙吉祥言：「法本無相而無動作，我獻供養亦應如是。」</p>
<p>妙吉祥言：「空性無相，亦無動作。求法者，無想、無願，無行、無作、亦非無作。何以故？大王！諸法自性本無所動，亦無有作。眾生自性本空，三業無所動作。大王！當觀一切行皆悉無作，了一切法自性空故。」</p>
<p>王言：「諸行造作，云何名無？」</p>
<p>妙吉祥言：「大王！如過去法已滅、未來法未至、現在無所生，諸行有為亦復如是。所以不著三世，皆無常故，法無增、亦無減。大王！當於諸行如是了知。」</p>
<p>王言：「聖道、煩惱，二法平等不？」</p>
<p>妙吉祥言：「此二平等，亦無增、減。大王！日光出時與暝合乎？」</p>
<p>王言：「不也。日光出時，眾暝皆遣。」</p>
<p>妙吉祥言：「日光出時，而彼眾暝當歸何處？」</p>
<p>王言：「而彼闇暝亦無所往。」</p>
<p>妙吉祥言：「煩惱、聖道亦復如是，此二不相待，亦不增、不減，非住、非不住。大王！煩惱平等、聖道亦平等，此二平等故，諸法皆平等。大王當知：煩惱性空，亦無所住。以煩惱故而得聖道；得聖道故無復煩惱。是故，此二不增、不減，亦無差別。」</p>
<p>王言：「煩惱、聖道，從何所生？」</p>
<p>妙吉祥言：「從心所生。心若不生，煩惱無復生；煩惱不生，聖道無復生。是故當知：煩惱如是觀，聖道亦如是觀。如是觀已，則心無所得。」</p>
<p>王言：「聖道之法歸於涅盤乎？」</p>
<p>妙吉祥言：「不也。諸法無來去，涅盤亦如是。」</p>
<p>王言：「聖道當云何住？」</p>
<p>妙吉祥言：「聖道如是住。」</p>
<p>王言：「聖道得非戒、定、慧之所住耶？」</p>
<p>妙吉祥言：「諸法無行、無相，離諸戲論。若戒、定、慧者，是即戲論，有行、有相，不應如是住。如是住者，非住、非不住；聖道亦如是。」</p>
<p>王言：「所有善男子、善女人修菩提行者得聖道乎？」</p>
<p>菩薩言：「修菩提者，無有少法可得。菩提道者，非苦、非樂，非我、非無我，非常、非無常，非淨、非穢，無輪迴可厭、亦非涅盤可證。是故，一切法皆不可得，聖道之法亦不可得。」</p>
<p>王復白妙吉祥菩薩言：「善哉，大士！甚為希有，善說法要，我悉信解。然我誠心敬辦供養，當以飲食供諸大眾，菩薩今時赴我所請。」</p>
<p>妙吉祥言：「食無所作，施無所受。施者、受者，無二、無別。王已誠心，當受王供。」</p>
<p>爾時，世尊告妙吉祥菩薩言：「今正是時，受王所請，當為多人作大利益。」</p>
<p>妙吉祥菩薩前白佛言：「我今承佛聖旨，已受王請，當與大眾同受供養。」</p>
<p>爾時，摩伽陀國王知妙吉祥菩薩受其請已，心生歡喜，得大安隱，禮敬世尊及妙吉祥菩薩并諸大眾。然後詣尊者舍利子所，問尊者言：「妙吉祥菩薩將受我供，同來菩薩其數幾何？」</p>
<p>舍利子言：「當與五百大菩薩眾同赴王會。」</p>
<p>是時摩伽陀國王先還宮中嚴飾廣殿，令諸給使者皆精潔其心，備辦種種上味飲食，羅列幢幡、珍妙寶蓋，散諸妙華，焚種種香，真珠、瓔珞盡其華麗敷設五百座位。復於王城令嚴治道路，散華燒香，無諸塵穢，清肅其道。是時城中人民聞妙吉祥菩薩赴王宮中受王供養，皆生歡喜，一心渴仰，各以香華伺其道側。</p>
<p>爾時，妙吉祥菩薩於初夜分作是思惟：「我於來晨赴於王請，同我往者菩薩眾少，今當往諸佛剎請諸大菩薩眾共赴王宮莊嚴勝會。我若為王說法，彼諸菩薩能作證明。」作是念已，即於本處隱身不現，經須臾間東方過八萬佛剎，到一世界名曰常聲，佛號吉祥聲如來、應供、正等正覺，現在說法，為諸菩薩說大乘法，彼諸菩薩皆是不退轉地。其佛剎中有七寶樹，出種種華果，其樹枝葉常出微妙音聲——所謂：讚佛聲、讚法聲、讚不退轉地菩薩之聲，常出如是三寶之聲，是名常聲世界。</p>
<p>妙吉祥菩薩既到彼已，詣吉祥聲如來前，頭面禮足而白佛言：「我自娑婆世界故來至此，為受摩伽陀國王請於宮中飯食供養。為菩薩眾少故，來請諸大菩薩上士，來晨與我同赴王宮受其供養，令彼一切眾生咸受其福。惟願世尊勅諸菩薩令受我請。」</p>
<p>爾時，吉祥聲如來即告八萬大菩薩言：「善男子！今妙吉祥菩薩來請汝等往彼娑婆世界，赴摩伽陀國王宮中飲食供養，汝今當往，同為佛事。」是時諸菩薩如世尊勅即當奉行。</p>
<p>於是，妙吉祥菩薩禮辭吉祥聲如來，與八萬大菩薩隱身不現，即還娑婆世界到本住處。</p>
<p>是時妙吉祥菩薩與諸菩薩共相坐已，即告諸菩薩言：「我有法門，名大總持，今為諸大士分別演說。云何名總持法門？所謂：樂欲趣證總持法門者，當住正念，心不散亂，離諸癡恚，於一切法智慧通達。行如來道，得辯才門，住於無相，入一切法總持智門，相續聖道而能任持三寶。有所言論無有滯礙，善解一切眾生語言，若有論難而為分別，於大眾中心無怖畏。所有一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人、乃至帝釋梵王，下至傍生異類之屬，種種言音差別，而能隨彼種種言音而為說法。善知眾生根性利鈍，隨類得解。諸根清淨，離諸邪見，平等安住總持法門。不著世間八種違順之法，圓滿一切出世善法。為諸眾生說其行業因緣果報，令其得大安樂。於一切處智慧通達，能令眾生去除重擔。心無憂惱，知法自性。隨根演說應病之法，令起精進，獲諸善利。</p>
<p>「菩薩心生歡喜不望果報，所有善根但為迴向一切智故。求一切智，普為利樂一切眾生。於六度行悉能成就——施行圓滿，迴向一切智；戒行圓滿，迴向眾生，令其安樂；忍行圓滿，得佛相好，莊嚴具足；精進圓滿，成熟一切善根；禪定圓滿，得相應法，自在無礙；智慧圓滿，通達一切法——於自在，離諸過失。</p>
<p>「諸善男子！如是總持法門——得此法門已，無所忘失，總能任持一切智故。</p>
<p>「復次，善男子！總持法門復能受持一切法，所謂：了一切法空、無相、無願，無動、無作，離其分別，不生、不滅，非斷、非常，非有、非無，不來、不去，非成、非壞，非聚、非散，非有性、非無性，非有想、非無想，離其戲論，非我、人、眾生、壽者、補特伽羅，無取、無捨，非見、非聞，非覺、非知，是名受持一切法。</p>
<p>「復次，善男子！又，總持法門謂持一切法自性空故，如夢所見、如水泡、如陽焰、如虛空等。又，能持一切法苦、空、無常、無我、寂滅等，自性無作，無樂、無苦，無得、無證。又，總持法門譬如大地能持世間，無大、無小，悉能持之，亦不懈倦。菩薩摩訶薩得總持法門亦復如是，為眾生故發菩提心，攝諸善根不令散失，雖經阿僧祇劫無暫懈退。</p>
<p>「又如大地能育養萬物，得總持菩薩能化利一切眾生故。又如大地能生草木滋養眾生，其得總持菩薩能生一切善法利益眾生。又如大地不增、不減，任持萬物，無高、無下；其得總持菩薩心亦如是，不增、不減，任持眾生，無怨親想。又如大地，受其甘雨終無厭足；其得總持菩薩愛樂聽受佛菩薩法曾無厭足。又如大地能持一切種子，依時生長，終無休息；其得總持菩薩能持一切善法種子，依時生長，亦無休息。又如世間勇猛之士威力強盛，能伏他軍；其得總持菩薩具大精進，神通威德能伏魔軍。</p>
<p>「又，善男子當知：一切法自性無忘、無所記念，是常、無常，是苦、是樂，是淨、不淨，是我、無我，是有情、非有情，是壽命、非壽命，是補特伽羅、非補特伽羅等。總持法門亦復如是，亦無記念、諸法離二相故亦無所忘。</p>
<p>「又，善男子！總持法門如虛空，任持大地，無所持想；總持一切法，無所持相。又如日光照曜一切相，總持能觀照一切法。又如眾生能持一切煩惱種，終無散失；總持法門能持一切法，亦不散失。又如諸佛、菩薩記心輪，能轉一切眾生心意，而無能轉相；總持法門持一切法，亦無能持相。</p>
<p>「諸善男子！如前所說種種譬喻無有窮盡，諸法無窮盡，總持法門亦無窮盡，無量無邊，如虛空故。」</p>
<p>是時妙吉祥菩薩說此法時，會中有五百菩薩摩訶薩得大總持。</p>

<p class='juan'>佛說未曾有正法經卷第三</p></div>
</div><!-- end of div[@id='body'] -->
</body></html>