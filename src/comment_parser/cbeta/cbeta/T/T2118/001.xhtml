<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>折疑論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2118
<div class='div-xu'><a id='mulu1' />
<p class='h1'>折疑論敘</p><p class="byline">鄉貢進士白水屈蟠撰</p><p>法師。名子成。字彥美。號妙明。京兆覇陵人也。少時為儒。壯而從釋。其性愛書史喜翰墨。樂遊學好著述。每與賢士大夫詩詞唱和。一聯一句落在叢席。人多傳之。如鸚鵡詩云。學得人言字字明。便能巧語為通情。不知身在樊籠裏。猶向堂前弄舌輕。晝寢云。夢魂不管擎書手。一帙南華墮枕邊。閑遊云。家家明月誰無分。處處青山我有緣。水心亭云。綠芰青荷香滿池。環亭冷浸碧瑠璃。高軒矮榻無纖暑。臥看清波浴鷺鷥。其長篇短偈。例皆如此。尤能洞明本宗佛法。予昔嘗與縣大夫張昂。請註心經。五日而成。萬二千言。辭理精當。不為不多得。又嘗綴述本色法事文集。僅二百首。語句雄麗。旨意渾成。同袍得之。囊畜不出。抑為艱得。無意多傳。頃以兵火之亂。匿跡山林。嘗與來客問難詰折。事盡終始。遂錄成軸。名曰折疑論。首之以序問。終之以會名。凡二十篇。言簡而理當。文約而義豐。涵詠六經。略備諸子。每一篇之中。其引類證斷決折疑。理甚明白。若非具三昧辯才。其孰能致於此乎。予與妙明為不請友。其有年矣。大凡著作不我之慳。故於敘引母俟召而云。時辛卯中秋八日書。</p>
<p>折疑論敘<span class='note-inline'>(終)</span></p>
</div>
<p class='juan'><a id='mulu2' />折疑論卷第一</p><p class="byline">金臺大慈恩寺西域師子比丘述註</p>
<div class='div-other'><p style="margin-left:2em"><span class='note-inline'>(曲而斷之謂折。猶豫不決之謂疑。評議難辨之謂論。此論因妙明子居山時有客特詣請問以決所疑。妙明子引三教微言以答之。遂成是錄。故曰折疑)</span>。</p>
</div>
<div class='div-other'><a id='mulu3' />
<p class='h1'>敘問第一<span class='note-inline'>(敘者。敘其來因。問者問其所疑。第者次第也。一者數之始也)</span></p><p>妙明子<span class='note-inline'>(華州渭南縣洪福寺出家。遇魚巖老人祥公處得法。闡揚大乘經律論。大元至正間。詔封傳大乘戒賜紫閏大國師)</span>。</p>
<p>居石室<span class='note-inline'>(後歸終南山石室隱居)</span>。</p>
<p>有客來謁。妙明與之坐而問焉曰。夫子何來<span class='note-inline'>(尊美之稱曰夫子。謂客因何事而來)</span>。</p>
<p>客曰。有所請問而來<span class='note-inline'>(客曰。有所疑而來問)</span>。</p>
<p>妙明曰。吾居是山也。幾以數年而世罕知<span class='note-inline'>(吾者我也。幾者。近也。罕者少也謂我居此山。將近十數年矣。而世人少知)</span>。</p>
<p>加以懸石巉巖危嶠巇嶮。無人履踐<span class='note-inline'>(巉音讒。險也。巖積石貌。嶠渠廟切。山銳而高也巇音羲。嶺危也。嶮音。險音險也。加以者兼有也。懸石者纍垂可畏貌。謂險難行之處少有往來。故曰無人履踐也)</span>。</p>
<p>遠勞仁者一至此乎<span class='note-inline'>(遠路勞煩仁者一徑來於此乎)</span>。</p>
<p>客曰。雷霆之聲無欲聞人之耳。而耳自聞<span class='note-inline'>(淮南子曰。雷者陰陽擊摶之聲。感而為雷。激而為霆。雷聲豈要聞於人耳蓋人耳自皆聞之)</span>。</p>
<p>管籥之音無有悅人之心。而心自悅<span class='note-inline'>(樂譜云。管者簫笛之屬。籥者似笛而有三孔短小。其管籥音聲無要歡悅於人心。蓋人聞之則自然歡悅也)</span>。</p>
<p>夷齊匿跡於首陽。不欲德稱於人。而人自稱其德<span class='note-inline'>(史記。伯夷叔齊孤竹君之二子。讓不嗣位欲之西南。遇武王伐紂。迎馬首而諫不從。隱於首陽山。誓不食周粟。卒至餓死矣)</span>。</p>
<p>巢許韜光於箕岫。豈為道揚於世。而世自揚其道<span class='note-inline'>(巢地名韜藏也。莊子讓王篇曰。堯以天下讓許由。許由不受。隱於箕岫山)</span>。</p>
<p>子之居山亦以類矣。奚為人之不知也<span class='note-inline'>(客以夷齊許由之德而比類。何為人之不知也)</span>。</p>
<p>妙明曰。子所欲問可得聞乎<span class='note-inline'>(此審問辭)</span>。</p>
<p>客曰。請無拒焉<span class='note-inline'>(無禁止之辭。子無阻而抵拒焉)</span>。</p>
<p>妙明曰。子張云。君子尊賢而容眾。嘉善而矜不能。我之大賢歟。於人無所不容。我之不賢歟。人將拒我。如之何其拒人也<span class='note-inline'>(論語。子夏門人問交於子張。子張曰。子夏云何。對曰子夏曰。可者與之。不可者拒之。子張曰。異乎吾所聞。君子尊賢而容眾云云。蓋子夏之言迫狹。子張譏之是也。子張所言容字正破子夏拒字)</span>。</p>
<p>知則無拒<span class='note-inline'>(此許答之辭也)</span>。</p>
<p>客曰噫<span class='note-inline'>(噫者傷痛悲歎之辭)</span>。</p>
<p>吾與子皆儒也<span class='note-inline'>(我與子皆曾為儒也)</span>。</p>
<p>予昔嘗與子為方外友<span class='note-inline'>(予我也。昔者往日也。嘗曾也。撤去籓籬出乎流俗之表曰方外也。同志曰友)</span>。</p>
<p>獨以兵火之亂。不得同地而處。良可歎也<span class='note-inline'>(獨者單也。言單為兵亂而逃避分散也。逃避不得同居。良頗亦可悲歎也)</span>。</p>
<p>子下髮離俗。其有年矣<span class='note-inline'>(子落髮為僧離去俗家。有多年矣)</span>。</p>
<p>嘗欲一往而見。不果如願<span class='note-inline'>(曾要專一來此見面。不如願欲)</span>。</p>
<p>頃以稅駕塵習撥置人事。姑乘少暇聿來高居。欲折所疑。莫知可否<span class='note-inline'>(否音府。否者審辭也。頃者俄頃少時也。以用也。稅駕者農夫之具。頃以脫鞅憩歇暫放下之義。塵習者塵寰家務之習。撥置者謂棄之於一邊。人事者往來交接之事也。姑且因乘少時閑暇聿遂而來高隱之居欲以決折所疑之惑情。莫知可許否)</span>。</p>
<p>妙明曰。請試言之<span class='note-inline'>(請試言所疑之辭)</span>。</p>
<p>客曰。人云<span class='note-inline'>(假借他人之言)</span>。</p>
<p>曩妙明儒時。未嘗寄口於佛經<span class='note-inline'>(曩昔也。言往昔之日為儒。時未嘗掛口於佛經)</span>。</p>
<p>今為釋也。沈湎因果。謂佛教也空寂之說<span class='note-inline'>(今為釋子如沈貪酒色心迷意醉亦如湎波溺而不醒。乃妄為因緣果報虛無空寂之論說)</span>。</p>
<p>遺棄周孔黃老之書。不識有諸<span class='note-inline'>(遺猶棄也。謂遺棄周公孔子黃帝老聃之經書)</span>。</p>
<p>妙明曰。子貢云。君子一言以為知。一言以為不知。言不可慎也<span class='note-inline'>(知皆音智。論語。陳子禽謂子貢曰。子為恭也。仲尼豈賢於子乎。言謂恭者謂恭敬。推遜其師也。子貢曰。君子一言以為知云云。此責子禽不謹言也。蓋一言善為智。一言不善為不智。智不知係於一言。不可不謹慎也)</span>。</p>
<p>凡物自微至著緣淺及深<span class='note-inline'>(微者。細也小也。著者盛也。大也。凡一切物自細小而至盛大。緣者由也。譬人入海由淺而以及其深也)</span>。</p>
<p>譬登萬仞之嶽不可一步而至。必資下以及其高<span class='note-inline'>(顏師古書曰。七尺為仞。嶽者山之高廣者也譬喻人登萬仞之山嶽不可一步便到。必自下以至其高上)</span>。</p>
<p>既登絕頂。所歷諸山。豈曰棄哉<span class='note-inline'>(既登絕高之頂。觀經歷之眾山皆低未曾遺棄也)</span>。</p>
<p>吾始學周孔黃老之書。抑以為極致<span class='note-inline'>(我始初為學周孔等書之時。抑以為至絕之處)</span>。</p>
<p>次撿佛經。始知聖道有權實爾<span class='note-inline'>(次因檢閱佛之經典。始知聖道有權假真實之理故爾)</span>。</p>
<p>今吾以姬孔黃老之書為眾山<span class='note-inline'>(姬周文王姓。謂周孔黃老四聖之書。喻如眾山)</span>。</p>
<p>以佛經第一義諦為絕頂<span class='note-inline'>(第一義諦者。教乘之極談也。已達聖位者為真諦。未脫凡情者為俗諦。於時真俗不立凡聖情盡。不著二邊唯存中道。故曰第一義諦。以此喻絕高之頂)</span>。</p>
<p>既登絕頂。望眾山自遠矣。何棄之有耶<span class='note-inline'>(既明釋典如登絕高之頂。復觀周孔等書如眾山而自遠矣。何曾遺棄之有耶也)</span>。</p>
</div>
<div class='div-other'><a id='mulu4' />
<p class='h1'>聖生第二<span class='note-inline'>(此篇言佛降誕之跡。故曰聖生)</span></p><p>客曰。佛之所生在何邦域。其氏族顯跡及形貌德相所說法要可得聞乎<span class='note-inline'>(佛之降生國土姓氏家族兼及形相所談妙法。亦可得而聞乎)</span>。</p>
<p>妙明曰。富哉問也<span class='note-inline'>(發問之辭深遠廣大故曰富問也)</span>。</p>
<p>予雖不敏。略示所知以報吾子<span class='note-inline'>(我雖不敏達略將少知用答子之問也)</span>。</p>
<p>自漢之西。過數萬里<span class='note-inline'>(自漢者指中華漢地也。之者往也。自漢地往西約有數萬里程途也)</span>。</p>
<p>有國曰迦維羅<span class='note-inline'>(被有國土名迦維羅乃佛降誕之中國也)</span>。</p>
<p>王姓釋迦<span class='note-inline'>(釋氏源流梵語釋迦。此云能仁)</span>。</p>
<p>父名淨飯<span class='note-inline'>(梵語首頭陀羅。或云悅頭檀。此云淨飯)</span>。</p>
<p>大夫人曰摩耶<span class='note-inline'>(梵語摩耶。此云大術)</span>。</p>
<p>佛本居兜率天宮<span class='note-inline'>(梵語兜率陀。亦名覩一史多。此云知足也)</span>。</p>
<p>以先佛之迦葉般涅槃後佛當補處。名曰護明<span class='note-inline'>(梵語具云摩訶般涅槃那此云大滅度。亦云大寂滅。自迦葉佛涅槃之後。佛補其一處。特待出現之時)</span>。</p>
<p>實以三祇因滿<span class='note-inline'>(一切諸佛皆修三祇之因也。三祇者。即三大阿僧祇劫也)</span>。</p>
<p>萬德果圓<span class='note-inline'>(諸佛皆具萬德方為道果圓滿也)</span>。</p>
<p>宿願未周<span class='note-inline'>(宿生有願。未曾同圓。故下生人間)</span>。</p>
<p>示同生滅<span class='note-inline'>(示現受生滅身)</span>。</p>
<p>駕日輪香象。託陰王宮<span class='note-inline'>(初投胎時。化現於日輪之中跨香象。投託母胎於王宮)</span>。</p>
<p>以大夫人摩耶為母。以周昭王甲寅二十四年四月八日<span class='note-inline'>(當周之時正月建子。即今二月八日是也)</span>。</p>
<p>毘藍園中右脇而生<span class='note-inline'>(脅生者表異常流。周書異記云。昭王二十四年四月八日。此方江河泛漲大地皆動。光貫太微照自西方。王即怪問群臣。太史蘇由奏曰。西方生大聖人也。王曰。於此何如。由曰無事。千年之後聲教傳流。於此時乃刻銘於國之南郊以記之)</span>。</p>
<p>於時地搖六震<span class='note-inline'>(六震。即六種震動。謂動踊震起吼擊也。搖揚不安曰動。[嶙-山+土]瓏凹凸曰踊。隱隱有聲曰震。自下昇高曰起。砰磕發響曰吼。打摶驚物曰擊。然各有三。直動名動四天下動名遍動。盡大千動名等遍動。餘五例此)</span>。</p>
<p>天雨四華<span class='note-inline'>(雨音裕。降也。四華者。曼殊沙華。摩訶曼殊沙華。芬陀梨華。拘物頭華)</span>。</p>
<p>神捧金盤<span class='note-inline'>(地神捧持金盤)</span>。</p>
<p>龍吐香露<span class='note-inline'>(九龍吐其香水浴太子身)</span>。</p>
<p>即能縱行七步<span class='note-inline'>(周迴行七步。七步蓮華皆生。七步者。表七種淨財。亦名七德財。即信進戒慚愧聞捨定慧七也)</span>。</p>
<p>目顧四方<span class='note-inline'>(眼顧視於東西南北四方。本行經云。東方表涅槃最上。南方表利樂眾生西方表解脫。北方表永斷輪迴)</span>。</p>
<p>一手指天一手指地。曰天上天下唯吾獨尊<span class='note-inline'>(目顧四方。上下所指。一則異於凡流。二者發明大事因緣。翫者於此動用之間。自可消息)</span>。</p>
<p>具三十二大人相<span class='note-inline'>(阿毘曇論云。三十二相者。梵音聲相眉間白毫相。烏瑟尼妙相。牛王睫相。目紺青相。廣長舌相。得上味相。齒牙鮮白相。齒齊。互密相。具四十二齒相。師子頷輪相。立身摩膝相。肩膊圓滿相。師子身相。廣洪直相處處充滿相。皮膚細軟相。常光一尋相身真金色相。身毛右旋相。孔生一毛相。身毛上靡相。身分圓滿相。勢峯藏密相。伊尼鹿王腨相。足趺滿厚相手指網縵相。手足細軟相。足踉圓滿相。纖長光澤相。足千輻輪相。足底平滿相)</span>。</p>
<p>八十種隨形好<span class='note-inline'>(八十種好者。指甲紅赤。指甲隆起。指甲清淨指甲滿足。押甲團圓指甲纖直。指間一密。指清淨潔。手足肥膩。手足裏赤。手足平等。手足內滿。掌文深現。掌文端直。掌文纖長。手足潤澤。掌文不亂。踝足少現。膝頭圓滿。膝次第滿。行步齊整師子王行。鵝王步。龍王行相。牛王行相。行不顧視。行步不亂。半身正直。佛身過人。一切滿足。佛身皆好。身體平正。身體遍足。身體正直。身體滑澤。身體淨潔。身體端嚴。身次第大小。諸根方正。身色不黑。身體無黶。身毛淨潔。腹相團圓腹無橫文。身體明淨。臍正圓深。臍孔團圓。臍文右旋。臍孔不凹。臍孔不長。臍孔不短。臍孔不連。得龍牙相。牙不過脣。四牙團圓四牙鋒利。四牙齊密。舌長柔軟。舌色赤好。梵聲深好。象王聲相。迦陵頻伽聲。齒根圓滿。鼻孔淨潔。鼻不下垂。鼻高脩長。鼻高方廣。目廣清淨。眼睛黑光。目睫次第眉如半月。眉毛黑澤。眉毛光明。耳皆垂埵頭髮細軟)</span>。</p>
<p>王請僊人阿私陀瞻之<span class='note-inline'>(西方能相吉凶貴賤仙人也)</span>。</p>
<p>曰。太子隨身相好粲若芬華<span class='note-inline'>(太子身相。如初開芬陀梨華。嬌態香潔也)</span>。</p>
<p>在家作轉輪王。出家成無上道<span class='note-inline'>(在家定作金轉輪王出家必成無上道果)</span>。</p>
<p>以臣觀之。必不得在家矣<span class='note-inline'>(仙人所言。太子定離國位)</span>。</p>
<p>遂泣曰。太子成佛必施大法。臣今老矣。失。</p>
<p>此大利。良可悲哉<span class='note-inline'>(有淚無聲曰泣。仙人知太子成佛演說大法老不得聞。故乃泣之)</span>。</p>
<p>年十有九。壬申二月八日<span class='note-inline'>(周時正月建子。二月八日即今十二月八日是也)</span>。</p>
<p>呼車匿鞁朱騣<span class='note-inline'>(車匿者。佛之家所生之子。朱騣者馬也)</span>。</p>
<p>遊看四門。逢僧了法。不樂王宮。亟欲修心<span class='note-inline'>(因遊觀四門。東門見老人衰朽。南門見其病者。西門見送葬者。北門見一比丘。乃是作瓶天子所化。太子問言汝何等人。比丘答曰。世間無常。我由修其聖道超於彼岸。若能如是修者。亦皆如之。言訖騰空而去。太子因見老病死苦甚為恐怖。遇此比丘愈起善心。厭棄王宮。亟急欲要出家修行)</span>。</p>
<p>王生憂懼恐斷國嗣。遂增以侍御音樂娛之。太子不悅<span class='note-inline'>(王知太子心欲出家。恐懼斷絕國之後嗣。遂增添侍奉婇女。加以管絃音樂取其歡樂太子不以為悅樂也)</span>。</p>
<p>迨夜之央<span class='note-inline'>(迨至也。央半也。至其半夜)</span>。</p>
<p>淨居天人<span class='note-inline'>(浮居天人。乃是輔太子出家者也)</span>。</p>
<p>以天福力。彰侍御之魗容。九孔流溢不淨。蛆蟲可厭<span class='note-inline'>(魗音醜。淨居天人用天福神力彰顯侍御。綏女俱各昏睡。現死屍相。各兩兩耳兩鼻口并大小便等。九孔流出不淨蛆蟲。太子轉生厭離之心也)</span>。</p>
<p>夜半子時。淨居天人報曰。太子可出宮。今正是時<span class='note-inline'>(天人告太子曰。既降兜率欲滿宿願。要出王宮今正是時)</span>。</p>
<p>於是[馬*夸]犍陟<span class='note-inline'>(犍陟者馬名也)</span>。</p>
<p>僕車匿<span class='note-inline'>(車匿從人)</span>。</p>
<p>天人捧駕<span class='note-inline'>(天人捧其馬足)</span>。</p>
<p>飛空而去<span class='note-inline'>(飛空逾城而去)</span>。</p>
<p>投身雪嶺。趺坐盤石<span class='note-inline'>(既至雪嶺。坐於盤陀石上)</span>。</p>
<p>淨思六年。遂成佛果<span class='note-inline'>(正宗記云。先於彌樓山。習不用處定。次於欝頭弗處。習非非想處定。又於象鼻山。覩明星面悟道。六年淨思方成佛果矣)</span>。</p>
<p>無惡不去。無善不圓<span class='note-inline'>(去上聲。除也。諸惡盡去。萬善周圓)</span>。</p>
<p>首詣鹿林三轉四諦。而摩訶男等五人得道<span class='note-inline'>(五人者。佛初入山。父族三人一阿濕婆。二婆提三摩訶男拘利。母族二人。一憍陳如。二十力迦葉。侍佛佛不用。五人各修梵行。佛既成道。首於鹿苑。與憍陳如等說三轉四諦法輪。三轉者。一示相轉。二勸修轉。三作證轉。一示相轉者。此是苦。此是集。此是滅。此是道。二勸修轉者。此是苦汝須知。此是集汝須斷。此是滅汝須證。此是道汝須修。知世間苦因苦果。出世間樂因樂果也。三作證轉者。此是苦我已知。此是集我已斷。此是滅我已證。此是道我已修。陳如等疑問。如來還出世間苦因苦果樂因樂果否。如來答云。我已知我已斷。我已修。我已證。五人聞說此法各證道果)</span>。</p>
<p>初宣小教<span class='note-inline'>(三轉四諦)</span>。</p>
<p>次演空宗。由是向室羅筏城祇園等處。八部般若次第興焉<span class='note-inline'>(室羅筏城。即舍衛國城也。祗園者。即祗樹給孤獨也。八部般若者。大品般若。中品般若放光般若。光贊般若。道行般若金剛般若。勝天王般若。文殊般若也。八部般若多以破有歸空。故曰空宗)</span>。</p>
<p>後居鷲嶺演妙法華。會三歸一捨權從實<span class='note-inline'>(鷲嶺名。其山形似鷲鳥。故曰鷲嶺。嵓玲瓏可容萬人。佛於此中多說妙法。先因鹿苑說有。而盡皆執有次演八部般若。以說空而咸皆執空。後於鷲嶺演妙法華。會三歸一者。會三乘歸於一乘。捨權從實者。乃從淺至深。捨小而歸大也)</span>。</p>
<p>及於普光明殿。菩提道場。欲色諸天。逝林等處。圓音極唱演大華嚴<span class='note-inline'>(此經有三部。上部十三千大千微塵數偈。一四天下微塵品。中部四十九萬八千八百偈。一千二百品。下部十萬偈頌。四十八品。今所傳者。三十九品。共四萬五千頌。在唐外有九品。未就此下部經也。此經七處談九會演。具偏圓頓漸空有權實。總貫三乘五教之玄理。故曰大方廣佛華嚴經是也)</span>。</p>
<p>事無不窮。理無不盡<span class='note-inline'>(此經大小事窮淺深理盡)</span>。</p>
<p>聖凡交徹。主伴互參<span class='note-inline'>(圓五教貫三乘。含十方攝一切。會凡聖歸一體。通真俗以混融故也)</span>。</p>
<p>空有齊彰<span class='note-inline'>(如空中而現影)</span>。</p>
<p>色心俱入<span class='note-inline'>(照境皆寂)</span>。</p>
<p>如燈遞照似鏡胥融。大小相含一多無礙<span class='note-inline'>(胥相也。總結上文意。佛之妙用。或大或小而含容。或一或多而無礙。此正顯凡聖交徹主伴互參無礙者。如燈燈互照。鏡鏡相融者也)</span>。</p>
<p>十世同於一念<span class='note-inline'>(故華嚴偈云。一念普觀無量劫。無去無來亦無住。如斯了知三世事。超諸方便成十力)</span>。</p>
<p>剎那現於一毫<span class='note-inline'>(如來妙用。攝大千國土藏於一毫毛端。以一毫頭而現大千沙界。此華嚴諸佛菩薩圓融一切境界故)</span>。</p>
<p>以不有<span class='note-inline'>(實無)</span>之有<span class='note-inline'>(幻有)</span>而成於有<span class='note-inline'>(能有)</span>有<span class='note-inline'>(所有)</span>之宗<span class='note-inline'>(妙有)</span>以不空<span class='note-inline'>(頑空)</span>之空<span class='note-inline'>(真空)</span>而現於空<span class='note-inline'>(能空)</span>空<span class='note-inline'>(所現)</span>之境<span class='note-inline'>(一真法界)</span>。</p>
<p>直以空有不立。二諦常存<span class='note-inline'>(真無所立。妄本是空。不離不即。二諦常存)</span>。</p>
<p>寂照兩忘。真俗竝顯<span class='note-inline'>(於是體用俱忘。二諦雙顯)</span>。</p>
<p>即有而現於空有<span class='note-inline'>(就有而觀空有)</span>。</p>
<p>即空而現於有空<span class='note-inline'>(就空而觀有空)</span>。</p>
<p>包法界共異之名<span class='note-inline'>(如海納於異流)</span>。</p>
<p>同名方廣<span class='note-inline'>(似百川而同廣)</span>。</p>
<p>統諸教差別之號<span class='note-inline'>(總攝三乘五教之名)</span>。</p>
<p>總號華嚴<span class='note-inline'>(小始終頓之四。皆不出此圓教。故曰總號華嚴)</span>。</p>
<p>實圓滿之洪規<span class='note-inline'>(實為圓滿具足之大規模故也)</span>。</p>
<p>乃真常之妙說<span class='note-inline'>(無假為真。不變為常。既談真常之理。故曰妙說)</span>。</p>
<p>大矣哉<span class='note-inline'>(讚此圓教廣大)</span>。</p>
<p>不可思議之極致也<span class='note-inline'>(法無大小前後。約機而說之故也。逈脫言慮心想。不能及。情識名言不能至故無不可思議之極。至盡之教也)</span>。</p>
<p>故佛乃利生廣大<span class='note-inline'>(故者。指義之辭。餘例此。普度一切眾生。成證一乘妙果故曰廣大也)</span>。</p>
<p>潤物洪深<span class='note-inline'>(利齊之心。若天降甘澤萬物皆蒙滋潤故曰潤物洪深是也)</span>。</p>
<p>牢籠億劫之生<span class='note-inline'>(華嚴經云。張大教網。摝人天魚置涅槃岸)</span>。</p>
<p>濟拔無邊之苦<span class='note-inline'>(隨類化導濟拔沈淪。皆得離苦獲樂)</span>。</p>
<p>然以不生之生。而現於有生之生<span class='note-inline'>(如來真淨妙體本來無生。因見一切眾生往來六道無有了期。故以示無生之體。化現於有生之類故也)</span>。</p>
<p>以無相之相。而現於有相之相矣<span class='note-inline'>(真實之相。名之無相。以無相之理現於有相之中。乃化度眾生之相矣)</span>。</p>
<p>客澄思淨默。移時不語<span class='note-inline'>(客聞言佛圓融要妙法門。清淨其心念。靜默過時不語)</span>。</p>
<p>妙明曰。子於吾說不自決乎<span class='note-inline'>(子今聞我所言法要。不能自決擇於理者乎)</span>。</p>
<p>客曰。吾恐子以弘詞麗句而欺我也<span class='note-inline'>(我恐子以用弘大語句美麗言辭而欺瞞我也)</span>。</p>
<p>妙明曰不然<span class='note-inline'>(不然此說)</span>。</p>
<p>昔華嚴會上二乘聖人。皆是漏盡大阿羅漢<span class='note-inline'>(梵語阿羅漢。此云無學。昔者華嚴會上。佛說此經之時。聲聞緣覺二乘小聖。諸漏已盡。皆是煩惱斷盡阿羅漢)</span>。</p>
<p>具八解脫<span class='note-inline'>(從任無礙。塵類不能拘。故曰解脫。八者。一內有色觀。外有色解脫。二內無色觀。外色解脫。三淨解脫。四空無邊處解脫。五識無邊處解脫。六無所有處解脫。七非想處解脫。八想受滅處解脫也)</span>。</p>
<p>獲六神通<span class='note-inline'>(獲得也。六神通者。一天眼通。二天耳通。三他心通。四神境通。五宿命通。六漏盡通)</span>。</p>
<p>始聽華嚴圓滿教誨<span class='note-inline'>(此二乘聖人。初於華嚴會上。聞此圓教之理訓誨者也)</span>。</p>
<p>目不覩佛身<span class='note-inline'>(覩者。見也。不見佛身)</span>。</p>
<p>耳不聞佛語<span class='note-inline'>(聞者。聽也耳不聽佛語也)</span>。</p>
<p>心不了法義<span class='note-inline'>(心不了知所說法之義味也)</span>。</p>
<p>神迷意醉<span class='note-inline'>(如下云情惛是也)</span>。</p>
<p>智暗情惛<span class='note-inline'>(其心神如不知東西南北。迷惑真如如明眼人入於黑暗之處。其情性惛而不明者也)</span>。</p>
<p>茫然自失<span class='note-inline'>(茫茫然。渺漭而自失其身命者也)</span>。</p>
<p>都無所覺知<span class='note-inline'>(蓋此圓教。唯大乘菩薩所知。其二乘小聖聞此法要。皆如盲如聾。故曰都無所知者也)</span>。</p>
<p>後說入法界品。僅能領悟<span class='note-inline'>(僅纔也。然後說入法界品中。僅纔少有省悟也)</span>。</p>
<p>且向之壅遏而後慧解者何也。以前之三十八品所被機性<span class='note-inline'>(壅塞而不通也。遏者遮也。謂先壅遏而不知。然後慧發解會者何謂也。蓋小機不能速領大法也。因前三十八品以多被大機性。故二乘不能知也)</span>。</p>
<p>唯是入地大菩薩眾。理微言極不近常情<span class='note-inline'>(唯獨也唯是入十地位大菩薩。乃達至極微妙言辭。故不可以淺近尋常識情卜度也)</span>。</p>
<p>非二乘聖人所履境界。故不可得聞也<span class='note-inline'>(此法。實不是聲聞緣覺小聖二乘所行所履之境界。故不可得而聞也)</span>。</p>
<p>頗有菩薩。重與喻之。彼諸聖者抑而不信<span class='note-inline'>(頗少也。有菩薩重與譬喻說之。彼諸聖人。抑且猶有不能信者)</span>。</p>
<p>聖情猶爾。況於子乎<span class='note-inline'>(爾者語助辭。二乘聖人重重譬喻說。尚乃不知不信何比。況於子乎)</span>。</p>
<p>客曰。聖且不了。子奚知乎<span class='note-inline'>(爰者何也。客反徵曰。聖人尚且不知。子何能知乎)</span>。</p>
<p>妙明曰。以聖智言之。則大凡不及於小聖<span class='note-inline'>(聖智者。二乘小聖。善具神變。自在無礙。因耽此故於大乘而不能行也。大心凡夫。由無神通故不及於小聖也)</span>。</p>
<p>以根性言之。則小聖不及於大凡<span class='note-inline'>(上根上信凡夫。行菩薩行修大乘道。不立階級。直至正覺。是小聖不及大凡也)</span>。</p>
<p>由根有大小。而性有厚薄<span class='note-inline'>(上根人意氣高遠。下根人意氣微劣。故有大小厚薄之分)</span>。</p>
<p>吾以信道崇篤深忍欲樂故。於大法能略其知也<span class='note-inline'>(我因信此道理。崇高而篤實。所以深忍私欲世樂戒而不貪。又於此大乘法中。略少而知也)</span>。</p>
<p>如其蔓演。以俟多聞<span class='note-inline'>(若有牽引枝蔓而詳演其義。以俟廣識多聞者也)</span>。</p>
</div>
<div class='div-other'><a id='mulu5' />
<p class='h1'>問佛第三<span class='note-inline'>(此篇。因第二篇中。言佛既有姓名因何不稱。故曰問佛)</span></p><p>客曰。彼既有姓。捨而不稱。復稱為佛。其義何也。</p>
<p>妙明曰。此乃大聖人之<span class='corr'>諡</span>號也<span class='note-inline'>(史記。<span class='corr'>諡</span>法者行之跡也。號者功之表也。有大功則稱<span class='corr'>諡</span>號)</span>。</p>
<p>凡號有十。謂如來<span class='note-inline'>(倣同先迹)</span>應供<span class='note-inline'>(堪為福田)</span>正遍知<span class='note-inline'>(達偽通真)</span>。</p>
<p>明行足<span class='note-inline'>(果從因得)</span>善逝<span class='note-inline'>(妙往菩提)</span>世間解無上士<span class='note-inline'>(窮盡法界)</span>調御丈夫<span class='note-inline'>(降生成道)</span>天人師<span class='note-inline'>(應機說法)</span>佛<span class='note-inline'>(三覺圓明)</span>世尊<span class='note-inline'>(出世獨尊)</span>。</p>
<p>以號稱之。故名曰佛。猶三皇之與五帝。稱號而不稱姓也<span class='note-inline'>(三皇者。伏羲神農軒轅也。五帝者。少昊顓頊高辛唐堯虞舜也。皆有姓名而唯稱號)</span>。</p>
<p>佛者覺也<span class='note-inline'>(梵語佛陀。此云覺也)</span>。</p>
<p>其義有三。自覺覺他覺行圓滿<span class='note-inline'>(自覺者。自利也。覺他者利他也。覺行圓滿者。謂自他俱利也)</span>。</p>
<p>以三祇滿<span class='note-inline'>(梵語祗。此云劫也。諸佛皆修三無量劫。方得功行圓滿)</span>。</p>
<p>三界出<span class='note-inline'>(不被欲界色界無色界所拘。故曰出也)</span>。</p>
<p>三身具<span class='note-inline'>(清淨法身圓滿報身三類化身。三身既圓。故曰具也)</span>。</p>
<p>三智朗<span class='note-inline'>(生空智。法空智。俱空智。三智既明。故曰朗也)</span>。</p>
<p>三覺明<span class='note-inline'>(自覺。覺他。覺行圓滿三覺洞照。故曰明也)</span>。</p>
<p>三德圓<span class='note-inline'>(般若。法身。解脫。皆具故曰圓也)</span>。</p>
<p>三常備<span class='note-inline'>(凝然常。不斷常。化身常即法報化三身。三常既具。故曰備也)</span>。</p>
<p>圓十善<span class='note-inline'>(一不殺生。二不倫盜。三不邪婬。四不兩舌。五不惡口。六不綺語。七不妄言。八不貪欲。九不瞋恚。十不邪見。離此十惡即成十善。故曰圓也)</span>。</p>
<p>滿十度<span class='note-inline'>(布施。持戒。忍辱。精進禪定。智慧。方便。大願。大力。大智。圓此十度。故曰滿也)</span>。</p>
<p>超十地<span class='note-inline'>(歡喜地。離垢地。發光地。焰慧地難勝地。現前地。遠行地。不動地。善惠地法雲地。超越十地。證等妙二覺故曰超也)</span>。</p>
<p>具十身<span class='note-inline'>(菩提身。願身。化身。力持身。相好身。威勢身。意生身。福德身。智身。備此十身。故曰具也)</span>。</p>
<p>備十方<span class='note-inline'>(是處非處力。知業力。三昧力。知根力。知欲力。知性力。至道力。宿命力。天眼力。無漏力。十力既完故曰備也)</span>。</p>
<p>明十智<span class='note-inline'>(一世信智。二法智。三類智。四苦智。五集智六滅智七道智八他心智九盡智十無生智十智洞然。故曰明也)</span>。</p>
<p>嚴十號<span class='note-inline'>(一如來。二應供。三正遍知。四明行足。五善逝。六世間解無上士。七調御丈夫。八天人師。九佛。十世尊也。威重所尊。故曰嚴也)</span>。</p>
<p>方名為佛<span class='note-inline'>(總結上文意具上如許功德方名為佛)</span>。</p>
<p>佛有三身。此約報化而言<span class='note-inline'>(以此約指報身化身而說)</span>。</p>
<p>法身則非子所聞也<span class='note-inline'>(若言法身之理。不當與子所聞聽也)</span>。</p>
<p>客曰。因欲聞之<span class='note-inline'>(客堅執固要聽聞也)</span>。</p>
<p>妙明曰。切聞法身者<span class='note-inline'>(此下形容法身之妙)</span>。</p>
<p>謂諸如來真淨法界<span class='note-inline'>(真淨法界者。即法身之理)</span>。</p>
<p>神明之本。造化之根<span class='note-inline'>(神明之本者。即真淨妙明之本體也。造化之根者。即至聖神化之根源也。此乃諸佛之境界也)</span>。</p>
<p>鎔冶兩儀。鑪鎚萬有<span class='note-inline'>(此喻造化為大冶。莊子以天地為大鑪。以造化為大冶。若鎔銷而鑄之。兩儀乃陰陽昇降之理即一動一靜之法。亦如良工鑄物必以鑪<span class='corr'>鞴</span>鉗鎚。作諸器皿。皆從方寸之間而發生。此喻法身邊事)</span>。</p>
<p>大而無外<span class='note-inline'>(法身之理。包含天地。故曰無外)</span>。</p>
<p>微而無內<span class='note-inline'>(法身微妙。比類隣虛之塵。亦無其內)</span>。</p>
<p>曠而無端<span class='note-inline'>(曠者。昭明廣大之儀法身之理。然昭明廣大而無端緒可觀)</span>。</p>
<p>杳而無對<span class='note-inline'>(杳者。冥暗深寂之貌。法身之妙。冥暗深寂而無可等對者)</span>。</p>
<p>萬象之以所生<span class='note-inline'>(萬象之類。皆從法身所生)</span>。</p>
<p>五音之以所成<span class='note-inline'>(樂星圖譜云。五音者。宮商角徵羽也。而配合五行。宮土也。商金。角木徵火。羽水。此五音五行。亦從此理所生成)</span>。</p>
<p>生而無始<span class='note-inline'>(真如之理。本無所始)</span>。</p>
<p>成而無終<span class='note-inline'>(妙有之體。亦無所終)</span>。</p>
<p>無始無終<span class='note-inline'>(結上兩句。復引下辭。既無所始。亦無所終)</span>。</p>
<p>無皦無昧<span class='note-inline'>(法身之理。非明非暗)</span>。</p>
<p>無兆無眹<span class='note-inline'>(虛靈本體。無機徵萌兆之朕)</span>。</p>
<p>無名無迹<span class='note-inline'>(無相之理。故無名字及踪跡也)</span>。</p>
<p>無縱無廣<span class='note-inline'>(佛真法身猶若虛空。豈有縱之南北。廣之東西。四方可比擬哉)</span>。</p>
<p>無豎無橫<span class='note-inline'>(圓通大虛遍一切處。何橫豎之拘哉)</span>。</p>
<p>無方無維<span class='note-inline'>(真空妙有遍一切處。豈於四方四維而可度乎)</span>。</p>
<p>無小無大<span class='note-inline'>(清淨本然包含法界。豈能大小之等量哉)</span>。</p>
<p>無相無性<span class='note-inline'>(法身之妙。無相可觀。無性可據)</span>。</p>
<p>無滅無生<span class='note-inline'>(真空妙理。本無生滅)</span>。</p>
<p>無染無淨<span class='note-inline'>(妙體真空。豈有染淨)</span>。</p>
<p>本來寂靜<span class='note-inline'>(元常本來如如。故曰寂靜)</span>。</p>
<p>自性涅槃<span class='note-inline'>(真常湛然不隨物化。故曰自性涅槃)</span>。</p>
<p>非過去<span class='note-inline'>(然現涅槃本無所動。故曰非過去)</span>。</p>
<p>非未來<span class='note-inline'>(聞見錄。邵子云。身在天地後心在天地先。天地自我出。其餘勿足言。豈有未來之理哉)</span>。</p>
<p>非現在<span class='note-inline'>(古德云。三世覓心心不有。心不有處妄元無妄元無處即菩提。涅槃生死本平等。若是則現在亦無可處也)</span>。</p>
<p>非繫非離繫<span class='note-inline'>(此後重明法身之妙也。法身不著繫縛。亦不著於不繫縛)</span>。</p>
<p>非縛非解脫<span class='note-inline'>(既不著縛。亦不著於解脫)</span>。</p>
<p>非苦非樂<span class='note-inline'>(實際理地不受一塵。何苦樂之所致哉)</span>。</p>
<p>非不苦非不樂<span class='note-inline'>(亦不著於不苦亦不著於不樂也)</span>。</p>
<p>非色非心<span class='note-inline'>(虛靈本覺不屬於色相。亦不屬於心相也)</span>。</p>
<p>非不色非不心<span class='note-inline'>(法身之理。靜則似無動則還有。然雖如是。亦不著於不色不心也)</span>。</p>
<p>非理非事<span class='note-inline'>(不是理不是事)</span>。</p>
<p>非不理非不事<span class='note-inline'>(無不是理無不是事)</span>。</p>
<p>唯是一味<span class='note-inline'>(心佛共眾生。是三無差別。喻如海納百川其味唯一)</span>。</p>
<p>而非一味<span class='note-inline'>(亦不執著於一味矣)</span>。</p>
<p>遍一切處<span class='note-inline'>(法身猶如虛空。無處不有。故曰遍一切處)</span>。</p>
<p>而非一切處<span class='note-inline'>(而亦不著遍一切處)</span>。</p>
<p>妙體常圓<span class='note-inline'>(真常妙體。在凡不減在聖不增。卓然而常圓滿也)</span>。</p>
<p>而非常圓<span class='note-inline'>(亦不著於常圓)</span>。</p>
<p>湛若虛空<span class='note-inline'>(法身之理。澄湛猶若虛空)</span>。</p>
<p>而非處空<span class='note-inline'>(亦不比擬頑空)</span>。</p>
<p>清淨無為<span class='note-inline'>(清淨本然本非作為)</span>。</p>
<p>而無不為<span class='note-inline'>(法身常寂。為度生故亦若有為)</span>。</p>
<p>有情無情<span class='note-inline'>(有情者。一切含靈也。無情者。闡提也。然闡提有情。而不明真理若無情也)</span>。</p>
<p>平等共有<span class='note-inline'>(結上句義。金剛經云。是法平等也)</span>。</p>
<p>以如是等無量行相<span class='note-inline'>(用如上所言。喻無量行相)</span>。</p>
<p>而非行相<span class='note-inline'>(雖用無量行相以喻之。實不著於行相也)</span>。</p>
<p>應正了知名法身佛<span class='note-inline'>(總結上文意。當如上真正了知。方纔名為法身佛也)</span>。</p>
<p>客曰。法身之義盡在此乎<span class='note-inline'>(法身義理。盡在此言乎)</span>。</p>
<p>妙明曰。抑未也<span class='note-inline'>(抑然而未盡也)</span>。</p>
<p>夫法身者<span class='note-inline'>(此下復明法身之妙)</span>。</p>
<p>離四句絕百非<span class='note-inline'>(四句者。有句。無句。亦有句。亦無句。非有句非無句也。百非者。四四相資一十六。三世共有四十八已起未起九十六四種根本百法。謂但著一法即非也。故曰百非)</span>。</p>
<p>動念則隔<span class='note-inline'>(動念則情生。情生則智隔)</span>。</p>
<p>強言則乖<span class='note-inline'>(強上聲強言則不合理但著言說則乖離也)</span>。</p>
<p>脫聲塵<span class='note-inline'>(脫離耳界聲塵)</span>。</p>
<p>離文字<span class='note-inline'>(離去語言文字)</span>。</p>
<p>而語默動靜。皆不可得而親也<span class='note-inline'>(有言曰語。無言曰默。體搖曰動。心寂曰靜於此語默動靜之間。皆不可得而親近也)</span>。</p>
<p>蓋以法身離言<span class='note-inline'>(總結上文意。大蓋法身離言語。如云不著見聞覺知故也)</span>。</p>
<p>離言亦非法身也<span class='note-inline'>(若離語言之外別求法身。亦非法身。如云不離見聞覺知是也)</span>。</p>
<p>子頗欲學達離不離言之道者乎<span class='note-inline'>(汝頗少學此離與不離言之妙道者乎)</span>。</p>
<p>客曰。唯<span class='note-inline'>(唯音尾速應之辭也)</span>。</p>
<p>妙明曰。欲善其事先利其器<span class='note-inline'>(論語。子貢曰。工欲善其事。必先利其器。欲為仁而親仁賢欲學聖道。必先立其所志。如此。則聖道易明矣)</span>。</p>
<p>子能先學離不離言之方便乎<span class='note-inline'>(善巧易為曰方便也)</span>。</p>
<p>客曰。唯命是聽<span class='note-inline'>(速而應曰聽其命令)</span>。</p>
<p>妙明曰。欲達離不離言之道者<span class='note-inline'>(此下形容造道之妙)</span>。</p>
<p>當先觀一切法<span class='note-inline'>(欲學此道。應當觀察世間所有生滅一切等法)</span>。</p>
<p>無實無虛<span class='note-inline'>(莫於虛實而生取著)</span>。</p>
<p>無我無彼<span class='note-inline'>(莫生人我之見)</span>。</p>
<p>無垢無淨<span class='note-inline'>(本性寂然元無垢淨)</span>。</p>
<p>黜聰明<span class='note-inline'>(去智曰黜。謂去世間聰明)</span>。</p>
<p>墮支體<span class='note-inline'>(離形曰墮。謂離四大支體)</span>。</p>
<p>廓塵習<span class='note-inline'>(廓落塵寰所習)</span>。</p>
<p>屏念慮<span class='note-inline'>(屏音秉。謂屏除妄念思慮)</span>。</p>
<p>劈情卷慾<span class='note-inline'>(劈破私情卷除嗜慾)</span>。</p>
<p>泯智凝神<span class='note-inline'>(泯絕世智凝結心神)</span>。</p>
<p>忘懷澄思<span class='note-inline'>(不記情懷澄清思慮。如上數事去之可以近道矣)</span>。</p>
<p>然後眼如耳。耳如鼻。鼻如口。口如耳<span class='note-inline'>(凡學道者。到此心凝形釋之時。故六根總歸一源。身心唯一不二。既爾則色聲香味觸法六塵。皆不能搖)</span>。</p>
<p>身心混融。體智圓通<span class='note-inline'>(結上文意。既六根不染。身心混融。圓通一體)</span>。</p>
<p>直得貫疎親<span class='note-inline'>(不知親己亦不疎物)</span>。</p>
<p>忘物我<span class='note-inline'>(至道不可得。以情求其物我之情。皆不可不忘也)</span>。</p>
<p>泯榮辱<span class='note-inline'>(安榮恥辱之情。而盡泯滅)</span>。</p>
<p>絕是非<span class='note-inline'>(是與不是。盡皆絕之)</span>。</p>
<p>收視返聽<span class='note-inline'>(收<span class='corr'>斂</span>其目返照本源)</span>。</p>
<p>虛已冥真<span class='note-inline'>(空虛我有冥契本真)</span>。</p>
<p>百醭出於口邊<span class='note-inline'>(忘其語言)</span>。</p>
<p>青草生於舌上<span class='note-inline'>(甚如死人)</span>。</p>
<p>千聖喚不回頭<span class='note-inline'>(靈心絕待)</span>。</p>
<p>百鳥都無尋處<span class='note-inline'>(泯相澄神)</span>。</p>
<p>形同槁木<span class='note-inline'>(形體同枯槁之木者。無生意也)</span>。</p>
<p>心若死灰<span class='note-inline'>(心若久冷灰者。再不起念也)</span>。</p>
<p>智閑遠水孤峯<span class='note-inline'>(莊子云。大智閑。閑者是從容自得之貌。可謂遠水孤峯者。雖有形而取之不可及也)</span>。</p>
<p>性寂寒潭皎月<span class='note-inline'>(性體寂然。若寒潭水中之月影雖動而不搖流而不去矣)</span>。</p>
<p>然後可以盡離不離言之道者也<span class='note-inline'>(總結上文意。若能如是。然後可許為離不離言之道)</span>。</p>
<p>客蹶然而興曰<span class='note-inline'>(蹶然速起之貌。興者興起之辭)</span>。</p>
<p>予心意懵[懵-目+(歹*巳)]<span class='note-inline'>(懵毛孔反。悶亂而性暗也。[懵-目+(歹*巳)]莫公反。心迷而不明也)</span>。</p>
<p>精神慌[怡-台+莽]<span class='note-inline'>(慌胡廣反。忽也[怡-台+莽]音母。愚昧也)</span>。</p>
<p>於子之說。莫知其所入也<span class='note-inline'>(總結上文意。悶亂而性暗。心迷而不明。恍惚愚昧。於子之說法身妙理。皆無所知所入也)</span>。</p>
<p>妙明曰。夫何忽哉<span class='note-inline'>(何恍惚之有哉)</span>。</p>
<p>始吾以子為達矣。今子之鄙而至此乎<span class='note-inline'>(始初見子為通達者。今逼急而無所知者。豈不鄙陋而至於此乎)</span>。</p>
<p>居吾將告汝<span class='note-inline'>(居若坐也。謂我將此理告之與汝也)</span>。</p>
<p>吾昔甞學於魚巖老人<span class='note-inline'>(魚巖山名。老人即妙明子。秉授法要師祥公是也)</span>。</p>
<p>三年之內執弟子禮<span class='note-inline'>(三年之間。以弟子之禮而侍奉也)</span>。</p>
<p>不敢以一言形是義也<span class='note-inline'>(不敢輕用一言問此義也)</span>。</p>
<p>而魚巖亦不我之告也<span class='note-inline'>(魚巖亦不告說與我也)</span>。</p>
<p>五年之後。服勤驅役無不從適<span class='note-inline'>(至五年後。因服事殷勤驅馳役使。無有不從順而隨適之者也)</span>。</p>
<p>始得魚巖引而並席。徵申此道少有開覺<span class='note-inline'>(於此方得同席而坐。少申道理。略有開解知覺)</span>。</p>
<p>爾後日往而問。而不我吝也<span class='note-inline'>(於後日每去問而不慳吝於我)</span>。</p>
<p>而子獨心意迫速。而容易於道者乎<span class='note-inline'>(豈惟以心逼迫急速容易。而便得此道者乎)</span>。</p>
<p>客曰。若義奈何<span class='note-inline'>(若此為之奈何)</span>。</p>
<p>妙明曰。止乎止乎<span class='note-inline'>(止者。禁約之辭。重言止者。禁之至也)</span>。</p>
<p>夫走之愈數而跡之愈多<span class='note-inline'>(夫音扶。夫者起辭之端。數皆音朔。謂走愈頻數則踪跡愈多)</span>。</p>
<p>言之愈數而道之愈遠<span class='note-inline'>(言頻數則道轉不相涉也)</span>。</p>
<p>若不處陰而息跡忘言而體道也<span class='note-inline'>(莊子云。處陰以休影。處靜以息跡。少言辭則道自近矣)</span>。</p>
<p>向吾所說。始之以言言言<span class='note-inline'>(向上吾之言辭。則以言其說道之言也)</span>。</p>
<p>次之以言言無言<span class='note-inline'>(次後言辭。則用言無言之道也)</span>。</p>
<p>然未及以無言言無言也<span class='note-inline'>(若此則猶未是離無言無說之言也)</span>。</p>
<p>客曰。請聞無言<span class='note-inline'>(欲聞無言之道)</span>。</p>
<p>妙明示之默<span class='note-inline'>(良久默然。以示無言之道)</span>。</p>
<p>有間<span class='note-inline'>(有少頃間)</span>。</p>
<p>客曰。此離言之道者乎<span class='note-inline'>(只此可謂離言之道者乎)</span>。</p>
<p>妙明不應。遂擊几而歌曰<span class='note-inline'>(以手擊几。而遂歌數曰)</span>。</p>
<p>脩竹搖風兮窓戶冷。澄潭浸月兮星斗寒瑤琴無絃兮曲朗然。高山流水兮不須彈<span class='note-inline'>(若邵子詩云。月到天心處。風來木面時。一般清意味。料得少人知。自擊几主此歌正顯無言之道)</span>。</p>
<p>歌罷。就枕而臥<span class='note-inline'>(於是露盡離言之道。學者於此可玩味而自消息之)</span>。</p>
<p>客離席出戶。移時而來曰向之問答。理甚隱密。不近人情。請置其說<span class='note-inline'>(離其席出於門外。過時而來曰。若向所言問答之辭。其理甚隱而深密。不近尋常情意。且止其說也)</span>。</p>
<p>敢問。佛向雪山修道。不云登僊還言成佛。其義若何<span class='note-inline'>(謂再敢問。佛於雪山修道。不言成仙猶言成佛。其義何也)</span>。</p>
<p>妙明曰。道者導也。導人至於無為即導引之義也<span class='note-inline'>(謂導引眾生至於無為之義也)</span>。</p>
<p>客曰。無為者何也<span class='note-inline'>(無為之理。今何者是)</span>。</p>
<p>妙明曰。向不云乎。法身佛者即無為也<span class='note-inline'>(言法身佛者。即無形無相無作無為之妙理也)</span>。</p>
<p>然無為者<span class='note-inline'>(下文形容無為之妙)</span>。</p>
<p>牽之無前<span class='note-inline'>(如顏子曰。忽然在後是也)</span>。</p>
<p>引之無後<span class='note-inline'>(若瞻之在前也)</span>。</p>
<p>舉之無上<span class='note-inline'>(若仰之彌高也)</span>。</p>
<p>抑之無下<span class='note-inline'>(如抑按無所下)</span>。</p>
<p>迎之無首<span class='note-inline'>(欲迎而觀之。則無端緒)</span>。</p>
<p>隨之無後<span class='note-inline'>(隨而視之。則無其末後)</span>。</p>
<p>視之無形<span class='note-inline'>(顧視不見其形)</span>。</p>
<p>聽之無聲<span class='note-inline'>(審聽不聞其聲)</span>。</p>
<p>溷而不淈<span class='note-inline'>(溷昏一聲。淈古沒反。皆濁義。謂濁而不濁)</span>。</p>
<p>澄而不清<span class='note-inline'>(澄清也謂清而不清)</span>。</p>
<p>不可以言言<span class='note-inline'>(法身之理。舉念則乖。故不可以言說)</span>。</p>
<p>不可以識識<span class='note-inline'>(識情一動障蔽真如。故不可以識識)</span>。</p>
<p>鴻濛渺漭<span class='note-inline'>(鴻者自然之元氣。以喻法身。濛者濛濛然者喻法身似有而無。渺漭者大水貌。亦喻法身渺漭而無有涯涘矣)</span>。</p>
<p>唯如如智可冥會耳<span class='note-inline'>(唯通達如如之智者。可玄知而密會契耳)</span>。</p>
</div>
<p class='juan'>折疑論卷第一</p>
</div><!-- end of div[@id='body'] -->
</body></html>