<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>折疑論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />折疑論卷第五</p><p class="byline">金臺大慈恩寺西域師子比丘述註</p>
<div class='div-other'><a id='mulu25' />
<p class='h1'>言符第十九<span class='note-inline'>(此篇。脗合三教之理。故曰言符)</span></p><p>客曰。夫孔佛二教其殊合之道。或得其梗概矣<span class='note-inline'>(梗概者大略也。儒佛二教其殊別合同之道或得其大略矣)</span>。</p>
<p>未審。老氏之言與夫儒佛之語。敢問亦有同乎。</p>
<p>妙明曰有。但時有淳澆。機有大小。隨其所適<span class='note-inline'>(漢書曰。澆淳散樸各隨所適)</span>。</p>
<p>教有淺深。雖不能全同。而亦有可同之語也。孔子云。中人以上可以語上也。中人以下不可以語上也<span class='note-inline'>(語去聲。論語語告也。言教人者當隨其高下而教。則其言易入而無躐等之蔽也)</span>。</p>
<p>老子云。上士聞道勤而行之。中士聞道若存若亡。下士聞道大笑之<span class='note-inline'>(上士唯智非愚勤行於道。中士聞其道則可上可下矣。下士唯愚非智返笑聖道。故上士悟。中士疑。下士迷)</span>。</p>
<p>佛云。大根大莖大枝大葉。中根中莖中枝中葉。小根小莖小枝小葉<span class='note-inline'>(法華經云上中下三品者即三乘也)</span>。</p>
<p>達摩九年不語<span class='note-inline'>(祖師航海而來。少林面壁九年)</span>。</p>
<p>顏回終日如愚<span class='note-inline'>(孔子曰。吾與回言終日。不違如愚)</span>。</p>
<p>老子曰。多言數窮不如守中<span class='note-inline'>(頻數也。道不屬言。言多數而氣窮。不如守一中之道)</span>。</p>
<p>季康子患盜問於孔子。孔子對曰。苟子之不欲。雖賞之不竊<span class='note-inline'>(且上若不貪欲。則雖賞民使之為盜。民以知恥而不偷盜也)</span>。</p>
<p>老子曰。不貴難得之貨。使民不為盜。佛云。不得畜金銀生像。尚書云。汝惟不伐。天下莫與汝爭功<span class='note-inline'>(伐誇也若不誇有功。則天下人無與爾爭奪其功也)</span>。</p>
<p>汝惟不矜。天下莫與汝爭能。太上曰。自見者不明。自是者不彰。自伐者無功自矜者不長<span class='note-inline'>(自專所見者。必不明其道也。自言是者。其道德必不顯彰也。自誇伐者。必無其功也。目矜才能者。必不得久長也)</span>。</p>
<p>佛經云。不得故自讚毀他。即其類也<span class='note-inline'>(經言不得讚誇自己毀謗他人)</span>。</p>
<p>如此者眾<span class='note-inline'>(如此相同之言眾多也)</span>。</p>
<p>是以聖人雖居異域。被機同處如出一口<span class='note-inline'>(三教聖人。雖時代國土不同。其被化機緣相同之處。如出。一人之口)</span>。</p>
<p>但病有淺深。藥有殊品。而療苦求安。其情一也<span class='note-inline'>(結上文意然三教所設。各有淺深不同。但苦病也。三聖之言藥也。雖有差殊品類不同。其治療病苦而欲求其安樂。則一理也)</span>。</p>
<p>獨以戰國縱橫時無大器。故二聖不言世外之典耳<span class='note-inline'>(惟以三綱五常修齊治平之道。而化利天下。其出世玄妙之典故不言耳)</span>。</p>
</div>
<div class='div-other'><a id='mulu26' />
<p class='h1'>會名第二十<span class='note-inline'>(此篇會同三教聖人之名目。故曰會名)</span></p><p>客曰。三聖設教異同之理。則聞命矣。敢問聖人原始返終之道。可得聞乎<span class='note-inline'>(原其始而知所生。返其終而知所死。如此道理可許得聞乎)</span>。</p>
<p>妙明曰。甚哉子之問也<span class='note-inline'>(此贊客之所問)</span>。</p>
<p>予隨堂粥飯之流<span class='note-inline'>(謙云。我乃隨眾堂中食粥飯之常流)</span>。</p>
<p>焉能達聖人起盡之事也歟。然以所知敢告吾子。佛昔居覩史多天<span class='note-inline'>(梵語覩史多。亦名兜率陀天。此云知足)</span>。</p>
<p>故名護明菩薩<span class='note-inline'>(佛彼時號護明菩薩。亦名勝善天子)</span>。</p>
<p>降神迦維羅國淨飯王宮。以周昭王甲寅二十四年四月初八日。於毘婆尼藍園波羅叉樹下。於母摩耶右脇而生。十九踰城出家。成佛德相妙好。住世七十九年。譚經三百五十度<span class='note-inline'>(佛自降生至於雙林入滅。共七十九載。自成道已四十九年。演教三百餘會)</span>。</p>
<p>以周穆王壬申五十二年二月十五日入般涅槃。其道本乎明析色心<span class='note-inline'>(析分也。佛說三乘教法。其道本欲分明色心二法即真俗二諦也)</span>。</p>
<p>指陳因果排列行位<span class='note-inline'>(指點陳說。先因後果。隨其所終而證排列五十二行位階級)</span>。</p>
<p>透脫生死越四暴流河<span class='note-inline'>(透過解脫生死之事。超越四暴急流河者。謂欲流有流見流無明流也)</span>。</p>
<p>超三界彼岸<span class='note-inline'>(超出欲界色界無色界。梵語波羅。此云彼岸)</span>。</p>
<p>捨凡從聖。得大菩提<span class='note-inline'>(梵語菩提。此云覺也捨離凡夫而證菩提之大覺也)</span>。</p>
<p>末後拈華示眾。教外別傳不立文字直指人心本來是佛。以正法眼藏涅槃妙心傳付飲光<span class='note-inline'>(梵語迦葉此云飲光)</span>。</p>
<p>達摩東遷。特明此事<span class='note-inline'>(梵語菩提達摩。此云覺法。西天自迦葉為初祖。相傳至達摩。乃二十八祖。東遷震旦。明原始返終之道)</span>。</p>
<p>其來也月現江心<span class='note-inline'>(祖師來東土所傳心印如月現於江心)</span>。</p>
<p>其逝也日沈山頂<span class='note-inline'>(其歸逝也如日沈西山之頂)</span>。</p>
<p>道高堯舜。德邁羲軒<span class='note-inline'>(如子貢曰。夫子賢於堯舜)</span>。</p>
<p>分身混沌之前。流教太虛之始<span class='note-inline'>(佛祖及一切眾生本有底太極混沌無極之前。早有這箇道理。是以流教於太虛之初始也)</span>。</p>
<p>不生不滅<span class='note-inline'>(虛靈本體本來不生不滅)</span>。</p>
<p>出九層圓蓋之天<span class='note-inline'>(易數九者。老陽至盡之處。道出於九天之上)</span>。</p>
<p>無去無來<span class='note-inline'>(本體如如豈有去來)</span>。</p>
<p>超八維方質之地<span class='note-inline'>(超出乎四方四隅形質之地)</span>。</p>
<p>大矣廣矣。汪哉洋哉。巍巍乎不可思議者也<span class='note-inline'>(此讚佛祖道妙。若汪洋大海。又如五嶽巍巍。不可思議也)</span>。</p>
<p>大權菩薩經云。老子是迦葉菩薩化遊震<span class='corr'>旦</span>。興正錄云。周定王丙辰二年二月十五日。老子降神於亳<span class='note-inline'>(亳音朴老子生於楚國陳郡苦縣賴鄉仁里)</span>。</p>
<p>母懷八十一年。誕於李樹下。遂指為姓<span class='note-inline'>(老氏父姓韓名乾字元卑。母曰精敷。孕經八十一年。生李樹下。因以為姓名耳。字伯陽。身長四尺六寸額凸眉麁。反脣折鼻。臀尖胯闊。聃耳髼頭。故曰老聃)</span>。</p>
<p>生而皓首<span class='note-inline'>(生而白頭)</span>。</p>
<p>為周柱下史<span class='note-inline'>(柱下史者周時掌禮之官)</span>。</p>
<p>周道既衰。戰國縱橫<span class='note-inline'>(周轍既衰。淳風墜地。王道不興於時去國矣)</span>。</p>
<p>牛駕而行。擬遊西竺。過函谷關。為關令尹喜說道德二篇。西涉流沙薨於槐里<span class='note-inline'>(流沙地名。凾谷關即今潼闕。槐里亦地名)</span>。</p>
<p>其道本乎專氣致柔。抱一守真實腹虛心<span class='note-inline'>(老子之道。專守精氣。使不散亂則形體應之而能順也。故能致其柔和。抱一守真者。謂其無為自然之道。一者為言至也言更無其二。故抱一氣而固守本真也。道德經云。實其腹者懷道抱一而守其真神也。虛其心者謂除其嗜欲去其煩惱也)</span>。</p>
<p>少思寡欲<span class='note-inline'>(無私蔽而少貪欲也)</span>。</p>
<p>視之不足見<span class='note-inline'>(道德經云。視之不見。名曰夷。夷者無色之謂。其道故無色可見)</span>。</p>
<p>聽之不能聞<span class='note-inline'>(經云。聽之不聞。名曰希。希者無聲之謂。其道故無聲可聞)</span>。</p>
<p>寂兮寥兮<span class='note-inline'>(寂者無音與聲也。寥者無形而空也。如詩上天之載無聲無臭至矣)</span>。</p>
<p>獨立而不改<span class='note-inline'>(獨立者。道更無其二也。不改者。常化有常也)</span>。</p>
<p>周行而不殆<span class='note-inline'>(既明此無形無影之道。則周行天下而無危殆也)</span>。</p>
<p>然後設無為之化<span class='note-inline'>(明乎專氣抱一之道。然後可以稱無為之教化)</span>。</p>
<p>行不言之教<span class='note-inline'>(既明道妙則可以行無言無說之教)</span>。</p>
<p>足以還年却老<span class='note-inline'>(可以證返老還童之理)</span>。</p>
<p>羽駕長生<span class='note-inline'>(乘鸞跨鶴謂之羽駕。其本體不滅謂之長生久視之道也)</span>。</p>
<p>共陰陽以晦明<span class='note-inline'>(陰陽者。指日月與陰陽而同暗同明也)</span>。</p>
<p>與天地而遐久。非含和蘊素忘懷守雌者。不足與語此道也<span class='note-inline'>(若不是含養中和蘊積純真忘其情欲。守一若雌之抱卵。孳孳而為道者。不足以論此道德也)</span>。</p>
<p>牟子云。清淨法行經云。震旦國人難化。先以三聖而往教焉<span class='note-inline'>(文出破邪論。在藏經既字函上卷)</span>。</p>
<p>大迦葉菩薩稱為老子。淨光童子菩薩稱為仲尼。儒童菩薩稱為顏回<span class='note-inline'>(佛說空寂所問經。及天地經。皆云。吾迦葉在彼為老子。號無上道。淨光在彼號仲尼為夫子漸教化。儒童在彼號顏回。須那經云。吾入滅千載之後。教流於東土。王及人民。奉戒修善者眾。出藏經明字函)</span>。</p>
<p>興正錄云。周靈王二十一年十一月四日生孔子。年譜云。周二十二主靈王二十一年十一月四日。孔子生於兗州鄹邑平鄉闕黨里<span class='note-inline'>(緝事記。靈王在位二十七年庚戌二十一年十一月初四日。時老子五十五歲孔子生於魯國兗州鄹邑平鄉晉昌里。生而有髭。身長九尺六寸。腰大十圍手垂過膝。河目海口。龍顏方顙鳳顒燕領。虎視雷聲有中和之德。衣莊而嚴。色溫而厲。如世家說)</span>。</p>
<p>父叔梁紇。母顏氏徵<span class='note-inline'>(史記世家曰。其先宋人也)</span>。</p>
<p>適周道衰微。淳風墜地。周流天下<span class='note-inline'>(周流天下而化行導)</span>。</p>
<p>高而無位<span class='note-inline'>(夫子有君師之德。無君師之位)</span>。</p>
<p>伐樹於宋<span class='note-inline'>(孔子嘗談道。於宋國樹下宋人伐樹)</span>。</p>
<p>削跡於衛<span class='note-inline'>(孔子過衛。國人削其脚跡)</span>。</p>
<p>見辱於陽貨<span class='note-inline'>(陽貨謂孔子曰。懷其寶而迷其邦。可謂仁乎。好從事而亟失時。可謂智乎)</span>。</p>
<p>被誚於接輿<span class='note-inline'>(楚狂接輿見孔子而歌曰。鳳兮鳳兮何德之衰。往者不可諫來者猶可追。已而已而。今之從政者殆而)</span>。</p>
<p>畏於匡人<span class='note-inline'>(夫子遊於匡。宋人圍之數匝。子絃琴而不輟。子路入見曰夫子何娛耶。宋人欲殺夫子矣。子推琴而謂子路曰。由來吾語汝。吾諱窮久矣。而不免命也。求通久矣。而不得時也當堯舜之時天下無窮。人非知得也。當桀紂之時。天下無通。人非知失也。世適然。夫水行不避蛟龍者。漁父之勇也。陸行不避兕虎者。獵夫之勇也。白刃交於前視死如視生。烈士之勇也。知窮之有命。知通之有時。臨大難而不懼者。聖人之勇也。是以吾今雖難於此而不怖。故絃琴而樂也。論語曰。天生德於予。匡人其如予何)</span>。</p>
<p>困於陳蔡<span class='note-inline'>(論語。子在陳絕糧。從者病莫能興)</span>。</p>
<p>窮詞於盜跖。受毀於桓魋<span class='note-inline'>(桓魋。宋司馬也。欲害孔子。子曰。天既賦我以如是之德桓魋其奈我何)</span>。</p>
<p>年七十有三而終於魯<span class='note-inline'>(孔子年七十三。薨於魯。葬於城北。今孔林是也)</span>。</p>
<p>其道本乎道德仁義禮樂<span class='note-inline'>(夫子以行其道也。則本於堯舜無為自然之道德。夫仁者心之德愛之禮。義者心之智。事之宜。禮者天理之節文。人事之儀則。樂者移風易俗而主於和也)</span>。</p>
<p>恭儉溫良慈讓<span class='note-inline'>(恭者莊敬也。儉者節制也。溫者。和厚也。良者易直也。慈仁而有愛及人也讓者謙遜也)</span>。</p>
<p>文行忠信<span class='note-inline'>(子以四教。文行忠信。教人以學文。修行存忠信也。忠信為人之本也)</span>。</p>
<p>祖述堯舜<span class='note-inline'>(遠宗堯舜之道)</span>。</p>
<p>憲章文武<span class='note-inline'>(近守文武之法)</span>。</p>
<p>刪詩書<span class='note-inline'>(刪除削也。定公元年。季氏強<span class='corr'>僭</span>。其陽虎作亂專政夫子退而削去詩中繁文異辭書中三墳三典)</span>。</p>
<p>定禮樂<span class='note-inline'>(夫子適問篇。問禮於老聃訪樂於萇弘。然後定其禮樂)</span>。</p>
<p>讚易道<span class='note-inline'>(讚周易而講明天道。及說卦文言繫辭等)</span>。</p>
<p>補春秋<span class='note-inline'>(韓宣子適魯。見孔子曰。易象與魯春秋。蓋周之舊典也。何不修之。因魯史策書成文就加筆削。所補之者人道恢王道備矣)</span>。</p>
<p>作孝經<span class='note-inline'>(與曾子所言者是也)</span>。</p>
<p>理欹器<span class='note-inline'>(孔子觀於魯桓公之廟。有欹器焉。問於守廟者曰此謂何器。對曰。此蓋為宥坐之器也。子曰。吾聞宥坐之器。虛則欹。中則正。滿則覆。聖人以為至誠。故常置之於坐測。顧謂弟子曰。試注水焉。乃注之。果然中則正。滿則覆。夫子喟然歎曰。嗚呼夫物焉有滿而不覆也哉。子路進曰。敢問持滿有道乎。子曰聰明聖智。守之以愚。功被天下。守之以讓。勇力振世。守之以怯。富有四海。守之以謹。此所謂損之又損之之道也)</span>。</p>
<p>受道於漁父<span class='note-inline'>(事如莊子漁父篇)</span>。</p>
<p>問禮於老聃。正三綱<span class='note-inline'>(三綱者。父子君臣夫婦)</span>。</p>
<p>明五紀<span class='note-inline'>(五紀者仁義禮智信)</span>。</p>
<p>配天祀帝。享祖尊親<span class='note-inline'>(事出孝經)</span>。</p>
<p>僕妾竭其歡心<span class='note-inline'>(孝經。治家者不敢失於臣妾。而況於妻子乎。故得人之歡心)</span>。</p>
<p>臣子盡其忠孝<span class='note-inline'>(事父母能竭其力。事君臣能致其身)</span>。</p>
<p>居家理治長幼順從<span class='note-inline'>(孝經居家理故治可移於君事兄弟故順可移於長)</span>。</p>
<p>身揭日月之明<span class='note-inline'>(揭負也。言身負其道如日月之同明)</span>。</p>
<p>道歷乾坤之固<span class='note-inline'>(夫子道德歷代封<span class='corr'>諡</span>如天地之永固)</span>。</p>
<p>此略其實也<span class='note-inline'>(此乃略少而言夫子之實跡也)</span>。</p>
<p>然聖人之道。仰之彌高<span class='note-inline'>(論語。顏子喟然歎曰聖人之道。仰之彌高不可及)</span>。</p>
<p>鑽之彌堅<span class='note-inline'>(鑽彌堅不可入)</span>。</p>
<p>瞻之在前。忽然在後<span class='note-inline'>(在前在後。恍惚不可以為象。此顏子深知夫子之道無窮無盡無形無體而歎之也)</span>。</p>
<p>居則善地。心則善淵。迎之無首。隨之無後<span class='note-inline'>(老氏道體玄妙而不可及也)</span>。</p>
<p>生而無生。滅而無滅<span class='note-inline'>(釋氏不生不滅之道也)</span>。</p>
<p>離相寂然。絕諸戲論<span class='note-inline'>(此形容釋氏道體玄妙不可及也)</span>。</p>
<p>且誰能果知其昇降隱顯原始返終之道也<span class='note-inline'>(此總結三教之妙而謙辭云。且今誰敢言盡知其高低明暗。原其始生而盡其返終之道也哉)</span>。</p>
<p>客稽首再拜曰。非子之說。吾不得聞聖人至道如此其大者也。</p>
</div>
<p class='juan'>折疑論卷第五<span class='note-inline'>(終)</span></p>
</div><!-- end of div[@id='body'] -->
</body></html>