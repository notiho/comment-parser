<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>深密解脫經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu16' />深密解脫經卷第五<p class="byline">元魏天竺三藏菩提流支譯</p>聖者觀世自在菩薩問品之二</p><p>聖者觀世自在菩薩白佛言：「世尊！世尊！何故諸菩薩心不多樂諸波羅蜜果報，而多樂諸波羅蜜行？」</p>
<p>佛言：「觀世自在！有五種法。何等為五？所謂樂於增上歡喜樂故、攝取自利利他故、樂未來世樂報恩故、不染諸法故、不失彼法故，應知。」</p>
<p>觀世自在菩薩白佛言：「世尊！世尊！此諸波羅蜜各有幾種勝妙之力？」</p>
<p>佛言：「觀世自在！此諸波羅蜜各有四種妙力應知。何等為四？一謂菩薩修行諸波羅蜜，遠離慳嫉心、遠離破戒心、遠離瞋心、遠離懈怠心、遠離散亂心，遠離諸見心故；能成就阿耨多羅三藐三菩提諸功德故；現身攝取自身他身故；於未來世能得廣大無盡愛果報故。」</p>
<p>觀世自在菩薩白佛言：「世尊！世尊！此諸波羅蜜，何等為因？何等為果？何等為力？」</p>
<p>佛言：「觀世自在！大悲為因、愛樂攝取眾生為果、能滿足菩提為力，應知。」</p>
<p>觀世自在菩薩白佛言：「世尊！世尊！若諸菩薩一切資財隨心所用不可窮盡，菩薩復有大悲愍心，何故世間貧窮眾生受種種苦？」</p>
<p>佛言：「觀世自在！此諸眾生自業罪過。菩薩大悲，常欲與諸一切眾生無盡富樂，常懷憐愍，堅固不動。觀世自在！若諸眾生無自罪障，世間無有貧窮眾生。</p>
<p>「觀世自在！譬如一切諸餓鬼等為渴逼惱，往見一切諸河、大海悉皆乾竭。此非諸河、大海過咎，是諸餓鬼自罪業報。諸菩薩等施諸眾生一切資財，如彼大海無有過咎；而諸眾生受貧窮苦，如彼餓鬼自作惡業有如是報，非菩薩過。」</p>
<p>觀世自在菩薩白佛言：「世尊！世尊！菩薩何等波羅蜜取諸法無體相？」</p>
<p>佛言：「觀世自在！般若波羅蜜取諸法無體相。」</p>
<p>觀世自在言：「世尊！若菩薩般若波羅蜜取諸法無體相者，世尊！何故般若波羅蜜不取諸法有體相？」</p>
<p>佛言：「觀世自在！我說取無體相，無體相者，汝當莫著言語。何以故？無體相法離諸一切名字、言語，內身證法，不可以名字、章句說，我依名字說言般若取諸法無體相。」</p>
<p>觀世自在菩薩白佛言：「世尊！如世尊說諸波羅蜜、隨近波羅蜜、大波羅蜜。世尊！何者是波羅蜜？何者是近波羅蜜？何者是大波羅蜜？」</p>
<p>佛言：「觀世自在！菩薩從無量劫修行布施等諸波羅蜜，畢竟能得一切善法，而彼菩薩具煩惱性現行於心，而彼煩惱不能染菩薩，而菩薩能降伏煩惱——謂信行地——於軟中信心而修諸行，是名波羅蜜。</p>
<p>「觀世自在！復有無量劫時畢竟修行增上善法，心行煩惱，而彼菩薩能伏煩惱、煩惱不能降伏菩薩，謂未入初地應知，觀世自在！是名近波羅蜜。</p>
<p>「復次，觀世自在！菩薩於無量劫畢竟修行上上善法，彼菩薩一切煩惱不行於心，所謂初地至八地、第十地。觀世自在！是名大波羅蜜應知。」</p>
<p>觀世自在菩薩白佛言：「世尊！世尊！此諸地中有幾種使煩惱？」</p>
<p>佛言：「觀世自在！有三種使煩惱。何等為三？所謂害伴使煩惱、薄使煩惱、微細使煩惱。觀世自在！何者害伴使煩惱？謂從初地乃至第五地不俱生煩惱。俱生煩惱伴彼菩薩，害伴使煩惱不行於心，是故我說害伴使煩惱。觀世自在！何者是薄使煩惱？謂六地、七地中微細無明使煩惱。菩薩修行薄彼無明煩惱，是名薄使煩惱。觀世自在！何者微細極微細煩惱？謂八地、上上地，一切無明使煩惱不行於心，唯有一切境界微細障。觀世自在！是名三種使煩惱應知。」</p>
<p>觀世自在菩薩白佛言：「世尊！世尊說菩薩斷一切過得斷諸使。世尊！菩薩斷幾種過名斷諸使？」</p>
<p>佛言：「觀世自在！菩薩斷三種過能斷諸使。何等為三？所謂皮、膚及骨。觀世自在！初斷皮障離第一過、次斷膚障離第二過、次斷骨障離第三過，我說一切使盡是名佛地應知。」</p>
<p>觀世自在菩薩白佛言：「世尊！世尊！幾阿僧祇劫斷彼諸過？」</p>
<p>佛言：「觀世自在！三大阿僧祇劫、無量時、無量月、無量半月、無量夜、無量晝日、無量念、無量剎那、無量無睺多、無量羅婆劫斷彼諸過應知。」</p>
<p>觀世自在菩薩白佛言：「世尊！此諸地中諸菩薩煩惱有何等相？有何功德？願為我說，而我應知。」</p>
<p>佛言：「觀世自在！無有染相生諸煩惱、無量功德生諸煩惱應知。何以故？菩薩於初地中自性證於一切法界，善能覺知一切法界。是故，菩薩如實能知生諸煩惱，非為不知。是故，於自身中無有染相，以不能生諸苦過故；無有諸過，為眾生界斷因果故，菩薩無量功德是煩惱生。」</p>
<p>觀世自在菩薩言：「希有，世尊！是大菩提能大利益，以諸菩薩生諸煩惱降伏一切聲聞、緣覺一切善根，何況諸餘無量功德？」</p>
<p>觀世自在菩薩白佛言：「世尊！如世尊說聲聞乘、大乘是為一乘。世尊！何意作如是說？」</p>
<p>佛言：「觀世自在！我聲聞乘中說種種法——所謂五陰、內六入、外六入——如是等我說彼法界一味，而彼聲聞不能覺知。是故，我說有種種乘。觀世自在！如有眾生聞說如是，分別執著，彼人不知一乘之體，取種種乘而證彼法，異異而取迭共諍論。我意如是應知。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「種種諸法相，　我依一理說，</div>
<div class='lg-row'>生於下劣解，　我說名二乘。</div>
<div class='lg-row'>如聞聲分別，　而不知彼義，</div>
<div class='lg-row'>故諸乘相違，　憍慢眾生諍。</div>
<div class='lg-row'>知諸地妙相、　及諸願生處，</div>
<div class='lg-row'>此勝相對治，　我說是大乘。」</div>
</div><p>爾時，觀世自在菩薩白佛言：「世尊！深密解脫修多羅中，此法門者名為何等？云何奉持？」</p>
<p>佛告觀世自在菩薩言：「觀世自在！此修多羅名『地波羅蜜了義法門』，汝今應當如是受持。」</p>
<p>說此「地波羅蜜了義經」時，七萬五千菩薩得大乘光明三昧。</p>
</div>
<div class='div-pin'><a id='mulu17' />
<p class='h1'>聖者文殊師利法王子菩薩問品第十一</p><p>爾時，文殊師利法王子菩薩摩訶薩，依如來所作住持業差別，白佛言：「世尊！世尊！如來法身有何等相？」</p>
<p>佛告文殊師利：「如實修行十地波羅蜜，轉身成就得妙法身，是名諸佛如來法身相應知。</p>
<p>「文殊師利！彼佛法身有二種相不可思議。何等為二？所謂法身離諸戲論、離諸一切有為行相，而諸眾生執著戲論、有為行相。」</p>
<p>文殊師利白佛言：「世尊！聲聞、緣覺轉身所得，為是法身？為非法身？」</p>
<p>佛告文殊師利：「非法身也。」</p>
<p>文殊師利白佛言：「世尊！若非法身，是何等身？」</p>
<p>佛言：「文殊師利！名解脫身，非法身也。依解脫身，聲聞、緣覺、諸佛如來其身平等，而佛法身差別殊勝。法身勝者，勝彼一切聲聞、緣覺無量無邊阿僧祇功德，奇特殊勝不可為譬。為分別顛倒對治，彼人說如來生。」</p>
<p>文殊師利白佛言：「世尊！諸佛生世有何等相？」</p>
<p>佛告文殊師利：「化身生相隨世界相，一切種一切功德莊嚴住持相相應，是即化身生世間相應知。文殊師利！而佛如來法身不生。」</p>
<p>文殊師利白佛言：「世尊！我云何知化身所作現方便相？」</p>
<p>佛告文殊師利：「一切佛國土三千大千世界中大勢力家及福田家一時退，入胎、住胎、出胎，生已增長，受五欲樂，而行大捨出家苦行、證菩提、轉法輪、入涅槃。文殊師利！是應化身所作方便示現應知。」</p>
<p>文殊師利白佛言：「世尊！世尊！依如來法身住持力，幾種語為眾生說法——如來說法依可化眾生、未熟者令熟、已熟者令得解脫？」</p>
<p>佛言：「文殊師利！如來有三種語。何等為三？謂說修多羅、毘尼、摩得勒伽。文殊師利！是為三種應知。」</p>
<p>文殊師利言：「世尊！何等修多羅？何等毘尼？何等摩得勒伽？」</p>
<p>佛言：「文殊師利！我所說少事法，是名修多羅。少事法者，謂四種事、九種事、二十九種事。</p>
<p>「文殊師利！所言四種事者，謂聞事、歸依事、學事、菩提事，是名四種事。</p>
<p>「文殊師利！所言九種事者，謂施設事、眾生向受用事、向生事、向生住事、向染淨事、向種種事、能說事、可說事、眷屬事，是名九種事。</p>
<p>「文殊師利！所言二十九事者，謂依煩惱對染諸行事隨順事。</p>
<p>「何者是隨順事？謂隨順彼人相。未來世生因事故，依法相未來行因事，依淨分觀事，即彼處修行事。令心住事、現身受樂法行事、過一切苦觀行事，即如實知彼事。</p>
<p>「彼事有三種：依顛倒住持故、依眾生相外觀邪行住持相故、內心無憍慢住持故。</p>
<p>「修行住事、現證事、修行事、作向堅固事，觀彼九種事：觀察遠離不遠離方便事、向散亂事、不散亂、不失事、修行無障礙事、修行利益事、向堅固事、向彼實證事、具足得涅槃事。</p>
<p>「如來善說毘尼法——世間正見，出諸外道一切勝事——不修行彼法退事。何以故？文殊師利！若於如來善說毘尼法中不能修行，令善法退，非邪見過。」</p>
<p>文殊師利言：「世尊！何者是毘尼相？」</p>
<p>「文殊師利！毘尼相者，我為聲聞及諸菩薩說波羅提木叉及波羅提木叉相應法，是名毘尼事。」</p>
<p>文殊師利言：「世尊！菩薩有幾種法攝波羅提木叉？」</p>
<p>佛言：「文殊師利！菩薩有七種法攝波羅提木叉。何等為七？所謂菩薩知說受持法、知說波羅夷事、知說過事、知說過事體、知說無過事體、知說起過事、知說受持法失事。文殊師利！是名菩薩七種法攝波羅提木叉應知。」</p>
<p>文殊師利言：「世尊！何者是摩得勒伽？」</p>
<p>「文殊師利！我所說十一種相示現了義經，是名摩得勒伽。」</p>
<p>文殊師利言：「世尊！何等是摩得勒伽十一種相？」</p>
<p>佛言：「文殊師利！所謂世諦相、第一義諦相、觀菩提分法相、彼法相、自體相、彼法果相、受彼法說相、彼法障相、彼法隨順相、彼法過失相、彼法利益相。」</p>
<p>文殊師利言：「世尊！何者是世諦相？」</p>
<p>「文殊師利！世諦相者有三種。何等為三？說人相、說分別體相、觀諸法思惟作種種業相，應知。」</p>
<p>文殊師利言：「世尊！何者第一義諦相？」</p>
<p>「文殊師利！第一義諦相有七種，如前七種真如中所說：一者、所謂無始有為行相第一義諦；二者、相第一義諦，所謂我空、法空；三者、唯識第一義諦，知有為行唯是心識；四者、執著第一義諦，所謂我說苦諦；五者、邪行第一義諦，所謂我說集諦；六者、清淨第一義諦，所謂我說滅諦；七者、正修行第一義諦，所謂我說道諦。</p>
<p>「文殊師利！行相第一義諦、執著第一義諦、邪行第一義諦，此三第一義諦一切眾生平等無差別。文殊師利！相第一義諦、唯識第一義諦，此二第一義諦一切法平等無差別。文殊師利！清淨第一義諦，聲聞、緣覺、菩薩阿耨多羅三藐三菩提平等無差別。</p>
<p>「文殊師利！正修行第一義諦，如聞妙法差別，觀奢摩他、毘婆舍<span class='corr'>那</span>攝取般若波羅蜜平等無差別應知。」</p>
<p>文殊師利言：「世尊！何者是觀菩提分法相？」</p>
<p>「文殊師利！觀菩提分法相者，所謂觀一切種事應知。」</p>
<p>文殊師利言：「世尊！何者是彼法相？」</p>
<p>「文殊師利！彼法相者如八種觀中應知。」</p>
<p>文殊師利言：「世尊！何等八種觀？」</p>
<p>「文殊師利！所謂依實諦、住諦、過失、功德、通相、形相、相應相、廣略說相。</p>
<p>「文殊師利！實諦相者，所謂真如。</p>
<p>「住諦相者，所謂人相、分別差別體一向答相、隨問分別答相、置答相、密事示現相。</p>
<p>「過失相者，所謂我說諸法染過。</p>
<p>「功德相者，所謂我說一切淨法無量利益相。</p>
<p>「通相者，有六種應知。何等六種？謂真實義通、得通、說通、離二邊通、不可思議通、意通。</p>
<p>「形相者，所謂三世三有為相四種因緣。</p>
<p>「相應相者，有四種應知。何等為四？謂相待相應、能作所作相應、生相應、法體相應。相待相應者，謂何等因、何等緣能生有為行、名字等用，是名相待相應。能作所作相應者，何等因、何等緣能得法、能生法，能生法已能成辦業，是名能作所作相應。生相應者，謂何等因、何等緣知法、說法、示法，能成能正覺知，是名生相應。法體相應者，略說有二種。何等為二？謂一者、淨，二者、不淨。</p>
<p>「文殊師利！淨有五種相，不淨有七種相。</p>
<p>「文殊師利！何者淨五種相？一者、彼現前見相，二者、依彼現前見相，三者、自相譬喻相，四者、成就相，五者、說清淨阿含相。</p>
<p>「文殊師利！何者是彼現前見相？謂一切有為行無常、一切有為行苦、一切法無我，世間現前見法如是等，是名彼現前見相，應知。</p>
<p>「文殊師利！何者是依彼現前見相？所謂一切諸有為行一相故，不失未來善、不善業；依彼麁法現見故、依種種業見種種眾生現見故、依善不善業受苦受樂現見故，於現見法中譬喻。如是等彼依止現見相應知。</p>
<p>「文殊師利！自相譬喻相者，所謂內、外、一切世間現見譬喻因緣。如是等名為自相因緣譬喻應知。</p>
<p>「如是，依彼現見相、依止彼現見相、譬喻相一向成就彼事，名為成就相應知。</p>
<p>「文殊師利！何者是說清淨阿含相？所謂一切智人說彼寂靜涅槃之相。如是等名清淨阿含相應知。</p>
<p>「文殊師利！汝應如是深觀察五種清淨相，深觀察已知清淨，知清淨已修行應知。」</p>
<p>文殊師利白佛言：「世尊！有幾種法知一切智人相？」</p>
<p>佛言：「文殊師利！有五種法知一切智人相。何等為五？有人出世於諸一切天人世間名一切智，有人畢竟成就三十二大人之相、得十力法能斷一切眾生疑、具四無畏降伏一切諸魔怨敵、說法更無能作礙難、於說法中善說八聖菩提道分，現證成就四沙門果。</p>
<p>「文殊師利！如是，依生、依相斷疑降伏，無人能難，現見沙門五種法現前，是名一切智人相應知。</p>
<p>「文殊師利！此依生成相應、現見相應、量相應、比智相應、聖人說法相應，知五種相是名清淨相應知。</p>
<p>「文殊師利！何者是七種不清淨相？所謂彼相似見相、彼不相似見相、有一切相似見相、一切不相似見相、自譬喻異相、不成相、說法不清淨阿含相。</p>
<p>「文殊師利！何者是有一切相似見相？謂一切法依意識知同相，如是等名為一切法相似同見相。</p>
<p>「文殊師利！何者是一切法不相似見相？謂法相、體相、業法因果異相、一一相、異相、畢竟彼彼相、待異相，如是等是名一切不相似不同見相。</p>
<p>「文殊師利！何者是自譬喻異相？謂彼相似見相譬喻中有一切不相似不同相，為成彼事一向不成，是故我說彼不成相。</p>
<p>「文殊師利！自譬喻中彼不相似見相有一切相似同相，為成彼事一向不成，是故我說不成相。</p>
<p>「若不成相者，彼法不清淨；若法不清淨者，不應修行。是故，我說不清淨阿含相，以自性不清淨應知。</p>
<p>「文殊師利！何者是法體？所謂：如來出世及不出世，法住、法體、法界，是名法體相應知。」</p>
<p>文殊師利言：「世尊！何者是略廣相？」</p>
<p>「文殊師利！所謂略說一句——彼一句、上上句、差別無量句、乃至說應至處——是名略說應知。」</p>
<p>文殊師利言：「世尊！何者是得相？」</p>
<p>「文殊師利！謂取諸法見觀菩提分法，我說菩提分法四念處等，是名彼法自體相。共世間、出世間、遠離染相，彼法果起世間、出世間功德，是名彼得相。文殊師利！即彼法依解脫智受用，應知、廣為人說示現，是名彼法隨順示現相。文殊師利！即彼修行菩提分法，離道相違染法，是名向障法應知。文殊師利！為彼法多生增長，是名隨順彼法相。文殊師利！障諸法是名過相。文殊師利！隨順彼法功德是名利益相，應知。」</p>
<p>爾時，文殊師利菩薩白佛言：「世尊！惟願世尊為諸菩薩更重略說修多羅、毘尼、摩得勒伽義，不共一切外道、二乘陀羅尼相。諸佛如來說甚深法，諸菩薩得甚深意，得已能入一切佛法。」</p>
<p>佛告文殊師利：「汝今諦聽，我當為汝略說陀羅尼義。諸菩薩等聞我法已，能得我意；得我意已，入於我法。</p>
<p>「文殊師利！何者略說陀羅尼義？所謂我說一切染法、一切淨法、<span class='corr'>彼</span>一切法、不覺相、無作相、無分別相、無我相，如是如是法。我說不覺、無作、無分別、無我相，以一切無覺無我相，是故染法，非先是染，後時得淨；諸淨法者，亦非先淨，後得名染。愚癡凡夫依虛妄染身執著我法，計自體相，依因邪見而言有我——所謂我能見、能聞、能嗅、能味、能觸、我能知、我能食、我染、我淨——生如是等諸邪見行。若人如是如實能知離煩惱身，彼人能得離諸煩惱、斷諸戲論、畢竟清淨，得無為身，無有一切諸有為行。文殊師利！是名略說陀羅尼義應知。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「諸法本無染、　後時不清淨，</div>
<div class='lg-row'>染及於清淨，　是諸法無我。</div>
<div class='lg-row'>染身見有我，　生於我所相、</div>
<div class='lg-row'>我染及清淨、　我見及以食。</div>
<div class='lg-row'>若能如是知，　彼人離煩惱，</div>
<div class='lg-row'>能得無染身，　是故名無為。」</div>
</div><p>文殊師利菩薩白佛言：「世尊！世尊！如來心生有何等相？願為我說。」</p>
<p>佛告文殊師利：「文殊師利！如來非心意意識得名，而無諸行心生得名，依應化身說名為生。」</p>
<p>文殊師利言：「世尊！若法身離於諸行，云何離作心行而能生心？」</p>
<p>佛言：「文殊師利！依本方便般若修行自然而生。文殊師利！譬如睡眠，無心覺起而能覺起。文殊師利！如入滅盡定而無起心，依本作心自然而起。文殊師利！如眠、滅定二無起心，依本而起；如是，如來心生，依本般若方便修行成就應知。」</p>
<p>文殊師利菩薩白佛言：「世尊！世尊說如來應化所作化身，為是有心？為是無心？」</p>
<p>佛言：「文殊師利！得言有心、得言無心。何以故？以自心不得自在故，言無心；假他力故，言有心。」</p>
<p>文殊師利白佛言：「世尊！如世尊說，如來行處、如來境界，此二種法有何差別？」</p>
<p>佛言：「文殊師利！言如來行處者，一切諸佛功德平等不可思議、無量功德莊嚴清淨佛之國土，是名諸佛如來行處。文殊師利！言如來境界者有五種。何等為五？所謂眾生界、世界、法界、可化眾生界、方便界。文殊師利！如來行處、如來境界如是差別應知。」</p>
<p>文殊師利菩薩白佛言：「世尊！世尊！如來得大菩提、轉大法輪、入大涅槃，此三種相云何差別？應云何知？」</p>
<p>佛告文殊師利言：「文殊師利！無有二相，不證菩提、非不證菩提，不轉法輪、非不轉法輪，非入大涅槃、非不入大涅槃。」</p>
<p>文殊師利言：「世尊！我解世尊所說之義。何以故？如來法身本來常清淨故、應化身示現故。」</p>
<p>文殊師利言：「世尊！眾生見彼應化之身、聞應化身、解應化身、供養讚歎應化之身，得諸功德，於何身得？」</p>
<p>佛言：「文殊師利！以能正念如來身故，以應化身依如來法身住持力得。」</p>
<p>文殊師利白佛言：「世尊！世尊等無心、無作、無行，何義故如來法身為諸眾生出大光明及出無量應化鏡像，而諸聲聞、辟支佛等解脫之身無如是相？」</p>
<p>佛言：「文殊師利！等無心、無作，譬如日、月、摩尼珠等，為諸眾生出大光明及種種物，而水、琉璃、頗梨珠等無心、無作，不出一切光明等物。何以故？依大眾生住持力故、依諸眾生增上業故。文殊師利！譬如善巧練治珠寶能出影像，餘不善者不出光明。文殊師利！諸佛如來亦復如是，依無量法正觀修行方便般若，作諸善業、集諸善根，依佛法身方便智慧出諸光明及出無量應化色像；聲聞、緣覺解脫之身不能修集一切善根，故不能出。」</p>
<p>文殊師利菩薩白佛言：「世尊！世尊說依諸佛菩薩住持力故，一切眾生成就世間功德之身——所謂生於剎利婆羅門、大長者家、欲界、色界、無色界、一切處、一切身——一切功德果報成就皆依諸佛及諸菩薩住持力得。世尊！何意作如是說？」</p>
<p>佛言：「文殊師利！如來住持之力及菩薩力，隨說何等道、何等修行，若有人能依於彼道如實修行，彼人一切生處、一切身、一切世間果報成就。文殊師利！若人不能信於彼道，又復不能如實修行，謗我法、諍我法，而於我身生惡瞋心，彼人命終一切生處常得一切下劣惡身、受惡果報。文殊師利！依於此義，汝今應知，非但成就上妙勝身及勝果報依佛如來住持力，得下劣惡身及惡果報亦依如來住持力得。」</p>
<p>文殊師利白佛言：「世尊！世尊不淨國土中，何法易得？何法難得？世尊！淨佛國土中，何法易得？何法難得？」</p>
<p>佛告文殊師利言：「文殊師利！不淨國土中有八事易得、二事難得。何等為八？所謂外道易得、受苦眾生易得、生下姓家勢力敗壞易得、惡行眾生易得、破戒眾生易得、入惡道眾生易得、發下品心小乘眾生易得、發菩提心菩薩狹劣心易得。</p>
<p>「文殊師利！何者二事難得？高心修行菩薩難得、諸佛如來出世難得。文殊師利！淨佛國土中八事難得、二事易得，應如是知。」</p>
<p>爾時，文殊師利法王子菩薩白佛言：「世尊！此深密解脫修多羅中，此法門當名何等？云何奉持？」</p>
<p>佛告文殊師利法王子菩薩言：「文殊師利！此法門名『說諸佛如來住持力了義經』。文殊師利！如來所說了義修多羅，其義如是，汝當奉持。」</p>
<p>說此如來住持力了義經時，七萬五千菩薩得滿足法身。文殊師利法王子菩薩摩訶薩及諸一切天、人、阿修羅大眾，歡喜奉行。</p>

<p class='juan'>深密解脫經卷第五</p></div>
</div><!-- end of div[@id='body'] -->
</body></html>