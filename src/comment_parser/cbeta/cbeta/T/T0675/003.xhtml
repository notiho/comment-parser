<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>深密解脫經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu12' />深密解脫經卷第三</p><p class="byline">元魏天竺三藏菩提流支譯</p><a id='mulu13' />
<p class='h1'>聖者彌勒菩薩問品第九</p><p>爾時，聖者彌勒菩薩摩訶薩，依奢摩他毘婆舍那所攝法相，白佛言：「世尊！世尊！菩薩依止何法、住持何法，於大乘中修行奢摩他、毘婆舍那？」</p>
<p>佛告彌勒菩薩言：「彌勒！依說諸法差別之相及能住持阿耨多羅三藐三菩提心。彌勒！如我所說四種觀法，菩薩依彼四種觀法修行大乘奢摩他、毘婆舍那。何等為四？一者、分別觀，二者、無分別觀，三者、事別，四者、所作成就。」</p>
<p>彌勒菩薩問佛言：「世尊！有幾種奢摩他觀？」</p>
<p>佛言：「彌勒！惟有一種奢摩他觀，所謂無分別觀。」</p>
<p>彌勒菩薩復言：「世尊！可有幾種毘婆舍那觀？」</p>
<p>佛言：「彌勒！惟有一種，所謂差別觀。」</p>
<p>彌勒菩薩復言：「世尊！有幾數名向二觀？」</p>
<p>佛言：「彌勒！有於二種：一者、事別，二者、事<span class='corr'>成</span>就。」</p>
<p>彌勒菩薩言：「世尊！云何菩薩依四種法修行奢摩他、毘婆舍那觀，善知奢摩他、毘婆舍那？」</p>
<p>佛言：「彌勒！如我為諸菩薩所說差別法相，所謂修多羅、祇夜、和伽羅、那伽他、憂陀那、尼陀那、阿婆陀那、伊帝憂多伽、闍多伽、毘佛略、阿浮陀檀摩、憂<span class='corr'>波</span>提舍。彌勒！一切菩薩於如是等修多羅中，應善諦聽、口常善誦、心常善知、智常善觀、慧如實覺。彌勒！諸菩薩等於彼修多羅中善思惟已，於空閑處獨坐觀察，觀察彼心，內常隨順。如是觀心、如是不斷心，彼菩薩得身樂、心樂。彌勒！是名我說菩薩修行奢摩他法。</p>
<p>「彼菩薩得身心樂已，依身心樂觀所說法，如向思惟一切諸法，觀察內心三昧境界像，能信諸法，離於思惟。彌勒！諸菩薩等如是觀彼三昧鏡像可知彼義，覺觀思惟，忍悕見意知覺現前。彌勒！是名我說菩薩修行毘婆舍那。彌勒！諸菩薩等應當如是善知毘婆舍那。」</p>
<p>爾時，聖者彌勒菩薩白佛言：「世尊！世尊！菩薩未得內心觀像，未得身樂、未得心樂，佛說彼觀名何等觀？」</p>
<p>佛言：「彌勒！非奢摩他，是隨順奢摩他，是故，我說名為隨順信奢摩他。」</p>
<p>彌勒菩薩言：「世尊！菩薩未得身樂、心樂，觀於內身三昧境界，思惟彼法，如是觀心，佛說彼觀名何等觀？」</p>
<p>佛言：「彌勒！我說彼觀非毘婆舍那，名隨順信毘婆舍那。」</p>
<p>彌勒菩薩言：「世尊！說奢摩他行、毘婆舍那行，為一、為異？」</p>
<p>佛言：「我說非異、非不異。彌勒！以何義故我說不異？毘婆舍那觀不離奢摩他，是故不異。彌勒！以何義故我說是異？以觀分別境像差別，是故為異。」</p>
<p>彌勒菩薩言：「世尊！毘婆舍那三昧境界，為異彼心、不異彼心？」</p>
<p>佛言：「彌勒！我說不異。何義不異？以唯是心觀彼境像。何以故？我說但是心意識觀得名故。」</p>
<p>彌勒菩薩言：「世尊！若彼心境像不異於心，云何心即能觀於心？」</p>
<p>佛言：「彌勒！彼處無有一法能觀一法，而彼心生如是現見。彌勒！譬如清淨明鏡，依因境像能見境像，而不作心：『我見境像。』依彼境像現見境像。彌勒！如彼心生不離於心，離心見境，彼三昧鏡像現見境界。」</p>
<p>彌勒菩薩言：「世尊！一切眾生所有心法、色等境界，為異於心、為不異心？」</p>
<p>佛言：「彌勒！不異於心。而諸凡夫顛倒智取，不能識知但是心法，以不如實知彼種種境像，顛倒取顛倒法。」</p>
<p>彌勒菩薩言：「世尊！云何菩薩一向修行毘婆舍那？」</p>
<p>佛言：「彌勒！若菩薩隨順觀彼心相不斷，如是菩薩一向修行毘婆舍那。」</p>
<p>彌勒菩薩言：「世尊！云何菩薩一向觀彼奢摩他法？」</p>
<p>佛言：「彌勒！若菩薩隨順觀彼心相不斷，如是，菩薩一向觀彼奢摩他法。」</p>
<p>彌勒菩薩言：「世尊！云何菩薩奢摩他、毘婆舍那二法和合，一時修行？」</p>
<p>佛言：「彌勒！若菩薩觀心一心，如是，奢摩他、毘婆舍那一時修行。」</p>
<p>彌勒菩薩言：「世尊！何者是心相？」</p>
<p>佛言：「彌勒！所謂分別三昧境界鏡像觀毘婆舍那，是名心相。」</p>
<p>彌勒菩薩言：「世尊！何者是心無間？」</p>
<p>佛言：「彌勒！謂觀像心奢摩他觀，是名心無間。」</p>
<p>彌勒菩薩言：「世尊！何者是心而言一心？」</p>
<p>佛言：「彌勒！所謂觀彼三昧境像覺知是心，覺知是心已修真如觀，彌勒！是名一心。」</p>
<p>彌勒菩薩言：「世尊！毘婆舍那行有幾種？」</p>
<p>佛言：「彌勒！毘婆舍那有於三種。何等三種？一者、相，二者、修行，三者、觀。彌勒！何者是相毘婆舍那？所謂但觀三昧境界分別境像，是名相毘婆舍那。彌勒！何者是修行毘婆舍那？所謂智慧善見彼彼法相，是名修行毘婆舍那。彌勒！何者是觀毘婆舍那？所謂彼彼法中智慧善觀彼彼法相而不證彼寂滅解脫，彌勒！是名善觀察修行毘婆舍那。」</p>
<p>彌勒菩薩復言：「世尊！奢摩他行有幾種？」</p>
<p>佛言：「彌勒！依前法，後三種亦如是應知。復次，彌勒！奢摩他有八種：所謂初禪奢摩他，如是，二禪、三禪、四禪、無邊空處、無邊識處、見少處、非想非非想處。復次，彌勒！有四種奢摩他：謂慈奢摩他、悲奢摩他、喜奢摩他、捨奢摩他。」</p>
<p>彌勒菩薩言：「世尊！如世尊說，依止奢摩他、毘婆舍那，不依止奢摩他、毘婆舍那。世尊！何者是依止法？何者是不依止法？」</p>
<p>佛言：「彌勒！如所聞法隨順法相，彌勒！是名依止法奢摩他、毘婆舍那。彌勒！離所聞法，思惟取法，依他教觀奢摩他、毘婆舍那義——所謂觀彼諸相青、黃、赤、白、臭、爛，一切有行無常苦、一切法無我、一切法寂靜、一切法涅槃——如是等奢摩他、毘婆舍那，彌勒！是名不依止法奢摩他、毘婆舍那應知。彌勒！所謂依止法奢摩他、毘婆舍那，而我為彼隨順法相利根菩薩作如是說。彌勒！不依止法隨順他教，而我為彼軟根菩薩作如是說。」</p>
<p>彌勒菩薩言：「世尊！如世尊說，差別觀奢摩他、毘婆舍那法，不差別觀奢摩他、毘婆舍那法。世尊！何者是差別觀奢摩他、毘婆舍那法？何者不差別觀奢摩他、毘婆舍那法？」</p>
<p>佛言：「彌勒！若菩薩一一觀修多羅等法，如聞、如取，思惟諸法，修行奢摩他、毘婆舍那，是名差別觀奢摩他、毘婆舍那法。彌勒！若菩薩即彼修多羅等法，作一段、一分、一聚，如是思惟此一切法，隨順真如、流順真如、隨向真如、隨順彼真如、隨順菩提、隨順涅槃、隨心識轉、隨順彼法、隨向彼法，如實能知無量阿僧祇諸善法相，彌勒！是名無差別觀奢摩他、毘婆舍那法。」</p>
<p>彌勒菩薩言：「世尊！如世尊說，少相差別觀奢摩他、毘婆舍那法，大相差別觀奢摩他、毘婆舍那法。世尊！何者是少相差別觀奢摩他、毘婆舍那法？何者是大相差別觀奢摩他、毘婆舍那法？何者是無量相差別觀奢摩他、毘婆舍那法？」</p>
<p>佛言：「彌勒！若菩薩差別觀修多羅一一乃至憂波提舍作一段思惟，彌勒！是名少相差別觀奢摩他、毘婆舍那法。彌勒！若菩薩即彼修多羅等不差別作一段思惟，彌勒！是名大相差別觀奢摩他、毘婆舍那法。彌勒！若菩薩諸佛如來說無量法、無量名字、無量章句、無量上上智慧、樂說、辯才作一段思惟，是名無量差別觀奢摩他、毘婆舍那法。」</p>
<p>彌勒菩薩言：「世尊！云何菩薩證得差別觀奢摩他、毘婆舍那法？」</p>
<p>佛言：「彌勒！有五種觀觀彼法。何等五種？所謂思惟奢摩他、毘婆舍那，念念滅一切煩惱；身離種種相，得法樂樂；如實知十方無量無畔齊；知無量法光明所作成就相應清淨分；無分別相現前，為得成就法身證上上勝勝因。」</p>
<p>彌勒菩薩言：「世尊！何處隨順修行差別觀奢摩他、毘婆舍那法？何處證得差別觀奢摩他、毘婆舍那法？」</p>
<p>佛言：「彌勒！初歡喜地菩薩摩訶薩隨順證少，於第三光明地菩薩善證得應知。彌勒！初學菩薩亦修行此差別觀奢摩他、毘婆舍那法，學思惟不休息故。」</p>
<p>彌勒菩薩言：「世尊！何者奢摩他、毘婆舍那有覺有觀三昧？何者是無覺有觀三昧？何者是無覺無觀三昧？」</p>
<p>佛言：「彌勒！若菩薩隨如所聞攝受諸法，於一切法覺觀相麁細，隨順能生奢摩他、毘婆舍那法，是名有覺有觀三昧。彌勒！若菩薩於彼法相不了了麁細相，隨順彼法修行而得彼法光明正念心，隨順細觀察奢摩他、毘婆舍那，彌勒！是名無覺有觀三昧。彌勒！若菩薩離一切相，自然隨順法，思惟觀察奢摩他、毘婆舍那，是名無覺無觀三昧。</p>
<p>「復次，彌勒！初修行奢摩他、毘婆舍那，是名有覺有觀三昧。彌勒！若菩薩觀一切法，是名無覺少觀三昧。彌勒！若菩薩觀無差別法三昧，是名無覺無觀三昧。」</p>
<p>彌勒菩薩言：「世尊！何者是奢摩他相？何者是取奢摩他相？何者是奢摩他捨相？」</p>
<p>佛言：「彌勒！若菩薩掉動心、疑心中，生驚畏心或欲遠離，思惟諸法而不斷絕，是名奢摩他相。彌勒！若菩薩心沈沒沈沒相疑，思惟於法生歡喜心，是名取相奢摩他。彌勒！若菩薩一向於奢摩他道、一向毘婆舍那道，雙道觀彼二法，煩惱不染於心，自然思惟、自然隨順彼法修行，是名奢摩他捨相。」</p>
<p>彌勒菩薩言：「世尊！如世尊說，菩薩修行奢摩他、毘婆舍那法，如實知法、如實知義。世尊！云何菩薩知法、知義？」</p>
<p>佛言：「彌勒！若菩薩知五種觀法，名如實知法。何等為五？一者、名，二者、句，三者、字，四者、差別，五者、同。彌勒！何者是名？謂於染法、淨法中觀自體相、說法相，彌勒！是名為名。彌勒！何者是句？即彼法種種名名，聚染法、淨法義為名，用依止、住持，是名為句。彌勒！何者是字？即彼名句依彼一法名，是名為字。彌勒！何者是差別？謂一一法別異觀，是名差別。彌勒！何者是同？所謂無差別觀法，說名為同。彌勒！若菩薩如是觀者，名為如實知法。</p>
<p>「彌勒！云何菩薩觀義？菩薩觀義有十種。何等為十？一者、所應修行者修行，二者、修行至究竟處，三者、知能取義，四者、知可取義，五者、知住持義，六者、知受用義，七者、知顛倒義，八者、知不顛倒義，九者、知染義，十者、知淨義。</p>
<p>「彌勒！若菩薩染、淨法中一切種差別修行——謂陰五種數、內入六種數、外入六種數——如是等差別修行，彌勒！是名菩薩所應修行者修行。</p>
<p>「彌勒！若菩薩於染、淨法中如實知真如，彌勒！是名菩薩修行至究竟處。</p>
<p>「復次，彌勒！真如有七種。何等為七？所謂無始有為行相真如；相真如，所謂我空、法空；唯識真如，知有為行惟是心；執著真如，所謂我說苦諦；邪行真如，所謂我說集諦；清淨真如，所謂我說滅諦；正修行真如，所謂我說道諦。彌勒！行相真如、執著真如、邪行真如，此三真如一切眾生平等無差別。彌勒！相真如、唯識真如，此二真如一切法平等無差別。彌勒！清淨真如，聲聞、緣覺、菩薩、阿耨多羅三藐三菩提平等無差別。彌勒！修行真如，如聞妙法，差別觀奢摩他、毘婆舍那，攝取般若平等無差別。</p>
<p>「彌勒！菩薩知能取義者，所謂五種入相及心意意識心數法，是名知能取義。</p>
<p>「彌勒！可取義者，所謂外六入。彌勒！能取義者即是可取義，是名知能取可取義。</p>
<p>「彌勒！菩薩知住持義者，所謂世界眾生住處，依彼住處眾生可見，所謂聚落、田地。彼百聚落地、彼千聚落地、彼千萬聚落地，名盡海畔地；彼百千，彼百千閻浮提；彼百千、彼百千萬，名為一千世界；彼一千世界百倍、彼百倍千倍、彼千倍百千倍，名為二千中世界；彼二千中世界百倍、千倍、百千倍，名為三千大千世界；彼三千大千世界百倍、彼復千倍、復千倍、復百千萬倍、彼百千萬倍，名為一億；彼一億百倍、彼百倍復千倍、彼千倍復一億、彼一億復千億、復百千億，名為一阿僧祇；彼百億千億、彼千億百千億、彼百千億阿僧祇、彼阿僧祇百阿僧祇、彼百阿僧祇千阿僧祇、彼百千阿僧祇百千萬三千大千、百千萬阿僧祇世界、百千萬微塵數，十方世界無量世界，彌勒！是名菩薩知住持義。</p>
<p>「彌勒！何者菩薩知資生義？所謂我為眾生說種種資生所受用故。</p>
<p>「彌勒！何者是菩薩知顛倒義？彌勒！即彼取受用於無常義中生常相顛倒、心相顛倒、見相顛倒，於苦中生樂相顛倒、不淨中生淨相顛倒，於無我中生我相顛倒、心相顛倒、見相顛倒，彌勒！是名菩薩知顛倒義。</p>
<p>「彌勒！何者是菩薩知非顛倒義？彌勒！即遠離彼四顛倒，是名菩薩知非顛倒義。</p>
<p>「彌勒！何者是菩薩知染相義？彌勒！於三界中有三種染相：所謂煩惱染、業染、生染。彌勒！是名菩薩知染義。</p>
<p>「彌勒！云何菩薩知淨義？彌勒！即遠離彼三種染，修行菩提分法，彌勒！是名菩薩知淨義。</p>
<p>「彌勒！此十種義攝取一切義應知，彌勒！是名菩薩如實知義相。</p>
<p>「復次，彌勒！若菩薩知五種法，彼菩薩名善知義。何等為五？一者、可知境界，二者、可知義，三者、知法，四者、依知得證果，五者、如實受彼法。</p>
<p>「彌勒！何者是可知法？彌勒！一切境界——所謂五陰、內諸入、外諸入等——是名知境界。</p>
<p>「彌勒！何者是可知義？彌勒！無量種觀如實知彼法——所謂世諦、第一義諦，功德法、過咎法，因緣法、三世法，生法、住法、滅法、病等諸法，苦、集等法，真如法、實際法、法界法，略法、廣法，一向差別說問答法、置答法，祕密法、直說法——彌勒！如是等可知義應知。彌勒！何者是知法？彌勒！能生彼知三十七品——所謂四念處乃至八聖道——彌勒！是名知法。</p>
<p>「彌勒！何者是菩薩依知得證法？所謂滅貪、瞋、癡煩惱，遠離貪、瞋、癡煩惱，得四沙門果——所謂我說聲聞、如來、世間、出世間一切功德——彼諸功德如實證知，彌勒！是名菩薩依知證果法。</p>
<p>「彌勒！何者是菩薩如實受彼法？彌勒！即彼所證法知解脫、受解脫，復為一切眾生廣說、示現開發。</p>
<p>「彌勒！此五法攝取一切義應知。</p>
<p>「復次，彌勒！菩薩知四種觀，名如實知義。何等為四？所謂知心生義、知受用義、知隨心義、知染淨義。</p>
<p>「彌勒！菩薩畢竟得四種義，亦名攝取一切義應知。</p>
<p>「復次，菩薩如實知三種法名為如實知義。何等為三？所謂字義、義義、界義。彌勒！何者字義？所謂名、身等應知，彌勒！是名字義。彌勒！何者義義？彌勒！義義有十種。何等為十？所謂實相；知相；遠離相；證相；修行相，即彼實相等；種種差別相；依止所依止相應相，即彼知相等障礙相；隨順法相、不知過咎相、知利益相。彌勒！是名菩薩知義義相。</p>
<p>「彌勒！何者是菩薩知界義相？彌勒！界義相有五種：所謂世界、眾生界、法界、可化界、可化方便界。彌勒！此五種界攝取一切義應知。」</p>
<p>爾時，彌勒菩薩白佛言：「世尊！所言聞慧、思慧、奢摩他、毘婆舍那，三種修行義。此三種慧，云何差別？」</p>
<p>佛言：「彌勒！聞慧修行者，依止名字，如聞不稱意，非現前解脫、隨順解脫，彌勒！是名聞慧修行義。彌勒！思慧修行義者，彌勒！思慧亦依名字，唯如聞，不如是隨順心，非現前解脫，而轉轉隨順解脫，非現證解脫，彌勒！是名思慧修行義。彌勒！修慧修行義者，彌勒！菩薩依名字、不依名字，依如聞、不依如聞，隨順心、隨智可知法，三昧境界像現前，轉轉隨順解脫、增長解脫，彌勒！是名修慧修行義。彌勒！是名三慧異相義。」</p>
<p>彌勒菩薩言：「世尊！菩薩修行奢摩他、毘婆舍那，何等為智？何等為見？」</p>
<p>佛言：「彌勒！我應說彼無量智見相。以略言之，於差別法相中奢摩他、毘婆舍那般若，是名為智。彌勒！觀諸法無差別相，是名為見。」</p>
<p>彌勒菩薩言：「世尊！菩薩修行奢摩他、毘婆舍那，以何等心觀何法相？」</p>
<p>佛言：「彌勒！真如觀心，修行法相、義相，亦不見名，亦不見名體相，亦不見彼名字因相。如是，句、字一切義應知，乃至不見十八界自體相，亦見彼因相，修行奢摩他毘婆舍那。是名修行奢摩他毘婆舍那義應知。」</p>
<p>彌勒菩薩言：「世尊！菩薩修行真如義相亦修行彼相不？」</p>
<p>佛言：「彌勒！真如形相無相可見。若無相者，云何修行？彌勒！菩薩修行真如相者，降伏一切法、一切義相，而彼諸法不能降伏真如義相。」</p>
<p>彌勒菩薩言：「世尊！世尊常說器不清淨、鏡不清淨、諸水等濁不見面相，清淨器等能見面相。如是，世尊！不修行如實心者，不能見諸一切法相，修行者見。世尊！依何等心觀何等真如觀，說如是義？」</p>
<p>佛言：「彌勒！我依三種觀說如是義。何等為三？所謂聞慧、思慧、修慧，三種觀心能識真如。彌勒！我依如是義說。」</p>
<p>彌勒菩薩言：「世尊！菩薩如是解諸法義、修行諸法相，幾法相難修行？以何等法、何等觀觀彼難修行？」</p>
<p>佛言：「彌勒！有十種難修行相，依十八空觀彼難修行相。何等為十？彌勒！觀法義相、種種名字相，依一切法空，斷彼難修行相。</p>
<p>「彌勒！取如實義相受用——所謂生相、滅相、住相、異相、相應行相——依相空、無始空，斷彼難修行相。</p>
<p>「彌勒！取能取義相——所謂依身相、依我相——依內空、依不見空，斷彼難修行相。</p>
<p>「彌勒！取可取相——所謂資生相——依外空，斷彼難修行相。</p>
<p>「彌勒！取受用義男女相種種資生——所謂內外清淨相——依內外空、自性空，斷彼難修行相。</p>
<p>「彌勒！取住持義有無量相，依大空，斷彼難修行相。</p>
<p>「彌勒！取無色修行相、內寂靜解脫相，依有為空，斷彼難修行相。</p>
<p>「彌勒！取真如相義——所謂我空、法空，唯是心第一義相——依本空、無物空、自體空、無體自體空、第一義空，斷彼難修行相。</p>
<p>「彌勒！取清淨真如無為相、義離諸相、無異相，依無為空、不異空，斷彼難修行相。</p>
<p>「彌勒！取彼無為空、無異空，為斷彼空相，對治無為空、無異空，依空空，斷彼二空。」</p>
<p>彌勒菩薩言：「世尊！菩薩如是修行十種相，於何等縛相而得解脫？」</p>
<p>佛言：「彌勒！修行三昧境界見形像相染縛煩惱中而得解脫，即觀彼鏡像不取境界相，是名斷彼難修行相。彌勒當知，差別而言，是諸空等對十種相，非一一空不能對治斷十種相。彌勒！譬如無明不能生生，乃至老、死染煩惱等，但依本言無明緣行生，依近因緣故如是說。彌勒！此義如是應知。」</p>
<p>彌勒菩薩言：「世尊！何者是略空相？菩薩知彼略空相不失一切空相，離諸一切憍慢空相。」</p>
<p>爾時，世尊告彌勒菩薩言：「善哉，彌勒！善哉，善哉！彌勒！汝今乃能問佛此義。彌勒！汝能為於諸菩薩等不失空相故如是問，善哉是問。何以故？彌勒！若菩薩不知空相則失一切大乘法相。彌勒！汝今諦聽，我為汝說略相空義。彌勒！於他力相、第一義相、一切法中無染淨相，彼虛妄分別相常離彼相，不見有相，是名大乘中說略相空。」</p>
<p>彌勒菩薩言：「世尊！奢摩他、毘婆舍那攝幾種三昧？」</p>
<p>佛言：「彌勒！我說種種三昧——所謂聲聞、菩薩、如來三昧——攝取彼諸一切三昧應知。」</p>
<p>彌勒菩薩言：「世尊！奢摩他、毘婆舍那能成何等法因？」</p>
<p>佛言：「彌勒！能成清淨戒因，能成聞慧、思慧見因。」</p>
<p>彌勒菩薩言：「世尊！彼清淨戒、聞、思慧因成何等果？」</p>
<p>佛言：「彌勒！能成心清淨果、智慧清淨果。復次，彌勒！能成一切世間、出世間善法，一切聲聞、菩薩、諸佛奢摩他、毘婆舍那果應知。」</p>
<p>彌勒菩薩言：「世尊！奢摩他、毘婆舍那作何等業？」</p>
<p>佛言：「彌勒！遠離二種縛。何者為二？所謂遠離相縛、遠離煩惱縛。彌勒！是名奢摩他、毘婆舍那業。」</p>
<p>彌勒菩薩言：「世尊！佛說五種障。幾種障奢摩他？幾種障毘婆舍那？幾種向二障？」</p>
<p>佛言：「彌勒！惜身、資生，此二種障奢摩他。彌勒！聖人所說一切善法得聞不喜，此障毘婆舍那。彌勒！喜憒閙處、得少為足，此二障奢摩他、毘婆舍那應知。彌勒！喜閙亂處不能發修行法，得少為足，不能畢竟得究竟處。」</p>
<p>彌勒菩薩言：「世尊！如來說五種蓋。幾是奢摩他障？幾是毘婆舍那障？幾是向二障？」</p>
<p>佛言：「彌勒！掉、悔是奢摩他障，睡、疑是毘婆舍那障，欲、瞋二種是向二障。」</p>
<p>彌勒菩薩言：「世尊！云何善清淨奢摩他道？」</p>
<p>佛言：「彌勒！善伏睡眠，如是名為善能清淨奢摩他道。」</p>
<p>彌勒菩薩言：「世尊！云何善清淨毘婆舍那道？」</p>
<p>佛言：「彌勒！若能善斷掉、悔二蓋，如是則名善能清淨毘婆舍那道。」</p>
<p>彌勒菩薩言：「世尊！菩薩修行奢摩他、毘婆舍那行，有幾種法能知心散亂不名相應？」</p>
<p>佛言：「彌勒！菩薩知五種法，所謂：正念散亂、外心散亂、內心散亂、相散亂、煩惱散亂。</p>
<p>「彌勒！若菩薩捨正念大乘相應相，隨念聲聞、辟支佛相應念相，彌勒！是名菩薩正念散亂。</p>
<p>「彌勒！若菩薩著外五欲、樂憒閙處、著諸覺觀、隨順煩惱相念，是名外心散亂。</p>
<p>「彌勒！若菩薩為睡不利、心著三昧及餘三昧三摩婆提、染於所染，彌勒！是名內心散亂。</p>
<p>「彌勒！若菩薩依外相、內身三昧境界相思惟，是名心散亂。</p>
<p>「彌勒！若菩薩依內心思惟因緣，生覺觀煩惱——如是心是我——彌勒！是名煩惱散亂心。」</p>
<p>彌勒菩薩言：「世尊！奢摩他、毘婆舍那，從初菩薩地乃至如來地，對治何等過？」</p>
<p>佛言：「彌勒！奢摩他、毘婆舍那於初地中對治惡道業生煩惱染；第二地中對治微細過失；第三地中對治欲得善法過；第四地中對治愛三摩拔提心過；第五地中對治世間涅槃一向現前、不一向現前過；第六地中對治諸相行過；第七地中對治微細相行過；第八地中對治無相行、自然行過；第九地中對治一切種說法不得自在過；第十地中對治未得滿足法身過；彌勒！第十一地中對治細極細微細智障。彌勒！菩薩斷彼一切障已，得無障礙一切智處，成就所求法，得清淨法身。」</p>
<p>彌勒菩薩言：「世尊！云何菩薩修行奢摩他、毘婆舍那得阿耨多羅三藐三菩提？」</p>
<p>佛言：「彌勒！菩薩修行奢摩他、毘婆舍那，依七種真如為本，如聞思法入於定心，即念彼法，如聞、思慧，善思惟內心差別，觀彼真如。菩薩觀彼真如之法，尚捨微細修行之心，何況麁法？</p>
<p>「彌勒！何者是微細修行心相？所謂生心識、受心識、染淨識，內、外及彼二，彼行利益一切眾生，真如智——苦、集、滅、道，有為、無為，常、無常，苦集不異自性，業有為相，一切人無我、法無我相——如是等法修行捨心。彌勒！菩薩如是發心修行。如是多修行，剎那剎那離一切蓋得清淨心，得清淨心已入七種真如，內身證彼七種覺相應知，彌勒！是名菩薩摩訶薩善得見道。</p>
<p>「菩薩得彼見道智已，名定聚菩薩，生在佛家，受用初地，利益歡喜。是菩薩先已修行奢摩他、毘婆舍那道，於此始得事究竟觀；是菩薩復於上上地中修行，念彼二種觀故，離諸微細相。</p>
<p>「彌勒！譬如有人巧以細楔出彼麁楔。彌勒！菩薩修行亦復如是，觀內心相，離彼一切諸染相分；離染相分已，離取一切諸善法相；離取一切諸善法相已，離一切相。如是次第，上上地中念相似法，內心清淨乃至證阿耨多羅三藐三菩提，得所作修行觀行成就。彌勒！菩薩如是修行，得阿耨多羅三藐三菩提。」</p>

<p class='juan'>深密解脫經卷第三</p></div>
</div><!-- end of div[@id='body'] -->
</body></html>