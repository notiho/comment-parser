<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>深密解脫經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu9' />深密解脫經卷第二</p><p class="byline">元魏天竺三藏菩提流支譯</p><a id='mulu10' />
<p class='h1'>聖者功德林菩薩問品第七</p><p>爾時，聖者功德林菩薩摩訶薩，依一切法相，白佛言：「世尊！世尊說諸菩薩善知法相。世尊！菩薩善知諸法相者，云何名善知諸法相？世尊！菩薩能知幾種法故，名為善知一切法相，而如來說菩薩善知一切法相？」</p>
<p>爾時，佛告功德林菩薩摩訶薩言：「善哉，善哉！功德林！汝今乃能問佛此義。功德林！汝能為與一切眾生安隱樂具，悉令滿足。功德林！汝能哀愍一切人天，多所安樂、多所饒益，乃能問我如是之義。善哉，善哉！功德林！汝今一心諦聽諦聽，我為汝說。</p>
<p>「功德林！一切法相有三種相。何等為三？所謂虛妄分別相、因緣相、第一義相。功德林！何者虛妄分別相？所謂名相所說法體，及種種相名、用義等。功德林！何者諸法因緣之相？所謂十二因緣，依此法生彼法，謂依無明緣行，乃至生大苦聚處。功德林！何者是諸法第一義相？所謂諸法真如之體，諸菩薩等正念修行、至心修行證不二法，證彼法已乃至得成就阿耨多羅三藐三菩提。</p>
<p>「功德林！譬如有人目中有瞖，是眼識過。功德林！虛妄分別亦復如是。功德林！譬如有人眼中有瞖，見毛輪繩及胡麻子，青、黃、赤、白等相現前。功德林！因緣之相亦復如是。功德林！譬如有人眼淨無濁，離眼瞖過，即彼眼見自性境界不生迷惑。功德林！第一義相亦復如是。</p>
<p>「功德林！譬如世間清淨琉璃置青色中，即因陀羅青色出大因陀羅摩尼寶光明，因陀羅青色，大因陀羅摩尼之寶光明現前，迷惑眾生以為實寶。功德林！即彼清淨琉璃之體置赤色中，即出赤波頭摩摩尼之寶光明現前，迷惑眾生以為赤寶。功德林！即彼清淨琉璃之體置綠色中，即出<span class='corr'>綠</span>色摩尼之寶光明現前，迷惑眾生以為<span class='corr'>綠</span>寶。功德林！即彼清淨琉璃之體置黃色中，即出<span class='corr'>金</span>色摩尼之寶光明現前，迷惑眾生以為<span class='corr'>金</span>寶。功德林！如彼清淨琉璃之中種種異色；如是，他力因緣相中虛妄分別名字、章句、熏習之體，亦爾應知。</p>
<p>「功德林！如彼清淨琉璃因陀羅青色、大因陀羅青色，因赤色、綠色、黃色為金等寶種種現前，迷惑眾生皆以為寶。功德林！如是，他力因緣相中虛妄分別名字、章句亦爾應知。功德林！如彼清淨白琉璃體，他力因緣亦爾應知。功德林！即彼清淨琉璃之體，無彼因陀羅青色、大因陀羅青色，無彼青寶、赤、綠、黃金等寶如是寶體，常常時、恒恒時無如是等一切寶體。</p>
<p>「功德林！即彼他力因緣相中，彼虛妄分別名字、章句，常常時、恒恒時無如是等虛妄分別名字、章句體相應知。功德林！而依名相因緣分別因緣相應知。功德林！依虛妄因緣執著名相，是故見他力因緣。</p>
<p>「功德林！依他力因緣執著虛妄分別之相，見第一義相。功德林！菩薩於彼因緣相中如實能知是知虛妄分別之相，菩薩爾時名為能知諸法無相。功德林！菩薩若知因緣法相，如實知諸因緣法已，能如實知諸法染相；能如實知染相法已，能知第一義相；能如實知第一義相已，能如實知清淨法相。</p>
<p>「功德林！菩薩若於他力因緣法中能如實知無相之法，如實知已，遠離染法；離染法已，得證一切清淨法相。功德林！菩薩如實能知虛妄法相、能知他力因緣法相、能知第一義相、無相，如實能知染相、淨相，離染法相、證淨法相。功德林！菩薩摩訶薩應當如是善知諸法。是故，佛說菩薩摩訶薩善知諸法。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「如實知諸法，　即捨染法相；</div>
<div class='lg-row'>捨染法相已，　證於清淨法。</div>
<div class='lg-row'>不觀有為過、　懈怠、放逸害，</div>
<div class='lg-row'>諸法常不動，　離相名菩薩。」</div>
</div></div>
<div class='div-pin'><a id='mulu11' />
<p class='h1'>聖者成就第一義菩薩問品第八</p><p>爾時，聖者成就第一義菩薩，依無體相第一義相，白佛言：「世尊！世尊！我獨在於空閑之處生覺觀心，作如是念：『如來種種說於諸陰自體相法，所謂能知生滅之相，離於如是諸入因緣而起諸行；如是說諸諦自體相，所謂知離證修；如是說諸界自體相、種種別相、種種界相、無量界相；如是說諸念處、正勤、如意、根、力、覺、道自體，對治修行，未生令生、已生令增廣。世尊復說，一切法本來無體、一切法本來不生、一切法本來不滅、一切法本來寂靜、一切法本來自性涅槃。』世尊！是故我問如來此義，如來何意作如是說？」</p>
<p>爾時，佛告成就第一義菩薩言：「善哉，善哉！成就第一義！汝能如是正念思惟，生此覺觀。」復言：「善哉。成就第一義！汝今乃能問佛此義。何以故？汝為安樂一切眾生、安隱一切眾生、為欲利益一切眾生、安隱一切天人，故問此義。成就第一義！汝一心聽，我意何故作如是說，一切法本來無體相、一切法本來不生、一切法本來不滅、一切法本來寂靜、一切法本來涅槃？</p>
<p>「成就第一義！我意依諸法三種無體相，作如是說，一切諸法無自體相。何等為三？所謂依諸法無自體相、無生體相、第一義諦無自體相。成就第一義！諸法無自體相者，諸分別相。何以故？以彼諸法隨名相說，非有自體，是故我言無自體相。成就第一義！何者諸法無生體相？謂諸法無體相。何以故？以彼生法依他力因緣，非自體相，是故我說無生體相。成就第一義！何者是第一義無體相？成就第一義！第一義無體相者，一切諸法本無生體，是故我說一切諸法無自體相，以彼依於因緣生故、以依第一義無體相故。何以故？成就第一義！於諸法中清淨觀相，我說彼是第一義相。</p>
<p>「成就第一義！以他力相中清淨觀故，是故我說第一義諦無自體相。成就第一義！一切諸法無成就相，是故我說彼第一義諦無自體相。何以故？成就第一義！諸法無我、無我體相，是故我說彼一切法無自體相。成就第一義！以是，彼法依無體得名，是故我說第一義諦無自體相。成就第一義！如空中華無自體相，一切諸法無自體相亦復如是。是故，我說一切諸法無自體相，法應如是，應知。</p>
<p>「成就第一義！譬如幻作種種色像，諸因緣法無自體相亦復如是。是故，我說一切諸法無自體相。成就第一義！第一義諦無自體相亦復如是。是故，我說第一義諦無自體相。成就第一義！如空中華色，無體相得名。如是，第一義諦無自體相亦復如是。成就第一義！我意依此三種法無體相故，說言諸法無自體相法。</p>
<p>「復次，成就第一義！我意依相無自體相，說言諸法無自體相，彼法本來不生、彼法本來不滅、彼法本來寂靜、彼法本來涅槃。何以故？成就第一義！若一切法無自體相，彼法不生；若法不生，彼法不滅；若不滅、不生，彼法本來寂靜；若法本來寂靜，彼法本來清淨；若法本來清淨，彼法本來涅槃。若如是，彼法無有少法可滅令入涅槃。成就第一義！是故我意依彼相說彼法無自體相，是故我說一切諸法本來不生。</p>
<p>「復次，成就第一義！第一義者，依無我得名，是故我意依第一義無體相故，說言諸法本來不生。何以故？成就第一義！以第一義法無我得名，是故名為第一義諦無自體相，常常時、恒恒時一切法體常住——謂無為體——離諸一切煩惱相應。若法常常時、恒恒時依彼法體住彼法，不生、不滅，以無為故。若法無為，彼法本來寂靜；若法本來寂靜，彼法本來涅槃，以遠離一切煩惱、毒相應故。是故，第一義法無我得名，我說諸法無自體相，一切法本來不生、一切法本來不滅、一切法本來寂靜、一切法本來涅槃。</p>
<p>「成就第一義！一切眾生眾生界中不知不覺虛妄分別法體差別，亦不能知他力因緣法體差別，亦復不見第一義諦法體差別，是故我說三種法無自體相。成就第一義！而諸眾生虛妄分別諸法體相、他力法體、第一義體，虛妄分別名字體相、說因緣法、第一義法。成就第一義！一切眾生如是如是說、如是受用，依名字心、依隨順心、依名用使心，依彼分別名字體相，執著他力、因緣法體、第一義體。</p>
<p>「成就第一義！如是如是執著，如是如是依他力法虛妄執著因緣法體，依彼因緣生未來世他力法體，為煩惱染、業染、生染，流轉六道，長夜受苦，不能出離生死苦縛，所謂地獄、畜生、餓鬼、阿修羅、天、人諸趣。</p>
<p>「成就第一義！隨所有眾生不種善根、不能清淨一切罪業、不能成就諸善根力、不多信法、不集功德智慧之業，我為彼說諸法不生。彼諸眾生聞我所說因緣和合有為行生，彼眾生知諸法無常不恒、不可歸依、異異轉滅，於諸一切有為行中生驚怖心、生遠離心。生驚怖心、生遠離心已，彼諸眾生不行惡法、修行善法，修行善法者依善法因、不種善根者種諸善根、不清淨罪業者清淨罪業、不成熟諸根者能令成熟，依彼成熟善根力故能多信法，多信法者能集功德智慧之藏。</p>
<p>「成就第一義！彼諸眾生雖種善根，乃至能集一切功德智慧之藏，成就第一義！而彼眾生於彼因緣諸法之體、無生體相及第一義無體相法不如實知，不如實知故，於諸一切有為行中不能生厭、不能遠離。是故，彼諸一切眾生不得解脫煩惱染、業染、生染。</p>
<p>「成就第一義！如來為彼諸眾生故，重說彼法——所謂因緣無體、第一義無體——令彼眾生於有為行生厭離心，為得解脫煩惱染、業染、生染。彼諸眾生聞我所說，於彼諸法無生相中、於一切法虛妄分別中、第一義諦無體相中能生正信，思惟彼法，如實覺知，於他力中不生執著、虛妄分別諸法體相，但知唯是名用得名、唯是隨順名用得名、唯是隨順名用彼諸煩惱得名。是故，彼諸一切眾生能滅他力因緣諸相，依於現法智慧之力斷彼未來一切因緣。是故，依彼因緣正見能離一切有為諸行；厭離一切有為行已，得正解脫，遠離業染、煩惱染、生染。</p>
<p>「成就第一義！聲聞性眾生依此道、依此法，得聲聞涅槃；緣覺性眾生亦復如是，依此道、依此法，得緣覺涅槃；佛乘性眾生亦復如是，依此道、依此法，得阿耨多羅三藐三菩提。成就第一義！是故，我說聲聞、緣覺、菩薩一清淨道。成就第一義！唯一清淨道，更無第二，我意依此故說一乘。</p>
<p>「成就第一義！而眾生界中非無種種性軟中上根眾生。成就第一義！寂滅聲聞性人，一切諸佛盡力教化，不能令其坐於道場得阿耨多羅三藐三菩提。何以故？成就第一義！以彼自性本來狹劣，一向少於慈悲之心、一向怖畏一切諸苦、以少慈悲一向捨於利益眾生。成就第一義！若一向畏苦、一向離諸有為之行，彼人遠離利益眾生、遠離能度諸眾生業。是故，我說彼人不能證阿耨多羅三藐三菩提，我說名為寂滅聲聞。</p>
<p>「成就第一義！發菩提心聲聞人者，而我說彼名為菩薩。何以故？以彼菩薩先離煩惱障得慧解脫、後離智障得心解脫，彼菩薩如來初化，依自身利益而得解脫。是故，我說彼是聲聞性人菩薩。</p>
<p>「成就第一義！我善說法中、善如意法中、善毘尼法中、善清淨法中、清淨法中，不錯依種種性說種種法相。成就第一義！是故，佛意依此三種無體相法，說不了義修多羅法，所謂諸法本來不生、本來不滅、本來寂靜、本來涅槃。</p>
<p>「成就第一義！若有眾生種諸一切增上善根、清淨罪業、成就諸根、多信諸法、善集一切善根智慧，彼諸眾生聞我法音能如實知，彼諸眾生信我法、信我義，智慧觀察能如實覺，依彼證法隨順行力，速得究竟阿耨多羅三藐三菩提。我依彼諸一切眾生能於我身生恭敬心作如是言：『此是正覺，知一切法，是故名為應正遍知。』</p>
<p>「成就第一義！若有眾生不種一切增上善根、不能清淨一切罪業、不能淳熟一切善根、不多信法、無增上心、不集功德智慧之藏、直心體性、不能觀察是法非法——是法可取、是法可捨，依自心見執著而行——彼諸眾生雖聞我法，亦復不知依何意說。而彼眾生信於我法、恭敬我法，而作是言：『我信諸佛如來所說修多羅，甚深甚深相、依空相應、難見難覺、不可覺形相、不可覺微細極微、黠慧人智慧境界，如來說諸修多羅義我不能知。』默然而信而作是言：『諸佛如來菩提甚深，諸法體相亦復甚深，唯佛所知，非我境界。諸佛如來隨諸眾生種種信心說種種法，以諸如來無量智慧所知如海，而我知見如牛跡水。』是故，眾生於彼修多羅若，能至心受持、書寫，寫已住持、讀示、供養、為他人說、誦常誦、隨喜施他，而彼眾生不能於中如實修行，以未知我甚深之意，以不覺故。成就第一義！彼諸眾生依因彼故，功德、智慧增長滿足，亦復令彼未淳熟心令得淳熟。</p>
<p>「成就第一義！復有眾生眾生界中不能種諸一切善根，乃至不能成就功德智慧之業，無直心、無直意，而彼眾生知是法、是非法，是可取、是可捨，自智生見是可取、是可捨，而彼眾生聞我所說甚深之法不知我意，是故不知如實之法。不知如實法故，不能覺知一切諸法；聞聲執著義亦如是。是故，彼諸一切眾生說如是言：『諸法無體相，一切法本來不生、一切法本來不滅、一切法本來寂靜、一切法本來涅槃。』而彼眾生依因此見，於諸法中起於邪見、無諸法相墮於邪見，以見諸法無無相。以見諸法無無相故，而謗一切諸法為無，所謂虛妄分別相、因緣法體相、第一義法體相。何以故？成就第一義！依彼他力、因緣體相，依於第一義諦體相，有名字相。成就第一義！若眾生見因緣體相、第一義相言是無相，彼眾生謗假名名字相，是故我說彼諸眾生謗三種相。</p>
<p>「成就第一義！彼諸眾生於無法中起法相、於無義中生義相，無法依法住持、無義依義住持。成就第一義！彼諸眾生依我信法增長善法，而取非義為義，智不增長。智不增長者，離諸善法，於聞法眾生住持是法，法住持非義為義墮於邪見，彼諸眾生以取無法法相、無義義相。以取無法法、非義義相，是故，彼諸一切眾生依不正見離諸善法。</p>
<p>「應知，成就第一義！復有眾生於彼邪見人邊聞法，說如是言：『諸法無體，不生、不滅、寂靜、涅槃。』驚懼怖畏而說是言：『此非佛語，是魔所說。』是故，彼諸邪見眾生謗諸修多羅、說諸修多羅、毀諸修多羅，言是非法。而彼眾生因彼謗法得無量罪，成就無量極惡罪業。</p>
<p>「成就第一義！是故，我說謗法眾生見無諸法、亦無於義依義說法，成就無量極惡罪業，亦令無量諸眾生等多生罪業。</p>
<p>「成就第一義！若有眾生不種善根、不清淨罪業、不熟身業、多不信法、不能集彼功德智慧、不直心、不隨順直心，而依自見邪智分別是法、非法，是法可取、是法可捨，彼諸眾生雖聞我法，不得我意、不生信心、亦復不能如實知我所說之意。是故，彼諸一切眾生於諸非法生於法想、於諸非義生於義想，執著非法生是法想、執著非義生是義想，而作是言：『此非佛語，是魔所說。』而彼邪智如是解故，而謗諸法、不順諸法、毀呰諸法、輕論諸法、於正法中加置邪法，為滅修多羅、為壞修多羅、為不行修多羅、為不說修多羅、於信修多羅者生怨家想。彼諸眾生先有無量罪業重障，復因謗法而謗於人，轉更增長無量罪障，而彼罪障根本之罪不可說盡，何況復加謗法之罪？墮大地獄無有出期，乃至無量百千萬億阿僧祇劫說其歲數亦不能盡。</p>
<p>「成就第一義！我今善說如是諸法、善示善清淨、善說眾生如是種種異信、種種異見。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「無法體不生、　本寂靜、不滅、</div>
<div class='lg-row'>自性涅槃法，　是故我說常。</div>
<div class='lg-row'>三種無體相，　第一義無體，</div>
<div class='lg-row'>若能知我意，　是人得解脫。</div>
<div class='lg-row'>一道法進趣，　諸眾生解脫，</div>
<div class='lg-row'>是故一乘法，　隨聞差別說。</div>
<div class='lg-row'>諸眾生無量，　為身求涅槃，</div>
<div class='lg-row'>如來甚希有，　安隱諸眾生。</div>
<div class='lg-row'>若證無漏界，　平等無二相，</div>
<div class='lg-row'>成就佛諸義，　彼人離煩惱。」</div>
</div><p>爾時，成就第一義菩薩白佛言：「希有，世尊！未曾有、未曾聞，如來所說如是微細、極微細，甚深、極甚深，難覺、極難覺，諸佛如來意趣難知。</p>
<p>「世尊！我知如來所說義意：所謂分別境界彼依分別有為行相，於名字中說彼色陰自體相相名為勝相，所謂色陰生、色陰滅、離色陰、知色陰。是故，如來依彼法相，說彼諸法為無體相。</p>
<p>「世尊！彼分別境界，依彼分別境界行相是他力相。是故，如來依於彼法，而說諸法不生、諸法無體，亦依彼法說第一義言無體相。</p>
<p>「世尊！我知世尊所說法義：謂即依彼分別境界虛妄分別有為行相，即彼虛妄分別之相。無如是相即彼無體相，無體相法無我，真如清淨觀相是第一義。是故，如來依第一義說彼諸法名無體相。</p>
<p>「世尊！如一色陰，餘陰亦如是；如是，十二入、十八界，一一入、一切法亦如是。</p>
<p>「世尊！我知如來所說法義：所謂分別境界中虛妄分別有為行相，所謂苦諦，知苦諦依於名字，說自體相勝相虛妄分別，如來依彼說言諸法無有體相。世尊！彼分別境界相依止分別有為行相，名因緣相。世尊！是故，我說我知如來所說法義。何以故？世尊！即彼分別境界分別諸相依止虛妄行相而生，而彼虛妄分別行相無如是體、無如是相，是法無我，真如清淨觀名第一義。是故，如來依彼法說第一義無體相。</p>
<p>「世尊！如苦諦，餘諦亦如是；如是，四念處、四正勤、四如意足、五根、五力、七覺分、八聖道，以要言之，一切諸法亦復如是。</p>
<p>「世尊！我知世尊所說法義：於分別境界中依虛妄分別有為行相，正覺三昧對治，對治生正三昧；生三昧已而復住持，不忘、不失，修行增長。名字所說法相、勝相是分別相，是故，如來依彼法相說言諸法無有體相。世尊！彼分別境界依止他力、因緣行相是他力相，是故，如來依彼法相說言諸法無有體相，亦說第一義是無體相。</p>
<p>「世尊！我知世尊所說義相：即彼名字分別境界依止分別名字行相，即彼分別無如是相，即彼無相、即彼無相體、無體法、無我，真如清淨觀相即第一義。是故，世尊說言諸法無有體相是第一義相。</p>
<p>「世尊！譬如毘舒婆藥草著諸藥中、一切食中。世尊！如來說法亦復如是，諸法無體相——諸法不生、諸法不滅、諸法寂靜、諸法自性涅槃——說了義修多羅，置於一切不了義修多羅中。</p>
<p>「世尊！譬如畫地，種種一相，所謂青、黃、赤、白，能了別彼種種畫相。世尊！如來說法亦復如是，諸法無體相——不生、不滅、寂靜、自性涅槃——了義言教置於一切不了義中成一味相，亦能了別彼不了義修多羅等名字故。</p>
<p>「世尊！譬如一切諸飲食中，若置熟酥生增上味。佛說此法亦復如是，依一切法無有體相——不生、不滅、寂靜、自性涅槃——說此了義修多羅，置諸一切不了義中能生增上歡喜踊躍。</p>
<p>「世尊！譬如虛空，一切處等於諸一切種種作業無有障礙，皆悉能成。世尊！如來亦爾，說言諸法無有體相——諸法不生、諸法不滅、諸法寂靜、諸法自性而是涅槃——說了義經於諸一切不了義經等同一味，成就一切聲聞、辟支佛、大乘修行，作無障礙。」</p>
<p>爾時，世尊告成就第一義菩薩言：「善哉，成就第一義！」復作是言：「善哉，善哉！成就第一義！汝實能知諸佛如來說法之意。汝今善說此義譬喻，如彼毘舒婆藥草、畫地、置酥、虛空等譬。成就第一義！如是如是，如汝所說。不異汝說，如是受持。」</p>
<p>爾時，成就第一義菩薩白佛言：「世尊！如來初成應、正等覺，於波羅㮈城仙人集處、諸禽獸遊處，為諸修行聲聞行人一轉四諦希有法輪，世間一切沙門、婆羅門、天、人、魔、梵無能轉者，若有能轉，依法相應無有是處。</p>
<p>「世尊！此第二轉法輪說上法相可入法相，分別彼諸不了義修多羅，為住大乘眾生說於諸法無有體相——諸法不生、諸法不滅、諸法寂靜、諸法自性涅槃——希有之中復是希有。</p>
<p>「世尊！此是第三轉法輪，為住一切大乘眾生說諸法無體相——不生、不滅、寂靜、自性涅槃——善說四諦差別之相，希中希有，無人能入、無人能對、無人能諍、更無有上、更無有勝了義修多羅無諍論處。」</p>
<p>爾時，成就第一義菩薩白佛言：「世尊！若善男子、善女人聞如來說諸法本來無體相——本來不生、本來不滅、本來寂靜、本來自性涅槃——正信書寫、寫已受持、供養、施與他人、為自說、自誦、自讀、修行隨喜，彼善男子、善女人得幾所功德？」</p>
<p>爾時，世尊告成就第一義菩薩摩訶薩言：「彼善男子、善女人成就無量阿僧祇功德聚。成就第一義！彼之功德無有譬喻可以況說。以要言之，略說少分。成就第一義！譬如指甲上土，依大地土百分不及一、迦羅分不及一、憂波尼沙陀分不及一，乃至算數譬喻不能及一。成就第一義！譬如牛跡中水，依大海水百分不及一、千分不及一、迦羅分不及一、憂波尼沙陀分不及一，乃至算數譬喻亦不及一。</p>
<p>「成就第一義！如是，我說信不了義修多羅，乃至修行不了義修多羅所得功德，依此所說了義修多羅，生於信心乃至修行所得功德、受持讀誦，彼不了義修多羅，百分不及一、千分不及一、萬分不及一、迦羅分不及一、憂波尼沙陀分不及一，乃至算數譬喻所不能知。」</p>
<p>爾時，成就第一義菩薩白佛言：「世尊！此深密解脫修多羅中，此法門名為何等？云何奉持？」</p>
<p>佛言：「成就第一義！此法門名『說第一義了義修多羅』，汝應如是受持。」</p>
<p>佛說此法門時，六千眾生發阿耨多羅三藐三菩提心、三百千聲聞遠塵離垢得法眼淨、復有五百千聲聞得無漏心解脫、七萬五千菩薩得無生法忍。</p>

<p class='juan'>深密解脫經卷第二</p></div>
</div><!-- end of div[@id='body'] -->
</body></html>