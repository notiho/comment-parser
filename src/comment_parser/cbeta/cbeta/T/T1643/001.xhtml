<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>尼乾子問無我義經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1643
<p class='juan'><a id='mulu1' />尼乾子問無我義經</p><p class="byline">馬鳴菩薩集</p><p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p>
<div class='div-jing'><p>爾時尼乾子等，心懷異見發起疑惑，尋求往詣解大乘者所。到已作禮，合掌恭敬問無我義，使除暗鈍。「如佛所說為我開示。若說此身無有我者，彼最上我亦無所有，何故身中現見啼笑嬉戲、忿怒我慢、嫉妬兩舌等事？於有於無不能決了，唯願仁者為我除斷。」解大乘者謂尼乾子言：「汝先所執最上我者，決定虛妄。以何名有、以何名無？於此二中都無所得。若以自身髮甲皮肉筋骨脂髓膓胃手足一切身肢為最上我，內外尋求何有可見？」時尼乾子白智者言：「我以肉眼故不能見，餘有天眼彼可得見。」智者曰：「亦非天眼之所能見。彼非顯色亦非形色，自性空故，何有可見？」尼乾子言：「彼定無耶？」智者曰：「若說無者，云何現見從因緣生啼笑等相？或說為有、或說為無，二皆邪妄，非其正理。」尼乾子言：「若有若無俱不應說，如何此身現有所住？」智者曰：「無有少分見所住相。」尼乾子言：「若無住著，即同虛空。」智者曰：「如汝所說，如虛空故。」尼乾子言：「若爾，啼笑等相當云何遣？」智者曰：「於是義中而有二種，一者世俗、二者勝義。依世俗說，則有自、他、命者、士夫、補特伽羅、作者、受者、財寶、妻子、親眷、朋屬如是差別。依勝義說，則無自他命者乃至朋屬等事，亦無少分差別等相。若世俗說，則有生滅善惡果報；若勝義中，則無生滅善惡果報。彼真如法自性清淨，無有煩惱、無有染污亦無覺了，本來寂靜。此說是名真如自性。」重明此義，以偈頌曰：</p>

<div class="lg regular" style="margin-left:1em;"><div class='lg-row'>「世俗勝義諦，　二種今當說，</div>
<div class='lg-row'>世俗即世法，　勝義無過上。</div>
<div class='lg-row'>有情依世俗，　增長於煩惱，</div>
<div class='lg-row'>久處於輪回，　不了勝義法。</div>
<div class='lg-row'>由依世俗故，　自他生遍計，</div>
<div class='lg-row'>起分別疑惑，　而受諸苦惱。</div>
<div class='lg-row'>彼愚癡凡夫，　長時受逼迫，</div>
<div class='lg-row'>不修出離因，　何知解脫理？</div>
<div class='lg-row'>愚人常依止，　世間生滅法，</div>
<div class='lg-row'>馳流五趣中，　相續而不斷。</div>
<div class='lg-row'>由不達勝義，　則無滅苦要，</div>
<div class='lg-row'>展轉受輪<span class='corr'>迴</span>，　如蠶自纏縛。</div>
<div class='lg-row'>亦如於日月，　旋轉無休息，</div>
<div class='lg-row'>眾生三有中，　來往亦如是。</div>
<div class='lg-row'>諸行悉無常，　剎那而遷變，</div>
<div class='lg-row'>遠離世俗法，　當求勝義諦。</div>
<div class='lg-row'>乃至住諸天，　及乾闥婆等，</div>
<div class='lg-row'>不免彼無常，　此皆世俗果。</div>
<div class='lg-row'>夜叉鬼神等，　得持明成就，</div>
<div class='lg-row'>不免墮惡趣，　此皆世俗果。</div>
<div class='lg-row'>帝釋轉輪王，　福報無與等，</div>
<div class='lg-row'>不免墮傍生，　此皆世俗果。</div>
<div class='lg-row'>人天五欲樂，　決定當棄捨，</div>
<div class='lg-row'>於彼菩提心，　以惠常觀察。</div>
<div class='lg-row'>自性無所著，　一切悉皆空，</div>
<div class='lg-row'>超越所戲論，　是菩提心相。</div>
<div class='lg-row'>非剛非柔軟，　非熱亦非冷，</div>
<div class='lg-row'>非觸非執受，　是菩提心相。</div>
<div class='lg-row'>非長及非短，　非圓亦非方，</div>
<div class='lg-row'>非微細非麁，　是菩提心相。</div>
<div class='lg-row'>非白及非紅，　非黑亦非黃，</div>
<div class='lg-row'>非形色顯色，　是菩提心相。</div>
<div class='lg-row'>非色非光明，　<span class='corr'>非</span>動非纏縛，</div>
<div class='lg-row'>非住如虛空，　是菩提心相。</div>
<div class='lg-row'>離思惟觀察，　非外道境界，</div>
<div class='lg-row'>與般若相應，　是菩提心相。</div>
<div class='lg-row'>無似無對待，　無等常寂靜，</div>
<div class='lg-row'>自性本凝然，　是菩提心相。</div>
<div class='lg-row'>如聚沫浮泡，　如幻化陽焰，</div>
<div class='lg-row'>無我亦無常，　一切非堅固。</div>
<div class='lg-row'>是身如坏器，　虛幻而充滿，</div>
<div class='lg-row'>與三毒相應，　畢竟空無有。</div>
<div class='lg-row'>如月處雲中，　剎那而不現，</div>
<div class='lg-row'>以甚深般若，　達有為如幻。</div>
<div class='lg-row'>眾生器世間，　一切皆如夢，</div>
<div class='lg-row'>由自心分別，　彼心亦如夢。</div>
<div class='lg-row'>若人依正理，　以惠而修習，</div>
<div class='lg-row'>棄背諸障染，　速得無上道。</div>
<div class='lg-row'>此最勝般若，　諸佛所稱讚，</div>
<div class='lg-row'>智者善籌量，　勤求無上法。</div>
<div class='lg-row'>離有為過失，　證真常勝德，</div>
<div class='lg-row'>由此解脫故，　一切無染著。」</div>
<div class='lg-row'>時彼外道眾，　聞已生歡喜，</div>
<div class='lg-row'>善觀察除疑，　得悟大乘智。</div>
</div>
<p class='juan'>尼乾子問無我義經</p></div>
</div><!-- end of div[@id='body'] -->
</body></html>