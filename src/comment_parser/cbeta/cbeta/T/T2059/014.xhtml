<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu292' />◎高僧傳序錄卷第十四</p><p class="byline">梁會稽嘉祥寺沙門釋慧皎撰</p><p>原夫至道沖漠，假蹄筌而後彰；玄致幽凝，藉師保以成用。是由聖迹迭興，賢能異託。辯忠烈孝慈，以定君敬之道；明詩書禮樂，以成風俗之訓。或忘功遺事，尚彼虛沖；或體任榮枯，重茲達命。而皆教但域中，功存近益。斯蓋漸染之方，未奧盡其神性。至若能仁之為訓也，考業果幽微，則循復三世；言至理高妙，則貫絕百靈。若夫啟《十地》以辯慧宗，顯二諦以詮智府。窮神盡性之旨，管一樞極之致。餘教方之，猶群流之歸巨壑，眾星之共北辰，悠哉邈矣。信難得以言尚。至迺教滿三千，形遍六道。皆所以接引幽昏，為大利益。而以淨穢異聞，昇墜殊見。故秋方先音形之本，東國後見聞之益。雲龍表於夜明，風虎彰乎宵夢。鴻風既扇，大化斯融。自爾西域名僧往往而至，或傳度經法，或教授禪道，或以異迹化人，或以神力救物。自漢之梁，紀曆彌遠。世涉六代，年將五百。此土桑門，含章秀起，群英間出，迭有其人。眾家記錄，敘載各異。沙門法濟，偏敘高逸一迹。沙門法安，但列志節一行。沙門僧寶，止命遊方一科。沙門法進，迺通撰傳論。而辭事闕略，並皆互有繁簡，出沒成異。考之行事，未見其歸。宋臨川康王義慶《宣驗記》及《幽明錄》、大原王琰《冥祥記》、彭城劉俊《益部寺記》、沙門曇宗《京師寺記》、太原王延秀《感應傳》、朱君台《徵應傳》、陶淵明《搜神錄》，並傍出諸僧，敘其風素，而皆是附見，亟多疎闕。齊竟陵文宣王《三寶記傳》，或稱佛史，或號僧錄，既三寶共敘，辭旨相關，混濫難求，更為蕪昧。瑯瑘王巾所撰《僧史》意似該綜，而文體未足。沙門僧祐撰《三藏記》。止有三十餘僧，所無甚眾。中書郎郄景興《東山僧傳》、治中張孝秀《廬山僧傳》、中書陸明霞《沙門傳》，各競舉一方，不通今古；務存一善，不及餘行。逮乎即時，亦繼有作者。然或褒贊之下，過相揄揚；或敘事之中，空列辭費。求之實理，無的可稱。或復嫌以繁廣，刪減其事，而抗迹之奇，多所遺削，謂出家之士，處國賓王，不應勵然自遠，高蹈獨絕。尋辭榮棄愛，本以異俗為賢。若此而不論，竟何所紀。嘗以暇日，遇覽群作。輒搜撿雜錄數十餘家，及晉、宋、齊、梁、春秋書史，秦、趙、燕、涼、荒朝偽曆，地理雜篇，孤文片記。并博諮古老，廣訪先達，校其有無，取其同異。始于漢明帝永平十年，終至梁天監十八年，凡四百五十三載，二百五十七人，又傍出附見者二百餘人。開其德業，大為十例：一曰譯經，二曰義解，三曰神異，四曰習禪，五曰明律，六曰遺身，七曰誦經，八曰興福，九曰經師，十曰唱導。然法流東土，蓋由傳譯之勳。或踰越沙險，或泛漾洪波，皆忘形殉道，委命弘法。震旦開明，一焉是賴。茲德可崇，故列之篇首。至若慧解開神，則道兼萬億；通感適化，則彊暴以綏；靖念安禪，則功德森茂；弘贊毘尼，則禁行清潔；忘形遺體，則矜吝革心；歌誦法言，則幽顯含慶；樹興福善，則遺像可傳。凡此八科，並以軌迹不同，化洽殊異。而皆德効四依，功在三業，故為群經之所稱美，眾聖之所褒述。及夫討覈源流，商搉取捨，皆列諸贊論，備之後文。而論所著辭，微異恒體，始標大意，類猶前序。未辯時人，事同後議。若間施前後，如謂煩雜。故總布一科之末，通稱為論。其轉讀宣唱，雖源出非遠，然而應機悟俗，實有偏功。故齊、宋雜記，咸條列秀者。今之所取，必其製用超絕。及有一分通感，迺編之傳末。如或異者，非所存焉。凡十科所敘，皆散在眾記。今止刪聚一處，故述而無作。俾夫披覽於一本之內，可兼諸要。其有繁辭虛贊，或德不及稱者，一皆省略。故述六代賢異，止為十三卷，并序錄合十四軸，號曰《高僧傳》。自前代所撰，多曰名僧。然名者，本實之賓也。若實行潛光，則高而不名。寡德適時。則名而不高。名而不高本非所紀；高而不名，則備今錄。故省名音，代以高字。其間草創，或有遺逸。今此一十四卷，備贊論者，意以為定。如未隱括，覽者詳焉。</p>
<p>高僧傳第一卷<span class='note-inline'>(譯經上十五人)</span></p>
<p style="margin-left:1em">漢雒陽白馬寺攝摩騰</p>
<p style="margin-left:1em">漢雒陽白馬寺竺法蘭</p>
<p style="margin-left:1em">漢雒陽安清</p>
<p style="margin-left:1em">漢雒陽支樓迦讖<span class='note-inline'>(竺佛朔　安玄　嚴佛調　支曜　康巨　康孟詳)</span></p>
<p style="margin-left:1em">魏雒陽曇柯迦羅<span class='note-inline'>(康僧鎧　曇帝　帛延)</span></p>
<p style="margin-left:1em">魏吳建業建初寺康僧會</p>
<p style="margin-left:1em">魏吳武昌維祇難<span class='note-inline'>(法立　法巨)</span></p>
<p style="margin-left:1em">晉長安竺曇摩羅剎<span class='note-inline'>(聶承遠　聶道真)</span></p>
<p style="margin-left:1em">晉長安帛遠<span class='note-inline'>(帛法祚　衛士度)</span></p>
<p style="margin-left:1em">晉建康建初寺帛尸梨蜜</p>
<p style="margin-left:1em">晉長安僧伽跋澄<span class='note-inline'>(佛圖羅剎)</span></p>
<p style="margin-left:1em">晉長安曇摩難提<span class='note-inline'>(趙政)</span></p>
<p style="margin-left:1em">晉廬山僧伽提婆<span class='note-inline'>(僧伽羅叉)</span></p>
<p style="margin-left:1em">晉長安竺佛念</p>
<p style="margin-left:1em">晉江陵辛寺曇摩耶舍<span class='note-inline'>(竺法度)</span></p>
<p>高僧傳第二卷<span class='note-inline'>(譯經中七人)</span></p>
<p style="margin-left:1em">晉長安鳩摩羅什</p>
<p style="margin-left:1em">晉長安弗若多羅</p>
<p style="margin-left:1em">晉長安曇摩流支</p>
<p style="margin-left:1em">晉壽春石磵寺卑摩羅叉</p>
<p style="margin-left:1em">晉長安佛陀耶舍</p>
<p style="margin-left:1em">晉京師道場寺佛馱跋陀羅</p>
<p style="margin-left:1em">晉河西曇無讖<span class='note-inline'>(安陽矦　道普　法盛　法維　僧表)</span></p>
<p>高僧傳第三卷<span class='note-inline'>(譯經下十三人)</span></p>
<p style="margin-left:1em">宋江陵辛寺釋法顯</p>
<p style="margin-left:1em">宋黃龍釋曇無竭</p>
<p style="margin-left:1em">宋建康龍光寺佛馱什</p>
<p style="margin-left:1em">宋河西浮陀跋摩</p>
<p style="margin-left:1em">宋京師枳園寺釋智嚴</p>
<p style="margin-left:1em">宋六合山釋寶雲</p>
<p style="margin-left:1em">宋京師祇洹寺求那跋摩</p>
<p style="margin-left:1em">宋京師奉誠寺僧伽跋摩</p>
<p style="margin-left:1em">宋上定林寺曇摩蜜多</p>
<p style="margin-left:1em">宋京兆釋智猛</p>
<p style="margin-left:1em">宋京師道林寺畺良耶舍<span class='note-inline'>(僧伽達多　僧伽羅多哆)</span></p>
<p style="margin-left:1em">宋京師中興寺求那跋陀羅<span class='note-inline'>(阿那摩低)</span></p>
<p style="margin-left:1em">齊建康正觀寺求那毘地<span class='note-inline'>(僧伽婆羅)</span></p>
<p>高僧傳第四卷<span class='note-inline'>(義解一十四人)</span></p>
<p style="margin-left:1em">晉洛陽朱士行<span class='note-inline'>(竺叔蘭　無羅叉)</span></p>
<p style="margin-left:1em">晉淮陽支孝龍</p>
<p style="margin-left:1em">晉豫章山康僧淵<span class='note-inline'>(康法暢　支敏度)</span></p>
<p style="margin-left:1em">晉高邑竺法雅<span class='note-inline'>(毘浮　曇相　曇習)</span></p>
<p style="margin-left:1em">晉中山康法朗<span class='note-inline'>(令韶)</span></p>
<p style="margin-left:1em">晉燉煌竺法乘<span class='note-inline'>(竺法行　竺法存)</span></p>
<p style="margin-left:1em">晉剡東仰山竺法潛<span class='note-inline'>(竺法友　竺法蘊　竺法濟　康法讖)</span></p>
<p style="margin-left:1em">晉剡沃洲山支遁<span class='note-inline'>(支法度　竺法仰)</span></p>
<p style="margin-left:1em">晉剡山于法蘭<span class='note-inline'>(竺法興　支法淵　于法道)</span></p>
<p style="margin-left:1em">晉剡白山于法開<span class='note-inline'>(于法威)</span></p>
<p style="margin-left:1em">晉燉煌于道邃</p>
<p style="margin-left:1em">晉剡葛峴山竺法崇<span class='note-inline'>(道寶)</span></p>
<p style="margin-left:1em">晉始寧山竺法義</p>
<p style="margin-left:1em">晉東莞竺僧度<span class='note-inline'>(竺慧超)</span></p>
<p>高僧傳第五卷<span class='note-inline'>(義解二十五人)</span></p>
<p style="margin-left:1em">晉長安五級寺釋道安<span class='note-inline'>(王嘉)</span></p>
<p style="margin-left:1em">晉蒱坂釋法和</p>
<p style="margin-left:1em">晉泰山崑崙巖竺僧朗<span class='note-inline'>(支　僧敦)</span></p>
<p style="margin-left:1em">晉京師瓦官寺竺法汰<span class='note-inline'>(曇壹　曇貳)</span></p>
<p style="margin-left:1em">晉飛龍山釋僧先<span class='note-inline'>(道護)</span></p>
<p style="margin-left:1em">晉荊州上明竺僧輔</p>
<p style="margin-left:1em">晉京師瓦官寺竺僧敷</p>
<p style="margin-left:1em">晉荊州長沙寺釋曇翼<span class='note-inline'>(僧衛)</span></p>
<p style="margin-left:1em">晉荊州長沙寺釋法遇</p>
<p style="margin-left:1em">晉荊州上明釋曇徽</p>
<p style="margin-left:1em">晉長安覆舟山釋道立<span class='note-inline'>(僧常　法濬)</span></p>
<p style="margin-left:1em">晉長沙寺釋曇誡</p>
<p style="margin-left:1em">晉於替青山竺法曠</p>
<p style="margin-left:1em">晉吳虎丘東寺竺道壹<span class='note-inline'>(帛道猷　道寶　道施)</span></p>
<p style="margin-left:1em">晉山陰嘉祥寺釋慧虔<span class='note-inline'>(曇誡　智明)</span></p>
<p>高僧傳第六卷<span class='note-inline'>(義解三十三人)</span></p>
<p style="margin-left:1em">晉廬山釋慧遠</p>
<p style="margin-left:1em">晉蜀龍淵寺釋慧持<span class='note-inline'>(慧巖　僧恭　道泓　曇蘭)</span></p>
<p style="margin-left:1em">晉廬山釋慧永<span class='note-inline'>(僧融)</span></p>
<p style="margin-left:1em">晉廬山釋僧濟</p>
<p style="margin-left:1em">晉新陽釋法安</p>
<p style="margin-left:1em">晉廬山釋曇邕</p>
<p style="margin-left:1em">晉吳臺寺釋道祖<span class='note-inline'>(慧要　曇順　曇說　法幽　道恒　道授)</span></p>
<p style="margin-left:1em">晉長安大寺釋僧䂮<span class='note-inline'>(弘覺)</span></p>
<p style="margin-left:1em">晉彭城郡釋道融</p>
<p style="margin-left:1em">晉長安釋曇影</p>
<p style="margin-left:1em">晉長安釋僧叡<span class='note-inline'>(僧揩)</span></p>
<p style="margin-left:1em">晉長安釋道恒<span class='note-inline'>(道標)</span></p>
<p style="margin-left:1em">晉長安釋僧肇</p>
<p>高僧傳第七卷<span class='note-inline'>(義解四三十二人)</span></p>
<p style="margin-left:1em">宋京師龍光寺竺道生<span class='note-inline'>(寶林　法寶　慧生)</span></p>
<p style="margin-left:1em">宋京師烏衣寺釋慧叡</p>
<p style="margin-left:1em">宋京師東安寺釋慧嚴<span class='note-inline'>(法智)</span></p>
<p style="margin-left:1em">宋京師道場寺釋慧觀<span class='note-inline'>(僧馥　法業)</span></p>
<p style="margin-left:1em">宋京師祇洹寺釋慧義<span class='note-inline'>(僧睿)</span></p>
<p style="margin-left:1em">宋京師彭城寺釋道淵<span class='note-inline'>(慧琳)</span></p>
<p style="margin-left:1em">宋京師彭城寺釋僧弼</p>
<p style="margin-left:1em">宋東阿釋慧靜</p>
<p style="margin-left:1em">宋京師祇洹寺釋僧苞<span class='note-inline'>(法和)</span></p>
<p style="margin-left:1em">宋餘杭方顯寺釋僧詮</p>
<p style="margin-left:1em">宋江陵辛寺釋曇鑒<span class='note-inline'>(道海　慧龕　慧恭　曇泓　道廣)</span></p>
<p style="margin-left:1em">宋廬山凌雲寺釋慧安</p>
<p style="margin-left:1em">宋淮南中寺釋曇無成<span class='note-inline'>(曇冏)</span></p>
<p style="margin-left:1em">宋京師靈味寺釋僧含<span class='note-inline'>(道含)</span></p>
<p style="margin-left:1em">宋江陵瑟琶寺釋僧徹<span class='note-inline'>(僧莊)</span></p>
<p style="margin-left:1em">宋吳虎丘山釋曇諦</p>
<p style="margin-left:1em">宋壽春石磵寺釋僧導<span class='note-inline'>(僧因　僧音　僧成)</span></p>
<p style="margin-left:1em">宋蜀武擔寺釋道汪<span class='note-inline'>(普明　道誾)</span></p>
<p style="margin-left:1em">宋山陰天柱山釋慧靜</p>
<p style="margin-left:1em">宋長沙麓山釋法愍<span class='note-inline'>(僧宗)</span></p>
<p style="margin-left:1em">宋京師北多寶寺釋道亮<span class='note-inline'>(靜林　慧隆)</span></p>
<p style="margin-left:1em">宋丹陽釋梵敏<span class='note-inline'>(僧籥)</span></p>
<p style="margin-left:1em">宋京師中興寺釋道溫<span class='note-inline'>(僧慶　慧定　慧嵩)</span></p>
<p style="margin-left:1em">宋京師中興寺釋曇斌<span class='note-inline'>(曇濟　曇宗)</span></p>
<p style="margin-left:1em">宋京師何園寺釋慧亮</p>
<p style="margin-left:1em">宋下定林寺釋僧鏡<span class='note-inline'>(曇隆)</span></p>
<p style="margin-left:1em">宋京師靈根寺釋僧瑾<span class='note-inline'>(曇度　玄運)</span></p>
<p style="margin-left:1em">宋京師興皇寺釋道猛<span class='note-inline'>(道堅　慧鸞　慧敷　慧訓　道明)</span></p>
<p style="margin-left:1em">宋山陰靈嘉寺釋超進<span class='note-inline'>(曇機　道憑)</span></p>
<p style="margin-left:1em">宋吳興小山釋法瑤<span class='note-inline'>(曇瑤)</span></p>
<p style="margin-left:1em">宋京師新安寺釋道猷<span class='note-inline'>(道慈　慧整　覺世)</span></p>
<p style="margin-left:1em">宋京師冶城寺釋慧通</p>
<p>高僧傳第八卷<span class='note-inline'>(義解五二十七人)</span></p>
<p style="margin-left:1em">齊偽魏濟州釋僧淵<span class='note-inline'>(慧記　道登)</span></p>
<p style="margin-left:1em">齊偽魏釋曇度</p>
<p style="margin-left:1em">齊京師莊嚴寺釋道慧<span class='note-inline'>(玄趣　僧達)</span></p>
<p style="margin-left:1em">齊京師中興寺釋僧鍾<span class='note-inline'>(曇纖　曇遷　僧表　僧最　敏達　僧寶)</span></p>
<p style="margin-left:1em">齊京師天保寺釋僧盛</p>
<p style="margin-left:1em">齊京師湘官寺釋弘充<span class='note-inline'>(法鮮)</span></p>
<p style="margin-left:1em">齊高昌郡釋智林</p>
<p style="margin-left:1em">齊京師靈根寺釋法瑗<span class='note-inline'>(法愛　法常　智興)</span></p>
<p style="margin-left:1em">齊蜀齊后山釋玄暢</p>
<p style="margin-left:1em">齊上定林寺釋僧遠<span class='note-inline'>(道憑　法令　慧泰)</span></p>
<p style="margin-left:1em">齊荊州竹林寺釋僧慧<span class='note-inline'>(曇慎　慧敞　僧岫)</span></p>
<p style="margin-left:1em">齊上定林寺釋僧柔<span class='note-inline'>(弘稱　僧拔　慧熙)</span></p>
<p style="margin-left:1em">齊山陰法華山釋慧基<span class='note-inline'>(曾行　慧恢　道旭　慧求　慧深　法洪)</span></p>
<p style="margin-left:1em">齊京師謝寺釋慧次<span class='note-inline'>(僧寶　僧智　法珍　僧嚮　僧猛　法寶　慧調)</span></p>
<p style="margin-left:1em">齊京師何園寺釋慧隆<span class='note-inline'>(智誕　僧辯　僧賢　通慧　法度)</span></p>
<p style="margin-left:1em">齊京師太昌寺釋僧宗<span class='note-inline'>(曇准　法身　法真　慧令　僧賢　法仙　法最　僧敬　道文)</span></p>
<p style="margin-left:1em">齊京師中興寺釋法安<span class='note-inline'>(慧光　敬遺　光贊　慧福　道宗)</span></p>
<p style="margin-left:1em">齊京師中興寺釋僧印<span class='note-inline'>(慧龍)</span></p>
<p style="margin-left:1em">齊瑯瑘[山*聶]山釋法度<span class='note-inline'>(法紹　僧朗　慧開　法開　僧紹)</span></p>
<p style="margin-left:1em">梁京師治城寺釋智秀<span class='note-inline'>(法整　僧若　僧璿　道乘)</span></p>
<p style="margin-left:1em">梁荊州釋慧琳</p>
<p style="margin-left:1em">梁京師靈曜寺釋僧盛<span class='note-inline'>(法欣　智敞　法冏　僧護　僧韶)</span></p>
<p style="margin-left:1em">梁山陰雲門山寺釋智順</p>
<p style="margin-left:1em">梁京師靈味寺釋寶亮<span class='note-inline'>(道明　僧成　僧寶)</span></p>
<p style="margin-left:1em">梁上定林寺釋法通<span class='note-inline'>(聖進)</span></p>
<p style="margin-left:1em">梁京師招提寺釋慧集</p>
<p style="margin-left:1em">梁剡法華臺釋曇斐<span class='note-inline'>(法藏　明度)</span></p>
<p>高僧傳第九卷<span class='note-inline'>(神異上四人)</span></p>
<p style="margin-left:1em">晉鄴中竺佛圖澄<span class='note-inline'>(道進)</span></p>
<p style="margin-left:1em">晉羅浮山單道開</p>
<p style="margin-left:1em">晉常山竺佛調</p>
<p style="margin-left:1em">晉洛陽耆域</p>
<p>高僧傳第十卷<span class='note-inline'>(神異下十六人)</span></p>
<p style="margin-left:1em">晉洛陽盤鵄山揵陀勒</p>
<p style="margin-left:1em">晉洛陽婁至山呵羅竭</p>
<p style="margin-left:1em">晉襄陽竺法慧<span class='note-inline'>(范材)</span></p>
<p style="margin-left:1em">晉洛陽大市寺安慧則<span class='note-inline'>(慧持)</span></p>
<p style="margin-left:1em">晉長安涉公</p>
<p style="margin-left:1em">晉西平釋曇霍</p>
<p style="margin-left:1em">晉上虞龍山史宗</p>
<p style="margin-left:1em">宋京師杯度</p>
<p style="margin-left:1em">宋偽魏長安釋曇始</p>
<p style="margin-left:1em">宋高昌釋法朗<span class='note-inline'>(法整)</span></p>
<p style="margin-left:1em">宋岷山通雲寺邵碩</p>
<p style="margin-left:1em">宋江陵琵琶寺釋慧安<span class='note-inline'>(僧覽　法衛)</span></p>
<p style="margin-left:1em">齊京師枳園寺沙彌釋法匱<span class='note-inline'>(法揩)</span></p>
<p style="margin-left:1em">齊荊州釋僧慧<span class='note-inline'>(慧遠)</span></p>
<p style="margin-left:1em">齊壽春釋慧通</p>
<p style="margin-left:1em">梁京師釋保誌<span class='note-inline'>(道香　僧朗)</span></p>
<p>高僧傳第十一卷<span class='note-inline'>(習禪　明律)</span></p>
<p style="margin-left:1em">習禪<span class='note-inline'>(二十一人)</span></p>
<p style="margin-left:1em">晉江左竺僧顯</p>
<p style="margin-left:1em">晉剡隱岳山帛僧光</p>
<p style="margin-left:1em">晉始豐赤城山竺曇猷<span class='note-inline'>(慧開　慧真)</span></p>
<p style="margin-left:1em">晉長安釋慧嵬</p>
<p style="margin-left:1em">晉廣漢閻興寺釋賢護</p>
<p style="margin-left:1em">晉始豐赤城山支曇蘭</p>
<p style="margin-left:1em">晉蜀石室山釋法緒</p>
<p style="margin-left:1em">晉偽魏平城釋玄高<span class='note-inline'>(慧崇)</span></p>
<p style="margin-left:1em">宋長安寒山釋僧周<span class='note-inline'>(僧亮)</span></p>
<p style="margin-left:1em">宋長安太后寺釋慧通</p>
<p style="margin-left:1em">宋餘杭釋淨度</p>
<p style="margin-left:1em">宋始豐瀑布山釋僧從</p>
<p style="margin-left:1em">宋廣漢釋法成</p>
<p style="margin-left:1em">宋京師中興寺釋慧覽</p>
<p style="margin-left:1em">宋荊州長沙寺釋法期<span class='note-inline'>(道果)</span></p>
<p style="margin-left:1em">宋成都釋道法</p>
<p style="margin-left:1em">宋蜀安樂寺釋普恒</p>
<p style="margin-left:1em">齊京師靈鷲寺釋僧審<span class='note-inline'>(僧謙　法隱　超志　法達　慧勝)</span></p>
<p style="margin-left:1em">齊武昌樊山釋法悟<span class='note-inline'>(道濟)</span></p>
<p style="margin-left:1em">齊錢塘靈苑山釋曇超</p>
<p style="margin-left:1em">齊始豐赤城山釋慧明</p>
<p style="margin-left:1em">明律<span class='note-inline'>(十三人)</span></p>
<p style="margin-left:1em">宋江陵釋慧猷</p>
<p style="margin-left:1em">宋吳閑居寺釋僧業<span class='note-inline'>(慧光)</span></p>
<p style="margin-left:1em">宋京師長樂寺釋慧詢</p>
<p style="margin-left:1em">宋京師莊嚴寺釋僧璩<span class='note-inline'>(道遠)</span></p>
<p style="margin-left:1em">宋彭城郡釋道儼<span class='note-inline'>(慧曜)</span></p>
<p style="margin-left:1em">宋江陵釋僧隱<span class='note-inline'>(成具)</span></p>
<p style="margin-left:1em">宋廣漢釋道房</p>
<p style="margin-left:1em">宋京師閑心寺釋道營<span class='note-inline'>(慧祐)</span></p>
<p style="margin-left:1em">齊鍾山靈曜寺釋志道<span class='note-inline'>(超度)</span></p>
<p style="margin-left:1em">齊京師多寶寺釋法穎<span class='note-inline'>(慧文)</span></p>
<p style="margin-left:1em">齊蜀靈建寺釋法琳</p>
<p style="margin-left:1em">齊京師安樂寺釋智稱<span class='note-inline'>(聰超)</span></p>
<p style="margin-left:1em">梁京師建初寺釋僧祐</p>
<p>高僧傳第十二卷<span class='note-inline'>(亡身　誦經)</span></p>
<p style="margin-left:1em">亡身<span class='note-inline'>(十一人)</span></p>
<p style="margin-left:1em">晉霍山釋僧群</p>
<p style="margin-left:1em">宋彭城駕山釋曇稱</p>
<p style="margin-left:1em">宋高昌釋法進<span class='note-inline'>(僧導)</span></p>
<p style="margin-left:1em">宋魏郡廷尉寺釋僧富</p>
<p style="margin-left:1em">宋偽秦蒱坂釋法羽<span class='note-inline'>(慧始)</span></p>
<p style="margin-left:1em">宋臨川招提寺釋慧紹<span class='note-inline'>(僧要)</span></p>
<p style="margin-left:1em">宋廬山招隱寺釋僧瑜</p>
<p style="margin-left:1em">宋京師竹林寺釋慧益</p>
<p style="margin-left:1em">宋蜀武擔寺釋僧慶</p>
<p style="margin-left:1em">齊隴西釋法光</p>
<p style="margin-left:1em">齊交阯仙山釋曇弘</p>
<p style="margin-left:1em">誦經<span class='note-inline'>(二十一人)</span></p>
<p style="margin-left:1em">晉河陰白馬寺釋曇邃</p>
<p style="margin-left:1em">晉越城寺釋法相<span class='note-inline'>(曇蓋　僧法)</span></p>
<p style="margin-left:1em">晉山陰顯義寺竺法純</p>
<p style="margin-left:1em">晉蜀三賢寺釋僧生</p>
<p style="margin-left:1em">宋剡法華臺釋法宗</p>
<p style="margin-left:1em">宋京師南㵎寺釋道冏</p>
<p style="margin-left:1em">宋廬山釋慧慶</p>
<p style="margin-left:1em">宋臨渭釋普明</p>
<p style="margin-left:1em">宋京師道場寺釋法莊</p>
<p style="margin-left:1em">宋京師瓦官寺釋慧果</p>
<p style="margin-left:1em">宋京師東安寺釋法恭<span class='note-inline'>(僧恭)</span></p>
<p style="margin-left:1em">宋京師彭城寺釋僧覆<span class='note-inline'>(慧琳)</span></p>
<p style="margin-left:1em">齊京師高座寺釋慧進<span class='note-inline'>(僧念)</span></p>
<p style="margin-left:1em">齊永興栢林寺釋弘明</p>
<p style="margin-left:1em">齊京師靈根寺釋慧豫<span class='note-inline'>(法音)</span></p>
<p style="margin-left:1em">齊上定林寺釋道崇</p>
<p style="margin-left:1em">齊上定林寺釋超辯<span class='note-inline'>(法明　僧志　法定)</span></p>
<p style="margin-left:1em">齊山陰天柱山釋法慧<span class='note-inline'>(曇遊)</span></p>
<p style="margin-left:1em">齊京師後岡釋僧侯<span class='note-inline'>(慧溫)</span></p>
<p style="margin-left:1em">梁上定林寺釋慧彌<span class='note-inline'>(法仙)</span></p>
<p style="margin-left:1em">梁富陽齊堅寺釋道琳</p>
<p>高僧傳第十三卷<span class='note-inline'>(興福　經師　導師)</span></p>
<p style="margin-left:1em">興福<span class='note-inline'>(十四人)</span></p>
<p style="margin-left:1em">晉并州竺慧達</p>
<p style="margin-left:1em">晉武陵平山釋慧元<span class='note-inline'>(竺慧直)</span></p>
<p style="margin-left:1em">晉京師瓦官寺釋慧力</p>
<p style="margin-left:1em">晉京師安樂寺釋慧受</p>
<p style="margin-left:1em">宋京師崇明寺釋僧慧</p>
<p style="margin-left:1em">宋山陰法華山釋僧翼</p>
<p style="margin-left:1em">宋豫州釋僧洪</p>
<p style="margin-left:1em">宋京師釋僧亮</p>
<p style="margin-left:1em">宋京師延賢寺釋法意</p>
<p style="margin-left:1em">齊南海雲峯寺釋慧敬</p>
<p style="margin-left:1em">齊南海藏薇山釋法獻</p>
<p style="margin-left:1em">齊上定林寺釋法獻<span class='note-inline'>(玄暢)</span></p>
<p style="margin-left:1em">梁剡石城山釋僧護</p>
<p style="margin-left:1em">梁京師正覺寺釋法悅</p>
<p style="margin-left:1em">經師<span class='note-inline'>(十一人)</span></p>
<p style="margin-left:1em">晉中山帛法橋</p>
<p style="margin-left:1em">晉京師建初寺支曇籥</p>
<p style="margin-left:1em">宋京師祇洹寺釋法平</p>
<p style="margin-left:1em">宋京師白馬寺釋僧饒</p>
<p style="margin-left:1em">宋安樂寺釋道慧</p>
<p style="margin-left:1em">宋謝寺釋智宗</p>
<p style="margin-left:1em">齊烏衣寺釋曇遷</p>
<p style="margin-left:1em">齊東安寺釋曇智</p>
<p style="margin-left:1em">齊安樂寺釋僧辯</p>
<p style="margin-left:1em">齊白馬寺釋曇憑</p>
<p style="margin-left:1em">齊北多寶寺釋慧忍</p>
<p style="margin-left:1em">唱導<span class='note-inline'>(十人)</span></p>
<p style="margin-left:1em">宋京師祇洹寺釋道照</p>
<p style="margin-left:1em">宋長干寺釋曇頴</p>
<p style="margin-left:1em">宋瓦官寺釋慧璩</p>
<p style="margin-left:1em">宋靈味寺釋曇宗</p>
<p style="margin-left:1em">宋中寺釋曇光</p>
<p style="margin-left:1em">齊興福寺釋慧芬</p>
<p style="margin-left:1em">齊興福寺釋道儒</p>
<p style="margin-left:1em">齊瓦官寺釋慧重</p>
<p style="margin-left:1em">齊正勝寺釋法願</p>
<p style="margin-left:1em">齊濟隆寺釋法鏡</p>
<p style="margin-left:1em">右十三卷十科凡二百五十七人。</p>
<p>◎弟子孤子曼頴頓首和南。一日蒙示所撰《高僧傳》，並使其掎摭。力尋始竟，但見偉才。紙弊墨渝，迄未能罷。若迺至法既被，名德已興。年幾五百，時經六代。自摩騰、法蘭發軫西域，安侯、支讖荷錫東都，雖跡標出沒，行實深淺。咸作舟梁，大為利益。固宜緇素傳美，鉛槧定辭，照示後昆，揄揚往秀。而道安、羅什間表《秦書》，佛澄、道進雜聞趙刪。晉史見捨，恨局當時；宋典所存，頗因其會。兼且攙出君台之記，糅在元亮之說。感應或所商搉，幽明不無梗概，泛顯傍文，未足光闡。間有諸傳，又非隱括。景興偶採居山之人，僧寶偏綴遊方之士，法濟唯張高逸之例，法安止命志節之科。康泓專紀單開，王秀但稱高座，僧瑜卓爾獨載，玄暢超然孤錄。唯釋法進所造，王巾有著，意存該綜，可擅一家。然進名博而未廣，巾體立而不就。梁來作者，亦有病諸。僧祐成蘭，既同法濟之責；孝秀染毫，復獲景興之誚。其唱公纂集，最實近之，求其鄙意，更恨煩冗。法師此製，始所謂不刊之鴻筆也。綿亘古今，包括內外。屬辭比事，不文不質，謂繁難省，云約豈加。以高為名，既使弗逮者恥；開例成廣，足使有善者勸。向之二三諸子前後撰述，豈得挈長量短，同年共日而語之哉？信門徒竟無一言可豫，市肆空設千金之賞。方入簉龍函，上登麟閣，出內瓊笈，卷舒王笥。弟子雖實不敏，少嘗好學，頃日尫餘，觸途多昧。且獲披來帙，斯文在斯，鑽仰弗暇，討論何所。誠非子通見元則之論，良愧處道知休奕之書。徒深謝安慕竺曠風流，殷浩憚支遁才俊耳。不見旬日，窮情已勞。扶力此白，以伐訴盡。弟子孤子王曼頴頓首和南。</p>
<p>君白：一日以所撰《高僧傳》相簡，意存箴艾，而來告累紙，更加拂拭。顧惟道藉人弘，理由教顯。而弘道釋教，莫尚高僧。故漸染以來，昭明遺法，殊功異行，列代而興。敦厲後生，理宜綜綴。貧道少乏懷書抱筴自課之勤，長慕鉛墨塗青揚善之美。故於聽覽餘閒，厝心傳錄。每見一分可稱，輒有懷三省。但歷尋眾記，繁約，或編不同列參差，或行事出沒，已詳別序，兼具來告。所以不量寸管，輒樹十科。商搉條流，意言略舉。而筆路蒼茫，辭語陋拙。本以自備疎遺，豈宜濫入高聽？檀越既學兼孔釋，解貫玄儒，抽入綴藻，內外淹劭，披覽餘暇，脫助詳閱。故忘鄙俚，用簡龍門。然事高辭野，久懷多愧，來告吹噓，更增㥏[怡-台+墨]。今以所著贊論十科，重以相簡。如有紕謬，請備斟酌。釋君白。</p>
</div></div>
<div class='div-w'><p>此傳是會稽嘉祥寺慧皎法師所撰。法師學通內外，善講經律，著《涅槃疏》十卷、《梵網戒》等義疏，並為世軌。又著此《高僧傳》十三卷。梁末承聖二年，太歲癸酉，避侯景難，來至湓城，少時講說。甲戌年二月捨化，時年五十有八。江州僧正慧恭經，始葬廬山禪閣寺墓。龍光寺僧果同避難在山，遇見時事，聊記之云爾。</p>
</div>
<p class='juan'>高僧傳序錄卷第十四</p>
</div><!-- end of div[@id='body'] -->
</body></html>