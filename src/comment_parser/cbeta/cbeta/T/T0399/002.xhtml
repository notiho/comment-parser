<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶女所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu3' />寶女所問經卷第二</p><p class="byline">西晉<span class='corr'>月支</span>三藏竺法護譯</p><a id='mulu4' />
<p class='h1'>發意三十二寶品第二</p><p>爾時，賢者舍利弗問寶女曰：「今者女身豈能脩於至誠之法、誼律行乎？」寶女答曰：「唯，舍利弗！其至誠者無有言辭，法者無欲誼不可獲，計於律者身心寂然；又如彼者不可發遣、亦無所受。唯，舍利弗！其至誠者，則滅盡相、法憺怕相，儀離嚴飾律解脫相。以是之故，不有言辭亦不可說。唯，舍利弗！至誠無本法無差特，議無有二律無造誼，以是之故不有所說，亦無言辭不可讚詠。」</p>
<p>時，舍利弗復問寶女：「女所執寶為何等類，而爾名曰為寶女也？」</p>
<p>於是寶女答舍利弗：「菩薩則以三十二事，而現目前興發寶心，一切聲聞緣覺之乘所不能及。何謂三十二事？救濟一切黎庶之類，皆令興發諸通慧心。不斷佛教則發寶心。將護法教則發寶心。亦不斷絕聖眾之令，則發寶心。勸導眾生立賢聖安，無極之珍，則發寶心。蠲除黎庶塵勞之欲，去諸惱患至于大哀，則發寶心。一切所有琦珍異寶悉能捨施，內外所有璝琦之物無所貪惜，則發寶心。自能護己禁戒善行，能以救濟毀戒之人，則發寶心。忍辱之力和雅安詳，精進合集，令諸瞋諍、患厭怒害、貢高自大，懷結之眾群黎之類，恃怙力勢欲有所加，使興忍辱，而令眾生觀于道法，忍辱之力，則發寶心。不怯不弱、亦無懈怠，堅固慇懃永不迴還，於大乘行而不懈倦，開化懈怠眾生朋黨令大精進，則發寶心。心意專精而修一行，同等禪定三昧正受，所歸差特開化眾生，令於欲界而無所著，以權方便退還於禪，則發寶心。智慧分別，破壞一切諸窈冥法，猶如真正而無有二，入施一品感動聖達，則發寶心。等心一切而無加害，道無若干，尋以一味為諸通慧，則發寶心。離諸結滯而以平等，有為無為有形無形，亦無歡欣不離寂然，無心熙怡善住安諦，意不動搖苦樂不移，將護群黎，則發寶心。離於恐懼，於深緣起十二相連，奧妙之誼而無所畏，所當度者曉了超越，不取諸見，則發寶心。積累功德而無厭足周滿相好，則發寶心。常志好樂欲見正覺而不違遠，恒覩諸佛，則發寶心。求聞經法聽省典籍，稱量誼趣，則發寶心。如所聞法，可講說者發無量心，所興諸法無所師受，則發寶心。建立所行，覩毀戒者而以恩濟，則發寶心。其無所學，志存新學而不輕慢，則發寶心。捨于貢高自大、甚慢邪憍之心，卑下謙順而受教命，自屈稽首一切眾生，則發寶心。志存微妙諸根明達，蠲除卑賤下劣之乘，信樂大乘直心向道，則發寶心。離於魔事除去勞塵，潔淨清白而無垢濁便無瑕疵，貪欲染污乃以永除，樂處所有不以懈厭，則發寶心。而常專精行在澹泊，秉閑居德身心寂然，澹虛之行亦不污穢，生死之難志于大哀，則發寶心。</p>
<p>「於是菩薩捨於己身一切之安，欲安天人開化眾生，遭苦患者於眾惱熱不以懈惓，則發寶心。斯菩薩者光明寂然，而如勢力逮無漏法，觀於解脫如察己事，假使欲令而不遠捨所有之事，悉欲具足十方諸佛之法，則發寶心。斯為菩薩非常苦空無我非身，觀斯諸法則無有厭，不染塵欲樂志無欲道品之法，則發寶心。斯為菩薩空無想無願，於一切法而無所行，則以觀察覩見眾生，便於諸法而不造證，則發寶心。斯為菩薩覩於諸趣恐懼之難，忽如失火燒其頭髮，精進具足不可計會，無央數劫遊於生死，而不懈廢諸通之慧，則發寶心。是為菩薩設使親近於佛道者，漸漸加增微妙之身聖慧之業，彼時行者不捨大法，伏意樂順隨諸窮匱，不增穢之不以懈厭，則發寶心。是為菩薩假使勸化群黎之黨，第一精懃樂于道誼，不計吾我堅固志性至于大哀，則發寶心。</p>
<p>「唯，舍利弗！斯為菩薩三十二事而發寶心，則為名曰無極妙珍寶，一切菩薩之寶心也。」</p>
<p>於時，世尊讚寶女曰：「善哉善哉！甚快說此菩薩之行，所發寶心而得入道。又復寶女！斯諸正士有無量德所可歎詠，發於無上正真道意。所以者何？非聲聞寶、非緣覺寶，斯則名曰為佛道寶、為菩薩寶。加復興隆佛道之寶，因而生出聲聞、緣覺。菩薩發心所興之寶，皆悉出生一切諸寶。」</p>
</div>
<div class='div-pin'><a id='mulu5' />
<p class='h1'>聰明品第三</p><p>於是賢者舍利弗白世尊曰：「至未曾有，天中天！此寶女身所問辯才，分別解說如所了慧聰明之慧，本豈達乎演暢要事？」</p>
<p>世尊問曰：「於舍利弗所念云何？斯寶女者，不以聰明慧演說法要。莫造斯觀。此寶女者，已得聰明無斷辯才。」</p>
<p>於時，耆年舍利弗問寶女曰：「女樂堪任分別聰慧解<span class='corr'>說</span>緣便？」</p>
<p>寶女報曰：「唯，舍利弗！一切諸法悉而應說，皆歸聰明所造之業。唯，舍利弗！菩薩意者分別解說為聰明慧。所以者何？攝取一切諸誼之要故發道心，是為於誼聰明之慧；等御法界故發道心，是則名曰辯才之慧；彼所說者皆歸滅除，是為滅盡辯才哲慧；一切順旨為聰明慧，發此心已至無礙頌無斷辯才，是為辯才聰明之慧。」</p>
<p>寶女復謂：「舍利弗！無所行誼無所著誼，心志大誼聰明了誼，而常善思法如幻誼。計其心者則為法事，聰達之心心了諸門，有所歸者歸於明哲，不倚六情心無所著，辯才無礙分別聰辯，所有誼者則為非誼。見法澹泊，所謂順趣假音聲耳！其辯才者託於言辭，所云佛者無不覺誼，由是法生，緣斯順應分別法矣！有辯才者，分別自恣法誼為誼。無恣之法乃為法矣！應順之法乃為順矣！法之辯才乃為辯才。無所有誼無為之誼，合會之誼為聰明誼，合會法者一法味誼，聖眾順滅乃為順滅，有所分別乃為辯才。是為，舍利弗！諸法講說章句，常觀此法則為聰明誼也。」</p>
</div>
<div class='div-pin'><a id='mulu6' />
<p class='h1'>問寶女品第四</p><p>爾時，賢者舍利弗問世尊曰：「其寶女者，發無上正真道意以來久如？為於何佛而志大道？」</p>
<p>佛告舍利弗：「乃往過去久遠世，不可計會無央數劫，爾時有佛，號曰維衛如來、至真、等正覺，興出于世，明行成為、善逝、世間解、無上士、道法御、天人師，為佛、眾祐。世界曰清淨佛土，衣被飲食、居宅遊觀，皆如第四兜術天上諸菩薩眾。又彼佛時，純悉一類唯菩薩眾，菩薩之會七十六億皆不退轉，得諸總持出于辯才。」</p>
<p>佛言舍利弗：「時維衛如來至真，有轉輪王名曰福報清淨，主千世界，帑藏珍寶不可稱計。福報清淨中宮之內，夫人綵女八萬四千，皆國中上真人玉女，王有千子悉皆力士威勢難論。其王供養維衛大聖，三十六億歲一切施安，而諸菩薩奉衣食、床臥之具、病瘦醫藥。」</p>
<p>舍利弗問曰：「唯然大聖！維衛如來壽命幾何？」</p>
<p>世尊告曰：「壽十中劫。福報清淨王供養維衛如來不可稱限，中宮諸子眷屬枝黨九十二姟，侍從圍繞詣維衛佛，稽首足下，明月珠瓔其價百千奉上世尊，則而叉手白維衛佛：『唯然大聖！吾身所有供養眾備，寧有供養超過此者進如來乎？』」</p>
<p>佛告舍利弗：「維衛如來答福報清淨王曰：『大王！欲知有異供養，為尊為上、為無儔匹。王所未施設，百倍千倍萬倍億倍巨億萬倍，超勝於王前所施與供養之具。』」</p>
<p>又問：「何謂維衛如來見彼大王心之所念？」</p>
<p>則說頌曰：</p>

<div class="lg regular" style="margin-left:1em;"><div class='lg-row'>「億千諸佛國，　無數如恒沙；</div>
<div class='lg-row'>至億百千劫，　滿中珍寶施。</div>
<div class='lg-row'>而供養如來，　合集其福德；</div>
<div class='lg-row'>不及愍眾生，　而發道意者。</div>
<div class='lg-row'>事億千諸佛，　姟數如恒沙；</div>
<div class='lg-row'>奉無數億劫，　亦如江河沙。</div>
<div class='lg-row'>佛道心哀勝，　七步為超殊；</div>
<div class='lg-row'>斯供養諸佛，　最尊豪無上。</div>
<div class='lg-row'>斯施為超越，　誡無量上忍；</div>
<div class='lg-row'>此精進堅強，　定意慧無動。</div>
<div class='lg-row'>其發道意者，　志願於導師；</div>
<div class='lg-row'>是福最無限，　所積不可盡。</div>
<div class='lg-row'>名稱遠流布，　眷屬巍巍妙；</div>
<div class='lg-row'>財寶勢力豪，　心念如僥獲。</div>
<div class='lg-row'>為轉輪聖王，　威力天帝梵，</div>
<div class='lg-row'>若志性欣豫，　斷意諸通慧。</div>
<div class='lg-row'>消滅諸惡趣，　悉無八難畏；</div>
<div class='lg-row'>長益清淨道，　常處天人路。</div>
<div class='lg-row'>若人建立志，　離垢無上道；</div>
<div class='lg-row'>諸根恒明達，　聖聰無闇塞。</div>
<div class='lg-row'>覩諸佛奉事，　而聽聞經典；</div>
<div class='lg-row'>精求智慧聖，　常知弘道心。</div>
<div class='lg-row'>心無猶豫結，　離諂常質直；</div>
<div class='lg-row'>愍濟眾生故，　其志願道意。</div>
<div class='lg-row'>不樂諸欲樂，　志慕于法樂；</div>
<div class='lg-row'>普世無所著，　行如水蓮華。</div>
<div class='lg-row'>不厭福德慧，　志求度無極；</div>
<div class='lg-row'>發道心如是，　孰不建大道？</div>
<div class='lg-row'>則以巨錠鐐，　炤濟諸群黎；</div>
<div class='lg-row'>為尊上明師，　眾生大導師！</div>
<div class='lg-row'>處世為最上，　施藥除諸病；</div>
<div class='lg-row'>建立於道意，　億無量無盡。」</div>
</div><p>佛告舍利弗：「福報清淨王者從維衛如來聞發道意，咨嗟功德不可限量，歡喜踊躍不能自勝，則發無上正真道意。時王中宮太子、官屬群臣百官，及諸小王眷屬翼從，說此頌曰：</p>

<div class="lg regular" style="margin-left:2em;"><div class='lg-row'>「『今以建立，　最尊道意；　興發慈心，</div>
<div class='lg-row'>愍傷眾生。　假使欲得，　吾所敬重；</div>
<div class='lg-row'>則發道意，　令其堅固。　生死本際，</div>
<div class='lg-row'>而不可知；　坐行非事，　墮於苦惱。</div>
<div class='lg-row'>慇懃精進，　志尚佛道；　為眾生故，</div>
<div class='lg-row'>行愍善哉。　則能長益，　辯才智慧；</div>
<div class='lg-row'>具足供養，　聖達如是。　維衛之佛，</div>
<div class='lg-row'>得不可量；　為通慧心，　所行若斯。</div>
<div class='lg-row'>欲獲天世，　之所安隱，　帝釋梵天，</div>
<div class='lg-row'>轉輪聖王，　有為之安，　無為之樂；</div>
<div class='lg-row'>則當遵修，　於斯道意。　思攝禪定，</div>
<div class='lg-row'>不可限量；　度于彼岸，　道亦如之。</div>
<div class='lg-row'>聖通之慧，　靡所不達；　諸一切智，</div>
<div class='lg-row'>所行如是。　十<span class='corr'>方</span>佛勢，　不可思議；</div>
<div class='lg-row'>四無所畏，　如來所有。　諸佛之法，</div>
<div class='lg-row'>弘廣無邊；　從清淨心，　而獲致斯。</div>
<div class='lg-row'>假使欲動，　億千國土；　音聲普告，</div>
<div class='lg-row'>而悉聞知。　修清淨行，　恢弘無垢；</div>
<div class='lg-row'>有聰達者，　當發道意。　則為十力，</div>
<div class='lg-row'>之所奉敬；　而諸如來，　悉咨嗟之！</div>
<div class='lg-row'>為諸眾生，　無請之友；　有聰慧者，</div>
<div class='lg-row'>當發道意。　設使佛道，　現無慧慈；</div>
<div class='lg-row'>說其功德，　無數億劫。　佛之道意，</div>
<div class='lg-row'>所有功祚；　不可盡極，　況欲限乎！』</div>
</div><p>「爾時，福報清淨大王適說此偈，九十二姟民人之眾及王後宮并千子，則發無上正真道意，三千大千世界六反震動，十四億天演勸助音發大道心。然後彼王轉輪聖帝，則更恭肅十億載供養維衛如來之尊，一切施安淨修梵行清淨之戒，常聽如來所說經典，眷屬俱往啟受法教，則立長子而為國主，便下鬚髮以家之信，離家為道行作沙門。作沙門已！尋則學是四無盡句，次第咨嗟稱限求趣。何謂為四？至誠章句、法典章句、妙誼章句、律令章句。具億千歲入權方便。其王出家學此以後，於千世界三昧正受超度眾生，悉於維衛如來之所而作沙門。」</p>
<p>佛告舍利弗：「欲知爾時轉輪聖王福報清淨者，豈異人乎？莫造斯觀，則是寶女！斯寶女者於維衛佛初，發無上正真道意。」</p>
<p>時，舍利弗問世尊曰：「以何罪蓋受女人身？」</p>
<p>佛告舍利弗：「菩薩大士不以罪蓋受女身也。所以者何？菩薩大士以慧神通，善權方便聖明之故，現女人身開化群黎。於舍利弗意趣云何？斯寶女者為女人乎？莫造斯觀，承聖通力而有所變，則真菩薩也；當造斯觀，無男子法無女人法，具足一切諸法之要，無來無去。此寶女者處閻浮提，開化教授九萬二千諸童女眾，皆發無上正真道意。」</p>
<p>於時寶女謂舍利弗：「耆年豈能現女人身，而為眾生講說法乎？」</p>
<p>舍利弗曰：「如今吾者則不好樂男子之身，況當復受女人之像？」</p>
<p>寶女問曰：「卿為穢厭於己身乎？」</p>
<p>便答女曰：「實患厭之。」</p>
<p>寶女答曰：「是故菩薩超越一切眾生之類而無有侶。」</p>
<p>舍利弗曰：「以何等故？」</p>
<p>其女答曰：「唯，舍利弗！聲聞之家所可穢厭，其諸菩薩不以患難。」</p>
<p>「聲聞之家何所穢厭？」</p>
<p>「五陰、四大、衰入之事，聲聞所患；菩薩執持五陰、四大、六入之事，不以為患。聲聞穢厭所生周旋及受吾我；菩薩受身無所患厭。諸聲聞眾惡受生死；菩薩遊入無量終始不以患厭。聲聞穢厭所生眾難；菩薩所生而無患難。聲聞懈厭功德之業；菩薩積累眾德，不以厭足亦無患難。聲聞惡厭在於眾會；菩薩開化群黎之黨不以患難。聲聞穢厭郡國、縣邑；菩薩普入郡國、縣邑、州域大邦不以惡厭。聲聞穢厭己身塵勞；菩薩不患一切眾生塵勞之欲。唯，舍利弗！聲聞之家所可穢厭，菩薩大士無所患難。」</p>
</div>
<div class='div-pin'><a id='mulu7' />
<p class='h1'>八力品第五</p><p>於是舍利弗問寶女曰：「菩薩大士承何威力無所穢厭？」</p>
<p>寶女答曰：「唯，舍利弗！菩薩八力無所患厭。何謂為八？一曰、慈力無所加害。二曰、哀力不捨群黎。三曰、和性之力不為下劣。四曰、慧力離於塵勞。五曰、權力心無所厭。六曰、德力行無所著。七曰、聖力則無愚戇。八曰、進力本志上願。是為八力。菩薩周旋之所建立，道德之力無所患厭。」</p>
<p>耆年舍利弗問寶女曰：「汝豈具足如斯力乎，若能平等往來周旋耶？」</p>
<p>寶女答曰：「若以平等平等住者，設能如斯行諸平等，彼則無力亦不羸劣。其平等者，彼則不有亦復不無，無無所造不造所行，斯謂平等。平等猶空，一切諸法亦如虛空，其如空者則無虛空，空虛曰寂，便無言說若如曠野，一切諸法亦復如是！猶如虛空慌惚無形亦無言辭，如是平等則無羸劣亦無力勢。</p>
<p>「唯，舍利弗！菩薩羸劣則有勢力。所以者何？假使若以塵勞、愛欲而羸劣者，則以智慧而有力勢。若慳貪劣，則用布施致於堅強。設以犯戒而羸劣者，則以戒禁而堅強矣！設以瞋恚而羸劣者，則以忍辱為力勢矣！其以懈怠為羸劣者，則以精進為力勢矣！其以亂意為羸劣者，則以禪定為力勢矣！設以邪智為羸劣者，則以正智為力勢矣！斯一切法設使菩薩於不善德而羸劣者，則以德本為力勢矣！」</p>
<p>於時，世尊讚寶女曰：「善哉善哉！若有欲言，當作斯說。」說是語時，五百菩薩逮得法忍。</p>
</div>
<div class='div-pin'><a id='mulu8' />
<p class='h1'>十種力品第六</p><p>寶女白佛：「所可謂言如來十力，以何等力為十力乎而得成就？」佛告寶女：「假令菩薩行菩薩道，未曾歸于成立下乘也，終不興造不善之業，彼則以斯堅固之力遵詣道場。」</p>
<p>寶女又問：「何謂十力？」</p>
<p>佛告寶女曰：「力達處處，以處處力審如有知；有限無限審如有知。設令，寶女！如來處處非處處事，有限無限審如有知，是為如來第一之力也。如來以斯，於眾會中而師子吼，解無著要轉淨法輪，沙門、梵志、天龍、魔王、梵天、世人，巍巍之德莫能當焉，常如法故。</p>
<p>「復次寶女！行菩薩道，欲令餘殃罪福之報未之有也，彼以得蒙遵修力勢，逮成佛道，過去、當來、現在罪福悉知其原。設使如來知去來今罪福報應，善惡所趣審如有知，是為如來第二之力也。如來之力而於眾會則師子吼，解無著處轉淨法輪，沙門、梵志、天龍、魔王、梵天、世人，巍巍之德莫能當焉！</p>
<p>「復次寶女！行菩薩道，觀眾生根而為說法，知其原已而度脫之，若使應于眾人之根，以此具足逮成佛道，為諸眾生以精進根限了黎庶審如有知。假令，寶女！如來現知眾人根本而師子吼，是為如來第三之力，應如法故。</p>
<p>「復次寶女！行菩薩道，入于眾生人物之界，隨人所好如其黎庶而建立之，彼入斯界究竟之力，逮成佛道，而曉世間無數之形若干種體。假令如來入眾生界，各從信喜而開導之，是為如來第四之力，應如法故。</p>
<p>「復次寶女！行菩薩道，群萌之類志若欲脫，因其所信而得勉濟，求于慧見，覩如慈信而不惡穢，彼則以是信解脫力究竟之事，逮成佛道，而知黎庶若干種信，無量之樂審如有知。假使，寶女！如來了知仙人眾生若干種信，所樂無量審如有知，是為如來第五之力。而於眾中則師子吼，沙門、梵志、天龍、魔王、梵天，巍巍之德莫能當焉！</p>
<p>「復次寶女！行菩薩道顯發遣慧，有為無為、有形無形之所有法，求聲聞乘緣覺之乘若復大乘，彼以斯慧具足之力逮<span class='corr'>成</span>佛道，一切盡入究竟之慧審如有知。假使，寶女！如來普入眾慧，靡不周達審如有知。獨步眾中而師子吼，天上世間巍巍之德莫能當焉，常應如法。是為如來第六之力也。</p>
<p>「復次寶女！行菩薩道，未<span class='corr'>曾</span>廢失往古德本，而不放逸超越本願。彼則以斯往古本德不忘失力，具足究竟逮成佛道，心念過去無數劫事審如有知。假使，寶女！如來知己及他眾生，不可計量往古之事，悉誠念之審如有知，而於大眾師子之吼，是為第七之力。沙門、梵志、天龍、魔王、梵天，莫能當焉！常如應法故。</p>
<p>「復次寶女！行菩薩道，遵修禪定三昧正受心無所生，離于欲塵調隱柔仁。彼則以斯柔仁之力，具足究竟逮成佛道。了於黎庶一切禪思脫門、定意正受之行，塵勞懷結審如有知。假令，寶女！如來曉於黎庶一切禪思脫門、三昧正受，塵勞懷結審如有知，是為如來第八之力。而於大眾師子之吼，沙門、梵志、天龍、魔王、梵天，巍巍之德莫能當焉！</p>
<p>「復次寶女！行菩薩道，未曾覆蔽眾生之功，不輕未學不慢不及，逮致顯明照於眾生。彼則以斯弘大光耀，究竟具足逮成佛道，天眼徹視如有悉知。假使，寶女！如來至真道眼徹視，靡不覩見，是為如來第九之力。獨遊大眾而師子吼，沙門、梵志、天龍、魔王、梵天，巍巍之德莫能當焉！</p>
<p>「復次寶女！行菩薩道，不御眾生至有漏法，則為黎庶說漏盡法不長諸漏，以無漏道求于眾生顯示正路。彼此無漏篤信之力，具足究竟逮成佛道，普達一切盡諸漏慧審如有知。假使，寶女！如來悉盡諸漏慧者，開示一切無漏之慧，是為如來第十之力。如來以致斯真力者，則於眾會而師子吼，了無著處轉淨法輪，沙門、梵志、天龍、魔王、梵天、世人莫能當焉！是為，寶女！如來十力。如來以是十種之力具足成就，乃得謂正覺。假使菩薩逮聞此力，以斯菩薩十種之力，而逮成就如來十力。」</p>
</div>
<div class='div-pin'><a id='mulu9' />
<p class='h1'>四無所畏品第七</p><p>寶女白佛：「斯所可謂如來至尊四無所畏、十八不共諸佛之法？又彼菩薩則以何行致四無畏、十八不共諸佛之法？」</p>
<p>世尊告曰：「行菩薩道，未曾於法違失師命，了知是像，常以等心愍于眾生，一切所有施而不悋，等奉行法觀察所歸，無若干想以離眾著，適成佛道則師子吼，吾以逮成平等之覺。汝等當知，吾以曉了於此之法無不覺達。假使若有沙門、梵志、天龍、鬼神、魔王、梵天及與世人，不能覩見如來瑞應弘雅威曜。設不能覩現應之德欲求佛短，都不覩見而敢生意，心自念言：『佛不得成平等正覺。』設有言爾，佛無恐懼、行無所畏，獨步大眾而師子吼，知無著處轉淨法輪，沙門、梵志、天龍、鬼神、魔王、梵天及與世人，巍巍之德莫能當焉！是為如來第一無畏。</p>
<p>「復次寶女！行菩薩道，知於內行別內外法，又復曉了罣礙之法，亦不習行廢退之法，亦不順從亦不自行，不以化人亦不宣布，見諸罣礙悉棄捐之。逮成佛道為師子吼，永不覩見沙門、梵志、天龍、鬼神、魔王、梵天及餘世人而訟理言：『如來講說罣礙之法而令人行。』雖有斯言，不以恐懼、行無所畏，轉弘法輪於大眾中而師子吼，是為如來第二無畏。</p>
<p>「復次寶女！行菩薩道而常奉行清白之法，無諍訟路講說經典，淨化一切眾生之類，現在歸趣超異之德，無數重擔無為之業，則普得入淨除結恨，而自積累無為之業，其佛勸化黎庶之原，逮成佛道則師子吼，吾以淨除諸結恨事，而講說法遵修此行，悉得嚴淨。永不覩見，沙門、梵志、天龍、鬼神、魔王、梵天及餘世人而訟理言：『如來講說結恨之法。』雖有斯言，不以恐懼、行無所畏，轉大法輪於大眾中而師子吼，是為如來第三無畏。</p>
<p>「復次寶女！行菩薩道，未曾處於甚重憍慢，吾有所知吾有所見，餘人無知而無所見。志常謙遜而不自大，覺了眾事不著惡行。彼遵此法悉令具足，逮成佛道則師子吼，當知我身以盡諸漏，如是蠲除生死之患。復為眾生廣說經典，蠲除諸漏。永不覩見，沙門、梵志、天龍、鬼神、魔王、梵天及餘世人而訟理言：『如來講說不除諸漏諸漏未盡。』雖有斯言，不以恐懼、行無所畏，轉大法輪於大眾中而師子吼，是為如來第四無畏。</p>

<p class='juan'>寶女所問經卷第二</p></div>
</div><!-- end of div[@id='body'] -->
</body></html>