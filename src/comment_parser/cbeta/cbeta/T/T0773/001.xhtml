<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說菩薩修行四法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 773
<p class='juan'><a id='mulu1' />佛說菩薩修行四法經</p><p class="byline">大唐天竺三藏地婆訶羅譯</p>
<div class='div-jing'><p>如是我聞：</p>
<p>一時佛在舍衛國祇樹給孤獨園，與大比丘眾千二百五十人俱。爾時世尊告諸比丘：「汝等已得無量善利，當求無上佛大菩提。何以故？佛菩提者，世、出世間無等等故。若未來世諸眾生等，發意欲求佛菩提者，當修四法。何等為四？一者、當發大菩提心，寧失身命，不應退轉；二者、應當親近善友，寧失身命，不應遠離；三者、應修忍辱柔和，寧失身命，不生瞋恚；四者、當依寂靜之處，寧失身命，不思憒閙。諸善男子！如是四法，菩薩摩訶薩應當修學。」</p>
<p>爾時世尊即說偈言：</p>

<div class="lg regular" style="margin-left:1em;"><div class='lg-row'>「諸欲求勝果，　當發菩提心，</div>
<div class='lg-row'>策勤精進行，　須依善知識。</div>
<div class='lg-row'>忍辱佛所讚，　稱為有力人，</div>
<div class='lg-row'>空閑聖所居，　無畏猶師子。」</div>
</div><p>爾時世尊說此偈已，復作是言：「諸有智慧大慈悲者，能修如上四種之法，其人則能解脫生死，出離魔網，成等正覺，得大涅槃。」</p>
<p>爾時世尊說此經已，彼諸比丘及諸菩薩聞佛所說，皆大歡喜，信受奉行，作禮而去。</p>
</div>
<p class='juan'>佛說菩薩修行四法經</p>
</div><!-- end of div[@id='body'] -->
</body></html>