<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' /><a id='mulu26' />俱舍論疏卷第十一</p><p class="byline">沙門法寶撰</p>
<div class='div-pin'>
<p class='h1'>分別世品第三之四</p><p>論。如是已說至今當說者。此下當品大文第二明器世間　於中有三。一述所居器。二述能居量。三述分齊　就明所居器中。一別明小器。二總明大千　就別明小器中。一明三輪。二明九山。三明八海。四明四洲。五黑山等。六明地獄。七明日．月。八明天器　此下三行頌。第一明三輪。頌文可知。</p>
<p>論曰至形量不同。此明三千大千世界形量不同。三輪等異諸部同許。</p>
<p>論。謂諸有情至踰繕那。明風輪廣厚也。</p>
<p>論。如是風輪至風輪無損。明風輪堅密　大諾健那者。是人中神名。此云露形。有大力也。</p>
<p>論。又諸有情至踰繕那。此明水輪厚也　廣同金輪故此不說。</p>
<p>論。如何水輪不傍流散。問。</p>
<p>論。有餘師說至墮於熟藏。述餘師釋。</p>
<p>論。有餘部說至如篅持穀。述異部釋。未知何部。應撿。</p>
<p>論。有情業力至三億二萬明金輪也。及明成金已後二輪厚薄。</p>
<p>論。二輪廣量至踰繕那。此明水．金二輪廣量。准此金．水二輪與風輪不同。風輪無數理合大千同一。二徑十二億等。即是唯。一四天下也。略計八山．七海已六十萬餘踰繕那。更加外海．輪圍亦有十二億。下文云十萬為洛叉。故知十萬為億也　有人。謂十二餘億為大千之徑。全不相當。婆娑一百三十四。風輪廣則無數　又云。如是水輪於未凝結位。深十一億二萬踰繕那。有說廣量與風輪等。有說狹小分百俱胝。百俱胝輪其量皆等。謂徑十二億三千四百半。圍量三倍。謂三十六億一萬三百五十踰繕那。有說金輪廣如水量。有師復說少廣水輪　准此論釋。風．水之中取其後說。水．金之內今取前師。今詳前之二說前說為善。既同一雨水以成水輪。於中何要分金．水別。又三輪相依。風輪既等大千。水．金因何即小。</p>
<p>頌曰。已下有四行頌。第二明九山也　蘇迷盧者。此云妙高　踰健達羅。此云持雙。此山頂上有其二道猶如車迹。山持二迹故名持雙　伊沙馱羅。此云持軸山。峯上聳猶如車軸故名持軸　竭地洛迦。印度樹名。一此山寶樹形相似故從似為名　蘇達梨舍那。此云善見。莊嚴殊妙見者稱善故名善見　頞濕縛羯拏。此云馬耳。此山上峯似馬耳也　毘那怛迦。此云象鼻。印度神名。山形似彼象鼻故以名焉　尼民達羅。此是魚名。其魚㭰尖。山峯似魚[此/束]故以為名。後之兩頌如文可知。</p>
<p>論曰至吠琉璃色。此明九山安布處所。及能成財寶有不同也。</p>
<p>論。如是寶等從何而生。問也。</p>
<p>論。亦諸有情至轉變所成。以明眾寶所從生也。由業風力水減寶生。非即水體轉變成色。</p>
<p>論。數論云何執轉變義。問。</p>
<p>論。謂執有法至有餘法滅。答也。此外道說。如金為器。改變器時。金無生滅。器有生滅。</p>
<p>論。如是轉變何理相違。問違理也。</p>
<p>論。謂必無容至法滅法生。出違理也。此意欲說金之與器體性無別。如何說有別法是常。別法生滅。謂冥諦常。二十三諦是無常也。</p>
<p>論。誰言法外至名為有法。外道救也。誰言實諦之外別有二十三諦。金外別有器也。即是實諦轉變如金轉變相生滅也。</p>
<p>論。此亦非理。論主非也。</p>
<p>論。非理者何。外道問也。</p>
<p>論。即是此物至曾所未聞。論主破也。</p>
<p>論。如是變生至內海外海。此明變生眾寶等已復有業風各別為山為海等也。</p>
<p>論。如是九山至出水量同。此明九山高廣量也。</p>
<p>頌曰。已下有兩行頌。第三明八海也。</p>
<p>論曰至不傷腹明內海具八功德水。</p>
<p>論。如是七海至踰繕那。明初海量也。准此論文。妙高山方以其四面數各三倍。謂各成二億四萬故。</p>
<p>論。其餘六海至二萬二千。明餘六海及鹹海量。總略計九山及八海。一四天下徑總有一百二十萬八百七十五踰繕那。</p>
<p>頌曰。已下有四行頌。第四明四大洲形量也。</p>
<p>論曰至二千踰繕那。略舉四洲。竝明南贍部洲相。</p>
<p>論。唯此洲中至能持此故。明金剛座所在處也。</p>
<p>論。東勝身洲至人面亦然。明餘三洲．及人面也。</p>
<p>論。復有八中洲至羅剎<span class='corr'>娑</span>居。明八中洲　遮末羅者。此云猫牛　筏羅遮末羅。此云勝猫牛　提訶。此云身　毘提訶者。此云勝身　舍搋者。此云諂　嗢怛羅漫怛里拏。此云上議　矩。拉。婆者。此云勝邊　憍拉婆者。此云有勝邊。一說八洲皆人所住。一說唯一羅剎<span class='corr'>娑</span>居。婆娑一百七十二云。此八洲中人形短小如此方侏儒。有說七洲是人所住。遮末羅洲唯羅剎<span class='corr'>娑</span>居。有說此所說八即是四大洲之異名　以一一洲皆有二異名故。如是說者。應如初說　准此論文即二說中前說為正。</p>
<p>頌曰。已下有一行頌。第五明黑山等。</p>
<p>論曰至以立洲號　香醉山者。此山中香氣人嗅便醉故名香醉。一殑伽河。從東面出遶池一匝流入東海。二信度河。從南面出遶池一匝流入南海。三徙多河。從北面出遶池一匝流入北海。四縛芻河。從西面出遶池一匝流入西海。</p>
<p>論。復於何處置捺落迦。已下第六明地獄。就中有二。初明八大地獄。二明十六增。</p>
<p>論曰至無如是事。明處及明無間大地獄也。</p>
<p>論。有餘師說至而有等流。述異釋也。順正理論有一說云。有說無隙立無間名。雖有情少而身大故　此同婆娑一百一十五云以諸有情造大惡業生彼地獄得廣大身。一一身形悉皆廣大遍彼多處中無間隙故名無間。又一百七十二有一師云。雖亦有間假說無間。有說彼處恒受苦受無喜樂間故名無間　即是此論後釋　有說眾多有情造作惡業。相續生彼滿彼處所故名無間。評曰不應作是說。生餘地獄多生無間者少。所以者何。以造作增長上品身．語．意惡業者乃生彼處。有情造作增長上品惡業生彼處者少。造作增長中．下品惡業生餘地獄者多。如造作增長上品善業生有頂者少。造作增長中．下品善生餘處者多故。應作是說。由造作增長增上不善業生彼所得身形廣大。一一有情據多處所中無間隙故名無間　此評家義即是正理論中一師釋也。</p>
<p>論。七捺落迦至七者等活。此則明餘七地獄也。</p>
<p>論。有說。此七在無間傍。述異說。婆娑一百七十二云。問地獄在何處。答多分在此贍部洲下。云何安立。有說。從此洲下四萬踰繕那至無間地獄底。無間地獄縱廣高下各二萬踰繕那。次上一萬九千踰繕那中安立餘七地獄。此七地獄一一縱廣萬踰繕那。有說。從此洲下四萬踰繕那至無間地獄。此無間地獄縱廣高下各二萬踰繕那。次上有三萬五千踰繕那安立餘七地獄。一一縱廣高下五千踰繕那。有說。無間地獄在於中央。餘七地獄圍匝圍遶。如今聚落圍遶大城。</p>
<p>論。八捺落迦增各十六。已下第二釋十六增。先引經中二行頌證。後牒釋也。</p>
<p>論。故薄伽梵至猛火恒洞然。引經證有十六增也。</p>
<p>論。十六增者至各有四所。先標數處。</p>
<p>論。煻煨增至平復如本。釋第一也。</p>
<p>論。二屍糞增至咂食其髓。釋第二也。</p>
<p>論。三鉾刃增至復有三種。此開第三以為三也。</p>
<p>論。一刀刃路至平復如本。釋第一也。</p>
<p>論。二釰葉林至齟掣食之。釋第二也。</p>
<p>論。三鐵<span class='corr'>刺</span>林至故一增攝。此釋第三竝總結也。</p>
<p>論。四烈河增至故言皆十六。釋第四增竝總結也。</p>
<p>論。此是增上至重遭害故。釋增名也。以本地獄適被害已重遭害故。故名增上被刑害所。</p>
<p>論。有說有情至故說為增。述異釋也。前以苦重增上故名增。後釋以數受苦故名增。評其論意。只是兩釋。不是三解。有人謂是三解誤也。正理論云。此十六中受苦增劇過本地獄故說為增。或於此中受種種苦。苦具多類故說為增。</p>
<p>論。今於此中至是有情不。自此已下明地獄卒是有情不。問也。</p>
<p>論。有說非情。答。</p>
<p>如何動作。問。</p>
<p>論。有情業力如成劫風。答。</p>
<p>論。若爾云何至死作琰魔卒。難。</p>
<p>論。琰魔王使至非實有情。此通難也。</p>
<p>論。有說有情。述異說。</p>
<p>論。若爾此惡業何處受異熟。問。</p>
<p>論。即地獄中至此何理遮。答。</p>
<p>論。若爾何緣火不燒彼。難也。</p>
<p>論。此定由業力至故不彼燒。釋。於中有兩釋。如文可解。正理論云。無間．大熱．及炎熱三。於中皆無獄卒防守。大叫．號叫．及眾合三少有獄卒。琰魔王使時時往來巡撿彼故。其餘皆為獄卒防守。有情無情異類獄卒防守治罰罪有情故。</p>
<p>論。熱捺落迦至其八者何。已下釋　八寒地獄。先即列名。後明處也。</p>
<p>論。一頞部陀至摩訶鉢特摩。頞部陀者。此云皰。嚴寒逼身生其皰也　尼剌部陀。此云皰裂。嚴寒過前身皰裂也。已上從身皰及皰裂得名　頞哳吒。是忍寒聲。寒增故口不得開。但得動舌作哳吒聲。</p>
<p>臛臛婆者。寒轉增故舌不得動。但得作臛臛聲　虎虎婆者。寒增故不得開口。但得作虎虎聲　嗢鉢羅者。此云青蓮花。寒轉增故身色變青如青蓮花　鉢特摩者。此云赤蓮花。寒增故其身拆裂如赤蓮花　摩訶鉢特摩。此云大赤蓮花。寒轉增故其身拆裂如大赤蓮花。已上列名。</p>
<p>論。此中有情至以立其名。釋立名所以。前二．後三隨身變立名。第三．四．五從聲變立名也。</p>
<p>論。此八竝居至大地獄傍。此明處也。</p>
<p>論。此贍部洲至無間等耶。難。</p>
<p>論。洲如穀聚至漸陿漸深。答。</p>
<p>論。如上所論至增上業感。總述前地獄處是增上共業果也。</p>
<p>論。餘孤地獄至空及餘處。明孤地獄各別業招處所不定。</p>
<p>論。諸地獄器至支派不定。總結地獄處也。</p>
<p>論。傍生住處至後流餘處。述傍生處。</p>
<p>論。諸鬼本處至廣說如經。述鬼住處竝貧富異。正理論云。此贍部洲南邊直下深過五百踰繕那量有琰魔王都。縱廣量亦爾　有人云。以此文證明知金剛座近北。諸地獄等在王都下稍近南邊不相妨也　今詳此釋事恐不然。無間地獄廣二萬踰繕那。於四門外有十六增。或說七地獄遶無間獄。其傍復有寒地獄處。縱少近南亦侵金剛座下。今現人趣居處與鬼趣宅舍不相障礙。故知地獄鬼趣與金剛座不相妨也。若不爾者。鬼趣等處豈無土石等耶。</p>
<p>論。日月所居量等義者。自此已下有三行頌。第七明日．月處量。</p>
<p>論曰至令不停墜。明日．月等所依處也。</p>
<p>論。彼所住去此至妙高山半。述高下也。</p>
<p>論。日月徑量至十六踰繕那。述大小也。</p>
<p>論。日輪下面至為益為損。述體用也。因生長者為益。因衰落者為損。</p>
<p>論。唯一日月至餘例應知。述用廣狹　北洲夜半東洲日沒南洲日中西洲日出者。此據一時而論。非全盡理。若不爾者。北洲夜半南洲日中。理且可然。東洲日沒當妙高山東南角。南洲日中當妙高山正南。西方日出當妙高山西南。豈全定也。</p>
<p>論。日行此洲至晝即漸增。述日夜增減。汎言夜增晝增夜減晝減有其兩義　一夜短其晝已去晝增。晝短其夜已去名夜增。若取此義。即秋分已後是夜增。春分已去名晝增。二起此時已去夜漸進長即第二日長第一日等名夜增。晝增翻此。若依此義即夏至日已去名夜增。冬至日已去名晝增也　問此論所明增減為是何者　答准論云。日行此洲向南向北。如其次第夜增晝增。即夏至已後至冬至日夜增。冬至日已後至夏至日晝增。婆娑一百三十六云。然晝與夜增減相違。雖各二時而無四位。晝夜增減各一臘縛。則各一牟呼栗多。三十牟呼栗多成一晝夜。於中晝夜多少四類不同。增位極長不過十八。減位極短唯有十二。晝夜停位各有十五。謂羯栗底迦月白半第八日。晝夜各有十五牟呼栗多。從此已後晝減夜增　釋曰。西方以黑月為先。白月為後。羯栗底迦是此方八月。若以此方七月十六日為月初。白半即當此方八月八日。若以此方八月十六日為月初。白半即當此方九月八日。晝夜停時當此方八月十五日。以八日後晝減．夜增故。亦即是節氣月日。非是月生．月盡月日。此月生．月盡晝夜增減不定故。若以此方八月八日晝夜停。西方節氣先於此方七日。若以此方九月八日晝夜停。西方節氣晚於此方二十三日。准輪圍山徑一百二十萬八百七十五踰繕那略計西洲。南洲。相去三十萬踰繕那。南洲節氣不同計有九十日異。此國去彼國無四五萬里。節氣七日不同是即不違。若二十三日不同理即令隔。應以七月十六日為羯栗底迦月。為月初定　又婆娑云。至末伽始羅月白半第八日。夜有十六牟呼栗多晝十四。至報沙月白半第八日。夜有十七晝十三。至摩迦月白半第八日。夜有十八晝十二。從此已後夜減晝增各一臘縛。至頗勒窶那月白半第八日。夜有十七晝有十三。至制怛羅月白半第八日。夜有十六晝有十四。至吠舍佉月白半第八日。<span class='note-inline'>(此當此方二月八日。亦云從此已後夜減晝增)</span>晝夜各十五。從此以後夜減晝增各一臘縛。至誓瑟搋月白半第八日。夜有十四晝有十六。至阿沙荼月白半第八日。夜有十三晝有十七。至室羅筏拏月白半第八日<span class='note-inline'>(此當此方五月八日)</span>夜有十二晝十八。從此已後晝減夜增各一臘縛。至婆達羅鉢陀月白半第八日。夜有十三晝十七。至阿濕縛庾闍月白半第八日。夜有十四晝十六。如是復至羯栗底迦月白半第八日<span class='note-inline'>(當此方八月八日。西方八月二十三日)</span>晝夜停等。是名略說時之分齊　准上論文。日向北六月夜減。向南六月夜增。然標晝．夜增．減言於四處至羯栗底迦月白半第八。晝夜各十五牟呼栗多。此後復云從此已後晝減夜增<span class='note-inline'>(此當此方八月九日。西方八月二十四日)</span>至摩迦月白半第八日夜十八晝十二牟呼栗多<span class='note-inline'>(當此方十一月)</span>是夜極長。於此已後亦言從此已後夜減晝增。至吠舍佉月白半第八日晝．夜．各十五牟呼栗多。此後亦云從此已後夜減晝增<span class='note-inline'>(當此方二月九日)</span>至室羅筏拏月白半第八日。夜有十二晝十八<span class='note-inline'>(此當此方五月八日。西方五月二十三日)</span>此後亦云從此已後晝減夜增。當九日也　此論云。日行此洲路有差別故令晝夜有減有增者。當婆沙云然晝與夜增減相違雖各二時而無四位　論云從雨際第二月後半第九日夜漸增。此說五月九日．八月九日。皆悉不違婆沙所說。於此雨際第八日後。皆言從此後晝減夜增故。准此論文。五月九日婆沙云白半。此論云後半。故知第二月初即是四月十六日。第一月初即是三月十六日　論云從寒際第四月後半第九日夜漸減。此說十一月九日．二月九日。皆悉不違婆沙所說。於此兩月第八日後皆言從此後夜減晝增故。准此論文。日向南夜增晝減。故云後半婆娑云白半。故知是此方十一月九日夜極長也。若以五月為雨際第二月即此方四月十六日為雨際第二月初。與四分律不同。四分律以四月十六日為雨際第一月故。若以八月為雨際第二月。即此方六月十六日為雨際第一月初。若以十一月為寒際第四月。即此方七月十六日為寒際之初。與四分律不同。若以二月為寒際第四月。即十月十六日為寒際初。皆不違婆沙文也。然取順此方時。應以六月十六日為雨際之初。此方立秋已去多雨故。唐三藏以三月十六日為雨際之初。取五月九日夜增。亦不違婆沙　然太法師釋以六月十六日是雨際之初者。取八月後半第九日夜增。亦不違婆沙。依四分律等。以四月十六日為雨際之初。此是譯家誤。以此方五月十六日為雨際第二月初。以此方六月前十五日。為五月白半第八日也。亦可通云。毘婆沙是迦濕彌羅國。四分律非有部宗。是其別國。寒．熱不同兩月有異。故不同也。西域記云。有國亦以十二月為雨際。彼國冬多雨故。其婆沙五月．八月白半第九日皆說夜增。俱舍但說日行向南夜增。即是婆沙五月白半第九日也　今釋俱舍雨際第二月白半第九日。即是此方五月第九日為定。然婆沙皆說白半第八日晝夜增．減。此方皆十五日為冬至．夏至日。春分．秋分者竝是節氣日月也。所以不同也。節氣從西向東也。以日從西向東故南方夏。西方秋。北方冬。東方春。南方夜極短。北方夜極長。東．西方晝．夜停。</p>
<p>論晝夜增時一晝夜增幾。問也。</p>
<p>論。增一臘縛晝夜減亦然。答也。三十臘縛為一須臾。一百八十日增至極長。一百八十日計當六須臾。一百八十日減當六須臾。</p>
<p>論。日行此洲至夜增晝增。此明日行增減義也。</p>
<p>論。何故月輪至見有缺耶。問。</p>
<p>論。世施設中至見不圓滿。准此似月下日高。此發影覆其自面故。</p>
<p>論。先舊師釋至現有圓缺。述經部先舊師釋也。</p>
<p>論。日等宮殿何有情居。問。</p>
<p>論。四大天王所部天眾。答。</p>
<p>論。是諸天眾唯住此耶。問。</p>
<p>論。若空居天至諸層級等。答也。</p>
<p>論。有幾層級其量云何。已下第八明天器。就中有三。一明大王眾天。二明三十三天。三明餘色天。此下兩頌第一明四大王眾天　就中有三問也。</p>
<p>論曰至八四二千。明四層級量也。</p>
<p>論。有藥叉神至共所居止。明四層級所依天別。</p>
<p>論。故經依此說四大王眾天。引經釋名。以所部領天非一類故名眾也。</p>
<p>論。如妙高山至所部封邑。此明七金山上天也。</p>
<p>論。是名依地至此天最廣。結第一天竝明廣也。</p>
<p>論。三十三天住在何處。此下四頌第二明三十三天。</p>
<p>論曰至各唯二萬。明山頂量。就中二說。一云上下量等。中腰細也。一云下廣上狹准頌八萬即通兩釋。或徑或周。然以山徑八萬為正。</p>
<p>論。山頂四角至守護諸天。明山四峯量及住神也。</p>
<p>論。於山頂中至所都大城。此明善見宮量及嚴飾也。</p>
<p>論。於其城中至諸可愛事。此明所都大城中殊勝殿量．及嚴飾也。</p>
<p>論。城外四面至莊嚴大城。此明城外四苑遊戲處也。</p>
<p>論。四苑四邊至角勝歡娛。此明苑外勝地遊戲處也。</p>
<p>論。城外東北至猶遍五十明圓生樹形量．妙香。</p>
<p>論。順風可爾云何逆熏。問。</p>
<p>論。有餘師言至故說逆熏。述異說。此師不許有逆風熏。</p>
<p>論。理實圓生至如順風熏。述正義。此香力勝而能逆風起於香也。由逆風故近處而滅不同順風。</p>
<p>論。如是花香至別生香氣。問。</p>
<p>論。此義無定至俱許無失。答也。</p>
<p>論。若爾何故至遍諸方。引頌難。</p>
<p>論。據人間香至無如是能。通也。</p>
<p>論。化地部說至唯遍五十。述異部計。</p>
<p>論。外西南角至不如法事。述善法堂。</p>
<p>論。如是已辨三十三天。已下半行頌第三明餘有色天住器。</p>
<p>論曰至皆依外器。釋頌可知。</p>
<p>論。如是所說諸天眾中。已下便明諸天諸事　就中有五。一明欲時。二初生身量。三明欲等生別。四明居器近遠。五明下見上不。此下半頌第一明欲時也。</p>
<p>論曰至故使之然。釋頌文。就中二說。如文可解。</p>
<p>論。隨彼諸天至所生男女。明天男．女。雖是化生即於彼天膝上生者。即是彼天男．女。女天為母。男天為父。</p>
<p>論。初生天眾身量云何。已下半頌第二明初生量。</p>
<p>論曰至具妙衣服。釋頌文也。</p>
<p>論。一切天眾至同中印度。明語同也。</p>
<p>論。欲樂生別云何應知。已下半頌第三明欲等生別。</p>
<p>論曰至及下四天。欲生三中明第一也。</p>
<p>論。有諸有情至樂變化天。欲生三中明第二也。</p>
<p>論。有諸有情至他化自在天。欲生三中明第三也。</p>
<p>論。依受如生至差別三種。釋分三所以　如生等者。稱生等境自在受也。婆沙一百七十三云。問何故人．及前四天眾合立欲生。後二天眾各別建立。答人．及前四天煩惱麁。後二天煩惱細　有說。人．及前四天同樂受用自然生境故合立一。第五．第六天眾獨樂受用自化他境。故各立一。</p>
<p>論。樂生三者至故名樂生。此釋樂生三天別。下三靜慮各有三天故成九處。初定離生喜樂。二定定生喜樂。三定離下喜樂。乃至長時受樂。第四禪已上無樂受故不名樂生。</p>
<p>論。生靜慮中間至亦號樂生天。論主難殺也。正理論云。大梵既有喜樂現行名樂生天亦無有失。</p>
<p>論。所說諸天二十二處。已下半頌第四明居器近．遠。</p>
<p>論曰至去下海等。釋頌文中如文可解。</p>
<p>論。從此向上至得究竟名。此二師釋色究竟名。如文可解。</p>
<p>論。於下處生勝見上不。下半頌第五明下見上。</p>
<p>論曰至下見上天。明下天眼見上天。以同一地．一繫縛故。</p>
<p>論。然下眼不能至要作下地化。明下地眼不能得見上界地色。及身不觸異地觸。以別地繫麁細異故。若上地身。下地下地。不能為礙故作化也。</p>
<p>論。有餘部說至下見上天。述異部中大眾部計。</p>
<p>論。夜摩等天宮依處量有幾。問已上天所居宮地量大小。</p>
<p>論。有餘師說至量無邊際。欲界四天有其兩釋。初靜慮天有其三釋。如文可解。</p>
<p>論。齊何量說小中大千。已下兩行頌第二明小．中．大千數也。</p>
<p>論曰至後當廣辨。釋頌文。如文可解。</p>
<p>論。如外器量別至身量亦別耶。已下兩行半頌大文第二明能居量　就中有二。一明身量。二明壽量。</p>
<p>論曰至滿萬六千。釋頌。可解。婆沙一百二十八云。如曷邏呼阿素落王所得身形其量廣大。如色究竟所得身形一萬六千六踰繕那量　俱盧舍者。此云鳴喚　所以無雲減三踰繕那者。有人云。從變異受初修不變異難　此似倒也。既得難定身壽應加。應言下變異受以樂欲心勝由此造業引壽等勝。不變異受引欣心劣。由此造業引壽等減。</p>
<p>論。身量既殊壽量別不。已下三行半頌。第二明壽量　就中有二。一明善趣壽量。二明惡趣壽量。此明善趣。</p>
<p>論曰至不能計量。明人趣也。</p>
<p>論。已說人間至萬六千歲。明欲界天。</p>
<p>論。持雙以上至依何得成。有兩問。一問年歲二問光明。</p>
<p>論。依花開合至成外光明事。答兩問也。</p>
<p>論。已說欲界天至萬六千劫。明色天也。</p>
<p>論。已說色界至六八萬劫。明無色界。</p>
<p>論。上所說劫至為中為大。問劫量也。</p>
<p>論。少光以上至所壽劫量。明上下天劫大．中不同。初定三天以半大劫為其一劫。二定已上以大全劫為一劫。詳其上壽量增．減。及身量增減。欲天。色天。及無色天。色天初定以半劫為劫。及中間靜慮身量等不同者。皆是生死法爾因果。如此。不可細求所以。多眼．三眼．二眼．一眼。及無足．多足等也。</p>
<p>論。已說善趣壽量短長。已下三頌第二明惡趣。</p>
<p>論曰至壽一中劫。明地獄壽量。</p>
<p>論。傍生壽量至能持大地。明傍生壽量。</p>
<p>論。鬼以人間至壽五百年。明鬼趣也。</p>
<p>論。寒那落迦至地獄壽量。明寒地獄　佉梨者。受一斛器名。如此間計升．斛等名　婆訶者。此云篅。受二十斛。即是二十佉梨一麻婆訶量。篅盛麻故名麻篅也。摩揭陀國盛麻篅多受二十石。餘文可解。百年取一篅中麻也。</p>
<p>論。此諸壽量有中夭耶。已下半行頌文便明有中夭。</p>
<p>論曰至皆無中夭。釋頌有二。一處無中夭。二就別人明無中夭。如文可解。</p>
</div>
<p class='juan'>俱舍論疏卷第十一</p>
<div class='div-w'><p style="margin-left:2em">次夜點了<span class='note-inline'>(今日春祭也令人調聲遙聞之)</span></p>
<p style="margin-left:2em">晝夜增減事不審非一以黃薗本一交了</p>
</div>
</div><!-- end of div[@id='body'] -->
</body></html>