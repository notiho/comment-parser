<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣三戒經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />大方廣三戒經卷中</p><p class="byline">北涼天竺三藏曇無讖譯</p><p>「如是漸漸多有女人，棄捨其夫遊諸僧坊。入僧坊已，為一女人而獨說法，示解脫法。迦葉！我見爾時純是非法，五百非法門，五百煩惱門，不修行人。當于爾時，悉是無戒，在家無異。</p>
<p>「迦葉！當于爾時，戒法極惡。若希望利益求菩提者，不應親近於比丘尼，不住是處，離不親近，更勿親近，捨世利養，依乞食行，捨愛衣服，受糞掃衣，捨離臺觀、床臥敷具，依止山林、坑㵎、窟舍，捨離一切甘美病藥，依陳棄藥；於諸眾生生親愛想，修行慈心，當忍一切毀罵撾打；捨離一切知識親族，修業自活，不應同彼在家之人，說解脫戒，當隨順行。</p>
<p>「迦葉！若違解脫戒，便違如來力、無所畏等，則違過去未來現在諸佛菩薩。如是罪報，若三千大千世界所有一切眾生悉墮地獄，是等眾生所受苦痛，比是苦痛，百分不及一，千分、百千分、百千億，乃至算數譬喻所不能及。若欲得離如是等苦，應當捨離是癡惡人百千由旬。若聞其聲，猶應當離，況復見聞而不離之。應親近一法。云何一法？一切諸法悉無所有。若忍諸法悉無所有，應當遠離如是惡人而不親近。又復應當親近二法。何等二法？一切諸法悉無所有，求集諸法，不著集心。云何為集？如所集者都不可得，不可得中而不生心，如離邪見捨離三有，亦復如是行菩薩行，離諸相心行菩薩行。行菩薩行時，捨離如上所說。捨離是已，值彌勒佛，離諸怖畏，作如是言：『快哉！安樂！快哉！得離於魔伴侶。快哉！得離遠於惡道。』</p>
<p>「迦葉！若聞是經已，不怖不驚，自見己身生能持心，如來悉知是人能持於我法藏。迦葉！猶如長者多財封祿，是長者子，所見諸物起父財想。初始見時此是我物，後持此物隨所至處處處藏舉。</p>
<p>「如是，迦葉！爾時比丘聞是等經，作是念言：『此是如來軟妙梵音之所演說。』復有比丘聞是法已，而起誹謗：『是持法比丘作如是言：「此是佛說，最為真實。」少於伴侶，是人劣弱，居處不惡日處藏舉。』</p>
<p>「迦葉！我後世護法城者甚為極少，我持是等委付彌勒為其伴侶，是等當修行於大捨。若有善男子。聞是法已如教而作，是當在於彌勒初會修行梵行，正見眾生當護法城。</p>
<p>「迦葉！我不見有乃至一人不值於我，後五百歲法欲滅時，聞是法已而不誹謗，能受持讀誦，無有是處。若已見我親近恭敬，於後末世五百歲時聞如是經，能受能持能讀能誦。如是人等，不待我讀誦斯，自當有一切智心，念於我已生於歡喜，作如是言：『奇哉，奇哉！釋迦牟尼世尊能受我法、守護於我。』是故，迦葉！當學此法。學此法者，隨所欲樂必成無難。」</p>
<p>爾時摩訶迦葉白言：「世尊！如我今者，永無希望失於無上正真之道。世尊！若令我具一切智者，甚用歡喜。若我得無上道者，得希有色身。」</p>
<p>佛告迦葉：「我不<span class='corr'>道</span>汝，我因汝故說於是等，令少疑惑，速成無上正真之道。復次，迦葉！若有眾生渴法成就，修集成就，是等漸漸成無上道，普斷一切所有蓋纏而為說法。迦葉！菩薩應當成就四法。何等四？菩薩應當發大精進。云何精進？精進者謂不求色、受、想、行、識，集無漏法。云何無漏法者？無地大，不說地大，無水、火、風大，不說水、火、風大，一切言說皆是不實，是菩薩取言說彼岸。」</p>
<p>迦葉白言：「世尊！設有人問：『如來亦以言語說法，可不實耶？』世尊！如是之人當云何答？我今欲從如來、應供、正遍覺聞。」</p>
<p>佛告迦葉：「未來當有諸惡比丘，不修身、不修戒、不修心、不修慧，瞋恚勇盛，口業勇健，不受不持不讀不誦如是等經。何以故？是生起色、受、想、行、識，如是等經言說之法。爾時世間當有比丘，生起於色、受、想、行、識。彼時比丘當如是住，猶如在家，終不推求於第一義。迦葉！如生盲人著金華鬘，是不自知。迦葉！將來比丘亦復如是，聞是等經不能持文，況能推求解第一義。迦葉！如有男女為他丈夫之所呵詰，而是男女更於異時，若復聞說是丈夫名，驚恐怖畏。如是，迦葉！後末世時諸比丘等，聞是經說如實過惡，貪於衣服，知己有過，驚恐怖畏。迦葉！猶如獼猴為枷鎖繫，而是獼猴目不欲見如是枷鎖。如是，迦葉！後比丘等亦復如是，聞是等經，目不喜見，背而捨去。迦葉！猶如有狗馳逐野干，而是野干走趣塚間孔穴深坑。如是，迦葉！未來比丘聞是經已，如野干走，野干馳走謂犯禁戒，聞是等經而生誹謗。迦葉！如野干走趣於塚間。如是，迦葉！未來比丘聞是法已，馳趣還家，馳趣色欲，馳趣女人，趣於鬪諍，趣於醫術，趣於斷事，住是諸處設犯禁戒，我說是等，喻趣塚間。迦葉！如野干趣於孔穴。如是，迦葉！爾時比丘，身壞命終趣於地獄，我說是等名趣孔穴。迦葉！如野干走趣於深坑，未來比丘亦復如是，身壞命終生刺地獄。迦葉！我說是等名趣深坑。迦葉！同如野干，諸比丘等，不能推求如是等經解其義趣，但能如是毀謗揚惡，身壞命終墮在惡道。</p>
<p>「迦葉！若有比丘作如是言：『汝說之法悉是不實，如來言說為是真實。』為不真實智比丘言：『大德！今者為執何事？為執於空？為執言說？』答言：『我執言說。』問曰：『汝即是佛。何以故？汝今亦以言說故。』答言：『我執於空。』問曰：『此當分別。何以故？不可分別名之為空，汝之空者即是言說。又汝空者，為是我空？為我所空？為眾生空故空？』又復問言：『比丘！汝意云何？汝喜一切法空不也？』答曰：『我都不喜一切法空。』又問：『大德久失沙門釋子之法。何以故？是佛世尊說一切法空，不說有我、眾生、壽命，不說有人。』答曰：『我今喜樂一切法空。』問曰：『大德尚喜一切法空，況復如來、應供、正遍覺。大德於意云何？眼是如來不？耳、鼻、舌、身、意是如來不？』答曰：『眼是如來，耳、鼻、舌、身、意是如來。』問曰：『此當分別。若其爾者，大德便為亦是如來。』答曰：『眼是言說，非是如來，耳、鼻、舌、身、意是言說，非是如來。』問曰：『此當分別。若眼非如來，耳、鼻、舌、身、意非是如來，大德先說：「如來即是言說」，今者何故說言非也？』答言：『眼非如來，非離眼是如來；乃至意非如來，不離意是如來。』問曰：『如來說十二入是眾生，此當分別。大德！眼、色是如來不？乃至意、法是如來不？』答曰：『眼、色是如來，乃至意、法是如來。』問曰：『如汝言者，一切眾生即是如來，一切諸地，一切諸山，樹林草木悉是如來。』答曰：『眼非如來，乃至意非如來。』問曰：『若其爾者，則說如來是法非法？』答曰：『色非如來，乃至法非如來。』問曰：『大德！法非如來也？』答曰：『法非如來。』問曰：『若其爾者，有諸眾生，說無父母，無沙門、婆羅門不淨種性，殺、盜、邪婬、妄言、兩舌、惡口、綺語、貪、瞋、邪見，如汝所言皆是如來？』答曰：『非是不善名為如來。』問曰：『若其爾者，如汝所說，法非如來，非法非如來。若非法非非法，則無言說。如大德言，無有言說名為如來。』</p>
<p>「迦葉！應當如是，數數折伏是諸惡人。迦葉！我不見世間人、天、魔、梵，能與如是如法說者而共語論，唯除瞋癡不堪忍者、無因緣者，毀<span class='corr'>呰</span>空法棄捨而去。是故，迦葉！汝等當持如是比經。</p>
<p>「迦葉！未來世有持是法者，當有三名。何等三？謂說斷滅，謂說無物，說無陰聚，無有恭敬。迦葉！當爾之時，如是等經當被誹謗。迦葉！汝觀爾時，不恭敬佛，不恭敬法，不恭敬僧。若不恭敬佛、法、僧已，何僧名住？但依言說，依於名字。雖唱佛名，於眾顯說，而不能見何者是佛。雖口說法，而不能知如來世尊，云何說法？雖作是言：『四向四得，是佛世尊聲聞之僧。』<span class='corr'>但</span>知於名，而不能知依名實德，為於衣服、飲食、臥具、病藥緣故，毀謗於法。菩薩是中應勤精進，於是等經生希欲樂，應當受持而讀誦之。何以故？是人來世當護法城。何以故？九十一劫不聞演說是空法故。</p>
<p>「迦葉！我今惟念過世千劫，爾時有佛出現於世，號曰寂滅，壽命八萬四千歲，守護菩薩，利益世間。復有如來號曰離垢，壽命二十一劫行菩薩道，然後乃成於無上道。迦葉！汝觀如來作幾難行攝諸眾生？迦葉！劫濁盡時不應呵是。何以故？迦葉！劫濁盡時，若有一人能信此法，甚為希有。當于爾時，持是法者，不被刀杖瓦石所害，甚為希有。何以故？迦葉！此法是大善丈夫法，謂說一切行是非行，若著我見、眾生見、命見、人見、有見者等，所不能解；及依見者，謂依戒見、佛見、法見、僧見、涅槃見，若有起於涅槃見者，如來悉知是為邪見。何以故？迦葉！如來不有涅槃、不得涅槃。迦葉！若有涅槃、得涅槃者，如來悉說名為邪見；若邪見者，說名無智；若為無智之所害者，是愚凡夫。若愚凡夫生天尚難，況佛菩提？</p>
<p>「迦葉！未來世中當有比丘，年二十、三十、四十、五十、六十、七十、八十，乃至百歲老耄無智，莊嚴衣服，剃髮毀形，癡老之人無有威德起於邪業。是臨終時，復更造惡，作毀戒法。斯以三事作於姦詐。何等三？示現威儀，示現持戒行、善人相。舉指現相，以如此法用顯己德，是墮大慢。以癡悔心而取命終，身壞命終墮於地獄。是故，迦葉！我今唱令：『我為汝等真是知識，我教汝等，欲利汝等，憐愍汝等，不令於後受大熱惱。』迦葉！我終不聽著見眾生而得出家，著我見者、眾生見者、命見者，著人見者而得出家，我實不聽。強在我法而便出家，食重信施，無有真實持戒功德。迦葉！人寧六日斷於飲食，非著我見、眾生見、命見、人見，乃至涅槃見受食信施。菩薩是中應勤精進，不著我見至涅槃見。</p>
<p>「迦葉！我是等經，付囑如是諸善丈夫。何以故？是等所行如我行故。如是之人，即是我侶，即是我伴。」爾時世尊而說偈言：</p>

<div class="lg regular" style="margin-left:0em;"><div class='lg-row'>「諸苦惱眾生，　都無有救護，</div>
<div class='lg-row'>唯除世導師，　無有戲論者。</div>
<div class='lg-row'>諸苦惱眾生，　依止下道者，</div>
<div class='lg-row'>漸增長諸欲，　由是墮惡道。</div>
<div class='lg-row'>無導無利益，　住在嶮曠處，</div>
<div class='lg-row'>趣向不正路，　終無有安隱。</div>
<div class='lg-row'>猶如持財寶，　求利行曠野，</div>
<div class='lg-row'>彼有群賊起，　一切悉劫奪；</div>
<div class='lg-row'>失財已還歸，　失利增苦惱，</div>
<div class='lg-row'>從他所貸財，　以此倍增苦；</div>
<div class='lg-row'>是等亦如是，　造業已未還，</div>
<div class='lg-row'>本所造白業，　還來食此財。</div>
<div class='lg-row'>依止劫奪者，　凡夫墮見者，</div>
<div class='lg-row'>執著於我見，　命見及人見。</div>
<div class='lg-row'>說空法比丘，　依我人見者，</div>
<div class='lg-row'>於是生謗心，　速疾墮惡道。</div>
<div class='lg-row'>生起造瞋恚，　更互相輕毀，</div>
<div class='lg-row'>誹謗說不實，　於此慚愧者。</div>
<div class='lg-row'>身惡及口惡，　意業極姦諂，</div>
<div class='lg-row'>堅執著諸見，　斯趣極惡處；</div>
<div class='lg-row'>作於惡業已，　速疾至惡處，</div>
<div class='lg-row'>多受眾苦惱，　無有救護者。</div>
<div class='lg-row'>未來世當有，　瞋恚勇盛人，</div>
<div class='lg-row'>苦切逼比丘，　趣向菩提者，</div>
<div class='lg-row'>於如是等經，　無慈者當毀。</div>
<div class='lg-row'>而不生信敬，　於釋師子法，</div>
<div class='lg-row'>更互生諍訟，　速起大忿諍，</div>
<div class='lg-row'>更互相謗毀，　揚惡遍諸方，</div>
<div class='lg-row'>造種種誹謗，　加彼慚愧者，</div>
<div class='lg-row'>惡友得勢力，　柔軟者弱劣。</div>
<div class='lg-row'>知正法劣弱，　惡法增勢力，</div>
<div class='lg-row'>是比丘當去，　我之所愛子。</div>
<div class='lg-row'>當去至何方，　得於安隱處？</div>
<div class='lg-row'>眾惡者除放，　於此無悲心。</div>
<div class='lg-row'>我如是等經，　常當思念之，</div>
<div class='lg-row'>導師如是說，　以是自娛樂。</div>
<div class='lg-row'>我當至此處，　佛所稱譽者，</div>
<div class='lg-row'>今法毀壞時，　柔和者難得。</div>
<div class='lg-row'>或有作是言：　『當速離是處，</div>
<div class='lg-row'>當至大仙人，　得無上道處。』</div>
<div class='lg-row'>復有作是言：　『善哉說是語。</div>
<div class='lg-row'>導師如是說：　「當遊禮諸塔。」</div>
<div class='lg-row'>寧當至是處，　可樂菩提樹，</div>
<div class='lg-row'>非彼嫉妬者，　瞋恚忿諍處。』</div>
<div class='lg-row'>是比丘便去，　我所說應行，</div>
<div class='lg-row'>見是餘住處，　謂佛所住處。</div>
<div class='lg-row'>經行及坐處，　若石及空處，</div>
<div class='lg-row'>集趣是處已，　數相對啼泣：</div>
<div class='lg-row'>『此是大仙處，　經行受用處，</div>
<div class='lg-row'>佛本在是處，　見處不見佛。</div>
<div class='lg-row'>此無上仙人，　所說無上法，</div>
<div class='lg-row'>我等今不見，　有為悉無常。</div>
<div class='lg-row'>人及諸非人，　天龍悉等來，</div>
<div class='lg-row'>善說令歡悅，　我等今不見。』</div>
<div class='lg-row'>至是所住處，　謂菩提樹下，</div>
<div class='lg-row'>既集至此已，　正念善思惟。</div>
<div class='lg-row'>爾時世導師，　得無上菩提，</div>
<div class='lg-row'>驚怖魔王眾，　猶如小野干。</div>
<div class='lg-row'>此本道場地，　如來所坐處，</div>
<div class='lg-row'>過去未來佛，　悉在是坐處。</div>
<div class='lg-row'>此是勇健者，　億天所恭敬，</div>
<div class='lg-row'>加趺坐七日，　觀視此樹王。</div>
<div class='lg-row'>是人供養已，　復詣說法處，</div>
<div class='lg-row'>是處轉法輪，　聲聞于梵世。</div>
<div class='lg-row'>是比丘往彼，　數數而啼泣：</div>
<div class='lg-row'>『勇健者來此，　調伏是五人。</div>
<div class='lg-row'>五人見佛已，　即生起憂惱，</div>
<div class='lg-row'>而共計議惡，　皆悉勿為起。</div>
<div class='lg-row'>是大悲世尊，　於眾起悲心，</div>
<div class='lg-row'>為五比丘說，　轉甘露法句。』</div>
<div class='lg-row'>禮法輪處已，　復數數啼泣，</div>
<div class='lg-row'>復至涅槃處，　見佛最後處。</div>
<div class='lg-row'>爾時世導師，　利益多眾生，</div>
<div class='lg-row'>碎末破己身，　佛此入滅度。</div>
<div class='lg-row'>咄哉！佛世尊，　釋師子能仁，</div>
<div class='lg-row'>今唯聞其名，　而不覩其形。</div>
<div class='lg-row'>是無上仙人，　善賢最在後，</div>
<div class='lg-row'>大智知是已，　此是我最後。</div>
<div class='lg-row'>或遊行命終，　或住處命終，</div>
<div class='lg-row'>遊行竟命終，　悉往生善處。</div>
<div class='lg-row'>於後末世時，　是廣大佛法，</div>
<div class='lg-row'>斯當得涅槃。　諸住淨戒者，</div>
<div class='lg-row'>若毀戒比丘，　普亦得供養，</div>
<div class='lg-row'>服食重供已，　速往至惡道。</div>
<div class='lg-row'>觀此諸比丘，　有如是差降，</div>
<div class='lg-row'>智者於後終，　速疾得生天。</div>
<div class='lg-row'>是等照世燈，　憐愍世間者，</div>
<div class='lg-row'>大智慧菩薩，　慈心利眾生。</div>
<div class='lg-row'>當住營事人，　踊躍歡喜心，</div>
<div class='lg-row'>我當得作佛，　亦得值彌勒。</div>
<div class='lg-row'>當供彼世尊，　在一切眾前，</div>
<div class='lg-row'>一切智記我，　如我之所念。</div>
<div class='lg-row'>是有大勢力，　我說如是義，</div>
<div class='lg-row'>雖不見於佛，　當知如面對。</div>
<div class='lg-row'>我當安慰此，　亦復當如是，</div>
<div class='lg-row'>修行菩提分，　悉禮一切佛。</div>
<div class='lg-row'>若有諸女人，　向無上菩提，</div>
<div class='lg-row'>我亦安慰是，　及無量如來。</div>
<div class='lg-row'>捨是女身已，　速成男子身，</div>
<div class='lg-row'>得見於彌勒，　是當供養之。</div>
<div class='lg-row'>一切所求索，　悉皆如其意，</div>
<div class='lg-row'>隨學是智者，　生殷重堅欲。</div>
<div class='lg-row'>有於堅欲已，　持戒廣多聞，</div>
<div class='lg-row'>斯為彌勒佛，　得受於記別。</div>
<div class='lg-row'>是故聞是利，　生起賢善信，</div>
<div class='lg-row'>堅信而趣向，　攝一切眾生。</div>
<div class='lg-row'>誰有求是處，　而有不得者，</div>
<div class='lg-row'>有慧及精進，　菩提不難得。</div>
<div class='lg-row'>不作諂曲心，　修習行慈心，</div>
<div class='lg-row'>常住閑靜處，　此名菩提行。</div>
<div class='lg-row'>捨棄如是處，　但說菩提處，</div>
<div class='lg-row'>此是大貪賊，　一切諸遠離。</div>
<div class='lg-row'>若為於飲食，　及諸利養事，</div>
<div class='lg-row'>詐現執正法，　更互共演說。</div>
<div class='lg-row'>斯不淨活命，　以癡用自活，</div>
<div class='lg-row'>為眾惡所害，　惡道所侵逼。</div>
<div class='lg-row'>是一味法門，　但假比丘名，</div>
<div class='lg-row'>毀謗如此法，　及與解脫戒。</div>
<div class='lg-row'>若有持戒者，　我說禁戒法，</div>
<div class='lg-row'>像比丘當謗，　彼不至賢處。</div>
<div class='lg-row'>一切天世間，　悉皆棄捨離，</div>
<div class='lg-row'>一切智世尊，　亦倍離是人。</div>
<div class='lg-row'>若身無惡業，　口業亦無惡，</div>
<div class='lg-row'>意業悉清淨，　速疾至涅槃。</div>
</div><p>「迦葉！如來滅後後末世時，有諸比丘於先佛所種善根者悉般涅槃，純善眾生命終去盡。有後五百歲時，當有比丘貪求無厭，瞋恚別離，麁澁毒惡，瞋面顰蹙，住於三法。何等三？專修醫道，住於販賣，親近女人。住是三法，當失四法。何等四？失於戒聚，失於善道，失得果證，失如實見法。是人有於此四法已，復增熾四法。何等四法？嫉妬熾盛，瞋恚熾盛，貪他家熾盛，貪著利養貯聚熾盛，貪愛衣服造作箱篋，以此為業，空無所有，無沙門法。聞是法已，當墮四法。何等四？墮在謗法，不知時言，獨為女人而演說法，漸毀犯戒。聞是等法已，墮在災禍。</p>
<p>「迦葉！猶如惡狗打觸其鼻。迦葉！於意云何？是狗為當倍惡不？」</p>
<p>白言：「如是，當倍增惡。」</p>
<p>佛言：「迦葉！是等惡人如彼惡狗、如毘舍遮，若淨意比丘，持是等法、說是等法，真實少欲，歎說少欲。是等聞已，驚怪不信，沈沒怯弱，生於惱熱，復增瞋恚，當住何業？是時未至，我今預說。彼聞此經，當生誹謗，如被牟刺，生大瞋怒，作如是言：『此非佛說。』毀少欲者作如是言：『當名是人為多欲者，非是少欲。』迦葉！我常種種歎少欲者，歎知足者、善布薩者、易共住者、行頭陀者、阿練兒處者、淨活命者，汝等莫共是雜惡行者，而共是同。何以故？此是在家法，莫以是法侵欺於人。是在家法，汝等不應起大瞋忿；汝等莫大多集財物，當捨財賄；汝等慎勿顯現異相，歎譽己德；汝等應當無所繫戀，勿多貯積；汝等勿畜駝、馬、牛、驢；汝等不應懈怠嬾惰，當勤精進，斷不善法，修集善法。</p>
<p>「迦葉！我常種種因緣，讚歎阿練兒處，清淨寂靜，離親近家。後末世時，違我此法，違我法已，欲造眾患，毀謗正法。迦葉！猶如有人熱時服蘇，服已患渴，語餘人言：『汝與我水。』是人答言：『善，大丈夫！汝勿求水，以服蘇故，汝莫因此，而便致死。』是人瞋忿，毀罵此人，不順他故，飲已命終。如是，迦葉！未來比丘著有見者，住於諸惡，持是比丘作如是言：『此事應住，此不應住。』反生瞋恚，毀謗罵詈，謗是等經，如來教法。是故，迦葉！如是等人反與如來而共諍競。</p>
<p>「迦葉！汝且觀是賢護比丘，如來制戒，諸比丘僧一坐而食。聞已瞋恚，於三月中不至我所。迦葉！爾時梵行清淨完具，尚能如是，況滅度後貪著飲食，貪著衣鉢臥具病藥，為睡眠所覆，瞋恚勇盛。聞是等經，尚不恭敬於佛如來，況餘比丘如法行者。迦葉！若是等法已隱滅者，極為不善，甚為不善。</p>
<p>「迦葉！若善男子，欲求善利信我是法。後末世時，濁惡災變，我法末時，末世滓穢，瞋恚盛時，善人難得。時若有聞信是等深經，當信是人作於相應，非不相應。當言信受，非不信受。迦葉！我今亦說，名為相應，非不相應，非是不信。</p>
<p>「迦葉！猶如惡馬與善調馬而共同駕，若安靜無聲尚不調順，況當吹貝<span class='corr'>椎鍾</span>鳴鼓，能堪忍之，無有是處。如是，迦葉！破戒比丘，若能堪忍善丈夫法，無有是處。迦葉！猶如惡馬以鞭一策，是馬驚畏。如是，迦葉！若聞一說無我空法，著我想者驚畏怖恐而起諍訟，況復廣說。</p>
<p>「迦葉！應當發起大精進根，發大莊嚴，降伏百千萬億諸魔，令其畢竟不起諍訟。云何起精進根？無欲是精進根，頭陀功德是精進根，無貪是精進根，無癡、無瞋是精進根，無嫉是精進根，離欲是精進根，獨無伴侶是精進根，離於睡眠是精進根，於一切時不起一切諸惡之心是精進根，於一切時不起欲心是精進根；不起疑心，起大精進，離一切疑；離一切疑，大莊嚴已，發菩提心無所依倚，況復當起於我想也。是終不應起於我想、眾生之想、命想、人想、男想、女想，不起地大、水大、火大、風大之想，不起欲界想、色、無色界想，不起戒想、犯戒之想，不起空想，悉不應起一切諸想，至涅槃想亦不應起。云何名為不起諸想？如是諸想是中頗得。</p>
<p>「迦葉！若貪欲不實，知滅欲者亦復不實。迦葉！欲無定處但虛妄說，是故如來如實而說。此欲非我如是之法，是寂滅法。云何寂滅法？若執無著，是則著想如須彌山，若人著想，當知是人敗失聖法，彼不能起於沙門法，不住沙門法，是則名為癡人癡者，永不能起沙門法。何以故？是著想者，無量劫中為無間獄之所攝故。</p>
<p>「迦葉！如觀拘迦離比丘、提婆達多比丘、碎財比丘、黑丘舍比丘、海與比丘。迦葉！馬師比丘、滿宿比丘、善星比丘，是我給侍，面聞我說，見我經行，見我端坐，見我神通，經行虛空，見我降伏百千外道，如是等人尚於我所不生好心，以足下蟲與我相違自致惡道。若有實說如來功德，應栴檀末如須彌山，以散其上作大寶蓋，如三千界，於是人上虛空中侍。何以故？迦葉！能有信心稱佛名號，實信者少，況有信已從佛出家，遠離欲穢修無著禪，甚為希有。迦葉！若眾生能持於我所說禁戒，信解如是甘露之法，倍為希有。</p>
<p>「迦葉！猶如大眾聚集祠處作一革箱，形容極妙彩畫眾色，盛以糞穢。若復有人，以上衣裹持行示人，中有見知其不實者，背而捨之。如是，迦葉！若有比丘，見於如來功德法祠，中有比丘有於我想。迦葉！若有我想，則起於欲，若有他相，則起於欲。迦葉！無我想者，聞是等經不生瞋恚。何以故？毀呰他者此為不善，以是事故，聞此法已，得於好心。若有染著於我相者，是為邪見；若邪見者聞於是等真實教誨，則生瞋恚。何以故。迦葉！有我相者則起瞋恚。迦葉！若比丘、比丘尼、優婆塞、優婆夷，聞是等法若起瞋恚誹謗之者，是人但有沙門形名，我非彼師，彼非我弟子。何以故？其妄語者非我弟子，我亦非是妄語者師。何以故？迦葉！如來世尊是實語者，如來說言一切法空。</p>
<p>「迦葉！如來世尊壞一切我，是故是人與如來諍，若有與佛如來諍者，說名為魔，如來不聽魔黨出家受具足戒。迦葉！若說小馬從龍象生。迦葉！於意云何？是人語者為可信不？」</p>
<p>迦葉白言：「不也，世尊！」</p>
<p>「迦葉！是語相應不？」</p>
<p>「不也，世尊！」</p>
<p>「迦葉！若有眾生著我想、眾生想、命想、人想，乃至涅槃想，稱我為師，倍不相應。</p>
<p>「迦葉！若有人來，作如是言：『金翅鳥王從烏而生。』迦葉！汝意云何？如是之言為可信不？」</p>
<p>「不也，世尊！」</p>
<p>「迦葉！如是言語為是相應？為不相應？」</p>
<p>迦葉白言：「是不相應。」</p>
<p>「迦葉！若有著我，乃至有著於涅槃者，名我為師，倍不相應。迦葉！若使有人作如是言：『有熒火虫負須彌去。』迦葉！汝意云何？如是之語為可信不？」</p>
<p>「不也，世尊！」</p>
<p>「迦葉！是相應不？」</p>
<p>「不也，世尊！」</p>
<p>「迦葉！諸惡人等，著於我見、眾生見，至涅槃見，名我為師，倍不相應。</p>
<p>「迦葉！猶如大王有給使人，更有餘人，人不識者。假依此使虛傳王令至大富家：『王作是令，王語某甲，作如是事。』時諸大臣及諸富人，見是異人乘自在處，答是人言：『我當作是。』時諸富人往至王所，為活命故。如是，迦葉！如來福力具足自在，如王安樂無有怨敵，王居大地飲食具足，如來僧眾亦復如是無有怨敵，住佛國界法食豐足。有一異人無有請者，來入眾中，自說我見至涅槃見，作如是言：『如來說是，如來說是，此應作，此不應作。諸如來所有信心者，不違佛教。』聞是說已，自割衣食及妻子，分上妙好者而給與之。信恭敬與信敬而與至未識時，如是之人如彼異人，是食供已，樂喜眾閙，論說王事、賊事，論說飲食、論說婬女，論說醫事，作如是言：『月蝕、日蝕，諸王來去，論說王家。』復作是言：『是處得食，是處不得。』作如是等種種論說，以是盡日夜還住處，二宿、三宿乃至六宿，隨所宿處，論說諸事，種種嫉慢，種種戲笑，言語雜合，唌唾流出，亂想睡眠，隨所想處，臥則夢見，夢見自身往至彼處承迎恭敬，既睡寤已互相說夢：『大德！我夜夢汝往於是處得如是物。』彼作是言：『此夢吉祥，宜應速往。』是便往詣城邑人間，眼目視瞻，搖動眉目，心多所期，逼惱生熱，心不專一，威儀輕躁，諸根不諦，心亂調動。至他家已，毀犯禁戒，與一女人共獨說法，因緣戲笑，漸現欲<span class='corr'>想</span>。以其利養，得利養已，愛樂貪染耽重，或著常居止住，若違本意啼泣而去。趣於二處濃厚之處及讚歎處，若不濃厚，罵是施主；復相聚集，互相問言：『誰施於眾？眾何所得？為得幾許？汝食幾許？』迦葉！有如是等不相應行，乃至於死。</p>
<p>「迦葉！是等復有不相應行，謂謗正法。迦葉！當知，應當於是惡比丘所生於悲心。何以故？是等當獲大苦報故。」</p>
<p>爾時世尊，欲重宣此義，而說頌曰：</p>
<p style="margin-left:0em;text-indent:0em" class="lg-abnormal"><div class='lg-row'>「凡夫王給使，　為欲活命故，</div>
<div class='lg-row'>遊歷於諸家，　王作如是令。</div>
<div class='lg-row'>彼聞勅令已，　莫瞋謫罰我。</div>
<div class='lg-row'>愚凡以此勢，　常用自活命。</div>
<div class='lg-row'>何況佛最勝，　於百千億劫，</div>
<div class='lg-row'>布施於手足，　多造眾苦行。</div>
<div class='lg-row'>此非我法王，　令住是謫罰，</div>
<div class='lg-row'>亦無有問者，　為當作不作。</div>
<div class='lg-row'>在家施比丘，　上妙美飲食，</div>
<div class='lg-row'>衣服中妙者，　一切恭敬與。</div>
<div class='lg-row'>自己不服食，　又不與子息，</div>
<div class='lg-row'>聚集上妙色，　以施持戒者。</div>
<div class='lg-row'>不相應行者，　食已速捨去，</div>
<div class='lg-row'>共集於一處，　相問樂食不？</div>
<div class='lg-row'>說王及賊事，　又說關邏事，</div>
<div class='lg-row'>亦說飲食事，　云何佛聚集？</div>
<div class='lg-row'>或說日月蝕，　問王去來事，</div>
<div class='lg-row'>彼當得於勝，　亦說當盡滅。</div>
<div class='lg-row'>是不相應語，　數數恒演說。</div>
<div class='lg-row'>此是<span class='corr'>半</span>應缺<span class='note-inline'>(諸藏皆少一句)</span>。</div>
<div class='lg-row'>速往於彼家，　是多富有處，</div>
<div class='lg-row'>是家極慳悋，　不得上美食。</div>
<div class='lg-row'>生如是覺想，　百種思慮已，</div>
<div class='lg-row'>惡行不知者，　猶驢負重擔。</div>
<div class='lg-row'>於是夜夢中，　見本所憶事，</div>
<div class='lg-row'>寤已相向說，　種種而解釋。</div>
<div class='lg-row'>無憂大喜笑，　汝當得安樂，</div>
<div class='lg-row'>速往成此事，　勿遲後致悔。</div>
<div class='lg-row'>往詣村城邑，　如是不正行，</div>
<div class='lg-row'>邪視動眉目，　猶若如獼猴。</div>
<div class='lg-row'>是入城邑已，　為女人說法，</div>
<div class='lg-row'>棄捨於佛經，　及與解脫戒。</div>
<div class='lg-row'>既至是處已，　云何設麁惡？</div>
<div class='lg-row'>毀罵是施主，　及所知識者。</div>
<div class='lg-row'>復共相聚集，　更互共相問：</div>
<div class='lg-row'>『汝得何等食？　所得食妙不？』</div>
<div class='lg-row'>比說如是事，　經於百千歲，</div>
<div class='lg-row'>如是所思覺，　以是為自活。</div>
<div class='lg-row'>是起於諍訟，　聚酒及香花，</div>
<div class='lg-row'>當以此為藥，　則便少病痛。</div>
<div class='lg-row'>佛當奈是何，　縱令有百佛，</div>
<div class='lg-row'>是捨所修行，　習近在家法。</div>
<div class='lg-row'>我見及常見，　起見已愛著，</div>
<div class='lg-row'>彼當修是行，　以致至惡道。</div>
<div class='lg-row'>斯當受<span class='corr'>呰</span>苦，　諸謗正法者，</div>
<div class='lg-row'>凡夫少覺知，　修集在家行。</div>
<div class='lg-row'>諸是釋師子，　實行諸聲聞，</div>
<div class='lg-row'>不以活命故，　而毀犯禁戒。</div>
<div class='lg-row'>智者不貪食，　起於動搖想，</div>
<div class='lg-row'>於食修不淨，　定坐報施恩。</div>
<div class='lg-row'>斷諸欲漏結，　修集於諸想，</div>
<div class='lg-row'>彼修行方便，　從佛法出家。</div>
<div class='lg-row'>知於無諍法，　諸所說空法，</div>
<div class='lg-row'>數數而修集，　中不得<span class='corr'>堅</span>實。</div>
<div class='lg-row'>勇健智慧人，　知於空道者，</div>
<div class='lg-row'>魔及眾怖畏，　是報信施恩。</div>
<div class='lg-row'>此終無有愛，　亦不毀敗空，</div>
<div class='lg-row'>是勇健佛子，　二足中福田。</div>
<div class='lg-row'>正法不久住，　多有惡人故，</div>
<div class='lg-row'>柔軟比丘少，　不放逸利者。</div>
<div class='lg-row'>智者作是慮：　『不久速至死，</div>
<div class='lg-row'>我夜當云何？　晝亦如是盡。</div>
<div class='lg-row'>世更無救護，　唯除二足尊，</div>
<div class='lg-row'>諸學及無學，　皆悉當滅度。』</div>
<div class='lg-row'>此不知如是，　隨宜所說法，</div>
<div class='lg-row'>欺不恭敬佛，　及無上正法。</div>
<div class='lg-row'>正法欲毀滅，　應當勤精進，</div>
<div class='lg-row'>未久當得聞，　乃至於少許。」</div>
</p>
<p class='juan'>大方廣三戒經卷中</p></div>
</div><!-- end of div[@id='body'] -->
</body></html>