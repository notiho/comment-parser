<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣三戒經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />大方廣三戒經卷下</p><p class="byline">北涼天竺三藏曇無讖譯</p><p>爾時大德迦葉白佛言：「奇哉！世尊！聞是等經，乃能不生愛惜之心。」</p>
<p>佛告迦葉：「眾生成就四法，聞是等經不生愛惜心。何等四？多諸放逸，不信業報，不信大地獄，不信我當死。迦葉！是名四法不生愛惜心。迦葉！眾生復有四法，不生愛惜心：自怙強壯，自怙有力，染著五欲耽荒嗜酒，不起善心。是名四法不生愛惜心。</p>
<p>「迦葉！比丘成就四法，謗佛菩提。何等四？本造眾惡，毀亂正法，現造惡業，謗比丘尼。彼有和上阿闍梨，多人所敬，然謗菩提；是亦隨學謗於菩提；少於聞見，以嫉妬故謗佛菩提。迦葉！是名四法謗佛菩提。</p>
<p>「迦葉！又有一法，沙門婆羅門之所應作。何等一法？於一切法心無所住。是為一法沙門、婆羅門之所應作。迦葉！猶如有人墮高山頂，其心迷悶，無所覺知，不識地處，不識樹處，悉作空想，出入氣息斷絕不續。如是，迦葉！彼執一切法，執著眼想，執著眼相，作非沙門法，非婆羅門法。如是執著耳、鼻、舌、身、意想，執著耳、鼻、舌、身、意相，作非沙門法，非婆羅門法，執著色、受、想、行、識想，執著色、受、想、行、識相，作非沙門法，非婆羅門法。執著淨持戒，執著持戒相，求於菩提。執著多聞，執著多聞相，求於菩提。執著慚愧，執著去來，作非沙門法，非婆羅門法。若有執著，則為所害。云何為害？為貪所害，瞋、癡所害。執著眼想是執著眼相，為眼所害，愛不<span class='corr'>愛</span>色。如是執著耳、鼻、舌、身、意，以執著故為意所害，謂可意法、不可意法。若為所害，則為所欺。所謂地獄、餓鬼、畜生及與人天諸所害者，皆由著故，為其所害。是中云何名為想著？謂想著我想，著我所想，著地大、水火、風大想，著骨想、壞想、青想、虫想、血塗想、脆想、解脫想，而是解脫當有何想而猶執著？謂執於此，當得解脫，執著過去無量生處，執著我當憶念是處，執著未來及著現在，起如是想：『我是過去，我是現在。』隨在在處皆起想著，乃至涅槃亦起想著。作是念言：『我當得涅槃。』起是想著。迦葉！略說乃至隨所意想，皆名為著，乃至空想皆名想著。如是皆悉非沙門法，非婆羅門法，非沙門行，非婆羅門行，沙門婆羅門法，如來所說。</p>
<p>「迦葉！猶如虛空及與大地，不作是念：『我是虛空，我是大地。』如是，迦葉！沙門、婆羅門不作是念：『我是沙門，我是婆羅門。』所作之法，以何緣故名沙門我是婆羅門？迦葉！若無意念，是名沙門、婆羅門所作之法。以何緣故名沙門、婆羅門所作之法？沙門、婆羅門不作是念：『我當作是，我不作是。』沙門、婆羅門終不作於如是之念。</p>
<p>「迦葉！猶如有人於夜闇中，以其兩手<span class='corr'>捫</span>摸虛空，搖動口鼻，作如是言：『我弄世間，我弄世間。』迦葉！於意云何？為弄於誰？」</p>
<p>迦葉白佛言：「世尊！是人自弄。何以故？是黑闇中，無人見故，無可弄故。」</p>
<p>佛言：「如是，迦葉！若有比丘，至阿練兒處，或至樹下，若至露處、空處，作是想念：『眼是無常，耳、鼻、舌、身、意悉是無常。』作是思惟：『思惟色是無常，聲、香、味、觸、法悉是無常。』作是想念：『我趣涅槃。』則為自誑，非沙門行。何以故？先著於眼，後修無常，後行無常。作是惡執，先執著耳、鼻、舌、身、意，後修無常，後行無常。而是三處俱不可得，執著三處隨所想著，當於何處而得一心？</p>
<p>「迦葉！諸佛菩提極為甚深，難得難到，生死難過。迦葉！云何名一心？推求法時，不見一法，不得眼實，不得耳、鼻、舌、身、意實。雖言一切諸法不實，亦復不得。何以故？本性如是。本性若爾，終不生心言。一切法不實、叵得，不得是心。若過去世、未來、現在，無念、無行，是名無行。云何名無行？無新無故，故名無行。是中無過去心解脫，無未來心解脫，無現在心解脫。若不得心，是名一心，是名說一心。</p>
<p>「迦葉！未來當有自名比丘、比丘尼、優婆塞、優婆夷，是等當作破壞言說：『彼有陰想，如來所說五陰如夢。』是等爾時說陰是實：『此夢是有，有夢言說，夢若無者，我等何由於是生想？有此說故，我等於中，而生夢想。定有此陰，是故說言陰猶如夢；若無有陰，則不應說陰猶如夢。』是諸癡人復於此夢而生實想，聞是等經，而生誹謗。有比丘尼往施主家唱如是言：『某是羅漢，某是羅漢。』是比丘等，依止淺智比丘尼住，妨廢善事，造不善業。是中優婆塞、優婆夷，聞於少戒，乃至少偈，聞已便去。</p>
<p>「迦葉！當爾之時，諸比丘等有二十臘至三十臘，住阿練兒處，有優婆塞初信一日，所解佛經等無差別。迦葉！當爾時世互唱空名『此空此淨，此空此淨。』時有比丘，聞是法已共相聚集，聞已不畏作如是言：『此經不與出家相應，非在家相應，共捨棄之，非導師說。何以故？此非我同，又不汝同。』若有聞說甚深大法，在家出家悉當誹謗。何以故？迦葉！今者梵行極為純淨，信者尚少，況復爾時，如是智者漸已滅度，好者轉少好者轉少。</p>
<p>「迦葉！當于是時，千比丘中求一比丘正入正解，猶尚難得，設有一人輕笑不學，乃至三千比丘眾，欲索一人正入正解，亦當難得。迦葉！當爾之時，在家出家互相誹謗。迦葉！未來若有諸比丘等勤行精進，為斷一切諸不善法，成就善法，初夜後夜離於睡眠，是諸惡人當奪其命，輕賤呵毀，捨而棄之。迦葉！當爾之時，佛法毀壞，比丘毀壞，是中智者信甚深者、無染著者，應好恭敬，應好愛念，共相聚集，住空閑處。」</p>
<p>爾時世尊而說偈言：</p>

<div class="lg regular" style="margin-left:0em;"><div class='lg-row'>「我此所說法，　為明第一義，</div>
<div class='lg-row'>說陰無堅實，　觀之猶如夢。</div>
<div class='lg-row'>爾時諸比丘，　更互共鬪諍，</div>
<div class='lg-row'>彼此無有異，　是得於有相。</div>
<div class='lg-row'>比丘作是說，　彼報言：『如是！</div>
<div class='lg-row'>如此之法眼，　當無有差別。』</div>
<div class='lg-row'>比丘語在家：　『汝甚為希有，</div>
<div class='lg-row'>能解此菩提，　汝逮得初果。』</div>
<div class='lg-row'>彼自謂見法，　來親是比丘，</div>
<div class='lg-row'>持最上供養，　數數而奉施。</div>
<div class='lg-row'>如此比丘說：　『真實無有異，</div>
<div class='lg-row'>與我所知同，　見法而語我。』</div>
<div class='lg-row'>施主及比丘，　不住於正法，</div>
<div class='lg-row'>破壞佛菩提，　是出時未久。</div>
<div class='lg-row'>勿親彼近我，　我是說道者，</div>
<div class='lg-row'>汝當速疾得，　如我之速得。</div>
<div class='lg-row'>此是第一句，　更互說寂靜，</div>
<div class='lg-row'>和合為一侶，　毀壞於我法。</div>
<div class='lg-row'>猶如大惡賊，　殺害諸聚落，</div>
<div class='lg-row'>令聚落空荒，　及與諸城邑。</div>
<div class='lg-row'>比丘當如是，　無智闇鈍者，</div>
<div class='lg-row'>無慧毀禁戒，　依著我命人。</div>
<div class='lg-row'>我所說應離，　而反依於眼，</div>
<div class='lg-row'>自說是羅漢，　實是增上慢。</div>
<div class='lg-row'>自和合聚集，　我是最上僧，</div>
<div class='lg-row'>有名無有智，　一人尚難得。</div>
<div class='lg-row'>若復有比丘，　有惡往如實，</div>
<div class='lg-row'>尚說其惡名，　云非佛聲聞，</div>
<div class='lg-row'>毀謗於菩提，　法王之所有。</div>
<div class='lg-row'>諸天極憂苦，　數數而啼泣，</div>
<div class='lg-row'>悶絕墜於地。　有信諸天等，</div>
<div class='lg-row'>云此釋師子，　勝法今毀壞。</div>
<div class='lg-row'>奇哉佛世尊！　奇哉離染法！</div>
<div class='lg-row'>奇哉福田僧！　佛之所愛子，</div>
<div class='lg-row'>我更不復聞，　法王之所說，</div>
<div class='lg-row'>當有大癡闇，　能仁法毀壞。</div>
<div class='lg-row'>發起大音聲，　地天及中間，</div>
<div class='lg-row'>唱令告諸天：　『法炬今欲滅，</div>
<div class='lg-row'>莫後諸天龍，　而致大悔恨。</div>
<div class='lg-row'>仁自聞佛法，　今當更不聞，</div>
<div class='lg-row'>是佛無數劫，　若自及與他，</div>
<div class='lg-row'>堪忍是眾生，　何時當成佛？</div>
<div class='lg-row'>是佛世導師，　為一切眾生，</div>
<div class='lg-row'>所演說正法，　今當滅永盡。</div>
<div class='lg-row'>今法壞亂起，　極造大暴惡，</div>
<div class='lg-row'>魔使極惡魔，　少欲者劣弱，</div>
<div class='lg-row'>詐偽無智慧，　幻偽小凡夫，</div>
<div class='lg-row'>熾盛生瞋恚，　謗毀善逝法。』</div>
<div class='lg-row'>聞地天聲已，　上天生驚怪，</div>
<div class='lg-row'>四大天王等，　聞已生愁悶，</div>
<div class='lg-row'>夜叉眾來集，　聚在曠野城，</div>
<div class='lg-row'>悉皆同愁淚，　發大呼哭聲。</div>
<div class='lg-row'>大音甚悲切，　諸天悉來集，</div>
<div class='lg-row'>更互共相語，　心中所念者：</div>
<div class='lg-row'>『諸莊嚴城邑，　眾寶之所成，</div>
<div class='lg-row'>一切無光色，　猶若如土聚，</div>
<div class='lg-row'>是城無威德，　無須臾可樂，</div>
<div class='lg-row'>是城無威德，　如本可愛樂。</div>
<div class='lg-row'>我本所生處，　諸天眾來至，</div>
<div class='lg-row'>見已悶躄地，　當作如是報。』</div>
<div class='lg-row'>諸天下至地，　往至可畏處，</div>
<div class='lg-row'>如此真實法，　今者悉毀壞。</div>
<div class='lg-row'>下至閻浮提，　見大毀壞事，</div>
<div class='lg-row'>佛子見逼惱，　逃竄至異處。</div>
<div class='lg-row'>勝成七日中，　無諸威德色，</div>
<div class='lg-row'>是諸天七日，　數數而啼泣：</div>
<div class='lg-row'>『咄哉勇健佛，　我等面覩見，</div>
<div class='lg-row'>今者永不見，　佛法復滅盡。』</div>
<div class='lg-row'>舍衛所住處，　來至恭敬已，</div>
<div class='lg-row'>於是住處地，　數數而啼泣：</div>
<div class='lg-row'>『此是佛所坐，　人尊所坐處，</div>
<div class='lg-row'>演說四聖諦，　我等面自聞。』</div>
<div class='lg-row'>世間還黑闇，　互不相恭敬，</div>
<div class='lg-row'>作惡已當往，　墮於惡道中，</div>
<div class='lg-row'>多有諸天宮，　皆悉當復空，</div>
<div class='lg-row'>眾生無救護，　閻浮提如是。</div>
<div class='lg-row'>此是經行處，　空荒悉毀壞，</div>
<div class='lg-row'>世間不可樂。　法王滅度後，</div>
<div class='lg-row'>帝釋自在主，　三十三天中，</div>
<div class='lg-row'>憂愁受苦惱，　發起大音聲，</div>
<div class='lg-row'>諸三十三天，　舉手而號哭，</div>
<div class='lg-row'>如所聞諸國，　在中而馳走。</div>
<div class='lg-row'>當有諸天等，　數數論說佛，</div>
<div class='lg-row'>導師捨離我，　能多說法者。</div>
<div class='lg-row'>諸天更不食，　無諸歌笑聲，</div>
<div class='lg-row'>帝釋天六月，　心中甚憂惱。</div>
<div class='lg-row'>阿修羅等聞，　佛法無光明，</div>
<div class='lg-row'>我等今當往，　至三十三天，</div>
<div class='lg-row'>閻浮提諸王，　當壞佛塔寺，</div>
<div class='lg-row'>天阿修羅集，　爾時當有是。</div>
<div class='lg-row'>有諸比丘等，　當墮在惡道，</div>
<div class='lg-row'>有諸比丘尼，　亦墮於惡道。</div>
<div class='lg-row'>在家毀戒者，　住家優婆塞，</div>
<div class='lg-row'>發大惡聲已，　當趣於惡道。</div>
<div class='lg-row'>有諸惡女人，　是亦至惡處，</div>
<div class='lg-row'>世界悉動搖，　爾時有是事。</div>
<div class='lg-row'>有逃至聚落，　有走至山林，</div>
<div class='lg-row'>眾生悉馳騁，　少有存活者。</div>
<div class='lg-row'>多有諸賊盜，　及與諸飢饉，</div>
<div class='lg-row'>種五穀不獲，　蟥虫作災患。</div>
<div class='lg-row'>時穀米勇貴，　人有命終者，</div>
<div class='lg-row'>死後墮餓鬼，　於是受眾苦。</div>
<div class='lg-row'>諸有塔寺處，　四方招提僧，</div>
<div class='lg-row'>爾時諸比丘，　當共分取之。</div>
<div class='lg-row'>如是等眾苦，　於我滅度後，</div>
<div class='lg-row'>宜當速疾作，　莫觀見是時，</div>
<div class='lg-row'>諸凡夫無智，　諸凡夫無慧，</div>
<div class='lg-row'>造凡夫行已，　速疾墮惡道。</div>
<div class='lg-row'>應當勤讀誦，　從慧者來處，</div>
<div class='lg-row'>以慧教眾生，　速至於善道。</div>
<div class='lg-row'>以慧光照明，　應當學如我，</div>
<div class='lg-row'>捨一切煩惱，　速疾至涅槃。</div>
<div class='lg-row'>正法不久住，　應堅勤精進，</div>
<div class='lg-row'>我如是戒勅，　應當正修行。</div>
<div class='lg-row'>於我滅<span class='corr'>後時</span>，　六十小劫中，</div>
<div class='lg-row'>有聞佛名號，　誰當有愛者？</div>
<div class='lg-row'>互共來集會，　為飢所逼切，</div>
<div class='lg-row'>食母<span class='corr'>及</span>子肉，　互展轉為是。</div>
<div class='lg-row'>諸有生小兒，　不令至餘家，</div>
<div class='lg-row'>兒自在於室，　猶生大恐畏；</div>
<div class='lg-row'>有見聞此者，　生死苦如是。</div>
<div class='lg-row'>誰生於貪欲？　欲想是女人，</div>
<div class='lg-row'>生無<span class='corr'>智</span>慧根，　欲本是女人，</div>
<div class='lg-row'>生起眾苦根，　是故應捨苦。</div>
<div class='lg-row'>若有癡眾生，　親近欲女人，</div>
<div class='lg-row'>若有智慧人，　速至於涅槃。</div>
<div class='lg-row'>不正造業苦，　果報來應現，</div>
<div class='lg-row'>此果是有漏，　是故墮惡道。</div>
<div class='lg-row'>若諸無漏法，　空為無所有，</div>
<div class='lg-row'>不堅寂靜者，　速應修行道。</div>
</div><p>「迦葉！是名比丘成就初法。若有欲樂無漏法心，應不住於一切諸法，說一切法。</p>
<p>「復次，迦葉！菩薩應當堅作堅住。云何堅作？云何堅住？應堅其心，應堅精進。是中云何名曰堅心？名曰堅進？迦葉！堅心者，菩薩應生如是之心，供養恒河沙等諸佛，然後乃發於一念心。如是恒河沙等劫中無一佛出，如是復起恒沙等心，得一人身，得於是恒沙等身，聞一句法，增長此慧至無上道；是菩薩生如是之心。是菩薩念：『我今應當修行如是難行苦行，精進勤修於佛智慧，我今應當如是推求。』迦葉！菩薩應當如是堅心。迦葉！我引是喻，諸有智者以喻解耳！迦葉！若如是苦行得於菩提，恒河沙劫不應懈怠，勤學不懈，勤學不息，恒沙等劫學於菩提。菩薩念：『我今應生堅勢堅欲，我終不捨無上正道。』迦葉！菩薩如是應堅其心。迦葉！若有菩薩，如是堅心，為取何等？謂不取處、不取非處。云何不取處、不取非處？若處、非處悉無所有，不障礙於阿耨多羅三藐三菩提，速疾得成。迦葉！若使三千大千世界，滿中七寶持用布施，若於如來今所演說如是等經，趣向菩提正眼之處，推求索之，依附依住，是人福聚倍多勝彼。迦葉！菩薩應當如是堅心，亦復不得於是堅心，然不休息。云何初業多殖初業？云何多殖？不謂一心能知多業。何以故？是法不可以言說故，恒於是中多種初業，所謂堅心。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「非心作心相，　常有大怖畏，</div>
<div class='lg-row'>我當成不成，　是事當云何？</div>
<div class='lg-row'>是常起疑覺，　住在於一切，</div>
<div class='lg-row'>修造作方便，　云何得菩提？</div>
<div class='lg-row'>彼是懈怠想，　非是菩提想，</div>
<div class='lg-row'>斯有一切疑，　若佛及聲聞。</div>
<div class='lg-row'>悕望而不及，　善賢諸佛法，</div>
<div class='lg-row'>不以音聲故，　能獲值安樂。</div>
<div class='lg-row'>斯有信欲樂，　能集極勝妙，</div>
<div class='lg-row'>非但小思惟，　能獲得勝道。</div>
<div class='lg-row'>於一切法中，　當住於一法，</div>
<div class='lg-row'>覺智增益已，　修行為得道。</div>
</div><p>「迦葉！說是法時，若有菩薩成就此行不值於佛，而自說言：『我當作佛、如來、應供、正遍覺。』迦葉！在家菩薩應如是作，云何修行能得菩提？迦葉！在家菩薩有三種業求於菩提。何等三？生極欲心，於一切智不著本作，應持五戒。具是三分，趣於六法。何等六？得於聖法，諸根完具，不盲聾啞，不麁惡色，速得信心，不畏深法，聞已速解，疾得不退，應當具足如是六法。五障法應當善知。何等五？知於兩舌，終不妄語，菩薩之人應見是慳是菩薩障，應當不慳，若著於欲是菩薩障，終不作欲。如是五法能作障礙。又復應當作於三法。何等三？常恒有於欲出家心，於淨持戒沙門、婆羅門所，慇重恭敬從受教誨，諸有著相演說法者應常遠離。何以故？是菩薩所不應學故。菩薩不應擔不實草。何以故？是非菩提故。若擔不實，是學障礙，不學集法。</p>
<p>「復次，迦葉！菩薩當學於三法。何等三？心常專念趣向作佛，應當精勤修習讀誦，常於眾生修行慈心。應當修集如是三法。又復應當親近三法，何等三？離搏捶打，不說他人云是卑賤，怖畏眾生而為作救。應當親近如是三法。」</p>
<p>而說偈言：</p>

<div class="lg regular" style="margin-left:1em;"><div class='lg-row'>「不親近下人，　見不正直者，</div>
<div class='lg-row'>見已當遠離，　猶遠惡毒蛇。</div>
<div class='lg-row'>不應學於彼，　亦不禮敬是，</div>
<div class='lg-row'>應當極遠離，　猶如見惡狗。</div>
<div class='lg-row'>是人墮惡道，　諸有著相者，</div>
<div class='lg-row'>若修是學者，　此亦同彼去。</div>
<div class='lg-row'>不疑於空法，　聞於佛法已，</div>
<div class='lg-row'>及樂空比丘，　此所生恭敬。</div>
<div class='lg-row'>是中增多聞，　亦生利智慧，</div>
<div class='lg-row'>得近菩提道，　為一切所禮。</div>
<div class='lg-row'>速疾受齋戒，　速受已讀誦，</div>
<div class='lg-row'>斯增益智慧，　猶水青蓮華。</div>
<div class='lg-row'>速疾受<span class='corr'>齋</span>戒，　多聽受於法，</div>
<div class='lg-row'>斯增益智慧，　以斷諸漏結。</div>
<div class='lg-row'>大智大精進，　大威德無畏，</div>
<div class='lg-row'>作利以益己，　及利益於他。</div>
<div class='lg-row'>終不打搏他，　應當樂如是，</div>
<div class='lg-row'>進助菩提分，　是人法無減。</div>
<div class='lg-row'>是人少病患，　有最上妙色，</div>
<div class='lg-row'>為眾生所愛，　愛利益已法。</div>
<div class='lg-row'>修行於慈心，　住在家菩薩，</div>
<div class='lg-row'>捨一切惡道，　速疾得生天。</div>
<div class='lg-row'>是得天名已，　五欲自娛樂，</div>
<div class='lg-row'>從天命終已，　終不生惡道。</div>
<div class='lg-row'>生在人道中，　種族豪貴家，</div>
<div class='lg-row'>形色極殊妙，　無有能欺者。</div>
<div class='lg-row'>無能所守護，　是人修行法，</div>
<div class='lg-row'>得見於勝處，　一切眾生愛。</div>
<div class='lg-row'>善得安隱眠，　寤已歡喜樂，</div>
<div class='lg-row'>終不生怖畏，　是亦天所護。</div>
<div class='lg-row'>猶如糞穢法，　彼有是觀相，</div>
<div class='lg-row'>居家亦如是，　廣及餘亦爾。</div>
<div class='lg-row'>當為諸善人，　所稱譽讚歎，</div>
<div class='lg-row'>怖者施無畏，　諸在家菩薩，</div>
<div class='lg-row'>更不事餘天，　亦不見餘天，</div>
<div class='lg-row'>此道極正直，　諸慧者所集。</div>
<div class='lg-row'>是以此善根，　捨一切惡道，</div>
<div class='lg-row'>一切智三明，　善學三戒故。</div>
<div class='lg-row'>如所作功德，　如其所禮事，</div>
<div class='lg-row'>斯亦當見禮，　諸眾生獨故。</div>
<div class='lg-row'>如所作功德，　如其所禮事，</div>
<div class='lg-row'>當為眾生上，　如佛見禮事。</div>
<div class='lg-row'>住於在家地，　起作菩提心，</div>
<div class='lg-row'>此所稱讚法，　及餘法今聽。</div>
</div><p>「迦葉！在家菩薩應成三法。何等三？應當遠離悕望吉祥，是菩薩應修治舍宅，除諸妨礙，勤修多聞。菩薩當具足三法，復起三法。何等三？不應斷絕說法師辯，應當勤請於說法者，應當常然燈燭眾明。應當修行如是三法。</p>
<p>「復次，迦葉！在家菩薩應當終竟不造三法，作女人行。何等三？不留難母令不聽法、不留難母不往比丘所、不遮固妻至比丘所，欲聽法者不作障礙，於女人所不捨正道而犯非道。如是三法一切不作，若造此業便墮女人。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「應當然燈明，　數數以信心，</div>
<div class='lg-row'>得無塵垢眼，　及獲得佛眼。</div>
<div class='lg-row'>導師以此眼，　能知於一切，</div>
<div class='lg-row'>若知如此智，　則知於實智。</div>
<div class='lg-row'>知過去世法，　現在亦如是，</div>
<div class='lg-row'>不意想未來，　不造作三相。</div>
<div class='lg-row'>若有是三相，　三亦應當捨，</div>
<div class='lg-row'>悉同為一義，　相即為非相。</div>
<div class='lg-row'>佛所說諸根，　然法無有根，</div>
<div class='lg-row'>以彼不分別，　菩提最為上。</div>
<div class='lg-row'>淨修佛眼已，　悉皆現了知，</div>
<div class='lg-row'>是句即菩提，　如上之所說。</div>
<div class='lg-row'>如是所說法，　亦不毀壞法，</div>
<div class='lg-row'>一切法是空，　是故名為說。</div>
<div class='lg-row'>諸外道邪見，　為在家說法，</div>
<div class='lg-row'>如作於明燈，　有眼者能知。</div>
<div class='lg-row'>不斷他說法，　於釋師子法，</div>
<div class='lg-row'>莫速至惡道，　疾作生盲者。</div>
<div class='lg-row'>數數而勸請，　演說善逝法，</div>
<div class='lg-row'>以此之善根，　轉無上法輪。</div>
<div class='lg-row'>不應作留難，　若母欲聽法，</div>
<div class='lg-row'>作極惡女人，　盲僂極醜惡。</div>
<div class='lg-row'>不見覩眾色，　亦不聞妙聲，</div>
<div class='lg-row'>在於黑闇處，　猶若如蛇住。</div>
<div class='lg-row'>作於障礙已，　貪嫉為妻故，</div>
<div class='lg-row'>速疾命終已，　作弊惡女人。</div>
<div class='lg-row'>黃頭而青眼，　黑惡難可看，</div>
<div class='lg-row'>疽惡脚繚戾，　聾騃無所知。</div>
<div class='lg-row'>於如是等處，　無慈者速受，</div>
<div class='lg-row'>為嫉妬男子，　數數造欲因。</div>
</div><p>「復次，迦葉！在家菩薩不應作三法。何等三？不請女人為欲因緣、施蘇醍醐及諸惡施，若欲出家不作留難、未出家者勸令出家，造如來塔作營事人勸助示導、不應侵奪取於是物。如是三法，在家菩薩所不應作。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「不施他女人，　不造作非法，</div>
<div class='lg-row'>無婚過難來，　故一切不施。</div>
<div class='lg-row'>有言者往彼，　合掌而作禮，</div>
<div class='lg-row'>與已復當與，　以善歡喜心。</div>
<div class='lg-row'>若彼僧中少，　為僧給使人，</div>
<div class='lg-row'>若有請取是，　應佐少人者。</div>
<div class='lg-row'>勿觸水令濁，　若有依此者，</div>
<div class='lg-row'>於斯無嫌害，　生心起瞋惡。</div>
<div class='lg-row'>若有欲出家，　自子及親屬，</div>
<div class='lg-row'>菩薩於是中，　終不作留難。</div>
<div class='lg-row'>令諸眾生樂，　得證於滅度，</div>
<div class='lg-row'>此是我本欲，　說於無上法。</div>
<div class='lg-row'>知是諸過已，　自不造諸妬，</div>
<div class='lg-row'>莫長夜常憂，　為煩惱所染。</div>
</div><p>「迦葉！在家菩薩復有三法不應修集，何等三？不買男子、不買女人、不施毒藥，若有作者亦勿親近。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「離買男子業，　亦離買女人，</div>
<div class='lg-row'>不施與毒藥，　若與者遠離。</div>
<div class='lg-row'>天亦呵是法，　眾生得苦惱，</div>
<div class='lg-row'>隨趣諸方面，　憂惱箭所害。</div>
<div class='lg-row'>此長夜憂惱，　多獲眾苦惱，</div>
<div class='lg-row'>亦絕便命終，　是故不應作。</div>
<div class='lg-row'>是過及餘過，　我知是所作，</div>
<div class='lg-row'>今說其少分，　為於菩提故。</div>
</div><p>「迦葉！在家菩薩不應造三法。何等三？不至婬女家，若男若女不犯非道，若屠牛處不在邊住。如是三法，在家菩薩所不應作。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「不至婬女家，　穢惡為欲者，</div>
<div class='lg-row'>速致不恭敬，　由近下欲故。</div>
<div class='lg-row'>師見去至此，　為彼之所輕，</div>
<div class='lg-row'>速疾致疾患，　以是致命終。</div>
<div class='lg-row'>若男女非道，　二俱不親近，</div>
<div class='lg-row'>是女所不喜，　云何當犯是？</div>
<div class='lg-row'>若有屠牛處，　一切不往彼，</div>
<div class='lg-row'>此非我所宜，　菩薩法如是。</div>
<div class='lg-row'>如是諸過患，　佛悉皆知之，</div>
<div class='lg-row'>是故不正行，　今為如實說。</div>
<div class='lg-row'>佛如是少說，　我聲聞能知，</div>
<div class='lg-row'>斯於佛面前，　云何所後虛？</div>
<div class='lg-row'>眾生信聖者，　欲疾至涅槃，</div>
<div class='lg-row'>為是故我說，　不為難教者。</div>
</div><p>「復次，迦葉！在家菩薩應成就三法。何等三？居住家中猶如客使不起我想，若已施者起集聚想、其未施者遠離於我千由旬想，不為子息作於藏舉寶藏之想。迦葉！在家菩薩應當成就如是三想。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「當修習死想，　我不久命終，</div>
<div class='lg-row'>是故諸所藏，　此財應修堅。</div>
<div class='lg-row'>為別男女事，　終不為利是，</div>
<div class='lg-row'>速疾求堅法，　身命及財物。</div>
<div class='lg-row'>慇重欲菩提，　所作不輕躁，</div>
<div class='lg-row'>為求法利故，　一切時摧伏。</div>
<div class='lg-row'>猶如小女戲，　亦如光漸現，</div>
<div class='lg-row'>不樂著於味，　欲法者如是。</div>
<div class='lg-row'>讀誦不休息，　善好法莊嚴，</div>
<div class='lg-row'>其難可修集，　於種種諸眾。</div>
<div class='lg-row'>如是相似法，　迦葉我已說，</div>
<div class='lg-row'>其有聰利者，　我悉知是人。</div>
<div class='lg-row'>彼知已解了，　自怜愍於己，</div>
<div class='lg-row'>是人於彼時，　數數與我對。」</div>
</div><p>「復次，迦葉！在家菩薩成就三法，不退阿耨多羅三藐三菩提。何等三？父母不信化令住信、父母毀戒勸令住戒、父母慳貪勸令住捨，歎無上道，在大眾中而演說法。是名初法在家菩薩不退無上正真之道。復次，迦葉！在家菩薩應當善知可供養者及不可供，若知是已，諸可供者而設供食，不可供者而不設供，於是人所應修慈心。迦葉！是名第二法在家菩薩不退無上正真之道。復次，迦葉！在家菩薩所有財物勤苦集聚，是不應失，不令盡失，不施於他，堅藏牢舉施住淨戒沙門、婆羅門，平等封邑，財封無繫一切淨行。迦葉！是名第三法，在家菩薩不退無上正真之道。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「若在家菩薩，　集無上菩提，</div>
<div class='lg-row'>生起三種慧，　以學無上道。</div>
<div class='lg-row'>若父及與母，　惡慧無有信，</div>
<div class='lg-row'>勸之令生信，　令趣向勝法。</div>
<div class='lg-row'>慳犯住戒捨，　無慧者信慧，</div>
<div class='lg-row'>向無上菩提，　勸令至是處。</div>
<div class='lg-row'>若去至四方，　求善說法者，</div>
<div class='lg-row'>應行於法施，　以增益智慧。</div>
<div class='lg-row'>犯戒教住戒，　無信者教信，</div>
<div class='lg-row'>無慧者教慧，　是人終不退。</div>
<div class='lg-row'>若見慧比丘，　持戒多聞者，</div>
<div class='lg-row'>恭敬信近之，　數數而諮問。</div>
<div class='lg-row'>所以近比丘，　數數為諮問，</div>
<div class='lg-row'>速疾受其法，　是故不退轉。</div>
<div class='lg-row'>彼覺智增益，　聞處及智者，</div>
<div class='lg-row'>覺智增益已，　捨己肉供養。</div>
<div class='lg-row'>是有信解相，　如我之所說，</div>
<div class='lg-row'>不以不信心，　能趣向菩提。</div>
<div class='lg-row'>漸漸見增益，　速疾得增長，</div>
<div class='lg-row'>於是諸增益，　彼得不為難。</div>
<div class='lg-row'>知是增益已，　若自及與他，</div>
<div class='lg-row'>心喜而趣向，　是人增益智。</div>
<div class='lg-row'>隨所有財封，　本所聚集者，</div>
<div class='lg-row'>諸有持戒人，　一切以置前。</div>
<div class='lg-row'>是無有異語，　終不說異言，</div>
<div class='lg-row'>健勇進堅施，　是能成如來。</div>
<div class='lg-row'>柔和易共住，　勇健者得慈，</div>
<div class='lg-row'>歡喜而堅捨，　如先後亦然。</div>
<div class='lg-row'>勇健上施主，　不從他所求，</div>
<div class='lg-row'>眾施中最健，　一切無不捨。</div>
<div class='lg-row'>若金銀及錢，　本生亦曾施，</div>
<div class='lg-row'>悕望於上法，　甚深最上句。</div>
<div class='lg-row'>一切天及世，　相應專供養，</div>
<div class='lg-row'>若求於法者，　悉應供是人。</div>
<div class='lg-row'>勇健者集法，　以法而活命，</div>
<div class='lg-row'>有智慧勝法，　當為救世者。</div>
</div><p>「復次，迦葉！在家菩薩有三法，發阿耨多羅三藐三菩提已，疾墮聲聞而般涅槃。何等三？若暫一發菩提心已，怖畏地獄、餓鬼、畜生，於是菩提道起重擔想，求諸善根，不專思念，不好善求，是人為於心意所害生起苦想。迦葉！是名初法在家菩薩退無上道，疾墮聲聞而般涅槃。復次，迦葉！在家菩薩若暫一發菩提心已，若行施時，瞋恚而與，與已生悔，是人不能至於佛智。迦葉！是為二法在家菩薩退菩提心，疾墮聲聞而般涅槃。復次，迦葉！在家菩薩若暫一發菩提心已，不勤精進，集於多聞，是人以是少許善根速入涅槃。迦葉！是名三法在家菩薩退菩提心。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「發菩提心已，　而不修正行，</div>
<div class='lg-row'>毀壞於佛乘，　墮在聲聞乘。</div>
<div class='lg-row'>菩提非不信，　及懈怠者得，</div>
<div class='lg-row'>慳貪無智慧，　是等作障礙。</div>
<div class='lg-row'>知恩住淨戒，　心常樂行捨，</div>
<div class='lg-row'>捨時心歡喜，　菩提不難得。</div>
<div class='lg-row'>心造作諸惡，　心亦能行施，</div>
<div class='lg-row'>是眾生心堅，　當作世間塔。</div>
<div class='lg-row'>若不捨是法，　心趣向菩提，</div>
<div class='lg-row'>當作佛出世，　為世作福田。</div>
</div><p>「迦葉！在家菩薩有三法退菩提心，墮緣覺涅槃而般涅槃。何等三？是在家菩薩一發心已，悋惜祕法。迦葉！是名在家菩薩初法退菩提心，墮緣覺涅槃而般涅槃。復次，迦葉！在家菩薩一發心已，悕望良時，求覓吉日。迦葉！是名在家菩薩二法退菩提心，墮緣覺涅槃而般涅槃。復次，迦葉！在家菩薩懈怠、懶惰，不勤求助菩提之法。迦葉！是名在家菩薩三法退菩提心，墮緣覺涅槃而般涅槃。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「慳悋惜祕法，　不教誨他人，</div>
<div class='lg-row'>當墮緣覺地，　是退失菩提。</div>
<div class='lg-row'>是退墮於三，　失利有苦來，</div>
<div class='lg-row'>去已而現在，　是疑於菩提。</div>
<div class='lg-row'>思惟大乘已，　速悕望吉祥，</div>
<div class='lg-row'>此非信解相，　佛不親近是。</div>
<div class='lg-row'>若有極專心，　堅求菩提道，</div>
<div class='lg-row'>此不禮事餘，　唯除世間塔。</div>
<div class='lg-row'>若有是信心，　不得其餘天，</div>
<div class='lg-row'>是成就最上，　名為天中天。</div>
<div class='lg-row'>生菩提心已，　是不禮事餘，</div>
<div class='lg-row'>是有最上色，　在在所生處。</div>
</div><p>「迦葉！在家菩薩有三法得身極黑。何等三法？斷佛塔中所然燈明，他有鬪諍生瞋恚心，不豫己事代他諍訟，見黑色人而形呰之。迦葉！是名在家菩薩三法其身極黑。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「塔中然燈明，　斷取是光明，</div>
<div class='lg-row'>其身極甚黑，　猶如黑漆盤。</div>
<div class='lg-row'>見黑人形呰，　我白汝極黑，</div>
<div class='lg-row'>是輕毀他已，　受身黑如炭。</div>
<div class='lg-row'>善守護口業，　作業終不失，</div>
<div class='lg-row'>隨如所作業，　當有如是器。</div>
</div><p>「迦葉！在家菩薩有三法生工巧家。何等三？迦葉！在家菩薩自受五戒，若有知識從遠而來，與酒令飲，或請餘人飲之以酒。迦葉！是名在家菩薩初法生工巧家。復次，迦葉！在家菩薩自持淨行，和合他人令行欲穢，以此業故生工巧家。迦葉！是名在家菩薩二法生工巧家。復次，迦葉！在家菩薩若見他人營造法事，勤讀誦者，然是人者，欲造天舍，而是菩薩語此人言：『汝捨讀誦營造所作，作已還讀。』以是業故生工巧家。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「以酒請他人，　及與己知識，</div>
<div class='lg-row'>以酒為上供，　是業墮工巧。</div>
<div class='lg-row'>不能作刀針，　及諸工巧事，</div>
<div class='lg-row'>唯能坐地已，　手執捉排囊。</div>
<div class='lg-row'>自己捨女人，　向他讚婬欲，</div>
<div class='lg-row'>以是業報故，　生墮工巧家。</div>
<div class='lg-row'>不能作刀針，　不知鼓排囊，</div>
<div class='lg-row'>教令執捉椎，　以鍛於釘鐵。</div>
<div class='lg-row'>以此障礙法，　令他捨法故，</div>
<div class='lg-row'>墮在工巧家，　此人生是家。</div>
<div class='lg-row'>彼不見排囊，　亦不見椎鉗，</div>
<div class='lg-row'>悉破壞眾器，　其業報如是。</div>
<div class='lg-row'>迦葉！護口業，　亦護慎心業，</div>
<div class='lg-row'>一切不善法，　不向他人說。</div>
<div class='lg-row'>生死受眾苦，　生已增長愛，</div>
<div class='lg-row'>是故勤行法，　捨諸不善法。</div>
</div><p>「迦葉！在家菩薩成就三法，生在王家，顏色姝特端正可愛、鮮淨紅白，而不懶惰、聰黠明了。何等三？迦葉！在家菩薩覩未曾見沙門、婆羅門，若其見已，生信敬心：『此是福田，此應供養，此應禮敬，此是福田。』生信敬已，請與衣服、飲食、臥具及諸病藥。迦葉！是名初法在家菩薩生在王家。復次，迦葉！在家菩薩堅住本誓，住本誓時，如說而住，終不妄語。迦葉！是名二法在家菩薩生在王家。復次，迦葉！在家菩薩於住淨戒沙門、婆羅門所，親近諮受修於堅法。迦葉！是名在家菩薩三法生大王家。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「慧者見已知，　淨戒多聞者，</div>
<div class='lg-row'>是起如是心，　往彼請命之。</div>
<div class='lg-row'>彼既請命已，　如實而施作，</div>
<div class='lg-row'>是不為涅槃，　所施無所害。</div>
<div class='lg-row'>是取於堅法，　如所親近者，</div>
<div class='lg-row'>種種智增益，　速疾獲難得。</div>
<div class='lg-row'>如斯之信心，　趣向菩提者，</div>
<div class='lg-row'>得菩提不難，　如智者行處。</div>
<div class='lg-row'>最上活命已，　捨最上財封，</div>
<div class='lg-row'>集聚上妙法，　證於最上滅。</div>
<div class='lg-row'>是人生上族，　是有上妙色，</div>
<div class='lg-row'>服上妙衣服，　獲最上涅槃。</div>
<div class='lg-row'>知於如是法，　有智聰慧人，</div>
<div class='lg-row'>修行無怯弱，　如佛之所說。</div>
<div class='lg-row'>志趣向勝乘，　是人到勝乘，</div>
<div class='lg-row'>滅一切結使，　如彼最上果。</div>
<div class='lg-row'>如所造作業，　果報亦如是，</div>
<div class='lg-row'>終始不敗亡，　經百千億劫。</div>
</div><p>「迦葉！在家菩薩住在家地成就三法，種是善根，終不受於五欲之樂，乃至得於無上正道。迦葉！是在家菩薩受持五戒，不向他人讚五欲樂，不誘引女人，勤修自業，起如是心：『我今不當親近女人，此終不欲五欲之樂，乃至得成無上正道。』迦葉！是名在家菩薩初法，終不受於五欲之樂，乃至得成無上正道。復次，迦葉！在家菩薩若聞是等甚深經典淨信修習。迦葉！若是深經至於非器，彼應勸進。迦葉！若善男子，能令他人捨離疑心，而是菩薩以此善根，得無礙辯，得不繫辯，生及命終，速得見佛，既命終已，得生天上，不久當得阿耨多羅三藐三菩提。迦葉！是名在家菩薩<span class='corr'>二</span>法，乃至得成無上正道，不受五欲。復次，迦葉！在家菩薩所有善根，皆悉迴向無上正道，不樂色聲香味觸法，不樂財封，不樂自在，不樂眷屬，無漏之心、無漏果報，速成阿耨多羅三藐三菩提，不受五欲樂。迦葉！是名在家菩薩三法，不貪受於五欲之樂，乃至得成無上正道。」</p>
<p>而說頌曰：</p>

<div class="lg regular" style="margin-left:1em;"><div class='lg-row'>「在家持五戒，　護持善守護，</div>
<div class='lg-row'>離親近女人，　輕毀斯下處，</div>
<div class='lg-row'>如是相似法，　修集無漏足。</div>
<div class='lg-row'>若有疑惑者，　教令速解了，</div>
<div class='lg-row'>一切諸善根，　悉迴向菩提。</div>
<div class='lg-row'>以此諸善根，　速捨五欲樂，</div>
<div class='lg-row'>常有於多聞，　為眾生說法。</div>
<div class='lg-row'>生起大悲心，　求於菩提道，</div>
<div class='lg-row'>是故聞是已，　生賢善妙欲，</div>
<div class='lg-row'>終不親近欲，　速疾轉法輪。」</div>
</div><p>爾時，大迦葉白佛言：「世尊！今此經法以何名之？我等當共而奉持之？」</p>
<p>佛告迦葉：「是經名曰『演說三戒』，亦名曰『說菩薩禁戒』，亦名曰『集一切佛法』。」</p>
<p>佛說此經已，大德摩訶迦葉及諸大眾，天、人、阿修羅、乾闥婆，聞佛所說，皆大歡喜。</p>

<p class='juan'>大方廣三戒經卷下</p></div>
</div><!-- end of div[@id='body'] -->
</body></html>