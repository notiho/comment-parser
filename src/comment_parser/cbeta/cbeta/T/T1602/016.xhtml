<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>顯揚聖教論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu36' />顯揚聖教論卷第十六<p class="byline">無著菩薩造</p><p class="byline">三藏法師玄奘奉　詔譯</p><a id='mulu37' />成空品第六之餘</p><p>論曰：如是空理，依修故證。云何為修？頌曰：</p>

<div class="lg regular"><div class='lg-row'>修差別十八，　或有毒無毒，</div>
<div class='lg-row'>對治五種執，　略二種應知。</div>
</div><p>論曰：修相差別有十八種。</p>
<p>一聲聞相應作意修，謂如有一是聲聞住聲聞法性，或未入正性<span class='corr'>離</span>生、或已入正性<span class='corr'>離</span>生，唯觀自利不觀利他，依安立諦作意門入真如理，自內緣有分量法，起厭離無欲解脫行，為盡自愛作意修習，是名聲聞相應作意修。</p>
<p>二菩薩作意修，謂如有一是菩薩住菩薩法性，或未入正性<span class='corr'>離</span>生、或已入正性<span class='corr'>離</span>生，觀自他俱利，依安立非安立諦作意門入真如理，自內緣無分量法，大悲增上故起利益他攝受方便行，履無上迹因，為盡自他愛作意修習，是名菩薩作意修。</p>
<p>三影像作意修，謂或思惟有分別毘鉢舍那品三摩地所行本境界法同分影像，或復思惟無分別奢摩他品三摩地所行本境界法同分影像，如是修習名為影像作意修。</p>
<p>四事究竟作意修，謂思惟諸法，若過去若未來若現在、若內若外、若麁若細、若遠若近，或復思惟諸法真如盡諸所有、如諸所有，如是修習，是名事究竟作意修。</p>
<p>五事成就修，謂已證得根本靜慮及世出世三摩鉢底，如是修習是名事成就修。</p>
<p>六得修，謂如有一依初靜慮，或修習無常想，或乃至修習死想時，此人所有不現在前所餘善想，若自地攝若下地攝，及彼所引世及出世所有功德，皆悉修習令其轉增，猛利清淨當得生起，證得彼法自在成就，是名得修。</p>
<p>七習修，謂如有一，現前思惟彼彼諸法起無常等所有善想，及現修習諸餘善法，如是修習是名習修。</p>
<p>八除遣修，謂如有一，思惟三摩地所行影像相故除遣諸法根本性相令不復現，依以榍出榍道理。猶如有人以其細榍除遣麁榍，或以身安遣身麁重。如前已說，是名除遣修。</p>
<p>九對治修，謂思惟修習厭壞對治、斷對治、持對治、遠分對治，是名對治修。此中聞思所生道是厭壞對治，出世間道是斷對治，彼果轉依是持對治，世間修慧道是遠分對治。</p>
<p>十身修、十一戒修、十二心修、十三慧修，如其次第依根防護修習三學，當知是名身等修性。</p>
<p>十四少分修，謂思惟諸法起無常等一一善想及修所餘少分善法，是名少分修。</p>
<p>十五遍行修，謂思惟一切法一味真如，如是修習名遍行修。</p>
<p>十六有動修，謂勤方便修無相時，於中間起諸有相修，是名有動修。</p>
<p>十七功行修，謂勤方便修無相時，由功用行無有間缺起無相修，是名功行修。</p>
<p>十八成滿修，謂或依聲聞乘、或依獨覺乘、或依大乘，一切依已轉得一切法自在，如是修習是名成滿修。</p>
<p>如是諸修略有二種，謂有毒修、無毒修，我我所執雜不雜故。</p>
<p>又此諸修，當知對治五種邪執：一眾生邪執、二法邪執、三損減邪執、四差別邪執、五變異邪執。眾生邪執者，謂於諸蘊執有有情作者受者。法邪執者，謂如所言說執有色等自體差別。損減邪執者，謂執諸法一切相無。差別邪執者，謂執諸法我無我等有別體性。變異邪執者，謂執諸法先實有我、後成無我。又此諸修略有二種，謂世間修、出世間修。復次頌曰：</p>

<div class="lg regular"><div class='lg-row'>修果應當知，　三菩提功德，</div>
<div class='lg-row'>依止轉依性，　所作事成就。</div>
</div><p>論曰：因修空故證得妙果，謂依止轉依證三菩提，及得無諍、願智、無礙解等無量功德。及所作事圓滿成就，謂即轉依究竟成滿。</p>
</div>
<div class='div-pin'><a id='mulu38' />
<p class='h1'>顯揚聖教論成無性品第七</p><p>論曰：成空品中已成立眾生無我、非法無我，今為成立法無我故，說成無性。頌曰：</p>

<div class="lg regular"><div class='lg-row'>三自性應知，　初遍計所執，</div>
<div class='lg-row'>次依他起性，　最後圓成實。</div>
</div><p>論曰：當知無性不離自性，是故先說三自性義，如是即顯三種無性密意故說。三自性者，謂遍計所執自性、依他起自性、圓成實自性。遍計所執者，所謂諸法依因言說所計自體。依他起者，所謂諸法依諸因緣所生自體。圓成實者，所謂諸法真如自體。頌曰：</p>

<div class="lg regular"><div class='lg-row'>三無性應知，　不離三自性，</div>
<div class='lg-row'>由相無、生無，　及勝義無性。</div>
</div><p>論曰：如是三種自性，當知由三無自性故說三無性。一相無性，謂遍計所執自性，由此自性體相無故。二生無性，謂依他起自性，由此自性緣力所生，非自然生故。三勝義無性，謂圓成實自性，由此自性體是勝義，又是諸法無性故。已說三種自性及三無性相，今當顯示成立道理。云何應知遍計所執皆無自體相？頌曰：</p>

<div class="lg regular"><div class='lg-row'>非五事所攝，　此外更無有，</div>
<div class='lg-row'>由名於義轉，　二更互為客。</div>
</div><p>論曰：遍計所執自相是無。何以故？五事所不攝故，除五事外更無所有。何等為五？一相、二名、三分別、四真如、五正智。問：若遍計所執相無有自體，云何能起遍計執耶？答：由名於義轉故。謂隨彼假名於義流轉，世間愚夫執有名義決定相稱真實自性。問：云何應知此是邪執？答：以二更互為客故。所以者何？以名於義非稱體故，說之為客；義亦如名，無所有故說之為客。云何知然？頌曰：</p>

<div class="lg regular"><div class='lg-row'>於名前無覺，　多名及不定，</div>
<div class='lg-row'>於有義無義，　轉非理義成。</div>
</div><p>論曰：若義自體如名有者，未得名前此覺於義應先已有。又名多故，一義應有多種自體。又名不定故，義之自體亦應不定。何以故？即此一名於所餘義亦施設故。又復此名為於有義轉、為於無義轉耶？若於有義轉者，不應道理，即前所說三因緣故。若於無義轉者，即前所說二互為客，道理成就。復次若執義是實有，由名顯了如燈照色，不應道理。何以故？頌曰：</p>

<div class="lg regular"><div class='lg-row'>取已立名故，　餘即不能取，</div>
<div class='lg-row'>如眾生邪執，　增益為顛倒。</div>
</div><p>論曰：先取義已，然後立名，非未取義能立名字。已取得義，復須顯了，不應道理。又即由此名，餘未解者不取得義。燈照了物即不如是，非由此燈餘不能取所照了物。又不應執義異名異，由唯依名起義執故。譬如唯有諸行無始流轉自性異生，數習力故，於自他相續起眾生邪執。如是於長夜中串習言說熏修心故，由此方便起妄遍計執有諸法。此法邪執，猶如眾生妄增益故，當知顛倒。如是顛倒云何與雜染法展轉生起？頌曰：</p>

<div class="lg regular"><div class='lg-row'>由熏起依他，　依此生顛倒，</div>
<div class='lg-row'>如是互為緣，　展轉生相續。</div>
</div><p>論曰：由此顛倒熏習力故，後依他果自性得生；又依此果，後時復生法執顛倒。如是二法更互為緣，生死展轉相續不斷。已說成立道理，今當顯示遍計所執自性差別。頌曰：</p>

<div class="lg regular"><div class='lg-row'>自性與差別，　有覺悟、隨眠、</div>
<div class='lg-row'>加行、名遍計，　又當知五種。</div>
</div><p>論曰：由有六種遍計差別故，遍計所執自性亦有六種。何等名為六種遍計？一自性遍計，謂遍計色等實有自相。二差別遍計，謂遍計色等決定實有有色無色、有見無見等諸差別相。三覺悟遍計，謂善名言者所有遍計。四隨眠遍計，謂不善名言者所有遍計。五加行遍計，此復五種：一貪愛加行、二瞋恚加行、三合會加行、四別離加行、五隨捨加行。六名遍計，此復二種：一文字所起、二非文字所起。非文字所起者，如有計執，此為何物？云何此物？此物是何？此物云何？文字所起者，如有計執，此為此物，此物如是，或色或乃至識，或有為或無為，或常或無常，或善或不善或無記，如是等。</p>
<p>復次遍計所執自性，當知復由五種遍計。何等為五？一依名遍計義自性、二依義遍計名自性、三依名遍計名自性、四依義遍計義自性、五依二遍計二自性。依名遍計義自性者，如有計執，此物既名為色，必應定有色體真實。此物既名為受想行識，必應定有受想行識體性真實。依義遍計名自性者，如有計執，此物名色、為不名色？此物名受想行識、為不名受想行識？依名遍計名自性者，如有計執，不了物體但知種種分別色名，不了物體但知種種分別受想行識名。依義遍計義自性者，如有計執不了色名但於色體種種分別，不了受想行識名但於受想行識體性種種分別。依二遍計二自性者，如有計執，此物是色體性名之為色，此物是受想行識體性名受想行識。已說遍計所執自性差別。此遍計執由妄分別故生，此分別差別今當更說。頌曰：</p>

<div class="lg regular"><div class='lg-row'>分別有八種，　能生於三事，</div>
<div class='lg-row'>分別體應知，　二界心心法。</div>
</div><p>論曰：八種分別能生三事。何等為三？一分別戲論所依緣事、二見我慢事、三貪愛等事。</p>
<p>八種分別者，一自性分別，謂於色等想事分別色等所有自性。二差別分別，謂即於色等想事起諸分別，此有色此無色、此有見此無見、此有對此無對，如是等無量差別，以自性分別為依處故，分別種種差別之義。三總執分別，謂即於色等想事所立我及有情命者生者等假想施設所引分別，由於積聚多法總執為因分別轉故。又於舍軍林等及於飲食衣乘等想事所立舍等假想施設所引尋思。四我分別，謂若事有漏有取，長時數習我執所聚，由數習邪執自見處事為緣所起虛妄分別。五我所分別，謂若事有漏有取，長時數習我所執所聚，由數習邪執自見處事為緣所起虛妄分別。六愛分別，謂緣淨妙可意事境分別。七不愛分別，謂緣不淨妙不可意事境分別。八愛不愛俱相違分別，謂緣淨不淨可意不可意俱離事境分別。</p>
<p>如是略說有二種，謂分別自體及分別所依所緣事。此中自性分別、差別分別、總執分別，此三分別能生分別戲論所依事。分別戲論所緣事，謂色等想事為依緣故。名想言說所攝名想言說所顯分別戲論，即於此事分別計度無量種種眾多差別。此中我分別、我所分別，此二分別能生餘見根本及慢根本身見，及能生餘慢根本我慢。此中愛分別不愛分別俱相違分別，如其所應生貪瞋癡。是故如是八種分別，為起此三種事。若欲略說分別體性，所謂三界諸心心法。復次頌曰：</p>

<div class="lg regular"><div class='lg-row'>由二縛所縛，　堅執二自性，</div>
<div class='lg-row'>故二縛解脫，　正無得無見。</div>
</div><p>論曰：起前所說諸分別時，即為二縛所縛，所謂相縛及麁重縛。由此二縛，執二自性，謂執依他起自性及遍計所執自性。是故解脫二種縛已，於二自性正無所得及無所見。所以者何？由遍計所執自性畢竟無故不可得。依他起自性雖復是有，不取相故無所見。如是成立遍計所執自性已。為欲成立依他起自性故，當說成立道理。頌曰：</p>

<div class="lg regular"><div class='lg-row'>假有所依因，　若異壞二種，</div>
<div class='lg-row'>雜染可得故，　當知依他有。</div>
</div><p>論曰：不應宣說諸法唯是假有。何以故？假法必有所依因故，非無實物假法成立。若異此者，無實物故假亦是無，即應破壞二法。二法壞故，雜染之法應不可得。由雜染法現可得故，當知必有依他起自性。復次此依他起自性有何相貌？頌曰：</p>

<div class="lg regular"><div class='lg-row'>相麁重為體，　此更互緣生，</div>
<div class='lg-row'>非自然是有，　故說生無性。</div>
</div><p>論曰：此依他起自性，以相及麁重為體。云何說為依他起？由此二種更互為緣而得生故。謂相為緣起於麁重，麁重為緣又能生相。若爾，何故名生無性？謂緣力所生，非自然有故。復次此依他起自性，為決定有、為決定無？頌曰：</p>

<div class="lg regular"><div class='lg-row'>非決定有無，　一切種皆許，</div>
<div class='lg-row'>通假實二性，　世俗說為有。</div>
</div><p>論曰：依他起自性非如施設決定是有，亦非一切決定是無，故一切種非有非無。然許一切種皆可言說，謂若有、若無、亦有亦無、非有非無。問：此依他起自性，為是實有、為是假有？答：應知此性通假實有。問：為由世俗故有、為由勝義故有？答：當知由世俗故說之為有。復次頌曰：</p>

<div class="lg regular"><div class='lg-row'>宣說我法用，　皆名為世俗；</div>
<div class='lg-row'>當知勝義諦，　謂七種真如。</div>
</div><p>論曰：世俗諦者，當知宣說我法作用，已如攝淨義品中說。勝義諦者，謂七種真如，已如攝事品中說。復次頌曰：</p>

<div class="lg regular"><div class='lg-row'>圓成實自性，　二最勝智義，</div>
<div class='lg-row'>無有諸戲論，　遠離一異性。</div>
</div><p>論曰：此勝義諦，當知即是圓成實自性。問：何因緣故，七種真如名勝義諦？答：由是二最勝智所行故，謂出世間智及此後得世間智。由此勝義無戲論故，非餘智境。又此勝義無戲論故，於有相法離一異性。何以故？由此真如於有相法不可說異亦非不異故。復次頌曰：</p>

<div class="lg regular"><div class='lg-row'>清淨之所緣，　常無有變異，</div>
<div class='lg-row'>善性及樂性，　一切皆成就。</div>
</div><p>論曰：由勝義諦離一異性故，當知即是清淨所緣性。何以故？由緣此境得心清淨故。當知亦是常，於一切時性無變異故。又由清淨所緣故，當知是善。以是常故，當知是樂。復次頌曰：</p>

<div class="lg regular"><div class='lg-row'>實勝義無性，　戲論我無故，</div>
<div class='lg-row'>依他無彼相，　此勝義無性。</div>
</div><p>論曰：圓成實自性，由勝義無性故說為無性。何以故？由此自性即是勝義亦是無性，由無戲論我法性故。是故圓成實自性，是勝義故及無戲論性故，說為勝義無性應知。於依他起自性，由異相故，亦得建立為勝義無性。何以故？由無勝義性故。復次如前所說有五種相，謂能詮相、所詮相、此二相屬相、執著相、不執著相，又有三相，謂遍計所執相、依他起相、圓成實相。為五攝三、為三攝五耶？頌曰：</p>

<div class="lg regular"><div class='lg-row'>依三相應知，　建立五種相，</div>
<div class='lg-row'>彼如其所應，　別別有五業。</div>
</div><p>論曰：當知依三自相建立五相。所以者何？初及第二依三自相，第三依遍計所執相，第四依依他起相，第五依圓成實相。又三自性一一各有五業，已如攝淨義品中說。復次前成空品所遮眾生執，今此品中所遮法執。此二種執，誰從誰生？頌曰：</p>

<div class="lg regular"><div class='lg-row'>法執故愚夫，　起彼眾生執；</div>
<div class='lg-row'>彼除覺法性，　覺法我執斷。</div>
</div><p>論曰：由法執故，世間愚夫起眾生執。除眾生執現起纏故，覺法實性。覺法性故，法執永斷。法執斷時，當知亦斷眾生執隨眠。復次於何未斷而成雜染？於何斷滅得成清淨？頌曰：</p>

<div class="lg regular"><div class='lg-row'>於依他執初，　熏習成雜染；</div>
<div class='lg-row'>無執圓成實，　熏習成清淨。</div>
<div class='lg-row'>雜染有漏性，　清淨則無漏，</div>
<div class='lg-row'>此當知轉依，　不思議二種。</div>
</div><p>論曰：於依他起自性執著初自性故，起於熏習則成雜染。當知圓成實自性無執著故，起於熏習則成清淨。雜染即是有漏性，清淨即是無漏性，此無漏性當知即是轉依相。又此轉依不可思議及有二種。云何不可思議？頌曰：</p>

<div class="lg regular"><div class='lg-row'>真實及自體，　寂靜與功德，</div>
<div class='lg-row'>一切不思議，　當知由四道。</div>
</div><p>論曰：如是轉依不可思議，由四道理：一由真實，謂是常故；二由自體，謂非有色非無色如是等故；三由寂靜，謂寂靜住故；四由功德，謂此轉依有威德故。又此轉依不可思議，由四種道方乃證得，謂四種正行、四種尋思、四如實智、四種境事。何等為四？一遍滿境、二淨行境、三善巧境、四淨惑境。此中遍滿境復有四種：一有分別影像、二無分別影像、三事究竟、四所作成就。有分別影像者，謂所知事同分三摩地所行毘鉢舍那境。無分別影像者，謂所知事同分三摩地所行奢摩他竟。事究竟者，謂盡所有性及如所有性。所作成就者，謂轉依及依此無分別智。淨行境有五種：一不淨、二慈悲、三緣起、四界差別、五入出息念。善巧境有五種，謂蘊善巧、界善巧、處善巧、緣起善巧、處非處善巧。淨惑境，謂世間道有二下地麁性，上地靜性等，出世間道有四聖諦等。復次如前所說有二種轉依。何等為二？謂聲聞、菩薩轉依差別。頌曰：</p>

<div class="lg regular"><div class='lg-row'>聲聞有二種，　趣寂、趣菩提，</div>
<div class='lg-row'>依止變化身，　趣無上正覺。</div>
<div class='lg-row'>諸聲聞轉依，　厭<span class='corr'>背</span>修所得；</div>
<div class='lg-row'>菩薩方便修，　無二智依止，</div>
<div class='lg-row'>不住生滅故；　諸佛智無上，</div>
<div class='lg-row'>利樂諸有情，　不思議無二。</div>
</div><p>論曰：聲聞轉依當知復有二種，一趣寂滅、二趣菩提。問：聲聞無學永盡後有，云何能證阿耨多羅三藐三菩提？答：依變化身住能證菩提，非業報身。又聲聞轉依以於流轉背修故得。菩薩轉依以方便修及無二智為依止故得。云何以方便修？謂由無間達法性故、所緣大故、發起最勝勤精進故、顧有情故、了諸行故。云何無二智為依止？謂不住流轉及以寂滅，不顧流轉故、顧諸有情故。由此因緣，當知佛智最勝無上。所以者何？餘有情智，或住流轉、或住寂滅，故非無上。又諸佛智利益安樂一切有情，善能成滿自他利故，最勝無上。餘有情智，或唯自利或不俱利，故非無上。以是因故，諸佛智慧不可思議，不住二邊能作一切眾生利益事故。又無有二，謂般涅槃、不涅槃等，性無二故。</p>
</div>
<div class='div-pin'><a id='mulu39' /><a id='mulu40' />
<p class='h1'>顯揚聖教論成現觀品第八之一</p><p>論曰：如是正勤了知無常、苦、空、無我已，欲何所觀？頌曰：</p>

<div class="lg regular"><div class='lg-row'>當知現所觀，　下中上品事，</div>
<div class='lg-row'>有漏及無漏，　未見未受遍。</div>
</div><p>論曰：為現觀察欲色無色三界所繫下中上品所知事故。有漏者，謂即此苦集諦攝。無漏者，謂此增上滅道諦攝。未見者，謂四諦所攝。未受者，謂滅道所攝。遍者，謂現見不現見法智種類智所行境界。復次以何現觀？頌曰：</p>

<div class="lg regular"><div class='lg-row'>出世間勝智，　能除見所斷，</div>
<div class='lg-row'>無分別證得，　唯依止靜慮。</div>
</div><p>論曰：出世間智能為現觀，非世間智。為斷見所斷惑，唯是見道，非修道故。問：彼復何行？答：無分別證得。謂現前證得無分別行，非未現證。問：彼何所依？答：唯依止靜慮，不依無色。復次何處現觀？頌曰：</p>

<div class="lg regular"><div class='lg-row'>極慼非惡趣，　極欣非上二，</div>
<div class='lg-row'>處欲界人天，　佛出世現觀。</div>
</div><p>論曰：於惡趣中不起現觀，苦受恒隨極憂慼故、不能證得三摩地故。色無色界亦無現觀，欣掉重故、厭羸劣故。是故二界三趣不起現觀，唯一欲界人天二趣，有佛出世能起現觀。復次誰能現觀？頌曰：</p>

<div class="lg regular"><div class='lg-row'>未離欲、倍離，　及已離欲者，</div>
<div class='lg-row'>獨、一證正覺，　最勝我所生。</div>
</div><p>論曰：有五種補特伽羅能入現觀，或無入者，以無我故。何等為五？一未離欲者、二倍離欲者、三已離欲者、四獨覺、五菩薩。云何應知唯心能入現觀，非我能入？頌曰：</p>

<div class="lg regular"><div class='lg-row'>非我為智因，　亦非自取境，</div>
<div class='lg-row'>我非自現觀，　執愛自我故。</div>
<div class='lg-row'>無常有境界，　待緣智生起，</div>
<div class='lg-row'>斷麁重等三，　故依心現觀。</div>
</div><p>論曰：若計有我能入現觀，不應道理。何以故？我為智因，不應理故。若離於智，自然不能取故。所以者何？若我能為智因，即是無常，或應智是常有。若我自能取境界者，智未生前亦應能取。又若計我能入現觀，此我亦應自觀我性。若如是者，應無解脫，以緣執我及起愛故。所以者何？無有取我不起我執及我愛者。若說依心能入現觀，斯有道理。何以故？心是無常，有境待緣能生智故。又依止心，若麁重若我執及與我愛皆可斷滅。所以者何？心無常故，為智生因；有所緣故，與智俱時同取境界；待眾緣故，智不常有。又心是麁重之所依故、性離我故。若證遍智，即能遠離麁重而生，永除我執及與我愛。云何次第能入現觀？頌曰：</p>

<div class="lg regular"><div class='lg-row'>已成熟相續，　或聽聞正法，</div>
<div class='lg-row'>自然極如理，　作意故現觀，</div>
<div class='lg-row'>繫念於所緣，　精勤修靜定，</div>
<div class='lg-row'>增上善根力，　證聖覺道分。</div>
</div><p>論曰：修現觀者，先當成熟自相續已，或復聽聞正法，謂聲聞乘；或復自然，謂菩薩及獨覺，於自內心極善作意故，能入現觀。次繫念於所緣者，謂四念住。精勤者，謂四正斷。修靜定者，謂四神足。增上善根者，謂先證得增上資糧信等善根。力者，謂彼所治不信等障所不能雜。證聖覺分者，謂依彼故證遍覺支。證聖道分者，謂證八聖道支。如是次第得入現觀。復次齊何當言正入現觀？頌曰：</p>

<div class="lg regular"><div class='lg-row'>從是入見道，　無漏正見起，</div>
<div class='lg-row'>永斷於三結，　證現觀應知。</div>
</div><p>論曰：從前所修如理作意故，於見道位出世間正見得生。由正見故三結永斷，謂薩迦耶見、戒禁取及疑，齊如是位當知已入現觀。然此位中一切惡趣雜染之法皆悉遣除，云何但言三結永斷？頌曰：</p>

<div class="lg regular"><div class='lg-row'>雖惡趣雜染，　計所起惑斷，</div>
<div class='lg-row'>境見導師等，　隨生三所攝。</div>
</div><p>論曰：由薩迦耶見於境迷失，由戒禁取於見迷失，由彼疑故於佛導師所說正法及正行僧而生迷惑，是故隨強唯說永斷三結。復次現觀有何相貌？頌曰：</p>

<div class="lg regular"><div class='lg-row'>由先世間智，　簡擇諦究竟，</div>
<div class='lg-row'>於諦無加行，　決定生起相，</div>
<div class='lg-row'>智境和合相，　於所知究竟，</div>
<div class='lg-row'>當知諦現觀，　於十種決定。</div>
</div><p>論曰：由先世間智者，謂從聞所生智乃至世間第一法智。簡擇諦究竟者，謂已於諸諦究竟簡擇，於諦無加行。決定生起相者，謂於所觀察諸諦境中不由加行功用決定生起相，是現觀相。又此決定智與境和合相究竟到所知故。所以者何？除是以外更無異境可須求故，是故此觀名為現觀。當知此決定相復有十種。何等為十？頌曰：</p>

<div class="lg regular"><div class='lg-row'>我性無三有，　不滅無有二，</div>
<div class='lg-row'>無分別無怖，　自斷中決定。</div>
</div><p>論曰：十種決定者，一於眾生無中決定、二於遍計所執自性無中決定、三於無我有、四於相有、五於麁重有，是中並決定。六於不滅中決定，謂或無故不滅，謂眾生我及法我或有故不滅，謂二無我。七於無二中決定，謂法及法空無有差別。八於空無分別決定、九於法性無怖決定，謂諸愚夫於此性處生諸怖畏，智者於此無有怖畏是故決定。十於自在能斷決定，謂我不復從於他人求斷方便，是故決定。復次如是現觀，云何次第修習應知？頌曰：</p>

<div class="lg regular"><div class='lg-row'>發起、證、等流、　成滿次第四；</div>
<div class='lg-row'>又法住智等，　次第八應知。</div>
</div><p>論曰：現觀次第，或四、或八、或復七種。何等為四？一發起，謂從聞所生智乃至世第一法。二證得，謂見道。三等流，謂修道。四成滿，謂究竟道。云何為八？謂法住智乃至善清淨智，如前所說。云何七種？頌曰：</p>

<div class="lg regular"><div class='lg-row'>無悔住所緣，　如實見境界，</div>
<div class='lg-row'>道所依無惑，　純差別行斷。</div>
</div><p>論曰：七種次第者，謂尸羅淨乃至行斷智見淨；由尸羅清淨故無有變悔；由無悔故心定住境；由心定故於所知境得如實見；次於如實智見道所依止佛法僧寶遠離疑惑，得四證淨俱生智；次於善逝所證所說得決定智，謂唯佛法中有純淨出離苦道，非於餘法；次於此道得行差別智，謂苦遲通行是下品樂、速通行是上品、餘二行是中品；次依上品正行於餘斷滅生勝智見。復次此尸羅等七清淨，若略說三學所攝，當知亦是三淨所攝。云何三淨？頌曰：</p>

<div class="lg regular"><div class='lg-row'>三淨攝應知，　戒淨及心淨，</div>
<div class='lg-row'>境界依止道，　說為慧清淨。</div>
</div><p>論曰：三種淨者，所謂戒淨、心淨、慧淨。慧清淨中復有三種：一於境界、二於道所依止、三於道體。於道體中當知復有三種，謂純故、差別故、斷故。復次於如是次第中，以何次第入於現觀？頌曰：</p>

<div class="lg regular"><div class='lg-row'>知身等因緣，　善達於三世，</div>
<div class='lg-row'>次了知四苦，　復八苦應知。</div>
</div><p>論曰：先於四念住位應善了知身受心法四種因緣，謂由食集故身集、觸集故受集、名色集故識集、作意集故法集。次此身等於三世中應善了知，謂於未來世集法隨觀、於過去世滅法隨觀、於現在世集滅法隨觀。次應了知即此身等四苦所苦，謂受重擔苦、位變異苦、麁重苦及死生苦。以善不善法為因能感流轉死及生苦，是故了知死生二苦即是了知法苦。從此無間將觀諸諦，故先了知八種苦法，所謂生苦乃至略說五取蘊苦。復次頌曰：</p>

<div class="lg regular"><div class='lg-row'>從是正觀諦，　起十六行智，</div>
<div class='lg-row'>為治四顛倒，　後後之所依。</div>
</div><p>論曰：知八苦後，次正觀察四種諦理，起十六行智，前為後後之所依止。謂為對治四顛倒故起苦諦四行，一為對治常顛倒故起無常行、二為對治樂淨倒故起於苦行、三為對治我顛倒故起於空行、四即為治此起無我行。所以者何？離諸行外餘我空故、即諸行體非我性故。次於常樂淨我四愛集諦起因、集、生、緣四行。次於此斷滅諦起滅、靜、妙、離四行。次於此能證道諦起道、如、行、出四行。復次頌曰：</p>

<div class="lg regular"><div class='lg-row'>從是轉修習，　於心總厭離、</div>
<div class='lg-row'>諦簡擇、決定、　究竟覺生起。</div>
</div><p>論曰：從十六行智後復轉修習，先緣自心總厭心智生，此說名煖。從此已上諦簡擇智生，此說名頂。從此已上決定覺智生，此說名忍。復從此已上究竟覺智生，此說名為世第一法。</p>

<p class='juan'>顯揚聖教論卷第十六</p></div>
</div><!-- end of div[@id='body'] -->
</body></html>