<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>顯揚聖教論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu32' />顯揚聖教論卷第十五</p><p class="byline">無著菩薩造</p><p class="byline">三藏法師玄奘奉　詔譯</p><a id='mulu33' />
<p class='h1'>成苦品第五</p><p>如是成立無常相已。云何成立苦相？頌曰：</p>

<div class="lg regular"><div class='lg-row'>生為欲離因，　滅生和合欲，</div>
<div class='lg-row'>倒無倒厭離，　彼因為苦相。</div>
</div><p>論曰：若法生時為遠離欲因，若法滅時為和合欲因。若不了知是顛倒因，若善通達是無倒因，於一切時生厭離欲。如是應知是苦通相。復次頌曰：</p>

<div class="lg regular"><div class='lg-row'>依三受差別，　建立三苦相，</div>
<div class='lg-row'>故說一切受，　體性皆是苦。</div>
</div><p>論曰：由依三受相差別故，建立三苦相，謂苦苦相、壞苦相、行苦相。由此相故，佛說諸受皆名為苦。謂於苦受及順苦受處法，當知建立最初苦相。於樂受及順樂受處法，當知建立第二苦相。於不苦不樂受及順此受處法，當知建立第三苦相。由不了知此第三相，能為常等顛倒生因。若能了知，為無常等無倒生因，及能發起涅槃樂欲。又由了知不了知第三苦故，於前二苦亦了不了應知。</p>
<p>復次前二苦相世間共成，第三苦相不共成立。今當成立諸行性是行苦。頌曰：</p>

<div class="lg regular"><div class='lg-row'>當知行性苦，　皆麁重隨故，</div>
<div class='lg-row'>樂、捨不應理，　同無解脫過。</div>
</div><p>論曰：諸行性樂及性是捨，不應道理。何以故？於一切位麁重所隨故，是故諸行體性是苦。若不爾，如其次第於彼性樂及不苦不樂，樂欲應無，應無苦及不苦不樂覺，應無苦樂覺。問：汝亦同然，若唯一行苦性者，應無樂及不苦不樂覺。答：由不了故謂有。問：我亦同然，由不了故謂有。答：不然，無解脫過故。若於性樂及不苦不樂諸行了知是苦，名苦諦現觀，由此次第乃至證得究竟解脫。若不了故，謂為苦者即是顛倒，不應能證究竟寂滅。復次頌曰：</p>

<div class="lg regular"><div class='lg-row'>利深等障礙，　依進住乘空，</div>
<div class='lg-row'>執著性下劣，　顛倒及染污。</div>
</div><p>論曰：又諸行性苦，少苦加之，苦相猛利；樂等不爾。又苦相深重，難為對治；樂等不爾。又苦相平等，遍一切處，乃至證得廣大法者亦被損惱。又執常樂我淨，名為顛倒，能障聖法。又執樂等，能為貪等大小諸惑所依止處。又苦等行能引勝進上地功德。又復久處住等威儀，即生大苦不可堪忍。又執空者，亦大苦隨逐。又執著樂者，其性下劣。又於諸行執計為樂，顛倒所攝。又緣世樂所起樂欲多是染污。是故諸行皆性是苦。復次頌曰：</p>

<div class="lg regular"><div class='lg-row'>如癰疥癩等，　三受之所依，</div>
<div class='lg-row'>彼能發三觸，　取樂等隨轉。</div>
</div><p>論曰：諸行性苦當知猶如癰疥癩等三受所依。何以故？世間癰疥癩等能發隨順苦樂捨等三種觸故，由依此觸世間有情取為苦樂不苦不樂。如是於諸性苦諸行發起三觸，由此觸故樂等受轉。此若無者，諸受不轉。如是顯示苦相立宗及因喻已。復何因緣建立諸行唯有三苦不多不少？頌曰：</p>

<div class="lg regular"><div class='lg-row'>自相、自分別、　不安隱苦性，</div>
<div class='lg-row'>五十五應知，　三苦之所攝。</div>
</div><p>論曰：由苦自性唯有三種。一由自相故，謂苦苦性。二由自分別故，謂壞苦性，若無分別，雖有變壞，已解脫者苦不生故。三由不安隱故，謂行苦性，煩惱麁重等所隨逐故。如是三苦差別，復有五十五種應知。云何五十五種？頌曰：</p>

<div class="lg regular"><div class='lg-row'>界、緣、身等、趣、　種類、諦、三世，</div>
<div class='lg-row'>時、命、品異故，　引眾苦差別。</div>
</div><p>論曰：界差別故有三苦，謂欲界繫、色界繫、無色界繫。緣差別故有六種苦，謂欲根本苦、愚癡報苦、先業緣苦、現因緣苦、淨業緣苦、不淨業緣苦。<span class='corr'>身等</span>差別故有四種苦，謂受重擔等苦、位變壞苦、麁重苦、死生苦。趣差別故有五種苦，謂那落迦苦乃至天趣苦。種類差別故有五種苦，謂逼惱苦、匱乏苦、大乖違苦、愛變壞苦、麁重苦。諦差別故有八種苦，謂生苦、老苦、病苦、死苦、怨憎會苦、愛別離苦、求不得苦、五取蘊苦。世緣差別故有九種苦，謂過去苦，因過去未來現在緣所生；如是未來、現在苦亦爾。時差別故有四種苦，謂時節變異苦、飢苦、渴苦、威儀屈伸入息出息閉目開目等所引苦。養命差別故有四種苦，謂所求無厭足苦、追求苦、守護苦、不自在苦。品差別故有七種苦：一損減苦，謂在家品。二增益苦，謂出家品。三憂惱苦。四離有苦。又依善說法律出家者有三種苦：一愚癡苦，謂希望未來追味過去故；二嫉妬苦；三不勝他苦。依惡說法律出家者亦有三苦：一愚癡苦，謂於所知法顛倒執故；二嫉妬苦，謂於佛及佛弟子所得名利心不忍故；三他所勝苦，謂為名利故起諍論時墮負處故。頌曰：</p>

<div class="lg regular"><div class='lg-row'>未離欲色等，　三種地應知，</div>
<div class='lg-row'>欲界一切種，　色無色除二。</div>
</div><p>論曰：如是五十五種苦，三地所攝。一未離欲地，謂欲界所繫；二已離欲地，謂色界所繫；三離欲色地，謂無色界繫。即此三種，如其次第立三種苦，謂上中下。又欲界中具一切種苦，色無色界中無二種苦，所謂苦苦、壞苦所攝二，及欲根本苦、愚癡報苦所攝二，然有餘苦。頌曰：</p>

<div class="lg regular"><div class='lg-row'>世俗有二種，　勝義謂遍行，</div>
<div class='lg-row'>二緣通上地，　當知無現染。</div>
</div><p>論曰：如是諸苦略有二種，謂世俗、勝義別故。世俗諦所攝苦有二種，謂苦苦及壞苦。勝義諦所攝有一種，謂行苦。此亦名遍行苦，遍至欲等三界故。欲界上地有二緣所生苦，謂有先業緣苦、無現在因緣苦，有淨緣苦、無不淨緣苦。頌曰：</p>

<div class="lg regular"><div class='lg-row'>非無色重擔，　遍行天麁重，</div>
<div class='lg-row'>及諦最後邊，　餘七上隨縛。</div>
</div><p>論曰：無色界中無身重擔苦，有天趣苦、麁重苦，諦最後邊諸取蘊苦。此通欲等三界，故名遍行苦。餘生等七苦欲界所攝，上地雖有隨縛，復可退還故，然無苦自體。頌曰：</p>

<div class="lg regular"><div class='lg-row'>當知生等苦，　各五種差別，</div>
<div class='lg-row'>苦麁重相應，　三苦所依止。</div>
</div><p>論曰：生等七苦當知一一各有五種，謂苦相應故、麁重相應故，及三苦所依止故。生者，為老等苦所依、煩惱所依、不可樂欲行壞所依。老者，色衰退等所依。病者，習所不欲所依、不習所欲所依、順死大種乖違所依。死者，自體別離所依、財寶別離所依、所愛離別怨憎合會苦之所依。怨憎會等三苦，身逼迫所依、心逼迫所依，及彼所作衰損所依。頌曰：</p>

<div class="lg regular"><div class='lg-row'>最後與最後，　各四苦所依，</div>
<div class='lg-row'>謂生、生根本，　及苦性、變壞，</div>
</div><p>論曰：於八苦中最後所攝諸取蘊苦，及三苦中最後行苦，各為四苦所依故苦。一生苦所依、二生根本苦所依、三苦自性苦所依、四變壞苦所依。頌曰：</p>

<div class="lg regular"><div class='lg-row'>三世之所攝，　二緣苦非上，</div>
<div class='lg-row'>所說餘諸苦，　皆欲界應知。</div>
</div><p>論曰：欲界上地三世苦中，當知無有去來緣苦。何以故？非於上地緣過去未來虛妄分別生諸苦故，唯有現緣麁重所隨。除上所說，所餘諸苦當知唯在欲界所繫。</p>
<p>復次何因緣故，於實有苦境諸愚癡轉？頌曰：</p>

<div class="lg regular"><div class='lg-row'>失念無功用，　亂不正思惟，</div>
<div class='lg-row'>不正了愚癡，　及由放逸等。</div>
</div><p>論曰：於苦愚癡由五種因，及由前所說放逸等法。五種因者，一於過去苦念忘失故、二於未來苦不作功用推求故、三於現在苦起四倒亂故、四由不正思惟於麁重苦計為我故、五由不正了於諸性苦不了知故。復次由四種因起念忘失。頌曰：</p>

<div class="lg regular"><div class='lg-row'>昧故、羸劣故，　及起放逸故、</div>
<div class='lg-row'>相續斷絕故，　忘念轉應知。</div>
</div><p>論曰：昧故者，謂愚昧種類。羸劣者，謂於死等位。放逸者，謂於境耽著。相續斷絕者，謂於餘生前眾同分相續斷故。復次由四種因無功用轉。頌曰：</p>

<div class="lg regular"><div class='lg-row'>昧故、放逸故、　保重現法故、</div>
<div class='lg-row'>不信當苦故，　無功用發趣。</div>
</div><p>論曰：昧及放逸已如前說。保重現法者，由彼保重現在法故，於未來苦不作功用。不信當苦者，由不信有未來苦故，不作功用。復次由四種因起四顛倒。頌曰：</p>

<div class="lg regular"><div class='lg-row'>相似相續轉、　對治妄分別、</div>
<div class='lg-row'>串習、總取故，　起四種顛倒。</div>
</div><p>論曰：以見相似相續轉故起於常倒。對治分別故起於樂倒，妄分別樂為苦對治故。由串習故起於淨倒。由總執故起於我倒。復次於苦愚癡。由不了別五因故起。何等為五？頌曰：</p>

<div class="lg regular"><div class='lg-row'>界別、緣起別、　位別、次第別，</div>
<div class='lg-row'>及相續差別，　當知各多種。</div>
</div><p>論曰：界差別有三種苦，謂欲界、色界、無色界。緣差別有七種苦：一福緣、二非福緣，此二在欲界；三不動緣，在色無色界；四纏隨眠緣，謂異生者；五隨眠緣，謂見諦者；六有行緣，謂非菩薩；七智行緣，謂諸菩薩。位差別有十二種苦：一純樂俱，謂諸天；二純苦俱，謂那洛迦及鬼、傍生一分；三雜苦樂俱，謂人及鬼、傍生一分；四不苦不樂俱，謂從第四靜慮乃至有頂；五不淨淨處，謂欲界中無難生處；六淨不淨處，謂色無色界中諸異生者；七淨淨處，謂色無色界中諸見諦者；八不淨不淨處，謂欲界中有難生處及四種入胎苦，一不正知入母胎、不正知住、不正知出，二正知入母胎、不正知住、不正知出，三正知入母胎、正知而住、不正知出，四正知入母胎、正知而住、正知而出。次第差別有十二種苦，謂依十二支緣起次第相續，差別有無量種，有情相續無邊差別故。復次於一切苦能遍了知，當知有十八種。何等是耶？頌曰：</p>

<div class="lg regular"><div class='lg-row'>信解與思擇，　不亂心厭離，</div>
<div class='lg-row'>見修及究竟，　又如前十一。</div>
</div><p>論曰：一信解遍智，謂聞所生智。二思擇遍智，謂思所生智。三不散亂遍智，謂世間修所生智。四厭心攝遍智，謂煖等順決擇分智，由此智觀自心相總厭離轉故。五見道遍智，謂依止見道智。六修道遍智，謂依止修道智。七究竟道遍智，謂無學道所攝智。及如前所說十一種智，一不善清淨世俗智、二善清淨世俗智、三勝義智、四不善清淨相有分別智、五善清淨相有分別智、六善清淨相無分別智、七成所作前行智、八成所作智、九成所作後智、十聲聞智、十一菩薩智。如是總為十八種如實了知苦遍智。復次如是遍智為盡眾苦。由何遍智盡何等苦？頌曰：</p>

<div class="lg regular"><div class='lg-row'>纏、疑、不樂離，　沈、惡趣、餘趣，</div>
<div class='lg-row'>下劣行所起，　遍獨眾苦盡。</div>
</div><p>論曰：信解遍智能滅纏苦；思擇遍智能滅疑苦；不散亂遍智能滅不樂遠離苦；厭心攝遍智能滅惛沈苦；見道遍智能滅惡趣苦；修道遍智能滅餘趣苦；究竟道遍智能滅下劣行所起苦，謂除樂速通行。所餘諸行皆名下劣應知。菩薩遍智遍滅一切自他諸苦，聲聞遍智獨滅自苦應知。</p>
</div>
<div class='div-pin'><a id='mulu34' /><a id='mulu35' />
<p class='h1'>顯揚聖教論成空品第六</p><p>如是已成立苦相。云何成立空相？當知空相有三種：一自相、二甚深相、三差別相。</p>
<p>云何自相？頌曰：</p>

<div class="lg regular"><div class='lg-row'>若於此無有，　及此餘所有，</div>
<div class='lg-row'>隨二種道理，　說空相無二。</div>
</div><p>論曰：空自相者，非定有無。非定有者，謂於諸行中眾生自性及法自性，畢竟無所有故。非定無者，謂於此中眾生無我及法無我，有實性故。隨二種道理者，謂即於此中無二種我道理，及有二種無我道理，隨此二種故說空性無有二相。一非有相，二我無故；二非無相，二無我有故。何以故？此二我無，即是二無我有；此二無我有，即是二我無故，是故空性非定有相非定無相。云何甚深相？頌曰：</p>
<p class="lg-abnormal"><div class='lg-row'>甚深相應知，　取捨無增減。</div>
</p><p>論曰：隨前所說無二道理，雖捨諸法而無所減，雖取諸法而無所增。無取無捨、無增無減，是甚深空相。云何差別相？頌曰：</p>
<p class="lg-abnormal"><div class='lg-row'>差別有眾多，　如彼彼宣說。</div>
</p><p>論曰：即此空性，薄伽梵於處處經中顯示多種差別，謂勝義空、內空、外空，如是等。今且分別。勝義空以勝義故空，無所有故名勝義空。此顯四種義。何者為四？一離我因義、二離我相義、三離無因義、四離非自業得義。由六處生時，不從我來亦不聚集依止於我，如是名為離我因義。若執六處以我為因，應無分別五趣別異。又由六處本無今有、有已散滅，故離我相，以如是相非我有故。又由有業為因，異熟生起，都無作者亦無有情捨續諸蘊，如是名為離無因義。又由於有分法假立有情，相續一類流至現在異熟法上非異相續，是故名為離非自業得義。復次云何應知補特伽羅我無所有？若有我者，為即蘊相、為住蘊中、為住餘處、為非蘊相？頌曰：</p>

<div class="lg regular"><div class='lg-row'>唯假過失故，　蘊無我過故，</div>
<div class='lg-row'>我無身過故，　三我不應理。</div>
</div><p>論曰：若所計我即是蘊相，應唯是假，違汝自宗故成過失，以即於諸蘊假立我故。若離諸蘊住餘處者，我應無蘊。是亦有過，於諸蘊中無有我故。若非蘊相者，所計之我有無身過，無身之我不應理故。是故三種不應道理。復次若計實我住諸蘊中，是亦不然。何以故？頌曰：</p>

<div class="lg regular"><div class='lg-row'>如主、火、明、空，　形異依他過，</div>
<div class='lg-row'>無常無業用，　非因非有我。</div>
</div><p>論曰：所計實我住諸蘊中，為如主住舍、為如火在薪、為如明依燈、為如虛空處種種物？如是一切皆不應理。何以故？有五種過失故。何者為五？若如主住舍中者，形段應異，舍主與舍形貌異故。若如火在薪者，有依他過，火依薪力不自在故。若如明依燈者，有無常過，隨燈有無明起滅故。又前二種亦有無常過失，不見舍主有常住者，舍雖久住而彼舍主或往餘處或死滅故；火隨薪力有無不定，無常性故。若如虛空者，應有業用顯然過失。虛空業用顯然可得，謂去來等業無障礙故；我即不爾，故成過失。又所計我與果為因亦不可得。何以故？無我外物諸種子等，與果為因亦可得故。是故計我住諸蘊中與果為因，不應道理，亦無所計實我體性。問：若唯有蘊無別我者，誰見誰聞乃至誰能了別？答：若見聞等即是我體、或是我業、或是我具，執我以為見聞者等，皆不應理。何以故？頌曰：</p>

<div class="lg regular"><div class='lg-row'>我唯應是假，　譬喻不可得，</div>
<div class='lg-row'>七喻妄分別，　無見者等三。</div>
</div><p>論曰：若汝執我即是見等，又名見者乃至了別者，所計之我唯應是假，即於見等法上假立我故。若執見等是業是具，此亦不然，無譬喻故。雖妄分別七種譬喻，然有多過，是故三種皆不應理。云何多過？頌曰：</p>

<div class="lg regular"><div class='lg-row'>若如種無常，　作者應成假，</div>
<div class='lg-row'>如成就神通，　應世俗自在。</div>
</div><p>論曰：若汝計我於見聞等業如種於芽者，我應無常，種非常故。若汝計我於見聞業等如陶師於器者，我應是假。何以故？世間現見假名士夫有造器用，不見餘故。若汝計我於見等業猶如世間有神通者能起變化，即應同彼世俗假立及自在過。何以故？離假者外，餘成神通者所不見故。又復現見成神通者，於變化事隨意自在，我於見等不假異緣應得自在。復次頌曰：</p>

<div class="lg regular"><div class='lg-row'>我如地如空，　應無常無性，</div>
<div class='lg-row'>應如二無作，　分明業可得。</div>
</div><p>論曰：若汝計我於見等業，猶如大地能持萬物者，我應無常，地非常故。若如虛空無障礙故容所作業，我亦如是容見等業者，我應無體，猶如虛空唯色無體，是虛空故。又如大地、虛空，於任持等無動作用，我亦如是，於彼見等應無作用。既無作用，執見者等，不應道理。又大地、虛空，任持、無障二種功能分明可得。我於見等諸所作業無別可得，故不應理。復次若執見等是我具者，是亦不然。何以故？頌曰：</p>

<div class="lg regular"><div class='lg-row'>能燒及能斷，　唯火等所作，</div>
<div class='lg-row'>我於見等具，　非如刀火等。</div>
</div><p>論曰：若汝計我執見等具能見能聞乃至了別，如人執火能燒、執刀能斷者，不應道理。何以故？世間現見離能執人，火自能燒、刀自能割。見等亦爾，雖無有我，亦應自有見等作用，而汝不許，故此非喻。又復世間諸蘊共合假想立為我人眾生，執持鎌等能刈能斷，無別實我，故此非喻。復次頌曰：</p>

<div class="lg regular"><div class='lg-row'>如光能照用，　離光無異體，</div>
<div class='lg-row'>是故於內外，　空無我義成。</div>
</div><p>論曰：現見世間即於光體有能照用說為照者，離光體外無別照者。如是眼等有見等用說為見者，乃至了別者無別見者等，是故內外諸法等無有我。問：若實無我，云何世間有染有淨？答：染淨諸法從因緣生，不由實我。何以故？頌曰：</p>

<div class="lg regular"><div class='lg-row'>如世間外物，　離我有損益，</div>
<div class='lg-row'>內雖無實我，　染淨義應成。</div>
</div><p>論曰：如世外物雖無有我，而有種種災橫順益事業成就。如是內法雖無有我，而有種種染淨義成，是故無過。復次若無我者，誰受果報、誰能作業、誰脫眾苦？頌曰：</p>

<div class="lg regular"><div class='lg-row'>位、思、煩惱分，　無常變異故，</div>
<div class='lg-row'>我常無轉易，　受、作、脫應無。</div>
</div><p>論曰：汝所計我，於苦樂等位、善惡等思、貪等煩惱，一切時分常無變異。無變異故，受者、作者及解脫者皆不應理。如前已說，雖無實我而有世俗假者三時變異，受者、作者及解脫者、時分差別皆得成就。復次若無我者，誰轉誰還？頌曰：</p>

<div class="lg regular"><div class='lg-row'>法性從緣生，　展轉現相續，</div>
<div class='lg-row'>有因而不住，　變異故名轉。</div>
<div class='lg-row'>如身牙河燈，　有種種作用；</div>
<div class='lg-row'>我常無變異，　轉還不應理。</div>
</div><p>論曰：不由有我而有轉還。何以故？現見轉者必有生相，前後相續展轉不斷，恒現在前顯了可見。有因不住而復變異說名流轉，相續斷絕說名還滅。猶如身牙河燈有往來等種種作用及有還滅，非汝所計常無變我有流轉用。流轉尚無，何況還滅。復次若唯諸行無有我者，世間現見彼彼有情，若名若想差別應無。頌曰：</p>

<div class="lg regular"><div class='lg-row'>依我起名想，　見二種過失，</div>
<div class='lg-row'>是故遍一切，　實我性都無。</div>
</div><p>論曰：不由名想實我得成。何以故？見二種過失故。若世間人於實我上起佛救等種種名想者，於身等法彼解應無。若於身等起名想者，不應說我有諸作用。所以者何？世間現見起諸言說，謂佛友能見、德友能聞等。又見二種過失者，若執我見體性是善，任運現前能生染法，不應道理。若是染污能證實我，不應道理。又計我者執取我時，為我能執、為見能執？若言我執我者，不應世間執我之人有起疑惑，謂為有、為無、為是何等？何以故？現見我故。若言見執我者，汝今不應說我能取。由如是等種種過失，是故世間無真實我。復次若爾，何故於正法中建立名想種種差別？頌曰：</p>

<div class="lg regular"><div class='lg-row'>為言說易故、　隨順世間故、</div>
<div class='lg-row'>斷除怖畏故、　顯德失二故。</div>
</div><p>論曰：雖無實我而立有情名想別者，有四種因：一為令言說易故、二順世間故、三令初學者離怖畏故、四為顯自他功德過失有差別故。復次若無我者，世間不應纔見形相率爾便起有情之覺，又亦不應思覺為先起諸作業。頌曰：</p>

<div class="lg regular"><div class='lg-row'>率爾覺亂起，　世間現可得，</div>
<div class='lg-row'>覺為先作業，　有十種過失。</div>
</div><p>論曰：率爾生覺：非證我因。何以故？錯亂覺心率爾而起，現可得故，如於女身起男子覺、於男子身起女人覺、杌起人覺、人起杌覺。又汝計我思覺為先起諸作業，有十種過。何等為十？頌曰：</p>

<div class="lg regular"><div class='lg-row'>覺、我、因、功用、　自在等各二，</div>
<div class='lg-row'>有因及無因，　當知十種過。</div>
</div><p>論曰：若汝執覺為因起諸作業，是即非我能起諸業。若我為因、思覺非因，是則應無思覺為先起諸作業。又若汝執以我為因能起作業，即應常起一切作業。若我非因，是即我無所作。又若汝執有餘因法能為因故起諸作業，即所計我無所造作。若更無因，即應常起一切作業。又若汝執由內功用能有所作，此亦如前有二種過失。又若汝執我於作業得自在者，即應常作一切所愛、不作不愛。若不自在，即非我相。如是已說空相及成立。今當顯示觀空真智所治薩迦耶見差別。頌曰：</p>

<div class="lg regular"><div class='lg-row'>不審決、遍行、　增益及無事、</div>
<div class='lg-row'>於事怖妄見，　譬喻五應知。</div>
</div><p>論曰：薩迦耶見當知五種。一不審事見，如於繩見蛇。二遍行見，謂染污意相應妄有身見，於一切時常隨行故，如於夢中見所受用。所以者何？猶如貧者於睡夢中自見受用可愛境界。如是愚夫未起真如正覺已來，常起妄計我見隨逐。三增益事見，猶如希望隨屬他女。四無實事見，猶如小兒見幻化事。五於事怖見，如人怖畏自畫藥叉。如是已說所治差別，今當顯示能治差別。頌曰：</p>

<div class="lg regular"><div class='lg-row'>無體及遠離，　除遣依三種，</div>
<div class='lg-row'>對治諸縛想，　十六種差別。</div>
</div><p>論曰：依止遍計所執等三種自體，如其次第立三種空：一無體空、二遠離空、三除遣空。又此三空對治諸縛諸想差別，有十六種。諸縛者有十四種相縛、麁重縛應知。一根縛；二有情互染縛；三所依縛，謂依器世間諸根流轉；四於智無智縛；五於境妄境縛；六後有愛縛；七無有愛縛；八執無因不平等因縛；九得上慢縛；十遍計所執自體執縛；十一諸法自體執縛；十二諸法遍智自體執縛；十三補特伽羅自體執縛；十四補特伽羅遍智執縛。諸想者，謂六種想縛。厭此想故，菩薩依空勤修念住令心解脫。云何名為六種想縛？謂依身受心法發起內想名初想縛；即依身等發起外想是名第二；即依身等起內外想是名第三；為欲度脫十方無量無數有情界故，發起大願修諸念住，此分別想是名第四；於身等境謂有智慧正觀察住，此分別想是名第五；於身等境謂有我人正觀住者，此分別想是名第六。又觀身等後後相成，有十一種想縛差別應知。何等十一？謂於身等起隨身等正觀察住，及於染淨二諦第一義中起分別想，名初想縛；即於染污第一義中起有作想，是名第二；即於清淨第一義中起無作想，是名第三；即於有作第一義中起流轉想，是名第四；即於無作第一義中起於常想，是名第五；即於流轉由苦變異故起於苦想，是名第六；即於常法起無變想，是名第七；即於流轉由生滅住異自相故，及由自相有變異故，起自相想，是名第八；即於有變無變染污清淨第一義中起能攝受一切法想，是名第九；即於染淨一切法所起染污清淨我所有想，是名第十；即於染污清淨諸法起於自體自相之想，是名第十一。菩薩摩訶薩於如是後後相成想縛差別及彼境界正觀察已，依止於空修諸念住令心解脫。若於如是諸妄想縛得解脫時，當知解脫一切想縛。</p>
<p>十六空者，所謂內空、外空、內外空、大空、空空、勝義空、有為空、無為空、畢竟空、無初後空、無損盡空、性空、相空、一切法空、無性空、無性自性空。復次於此空境有六種愚無始流轉。何等為六？頌曰：</p>

<div class="lg regular"><div class='lg-row'>自性與執著、　不開解、失念、</div>
<div class='lg-row'>一切遍、一分，　愚差別流轉。</div>
</div><p>論曰：自性愚者，謂一切有情無始流轉無智自體。執著愚者，謂諸外道倒見相應所起無智。不開解愚者，謂無聞異生所起無智。失念愚者，謂有聞異生及諸聖者所起無智。一切遍愚者，謂諸異生於眾生空及與法空所起無智。一分愚者，謂聲聞等唯於法空所起無智。云何證得如是空理？謂由八種智。何等為八？頌曰：</p>

<div class="lg regular"><div class='lg-row'>法住、求自心、　住自心、除縛，</div>
<div class='lg-row'>怖、無二、染、淨，　證得真空理。</div>
</div><p>論曰：一法住智，謂依素怛纜等安立法門智。二求自心智，謂於順決擇分位尋自心智。三住自心智，謂於見道位證真如智。四除心縛智，謂於修道位對治障智。五怖行相應智，謂聖弟子智，怖畏流轉大苦惱故。六無二分別智，謂菩薩智，流轉寂滅過惡功德不分別故。七不善清淨智，謂有學智。八善清淨智，謂無學智。</p>

<p class='juan'>顯揚聖教論卷第十五</p></div>
</div><!-- end of div[@id='body'] -->
</body></html>