<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提場所說一字頂輪王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />菩提場所說一字頂輪王經卷三</p><p class="byline">開府儀同三司特進試鴻臚卿肅國公食邑三千戶賜紫贈司空大鑒正號大廣智大興善寺三藏沙門不空奉　詔譯</p>
<div class='div-pin'><a id='mulu10' />
<p class='h1'>末法成就品第七</p><p>爾時世尊。復次為利益說此事業成就。說伽他曰。</p>

<div class="lg regular"><div class='lg-row'>當於未來世　劣慧之有情</div>
<div class='lg-row'>為彼作利益　說此小悉地</div>
<div class='lg-row'>若具於儀則　必定而成就</div>
<div class='lg-row'>不擇時宿曜　不擇念誦處</div>
<div class='lg-row'>應當請本尊　而求諸悉地</div>
<div class='lg-row'>及鉤召於他　或取於六分</div>
<div class='lg-row'>應如是加持　及說念誦相</div>
<div class='lg-row'>當於念嚩時　若闕加護法</div>
<div class='lg-row'>奪人精氣鬼　盜竊成就物</div>
<div class='lg-row'>并拏枳寧等　盜不思議物</div>
<div class='lg-row'>當於念誦時　一切悉皆作</div>
<div class='lg-row'>失物得無疑　取不壞攝嚩</div>
<div class='lg-row'>殊勝自終者　割割其莾娑</div>
<div class='lg-row'>和調薑椒等　除棄筋及骨</div>
<div class='lg-row'>真言者依法　即應施八方</div>
<div class='lg-row'>先定屍林處　彼住鬼羅剎</div>
<div class='lg-row'>真言者於彼　以稻華護摩</div>
<div class='lg-row'>即速現神驗　四衢及樹下</div>
<div class='lg-row'>山間大怖處　高聲而唱言</div>
<div class='lg-row'>屍林貿莽娑　鬼眾大歡喜</div>
<div class='lg-row'>所求皆與之　成就隱形法</div>
<div class='lg-row'>嚴具及眼藥　雄黃等悉與</div>
<div class='lg-row'>成就佛頂者</div>
</div><p>爾時釋迦牟尼佛。觀未來有情。說速疾成就法。復說伽他曰。</p>

<div class="lg regular"><div class='lg-row'>即取彼攝嚩　如前不壞者</div>
<div class='lg-row'>成就迷怛囉　逈樹大河側</div>
<div class='lg-row'>於屍莽求成　清淨而洗塗</div>
<div class='lg-row'>香華以嚴飾　及餘真言明</div>
<div class='lg-row'>或以輪王頂　而用作加護</div>
<div class='lg-row'>求成如是事　若不如是者</div>
<div class='lg-row'>魔損害不疑　即應依儀軌</div>
<div class='lg-row'>善伴驍勇者　行者坐心上</div>
<div class='lg-row'>結拳打彼額　應誦真言王</div>
<div class='lg-row'>無間而多誦　彼踴躍而起</div>
<div class='lg-row'>名拳起屍法　當入於水中</div>
<div class='lg-row'>日出乃至夜　結拳誦真言</div>
<div class='lg-row'>成安怛但那　應取人莾娑</div>
<div class='lg-row'>割截而護摩　依儀作成就</div>
<div class='lg-row'>慧者不放逸　莾娑為怛囉</div>
<div class='lg-row'>所求皆悉地　此諸佛所說</div>
<div class='lg-row'>貪著於女人　貪染之有情</div>
<div class='lg-row'>戒品無所堪　如是之有情</div>
<div class='lg-row'>歸依於三寶　六念以成器</div>
<div class='lg-row'>應作如是思　隨力而修行</div>
<div class='lg-row'>修行者應當　勤修菩提心</div>
<div class='lg-row'>設離彼修習　任運得成就</div>
<div class='lg-row'>行者而不應　食於青黑物</div>
<div class='lg-row'>於食生厭離　不坐臥高床</div>
<div class='lg-row'>不應鼓頰食　亦不[口*(十/甲/寸)]唼食</div>
<div class='lg-row'>所食量多少　大如孔雀卵</div>
<div class='lg-row'>住威儀而食　如是等威儀</div>
<div class='lg-row'>修行者應食　寂默而念誦</div>
<div class='lg-row'>當住於木默　并住於修行</div>
<div class='lg-row'>應住於身默　而作於護摩</div>
<div class='lg-row'>應住於一默　悉地即成佛</div>
<div class='lg-row'>若不如是默　真言不成就</div>
<div class='lg-row'>於真言修行　寂默而迎請</div>
<div class='lg-row'>當誦真言明　不共他同食</div>
<div class='lg-row'>乃至於親族　不應與同食</div>
<div class='lg-row'>衣服及臥具　鎚銅熟銅器</div>
<div class='lg-row'>以灰醋物洗　洗已而食用</div>
<div class='lg-row'>水中作念誦　皆說諸儀則</div>
<div class='lg-row'>不應與他人　而共同寢處</div>
<div class='lg-row'>雜居生於過　貪染等攝受</div>
<div class='lg-row'>調弄戲笑等　由此生於過</div>
<div class='lg-row'>吉日齋戒處　須臾取時分</div>
<div class='lg-row'>應作諸成就　自身及為他</div>
<div class='lg-row'>咸皆於日宿　年月期限等</div>
<div class='lg-row'>善惡諸悉地　行者次第修</div>
<div class='lg-row'>於三神通分　此中成就勝</div>
<div class='lg-row'>於此勝悉地　成就佛頂法</div>
<div class='lg-row'>於二分八日　十四十五日</div>
<div class='lg-row'>應知如是節　尤加而供養</div>
<div class='lg-row'>以童女縒縷　復用香水洗</div>
<div class='lg-row'>住戒而造作　應作最勝像</div>
<div class='lg-row'>用以白檀等　更洗令清淨</div>
<div class='lg-row'>而不應截屈　然後而加持</div>
<div class='lg-row'>午時應修持　具戒令其淨</div>
<div class='lg-row'>使匠者令畫　然後修真言</div>
<div class='lg-row'>吉日宿齋戒　應成最勝像</div>
<div class='lg-row'>如是板等上　畫得亦稱讚</div>
<div class='lg-row'>普通所先說　佛頂等勝像</div>
<div class='lg-row'>當離毛髮過　於緤或於板</div>
<div class='lg-row'>坐於師子座　而畫其本形</div>
<div class='lg-row'>應用殊勝色　而以香膠和</div>
<div class='lg-row'>支分皆圓具　其香離甲麝</div>
<div class='lg-row'>用水應淨濾　知已無過失</div>
<div class='lg-row'>智者應畫像　當於像中央</div>
<div class='lg-row'>畫佛師子座　皆以相莊嚴</div>
<div class='lg-row'>熾盛之光明　從頂而流出</div>
<div class='lg-row'>法輪之大印　應畫於佛前</div>
<div class='lg-row'>應畫如是佛　金色而晃曜</div>
<div class='lg-row'>右畫觀自在　虎皮以為裾</div>
<div class='lg-row'>應畫忿怒形　持佛并念珠</div>
<div class='lg-row'>頂髻無量壽　肅然具三目</div>
<div class='lg-row'>著蓮華色衣　愍念諸有情</div>
<div class='lg-row'>左邊金剛手　身色如青蓮</div>
<div class='lg-row'>應畫忿怒形　以忿怒眷屬</div>
<div class='lg-row'>持明大女使　金剛賓蘖羅</div>
<div class='lg-row'>金剛笑師子　金剛拳聖者</div>
<div class='lg-row'>甘露軍吒利　近身而應畫</div>
<div class='lg-row'>難調令調尊　執持金剛拂</div>
<div class='lg-row'>馬頭尊明王　意樂成就尊</div>
<div class='lg-row'>白衣尊多羅　毘俱知遍照</div>
<div class='lg-row'>如是之聖眾　持蓮左邊安</div>
<div class='lg-row'>一切皆應畫　如彼本形狀</div>
<div class='lg-row'>廣大畫像儀　如大曼茶羅</div>
<div class='lg-row'>略示畫像法　如來之所說</div>
<div class='lg-row'>於佛世尊所　兩邊應當畫</div>
<div class='lg-row'>無能勝大慈　毫相并佛眼</div>
<div class='lg-row'>此等本形畫　金色初日暉</div>
<div class='lg-row'>皆坐於蓮華　彼住真言身</div>
<div class='lg-row'>此勝微妙像　諸頂成就中</div>
<div class='lg-row'>以善軌則修　應畫如是像</div>
<div class='lg-row'>善閑教法者　清淨畫匠人</div>
<div class='lg-row'>犎牛毛作筆　應取吉祥樹</div>
<div class='lg-row'>用此木為㡧　是像依法畫</div>
<div class='lg-row'>應坐於茅薦　當畫此佛像</div>
<div class='lg-row'>得此普通像　一切皆成就</div>
<div class='lg-row'>乃於過去時　是妙音童真</div>
<div class='lg-row'>無比威德者　身中出光明</div>
<div class='lg-row'>猶如火聚光　種種寂意樂</div>
<div class='lg-row'>照曜我三有　如是種之光</div>
<div class='lg-row'>妙音身中出　是時獲三地</div>
<div class='lg-row'>五通大威德　則成為菩薩</div>
<div class='lg-row'>作有情利益　佛頂不思議</div>
<div class='lg-row'>自身是如來　三摩地形相</div>
<div class='lg-row'>示現於眾生　變化於三有</div>
<div class='lg-row'>一切佛形相　以定現輪王</div>
<div class='lg-row'>說大真言王　能作眾生利</div>
<div class='lg-row'>猶如如意寶</div>
</div><p>爾時世尊告曼殊室利童真菩薩言。汝曼殊室利童真。利益有情被大甲冑。以善巧方便調伏有情。種種變化色身。佛菩薩緣覺聲聞攝受有情而為說法。令其覺悟。時曼殊室利童真菩薩白佛言。世尊以幾所名號。佛頂真言三摩地行差別。世尊於世界轉。佛言所謂名俱摩羅名印捺囉帝。名鑠羯囉名壞宮。名梵王名毘鈕。名大自在名自在。名劫比羅名部丹多。名牟尼名底哩他。名羯囉沙名地。名部彌名持寶。名彌也彌也<span class='note-inline'>(二合)</span>娑名一切去。名一切處面名濕嚩。名寂靜名涅槃名己化名變化。名難摧名天。名阿蘇羅名主。名尊名主宰。名最勝名引導。名調伏者名福。名吉祥名一切義成就。名世尊名商羯囉。名作寂名空。名勝義名不實。名感名名稱。名與者名悲者。名慧名三摩地。名慈名水天。名師子名犎牛。名天名龍。名藥叉名仙名大仙名作者。名流出者名世主。名毘摩質多羅名三目。名千眼名清淨。名威靈名三摩地。名三摩地出生名三摩地生。名才士名囉惹。名丈夫師子名丈夫主。名勝義名勝義實。名證名證實。名三界主名世尊。名無主名主。名眼名實。名夢蓮華名光。名火名鬼主。名離欲名寂靜欲。名遠離欲名遠離過。名壞過名盡過。名摧過名健軍主。名大王名護世。名持地名翳囉靺多。名香象名白蓮華。名說空名現空。名現悲名現道。名有名不有名分別。名無分別名離分別。名壞分別名護世。名善國名共許。名夜摩名施財。名嚩嚕拏名俱尾羅。名持國名善現。名蘇彌盧名金剛。名如金剛名天妙。名天妙趣名勇猛。名大勇猛名能生。名大能生名常。名無常名常無常。名轉輪王真言名大真言。名大藥名論師。名大論師名勝名無上。名白名說白。名丈夫名說丈夫。名娑竭羅名大娑竭羅名海名大海。名烏娜地名月。名日名羅摩。名洛乞叉麼拏名想莊嚴。名雲名大雲。名聚名大聚。名不相似名羅睺。名軍名大軍。名群名大群。名人主名大人主。名水藏名大水藏。名龍象名師子驍勇。名奇特名希熙。名大希熙。名財。名大財名具財。名大財寶名阿羅漢害煩惱。名幻化者名持幻化。名變化名作變化。名具義名能鬪戰。名非異名不異。名命名非命。名山名大山。名難壞名安樂慈住。名神通名具力。名具慧名不相似光。又曼殊師利童子。於我作如是知。名不滅不生。名真如名真性。名實際名實性。名眾法名法界。名涅槃名實。名無二名有相。名純名意成。曼殊室利童子。於此娑河世界。知我名如來名佛。名大師人天作。如是知我名離慾。童真於此世界。調伏有情行意趣中。成熟五阿僧祇百千為愚夫聲聞。示現名。作如是言說。知我爾所名號。調伏成熟眾生故。於諸契經中說。如是童真於<span class='corr'>恒</span>河沙數佛世界中。以種種名號有情知我。童子隨調伏成熟有情。如來說法。如來無所分別無功用。無量種真言色身事相而轉。</p>
<p>爾時世尊復告曼殊室利菩薩言而說伽他曰。</p>

<div class="lg regular"><div class='lg-row'>白分善時日　於端嚴宿曜</div>
<div class='lg-row'>澡洗著淨衣　齋戒住儀軌</div>
<div class='lg-row'>八日十三日　十四十五日</div>
<div class='lg-row'>或用於五日　依儀軌而作</div>
<div class='lg-row'>護摩及供養　應施於八方</div>
<div class='lg-row'>於如是等日　慇懃而供養</div>
<div class='lg-row'>諸佛及緣覺　大威德聲聞</div>
<div class='lg-row'>觀自在菩薩　金剛手大力</div>
<div class='lg-row'>常憶念此等　修行者慇懃</div>
<div class='lg-row'>供養如是等　菩薩威德者</div>
<div class='lg-row'>聖天悉歡喜　明天威德者</div>
<div class='lg-row'>於此修行人　悉皆而歡喜</div>
<div class='lg-row'>行者於世天　供養不應禮</div>
<div class='lg-row'>一切諸真言　威力不思議</div>
<div class='lg-row'>新產及死家　殘食及祭食</div>
<div class='lg-row'>月經女作食　及以彼家食</div>
<div class='lg-row'>旃陀羅家食　臭穢陳宿食</div>
<div class='lg-row'>再經於烝煮　如上所說食</div>
<div class='lg-row'>行者不應食　及獻聖眾食</div>
<div class='lg-row'>亦不應食啖　如是等之家</div>
<div class='lg-row'>悉不往飲食　及不往止宿</div>
<div class='lg-row'>破壞悉地故　修行者當應</div>
<div class='lg-row'>三時歸三寶　應發菩提心</div>
<div class='lg-row'>而作三種淨　身淨及語淨</div>
<div class='lg-row'>意淨第三種　常觀於六念</div>
<div class='lg-row'>如是常修行　日日受八戒</div>
<div class='lg-row'>當住於律儀　應作如是言</div>
<div class='lg-row'>阿闍梨存念　稱名我某甲</div>
<div class='lg-row'>始從於今日　至明日出時</div>
<div class='lg-row'>而於其中間　不斷一切命</div>
<div class='lg-row'>不盜他財物　梵行不婬慾</div>
<div class='lg-row'>不作於欺誑　不歌舞作樂</div>
<div class='lg-row'>不香鬘塗彩　不飲酒放逸</div>
<div class='lg-row'>不應非時食　不臥高大床</div>
<div class='lg-row'>如羅漢己持　我今亦如是</div>
</div><p>爾時釋迦牟尼世尊。觀察金剛手菩薩。說輪王佛頂世間出世間上上真言明教。應三肘或兩肘。隨意大小應作。取細緤去毛髮者。以香湯令淨洗。安於東面。於吉日宿直。如先所說畫像法。畫人應授與八支戒。其畫人諸根圓具。成就十善業道者。於彩色中不應用皮膠。畫佛形像。身如金色作說法印。於白蓮華上結跏趺坐。如來遍身光明熾盛。從光中出眾多輪。從頂出光明。背後上應畫山峯。於下右邊應畫持誦者。如本形持香爐瞻仰世尊勢。祕密主此是輪王佛最勝畫像法。一切如來之所略說。為令愍念有情故說。爾時世尊說伽他曰。</p>

<div class="lg regular"><div class='lg-row'>若見此佛像　一切佛所說</div>
<div class='lg-row'>略說微妙像　能滅諸罪業</div>
<div class='lg-row'>一切諸功德　悉皆到彼岸</div>
<div class='lg-row'>諸天龍供養　若見此勝像</div>
<div class='lg-row'>是人天供養　現世得成就</div>
<div class='lg-row'>由此真言力　由見此像故</div>
<div class='lg-row'>此即多佛說　悉皆而稱讚</div>
<div class='lg-row'>為彼成就故　決定獲悉地</div>
<div class='lg-row'>功德皆增長　由見此像故</div>
<div class='lg-row'>諸罪悉皆滅　此像為最勝</div>
<div class='lg-row'>獲四如意足　功德如大海</div>
<div class='lg-row'>獲得勝智慧　由修輪王明</div>
<div class='lg-row'>得清淨無垢　智慧皆殊勝</div>
<div class='lg-row'>成佛兩足尊　人天咸供養</div>
<div class='lg-row'>由持此真言　轉輪殊勝王</div>
<div class='lg-row'>是人清淨者　修真言行者</div>
<div class='lg-row'>此是諸佛體　威德無與等</div>
<div class='lg-row'>不思議最勝　天龍及藥叉</div>
<div class='lg-row'>羅剎與步多　必舍遮起屍</div>
<div class='lg-row'>是等威德者　見修頂輪王</div>
<div class='lg-row'>成就持明者　悉皆而消融</div>
<div class='lg-row'>帝釋大威德　若見成就者</div>
<div class='lg-row'>分座而同坐　及餘威德天</div>
<div class='lg-row'>三界無有比　與悉地者等</div>
<div class='lg-row'>若見彼不起　頭破作七分</div>
<div class='lg-row'>設於俱胝劫　世尊若自說</div>
<div class='lg-row'>功德無有盡　頂王不思議</div>
<div class='lg-row'>若人修此者　彼成就最勝</div>
<div class='lg-row'>得為忉利王　彼人終不死</div>
<div class='lg-row'>無量俱胝眾　圍遶往餘剎</div>
<div class='lg-row'>變身如佛形　化諸有情類</div>
<div class='lg-row'>變身金剛手　利樂諸有情</div>
<div class='lg-row'>化作天帝釋　或現於梵王</div>
<div class='lg-row'>調伏諸有情　變現為帝釋</div>
<div class='lg-row'>有大威神通　拔濟諸惡趣</div>
<div class='lg-row'>地獄夜摩界　餓鬼及傍生</div>
<div class='lg-row'>於城邑聚落　曠野及山林</div>
<div class='lg-row'>變化諸資具　飲食妙臥具</div>
<div class='lg-row'>愍念諸有情　悉皆而給施</div>
<div class='lg-row'>我略說頂論　修行持明者</div>
<div class='lg-row'>獲得五神通　則成大菩薩</div>
<div class='lg-row'>人中最勝尊</div>
</div></div>
<div class='div-pin'><a id='mulu11' />
<p class='h1'>菩提場所說一字頂輪王經密印品第八</p><p>爾時釋迦牟尼佛。告一切菩薩眾。善男子汝等應受一切如來出生大三摩地。無比力超勝一切如來。住真言身一切如來族真實大印真言。無比威光神通。流出無邊奇特。現威神力能生一切菩薩。能摧一切俱胝魔。攝伏一切菩薩。令難調之人起於慈心。善男子能成辦一切事業。我今說大印。爾時金剛手白佛言。世尊世尊唯願說從一切如來支分出生大印真言。為眾生利益故。作易方便成就。佛言汝當諦聽我為汝說。我今分別解說。</p>
<p>二手內相叉作拳。竪二大指。此是一切如來心印。即此印屈左大指入掌。是為持蓮華者印。即前印屈右大指入掌。左大指直竪。是持金剛者印真言曰。</p>
<p class="dharani">曩謨薩嚩沒馱冒地薩怛嚩<span class='note-inline'>(二合)</span>南阿<span class='note-inline'>(引)</span>尾囉吽欠</p>
<p>此是一切如來心印真言。祕密主此名大勤勇心真言。一切如來真實法。能解脫地獄傍生夜摩惡趣。能令一切有情作如來事。攝召一切菩薩。金剛手我略說。能召梵王帝釋夜摩水天俱尾羅等。住十地菩薩大自在者。尚能請召。何況餘類。如前二手作拳。舒二中指竪相合。屈上第三節。屈二頭指互安於二大指甲上。此名輪王根本大印。恒河沙數量如來之所說。未來佛當說此大輪王印。此印名大印。說為輪王頂。此明即是佛利益有情故。智者成就人。若結此印處。諸惡魔障等。是處不敢住。祕密主此輪王根本印。一切如來之所宣說。於百俱胝劫。不能盡說其福利。設於千恒河沙數劫。亦不能說其功能福利讚揚威德。爾時如來說伽他曰。</p>

<div class="lg regular"><div class='lg-row'>智者若受持　大威德菩薩</div>
<div class='lg-row'>俱胝魔羅眾　常不被沮壞</div>
<div class='lg-row'>乃至百劫中　不墮於惡趣</div>
<div class='lg-row'>若持輪王印　并誦是真言</div>
<div class='lg-row'>由受持之福　如來大師說</div>
<div class='lg-row'>於百俱胝劫　不能而讚歎</div>
<div class='lg-row'>若有持此明　持戒精進者</div>
<div class='lg-row'>應修此真言　輪王大力者</div>
<div class='lg-row'>彼人不失慧　及不失正念</div>
<div class='lg-row'>於千俱胝劫　未嘗有忘失</div>
</div><p>金剛手此大印。無比量力威德。准前根本印。二中指直竪合。是則高頂王印。以此於佛頂族中。為灌頂印。</p>
<p>以二手虛心合掌。屈二無名指入於掌中。以二大指面。押二無名指甲上。屈二頭指相拄令圓。如傘蓋形。此名白傘蓋頂王印准前印舒二頭指。則是光聚頂王印。准前印以二頭指。各安中指第三節。是勝頂王印。是則吉祥法輪大印。名十二行相法輪印。一切佛之所說。能壞一切煩惱。若見此印。如親見如來。即此印以二頭指。㧙二中指背。即名煩惱雹印。亦名如來結跏印。</p>
<p>金剛手此等五大印。如來族中名轉輪王大印。祕密主此輪王大印等。煩惱雹。法輪。光聚頂。勝頂。高頂。并白傘蓋頂。如是等印。悉皆是輪王印。</p>
<p>以二手虛心合掌。雙屈二大指入掌中。此印名如來心印。亦名如來大勇猛印。</p>
<p>以此印真言。七遍加持心。先世流轉中所作一切罪。悉皆得除滅。即頂上解散。通一切成就。以此加持自身。即成一切如來之所加持身真言曰。</p>
<p class="dharani">曩謨三滿多沒馱南唵麌那[口*梨]尾[口*梨]娑嚩<span class='note-inline'>(二合引)</span>訶</p>
<p>此大真言同五字真言。修行以此護身。常應加持於心。兼用五字獲大威德力。</p>
<p>以二手虛心合掌。十指互相交。令虛其掌。此名一切辦事佛頂印真言曰。</p>
<p class="dharani">曩謨三滿多沒馱南唵吒嚕<span class='note-inline'>(二合)</span>滿馱娑嚩<span class='note-inline'>(二合引)</span>訶<span class='note-inline'>(引)</span></p>
<p>金剛手此一切辦事真言。於佛頂教中。此是一切佛頂心。於一切事業處。當用。修行者以此應護身。</p>
<p>以右手握大拇指作拳。以左手執袈裟角。此名錫杖印真言曰。</p>
<p class="dharani">曩謨三滿多沒馱南唵度那<span class='note-inline'>(引)</span>爾多囉拏吽<span class='note-inline'>(引)</span></p>

<div class="lg regular"><div class='lg-row'>此是錫杖明　能制難調者</div>
<div class='lg-row'>護身故應用　常於成就處</div>
<div class='lg-row'>應用錫杖印　印真言相應</div>
</div><p>先以左手仰掌安於臍下。以右手覆左手上。右手小指與左手大指。互相加其掌令虛。名如來鉢印。</p>

<div class="lg regular"><div class='lg-row'>當於恐怖處　飢渴障難時</div>
<div class='lg-row'>應誦是真言　諸苦悉無有</div>
</div><p>真言曰。</p>
<p class="dharani">唵盧迦播攞<span class='note-inline'>(引)</span>地瑟恥<span class='note-inline'>(二合)</span>多馱囉馱<span class='note-inline'>(引)</span>囉也摩訶努婆<span class='note-inline'>(去)</span>嚩沒馱跛怛囉<span class='note-inline'>(二合)</span>娑嚩<span class='note-inline'>(二合引)</span>訶<span class='note-inline'>(引)</span></p>

<div class="lg regular"><div class='lg-row'>鉢真言大力　諸佛所加持</div>
<div class='lg-row'>一切諸眾生　由念除飢渴</div>
<div class='lg-row'>險道曠野中　修行者憶念</div>
<div class='lg-row'>當加於自身　真言印相應</div>
</div><p>以二手內相交仰掌。二頭指側相拄。二大指各捻頭指下節。倒安眉間。名如來毫相印真言曰。</p>
<p class="dharani">曩謨薩嚩怛他<span class='note-inline'>(去引)</span>蘗帝瓢囉曷<span class='note-inline'>(二合)</span>毘藥<span class='note-inline'>(二合)</span>三藐三沒第毘藥<span class='note-inline'>(二合)</span>係係滿馱滿馱底瑟姹<span class='note-inline'>(二合)</span>底瑟姹<span class='note-inline'>(二合)</span>馱<span class='note-inline'>(引)</span>囉也馱<span class='note-inline'>(引)</span>囉也儞論馱儞論度<span class='note-inline'>(引)</span>囉拏<span class='note-inline'>(二合)</span>麼尼娑嚩<span class='note-inline'>(二合引)</span>訶<span class='note-inline'>(引)</span></p>

<div class="lg regular"><div class='lg-row'>此是毫相印　能具大人相</div>
<div class='lg-row'>能與諸悉地　是印大威德</div>
<div class='lg-row'>若人持此印　毫相威德者</div>
<div class='lg-row'>彼皆得成就　由結誦此明</div>
</div><p>用前印加持於頸。則成頸印。加持於鼻則成鼻印。如來鼻真言曰。</p>
<p class="dharani">曩謨三滿多沒馱南唵哩尼吽泮娑嚩<span class='note-inline'>(二合引)</span>訶<span class='note-inline'>(引)</span></p>

<div class="lg regular"><div class='lg-row'>行者加自鼻　彼終無鼻疾</div>
<div class='lg-row'>於百俱胝劫　彼終不患鼻</div>
</div><p>二手密合掌。屈二頭指。各安中指背上。大指屈入掌。名為佛眼印。</p>

<div class="lg regular"><div class='lg-row'>一切佛頂中　應用此大印</div>
<div class='lg-row'>最勝滅諸罪　決定得成就</div>
<div class='lg-row'>修輪王佛頂　若常結此印</div>
<div class='lg-row'>清淨而受持　不久彼成就</div>
<div class='lg-row'>一切佛頂法　設積百劫福</div>
<div class='lg-row'>若得此印契　誦佛眼真言</div>
<div class='lg-row'>其福與彼等　此佛眼印明</div>
<div class='lg-row'>能成一切業</div>
</div><p>即說真言曰。</p>
<p class="dharani">曩謨薩嚩怛他櫱帝瓢囉曷<span class='note-inline'>(二合)</span>毘藥<span class='note-inline'>(二合)</span>三藐三沒第毘藥<span class='note-inline'>(二合)</span>唵<span class='note-inline'>(引四)</span>嚕嚕塞普<span class='note-inline'>(二合)</span>嚕入嚩<span class='note-inline'>(二合)</span>攞底瑟姹<span class='note-inline'>(二合)</span>悉馱嚕左儞薩嚩囉他<span class='note-inline'>(二合)</span>娑但儞娑嚩<span class='note-inline'>(二合引)</span>訶</p>
<p>爾時世尊告金剛手菩薩言。金剛手此佛眼大明妃。我從十俱胝如來所。授得此陀羅尼。金剛手由憶念此明。一切真言聖天。現其修行者前。於一切真言教法悉皆成就。由誦持此真言。一切金剛族悉皆成就。是故金剛手修佛頂真言者。先當誦持此明妃三遍。或七遍或二十一遍。金剛手此佛眼大明妃。我今釋迦牟尼。說為利益諸有情故。金剛手此陀羅尼。暴惡嗔怒有情前應誦。皆得歡喜。難調暴惡鬼魅。降伏皆歡喜。於一切鬪諍言訟鬪戰。皆得寂靜。祕密主若修行佛頂真言者。不得成就。彼應以此大明妃真言相和誦之。決定有大應驗。速疾成就。若未經一二三期限。不得和誦。乃至第四遍求悉地不得成就。然後加此大明妃真言和誦。當速疾現驗得成就。初一二三四所不應加。若加之則損持明者。則用前印。以二頭指各㧙中指背。是如來眉印。一切如來說我今演說。</p>
<p class="lg-abnormal"><div class='lg-row'>設有訖哩<span class='note-inline'>(二合)</span>底迦</div>
<div class='lg-row'>及嚩薩蘇天　祕密大威德</div>
<div class='lg-row'>及欲天子等　并及持犁天</div>
<div class='lg-row'>如是諸天類　若見是印契</div>
<div class='lg-row'>怖畏而馳走　何況地居者</div>
</p><p>真言曰。</p>
<p class="dharani">曩謨三滿多沒馱南唵紇哩<span class='note-inline'>(二合)</span>吽</p>
<p>即以前眉印。開竪二大指如口形。相去中指兩穬麥。常結此口印。置於自口上真言曰。</p>
<p class="dharani">曩謨三滿多沒馱南枳哩枳哩</p>

<div class="lg regular"><div class='lg-row'>此明大威德　速疾作諸業</div>
<div class='lg-row'>若常加持口　修行成就人</div>
<div class='lg-row'>彼人語無礙　盡於三界中</div>
<div class='lg-row'>彼人常言音　顯現美妙音</div>
<div class='lg-row'>不患口疾病　無量俱胝劫</div>
<div class='lg-row'>自在毘紐天　不伏人教令</div>
<div class='lg-row'>當於是人所　出言皆順伏</div>
<div class='lg-row'>天龍鍵達王　及餘大威德</div>
<div class='lg-row'>悉皆得調伏　何況諸凡愚</div>
</div><p>以右膝著地。竪左膝。左手引向後。作荅勢。以右手當心為拳。竪頭指作期剋勢。凌身向前。名為無能勝大印。</p>

<div class="lg regular"><div class='lg-row'>能摧一切魔　能除諸魔障</div>
<div class='lg-row'>大力欲自在　世間魔軍主</div>
<div class='lg-row'>波旬第二名　亦名欲自在</div>
<div class='lg-row'>世間大威德　若欲作障難</div>
<div class='lg-row'>無量俱胝魔　於彼而共住</div>
<div class='lg-row'>當於尼連河　無量俱胝魔</div>
<div class='lg-row'>現種種形狀　魔軍恐怖形</div>
<div class='lg-row'>我證無上智　世間中最勝</div>
<div class='lg-row'>梵魔及沙門　世中無所得</div>
<div class='lg-row'>當於晨朝時　得證無上句</div>
<div class='lg-row'>為壞彼魔故　持種種形者</div>
<div class='lg-row'>當時我宣說　此明大威力</div>
<div class='lg-row'>變現天女形　於大師前住</div>
<div class='lg-row'>摧壞暴惡魔　持無量種形</div>
<div class='lg-row'>此中說真言</div>
</div><p class="dharani">曩謨三滿多沒馱南唵戶魯戶魯戰拏里摩鐙倪<span class='note-inline'>(妍以反)</span>娑嚩<span class='note-inline'>(二合)</span>訶<span class='note-inline'>(引)</span></p>

<div class="lg regular"><div class='lg-row'>復次祕密主　無能勝大明</div>
<div class='lg-row'>等正覺佛說　行者護身故</div>
<div class='lg-row'>一切時應護　於大障礙處</div>
<div class='lg-row'>鬼魅惡形怖　成就佛頂者</div>
<div class='lg-row'>大力能加護　常加持己身</div>
<div class='lg-row'>常得大加護</div>
</div><p>先端身結跏。作勇健坐。以左手仰掌。安臍下結跏上。舒右手竪掌向外。以大指捻無名指甲上。頭指屈在中指背。令不相著。名如來鑠訖底<span class='note-inline'>(二合)</span>印。</p>

<div class="lg regular"><div class='lg-row'>若結此印者　不奪其威力</div>
<div class='lg-row'>今世及他世　智者結此印</div>
<div class='lg-row'>獲得如來力　若誦此真言</div>
<div class='lg-row'>諸佛皆加持</div>
</div><p>真言曰。</p>
<p class="dharani">曩謨三滿多沒馱南唵尾惹曳摩阿鑠訖底<span class='note-inline'>(二合)</span>訥馱哩吽泮吒尾惹以儞泮吒　莾誐黎泮　娑嚩<span class='note-inline'>(二合)</span>訶</p>

<div class="lg regular"><div class='lg-row'>三時若憶持　修持輪王頂</div>
<div class='lg-row'>速疾得悉地　三界中無礙</div>
</div><p>准如前印。右手覆在左手上。相去一穬麥間。名如來臍印。</p>

<div class="lg regular"><div class='lg-row'>此諸佛大力　若能常憶念</div>
<div class='lg-row'>共明而相應　腹中食不消</div>
<div class='lg-row'>懶惰於禪定　若患於寒熱</div>
<div class='lg-row'>小腹及兩脇　頭痛及諸疾</div>
<div class='lg-row'>除多種逼惱　常獲身無疾</div>
</div><p>即說成就真言曰。</p>
<p class="dharani">曩謨三滿多沒馱南唵質置質置娑嚩<span class='note-inline'>(二合引)</span>訶<span class='note-inline'>(引)</span></p>

<div class="lg regular"><div class='lg-row'>是諸如來臍　是則真言印</div>
<div class='lg-row'>令現種種色　熙怡奇持事</div>
<div class='lg-row'>示現諸神通　種種無有盡</div>
</div></div>
<p class='juan'>菩提場所說一字頂輪王經卷第三</p>
</div><!-- end of div[@id='body'] -->
</body></html>