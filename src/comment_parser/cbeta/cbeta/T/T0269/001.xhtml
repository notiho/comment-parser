<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說法華三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 269
<p class='juan'><a id='mulu1' />佛說法華三昧經一卷</p><p class="byline">宋涼州沙門智嚴譯</p>
<div class='div-jing'><p>佛在羅閱祇耆闍崛山中，與諸尊弟子比丘千二百五十，菩薩七萬三千人，諸釋、梵不可復計，十方飛來無央數——皆神通妙達——復有他方恒邊沙諸天人及諸菩薩，如是等百億千恒沙皆來會，在佛前坐。</p>
<p>時舍利弗、須菩提等諸尊菩薩皆有疑，心念言：「何因緣諸上人皆來在是間會？有何異要之瑞應？」爾時，諸弟子起疑心念，為佛作禮長跪，欲問佛。</p>
<p>佛時已放無數光從口出，若千億億，稍稍引大遍虛空明，遠照恒邊沙剎土，地復震動。於是盡明，即不復見佛身相，大眾愕然，共議：「佛三昧為何所之趣？」各自思之，即便還坐三昧求佛至處。座前有菩薩名慧相，便報言：「善哉，善哉！當爾賢者思惟，了不知所至處。」</p>
<p>須臾，羅閱王、後宮、太子、皇女及婇女夫人三萬二千人，皆從共來詣山中，到不見佛。復有不想菩薩問王：「將從何多？」王名辯通，答言：「見佛光明故來耳。」</p>
<p>王女名利行，便問菩薩：「佛今所在？為到何方？」</p>
<p>答曰：「向已求佛，了不知處。」</p>
<p>女答曰：「卿是佛第一神通者，應當知處。」</p>
<p>菩薩答曰：「且坐。」須臾頃，地即震動。從地中出，坐自然大寶蓮華上，眾坐上人愕然。</p>
<p>王女利行起，為佛作禮訖，住佛前說偈問佛：</p>

<div class="lg regular" style="margin-left:0em;"><div class='lg-row'>「向見大光明，　疑佛有異要，</div>
<div class='lg-row'>故來將大眾，　欲問心狐疑，</div>
<div class='lg-row'>反更不見佛，　意甚有怪驚，</div>
<div class='lg-row'>願得具為說，　當令大眾解。</div>
<div class='lg-row'>各發一三昧，　推求佛身相，</div>
<div class='lg-row'>了言不知處，　各共坐作議：</div>
<div class='lg-row'>『更起何三昧，　畢欲求佛意。』</div>
<div class='lg-row'>女來問眾等：　『佛今為所在？』</div>
<div class='lg-row'>純行有至心，　必欲有所問，</div>
<div class='lg-row'>願見世尊授，　令意解狐疑，</div>
<div class='lg-row'>具為現眾等，　分別解說之，</div>
<div class='lg-row'>向所三昧處，　所名在何所？」</div>
</div><p>佛語女利行：「所問甚深，當為汝分別說。向所三昧，名法華。譬如大國中有一樹，有一華覆三千大千剎土，其香熏恒邊沙佛國；若有人得聞名字、若知解，自然疾得是三昧；若諸病痛者得聞是三昧，應時自解，人根眾病消盡。」</p>
<p>女利行問佛：「何謂華之威德乃有是慧？」</p>
<p>佛語女利行：「華者，一樹之色，人見莫不愛樂。欲得之者，法華三昧是。生死中之色，大光受有形。人不知、不聞、不信是三昧，不奉行之，未應菩薩不見慧。失人之本，反隨沫流，終已不見明。」</p>
<p>女利行復問佛：「今欲得是三昧，行何法？有幾事行得人中？願佛弘慈恩潤，廣開行議，令一切聞解皆入三昧中。」</p>
<p>佛言：「善哉，善哉！多所度脫，永度無極。有二事。何謂為二？一者、知法身如幻如化，二者、知婬、怒、癡無根無形。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「法身有一切，　化幻現沈浮；</div>
<div class='lg-row'>婬、怒、癡無形，　如水現泡沫。</div>
<div class='lg-row'>觀察人身物，　如滅無形住，</div>
<div class='lg-row'>離散合自成，　分別計皆空。」</div>
</div><p>佛語女利行：「復有四事，別如行三昧者。何謂為四？一者、行戒，無色想；二者、行檀，無受者；三者、不厭，無亂者；四者、行智，無愚者。是為四。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「不犯戒無毀、　行檀不入智、</div>
<div class='lg-row'>不厭無癡亂、　不愚無智慧，</div>
<div class='lg-row'>不說無行者，　有行不言向。</div>
<div class='lg-row'>三昧可得入，　無處無中邊。」</div>
</div><p>佛語女利行：「復有三十六事，是為三昧所見事。何謂三十六事？不見生、不見死、不減、不增、不出、不入、不在外、不在內、無住、無止、無水色、無火色、無風色、無地色、無痛、無痒、無思、無想、無生、無死、無識、無貪、無婬、無瞋、無恚、無愚、無癡、無慳、無施、無惡、無善、無心、無意、無識行、不起上若干事、不滅上若干事，如一無形像。是為三十六事、法華所見事。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「不想念無念，　不行色想要，</div>
<div class='lg-row'>無行法華淨，　空寂無吾我。</div>
<div class='lg-row'>不處有入中，　沒滅無形像；</div>
<div class='lg-row'>不觀善以惡，　俱皆空自然。」</div>
</div><p>佛告女利行：「法華三昧所見，譬亦如是。」</p>
<p>佛說是三十六事品時，無數天人及世間大眾，人及王所侍從，大小合有四十億萬，皆發無上正真道意；女利行及後宮人三萬二千婇女、夫人，逮得無所從生法樂。</p>
<p>於中立女見眾人皆發道意，心甚歡喜，起為佛作禮。繞佛三匝，住佛前說偈言：</p>

<div class="lg regular" style="margin-left:1em;"><div class='lg-row'>「世尊實神妙，　演知三世事，</div>
<div class='lg-row'>斷世婬怒垢，　開化沫流人，</div>
<div class='lg-row'>皆到無為城，　快樂乃安寧，</div>
<div class='lg-row'>如是天人中，　地為大動傾。</div>
<div class='lg-row'>今日合大眾，　億億百萬千，</div>
<div class='lg-row'>當來及過去、　現在得自然。</div>
<div class='lg-row'>願得大普恩，　法華威神力，</div>
<div class='lg-row'>三界一切人，　皆得是三昧。</div>
<div class='lg-row'>令我值在世，　常行法華事，</div>
<div class='lg-row'>使世無老死，　快樂無憂患。</div>
<div class='lg-row'>三苦自然除，　皆如為三昧，</div>
<div class='lg-row'>空想於願識，　自然現相好。</div>
<div class='lg-row'>教授沫流人，　得意慈普行，</div>
<div class='lg-row'>光光威儀好，　等為身如來。</div>
<div class='lg-row'>合聚於沫生，　三昧豫生行，</div>
<div class='lg-row'>便使於空中，　得慧如上首。」</div>
</div><p>女利行說偈已，作是念：「今欲教授人，不見法則，何事開解人？」</p>
<p>佛即知女心中念，便語女：「欲持何法教何人？法復何所在？人復何所止？」</p>
<p>立女白佛言：「如是所說，無法、無教、無人。」</p>
<p>佛語女：「無法有八事行，無教有六事除，無人有七事散。」</p>
<p>女問佛：「何謂八事行、六事除、七事散？」</p>
<p>佛言：「一者、直見不邪，二者、直聞不聽，三者、直治不曲，四者、直說不煩，五者、直行不迷，六者、直念不思，七者、直意不動，八者、直受不尋。是為八事行無法。</p>
<p>「何謂無教六事除？一者、不念有見無見無，二者、不念有聲無聲無，三者、不念有味無味無，四者、不念有香無香無，五者、不念有觸無觸無，六者、不念有意無意無。是為六事除。</p>
<p>「何謂無人七事散？無水色、無風色、無火色、無地色、無心色、無識色、無行色。是為七事散。無人可教，當作此解。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「若有解法華，　三昧要句品，</div>
<div class='lg-row'>當念勤精進，　曉解得正言。</div>
<div class='lg-row'>七八六已足，　計本無形迹，</div>
<div class='lg-row'>不受自可欲，　去想安寂然。</div>
<div class='lg-row'>說法無言教，　不見有壽命，</div>
<div class='lg-row'>人本空無寂，　不解沫言有。</div>
<div class='lg-row'>不除不斷欲，　出入無住處，</div>
<div class='lg-row'>無痛無思想，　不生不死滅。</div>
<div class='lg-row'>有念為勞苦，　不復著因緣，</div>
<div class='lg-row'>示現有色欲，　已反愛灰塵。</div>
<div class='lg-row'>觀見有病痛，　常意與本并，</div>
<div class='lg-row'>慧見不空念，　寂寂安空空。</div>
<div class='lg-row'>法華三昧現，　不出不入住，</div>
<div class='lg-row'>無見不見空，　是為疾得如。</div>
<div class='lg-row'>便能行施法，　以慧為布施，</div>
<div class='lg-row'>說慧等如是，　諸佛皆稱歎。」</div>
</div><p>女聞說是時，倍復踊躍歡喜，起為佛作禮，踊在空中去地七尺，還坐金剛蓮華上。</p>
<p>時坐中有比丘心念言：「是為真是女？為幻人？」自起為佛作禮，長跪叉手，說偈問佛言：</p>

<div class="lg regular" style="margin-left:1em;"><div class='lg-row'>「本自生愚癡，　不識道慧義。</div>
<div class='lg-row'>不知女利行，　為是真男女？</div>
<div class='lg-row'>審是一定人，　用法何復問？</div>
<div class='lg-row'>真是女子身，　所問何以深？</div>
<div class='lg-row'>生來侍佛法，　未見如是人，</div>
<div class='lg-row'>所見非凡及，　智慧何以爾？</div>
<div class='lg-row'>本從何方來，　而生於王家？</div>
<div class='lg-row'>宿命行何法，　逮及幾佛來？</div>
<div class='lg-row'>精進健乃爾，　所問如來報。</div>
<div class='lg-row'>戒具真有行，　能問如有說，</div>
<div class='lg-row'>能忍有柔意，　但能口說行。</div>
<div class='lg-row'>休心意何如？　實欲往試之。</div>
<div class='lg-row'>可應幾法住，　往對不起意？</div>
<div class='lg-row'>若實有智慧，　我欲從解要。</div>
<div class='lg-row'>省視所說法，　詠廣入道俗。</div>
<div class='lg-row'>有何異心意，　獨得是智慧？」</div>
</div><p>佛便語比丘言：「自若干因緣。」即說偈報言：</p>

<div class="lg regular" style="margin-left:1em;"><div class='lg-row'>「女利行本心，　立德識本處，</div>
<div class='lg-row'>在世來千歲，　常習於三昧。</div>
<div class='lg-row'>心解眾色要，　寂然與禪同，</div>
<div class='lg-row'>真是女子身，　不為化來現。</div>
<div class='lg-row'>本從無色世，　今來在世界，</div>
<div class='lg-row'>續復如本行，　已行便立正。</div>
<div class='lg-row'>無身現說心，　普念眾慈行，</div>
<div class='lg-row'>念法空為本，　不起因緣相。</div>
<div class='lg-row'>比丘自不解，　何怪是女身？</div>
<div class='lg-row'>不見無有本，　反自受縛著。</div>
<div class='lg-row'>禪思欲去色，　更反為色亂，</div>
<div class='lg-row'>遠苦避三毒，　已入三毒苦。</div>
<div class='lg-row'>汝自不解身，　自謂得常安，</div>
<div class='lg-row'>萬物如幻化，　入出無形住。</div>
<div class='lg-row'>四色本虛空，　自然受形著，</div>
<div class='lg-row'>愛習自拘限，　壞本起末欲。」</div>
</div><p>爾時，比丘八萬四千人聞說偈意解，即發無上正真道意。不可計天人散華名香，皆來供養佛。</p>
<p>時舍利弗心念：「女子乃有是辯，何不去女作男？」</p>
<p>佛即知舍利弗心所念，便語舍利弗：「汝自問女。」</p>
<p>舍利弗即問：「唯，女利行！所說非常事，如與如來共對語。何不去女作男？」</p>
<p>女利行答言：「唯，舍利弗！道德之要以慧善見，不視於四色——是地、水、火、風——五情合、六入為衰。心意識如幻如化，出入無形。癡意不盡，故與三流對，更出浮沈。何足珍？雖漏盡結解，有不淨想，無色如為惡，苦住反為樂。」</p>
<p>舍利弗問：「學佛之法，應有謗毀言不？」</p>
<p>女問：「賢者舍利弗！云何為謗毀？」</p>
<p>答言：「一好、一惡，是為謗毀。」</p>
<p>女報言：「未曉、未了。大人所說，不以小為小、大為大，好惡無二，等無異。謗身，身是色；謗意，意無形。四色法空，無形、無造，何所受謗毀者？」</p>
<p>舍利弗答曰：「卿所說是菩薩大人所行，卿未應菩薩，何緣乃說此事？」</p>
<p>女報言：「大人為以何立？」</p>
<p>報言：「普等為言。何謂為普？教授十方人，遠苦得道，是為普。唯賢者所說，不說普，說生死勤苦耳。」</p>
<p>女語舍利弗：「謂為普者，不見有人、無人，有教、無教，有法、無法所念，是曰為普。不為見生死苦，欲教之，令得道，是為普。」</p>
<p>舍利弗無有辯才析答此言。女爾時說偈歎曰：</p>

<div class="lg regular" style="margin-left:1em;"><div class='lg-row'>「人用三塵亂，　輒為六衰著，</div>
<div class='lg-row'>五惡十賊對，　三厄墮困窮。</div>
<div class='lg-row'>十二連相續，　四色拘沒三，</div>
<div class='lg-row'>不解名顛倒，　坐受空聚藏。</div>
<div class='lg-row'>無故沒三婬，　自網投深淵，</div>
<div class='lg-row'>堅藏畏二三，　自滅更受生。</div>
<div class='lg-row'>宛為空所縛，　恒懷不淨想，</div>
<div class='lg-row'>自呼是常安，　為得真自然。</div>
<div class='lg-row'>是輩滿閻浮，　億億百萬千，</div>
<div class='lg-row'>所行遍十方，　不益一切人。</div>
<div class='lg-row'>當有隨受行，　皆共墮海流，</div>
<div class='lg-row'>可作大法行，　入海勉欲根。</div>
<div class='lg-row'>決海令滅盡，　平故無還流，</div>
<div class='lg-row'>返原盡欲室，　令人歸故鄉。</div>
<div class='lg-row'>故鄉名無為，　號字清淨堂，</div>
<div class='lg-row'>快樂多紫金，　入出楊光明。</div>
<div class='lg-row'>恒邊沙劫佛，　莫不稱歎說，</div>
<div class='lg-row'>以法空無戲，　無相不願識。</div>
<div class='lg-row'>淵流以海水，　皆復不足說，</div>
<div class='lg-row'>廣意開化人，　自然常自安。</div>
<div class='lg-row'>惟念諸賢者，　乃自反不解，</div>
<div class='lg-row'>無故自受縛，　幻化受報應。」</div>
</div><p>爾時，四萬二千羅漢皆正意第七住；八萬五千釋梵皆逮無所行從生。</p>
<p>六萬四千賢女起為佛作禮，住佛前說偈言：</p>

<div class="lg regular" style="margin-left:1em;"><div class='lg-row'>「今日女利行，　為我眾等說，</div>
<div class='lg-row'>聞說佛深法，　令我心開解。</div>
<div class='lg-row'>實欲知道德，　皆從何所來？</div>
<div class='lg-row'>聚合眾一切，　有何神妙德？</div>
<div class='lg-row'>而致與大眾，　莫不驚愕心，</div>
<div class='lg-row'>伏意往樂從，　隨教之所行。</div>
<div class='lg-row'>願欲求天尊，　愍發起濯眾，</div>
<div class='lg-row'>至心受大慧，　如來神化現。</div>
<div class='lg-row'>應時諸女身，　倒願去色欲，</div>
<div class='lg-row'>便欲作沙門，　佛之知我情。</div>
<div class='lg-row'>畢覺諸審諦，　使身如菩薩，</div>
<div class='lg-row'>宣佛神道教，　當復轉化人。</div>
<div class='lg-row'>諸賢大眾女，　俱起在佛前，</div>
<div class='lg-row'>頭面稽首禮，　願得如佛像。」</div>
</div><p>佛語諸女：「所說實至心。今欲求所願，先當報父母，次當復由王，得聽可去耳。」</p>
<p>於是，諸女說偈報白言：</p>

<div class="lg regular" style="margin-left:1em;"><div class='lg-row'>「欲願作沙門，　先當報父母，</div>
<div class='lg-row'>次當復由王，　得聽可作道。</div>
<div class='lg-row'>為道不苦晚，　但當勤開心，</div>
<div class='lg-row'>曉解心意本，　一切與同等。</div>
<div class='lg-row'>便有決大意，　心解乃至道，</div>
<div class='lg-row'>道從解心起，　不住於縛著。</div>
<div class='lg-row'>化達觀眾見，　如復心出生，</div>
<div class='lg-row'>從本知本空，　知皆非常苦。</div>
<div class='lg-row'>心亂便隨流，　所見必有對，</div>
<div class='lg-row'>不生善惡想，　爾乃作沙門。」</div>
</div><p>諸賢女起往至父母所，長跪白父母及大王：「今日受王恩德，來詣佛所。為尊女利行問佛深妙法，欲求無為道、現身及一切。佛為女說本末、生死、苦痛，但為色欲著，不知道德本。緣是無常至，當就三苦勤。願欲作沙門，願父母聽我作沙門，當得道還度父母。」</p>
<p>父母語諸女：「求自然道，各自見便利，隨意所習行。汝曹尚去，我亦隨汝去。汝自白語王，得聽便自去，用問我為？」</p>
<p>諸女稽首大王前，淚出而言：「人在三界中，苦欲坐色想，不得自在，無常卒至，無有代者。實欲作沙門，并與諸女俱，無為得道者，當還度父母，王願從本意。」</p>
<p>王語女利行等：「早欲使汝去，隨行作沙門，以汝三事未足，是以不遣汝耳。一者、未盡學識諸禮教，二者、常樂未有見苦，三者、口食恣味未有足者。以是故，不欲遣汝耳。若有至意者，便去勿疑。吾亦欲作沙門。」</p>
<p>王即起至佛所，作禮白佛言：「聞說智慧，意甚願樂。國付太子，身歸三尊，給侍左右，并受法教。欲作沙門，求道如佛。」</p>
<p>佛即放光若干種色，其明照十方，地為六反震動。諸天作樂覆滿於虛空，散華名寶覆三千大千剎土。天下丘墟皆平，其有大山化為黃金，枯木更生。中有不端正者，皆得願。樹木枯者，皆生條葉，自然風吹，皆歌歎佛功德；生華者，即自墮落，各氣到佛所，羅住空中，各說偈讚佛功德：</p>

<div class="lg regular" style="margin-left:1em;"><div class='lg-row'>「今蒙聖神力，　得救死復生，</div>
<div class='lg-row'>光色還本然，　復實滋道成。</div>
<div class='lg-row'>生死婬亂色，　譬於枯木時，</div>
<div class='lg-row'>值佛說音聲，　還來合本并。</div>
<div class='lg-row'>六色沈著瞑，　四色合五欲，</div>
<div class='lg-row'>分別法空然，　解道成法行。</div>
<div class='lg-row'>為得真定智，　快樂得安寧，</div>
<div class='lg-row'>一切皆歡喜，　稽首禮佛足。」</div>
</div><p>爾時，諸六通及羅漢見華有是說。女利行即化為男子，復為菩薩。一女子作是二化變，眾坐莫不歡喜。時一佛剎中無有女人，諸六通道者十萬五千人、三萬須陀洹皆得阿惟越致；八萬六千人及阿那含皆得柔順法忍；不可計羅漢更發無上正真道意，其有辟支佛行，即如彌勒輩。</p>
<p>王即以國付太子。太子名辯積，拜跪白大王：「王為欲施子孫，之殃與色身，之福施子孫；當以法財之利，持誅滅之怨大罪與子孫。大國之治世世漏沒，人根不知大慧、滅善之路，與子孫，當奈何？父王有教，不得不從。」輒便禮拜，辭王而去。還國宮殿，坐領國，普告：「若不到佛所求無為道、作善孝者，罪與三逆等。」</p>
<p>太子於殿上精進勇慧，廣開大道意。心甚過本無量，即滅一城之惡，地即為六反震動。時人民皆言：「願太子便得作佛，我曹大眾皆當承弟，亦當作佛。」</p>
<p>佛時笑，五色光出，照於十方佛剎。人民皆發願：「令我得道如佛，天下飲食自然在前，如忉利天上；其國菩薩皆如阿彌陀國中。」</p>
<p>太子辯積得功德，在宮七日，出詣佛所，從大眾群臣、大小人民無央數。至佛所，為作禮，住佛前，說億億萬千偈讚曰：</p>

<div class="lg regular" style="margin-left:1em;"><div class='lg-row'>「佛作三昧決，　功德甚巍巍，</div>
<div class='lg-row'>光相威神照，　感動三千剎。</div>
<div class='lg-row'>施人無上慧，　德普入眾心，</div>
<div class='lg-row'>感發開童蒙，　莫不受福成。</div>
<div class='lg-row'>演詠法華事，　改世濯群異，</div>
<div class='lg-row'>降伏獷強者，　和更受柔順。</div>
<div class='lg-row'>等尋道場光，　世人受業長，</div>
<div class='lg-row'>去老逮空寂，　不死而復生。</div>
<div class='lg-row'>除病遠穢辱，　色想沒滅勞，</div>
<div class='lg-row'>陰蓋即以除，　清淨無欲塵。</div>
<div class='lg-row'>思想受欲定，　流布還無為，</div>
<div class='lg-row'>空定常寂然，　不住不然行。</div>
<div class='lg-row'>不行無法識，　示現光相成，</div>
<div class='lg-row'>本法無增減，　常安寂空空。</div>
<div class='lg-row'>如來現神化，　一切得真道，</div>
<div class='lg-row'>愚癡寂然定，　心與無生同。</div>
<div class='lg-row'>我今聽說法，　演出法華慧，</div>
<div class='lg-row'>心解得發願，　一切得如佛。</div>
<div class='lg-row'>今欲城國土，　願便說法華，</div>
<div class='lg-row'>以何法行得？　當有幾事解？</div>
<div class='lg-row'>疾得是法華，　依義說其慧。</div>
<div class='lg-row'>皆令分別知，　一切心得解，</div>
<div class='lg-row'>曉了諸法事，　當從中外得。</div>
<div class='lg-row'>得之為遠近，　便可立得佛，</div>
<div class='lg-row'>復更於劫數，　久從幾佛受？</div>
<div class='lg-row'>解慧而有要，　須臾變化成，</div>
<div class='lg-row'>願以具演說，　皆令大眾知。」</div>
<div class='lg-row'>太子及眾人，　作禮還復坐。</div>
</div><p>佛語女利行：「欲知法華之開解所示現也，當來、過去、現在諸佛皆從是散身譬喻品得道知諦。」爾時，有億百千天及諸梵、不可計人民、四十八萬菩薩逮得無所從生；其有聲聞皆更發意。</p>
<p>時不想菩薩白佛言：「今日大眾聽聞法華三昧解說事要，都未受訣？」</p>
<p>佛告菩薩：「今日說法華三昧者，皆以授訣。有劫數、各各自有國土處所，是故不復說耳。若汝不解，自往皆問之。」</p>
<p>時太子及女利行即白菩薩心中所欲問，即各說偈答報言：</p>

<div class="lg regular" style="margin-left:1em;"><div class='lg-row'>「惟賢上智慧，　何以不解要？</div>
<div class='lg-row'>其有求想報，　皆為不受慧。</div>
<div class='lg-row'>當說有處所，　則非法華事，</div>
<div class='lg-row'>要當須口說，　欲聽真高聲。</div>
<div class='lg-row'>不解其本末，　語亦俱不知，</div>
<div class='lg-row'>指示道徑法，　猶若如盲人。</div>
<div class='lg-row'>師子之大音，　尚復呼小聲，</div>
<div class='lg-row'>受訣已得佛，　不知禮正道。</div>
<div class='lg-row'>受訣有國土，　譬亦如幻化，</div>
<div class='lg-row'>有對便出應，　不復預思想。</div>
<div class='lg-row'>見附住教授，　彌及去來今，</div>
<div class='lg-row'>神通無不知，　不須有言說。</div>
<div class='lg-row'>受訣在空無，　寂然安無為，</div>
<div class='lg-row'>常定不動轉，　私細人不知。</div>
<div class='lg-row'>開演於未然，　寂靜無所為，</div>
<div class='lg-row'>是為所樂國，　清淨為證正。</div>
<div class='lg-row'>不念有思想，　是為快法安；</div>
<div class='lg-row'>相好示光明，　是為勤苦現；</div>
<div class='lg-row'>弟子有人民，　是為入欲濁，</div>
<div class='lg-row'>不苦不勤念，　都盡不起滅。」</div>
</div><p>如是說十八萬億偈報。菩薩即歡喜，說偈讚曰：</p>

<div class="lg regular" style="margin-left:1em;"><div class='lg-row'>「我自生愚癡，　不解上人語，</div>
<div class='lg-row'>不知其音法，　反呼未受決。</div>
<div class='lg-row'>如今所說偈，　甚深難具陳，</div>
<div class='lg-row'>願發本時意，　與神共參論。」</div>
</div><p>時太子白佛言：「今諸賢皆尚不解要，以善權方便開解。」</p>
<p>佛即笑，五色光從心、口出，十方皆明。阿難白佛：「佛不妄笑，笑必有意。願聞其說。」</p>
<p>佛語阿難：「汝見大眾不？」</p>
<p>阿難答言：「見。」</p>
<p>「今是如來問皆具答，各各在十方教化度恒沙等天人民，皆使作佛。」爾時，自然雨香華七寶覆三千大千剎土，而周匝遍無有空處。</p>
<p>佛語太子：「此法華所解人身之事如是。」爾時，不可計<span class='corr'>恒</span>沙百千人民皆發無上正真道意，逮無所從生心；無數千聲聞皆逮阿惟越致地。</p>
<p>阿難長跪白佛言：「此名何經？云何奉行？」</p>
<p>佛語阿難：「名『法華三昧——女利行所問解人身散情經要集』。若有男女書寫、諷誦、讀，勝行檀八十劫；若供養對跪拜者，勝菩薩行慈三千億萬劫；若當曉解展轉相教，勝供養恒邊沙佛；若有一聞是經者，不復更生死勤苦。不信謗者，此人以隨末流，未復還本。」</p>
<p>佛語阿難：「囑累汝法華三昧事，千劫尚不能盡。粗說要諦，受、書、持、奉行，勿得減一字，正書句逗相得。」</p>
<p>太子所從大眾開解，各得道慧，皆如上首，起為佛作禮而去。</p>
</div>
<p class='juan'>法華三昧經</p>
</div><!-- end of div[@id='body'] -->
</body></html>