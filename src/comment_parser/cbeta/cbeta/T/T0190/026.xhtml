<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu65' /><a id='mulu66' />佛本行集經卷第二十六<p class="byline">隋天竺三藏闍那崛多譯</p>向菩提樹品中</p><p>「爾時，菩薩於河澡浴，食乳糜休身體光儀，平復如本，威力自在。安庠面向菩提樹時，作是行步，猶如往昔諸菩薩行，所謂漸漸調柔，行步意喜，來者隨施，行步安住。猶如須彌山王，巍巍而行，無恐畏行，不濁亂行，心知足行，不急疾行，不遲緩行，不蹶失行。兩足周正不相揩行，不相逼行，不星速行，不搖身行，安隱而行，清淨而行，精妙而行，無患害行，師子王行，大龍王行，大牛王行。如鴈王行，如象王行，不恇怯行，無疑滯行，無怪悞行，廣寬博行，那羅延行，不觸地行，千輻相輪下地而行，以脚足指網縵所羅，甲如赤銅色澤而行，行步振遍大地而行，行步猶如大山谷響出聲而行。行步之時，有坑坎處皆悉平正，自然而行；地上所有土沙礫石，皆除而行；以足網縵放光明，觸罪類眾生，安住不動，善行而行；行步清淨，生妙蓮花，蹹彼蓮花臺上而行；以往昔行淨善行故，而得此行。往昔諸佛，坐於師子高座之上，承行而行；心意牢固，如金剛行；閉塞一切諸趣稠林，堂堂而行；能為<span class='corr'>一</span>切諸趣眾生，生安樂行。摧折一切魔幢而行；破壞一切魔力而行；塠壓一切魔氣而行；打碎一切魔威而行；減削一切魔業而行；消散一切魔眾而行；墮落一切魔勢而行；捐捨一切魔行而行；殺害一切魔軍而行；割斷一切魔網而行。伏諸非法一切邪眾，如法攝受外道而行；照朗煩惱翳暗而行；散助煩惱朋友而行；威力覆蔽釋天梵天、大自在天護世諸天，無畏而行；於此三千大千世界，唯自一人，獨尊而行；不從他學，而自證道，分明而行；欲證一切種智而行；正念正意，知足正行行行而行；欲滅生老病死而行；欲趣向彼常樂我淨微妙最勝無畏之處，欲入涅槃城門而行。有如是行，菩薩而行，面正向彼菩提之樹，直視而行。</p>
<p>「爾時，菩薩復作如是思惟念言：『我今至此菩提道場，欲作何座證阿耨多羅三藐三菩提？』即自覺知應坐草上。是時淨居諸天子等，白菩薩言：『如是如是。大聖仁者！所有過去諸佛如來欲證阿耨多羅三藐三菩提者，皆悉坐於鋪草之上而取正覺。』</p>
<p>「爾時，菩薩復作如是思惟：『誰能與我如是之草？』心思惟已，左右前後四顧觀看。是時忉利帝釋天王，以天智知菩薩心已，即化其身為刈草人，去於菩薩不近不遠，右邊而立，刈取於草。其草青綠，顏色猶如孔雀王項，柔軟滑澤，而手觸時，猶如微細迦尸迦衣，其狀如是，色妙而香，右旋宛轉。</p>
<p>「爾時，菩薩見於彼人去已不遠，在右邊刈如是等草，見已漸漸至彼人邊，到已寬緩問彼人言：『賢善仁者！汝名字何？』彼人報言：『我名吉利。』菩薩既聞彼人名已，如是思惟：『我今欲求自身吉利，亦為他人以求吉利，此名吉利，在於我前，我今決當得證阿耨多羅三藐三菩提。』</p>
<p>「菩薩如是心思惟已，更出如是美妙音響，語彼人言：『其語猶如過去一切諸菩薩等微妙音聲，所謂實語，不虛發言用真正言，出清亮聲，潤澤之聲，妙聲，喜聲，聞承奉聲，聞不違聲，聞流靡聲，化聲，導聲，不謇吃聲，不縮呻聲，不麤澁聲，不雙破聲，軟滑澤聲，甜淡美聲，分明的的遙入耳聲，聞心口意皆悉喜聲。聞已除滅欲癡瞋恚鬪諍忿怒，皆悉令得清淨之聲，聞如迦羅頻伽鳥聲，命命鳥聲，雷隱隱聲。如諸音樂歌讚詠聲，深遠高聲，無障礙聲，非鼻出聲，清淨之聲，真正之聲，實語之聲。如梵天聲，如海波聲，如山崩聲，震動之聲。如諸天王所讚歎聲，諸阿修羅歌詠美聲，深難得底斷魔力聲，降伏一切諸外道聲。師子之聲，駛風之聲，象王之聲，如雲磨聲，能至十方佛剎土聲，告諸所化眾生之聲。不急疾聲，不遲緩聲，不停住聲，不缺減聲，不濁穢聲，合一切聲，入諸聲聲。解脫之聲，無繫縛聲，無染著聲，合語義聲，依時語聲，不過時聲，巧能宣說八千萬億法門之聲。無壅塞聲，不止息聲，能辯一切諸聲之聲。隨心能滿一切願聲，能生一切安樂之聲，示現一切解脫之聲，流通一切諸道路聲。眾中說時，不出眾外，令諸大眾歡喜之聲；聲出之時，順於一切諸佛法聲。』</p>
<p>「菩薩以此如是眾聲，告語於彼刈草之人，作如是言：『仁者！汝能與我草不？』其化人報言：『我能與。』是時帝釋所化作人，即便刈草，以奉菩薩。其草淨妙，菩薩即取彼草一把，手自執持。當菩薩取彼草之時，其地即便六種震動。是時菩薩，將於此草，安庠面向菩提樹下。</p>
<p>「爾時菩薩持草行時，中路忽有五百青雀，從十方來，右繞菩薩三匝訖已，隨菩薩行。又復五百拘翅羅鳥，四方而來，如前圍遶；又復五百孔雀而來，乃至略說，五百白鵝，五百鴻鶴，五百白鷗，五百迦羅頻伽之鳥，并其五百命命之鳥，五百白象，皆悉六牙。五百白馬，頭耳烏黑，騣尾悉朱，長而披散五百牛王，並皆斛領，猶如黑雲。</p>
<p>「是時復有五百童子五百童女，各以種種諸妙瓔珞莊嚴其身，五百天子，五百天女，五百寶瓶，以諸香花，滿於其中。又盛種種諸妙香水，無人執持自然空行。</p>
<p>「又世間中，所有一切吉祥之事，皆從四方，雲雨而來各在菩薩右邊，圍遶經三匝已，隨菩薩行。</p>
<p>「又世間中，所有樹木，一切藥草，菩薩行時，從根悉伏，向於菩薩。</p>
<p>「又復四方微妙涼冷調和之風，吹諸翳障，皆悉清淨，無雲無霧，無烟無塵。</p>
<p>「上虛空中，復有無量千萬諸天，菩薩當向菩提樹時，悉隨而行，皆各一時歡喜踊躍，遍滿其體，不能自勝，歌唱叫喚，或口呼嘯，作種種聲，弄其天衣及寶瓔珞。又復出聲，作如是言：『今此閻浮，有佛世尊出現於世。』</p>
<p>「復有無量淨居諸天，來在菩薩左右前後，頂禮菩薩如是白言：『大聖尊者！仁昔長夜，恒常乞願，今日所願以得成就，世間所有一切諸天，堪為仁作吉祥之事。能與仁作吉祥之相，又復能成仁心願者，彼等悉來在菩薩前。』菩薩面向菩提樹時，相隨而進，菩薩欲至菩提樹下，是時其地六種震動。</p>
<p>「又復，菩薩行步之時，如師子步，如龍王步，如牛王步、白鴈王步，如象王步，無怖畏行，無障礙行，無染著行，除滅一切毛不竪行，無人降伏往昔善行，禪定真正最勝而行，最上最妙伏諸怨行，斷絕一切不利益行。欲取無上法寶故行，取無上樂攝受故行，欲取最上寂定故行。行步之時，地上所有一切眾生，聞地動聲，地居諸天、阿修羅等，一切諸龍，諸乾闥婆，一切諸鳥，四足人等，皆悉聞彼震動之聲，心生疑怪，處處觀看有何異事有何因緣，大地如是湧沒搖動？</p>
<p>「爾時，彼地有一龍王，名曰迦茶<span class='note-inline'>(隋言黑色)</span>，其龍長壽，經歷劫數，曾見往昔多諸佛來。又龍日月，晝夜甚長，睡眠未久，見大地動，復聞震聲，即便驚寤。寤已忽起，速疾從自宮殿而出。出外觀看四方之時，迦茶龍王觀四方已，見自居處相去不遠，有一菩薩安庠而行。時彼龍王，見此菩薩，預先瑞相，猶如過去諸大菩薩發心欲向菩提樹下一種無異。見是相已更無疑心，決定知此菩薩大士，當得證於阿耨多羅三藐三菩提，生大歡喜，即便說偈，一心合掌，而讚歎言：</p>

<div class="lg regular" style="margin-left:2em;"><div class='lg-row'>「『威德巍巍大仁者，　如我曾見過去時，</div>
<div class='lg-row'>有諸菩薩來此中，　仁今亦然無有異，</div>
<div class='lg-row'>今見仁者到斯處，　決定作佛必無疑。</div>
<div class='lg-row'>世尊徒步甚安庠，　先舉右脚而行動，</div>
<div class='lg-row'>觀於諸方心諦視，　應當定作佛世尊。</div>
<div class='lg-row'>仁今從此吉祥邊，　乞一把草手持執，</div>
<div class='lg-row'>正面趣向於道樹，　決定今作三佛陀。</div>
<div class='lg-row'>諸方四面涼冷風，　猶如牛王作聲嚮，</div>
<div class='lg-row'>又有諸鳥來翼從，　前後左右四面圍，</div>
<div class='lg-row'>世間黑闇晝夜昏，　無明愚癡之所覆，</div>
<div class='lg-row'>仁聖成就丈夫已，　必出大光普照明。</div>
<div class='lg-row'>又復靈異諸獸來，　百千萬眾前後遶，</div>
<div class='lg-row'>如彼輪迴右旋轉，　仁今決定作世尊。</div>
<div class='lg-row'>又復象馬諸畜生，　并諸幢鬘等來至，</div>
<div class='lg-row'>星速急疾向菩薩，　決知當作佛世尊。</div>
<div class='lg-row'>又復一切淨居天，　持其清淨莊嚴體，</div>
<div class='lg-row'>曲躬頂禮於仁者，　知仁決作佛世尊。</div>
<div class='lg-row'>仁今將此有漏心，　又為一切煩惱逼，</div>
<div class='lg-row'>今得除滅彼結惑，　必成無上勝菩提。</div>
<div class='lg-row'>仁今具足微妙法，　甚深難測不思議，</div>
<div class='lg-row'>證已俯仰行步寬，　是故我心無疑滯。</div>
<div class='lg-row'>仁今種種皆如法，　所說最上更無過，</div>
<div class='lg-row'>一切天人無等倫，　是故我心無疑滯。』</div>
</div><p>「爾時，黑色龍王將如是偈歎菩薩已，心大歡喜，踊躍無量，合十指掌，在菩薩前，頂禮菩薩。是時菩薩語龍王言：『大善龍王！如是如是，如汝所說，我今必成阿耨多羅三藐三菩提。』而說偈言：</p>

<div class="lg regular" style="margin-left:2em;"><div class='lg-row'>「『大善龍王如汝言，　此為增益我精進，</div>
<div class='lg-row'>我今必成無上道，　一切世間無等雙。</div>
<div class='lg-row'>如餘所見相莊嚴，　大吉祥瑞為我助，</div>
<div class='lg-row'>我今於此煩惱海，　必度彼岸無有疑。』</div>
</div><p>「爾時，黑色龍王有一龍妃，名曰金光，而彼龍妃復與無量諸龍女等，左右圍遶，其手各執諸妙香花末香塗香、雜色衣服寶幢幡蓋種種瓔珞，作天音樂。其樂音中，各作種種歌讚詠聲，而歎菩薩。隨菩薩行，歌音聲中，出如是偈，頌菩薩言：</p>

<div class="lg regular" style="margin-left:2em;"><div class='lg-row'>「『世尊身意卓不移，　無驚無怖而定住，</div>
<div class='lg-row'>歡喜踊躍離諸欲，　瞋癡悉捨無處貪，</div>
<div class='lg-row'>尊能為世作醫師，　是故我今頭頂禮。</div>
<div class='lg-row'>世間諸使煩惱厚，　無能解脫離彼纏，</div>
<div class='lg-row'>諸根自伏復伏他，　能拔眾生諸毒箭，</div>
<div class='lg-row'>無歸護處能歸護，　世間幽瞑作導師，</div>
<div class='lg-row'>三界燈明仁獨尊，　是故我等今頂禮。</div>
<div class='lg-row'>世尊無人能伏得，　以盡貪瞋及無明，</div>
<div class='lg-row'>離諸煩惱欲染情，　是故我今頭頂禮。</div>
<div class='lg-row'>煩惱刺入眾生意，　無有人能拔出之，</div>
<div class='lg-row'>世尊今作大醫師，　能治彼等大苦惱。</div>
<div class='lg-row'>無依止者作依止，　無導師處作導師，</div>
<div class='lg-row'>黑暗遍於三界中，　世尊光明普能照。</div>
<div class='lg-row'>如我今見諸天眾，　持妙香花滿虛空，</div>
<div class='lg-row'>舞弄瓔珞皆散衣，　我見如是預相已，</div>
<div class='lg-row'>斟量斯事無虛謬，　仁今作佛心喜歡。</div>
<div class='lg-row'>速往菩提德樹邊，　降伏彼等四魔眾，</div>
<div class='lg-row'>摑裂煩惱䩕羅網，　疾成無上寂涅槃。</div>
<div class='lg-row'>猶如往昔諸智人，　到於此處取正覺，</div>
<div class='lg-row'>仁者今已來至此，　我知作佛定無疑。</div>
<div class='lg-row'>世尊昔在因地時，　行行劫數千萬億，</div>
<div class='lg-row'>精苦勤劬不暫息，　望取正覺證真如。</div>
<div class='lg-row'>今時已至願莫停，　速詣於道樹下坐，</div>
<div class='lg-row'>正心依彼樹王者，　決證菩提無有疑。』</div>
</div><p>「爾時菩薩聞是偈已，安庠而行，向菩提樹，於其中間，心如是念：『此欲界內，是彼魔王波旬為主自在統領，我今應當語彼令知，若不告彼而取證於阿耨多羅三藐三菩提者，我則不成名為大覺。所以者何？為欲降伏魔波旬故，攝受彼故，亦兼攝受降伏一切欲界諸天。彼之魔眾，魔宮殿中，復有無量無邊諸魔眷屬諸天，已於往昔，種諸善根。若聞我作師子吼聲，若見我證阿耨多羅三藐三菩提時，則彼悉來向於我邊，當發阿耨多羅三藐三菩提心。』</p>
<p>「爾時菩薩思惟是已，從於眉間白毫相中，放一光明，名能降伏散魔軍眾。放此光已，應時即至魔之宮殿，翳彼一切諸魔舊宮本業之光。又復斯光傍遍三千大千世界，作大光明，一切皆滿。時菩薩放彼光明中，魔王波旬，自然而聞如是偈聲：</p>

<div class="lg regular" style="margin-left:2em;"><div class='lg-row'>「『世間有一大眾生，　經歷多劫行行滿，</div>
<div class='lg-row'>淨飯大王之太子，　棄捨王位而出家。</div>
<div class='lg-row'>彼欲開發甘露門，　今來趣向菩提樹，</div>
<div class='lg-row'>汝身若有大氣力，　可詣樹下共試看。</div>
<div class='lg-row'>其今已達彼岸邊，　<span class='corr'>復</span>欲度他令到彼，</div>
<div class='lg-row'>菩薩既以自覺了，　今復更欲覺於他。</div>
<div class='lg-row'>又自得彼寂定禪，　更欲教人令寂靜，</div>
<div class='lg-row'>既自行無繫縛路，　欲教他趣解脫城。</div>
<div class='lg-row'>破散三惡悉使空，　充溢人天道令滿，</div>
<div class='lg-row'>示現禪定五通力，　安置令知甘露宮。</div>
<div class='lg-row'>其今不久證大明，　必當虛空汝境界，</div>
<div class='lg-row'>愚癡黑暗瞋恚侶，　損汝朋黨悉無餘。</div>
<div class='lg-row'>既被摧碎走無方，　當爾時心作何計？</div>
<div class='lg-row'>彼若證於甘露法，　常樂我淨湛然安。』</div>
</div><p>「爾時欲界魔王波旬，從光明中聞是偈已，於睡眠中，心忽驚動，自然夢見，三十二種，不吉祥相。何等名為三十二夢？</p>
<p>「所謂夢見其諸天界自許宮殿，悉皆黑暗，無有光明。</p>
<p>「見自宮中，有諸沙礫糞穢盈滿。</p>
<p>「見自身體，恐怖不樂，無有心情。</p>
<p>「見其自身，諸方馳走。</p>
<p>「見其自身，頭上天冠忽然墮落，遺失革屣，徒跣而行。</p>
<p>「見自咽喉，脣腭乾燥，身體寒熱。</p>
<p>「見自園中，所有樹木，枝葉花果，悉皆乾枯。</p>
<p>「見諸池泉，所有諸花，皆悉枯竭。</p>
<p>「見自園中，所有諸鳥，鸚鵡鸜鵒、孔雀鴛鴦、鴻鶴鸕鶿，及拘翅羅命命鳥等，翎羽衣毛，悉皆毻落。</p>
<p>「見其宮內，所有音聲樂器之具，螺鼓琴瑟箜篌笙簧，所有一切，五種音聲，悉皆破折，斷壞故敗，狼藉在地。</p>
<p>「見其從來所愛左右，皆悉自然遠離其身，憂愁困苦，却住一面，獨臥地上。</p>
<p>「見其端正可喜玉女，赤露拳攣，自舉兩手，以拔頭髮，臥於地上。</p>
<p>「見諸魔子巧智辯者，悉皆趣向菩提樹下，頂禮於彼菩薩之足。</p>
<p>「見其四箇所愛之女，各舉兩手，大聲號哭，作如是言：『嗚呼嗚呼！阿耶阿耶！』</p>
<p>「見其自身所著衣裳，垢膩不淨。</p>
<p>「見其自身，為諸塵土之所坌穢，周遍滿體。</p>
<p>「見其自身，忽然瘦劣，無有精光。</p>
<p>「見自宮殿，城壁戶牖，樓櫓窓門，却敵<span class='corr'>雀垜</span>天井，皆悉崩頹落壞。</p>
<p>「見其所有諸大兵將，夜叉羅剎，或鳩槃茶，或復龍王，彼等悉皆垂於兩手，或時舉臂，拍頭搥胸，各各受於極大苦惱。</p>
<p>「見其所有一切欲界諸天主等，四鎮天王、帝釋、夜摩、兜率、化樂、他化自在，皆悉號哭，瀝淚滿面，走向菩薩，觀菩薩面，立菩薩前。</p>
<p>「見其在於鬪場之內，刀仗矢刃，自許左右及眷屬等，悉捨魔王，諸方馳走。</p>
<p>「見其從來吉祥之缾，皆崩破壞。</p>
<p>「見那<span class='corr'>羅陀</span>天仙，口唱不吉祥事。</p>
<p>「見有一神，名為歡喜，當門作聲，如是唱說，稱不歡喜。</p>
<p>「見虛空中，塵霧烟雲，悉皆遍滿。</p>
<p>「見守魔宮功德大神，舉聲大哭。</p>
<p>「見其從來自在之處，成不自在。</p>
<p>「見自朋友，悉成怨讎。</p>
<p>「見諸魔宮，或成黑暗，或復失火，悉皆燒盡。</p>
<p>「見其一切諸魔宮殿，震動不安。</p>
<p>「見其所有樹木叢林，或被他斫，或自倒地。</p>
<p>「見其所有思念判事，或作方計，竟日籌量，不得一口，唯有亂心。</p>
<p>「爾時，欲界魔王波旬，見如是等三十二夢不祥相已，從睡而寤，遍體戰慄，心意不安，內懷恐懼。普喚一切魔家眷屬，皆令集聚，及其宮內，左右侍臣，并大兵將，當諸城門守護之人，向說夜夢所見之事。『汝等諸人！我昨夜夢見諸變怪，如前所說。我見如是不祥夢已，甚大恐怖，身心不安，以是生疑，忽然睡覺。我應不久必失此處，恐畏更有或大威德福力之人，來生此處，替代於我。』而說偈言：</p>

<div class="lg regular" style="margin-left:2em;"><div class='lg-row'>「『昨夜光明自然現，　光明中說此偈言，</div>
<div class='lg-row'>釋種太子今出家，　三十二相莊嚴體，</div>
<div class='lg-row'>出家苦行六年滿，　今漸來向道樹間，</div>
<div class='lg-row'>自覺覺他以菩提，　汝若有力共彼試。</div>
<div class='lg-row'>彼種善根劫千億，　今得菩提證正真，</div>
<div class='lg-row'>破汝境界悉當空，　汝若不能折伏彼，</div>
<div class='lg-row'>彼證甘露身常住，　欲破汝等此魔宮。</div>
<div class='lg-row'>是故我告汝諸魔，　若有強力早向彼，</div>
<div class='lg-row'>沙門獨自在樹下，　速疾破彼莫令全，</div>
<div class='lg-row'>汝等若取我愛言，　為我辦具四兵眾。</div>
<div class='lg-row'>世間多有辟支佛，　彼今出已令涅槃，</div>
<div class='lg-row'>望我獨自作法王，　不令斷絕如來種。』</div>
</div><p>「爾時魔王波旬長子，名曰商主，時彼商主，即便以偈，白其父言：</p>

<div class="lg regular" style="margin-left:2em;"><div class='lg-row'>「『父王何故面無色，　心戰身體無威光，</div>
<div class='lg-row'>看此形相似大驚，　未審曾見聞何事？</div>
<div class='lg-row'>唯願向子等實說，　如所聞見一一論。』</div>
</div><p>「時，魔波旬還以偈告其子商主，作如是言：</p>

<div class="lg regular" style="margin-left:2em;"><div class='lg-row'>「『子汝今當善諦聽，　昨夜我夢甚異常，</div>
<div class='lg-row'>若我眾中具說之，　大眾聞皆絕倒地。』</div>
</div><p>「時，魔波旬長子商主，復更以偈報其父言：</p>

<div class="lg regular" style="margin-left:2em;"><div class='lg-row'>「『大眾倒地不敢辭，　入陣若退是大苦，</div>
<div class='lg-row'>若夢見有如是相，　寧住莫鬪被他追。』</div>
</div><p>「時，魔波旬復還以偈告其子言：</p>

<div class="lg regular" style="margin-left:2em;"><div class='lg-row'>「『丈夫發意取鬪勝，　可以不勝即鬪休，</div>
<div class='lg-row'>彼獨沙門何所能，　我到樹下當起走。』</div>
</div><p>「是時，商主復更以偈白其父言：</p>

<div class="lg regular" style="margin-left:2em;"><div class='lg-row'>「『有力眾力弱力人，　獨一智慧勝他鬪，</div>
<div class='lg-row'>螢火蟲滿三千界，　一日出世悉能遮。</div>
<div class='lg-row'>若人自慢心不思，　貢高欺他不廣問，</div>
<div class='lg-row'>諸智人來相開諫，　若不取語此難治。』</div>
</div><p>「爾時，菩薩向菩提樹，未至彼處，其間見一菴羅之樹，謂言此是菩提之樹。菩薩至彼樹下欲坐，意中以為菩提之樹，是時彼地，以菩薩身威德力故，重不能禁，欲陷向下。</p>
<p>「爾時菩薩如是思惟：『世有二人行坐之處，其地陷沒。何等為二？一者斷絕諸善根盡，二者福德諸善<span class='corr'>甚</span>多計。我即今應非是斷善根盡人，此或應非菩提樹下。』</p>
<p>「爾時色界淨居諸天，為幖幟真菩提樹故，懸妙繒幡置於其上，又復彼中所有諸樹，枝幹悉傾向菩提樹。是時菩薩即知此是真菩提樹，便捨於前舊菴羅樹，迴步安庠，漸漸而向菩提樹邊。</p>
<p>「爾時，菩薩當向菩提樹下行時，有一夜叉名曰香獸，守護於彼菩提之樹，去樹不遠停止其中。見菩薩來，得急即告更一同伴，名為赤眼，別夜叉言：『仁者汝來！我今語汝，汝須知覺，汝速為我，往欲界主魔王邊諮道如斯語：「昔拘留孫，及拘那含，并迦葉等，諸大仙聖，於此地中所居之處成大等覺。今復更有精進之人，功德圓滿，菩提行備，以具足得三十二相，侵於魔王境界所住。是彼釋種淨飯王子，名悉達多，已捨苦行，得於正念，來至於此最勝地處，而欲居停。願大王知時。」』赤眼聞香獸夜叉如此語已，速往詣於魔波旬所，既到彼已，如上所語，悉具說之。</p>
<p>「爾時，欲界魔王波旬，從彼赤眼夜叉邊聞如此語已，即便召喚他化自在一切諸天，化樂、兜率、三十三天、四天王等，并地居天，諸龍、夜叉，諸乾闥婆，及阿修羅、緊陀羅、摩睺羅伽、鳩槃茶、羅剎、毘舍遮等，一切大眾，而勅之言：『汝等悉集！聽我處分。有一釋迦種姓之子，欲取菩提。我等相共至於彼處，斷其如此勇猛之心，勿令取證。』</p>
<p>「爾時魔王長子商主，白其父王魔波旬言：『父王如是，子心不樂。何以故？而今父王欲共悉達菩薩大士而作怨讎，唯恐後時，父王內心悔無所及。』作是語已，時魔波旬告子商主，作如是言：『咄汝小兒！愚暗淺短，未曾知我變化神通，未曾覩我自在威力。』</p>
<p>「爾時商主白其父言：『父王當知！我非父王愚癡之兒，亦非不知父王神通威力自在，但父王今未知悉達菩薩神通，未見悉達菩薩德力。其事雖然，但願父王！至於彼邊，應當自見應當自知彼之神通。』</p>
<p>「爾時，欲界魔王波旬，不取其子商主之言，聞已忽然裝束四種精銳兵眾，悉令聚集，帶甲持仗，譬如大力最猛健將，率領可畏雜種軍眾人，覩之時能令毛竪，世未曾見又未曾聞。如是無量百千萬億天神鬼兵，所謂一身能現多種百千面孔，其一一面能出無量種種蛇身，手脚繚戾，形容可畏。皆執弓箭槊矛槌棒斧鑿刀劍、最勝金剛諸器仗等，或復身體頭目手足眾雜異形，或復頂上大火熾然，或於肚邊出極猛火，或復語言麤澁叫喚，或執犁木，或持杵等如是諸物。眼孔可畏，或眼睛睞，視䀎高低。或口喎斜而復多齒。其舌廣大，現多種形，或舌下垂，或舌拳縮，猶如礓石。或眼放光，猶如黑蛇其中毒滿，或有頸項纏繞諸蛇，或有手執蟒蛇而食，猶金翅鳥從海取龍而噉食之。或復手執人肉骨血頭目支節而噉食之，或手執人五臟腸肚糞穢而食。或有青眼如師子王，喧張可畏。或眼凹凸，開合放光，或復騎於猛火大山，乘空而來。或兩肩頭擎於焰火，熾燃如山。或於地上，兩手拔樹合根，擔來其中。或有耳如羖羊，或如簸箕，或如蚌蛤，或如象耳，或如猪耳，或垂朵耳。或復有肚如病水人，脚脛細弱，身體羸瘦。或鼻匾[匚@虎]，或腹如甕，足如覆鉢，身體皮乾，猶如曝脯，其肉枯燥，血脈乾竭。或復割截手足而懸，或復斫頭而手中執。或身出血，更互相飲，飲已復吐，或吐白沫，或飲融銅，或吞鐵丸。或刖手足肘膝而行，或唯骨身無有皮肉。或作猪形，或驢騾形象形馬形、<span class='corr'>駱駝</span>牛羊羖羝[尸@((二*人)/?)]<span class='corr'>兕</span>、水牛狐兔犛牛駏驉、摩竭鯨鷁、師子虎狼熊羆禽㹮、獼猴豺豹野干狸狗。諸如是等，種種形容，作大恐怖，作大可畏，如是軍眾悉皆整備，儼然承奉，待命即行。</p>

<p class='juan'>佛本行集經卷第二十六</p></div>
</div><!-- end of div[@id='body'] -->
</body></html>