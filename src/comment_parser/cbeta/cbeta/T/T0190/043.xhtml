<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu105' /><a id='mulu106' />佛本行集經卷第四十三<p class="byline">隋天竺三藏闍那崛多譯</p>優波斯那品下</p><p>「爾時，商主及眾賈人至海洲已，值於種種諸雜珍寶，彼等收拾，滿其船舶，還至岸邊，收歛寶貨，欲向本國。中間路上，遇見一塔，其塔乃是迦葉世尊、多陀阿伽度、阿羅呵、三藐三佛陀舍利之塔，其塔破壞，基陛頹落，處處墮墜。如是見已，而彼最長商主告於餘二商主及眾商言：『汝諸人輩！若知我等不惜身命，為求財故，入彼大海，而今彼處得利迴還，至於此間，我等今者亦可共作來世利益善業因緣。如舊智人所說偈言：</p>

<div class="lg regular" style="margin-left:3em;"><div class='lg-row'>「『「福德之力成多利，　人得利故放逸生，</div>
<div class='lg-row'>放逸則無持戒心，　以是因緣墮地獄。」』</div>
</div><p>「爾時，商主說是偈已，復更告言：『汝等當知！以是因緣，我等今者應當運心，共歛錢財，隨意多少，料理於此迦葉如來舍利之塔。』是時，彼等諸商主輩及眾商人，同共諮白長商主言：『大善商主！汝若歛錢，當自作主，撿挍營造，我等隨心所出多少錢財與之。』</p>
<p>「時，長商主如是辭言：『我不堪為撿挍之主。所以者何？我事緣多，不能修理此之壞塔，我若料理營此塔者，則我家中妨廢生活。』彼等商人及二商主，慇懃多時，相共勸請，遣令撿校。是時彼等諸商人輩，速疾隨出多少錢財，而付與之。</p>
<p>「爾時，優婁頻螺迦葉，修營彼塔，即自別造第一覆盆，安置其上，其次即是那提迦葉第二覆盆，其次，復是伽耶迦葉第三覆盆。如是次第，通彼商人及商主等，詳共料理迦葉如來舍利之塔，破壞崩落，皆使端嚴，還如初造。料理訖已，發如是願：『願我等輩！未來世中，還共值遇如是世尊，既值遇已，於彼世尊所說法教，復願我等速疾證知，願於來世世世生生，莫墮三惡四趣之中。』」</p>
<p>佛告比丘：「汝等當知！彼三迦葉千商人者，今三長老并及一千比丘是也。又諸比丘！彼時優婁頻螺迦葉，昔日以諸商人多時慇懃勸請，始肯撿校。以彼業故，今於我前，多時方始受於我化。當於爾時，那提迦葉、伽耶迦葉二商主等，及諸商人，暫發一言：『隨心多少，速出錢財。』以是業報，今日速疾承受我化。彼時，優婁頻螺迦葉最長商主，先於迦葉如來世尊舍利塔上第一覆盆，以用供養，因彼業報，今日得於五百人中最為其首，最勝最妙，最為第一。那提迦葉第二覆盆，因彼業報，今為三百梵志作首，而得第一。伽耶迦葉第三覆盆，因彼業報，今作二百螺髻梵首，而得第一。</p>
<p>「爾時，彼等發如是願：『願我未來生生世世，莫墮惡道及以地獄。』因彼業報，不入惡道乃至地獄，恒生人天，受於快樂。又其彼等共見迦葉佛舍利塔破壞，料理還得如舊，心發是願：『願於我等未來世中，還得值遇如是世尊，既值遇已，彼世尊邊，有所說法，我等聞已速疾證知。』因彼業報，今值遇我，即得出家，受具足戒，得羅漢果。」</p>
<p>時，諸比丘復白佛言：「希有世尊！云何世尊？見是優婁頻螺迦葉，墮於邪道，世尊方便，出五百種神通教化，然後始得阿羅漢果？」作是語已，默然而住。</p>
<p>爾時，佛告諸比丘言：「汝諸比丘！非但今日，我見優婁頻螺迦葉，墮於邪道，勇猛精進，出五百種神通化得。其過去世，亦墮邪道，我心勤劬化取亦得。」</p>
<p>時，諸比丘即白佛言：「善哉！世尊！此事云何？願為解說。」</p>
<p>爾時，佛告諸比丘言：「汝諸比丘！至心諦聽！我念往昔，有一國土，名毘提何<span class='note-inline'>(隋言非正身)</span>。彼國內有一剎利王，名鴦伽陀<span class='note-inline'>(隋言與身分)</span>，灌頂為王，甚有大力，多饒兵眾，錢財穀米，倉庫盈溢。</p>
<p>「爾時國王心有邪見，曾於一時，十五日夜，月盛圓滿，光明照耀，其王初夜喚諸大臣，悉來集聚。其第一臣，名毘闍耶<span class='note-inline'>(隋言難勝)</span>，第二大臣，名蘇摩那<span class='note-inline'>(隋言善意)</span>，第三名為阿羅波多<span class='note-inline'>(隋言前言)</span>，此三大臣，最為上首。</p>
<p>「爾時，彼王復更廣命召集無量諸大臣等，而告之言：『汝諸臣等！各各自說心意之中，作何方便，過此一夜，共相娛樂，而令不睡。』</p>
<p>「時，前言臣即白王言：『大王！當知，如臣意見，應須備辦四種兵眾，未降國土，當令降伏，既降伏已，治化而住。』</p>
<p>「時，善意臣復白王言：『大王！當知，如臣意見，今一切處，所有怨敵皆悉降伏，更無所畏，今宜恣情受於五慾，而自歡樂。』</p>
<p>「時，難勝臣復白王言：『大王！當知，五慾恒常是可得事，此有何奇有何希有？但大王！今若有沙門若婆羅門，精進持戒具足多聞廣智慧者，若得是人，彼可供養，彼可承事。何以故？開悟人故。』</p>
<p>「爾時，國王報彼臣言：『卿此一言，甚為大善，此言甚美，是故卿今審諦觀察看，何處邊最好沙門、好婆羅門，精進持戒，多聞智慧，我當至彼承事供養。』</p>
<p>「時，前言臣即白王言：『大王若須如是人者，臣今能知如是人處，在於鹿苑，有一精進多聞之人，名曰躶形姓迦葉氏，能說微妙多種言語，大王今者可事彼人。』</p>
<p>「爾時，彼王嚴駕駟馬賢善妙車，坐於其上，身著白衣，擐白瓔珞，左右皆悉著白衣裳，張白傘蓋，脚白革履，手執白拂，以白摩尼，而莊嚴之，以大王威，大王神力，及彼諸臣前後導從，往詣躶形迦葉師邊。到已恭敬，坐於一面，諮受未聞。</p>
<p>「爾時，鴦伽陀王慰問迦葉躶形導師，作如是言：『尊者四大安隱已不？一切時節和順已不？資身之物得具足不？衣食易得無所乏少，不擾亂耶？』</p>
<p>「爾時，躶形迦葉道人，即報於彼鴦伽陀王，作如是言：『大王！我今無所乏少，我身亦得安隱無患。又復大王！身體起動安和已不？善事利益增長已不？國內人民豐樂已不？王之政治端平直不？』</p>
<p>「爾時，鴦伽陀王共彼躶形迦葉道人，相慰問已，心有疑處，即諮問言：『尊者！世間有諸沙門及婆羅門，各說法行，是中所有至真實者，尊者！為我次第解說。』作是語已，是時躶形迦葉道人即報王言：『大王善聽！是中所有至真實者，此之真義，我今當說，是中有偈，而鈍根人，不能了知。</p>

<div class="lg regular" style="margin-left:2em;"><div class='lg-row'>「『世間幽冥愚癡人，　或實或虛或妄語，</div>
<div class='lg-row'>以彼無有智慧故，　觸語不能辯了知。</div>
<div class='lg-row'>諸業一切雜種無，　善惡果報亦不有，</div>
<div class='lg-row'>夜叉等身亦非實，　況復得有上諸天？</div>
<div class='lg-row'>又復無有父母親，　此世彼世悉皆絕，</div>
<div class='lg-row'>沙門及婆羅門等，　而彼一切皆悉空。</div>
<div class='lg-row'>世間師等亦復無，　更有誰能被調伏，</div>
<div class='lg-row'>愚癡人輩教他施，　智人聞已心不隨。</div>
<div class='lg-row'>若有善誑取他財，　彼實愚癡<span class='corr'>自</span>言智，</div>
<div class='lg-row'>所應死者其自死，　行施已後無果收。</div>
<div class='lg-row'>此身一切常相連，　欲言斷者無有是，</div>
<div class='lg-row'>所有火風及地水，　若苦不苦并樂時，</div>
<div class='lg-row'>第七即是壽命根，　此等無有能殺者。</div>
<div class='lg-row'>諸身及命兩間內，　器仗從中自運行，</div>
<div class='lg-row'>世間愚癡人不知，　謂言此被傷害死。</div>
<div class='lg-row'>如是怖畏名不智，　若受是名智慧人。</div>
<div class='lg-row'>一經八萬四千生，　流轉之時方得脫，</div>
<div class='lg-row'>如是煩惱乃能淨，　八萬四千生後周。</div>
<div class='lg-row'>流轉無有錯亂期，　猶如海潮波依限，</div>
<div class='lg-row'>如是之法次第說，　大王今者應當知。』</div>
</div><p>「爾時，前言大臣聞說偈已，即白躶形迦葉師言：『如是如是，迦葉道人！如尊者說。所以者何？尊者迦葉！我知宿命，憶念昔在俱睒彌城，曾作屠兒。彼時我殺無量無邊牛羊水牛猪羖羊馬，殺賣取錢，以用活命。我作如是惡業已後，從彼捨命，今來生此大將之家，足有資財。以是因緣，我知無有善惡業報。』</p>
<p>「爾時，鴦伽陀王第一大臣名難勝者，在王後立，彼大臣聞如是語已，悲泣下淚，嗚咽不言。時，鴦伽王告彼臣言：『汝今何故悲泣乃爾？』難勝報言：『大王！當知，迦葉道人所說之偈，及前言臣，如是義理，無有違失。</p>
<p>「『大王！當知，我亦憶念往昔，在於俱睒彌城，曾作長者，能大捨施，作於檀主，所有資財，悉皆共他分張而用。白月黑月，八日、十四及十五日，恒常受持八關齋戒，恒常精進守護身口。我作如是清淨業已，今墮如是下賤婢胎，生而作奴。大王！當知，以是因緣，我聞躶形迦葉道人及前言臣二人等語，是故悲泣啼哭不勝，亦知世間無有善道。』</p>
<p>「時，鴦伽王，聞於躶形迦葉道人如是語已，從座而起，還至本宮。過彼夜後，聚集百官一切大臣，而告之言：『卿等三人！從今日去，若有私竊善惡等事，慎莫問我，我今遣此難勝善意并及前言三大臣等，此等三人，聰明智慧，代我判事。』</p>
<p>「時，鴦伽王作是語已，入於一殿，名為妙色，在其中坐，經於七日，受五欲樂，放逸自恣縱情而住，過七日後。</p>
<p>「時，鴦伽王有於一女，名曰意憙，身著種種雜色之衣，復以種種瓔珞七寶莊嚴身已，向妙色殿，至父王邊。到已頂禮父王之足，却坐一面，默然而住。時，鴦伽王告其女言：『善意憙女！汝曾至彼園樹林內遊戲已不？其中多有種種樹木，其樹木上有諸華果，復有種種飛鳥作聲，汝入彼中意樂已不？汝貪何等？向我道之，求願當與。』作是語已，問女所須。</p>
<p>「時，意憙女白父王言：『善哉阿耶！女今身資無所乏少，唯欲啟白阿耶一言，唯願父王！聽女諮諫。』而說偈言：</p>

<div class="lg regular" style="margin-left:2em;"><div class='lg-row'>「『父王我今欲布施，　一切沙門婆羅門，</div>
<div class='lg-row'>恒至月生十五時，　願與我千金錢直。』</div>
</div><p>「爾時，鴦伽陀王聞其女說如是語已，即還以偈報意憘女作如是言：</p>

<div class="lg regular" style="margin-left:2em;"><div class='lg-row'>「『善女汝今至心聽，　我從智人如是聞，</div>
<div class='lg-row'>雖復欲施多種財，　一切皆空無果報。</div>
<div class='lg-row'>汝今何故發此意，　誑惑世間諸癡人，</div>
<div class='lg-row'>現在未來悉皆無，　汝復何須過勞苦？</div>
<div class='lg-row'>癡女汝今不聞彼，　迦葉說法正不差，</div>
<div class='lg-row'>實無造業及作人，　一切人天善惡果。</div>
<div class='lg-row'>夜叉鬼神悉非有，　父母眷屬亦復無，</div>
<div class='lg-row'>略說八萬四千生，　如是煩惱乃能淨。</div>
<div class='lg-row'>若過八萬四千後，　流轉方無錯亂心，</div>
<div class='lg-row'>猶如海潮依限期，　間中未至不可預，</div>
<div class='lg-row'>但當任運待時到，　何用強作世紛紜。</div>
<div class='lg-row'>迦葉所說汝當知，　此事無有虛真實，</div>
<div class='lg-row'>無現及以未來世，　汝今莫自獨疲勞。』</div>
</div><p>「爾時，意憘女聞父王鴦伽說是語已，心中不樂，即復以偈更白父言：</p>

<div class="lg regular" style="margin-left:2em;"><div class='lg-row'>「『阿耶今是國之王，　應以正法治天下，</div>
<div class='lg-row'>惡臣諂曲既無實，　復勸王事愚癡師。</div>
<div class='lg-row'>迦葉及彼三大臣，　其等所說非真正，</div>
<div class='lg-row'>父王此是惡知識，　今者詐現知識形，</div>
<div class='lg-row'>自行邪道復誤人，　下賤愚癡何所別，</div>
<div class='lg-row'>其今不與王安樂，　反教王作不善因。</div>
<div class='lg-row'>我昔曾聞是事來，　現在我身親自見，</div>
<div class='lg-row'>愚癡故來生於此，　後復還得愚癡身，</div>
<div class='lg-row'>幽冥出已入幽冥，　其後復還受幽冥。</div>
<div class='lg-row'>迦葉既是愚癡者，　稱其愚惑意所宣。</div>
<div class='lg-row'>王為人主統四方，　知理達解世間事，</div>
<div class='lg-row'>云何如彼小兒輩，　入邪小道逕中行？</div>
<div class='lg-row'>隨逐意受親近人，　相學即便生染著，</div>
<div class='lg-row'>如箭被血所污已，　入束展轉更相塗。</div>
<div class='lg-row'>智者交往深自防，　不狎惡伴諸朋友，</div>
<div class='lg-row'>雖身不作於諸罪，　而常習近作罪人。</div>
<div class='lg-row'>久昵習學自相成，　其後自然得惡響，</div>
<div class='lg-row'>是故猶如彼射垛，　智者畏著罪亦然。</div>
<div class='lg-row'>莫與諸惡知識交，　常親智慧善知識。</div>
<div class='lg-row'>若諸眾生身業淨，　經於八萬四千生，</div>
<div class='lg-row'>屠兒殺害眾命時，　又如獦射釣魚者。</div>
<div class='lg-row'>迦葉既似彼等輩，　彼輩亦如迦葉儔，</div>
<div class='lg-row'>格量彼二一種齊，　無有差別勝不如。</div>
<div class='lg-row'>如是無體理迦葉，　愚癡盲冥空出家，</div>
<div class='lg-row'>執此虛妄為淨因，　八萬四千生分畢，</div>
<div class='lg-row'>顛倒左轉行失度，　無智愚癡心意迷。</div>
<div class='lg-row'>若諸眾生得淨時，　不應八萬四千受，</div>
<div class='lg-row'>偷賊劫殺於人物，　能與他作惡怨讎，</div>
<div class='lg-row'>迦葉共彼無有殊，　彼與迦葉亦無異。</div>
<div class='lg-row'>眾生若得於彼淨，　云何八萬四千生，</div>
<div class='lg-row'>如是數取善惡時，　上下及中平等者，</div>
<div class='lg-row'>一切無勝復無劣，　亦復無有分別生。</div>
<div class='lg-row'>若諸眾生得淨修，　經歷八萬四千處，</div>
<div class='lg-row'>彼人愚癡無有智，　猶彼迦葉空出家。</div>
<div class='lg-row'>譬如炎熾大火燃，　普燒盡諸所祭物，</div>
<div class='lg-row'>如是無智愚癡故，　自燒一切功德山。</div>
<div class='lg-row'>大臣前言見未來，　造作眾罪無果報，</div>
<div class='lg-row'>彼於先世修福業，　故今得受快樂心。</div>
<div class='lg-row'>若人造作眾罪時，　捨福自然受殃禍，</div>
<div class='lg-row'>如船在水中不出，　以重沈沒故不浮，</div>
<div class='lg-row'>更無有人能出之，　即沒水中常腐敗。</div>
<div class='lg-row'>如人數數造諸罪，　以造不息罪過多，</div>
<div class='lg-row'>如是即沒地獄中，　王此前言臣即是，</div>
<div class='lg-row'>以其罪患未成熟，　其罪不久熟即知，</div>
<div class='lg-row'>罪熟即墮彼泥梨。　猶如船在水中沒，</div>
<div class='lg-row'>被諸苔衣所覆蔽，　草重自舉不能勝，</div>
<div class='lg-row'>船久如是益重牢。　人造眾罪亦復爾，</div>
<div class='lg-row'>漸漸久沈體轉重。　猶如人造善業因，</div>
<div class='lg-row'>速疾得向上界生。　往昔造諸一切罪，</div>
<div class='lg-row'>今生如彼地種子，　罪業盡已後漸生，</div>
<div class='lg-row'>若造諸善業報時，　即自生於善果處。』</div>
</div><p>「時，意憙女說是偈已，復更重白其父王言：『父王當知！我自思惟，亦識宿命。所以者何？我憶往昔，七生在於摩伽陀國王舍城內，以惡知識相牽挽故，造多罪業，行於邪慾，侵他婦妾，受樂如天。大王！當知，我於彼時，所造惡業，覆藏而住，如灰覆火。</p>
<p>「『復次大王！我於彼處，捨身已後，又復生於金剛聚落富貴家生。彼處生已值善知識，黑月白月，八日、十四及十五日，清淨守護八禁齋法，恒常持戒。大王！當知，我於彼處，既造善業，譬如安置種種伏藏，至於水界，牢固封治，即便停住。</p>
<p>「『復次大王！我於彼處，亦捨身命，以昔遇緣造惡業故，有餘未盡，即便墮落叫喚地獄。在於彼處，經多千年，受極苦厄。</p>
<p>「『復次大王！我於彼處，罪業畢盡，捨身即生頻那俱吒國土內，受白羝羊身。彼處生已，有諸王子，或駕車乘，或被鞍韉，而騎我上。</p>
<p>「『復次大王！我於彼處，既捨身已，復生於彼陀毘羅國，亦作羊身。彼處捨身，復受牛身，捨彼牛身，出山林中，受獼猴身。</p>
<p>「『復次大王！我於彼處，捨獼猴身，還生於彼金剛國內，復受非男非女等身。彼處業盡，捨身即生忉利天上歡喜園中，與天帝釋以為侍衛。</p>
<p>「『復次大王！我於彼處捨身之後，以昔護持月六齋戒得清淨故，今日來生大王之家，資財巨富，無所乏少。而大王今可不自觀此之因緣，從何而得如是功德，可不以昔造善業故，今受此報如是以不？』</p>
<p>「爾時，鴦伽陀王如是共女意憘對說言論之時，有一天仙，名不那羅陀<span class='note-inline'>(隋言不叫喚)</span>，從天上下觀閻浮提，正當於彼鴦伽陀王宮殿之上，從虛空中，漸漸而下。爾時，王女意憙見彼天仙如是自上而下，即從座起，更置高座，請彼天仙，坐於其上。是時，天仙安坐訖已，意憙頂禮天仙之足，合十指掌，向於天仙而諮白言：『尊者天仙！世間頗有善惡果報諸業已不？頗有夜叉諸天以不？有父母不？有此彼世，有於沙門婆羅門不？唯願天仙！為我解說，我此父王，不信是事。』</p>
<p>「爾時，大天不那羅陀，即便反問鴦伽陀王，作如是言：『大王云何？汝今意中，實不信於此事以不？』王即白言：『此事實然。』天仙復言：『大王！當知，善惡果報一切皆有，亦有夜叉及以諸天，有父有母，有此彼世，有諸沙門及婆羅門，大王須信，我從天上下來至此。』</p>
<p>「爾時，鴦伽陀王語天仙言：『尊者天仙！若有彼世，今日尊者可與於我五百金錢，我未來世，當償尊者滿足一千。』時，那羅陀天仙向王而說偈言：</p>

<div class="lg regular" style="margin-left:2em;"><div class='lg-row'>「『我今與王五百錢，　須知王身有禁戒，</div>
<div class='lg-row'>若王心中無善行，　因何未來償一千？</div>
<div class='lg-row'>此世有人諂曲行，　彼世相求何處得？</div>
<div class='lg-row'>智人不與彼等債，　如是人輩債求難。</div>
<div class='lg-row'>墮於地獄猛火燃，　或有諸鳥周匝食，</div>
<div class='lg-row'>云何來世能償我？　墮於地獄受苦時，</div>
<div class='lg-row'>利刀割截身不完，　節節割時流膿血，</div>
<div class='lg-row'>苦惱暫時無歇息，　云何還我一千錢？</div>
<div class='lg-row'>舉手把利剝筋時，　斫剉其身如斬蔗，</div>
<div class='lg-row'>支節無有完全處，　云何還我一倍錢？</div>
<div class='lg-row'>嚴惡黑狗膩荼身，　處處轉動割截食，</div>
<div class='lg-row'>在於地獄無身肉，　云何未來與倍錢？</div>
<div class='lg-row'>彼處有大利鐵叉，　獄墜數數鑽其上，</div>
<div class='lg-row'>在於地獄手向下，　云何與我一千錢？</div>
<div class='lg-row'>地獄多有劍樹林，　一一劍頭十六刃，</div>
<div class='lg-row'>貫穿其上不暫住，　誰能與我一倍錢？</div>
<div class='lg-row'>灰河地獄熱沸流，　速疾如風如箭射，</div>
<div class='lg-row'>入於其中受苦痛，　云何與我一倍錢？</div>
<div class='lg-row'>吞熱鐵丸地獄中，　或復融銷赤銅汁，</div>
<div class='lg-row'>在於如是苦逼內，　云何與我一倍錢？</div>
<div class='lg-row'>地獄有手如霔霖，　各出熱炎嚴熾火，</div>
<div class='lg-row'>割截支節無暫住，　云何與我一倍錢？</div>
<div class='lg-row'>彼處可畏闇無明，　日月光影所不照，</div>
<div class='lg-row'>在彼無智愚癡輩，　云何與我一倍錢？</div>
<div class='lg-row'>大王捨此非法行，　勸王行於如法事，</div>
<div class='lg-row'>王當作於如是習，　後應不墮地獄中。</div>
<div class='lg-row'>東西南北所有來，　沙門婆羅門乞索，</div>
<div class='lg-row'>王當充足與食飲，　衣服湯藥臥具房。</div>
<div class='lg-row'>彼等精進梵行人，　沙門婆羅門取語，</div>
<div class='lg-row'>彼能救護王苦厄，　猶如熱雨繖蓋遮。</div>
<div class='lg-row'>王作如是善業時，　多有朋友相隨順，</div>
<div class='lg-row'>得至善路快樂處，　神通中最得神通，</div>
<div class='lg-row'>如牛渡水直截流，　若人把尾隨得濟。</div>
<div class='lg-row'>一切世間亦如是，　逐直得直邪得邪，</div>
<div class='lg-row'>諸有人中行法行，　凡人學行皆成勝。』</div>
</div><p>「爾時，鴦伽陀王既聞說已，復還以偈白彼天仙那羅陀言：</p>

<div class="lg regular" style="margin-left:2em;"><div class='lg-row'>「『大梵天仙哀愍我，　猶如父母愛嬌兒，</div>
<div class='lg-row'>唯願數為我現來，　若覩智人見善事。</div>
<div class='lg-row'>唯願尊者見度脫，　我沒煩惱海甚深，</div>
<div class='lg-row'>我今無地可住行，　唯尊作我歸依處。</div>
<div class='lg-row'>唯願大梵仙護我，　我今覆面如蹈坑，</div>
<div class='lg-row'>地獄無量苦眾多，　我今一一依尊語。』</div>
</div><p>「爾時，大仙那羅陀天還更以偈告鴦伽陀王如是言：</p>

<div class="lg regular" style="margin-left:2em;"><div class='lg-row'>「『王今若造罪不息，　憎嫉沙門婆羅門，</div>
<div class='lg-row'>斷見顛倒既不除，　我汝各各不相見。</div>
<div class='lg-row'>王若能行正法行，　承事沙門婆羅門，</div>
<div class='lg-row'>精進持戒布施禪，　我汝恒常得相見。』</div>
</div><p>「時，那羅陀大天仙神為鴦伽陀大王說法，教令正見。心既迴已，王意喜歡，頂禮天仙，合十指掌，右遶三匝。時，那羅陀即從座起，別鴦伽王，還本來處。」</p>
<p>爾時，佛告諸比丘言：「汝諸比丘！今應當知，爾時天仙那羅陀者，今見我身釋迦文是；爾時彼王鴦伽陀者，見即今日優婁頻螺迦葉身是。」</p>
<p>爾時，佛告諸比丘言：「汝諸比丘！我於往昔，見彼優婁頻螺迦葉，邪見熾盛，墮顛倒道，發精進心，教化令入於正道中。今日亦然，見其顛倒入邪道故，我以是發大精進力，為其出現五百種變神通教化，<span class='corr'>令</span>其安住無上菩提，盡生死際，到無畏處，至涅槃岸。」</p>

<p class='juan'>佛本行集經卷第四十三</p></div>
</div><!-- end of div[@id='body'] -->
</body></html>