<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu95' />佛本行集經卷第三十九<p class="byline">隋天竺三藏闍那崛多譯</p>娑毘耶出家品下</p><p>「時，娑毘耶波梨婆闍，問富蘭那迦葉等義，如上所說，云何比丘？乃至云何名為求道？時娑毘耶如是諮問迦葉語已，而迦葉等，領受言義，心意錯亂，不能報答。以不逮及彼之義意，增復嚬皺，眉頟赧縮，現為三分，心生怨恨，瞋恚憤怒，無事唱呴。時娑毘耶波梨婆闍，作如是念：『此之長老，我所諮問，不解答對微塵等義，又領我意，倒錯參差，不能得解，文句蹇澁，更重慚恧，而生瞋恨，無事大呼。』</p>
<p>「時，娑毘耶波梨婆闍，於富蘭那迦葉之邊生厭離已，而背捨去，往摩娑迦梨劬奢梨及尼乾邊。既到彼已，乃至共於尼乾子，面共相慰喻，美言問訊事情訖了，却住一面。其娑毘耶波梨婆闍，問尼乾等，如上所說，於義云何名為比丘，乃至求道。其尼乾子得<span class='corr'>娑</span>毘耶如是問已，心意錯亂不能報答。時娑毘耶作如是念：『此諸長老，遂不能解微塵等義，而我問已心意迷荒，不能領解，復增嗔恚，叫喚如前。』時娑毘耶心如是念：『頗復世間更別有人，或復沙門，或婆羅門，而世間稱是一切智真阿羅漢，有如是者，我往彼邊問心所疑，若得領解，我當承事供養頂禮晨夕不離。』</p>
<p>「時，娑毘耶復如是念：『大沙門今在波羅㮈鹿野苑中諸仙居處，世間人言智阿羅漢大有聰慧，我今當至彼沙門邊問所疑義。』彼復更作如是思惟：『此處沙門，或婆羅門，老年宿德，經多時來修行梵行，各各堪作諸國王師，世間各言聰明智慧大阿羅漢，所謂富蘭那迦葉等，及尼乾子。彼等我問尚自不知，況此沙門年少已來，出家未久，我今所問云何得解？』復重思惟：『彼之沙門不可輕忽，不可欺陵。所以者何？其有沙門，雖復年少，而或聰明，有大智慧，不可得知，我今但當至於彼處大沙門邊問心所疑。』</p>
<p>「時，娑毘耶波梨婆闍往詣佛所，遙見世尊，乃至猶如虛空之中眾星莊嚴，在於眾中宣說法要。見已心生信行之想：『此必是彼如前所聞如來、世尊、多陀阿伽度、阿羅呵、三藐三佛陀，無有異也。』即詣佛所。到佛所已，即共世尊，對面美言，巧語慰喻，種種談說，言訖却坐退一面已。其娑毘耶波梨婆闍，即便以偈，而白佛言：</p>

<div class="lg regular" style="margin-left:2em;"><div class='lg-row'>「『我是娑毘耶道人，　故從他方遠來至，</div>
<div class='lg-row'>心有疑欲問大智，　唯願為我分別說。</div>
<div class='lg-row'>若能斷我心所疑，　一一思惟為我說，</div>
<div class='lg-row'>依我義句次第解，　分分開曉莫參差。』</div>
</div><p>「時，娑毘耶說此偈已，默然而住。但諸佛法，既有三種神通門說，若可化者即便化之。何等為三？第一所謂出現神通，第二名為教示神通，第三名為教行神通。而世尊為彼娑毘耶波梨婆闍心有所疑，知其心已，向娑毘耶，以偈答曰：</p>

<div class="lg regular" style="margin-left:2em;"><div class='lg-row'>「『汝娑毘耶遠道來，　欲問於我心疑惑，</div>
<div class='lg-row'>汝今可說我當解，　隨汝所問我領之。</div>
<div class='lg-row'>一如問意不令差，　汝娑毘耶宜早說，</div>
<div class='lg-row'>心心欲請莫疑惑，　一一如問當廣宣。』</div>
</div><p>「爾時，世尊說是偈已，其娑毘耶波梨婆闍作如是念：『我於已前諸處所有，或復沙門，或婆羅門，年耆宿德，久來出家，堪作國師，世間謂言大阿羅漢，智慧聰明。我問彼等心所疑義，然其彼等皆悉倒錯，不能報我。以不能答我所問義，而其彼等心內懷慚，面作三分，嚬眉皺頟生於瞋恨，無事唱呴。』時，娑毘耶心生希有：『此大沙門我之所問，不嗔不忿，增上清淨容貌凞怡，不作異色，更益光顯，我所諮問，許為我宣，我於彼人，諸根寂靜，不見有錯。』知如此已，其娑毘耶波梨婆闍，心大歡喜，踊躍遍滿，不能自勝。得歡喜已，即以偈頌，問佛義言：</p>

<div class="lg regular" style="margin-left:2em;"><div class='lg-row'>「『大聖云何名比丘？　諸聖伏者何名伏？</div>
<div class='lg-row'>知見何事名為覺？　唯願世尊為我宣。』</div>
</div><p>「爾時，世尊即以偈頌而答於彼波梨婆闍娑毘耶言：</p>

<div class="lg regular" style="margin-left:2em;"><div class='lg-row'>「『苦行無礙求菩提，　渡諸疑向涅槃岸，</div>
<div class='lg-row'>有有無有悉棄捨，　梵行漏盡名比丘。</div>
<div class='lg-row'>一切捨處正念行，　於不殺害世間內，</div>
<div class='lg-row'>能得清淨無濁體，　免脫諸縛名為調。</div>
<div class='lg-row'>若能內外攝諸根，　如此降伏是名直，</div>
<div class='lg-row'>厭離此世及後世，　待時涅槃名善行。</div>
<div class='lg-row'>於諸劫中勤苦修，　生死二邊隨業受，</div>
<div class='lg-row'>世間無垢離諸縛，　是名為覺生死窮。』</div>
</div><p>「時，娑毘耶波梨婆闍聞說歡喜，復更以偈而問佛言：</p>

<div class="lg regular" style="margin-left:2em;"><div class='lg-row'>「『何等名為修梵行？　沙門清淨復云何？</div>
<div class='lg-row'>佛說大智云何調？　今問世尊為我解。』</div>
</div><p>「爾時，世尊還以偈頌而答於彼波梨婆闍娑毘耶言：</p>

<div class="lg regular" style="margin-left:2em;"><div class='lg-row'>「『以捨諸罪無垢纏，　善得禪定正住地，</div>
<div class='lg-row'>獨能超越煩惱海，　是名為聖梵行人。</div>
<div class='lg-row'>福德積聚捨諸非，　此世彼世知無惱，</div>
<div class='lg-row'>一切生死除滅故，　得此證者名沙門。</div>
<div class='lg-row'>諸有業報悉滅除，　一切世間諸內外，</div>
<div class='lg-row'>一切天人不能穢，　如是即名清淨形。</div>
<div class='lg-row'>諸縛皆盡無所拘，　一切世間內外處，</div>
<div class='lg-row'>貪癡瞋恚悉免脫，　佛說是名大智人。』</div>
</div><p>「時，娑毘耶波梨婆闍既聞說已，復更以偈重問佛言：</p>

<div class="lg regular" style="margin-left:2em;"><div class='lg-row'>「『諸佛以何為福田？　云何巧知善方便？</div>
<div class='lg-row'>云何名為大仙聖？　唯願世尊為我宣。』</div>
</div><p>「爾時，世尊還以偈頌而答於彼波梨婆闍娑毘耶言：</p>

<div class="lg regular" style="margin-left:2em;"><div class='lg-row'>「『諸剎一一分別知，　諸梵諸天堪受供，</div>
<div class='lg-row'>果報執著解縛脫，　如是乃名為福田。</div>
<div class='lg-row'>業根報子所從生，　諸梵諸天悉分別，</div>
<div class='lg-row'>能以諸忍斷根本，　如是名為巧智知。</div>
<div class='lg-row'>彼此選擇白淨因，　一切世間內外有，</div>
<div class='lg-row'>無我不攝無處所，　如是方便名善權。</div>
<div class='lg-row'>一切諸法有無知，　一切世間無內外，</div>
<div class='lg-row'>此世天人得恭敬，　無礙獨脫是名仙。』</div>
</div><p>「時，娑毘耶波梨婆闍既聞說已，復更以偈重問佛言：</p>

<div class="lg regular" style="margin-left:2em;"><div class='lg-row'>「『以何得故名為聞？　云何隨順及精進？</div>
<div class='lg-row'>云何名為大龍者？　唯願世尊為說之。』</div>
</div><p>「爾時，世尊還以偈頌而答於彼波梨婆闍娑毘耶言：</p>

<div class="lg regular" style="margin-left:2em;"><div class='lg-row'>「『一切諸法悉聞知，　所有諸罪功德等，</div>
<div class='lg-row'>超越無復疑惑刺，　一切不著是名聞。</div>
<div class='lg-row'>名色皆是虛妄因，　內外根塵是患本，</div>
<div class='lg-row'>如是諸處解脫已，　佛說名為隨順心。</div>
<div class='lg-row'>捨離一切諸罪縛，　離地獄苦須勇猛，</div>
<div class='lg-row'>解脫彼等不染著，　如是名為精進人。</div>
<div class='lg-row'>世間有愛皆遠之，　繫縛解脫皆悉斷，</div>
<div class='lg-row'>諸漏已盡無復刺，　如是體者名為龍。』</div>
</div><p>「時，娑毘耶波梨婆闍既聞說已，復更以偈重問佛言：</p>

<div class="lg regular" style="margin-left:2em;"><div class='lg-row'>「『以何等故名為受？　云何說聖及行行？</div>
<div class='lg-row'>何緣名為求道人？　今問世尊為我說。』</div>
</div><p>「爾時，世尊還以偈頌而答於彼波梨婆闍娑毘耶言：</p>

<div class="lg regular" style="margin-left:2em;"><div class='lg-row'>「『所有韋陀一一選，　或於沙門婆羅門，</div>
<div class='lg-row'>其邊領解既證知，　於彼各各皆受取。</div>
<div class='lg-row'>截割邪見羅網斷，　彼智不復受有胎，</div>
<div class='lg-row'>三種相想埿已除，　不作分別是名聖。</div>
<div class='lg-row'>正得諸神通已盡，　平等一切諸法知，</div>
<div class='lg-row'>能達善逝諸世間，　如是解者名行行。</div>
<div class='lg-row'>諸法所有苦報者，　若上若下若中間，</div>
<div class='lg-row'>名色境界能遍知，　如是之人名求道。』</div>
</div><p>「時，娑毘耶波梨婆闍所有諮問世尊之義，皆悉稱適於其本心，既歡喜已頂禮佛足，合十指掌瞻仰而歎佛世尊言：『善哉！世尊！世間所有六十二見，皆無所用，於世間中，此等皆是虛妄之法。我今歸依無上世尊，唯世尊能悉分別知，是大丈夫，唯世尊能善解說法，唯世尊能知一切道，唯世尊能度諸苦海，唯世尊能永盡諸漏，唯世尊有最大威德，唯世尊獨多有智慧，唯世尊能得阿耨多羅三藐三菩提。』而說偈讚：</p>

<div class="lg regular" style="margin-left:2em;"><div class='lg-row'>「『我今頂禮大丈夫，　實行放光明普照，</div>
<div class='lg-row'>能於天人世間內，　善開甘露鼓之門，</div>
<div class='lg-row'>我前所有疑惑心，　唯世尊能為我解。</div>
<div class='lg-row'>世尊既是大仙覺，　諸塵垢盡無有餘，</div>
<div class='lg-row'>其後更不受有身，　一切生因皆散滅，</div>
<div class='lg-row'>世尊已得清涼處，　知足淨心常實行。</div>
<div class='lg-row'>如是世尊猶若龍，　最大丈夫金口說，</div>
<div class='lg-row'>帝釋一切諸天等，　諸仙諸聖皆樂聞。</div>
<div class='lg-row'>世尊既是真覺人，　世尊善能教導物，</div>
<div class='lg-row'>世尊能降伏魔眾，　世尊能斷諸使纏。</div>
<div class='lg-row'>自已度脫復度他，　於罪福中皆平等，</div>
<div class='lg-row'>超越不貪著一切，　天人世間明了知。</div>
<div class='lg-row'>唯佛至真無上尊，　已過一切諸邪道，</div>
<div class='lg-row'>諸漏有因皆滅盡，　猶如十五夜月明，</div>
<div class='lg-row'>諸星圍遶遍滿空，　如是照耀世間內，</div>
<div class='lg-row'>識及名色壽命等。　王舍所住諸人民，</div>
<div class='lg-row'>有山名為毘富羅，　一切最勝最為上。</div>
<div class='lg-row'>又如諸龍雪山最，　飛行之者空最高，</div>
<div class='lg-row'>諸流海水最為深，　又諸星中月為最，</div>
<div class='lg-row'>若欲歸命調伏者，　唯有歸命無上人。</div>
<div class='lg-row'>歸命世間最勝尊，　歸命正馭人中勝，</div>
<div class='lg-row'>歸命無上尊善逝，　歸命無等等至真。</div>
<div class='lg-row'>猶如祭祀火最尊，　意論唯呪術為最，</div>
<div class='lg-row'>人中王為最自在，　諸河大海最為寬，</div>
<div class='lg-row'>諸星唯月最為光，　諸明唯日最為盛，</div>
<div class='lg-row'>上下六道善惡趣，　所謂三界諸世間，</div>
<div class='lg-row'>一切有形天及人，　唯有世尊最為首，</div>
<div class='lg-row'>是故我今合十指，　頭面頂禮無上尊。』</div>
</div><p>「時，娑毘耶說如是偈讚如來已，復白佛言：『善哉！世尊！唯願世尊！慈悲憐愍，聽我出家，并乞與我受具足戒。』是時，佛告娑毘耶言：『善來善來！汝娑毘耶！於我自說法行之中，正盡諸苦得解脫故。』是時，長老娑毘耶身即成比丘，滿具足戒。其娑毘耶出家未久，及受具足，行住坐臥，獨無伴侶，不曾染著，謹慎身口，不敢放逸，為求道故，如救頭然。如是行持未久之間，其善男子，正信勇猛，捨家出家，欲求無上清淨梵行，現見諸法，自心證知言：『我已盡一切生死，得梵行報，不受後有，所作已辦，自如是知。』其娑毘耶既已證知如是之處，得羅漢果，心善解脫。是時，世間凡成九十三阿羅漢，第一世尊乃至最後及娑毘耶。</p>
<p>「爾時，世尊成道之後，在波羅㮈鹿野苑內，通及佛身，合八人，六月十六日安居，至九月十五日，合九十三人解夏。</p>
</div>
<div class='div-pin'><a id='mulu96' />
<p class='h1'>佛本行集經教化兵將品第四十三上</p><p>「爾時，他方有諸人輩，或從處處諸邑聚落及諸國土，各各相喚，意並願樂欲求出家乞具足戒，來波羅㮈，到於佛邊，白世尊言：『與我出家受具足戒。』以是因緣，諸舊比丘應接勞乏。彼等諸人求欲出家，聲響喧閙，以此因緣，惱亂世尊，不得閑靜。</p>
<p>「爾時，世尊於一時間，獨坐靜室，如是思惟：『今者諸人從於四遠他方聚落國土而來，至於此處，意如是念，如來與我出家受具。以是因緣，其諸人等，意欲規求遠來疲惓，又復為我作於擾亂。我今可遣諸比丘等，令其處處至於他方聚落城邑教化一切，若有諸人欲求出家受具戒者，如法當與。』</p>
<p>「爾時，世尊作是念已，於晨朝時，從房而出，以此因緣，集聚一切諸比丘眾。既聚集已，而告之言：『汝等比丘！今應當知！我在空閑靜寂之室，作是思惟，如上所說，乃至汝等，向於他方，與其出家，與受具足，勿令其來，既自勞苦復妨亂他。』如是告已，更重語言：『我今教勅汝諸比丘，至於他方聚落城邑，若有人來欲求出家受具戒者，汝當與其出家受具。』復告比丘：『若彼來欲出家之時，汝等應須作如是事，先當為其剃除鬚髮；既剃落已，即教令著袈裟色衣，其著衣時，齊整服飾，偏袒右臂，教在眾前，右膝著地，教令頂禮諸比丘足；禮已還起，在比丘前跪坐，教令合十指掌，作如是語：「我某甲，歸依佛、歸依法、歸依僧。」汝等比丘！從今已後，依我勅教，若有人來求欲出家，受戒三歸，即得具足。』</p>
<p>「爾時，世尊還在於彼波羅㮈城鹿苑坐夏，告諸比丘作如是言：『汝諸比丘！若當知我已得解脫，應於一切諸天人中汝等行行，為令多人得利益故，為令多人得安樂故，為世間求當來利益及安樂故。若欲行至他方聚落，獨自得去不須二人。又復比丘！汝等若至他方聚落，為於多人生憐愍故，攝受彼故，當為說法初中後善，其義微妙，具足無缺。汝等比丘！當說梵行，有諸眾生，少諸塵垢，薄於結使，諸根成熟，恐畏不能得聞正法，即不能得知於法相。』</p>
<p>「佛告比丘：『我從今日漸當移去行向優婁頻螺聚落，詣兵將村，而為彼等說法教故。』爾時，世尊即說偈言：</p>

<div class="lg regular" style="margin-left:2em;"><div class='lg-row'>「『比丘我今度諸苦，　已作自利復益他，</div>
<div class='lg-row'>所有多人苦未除，　今須為其作憐愍。</div>
<div class='lg-row'>是故汝等比丘輩，　各各宜應獨自行，</div>
<div class='lg-row'>我今亦復從此移，　欲向頻螺聚落所。』</div>
</div><p>「爾時，魔王波旬密來往詣佛所，到佛所已，即便向佛而說偈言：</p>

<div class="lg regular" style="margin-left:2em;"><div class='lg-row'>「『汝為諸縛之所縛，　亦同諸天人等有，</div>
<div class='lg-row'>既被一切繩所繫，　沙門汝不脫網羅。』</div>
</div><p>「爾時，世尊聞此偈已，即便如是思惟念言：『此是魔王波旬語也。』如是知已，還以偈報魔波旬言：</p>

<div class="lg regular" style="margin-left:2em;"><div class='lg-row'>「『我久已脫一切縛，　天人所有我悉無，</div>
<div class='lg-row'>我此諸縛既離身，　降汝波旬更何道？』</div>
</div><p>「爾時，世尊重更以偈毀辱於彼魔王波旬，作如是言：</p>

<div class="lg regular" style="margin-left:2em;"><div class='lg-row'>「『一切色聲香味觸，　此是五欲法染人，</div>
<div class='lg-row'>我今悉已一切除，　降汝惡魔波旬訖。』</div>
</div><p>「爾時，波旬聞此偈已，作是思惟：『沙門瞿曇已知我心。』生大苦惱，深自悔恨，從彼地方忽然不現。</p>
<p>「時，諸比丘同白佛言：『善哉！世尊！若有人來至於我所，問我等言：「尊者比丘！何名沙門及婆羅門？」我等比丘於彼聞已，當作云何報答於彼？』</p>
<p>「爾時，佛告諸比丘言：『若有人問，云何沙門及婆羅門？比丘出家有如是者，汝等比丘！若知是時，應當正知，知已應當正心觀察。』</p>
<p>「爾時，世尊因此事緣，因此言次，為諸比丘而說偈言：</p>

<div class="lg regular" style="margin-left:2em;"><div class='lg-row'>「『永除諂曲及我慢，　貪恚欲盡無處貪，</div>
<div class='lg-row'>如是清淨體性常，　彼者沙門比丘是。</div>
<div class='lg-row'>諸罪漏盡號梵志，　精進苦行名沙門，</div>
<div class='lg-row'>彼等垢盡出塵勞，　是真出家破諸惡。』</div>
</div><p>「時，諸比丘聞此偈已，復白佛言：『善哉！世尊！我等比丘乞食之時，須作何言？或復言謂施於我食？或復直言布施食也？我等云何方便乞食？』</p>
<p>「爾時，佛告諸比丘言：『汝諸比丘！不應如是依汝所言。所以者何？須護物心。』是時，世尊以偈報於諸比丘言：</p>

<div class="lg regular" style="margin-left:2em;"><div class='lg-row'>「『智人乞食無有言，　亦不指點云與食，</div>
<div class='lg-row'>聖者默然側立念，　是名乞食真比丘。</div>
<div class='lg-row'>若有智者乞食時，　但當諦視一邊住，</div>
<div class='lg-row'>彼人若見如此已，　即知是乞食沙門。』</div>
</div><p>「時，諸比丘復問佛言：『若復有人，生信心已，乞我等食，恭敬我等，我等比丘更作何言？為當語彼：「汝大吉利？」為當語彼：「汝大安隱？」為當語彼：「汝大功德？」為當語彼：「我今受已，汝得多福？」為當語言：「汝無有福？」我等比丘當云何言？唯願教導。』</p>
<p>「爾時，佛告諸比丘言：『汝諸比丘！不應如是依汝所說。我今方便教示汝等，當作如是。』以偈說言：</p>

<div class="lg regular" style="margin-left:2em;"><div class='lg-row'>「『布施增長大福德，　忍辱一切怨讎無，</div>
<div class='lg-row'>善人棄捨於諸非，　離欲自然得解脫。</div>
<div class='lg-row'>修福常得安隱樂，　所求易辦多種饒，</div>
<div class='lg-row'>現世速得寂定心，　然後證彼涅槃處。』</div>
</div><p>「爾時，世尊略說此偈教諸比丘，如是受食呪願法用。</p>
<p>「爾時，彼等諸比丘眾，從佛受得如是教誨，從坐而起，頂禮佛足，圍遶三匝，隨意而行。是時，彼等諸比丘眾各隨去後，是時彼處有護林神、護樹之神、護經行神，見林內空、見樹下空、見經行空，私心思慕諸比丘故，往詣佛所而說此偈，諮問佛言：</p>

<div class="lg regular" style="margin-left:2em;"><div class='lg-row'>「『我等諸神大戀慕，　見此林樹悉皆空，</div>
<div class='lg-row'>彼多聞眾比丘僧，　瞿曇釋子今何去？』</div>
</div><p>「爾時，世尊還以偈頌而報於彼守護樹林諸神等言：</p>

<div class="lg regular" style="margin-left:2em;"><div class='lg-row'>「『眾等調伏諸根訖，　遊行教化彼眾生，</div>
<div class='lg-row'>或有往於憍薩羅，　或向毘耶離城邑，</div>
<div class='lg-row'>或詣阿踰闍國土，　或趣金剛大地方，</div>
<div class='lg-row'>決斷於他疑惑心，　隨機逐情為說法。』</div>
</div><p>「爾時世尊波羅㮈城夏安居竟，隨多少時，然後重告諸比丘等，使更遊方隨緣教化。而世尊從波羅捺城，遊行漸至優婁頻螺聚落之所，是昔如來行苦行處。其村有一大婆羅門，名曰兵將，達到彼村，從舊往來道路而行，為教化故。</p>
<p>「爾時，世尊行舊路時，於其道傍見一園林蓊欝可愛，是時世尊從路下僻深入彼林，從樹至樹，見有一樹端正可憙，即坐其下，一日消息。時彼林內有諸丈夫，伴侶朋友足三十人，二十九人悉皆有妻，唯獨一人隻身無婦。時，彼朋友二十九人，共為此一無妻之人，求覓於婦，而不能得稱可其意。忽然雇得一箇婬女，將來與其共相娛樂，而彼婬女即共彼人，隨意娛樂，行於世事，伺候彼等三十丈夫並皆眠睡，所有好物皆選擇取，即將逃走。</p>
<p>「爾時，彼人及諸朋友，相共尋求彼之婬女，遍歷彼林，而不能得。遙見世尊坐一樹下，可憙端正，眾人樂見，調伏諸根，心意寂靜，已得最上最勝之法，猶如象王最善最妙，如彼大池滿於清淨涼冷之水，有一尋光，猶如金挺，身相具足，如娑羅樹遍滿於花，乃至猶如虛空星宿。</p>
<p>「爾時，彼等諸人，見已往詣佛所，到佛所已，而白佛言：『尊者！此處頗見如是婦女已不？』佛報問言：『汝諸人輩！所問之者，是何婦女？此婦女者，緣何而來？』是時，彼等共答佛言：『大善尊者！我等朋友合三十人，皆是良善，在於此林居停住止，二十九人並皆有婦，唯獨一人單身無妻。而我等輩相共雇得一箇婬女，與其作妻，令蹔娛樂，而彼婬女見於我等歡樂之極自恣眠睡，彼婬女選我等好物，即將逃走。我等亦為此朋友故，亦復各為自許物，來此林之內求彼婬女。』</p>
<p>「爾時，佛告彼等人言：『諸男子輩！我今問汝，於意云何？汝等今者寧求自身，寧欲求覓彼婬婦女，二事之中何者為勝？』彼等男子共報佛言：『善哉！世尊！我等今者若求自身，此最為勝，寧可莫求彼之婦女。』</p>
<p>「爾時，世尊復更告言：『諸善男子！若如此者，汝等安坐，我今當為汝等說法。』是時，彼等三十男子朋友伴侶，同白佛言：『唯然世尊！一依聖教，不敢有違。』是時，彼等三十朋友，頂禮佛足，却坐一面。</p>
<p>「爾時，世尊為其次第如應說法，所謂布施持戒行忍，乃至有法皆是滅相，如實觀察，既證知已，猶如淨衣，無有黑縷，無有垢膩，隨其所染，即受彼色。如是如是，彼等三十男子朋友，即於彼座，遠塵離垢，即時滅盡一切煩惱，於諸法中得法眼淨，所有垢法悉是滅相，如是觀知。</p>
<p>「爾時，彼等男子如是見諸法相，得是法相，證是法相，入是法相，度是法相，除滅所疑，無復惑著，到無畏地，不隨他行。既知世尊聖教法已，從坐而起，頂禮佛足，而白佛言：『善哉！世尊！願與我等出家受戒。』</p>
<p>「爾時，佛告彼等男子作如是言：『來汝男子！入我所說法教之中，行於梵行，正盡苦集，滅於苦邊。』是時，彼等諸長老輩，即成出家，具足戒品。</p>
<p>「爾時，世尊更為彼等而說法要，慇懃教誨。是時，彼等以佛更為說於法教誨示之時，不久之間，彼善男子以其正信捨家出家，求於最上梵行已訖，現見自證神通之後，口自唱言：『我今已得梵行之報，所作已辦，更不復受後世之有，如是知時。』彼等長老，皆成羅漢，心善解脫。</p>
<p>「爾時，世尊教彼三十長老朋友，得知證已，遊行履歷，經白㲲林，到彼林已，深入林中，見有一樹微妙可憙，即坐其下，一日消息。</p>
<p>「爾時，彼處忽有六十雲種姓人，從彼林路道便而過，彼等諸人遙見世尊坐於樹下，端正可憙，眾人樂見，乃至猶如虛空眾星之所莊嚴。見已心得清淨正信，生大歡喜，以歡喜故，往詣佛所。到佛所已，頂禮佛足，却坐一面，坐一面已，默然而住。</p>
<p>「爾時，佛為彼等六十雲種姓人，次第說法，所謂教行布施持戒，乃至證知。彼等長老一切皆得阿羅漢果，心善解脫。是時，世尊教化彼等六十長老雲姓比丘，令發心已，即捨而去，更遊餘方。</p>

<p class='juan'>佛本行集經卷第三十九</p></div>
</div><!-- end of div[@id='body'] -->
</body></html>