<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu62' />佛本行集經卷第二十五<p class="byline">隋天竺三藏闍那崛多譯</p>精進苦行品下</p><p>「爾時，淨飯大王盛春時至，遊戲觀看，見諸園林新出枝葉，種種雜卉眾花開敷，清淨莊嚴，遍滿其內。水中鵝鴈鴻鵠鴛鴦，充溢諸池。樹上復有<span class='corr'>鸜</span>鵒鸚鵡，及拘翅羅，或諸孔雀，迦羅頻伽命命鳥等，自相娛樂，或復命喚作微妙聲。時，淨飯王聞是聲已，長歔歎息，捫淚而言：『嗚呼我兒悉達太子，忽然捨我，奄經六年。既其出家，令我不見，咄哉我今獨用此活，知復何為？我今不見子悉達故，在於此處，諸婇女中，左右圍繞，雖復晝夜作諸音聲，箜篌琵琶<span class='corr'>琴</span>瑟鼓吹種種音樂，我今受此上妙五欲，我子云何獨自在彼山林曠野無人眾內，為於種種野獸圍繞，虎狼師子及白象等一切諸獸，或復諸獸各以爪牙，自相殘害，齩噉而食。汝在彼處，誰復得知？或死或生，寂無消息。』其淨飯王心地如是，憶念愁憂，苦惱不樂。</p>
<p>「爾時，菩薩在彼優婁頻螺聚落，行苦行時，羸瘦困弊，欲起行動，力不勝身，立便倒地。爾時，彼處地居諸天，見此事已謂言：『菩薩身命將終。』心內憂愁，傳相告語：『悉達太子，今忽命終。』時彼地居諸天眾中，有一天子，速疾往詣淨飯王所，既到彼已，白淨飯王，作如是言：『大王！當知，大王太子悉達仁者，捨四天下并及七寶，出家<span class='corr'>入</span>山，苦行之時，今已命終。』其天眾中，復更別有一地居天，速往王所，而白王言：『大王！當知，王子悉達雖未命終，但其餘命不過七日。』</p>
<p>「爾時，淨飯大王既聞諸天如此語已，為念子故，憂愁苦惱，逼切於心，而大唱言：『嗚呼我子！何故獨於空林而死？雖得人身不受五欲，復不證於無上法味。』作是語已，身心迷亂悶絕躃地。時淨飯王諸釋種族，悉聞此聲，聞已悉各奔集往詣淨飯王宮，到已安慰淨飯王心，作如是言：『大王莫作如是苦惱。又復大王現今身體極甚羸瘦，莫因此事而取命終。』淨飯王言：『今日此處迦毘羅城，是我親族眷屬品類，凡有幾數，居住此城？』</p>
<p>「爾時，彼等一切釋種即白王言：『大王！當知，今釋總數，一切凡有九萬九千。』時，淨飯王復作是言：『汝等眷屬！若欲令我命全活者，速疾示我悉達太子所居停處。』是時一切諸釋種等，咸共報言：『大王！當知，大王乃可捉此大地及諸山林鐵圍山等、大海須彌，以一手擎，擲於他方，斯有是理。欲令悉達煩惱未盡，若當一切天上世間人物聚集，欲將太子來向家者，終無是處。』爾時，釋氏國師之子，名優陀夷，白淨飯王，作如是言：『大王！當知，我今能往悉達太子出家之處，慰喻其意，將迴向宮。』其淨飯王聞是語已，即便報彼國師子言：『善優陀夷！汝能詣向太子邊者，或復太子取於汝語，歸來向家，汝共一處，速疾還來。若其太子不肯來時，汝永一形，莫見我面。所以者何？汝發此言，雖解我意，若子不來，我見汝面，以承望故，更倍增長我之憂愁。』</p>
<p>「爾時，國師子優陀夷嚴駕，即從迦毘羅出，徑往向彼優婁頻螺聚落之所尼連河邊。既到彼已，其優陀夷，初先遙見憍陳如等五人在彼，見已即問憍陳如言：『仁憍陳如！悉達太子今在何處？』時憍陳如即便報彼優陀夷言：『悉達太子今已入林，修行苦行。』時，優陀夷復重問言：『其親侍者名字是誰？』時憍陳如即報之言：『汝優陀夷！若欲知者，其人名為阿奢踰時<span class='note-inline'>(隋言調馬)</span>。』</p>
<p>「時，優陀夷即便進語阿奢踰時，作如是言：『阿奢踰時，汝今往詣於太子所，如我所語，為我通道：「仁父有使來到於此，欲得相見。」』時調馬報優陀夷言：『我實不敢向太子邊通達此語。所以者何？太子苦行已過六年，自出家來，不曾將面向於生地，對迦毘羅城邑而坐。何以故？厭生患故。汝優陀夷！自可入林面見太子，對論父王所使言語。』</p>
<p>「時優陀夷自入林中，見於菩薩臥於地上，從頭至足皆被塵坌，無有威光與地同色，身體瘦削，無復肌膚，唯有骨皮裹身而已。眼深却陷，如井底星，遍體屈折，節節離解。其優陀夷見於菩薩如是身形，即舉兩手，而大唱叫，稱喚號哭：『嗚呼嗚呼！我釋種子，今日忽至如是厄難，本時如是端正可憙如是妙色，今成此身，與土無異，既復不得解脫安樂，徒勞損害如是妙身。』</p>
<p>「爾時，菩薩聞優陀夷號叫聲已，即便問言：『此為是誰？內心乃爾憂愁懊惱，如火所燒啼哭而語。』時優婆夷報菩薩言：『大聖太子！我是太子本國國師之子，名為優陀夷者，即我身是。太子之父淨飯大王，使我來此參迎太子。』菩薩報言：『汝優陀夷！我今不用此煩惱使，我唯欲得涅槃之使，不欲父王此生死使。』</p>
<p>「時，優陀夷復更諮請於菩薩言：『大聖太子！仁今建立何等誓願乃爾牢固？』菩薩即報優陀夷言：『唯願我身在於此地破碎，猶如烏麻白粉及以微塵，若我不得自利利人，其精進心終不放捨而生懈怠。我今身心誓願如是。』時優陀夷白菩薩言：『大聖太子！我從太子父王之前，受是誓言，令我決定共於太子相隨入城。今日太子，若有如是殷重誓願，儻或未得自利利人，而取命盡，我當云何敢捨太子，違本誓願，將面空入迦毘羅城？』</p>
<p>「爾時菩薩復更重語優陀夷言：『汝優陀夷！我今在此苦行之處，儻我未得成就自利，於其中道而命終者，汝優陀夷！取我屍靈，從本出門，扶舁將入迦毘羅城。汝復為我，語彼一切迦毘羅城內外人民，作如是言：「此即是彼精進之人，無異語者，立於誓願，正意正心，骸骨之體。」汝優陀夷！更復為我答我父王所問訊語，汝諮我父，作如是言：「大王！當知，王子已發勤精進故，今已捨命，非因懈怠，如實語者，今既捨命，非是虛誑。」汝優陀夷！我今雖然，但我在此林中，夜夢如是無量諸天，隱身來於我邊，頂禮我足，而白我言：「悉達太子汝今應當生大歡喜，從今已去，至七日內，汝必尅成最大利益。」汝優陀夷！我得此夢，終不空也。汝優陀夷！今可還家，我不用汝與我作友。』</p>
<p>「爾時，優陀夷既聞菩薩如是誓已，於菩薩所，無復望心，即從菩薩坐處林中，獨自而出。出已還至迦毘羅城，見淨飯王，到已即白淨飯王言：『大王！當知，王子悉達，平安勇猛，存活不死。』淨飯王言：『若我太子，安隱不死，我更何愁？』聞此語已，心大歡喜。</p>
<p>「爾時，欲界魔王波旬，欲為菩薩生擾亂故，於彼六年苦行之內，恒常密近菩薩左右，伺求其便，微毫過失而不能得。即說偈言：</p>

<div class="lg regular" style="margin-left:0em;"><div class='lg-row'>「『阿蘭若處既精好，　樹木叢林甚可觀，</div>
<div class='lg-row'>優婁頻螺聚落東，　尼連禪河岸隣側，</div>
<div class='lg-row'>彼處選擇得地已，　誓願牢固結加趺，</div>
<div class='lg-row'>發大精進勇猛心，　我今決定得解脫。</div>
<div class='lg-row'>魔王波旬來詣彼，　詐以美語而白言：</div>
<div class='lg-row'>「唯願仁者壽命長，　命長乃能得行法，</div>
<div class='lg-row'>命長方得於自利，　自利已後無悔心。</div>
<div class='lg-row'>仁今身體甚尫羸，　定取命盡當不久，</div>
<div class='lg-row'>真實仁今千分死，　福德悕或一分存，</div>
<div class='lg-row'>但多布施承事天，　於諸火神修祭祀，</div>
<div class='lg-row'>如此或得大功德，　用學禪定作何為？</div>
<div class='lg-row'>求勝出家道甚難，　調伏自心亦不易。」</div>
<div class='lg-row'>魔王如是向菩薩，　種種諸語而稱揚，</div>
<div class='lg-row'>菩薩時以微妙言，　音聲巧密報於彼：</div>
<div class='lg-row'>「波旬不善汝放逸，　求自利故行世間，</div>
<div class='lg-row'>汝之於此福德心，　終無微塵等求覓。</div>
<div class='lg-row'>若欲求於福德者，　豈可發吐如是言？</div>
<div class='lg-row'>我觀死苦猶若生，　實無一念怖於盡，</div>
<div class='lg-row'>若諸眾生皆滅沒，　我心終不暫時迴，</div>
<div class='lg-row'>今架慾海建大橋，　精勤勇猛修梵行。</div>
<div class='lg-row'>所以風災起天下，　尚能乾竭一切流，</div>
<div class='lg-row'>況此身內津血間，　其汁寧得不枯涸，</div>
<div class='lg-row'>脂髓潤澤於先竭，　然後皮肉方乃乾，</div>
<div class='lg-row'>肉消皮立氣力微，　心意乃可得寂定，</div>
<div class='lg-row'>增長一切精進者，　唯有入於三昧門。</div>
<div class='lg-row'>我今欲行是行時，　望得至彼勝覺處，</div>
<div class='lg-row'>所以不惜此身命，　汝須知我內淨心。</div>
<div class='lg-row'>我心今有此至誠，　智慧莊嚴甚牢固，</div>
<div class='lg-row'>世間未見有人輩，　堪能斷我此精進。</div>
<div class='lg-row'>我寧為死奪命休，　不用長年在家活，</div>
<div class='lg-row'>丈夫寧當鬪戰死，　終不命在為他降。</div>
<div class='lg-row'>健兒既能降伏他，　降已更復何所畏，</div>
<div class='lg-row'>唯健能破諸怨敵，　我當不久降汝魔。</div>
<div class='lg-row'>汝軍第一是慾貪，　第二名為不歡喜，</div>
<div class='lg-row'>第三飢渴寒熱等，　愛著是名第四軍，</div>
<div class='lg-row'><span class='corr'>第</span>五即彼睡及眠，　驚怖恐畏是第六，</div>
<div class='lg-row'>第七是於狐疑惑，　瞋恚忿怒第八軍，</div>
<div class='lg-row'>競利及爭名第九，　愚癡無知是第十，</div>
<div class='lg-row'>自譽矜高第十一，　十二恒常毀他人。</div>
<div class='lg-row'>波旬汝等眷屬然，　軍馬悉皆行黑暗，</div>
<div class='lg-row'>其有墮此惡行者，　是彼沙門婆羅門，</div>
<div class='lg-row'>汝軍恒常行世間，　迷惑一切天人類。</div>
<div class='lg-row'>我今見汝彼軍馬，　以妙智慧嚴勝兵，</div>
<div class='lg-row'>悉能降伏使無餘，　盡破於汝大軍眾，</div>
<div class='lg-row'>猶如水破坏瓶器，　消散汝軍亦復然。</div>
<div class='lg-row'>我心正念安如山，　智慧方便皆成就，</div>
<div class='lg-row'>無放逸心而行行，　汝何能得我瑕疵。」』</div>
</div><p>「爾時，菩薩復作如是思惟念言：『若有沙門及婆羅門，過去世時，求自利故，受於大苦，或心不喜，或復身心悉皆不喜，如是所受，彼諸沙門及婆羅門，不過此苦。如我今求自利益故，今受於此身意及心不喜等苦，若復來世有諸沙門及婆羅門，為自利故，所受身心一切苦時，不過於此。如我今求自利益故身心受苦，唯未證得上人之法，未得知見，未證增益，更復何道而取菩提？』菩薩更復如是思惟：『我念昔在父王宮內，觀作田時，值一涼冷閻浮樹蔭，我見彼已，坐彼蔭下，捨離一切諸欲染心，厭薄一切不善之法，起分別心，樂於寂定而生喜樂，證得初禪。我今可還念彼禪定，此路應向菩提之道。』菩薩如是思惟念已，如法正觀，一心而入彼之寂定，望因此道至於菩提。即說偈言：</p>

<div class="lg regular" style="margin-left:2em;"><div class='lg-row'>「『此法既非是離慾，　亦復非正趣菩提，</div>
<div class='lg-row'>又非解脫之勝因，　但是身心之苦本。</div>
<div class='lg-row'>若我於今欲修學，　應當如昔觀作田，</div>
<div class='lg-row'>坐彼閻浮樹下蔭，　離染獲證四禪定。』</div>
</div><p>「爾時，菩薩復作如是思惟念言：『彼之樂者，唯遠諸慾及不善法，我今豈可不知彼樂，我今乃可證彼樂故，為欲成就一切知見。』菩薩更復如是思惟：『我欲成就知見樂者，應得生樂，但我羸瘦無有氣力，豈可以身瘦無力故，能得彼樂？我今可為身求力故，而食麤食，或復煑豆，或䴵或麨，或油或酥而塗此身，然後求於暖水澡浴。』</p>
<p>「爾時菩薩語彼侍者婆羅門言：『提婆仁者！我從今更不用如前飲食活命，我意欲求勝於此食，食以活命。或飲食麨䴵煮豆等，或酥油脂欲塗此身，及暖水浴。汝能為我辦此事不？』是時提婆白菩薩言：『我今無有如是諸事，又我家貧，不能堪辦此等諸物，兼復我今若即與仁，亦未卒得，仁但立誓，我當為仁方便求覓。』菩薩問言：『汝今令我作於何誓？』是時提婆白菩薩言：『若仁苦行訖了之時，得心願滿，仁於彼時，仁分法分，復至我家，當受我食。』菩薩報言：『如汝所願。』</p>
<p>「爾時提婆婆羅門，聞菩薩如是印可其已，即便奉辭菩薩而去，還詣向彼斯那耶那婆羅門家，到已語彼婆羅門言：『仁者庶幾復樂法行，今此聚落相去不遠，有一沙門行大苦行，彼不食來年月淹久，今欲求食，或飯麨䴵酥脂蜜等，或復煑豆及塗身油，并須澡浴，仁者今可與彼辦之。』</p>
<p>「爾時，軍將斯那耶那婆羅門家，有於二女，一名難陀<span class='note-inline'>(隋言喜)</span>，二名婆羅<span class='note-inline'>(隋言力)</span>。然彼二女，極大端正，可喜無比，世間少雙。彼之二女，往昔曾聞，去此北方雪山之下，有一釋種聚落處所，名曰迦毘羅婆蘇都，彼城之內，有一釋王，名為淨飯，彼王第一最大夫人，名為摩耶，而彼夫人，生一太子，極甚端正，可憙絕殊，容貌非常，身黃金色，頭頂上圓，猶如傘蓋，鼻如鸚鵡，臂長至膝，一切身體，悉皆正等。諸根充備，猶如金象，具足三十二大人相，莊嚴其身，周匝而滿八十種好。時彼太子，既誕生已，將向相師婆羅門所占<span class='corr'>看</span>，其記云：『此太子若在家者，必當得作轉輪聖王，治四天下作大地主，是時具得七寶，正法治化世間；若捨出家，必成多陀阿伽度、阿羅呵、三藐三佛陀，名稱遠聞。』彼二女聞如此語已，早曾諮父，作如是言：『今者既聞，如是釋種，其子端正，可憙無雙，彼太子可作我夫主。』</p>
<p>「爾時，軍將斯那耶那，從彼提婆婆羅門邊，傳聞菩薩此消息已，語二女言：『汝姊妹等，心願應成。所以者何？汝等今速往詣於彼最大沙門苦行之處。何以故？汝至彼已，請彼沙門布施及食，尊重供養，奉油并酥以用塗身，然後別供暖水澡浴。如是因緣，後應得成汝等心願。』</p>
<p>「爾時，軍將二女聞父如是勅已，將於家常所有之食及油酥等，至於菩薩苦行之處。到已頂禮於菩薩足，將所齎食，奉上菩薩，作如是言：『大善尊者！願食於我此所奉食。』</p>
<p>「爾時菩薩從彼二女受於食已，隨意而食，取酥及油，塗摩其身，然後暖水以用澡浴。是時菩薩，以彼油酥，用塗摩身，各隨毛孔，悉入其體。譬如土聚，或復踈沙瀉酥及油，悉皆浸入，並不復現。如是如是，菩薩身體，所塗酥油，皆悉入盡，並不復現。菩薩是時猶未得復本形身相。</p>
<p>「爾時菩薩飯食已訖，告彼二女，作如是言：『汝姊妹等！藉此功德，欲求何願？』時彼二女白菩薩言：『大善尊者！我等昔聞有一釋種，生一太子，可憙端正，世所無雙，我願彼人作於我夫。』菩薩報言：『汝姊妹等！我即是彼釋種太子，我從今去，願不更受五慾之樂，我於當來，欲成就阿耨多羅三藐三菩提，願欲轉於無上法輪。』</p>
<p>「是時彼女姊妹二人聞此語已，白菩薩言：『大聖仁者！此事若然，仁者必定得成於彼阿耨多羅三藐三菩提，成已當至我等之家，願見我等，我等當為尊者作於聲聞弟子。』</p>
<p>「菩薩復報彼二女言：『如是如是，如汝姊妹二人所願。』從此已去，彼之二女日別送食以與菩薩，并將酥油，先以塗摩菩薩之身，然後別將暖水洗浴菩薩身體，乃至漸漸，令菩薩復本身飾相。</p>
<p>「爾時菩薩告彼二女，作如是言：『汝姊妹等！從今已去，莫作別意，將息身法，但送我食。何以故？我從今後，我若當共女人身根兩相觸者，無有是處。我意不樂，我意不然。』</p>
<p>「是時有一牧羊之子見於菩薩，以苦行故，身大瘦損，彼羊子見菩薩如是大精勤苦，向於菩薩心生歡喜，即便長跪白菩薩言：『大聖尊者！我今意欲承事尊者供養尊重，未審尊者納受已不？』菩薩報言：『若知時者，汝欲所作，如是早辦。』時彼羊子，即為菩薩，塗摩身體，將羊乳汁，奉上菩薩，以用為食。又為菩薩折尼拘陀大樹之枝，插於地上，作於蔭涼。時，彼所折尼拘陀枝，因以菩薩威神力故，即從地生，更著枝柯葉花子等，皆悉具足。時人見之，喚彼樹為羊子所種尼拘陀樹。</p>
<p>「爾時菩薩食麤食時，彼五仙人共相謂言：『悉達太子，今已失禪，復其本性，何況不失於持戒也？此今成是懈怠之人，不得寂定，心生憒亂。』彼等如是平量訖已，於菩薩邊生疲倦心、誹謗之心，捨離菩薩而別他行。漸至向於波羅㮈國，入鹿野園，而修禪定。而有偈說：</p>

<div class="lg regular" style="margin-left:2em;"><div class='lg-row'>「『彼等苦行五仙人，　見於菩薩噉麤食，</div>
<div class='lg-row'>謂言無有禪定行，　放逸自養五大身。』</div>
</div></div>
<div class='div-pin'><a id='mulu63' /><a id='mulu64' />
<p class='h1'>佛本行集經向菩提樹品第三十上</p><p>「爾時，菩薩欲求於彼麤食之時，止欲令身少得氣力。當於是時，而彼善生村主之女，從初始見菩薩已來，起於彼日，為菩薩作布施熟食并及器皿，若布施他。或復於前，未至日中，若見沙門若婆羅門乞食來者，所乞熟食并及食器，而悉布施，復心口念如是之願：『藉此施食所有功德，迴施於彼釋種大子所苦行者，願令成就早得諸通，願速成就菩提妙果，願令苦行如心所願，悉具足滿。』如是布施行食并器經過六年。</p>
<p>「爾時，菩薩六年既滿，至春二月十六日時，內心自作如是思惟：『我今不應將如是食食已，而證阿耨多羅三藐三菩提。我今更從阿誰邊求美好之食？誰能與我如彼美食，令我食已，即便證取阿耨多羅三藐三菩提。』時菩薩心作於如是思惟之時，有一天子知菩薩心如是思惟，速往詣於善生村主二女之邊，至彼處已，即告之言：『汝善生女！汝若知時，菩薩今欲求好美食，菩薩今須最上美食，食美食已，然後欲證阿耨多羅三藐三菩提。汝等今可為彼備辦足十六分妙好乳糜。』</p>
<p>「是時善生村主二女，聞於彼天如是告已，歡喜踊躍，遍滿其體不能自勝。速疾集聚一千牸牛，而[(殼-一)/牛]乳取，轉更將飲五百牸牛，更別日[(殼-一)/牛]此五百牛，轉持乳將飲於二百五十牸牛，後日[(殼-一)/牛]此二百五十牸牛之乳，還更飲百二十五牛，後日[(殼-一)/牛]此一百二十五牸牛乳，飲六十牛，後日[(殼-一)/牛]此六十牛乳，飲三十牛，後日[(殼-一)/牛]此三十牛乳，飲十五牛，後日[(殼-一)/牛]此十五牛乳，著於一分淨好粳米，為於菩薩煮上乳糜。其彼二女煮乳糜時，現種種相。或復出於滿花瓶相，或現功德河水淵相，或時現於萬字之相，或現功德千輻輪相，或復現於斛領牛相，或現象王龍王之相，或現魚相，或時復現大丈夫相，或復現於帝釋形相，或時有現梵王形相。或復現出乳糜向上涌沸，上至半多羅樹，須臾還下；或現乳糜向上，高至一多羅樹，訖已還下；或現出高一丈夫狀，還入彼器，無有一渧離於彼器而落餘處。煮乳糜時，別有一善解海算數占相師，來至彼之處，見其乳糜出現如是諸種相貌，善占觀已，作如是語：『希有希有！是誰得此乳糜而食？彼人食已，不久而證甘露妙藥。』</p>
<p>「爾時菩薩至於二月二十三日，於晨朝時，齊整著衣，欲向優婁頻蠡聚落而行乞食，漸漸至於難提迦村。至彼村已，在村主家大門之外默然而立，欲求食故。是時善生村主之女，見於菩薩在其門邊默然求食，見已即便取一金鉢，盛貯安置和蜜乳糜，滿其鉢中，自手執持，向菩薩前，到已即住白菩薩言：『唯願尊者！受我此鉢和蜜乳糜，憐愍我故。』</p>
<p>「爾時菩薩見彼乳糜調和於蜜，內心如是思惟念言：『我今得好封瘡之藥，是故我今應須強發精進之行，欲證甘露及正法故。又我久來失此法體及是法行，今日應須生道路故，我今發是誓願之相，我辦是意，如我今日此所和蜜功德乳糜，依時奉持摶食之食，依法食已，我應須度死命鬼界，伏彼死命鬼軍之眾，度於彼岸。』</p>
<p>「菩薩如是思惟念已，受彼乳糜，而問善生村主女言：『姊善仁者！我若食此乳糜訖後，將此鉢器，付囑與誰？』善生女言：『付與仁者！』菩薩復言：『我如是器，無有用處。』善生女言：『仁者隨意思念所作，又我從來布施他食，恒常備辦并器布施。』</p>
<p>「爾時，菩薩受彼食已，從於優婁頻蠡聚落正念而出，安庠漸至尼連河岸。到已即便持所得食，安置一邊清淨之地，脫衣入彼河中澡浴，除身熱氣。菩薩澡浴身體之時，虛空諸天，以天種種微妙香末和彼水雨，種種雜下雨於水上。</p>
<p>「爾時彼處尼連禪河，以諸末香種種眾花彌滿水上，合雜而流。是時菩薩，於彼水中既澡浴已，取其袈裟，於水中濯出捩曬乾，著於體上，欲渡彼水，波流湍疾，身體尫羸，不能得越，兼復六年精勤苦行，身力劣弱，不能得濟彼河之岸。</p>
<p>「爾時，彼河有一大樹名頞誰那<span class='note-inline'>(隋言今者)</span>，彼樹之神，名柯俱婆<span class='note-inline'>(隋言小峯)</span>，住依彼樹。時彼樹神，以諸瓔珞莊嚴之臂，引向菩薩。是時菩薩，執樹神手，得渡彼河。菩薩所浴河內香水，一切諸天各各分取，將還宮殿，以此功德吉祥水故，將灑自宮。</p>
<p>「爾時，彼河尼連禪主有一龍女，名尼連茶耶<span class='note-inline'>(隋言不寡)</span>，從地踴出，手執莊嚴天妙筌提，奉獻菩薩。菩薩受已，即坐其上。坐其上已，取彼善生村主之女所獻乳糜，如意飽食，悉皆淨盡。菩薩既食彼乳糜已，緣過去世行檀福報業力熏故，身體相好，平復如舊，端正可喜，圓滿具足，無有缺減。</p>
<p>「爾時菩薩食彼糜訖，以金鉢器，棄擲河中。時海龍王，生大希有奇特之心，復為菩薩難現世故，執彼金器，擬欲供養，將向自宮。是時天主釋提桓因，即化其身作金翅鳥，金剛寶[口*(隹/乃)]，從海龍邊奪取金鉢，向忉利宮三十三天，恒自供養。於今彼處三十三天立節，名為供養菩薩金鉢器節，從彼已來，至今不斷。</p>
<p>「爾時菩薩食糜已訖，從坐而起，安庠漸漸向菩提樹，彼之筌提其龍王女，還自收攝，將歸自宮，為供養故。而有偈說：</p>

<div class="lg regular" style="margin-left:2em;"><div class='lg-row'>「『菩薩如法食乳糜，　是彼善生女所獻，</div>
<div class='lg-row'>食訖歡喜向道樹，　決定欲證取菩提。』</div>
</div>
<p class='juan'>佛本行集經卷第二十五</p></div>
</div><!-- end of div[@id='body'] -->
</body></html>