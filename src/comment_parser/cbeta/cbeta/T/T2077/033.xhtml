<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1442' />續傳燈錄卷第三十三</p>
<div class='div-other'>
<p class='h2'>大鑑下第十七世</p><a id='mulu1443' />
<p class='h2'>龍翔珪禪師法嗣</p>
<div class='div-other'><a id='mulu1444' /><p>南康軍雲居頑菴德昇禪師。漢州何氏子。二十得度習講。久之辭謁文殊道禪師問佛法省要。殊示偈曰。契丹打破波斯寨。奪得寶珠村裏賣。十字街頭窮乞兒。腰間挂箇風流袋。師擬對。殊曰。莫錯。師退參三年方得旨趣。往見佛性機不投。入閩至鼓山禮覲便問。國師不跨石門句意旨如何。竹應庵聲喝曰。閑言語。師即領悟。住後僧問。應真不借三界高超即不問。如何是無位真人。師曰。聞時富貴見後貧窮。曰擡頭須掩耳。側掌便翻身。師曰。無位真人在甚麼處。曰老大宗師話頭也不識。師曰。放爾三十棒。</p>
</div>
<div class='div-other'><a id='mulu1445' /><p>通州狼山蘿菴慧溫禪師。福州人姓鄭氏。遍參諸老晚依竹菴於東林。未幾庵謝事。復謁高庵悟南華昺草堂清皆蒙賞識。會竹菴徙閩之乾元。師歸省次庵問。情生智隔想變體殊。不用停囚長智道將一句來。師乃釋然。述偈曰。拶出通身是口。何妨罵雨呵風。昨夜前村猛虎。齩殺南山大虫。庵首肯。住後上堂。釋迦老子四十九年坐籌帷幄。彌勒大士九十一劫帶水拕泥。凡情聖量不能剗除。理照覺知猶存露布。佛意祖意如將魚目作明珠。大乘小乘似認橘皮為猛火。諸人須是豁開胸襟寶藏運出自己家珍。向十字街頭普施貧乏。眾中忽有箇靈利漢出來道。美食不中飽人喫。山僧只向他道。幽州猶自可。最苦是新羅。</p>
</div></div>
<div class='div-other'><a id='mulu1446' />
<p class='h2'>雲居悟禪師法嗣</p>
<div class='div-other'><a id='mulu1447' /><p>婺州雙林德用禪師。本郡戴氏子。上堂。拈槌竪拂。祖師門下將黃葉以止啼。說妙談玄。衲僧面前望梅林而止渴。際山今日去却之乎者也。更不指東畫西。向三世諸佛命脈中六代祖師骨髓裏。盡情傾倒為諸人說破。良久曰。啼得血流無用處。不如緘口過殘春。</p>
</div>
<div class='div-other'><a id='mulu1448' /><p>台州萬年無著道閑禪師。本郡洪氏子。上堂。全機敵勝猶在半途。[吭-几+(坐-工+十)]啄同時白雲萬里。纔生朕兆已落二三。不露鋒鋩成何道理。且道從上來事合作麼生。誣人之罪以罪加之。上堂。舉乾峯示眾云。舉一不得舉二。放過一著落在第二。雲門出眾云。昨日有人從天台來却往徑山去。峯曰。典座來日不得普請。師曰。相見不須瞋。君窮我亦貧。謂言侵早起。更有夜行人。</p>
</div>
<div class='div-other'><a id='mulu1449' /><p>福川中際善能禪師。嚴陵人。往來龍門雲居有年未有所證。一日普請擇菜次。高庵忽以猫兒擲師懷中。師擬議。庵攔胸踏倒。於是大事洞明。上堂。萬古長空一朝風月。不可以一朝風月昧却萬古長空。不可以萬古長空不明一朝風月。且如何是一朝風月。人皆畏炎熱。我愛夏日長。薰風自南來。殿閣生微涼。會與不會切忌承當。</p>
</div>
<div class='div-other'><a id='mulu1450' /><p>南康軍雲居普雲自圓禪師。綿州雍氏子。年十九試經得度。留教宛五祀。出關南下歷扣諸大尊宿。始詣龍門。一日於廊廡間覩繪胡人有省。夜白高庵。庵舉法眼偈曰。頭戴貂鼠帽。腰懸羊角錐。語不令人會。須得人譯之。復筴火示之曰。我為汝譯了也。於是大法明了。呈偈曰。外國言音不可窮。起雲亭下一時通。口門廣大無邊際。吞盡楊岐栗棘蓬。庵遣師依佛眼。佛眼謂曰。吾道東矣。上堂。舉僧問雲門。如何是透法身句。門曰。北斗裏藏身。師曰。南北東西萬萬千。乾坤上下兩無邊。相逢相見呵呵笑。屈指擡頭月半天。</p>
</div></div>
<div class='div-other'><a id='mulu1451' />
<p class='h2'>烏巨行禪師法嗣</p>
<div class='div-other'><a id='mulu1452' /><p>饒州薦福退菴休禪師上堂。風動邪幡動邪。風鳴邪鈴鳴邪。非風鈴鳴非風幡動。此土與西天。一隊黑漆桶。誑惑世間人。看看滅胡種。山僧不奈何。趁後也打鬨。瓠子曲彎彎。冬瓜直儱侗。上堂。結夏時左眼半斤。解夏時右眼八兩。謾云九十日安居。嬴得一肚皮妄想。直饒七穴八穿。未免山僧拄杖。雖然如是。千鈞之弩不為鼷鼠發機。上堂。先師尋常用腦後一鎚。卸却學者胸中許多屈曲。當年克賓維那曾中興化此毒。往往天下叢林喚作超宗異目。非唯孤負興化。亦乃克賓受辱。若是臨濟兒孫。終不依草附木。資福喜見同參。今日傾膓倒腹。卓拄杖曰。還知先師落處麼。伎死禪和如麻似粟。上堂。言發非聲是箇甚麼。色前不物莫亂針錐。透過禹門風波更險。咄。</p>
</div>
<div class='div-other'><a id='mulu1453' /><p>信州龜峯晦庵慧光禪師。建寧人。上堂。數日暑氣如焚。一箇渾身無處安著。思量得也是煩惱人。這箇未是煩惱。更有己躬下事不明便是煩惱。所以達磨大師煩惱。要為諸人吞却。又被咽喉小。要為諸人吐却。又被牙齒礙。取不得捨不得。煩惱九年。若不得二祖不惜性命。往往轉身無路煩惱教死。所謂祖禰不了殃及兒孫。後來蓮華峯庵主到這裏煩惱不肯住。南嶽思大到這裏煩惱不肯下山。更有臨濟德山。用盡自己查梨煩惱缽盂無柄。龜峯今日為他閑事長無明。為爾諸人從頭點破。卓拄杖一下曰。一人腦後露腮。一人當門無齒。更有數人鼻孔沒半邊不勞再勘。爾諸人休向這裏立地瞌睡。殊不知家中飯籮鍋子一時失却了也。爾若不信。但歸家撿點看。</p>
</div>
<div class='div-other'><a id='mulu1454' /><p>真州長蘆且庵守仁禪師。越之上虞人。依雪堂於烏巨。聞普說曰。今之兄弟做工夫正如習射。先安其足後習其法。後雖無心以久習故箭發皆中。喝一喝云。只今箭發也看看。師不覺倒身作避箭勢忽大悟。上堂。百千三昧無量妙門。今日且菴不惜窮性命。秖做一句子說與諸人。乃卓拄杖下座。嘗頌臺山婆話云。開箇燈心皂角鋪。日求升合度朝昏。只因風雨連綿久。本利一空愁倚門。</p>
</div></div>
<div class='div-other'><a id='mulu1455' />
<p class='h2'>白楊順禪師法嗣</p>
<div class='div-other'><a id='mulu1456' /><p>吉州青原如禪師。僧問。達磨未來時如何。師曰。生鐵鑄崑崙。曰後來如何。師曰五彩畫門神。</p>
</div></div>
<div class='div-other'><a id='mulu1457' />
<p class='h2'>雲居如禪師法嗣</p>
<div class='div-other'><a id='mulu1458' /><p>太平州隱靜圓極彥岑禪師。台城人也。上堂。韓信打關。未免傷鋒犯手張良燒棧。大似曳尾靈龜。既然席卷三秦。要且未能囊弓裹革煙塵自靜。我國晏然四海九州盡歸皇化。自然牛閑馬放。風以時雨以時。五穀熟萬民安。大家齊唱村田樂。月落參橫夜向闌。上堂。今朝八月初五。好事分明為舉。嶺頭漠漠秋雲。樹底鳴鳩喚雨。昨夜東海鯉魚。吞却南山猛虎。雖然有照有用。畢竟無賓無主。唯有文殊普賢住住我識得爾。上堂。舉正堂辯和尚室中問學者。蚯蚓為甚麼化為百合。師曰。客舍并州已十霜。歸心日夜憶咸陽。無端更渡桑乾水。却望并州是故鄉。</p>
</div>
<div class='div-other'><a id='mulu1459' /><p>鄂州報恩成禪師上堂。秋雨乍寒。汝等諸人青州布衫成就也未。良久喝曰。雲溪今日冷處著一把火。便下座。</p>
</div></div>
<div class='div-other'><a id='mulu1460' />
<p class='h2'>道場辯禪師法嗣</p>
<div class='div-other'><a id='mulu1461' /><p>平江府覺報清禪師。上堂舉。僧問雲門。如何是諸佛出身處。門曰。東山水上行。師曰。諸佛出身處。東山水上行。石壓笋斜出。岸懸花倒生。</p>
</div>
<div class='div-other'><a id='mulu1462' /><p>安吉州何山然首座。姑蘇人。侍正堂之久。入室次堂問。猫兒為甚麼偏愛捉老鼠。曰物見主眼卓竪。堂欣然因命分座。</p>
</div></div>
<div class='div-other'><a id='mulu1463' />
<p class='h2'>黃龍忠禪師法嗣</p>
<div class='div-other'><a id='mulu1464' /><p>成都府信相戒修禪師上堂。舉馬祖不安公案乃曰。兩輪舉處煙塵起。電急星馳擬何止。目前不礙往來機。正令全施無表裏。丈夫意氣自衝天。我是我兮爾是爾。</p>
</div></div>
<div class='div-other'><a id='mulu1465' />
<p class='h2'>西禪璉禪師法嗣</p>
<div class='div-other'><a id='mulu1466' /><p>遂寧府西禪第二代希秀禪師上堂。秋光將半暑氣漸消。鴻雁橫空。點破碧天似水。猿猱挂樹。撼翻玉露如珠。直饒對此明機。未免認龜作鼈。且道應時應節一句作麼生道。野色併來三島月。溪光分破五湖秋。</p>
</div></div>
<div class='div-other'><a id='mulu1467' />
<p class='h2'>淨居尼溫禪師法嗣</p>
<div class='div-other'><a id='mulu1468' /><p>溫州淨居尼無相法燈禪師上堂。拈拄杖卓曰。觀音出普賢入。文殊水上穿靴立。擡頭鷂子過新羅。石火電光追不及。咄。</p>
</div></div>
<div class='div-other'><a id='mulu1469' />
<p class='h2'>大溈果禪師法嗣</p>
<div class='div-other'><a id='mulu1470' /><p>荊門軍玉泉窮谷宗璉禪師。合州董氏子。開堂日問答已乃曰。衲僧向人天眾前一問一答一擒一縱一卷一舒一挨一拶。須是具金剛眼睛始得。若是念話之流。君向西秦我之東魯。於宗門中殊無所益。這一段事不在有言不在無言。不礙有言不礙無言。古人垂一言半句。正如國家兵器不得已而用之。橫說竪說秖要控人入處。其實不在言句上。今時人不能一徑徹證根源。秖以語言文字而為至道。一句來一句去。喚作禪道。喚作向上向下。謂之菩提涅槃。謂之祖師巴鼻。正似鄭州出曹門。從上宗師會中往往真箇以行脚為事底。纔有疑處便對眾決擇。秖一句下見諦明白。造佛祖直指不傳之宗。與諸有情盡未來際同得同證。猶未是泊頭處。豈是空開脣皮胡言漢語來。所以南院示眾云。諸方秖具啐啄同時眼。不具啐啄同時用。時有僧問。如何是啐啄同時用。院曰。作家不啐啄。啐啄同時失。僧曰。猶是學人問處。院曰。如何是爾問處。僧曰失。院便打。其僧不契。後至雲門會中。因二僧舉此話。一僧曰。當時南院棒折那其僧忽悟即回南院。院已遷化。時風穴作維那問曰。爾是問先師啐啄同時話底僧那。僧曰是。穴曰。爾當時如何。曰我當時如在燈影裏行。穴曰。爾會也。師乃召大眾曰。暗穿玉線密度金針。如水入水似金博金。敢問大眾。啐啄同時是親切處。因甚却失。若也會得堪報不報之恩。共助無為之化。便可橫身宇宙獨步大方。若跳不出依前秖在架子下。上堂拈拄杖曰。破無明暗截生死流。度三有城泛無為海。須是識這箇始得。乃召大眾曰。喚作拄杖則觸。不喚作拄杖則背。若也識得荊棘林中撒手。是非海裏橫身。脫或未然。普賢乘白象土宿跨泥牛。參。上堂。一切數句非數句。與吾靈覺何交涉。師曰。永嘉恁麼道。大似含元殿上更覓長安。殊不知有水皆含月。無山不帶雲。雖然如是。三十年後趙婆酤醋。上堂。宗乘一唱殊途絕。萬別千差俱泯滅。通身是口難分雪。金剛腦後三斤鐵。好大哥。僧問。保壽開堂三聖推出一僧。保壽便打意旨如何。師曰。利動君子。曰為復棒頭有眼。為復見機而作。師曰。彌猴繫露柱。曰秖如三聖道。爾恁麼為人。瞎却鎮州一城人眼。又作麼生。師曰。錦上鋪華又一重。問行脚逢人時如何。師曰。一不成二不是。曰行脚不逢人時如何。師曰。虎齩大虫。曰秖如慈明道。釣絲絞水意作麼生。師曰。水浸鋼石卵。問三聖道。我逢人則出出則不為人意旨如何。師曰。兵行詭道。曰興化道。我逢人則不出出則便為人又作麼生。師曰。綿裏秤鎚。問不落因果為甚麼墮野狐身。師曰。廬山五老峯。曰不昧因果為甚麼脫野狐身。師曰。南嶽三生藏。曰秖如不落不昧未審是同是別。師曰。倚天長劍逼人寒。僧問。只如昔日楊岐和尚。因僧問。如何是佛。楊岐答云。三脚驢子弄蹄行意旨如何。師曰。過蓬州了便到巴州。吁味師所談心要。政如空中鳥跡水底魚蹤。豈容湊泊哉。</p>
</div>
<div class='div-other'><a id='mulu1471' /><p>潭州大溈行禪師。上堂橫拄杖曰。爾等諸人若向這裏會去。如紀信登九龍之輦。不向這裏會去。似項羽失千里烏騅。饒爾總不恁麼。落在無事甲裏。若向這裏撥得一路。轉得身吐得氣。山僧與爾拄杖子。遂靠拄杖下座。上堂。不是心不是佛不是物。且道是箇甚麼。不在內不在外不在中間。畢竟在甚麼處。苦苦有口說不得。無家何處歸。</p>
</div>
<div class='div-other'><a id='mulu1472' /><p>潭州道林淵禪師。僧問。鐘未鳴鼓未響托缽向甚麼處去。德山便低頭歸方丈。意旨如何。師曰。奔雷迸火。曰巖頭道。這老漢未會末後句在又作麼生。師曰。相隨來也。曰巖頭密啟其意。未審那裏是他密啟處。師曰。萬年松在祝融峯。曰雖然如是秖得三年。三年後果遷化。還端的也無。師曰嚤呢噠唎吽㗶吒。臨示寂上堂拈拄杖示眾曰。離却色聲言語道將一句來。眾無對。師曰。動靜聲色外。時人不肯對。世間出世間。畢竟使誰會。言訖倚杖而逝。</p>
</div>
<div class='div-other'><a id='mulu1473' /><p>隨州大洪老衲祖證禪師。潭州潘氏子。上堂。萬象之中獨露身。如何說箇獨露底道理。竪起拂子曰。到江吳地盡。隔岸越山多。僧問。雲門問僧。光明寂照遍河沙。豈不是張拙秀才語。僧云是。門云。話墮也。未審那裏是這僧話墮處。師曰。鮎魚上竹竿。問離却言句請師直指。師竪拂子。僧曰。還有向上事也無。師曰有。曰如何是向上事。師曰。速禮三拜。</p>
</div>
<div class='div-other'><a id='mulu1474' /><p>隆興府泐潭山堂德淳禪師上堂。俱胝一指頭。一毛拔九牛。華嶽連天碧。黃河徹底流。截却指急回眸。青箬笠前無限事。綠簑衣底一時休。</p>
</div>
<div class='div-other'><a id='mulu1475' /><p>常州宜興保安復菴可封禪師。福州林氏子。上堂。天寬地大風清月白。此是海宇清平底時節。衲僧家等閑問著。十箇有五雙知有。秖如夜半華嚴池吞却揚子江。開明橋撞倒平山塔。是汝諸人還知麼。若也知去試向非非想天道將一句來。其或未知。擲下拂子曰。須是山僧拂子始得。</p>
</div>
<div class='div-other'><a id='mulu1476' /><p>隆興府石亭野庵祖璿禪師。上堂曰。喫粥了也未。趙州無忌諱。更令洗鉢盂。太殺沒巴鼻。悟去由來不丈夫。這僧那免受塗糊。有指示無指示。韶石四楞渾。塌地入地獄。如箭射雲岫。清風生大廈。相逢携手上高山。作者應須辨真假。真假分若為論。午夜寒蟾出海門。</p>
</div>
<div class='div-other'><a id='mulu1477' /><p>潭州石霜宗鑒禪師上堂。送舊年迎新歲。動用不離光影內。澄輝湛湛夜堂寒。借問諸人會不會。若也會增瑕<span class='corr'>纇</span>。若不會依前昧。與君指箇截流機。白雲更在青山外。</p>
</div></div>
<div class='div-other'><a id='mulu1478' />
<p class='h2'>石頭回禪師法嗣</p>
<div class='div-other'><a id='mulu1479' /><p>南康軍雲居蓬庵德會禪師。重慶府何氏子。上堂舉。教中道。若見諸相非相即見如來。作麼生是非相底道理。佯走詐羞偷眼覷。竹門斜掩半枝花。</p>
</div></div>
<div class='div-other'><a id='mulu1480' />
<p class='h2'>育王諶禪師法嗣</p>
<div class='div-other'><a id='mulu1481' /><p>台州萬年心聞曇賁禪師。永嘉人。住江心病起上堂。維摩病說盡道理。龍翔病咳嗽不已。咳嗽不已說盡道理。說盡道理咳嗽不已。汝等諸人還識得其中意旨也未。本是長江湊風冷。却教露柱患頭風。上堂。一見便見。八角磨盤空裏轉。一得永得。辰錦朱砂如墨黑。秋風吹渭水。已落雲門三句裏。落葉滿長安。幾箇而今被眼瞞。竪拂子曰。瞞得瞞不得。總在萬年手裏。還見麼。華頂月籠招手石。斷橋水落捨身巖。僧問。百丈卷席意旨如何。師曰。賊過後張弓。四明太守以雪竇命師主之。師辭以偈曰。鬧籃方喜得抽頭。退鼓而今打未休。莫把乳峯千丈雪。重來換我一雙眸。</p>
</div>
<div class='div-other'><a id='mulu1482' /><p>慶元府天童慈航了朴禪師。福州人。上堂。酷暑如焚不易禁。炎炎赫赫欲流金。夜明簾外無人到。靈木迢然轉綠陰。上堂。久雨不晴半睡半醒。可謂天地合其德。日月合其明。四時合其序。鬼神合其吉凶。遂喝曰。住住內卦已成更求外象。卓拄杖曰。適來擲得雷天大壯。如今變作地火明夷。上堂。牛皮鞔露柱。露柱啾啾叫。燈籠佯不知。虛明還自照。殿脊老蚩吻。聞得呵呵笑。三門側耳聽。就上打之遶。譬如十日菊。開徹阿誰要。阿呵呵。未必秋香一夜衰。熨斗煎茶不同銚。室中問僧。賊來須打客來須看。秖如三更夜半人面似賊賊面似人。作麼生辨。上堂。觀音巖玲玲瓏瓏。太白石丁丁東東。西園菜蟥似不堪食。東谷花發却無賴紅。且道是祖意教意。途中受用世諦流布。若辨不出雪峯覆却飯桶。若辨得出甘贄禮拜蒸籠參。上堂。德山入門便棒。臨濟入門便喝。臨濟喝處德山棒頭耳聾。德山棒時臨濟喝下眼瞎。雖然一搦一擡。就中全生全殺。遂喝一喝。卓拄杖一下云。敢問。諸人。是生是殺。良久云。君子可八。</p>
</div>
<div class='div-other'><a id='mulu1483' /><p>南劍州西巖宗回禪師。婺州人也。久依無示深得法忍。因寺僧以茶禁聞有司。吏捕知事。師謂眾曰。此事不直之則罪坐於我。若自直彼復得罪。不忍為也。令擊鼓陞座說偈曰。縣吏追呼不暫停。爭如長往事分明。從前有箇無生曲。且喜今朝調已成。言訖而逝。</p>
</div>
<div class='div-other'><a id='mulu1484' /><p>高麗國坦然國師。少嗣王位欽嚮宗乘。因海商方景仁抵四明。錄無示語歸。師閱之啟悟。即棄位圓顱。作書以語要及四威儀偈令景仁呈無示。示答曰。佛祖出興於世。無一法與人。實使其自信自悟自證自到具大知見。如所見而說。如所說而行。山河大地草木叢林相與證明其來久矣。後復通嗣法。其書略曰。生死海廣劫殫周通。得遇本分宗師。以三要印子驗定其法。實謂盲龜值浮木孔耳。</p>
</div>
<div class='div-other'><a id='mulu1485' /><p>臨安府龍華無住本禪師。廣德人也。上堂舉。雲門大師拈起胡餅曰。我秖供養兩淛人。不供養向北人。眾無語。門自代曰。天寒日短兩人共一椀。師曰。韶陽老漢言中有響。痛處著錐。檢點將來翻成毒藥。諸人要會麼。半在河南半河北。一片虛凝似墨黑。冷地思量愁殺人。叵耐雲門這老賊。賊賊下座。更不巡堂。</p>
</div></div>
<div class='div-other'><a id='mulu1486' />
<p class='h2'>道場琳禪師法嗣</p>
<div class='div-other'><a id='mulu1487' /><p>臨江軍東山吉禪師。因李朝請。與甥薌林居士向公子諲謁之遂問。家賊惱人時如何。師曰。誰是家賊。李竪起拳。師曰。賊身已露。李曰。莫塗糊人好。師曰。贓證見在。李無語。師示以偈曰。家賊惱人孰奈何。千聖回機秖為他。遍界遍空無影迹。無依無住絕籠羅。賊賊。猛將雄兵收不得。疑殺天下老禪和。笑倒鬧市古彌勒。休休。不用將心向外求。回頭瞥爾賊身露。和贓捉獲世無儔。世無儔真可仰。從茲不復誇伎倆。怗怗安家樂業時。萬象森羅齊拊掌。</p>
</div></div>
<div class='div-other'><a id='mulu1488' />
<p class='h2'>道場慧禪師法嗣</p>
<div class='div-other'><a id='mulu1489' /><p>臨安府靈隱懶庵道樞禪師。吳興四安徐氏子。初住何山次移華藏。隆興初詔居靈隱。</p>
<p>孝宗皇帝召至內殿問禪道之要。師答。以此事在陛下堂堂日用應機處。本無知見起滅之棼聖凡迷悟之別。第護正念則與道相應。情却物則業不能繫。盡去沈掉之病。自忘問答之意。矧今補處見在佛般若光明中。何事不成見耶。上為之首肯數四。師示眾曰。仙人張果老。騎驢穿市過。但聞蹄撥剌。誰知是紙做。後退居明教永安蘭若。逍遙自適。有偈題于壁曰。雪裏梅花春信息。池中月色夜精神。年來可是無隹趣。莫把家風舉似人。淳熙丙申八月示微疾。書偈而逝。塔于永安。</p>
</div></div>
<div class='div-other'><a id='mulu1490' />
<p class='h2'>光孝慜禪師法嗣</p>
<div class='div-other'><a id='mulu1491' /><p>廣德軍光孝悟初首座。分座日示眾舉風旛話。至仁者心動處乃曰。祖師恁麼道。賺殺一船人。今時衲僧也不可恁麼會。既不恁麼會。畢竟作麼生。良久曰。六月好合醬。切忌著鹽多。</p>
</div></div>
<div class='div-other'><a id='mulu1492' />
<p class='h2'>中竺妙禪師法嗣</p>
<div class='div-other'><a id='mulu1493' /><p>溫州光孝己菴深禪師。本郡人也。上堂曰。龍生龍鳳生鳳。老鼠養兒沿屋棟。達磨大師不會禪。歷魏游梁乾打鬨。上堂。一九二九相逢不出手。三九二十七。籬頭吹觱栗。翻憶小釋迦。雙手抱屈膝。知不知實不實。摩訶般若波羅蜜。上堂。維摩默然普賢廣說。歷代聖人互呈醜拙。君不見。落花三月子規啼。一聲聲是一點血。上堂。風蕭蕭葉飄飄。雲片片水茫茫。江干獨立向誰說。天外飛鴻三兩行。</p>
</div></div></div>
<p class='juan'>續傳燈錄卷第三十三</p>
<div class='div-other'><a id='mulu1494' />
<div class='div-other'><a id='mulu1495' />
<p class='h2'>續傳燈錄卷第三十四目錄</p>
<ul class="">
<p class="h2">大鑑下第十八世</p>
<li>
<ul class="">
<p class="h2">東林顏禪師法嗣一十一人</p>
<li>公安祖珠禪師</li>

<li>報恩法演禪師</li>

<li>淨慈彥充禪師</li>

<li>智者真慈禪師</li>

<li>昭覺紹淵禪師<span class="note-inline">(已上五人有錄)</span></li>

<li>萬年荷屋常禪師</li>

<li>積善道昌禪師</li>

<li>保福清皎禪師</li>

<li>護聖麟庵開禪師</li>

<li>徽州簡上座</li>

<li>棲賢辯禪師<span class="note-inline">(已上六人無錄)</span></li>
</ul>
<ul class="">
<p class="h2">西禪需禪師法嗣四人</p>
<li>鼓山安永禪師</li>

<li>龍翔南雅禪師</li>

<li>天王志清禪師</li>

<li>劍門安分庵主<span class="note-inline">(已上四人俱錄)</span></li>
</ul>
<ul class="">
<p class="h2">教忠彌光禪師法嗣二人</p>
<li>淨慈曇密禪師</li>

<li>法石慧空禪師<span class="note-inline">(已上二人俱錄)</span></li>
</ul>
<ul class="">
<p class="h2">東禪岳禪師法嗣四人</p>
<li>鼓山宗逮禪師<span class="note-inline">(一人見錄)</span></li>

<li>徑山德潛禪師</li>

<li>白雲師沼禪師</li>

<li>鼓山知玿禪師<span class="note-inline">(已上三人無錄)</span></li>
</ul>
<ul class="">
<p class="h2">西禪淨禪師法嗣三人</p>
<li>乾元宗頴禪師<span class="note-inline">(一人見錄)</span></li>

<li>華巖雲和尚</li>

<li>中際立才禪師<span class="note-inline">(已上二人無錄)</span></li>
</ul>
<ul class="">
<p class="h2">開善謙禪師法嗣一人</p>
<li>吳十三道人<span class="note-inline">(一人見錄)</span></li>
</ul>
<ul class="">
<p class="h2">遯庵演禪師法嗣四人</p>
<li>育王法明禪師</li>

<li>何山慧清禪師</li>

<li>南禪大用禪師</li>

<li>移忠得一禪師<span class="note-inline">(已上四人無錄)</span></li>
</ul>
<ul class="">
<p class="h2">無用全禪師法嗣七人</p>
<li>笑翁堪禪師<span class="note-inline">(一人見錄)</span></li>

<li>靈隱希夷禪師</li>

<li>承天允韶禪師</li>

<li>雪峯了宗禪師</li>

<li>雪竇處南禪師</li>

<li>盤山思卓和尚</li>

<li>錢象祖止庵居士<span class="note-inline">(已上六人無錄)</span></li>
</ul>
<ul class="">
<p class="h2">天童應庵華禪師法嗣八人</p>
<li>天童咸傑禪師</li>

<li>南書記</li>

<li>侍郎李浩居士<span class="note-inline">(已上三人見錄)</span></li>

<li>鳳山詮禪師</li>

<li>祥符善登禪師</li>

<li>禾山心鑒禪師</li>

<li>智者滿禪師</li>

<li>嚴朝康教授<span class="note-inline">(已上五人無錄)</span></li>
</ul>
<ul class="">
<p class="h2">道場全禪師法嗣一人</p>
<li>華藏有權禪師<span class="note-inline">(一人見錄)</span></li>
</ul>
<ul class="">
<p class="h2">雙林用禪師法嗣一人</p>
<li>三峯印禪師<span class="note-inline">(一人見錄)</span></li>
</ul>
<ul class="">
<p class="h2">大溈行禪師法嗣二人</p>
<li>德山子涓禪師<span class="note-inline">(一人見錄)</span></li>

<li>德山師本禪師<span class="note-inline">(一人無錄)</span></li>
</ul>
<ul class="">
<p class="h2">淨慈水庵一禪師法嗣四人</p>
<li>息庵達觀禪師</li>

<li>仰山嗣清禪師</li>

<li>瑞岩順和尚</li>

<li>承天湛和尚<span class="note-inline">(已上四人俱無錄)</span></li>
</ul>
<ul class="">
<p class="h2">徑山印禪師法嗣二人</p>
<li>金山道奇禪師</li>

<li>金山永聰禪師<span class="note-inline">(已上二人無錄)</span></li>
</ul>
<ul class="">
<p class="h2">玉泉宗璉禪師法嗣一人</p>
<li>玉泉希[泳-永+嚴]禪師<span class="note-inline">(一人無錄)</span></li>
</ul>
<ul class="">
<p class="h2">萬年賁禪師法嗣四人</p>
<li>龍鳴賢禪師</li>

<li>大溈鑑禪師<span class="note-inline">(已上二人見錄)</span></li>

<li>天童從瑾禪師</li>

<li>投子淳禪師<span class="note-inline">(已上二人無錄)</span></li>
</ul>
<ul class="">
<p class="h2">大洪證禪師法嗣四人</p>
<li>玉泉恩禪師</li>

<li>萬壽師觀禪師</li>

<li>丞相益國周公</li>

<li>監丞成乘周公<span class="note-inline">(已上四人無錄)</span></li>
</ul>
<ul class="">
<p class="h2">楚庵方禪師法嗣二人</p>
<li>和庵若禪師</li>

<li>訥庵俊禪師<span class="note-inline">(已上二人無錄)</span></li>
</ul>
<ul class="">
<p class="h2">天童淨禪師法嗣二人</p>
<li>石林秀禪師</li>

<li>孤蟾瑩禪師<span class="note-inline">(已上二人無錄)</span></li>
</ul>
<ul class="">
<p class="h2">普庵肅禪師法嗣二人</p>
<li>佛惠清禪師</li>

<li>鐵牛禮禪師<span class="note-inline">(已上二人無錄)</span></li>
</ul>
<ul class="">
<p class="h2">東谷光禪師法嗣一人</p>
<li>直翁舉禪師<span class="note-inline">(一人無錄)</span></li>
</ul>
<ul class="">
<p class="h2">或庵體禪師法嗣三人</p>
<li>天童智頴禪師</li>

<li>萬壽了修禪師</li>

<li>雪峯雲禪師<span class="note-inline">(已上三人無錄)</span></li>
</ul>
<ul class="">
<p class="h2">晦庵光禪師法嗣四人</p>
<li>雪峯元肇禪師</li>

<li>徑山元聰禪師</li>

<li>報恩智因禪師</li>

<li>陳安節樵隱居士<span class="note-inline">(已上四人無錄)</span></li>
</ul>
<ul class="">
<p class="h2">水陸野庵禪師法嗣一人</p>
<li>四恩庵主<span class="note-inline">(一人無錄)</span></li>
</ul>
<ul class="">
<p class="h2">大圓璞禪師法嗣一人</p>
<li>然庵主<span class="note-inline">(一人無錄)</span></li>
</ul>
<ul class="">
<p class="h2">可庵然禪師法嗣一人</p>
<li>如如居士顏公<span class="note-inline">(一人無錄)</span></li>
</ul>
<ul class="">
<p class="h2">薦福本禪師法嗣一人</p>
<li>法燈首座<span class="note-inline">(一人無錄)</span></li>
</ul>
<ul class="">
<p class="h2">靈瑞肱禪師法嗣一人</p>
<li>福嚴傑禪師<span class="note-inline">(一人無錄)</span></li>
</ul>
<ul class="">
<p class="h2">逢庵會禪師法嗣一人</p>
<li>萬松大璉禪師<span class="note-inline">(一人無錄)</span></li>
</ul>
<ul class="">
<p class="h2">慈航朴禪師法嗣二人</p>
<li>雪竇僧彥禪師</li>

<li>太平詔和尚<span class="note-inline">(已上二人無錄)</span></li>
</ul></li>
</ul>續傳燈錄卷第三十四目錄<span class='note-inline'>(終)</span></div></div>
</div><!-- end of div[@id='body'] -->
</body></html>