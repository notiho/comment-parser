<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu117' />續傳燈錄卷第四</p>
<div class='div-other'>
<p class='h2'>大鑑下第十一世</p><a id='mulu118' />
<p class='h2'>谷隱聰禪師法嗣</p>
<div class='div-other'><a id='mulu119' /><p>潤州金山曇頴達觀禪師。杭州丘氏子。首謁大陽玄禪師。遂問。洞山特設偏正君臣意明何事。陽曰。父母未生時事。師曰。如何體會。陽曰。夜半正明天曉不露。師罔然。遂謁谷隱舉前話。隱曰。大陽不道不是。秖是口門窄滿口說未盡。老僧即不然。師問。如何是父母未生時事。隱曰。糞墼子。師曰。如何是夜半正明天曉不露。隱曰。牡丹花下睡猫兒。師愈疑駭。一日普請。隱問。今日運薪邪。師曰然。隱曰雲門問僧。人搬柴柴搬人如何會。師無對。隱曰。此事如人學書。點畫可効者工否者拙。蓋未能忘法耳。當筆忘手手忘心乃可也。師於是默契。良久曰。如石頭云。執事元是迷。契理亦非悟。隱曰。汝以為藥語為病語。師曰。是藥語。隱呵曰。汝以病為藥又安可哉。師曰。事如函得蓋。理如箭直鋒妙。寧有加者而猶以為病。實未喻旨。隱曰。妙至是亦秖名理事。祖師意旨智識所不能到。矧事理能盡乎。故世尊云。理障礙正見知。事障續諸生死。師恍如夢覺曰。如何受用。隱曰。語不離窠臼。安能出蓋纏。師嘆曰。纔涉唇吻便落意思。盡是死門終非活路。住後示眾曰。纔涉唇吻便落意思。盡是死門俱非活路。直饒透脫猶在沈淪。莫教孤負平生虛度此世。要得不孤負平生麼。拈拄杖卓一下曰。須是莫被拄杖瞞始得。看看拄杖子穿過爾諸人髑髏。[跳-兆+孛]跳入爾鼻孔裏去也。又卓一下。僧問。經文最初兩字是甚麼字。師曰。以字。曰有甚麼交涉。師曰。八字。曰好賺人。師曰。謗斯經故獲罪如是。問一百二十斤鐵枷教阿誰擔。師曰。老僧。曰自作自受。師曰。苦苦。問和尚還曾念佛也無。師曰。不曾念佛。曰為甚麼不念佛。師曰。怕污人口。上堂眾集定。首座出禮拜。師曰。好好問著。座低頭問話次師曰。今日不答話便歸方丈。上堂。山僧門庭別。已改諸方轍為文殊拔出眼裏楔。教普賢休嚼口中銕。勸人放開骼<span class='note-inline'>(枯駕切)</span>蛇手。與汝斫却繫驢橛。駐意擬思量。喝曰揑揑參。上堂。山僧平生意好相撲。秖是無人搭對。今日且共首座搭對。捲起袈裟下座。索首座相撲。座纔出。師曰。平地上喫交。便歸方丈。上堂。三世諸佛是奴婢。一大藏教是涕唾。良久曰。且道三世諸佛是誰奴婢。乃將拂子畫一畫曰。三世諸佛過這邊。且道一大藏教是誰涕唾。師乃自唾一唾。上堂。秤鎚井底忽然浮。老鼠多年變作牛。慧空見了拍手笑。三脚猢猻差異猴。上堂。五千教典諸佛常談。八萬塵勞眾生妙用。猶未是金剛眼睛在。如何是金剛眼睛。良久曰瞎。上堂大眾集定。有僧纔出禮拜。師曰。欲識佛性義當觀時節因緣。僧便問。如何是時節因緣。師便下座。問如何是向去底人。師曰。從歸青嶂裏。不出白雲來。曰如何是却來底人。師曰。自從游紫陌。誰肯隱青山。問如何是奪人不奪境。師曰。家裏已無回日信。路邊空有望鄉牌。曰如何是奪境不奪人。師曰。滄海盡教枯到底。青山直得碾為塵。曰如何是人境兩俱奪。師曰。天地尚空秦日月。山河不見漢君臣。曰如何是人境俱不奪。師曰。鶯囀千林花滿地。客遊三月草侵天。問如何是和尚家風。師曰。伸手不見掌。曰忽遇仙陀客來又作麼生。師曰。對面千里。問師唱誰家曲宗風嗣阿誰。師曰。臨濟。曰恁麼則谷隱的子也。師曰。德山。問如何是長法身。師曰。拄杖六尺。曰如何是短法身。師曰。算子三寸。曰恁麼則法身有二也。師曰。更有方圓在。上堂。諸方鉤又曲餌又香。奔湊猶如蜂。抱王因聖。這裏鉤又直餌又無。猶如水底捺葫蘆。舉拄杖作釣魚勢曰。深水取魚長信命。不曾將酒祭江神。擲拄杖下座。</p>
</div>
<div class='div-other'><a id='mulu120' /><p>蘇州洞庭翠峯慧月禪師。僧問。一花開五葉結果自然成時如何。師曰。脫却籠頭卸却角馱。曰拶出虛空去。處處盡聞香。師曰。雲愁聞鬼哭。雪壓髑髏吟。問和尚未見谷隱時一句作麼生道。師曰。步步登山遠。曰見後如何。師曰。驅驅信馬蹄。</p>
</div>
<div class='div-other'><a id='mulu121' /><p>明州仗錫山修已禪師杭州人。與浮山遠公遊。嘗卓菴廬山佛手巖。後至四明山心獨居十餘載。虎豹為隣。嘗曰。羊腸鳥道無人到。寂莫雲中一箇人。爾後道俗聞風而至遂成禪林。僧問。如何是無縫塔。師曰。四稜著地。曰如何是塔中人。師曰。高枕無憂。問如何是祖師西來意。師曰。舶船過海赤脚回鄉。</p>
</div>
<div class='div-other'><a id='mulu122' /><p>唐州大乘山德遵禪師。問谷隱曰。古人索火意旨如何。曰任他滅。師曰。滅後如何。曰初三十一。師曰。恁麼則好時節也。曰。汝見甚麼道理。師曰。今日一場困。隱便打。師乃有頌曰。索火之機實快哉。藏鋒妙用少人精。要會我師親的旨。紅爐火盡不添柴。僧問世界圓融一句請師道。師曰。團團七尺餘。問如何是祖師西來意。師曰。鼻大眼深。上堂。上來又不問。下去又不疑。不知是不是。是即也大奇。便下座。荊南府竹園法顯禪師。僧問。如何是佛。師曰。好手畫不成。問如何是道。師曰。交橫十字。曰如何是道中人。師曰。往往不相識。</p>
</div>
<div class='div-other'><a id='mulu123' /><p>彭州永福院延照禪師。僧問。如何是彭州境。師曰。人馬合雜。僧以手作拽弓勢。師拈棒。僧擬議。師便打。</p>
</div>
<div class='div-other'><a id='mulu124' /><p>安吉州景清院居素禪師。僧問。即此見聞非見聞。為甚麼法身有三種病二種光。師曰。填凹就缺。問承和尚有言。寰中天子勅。塞外將軍令。如何是塞外將軍令。師曰揭。曰其中事如何。師曰蹴。曰莫便是和尚為人處也無。師彈指一下。問遠遠投師乞師一接。師曰。新羅人打鼓。曰如何領會。師曰。舶主未曾逢。問如何是末上一句。師曰。金剛樹下。曰如何是末後一句。師曰。拘尸城邊。曰向上更有事也無。師曰有。曰如何是向上事。師曰。波旬拊掌呵呵笑。迦葉擡頭不識人。</p>
</div>
<div class='div-other'><a id='mulu125' /><p>處州仁壽嗣珍禪師。僧問。知師已得禪中旨。當陽一句為誰宣。師曰。土雞瓦犬。曰如何領會。師曰。門前不與山童掃。任意松釵滿路岐。上堂。明明無悟有法即迷。日上無雲麗天普照。眼中無翳空本無花。無智人前不得錯舉。參。</p>
</div>
<div class='div-other'><a id='mulu126' /><p>越州雲門顯欽禪師。上堂。良久曰。好箇話頭。若到諸方不得錯舉。便下座。</p>
</div>
<div class='div-other'><a id='mulu127' /><p>果州永慶光普禪師。初問谷隱。古人道。來曰大悲院裏有齋意旨如何。曰日出隈陽坐。天寒不舉頭。師入室次隱曰。適來因緣汝作麼生會。師曰。會則途中受用。不會則世諦流布。曰未在更道。師拂袖便出。住後僧問。如何是佛法大意。師曰。蜀地用鑌鐵。</p>
</div>
<div class='div-other'><a id='mulu128' /><p>駙馬都尉李遵勗居士汴州人。謁谷隱問出家事。隱以崔趙公問徑山公案答之。公於言下大悟。作偈曰。學道須是鐵漢。著手心頭便判。直趣無上菩提。一切是非莫管。公一日與堅上座送別。公問。近離上黨得屆中都方接麈譚。遽回虎錫指雲屏之翠嶠。訪雪嶺之清流。未審此處彼處的的事作麼生。座曰。利劍拂開天地靜。霜刀纔舉斗牛寒。公曰。恰值今日耳聵。座曰。一箭落雙鵰。公曰。上座為甚座著草鞋睡。座以衣袖一拂。公低頭曰。今日可謂降伏也。座曰。普化出僧堂。公臨終時膈胃躁熱。有尼道堅謂曰。眾生見劫盡。大火所燒時。都尉切宜照管主人公。公曰。大師與我煎一服藥來。堅無語。公曰。這師姑藥也不會煎得。公與慈明問答罷泊然而終。語見慈明傳中。</p>
</div>
<div class='div-other'><a id='mulu129' /><p>英公夏竦居士字子喬。自契機於谷隱。日與老衲遊。偶上藍溥禪師至。公問。百骸潰散時那箇是長老自家底藍曰。前月二十離蘄陽。公休去。藍却問。百骸潰散時那箇是相公自家底。公便喝。藍曰。喝則不無。畢竟那箇是相公自家底。公對以偈曰。休認風前第一機。太虛何處著思惟。山僧若要通消息。萬里無雲月上時。藍曰。也是弄精魂。</p>
</div></div>
<div class='div-other'><a id='mulu130' />
<p class='h2'>神鼎諲禪師法嗣</p>
<div class='div-other'><a id='mulu131' /><p>荊南府開聖寶情山主。僧問。如何是開聖境。師曰。三烏引路。曰如何是境中人。師曰。二虎巡山。</p>
</div>
<div class='div-other'><a id='mulu132' /><p>天台山妙智寺光雲禪師。僧問。如何是祖師西來意。師曰。東籬黃菊。曰意旨如何師曰。九日重陽。</p>
</div></div>
<div class='div-other'><a id='mulu133' />
<p class='h2'>廣慧璉禪師法嗣</p>
<div class='div-other'><a id='mulu134' /><p>東京華嚴道隆禪師。初參石門徹和尚。問曰。古者道。但得隨處安閑。自然合他古轍。雖有此語疑心未歇時如何。門曰。知有乃可隨處安閑。如人在州縣住。或聞或見千奇百怪。他總將作尋常。不知有而安閑。如人在村落住。有少聲色則驚怪傳說。師於言下有省。門盡授其洞上厥旨。後為廣慧嗣。一日福嚴承和尚。問曰。禪師親見石門。如何却嗣廣慧。師曰。我見廣慧。渠欲剃髮使我擎凳子來。慧曰。道者我有凳子詩聽取。乃曰放下便平穩。我時便肯伊。因敘在石門處所得。廣慧曰。石門所示如百味珍羞。秖是飽人不得。師至和初游京客景德寺。日縱觀都市歸常二鼓。一夕不得入。臥於門之下。仁宗皇帝夢至寺門見龍蟠地。驚覺中夜遣中使視之。覩師熟睡鼻鼾。撼之驚矍問名歸奏。帝聞名道隆乃喜曰。吉徵也。明日召至便殿問宗旨。師奏對詳允。帝大悅。後以偈句相酬唱絡繹於道。或入對留宿禁中禮遇特厚。賜號應制明悟禪師。皇祐間詔大覺璉禪師。於化成殿演法。召師問話。機鋒迅捷。帝大悅侍衛皆山呼。師即奏疏舉璉自代。禁林待問祕殿談禪。乞歸廬山。帝覽表不允。有旨於曹門外建精舍延師。賜號華嚴禪院。開堂僧問。如何是道。師曰。高高低低。曰如何是道中人。師曰。脚瘦草鞋寬。師年八十餘示寂於盛暑。安坐七日手足柔和。全身塔于寺之東。</p>
</div>
<div class='div-other'><a id='mulu135' /><p>臨江軍慧力慧南禪師。僧問。師唱誰家曲宗風嗣阿誰。師曰。鐵牛不喫欄邊草。直上須彌頂上眠。曰恁麼則昔日汝陽親得旨。臨江今日大敷揚。師曰。禮拜了退。問如何是佛。師曰。頭大尾小。曰未曉玄言乞師再指。師曰。眉長三尺二。曰恁麼則人人皆頂戴見者盡攢眉。師長噓一聲。僧拍一拍便禮拜。師曰。一任[跳-兆+孛]跳。</p>
</div>
<div class='div-other'><a id='mulu136' /><p>汝州廣慧德宣禪師。僧問。祖祖相傳傳祖印。師今得法嗣何人。師曰。仲氏吹塤伯氏吹箎。曰。恁麼則廣慧的子首山親孫也。師曰。椽塠裏坐地不打闍梨。</p>
</div>
<div class='div-other'><a id='mulu137' /><p>文公楊憶居士字大年。建寧人。幼舉神嬰及壯負才名。而未知有佛。一日過同僚見讀金剛經。笑且罪之。彼讀自若。公疑之曰。是豈出孔孟之右乎。何佞甚。因閱數板懵然。始少敬信。後會翰林李公維勉令參問。及由祕書監出守汝州。首謁廣慧。慧接見公。便問。布鼓當軒擊。誰是知音者。慧曰。來風深辨。公曰。恁麼則禪客相逢秖彈指也。慧曰。君子可八。公應喏喏。慧曰。草賊大敗。夜語次慧曰。祕監曾與甚人道話來。公曰。某曾問雲巖諒監寺。兩箇大蟲相齩時如何。諒曰。一合相。某曰。我秖管看。未審恁麼道還得麼。慧曰。這裏即不然。公曰。請和尚別一轉語。慧以手作拽鼻勢曰。這畜生更[跳-兆+孛]跳在。公於言下脫然無疑。有偈曰。八角磨盤空裏走。金毛師子變作狗。擬欲將身北斗藏。應須合掌南辰後。復杼其師承密證。寄李翰林曰。病夫夙以頑憃獲受獎顧。預聞南宗之旨。久陪上國之游。動靜咨詢周旋策發。俾其刳心之有詣。牆面之無慚者。誠出於席間床下矣。矧又故安公大師<span class='corr'>每</span>垂誘導。自雙林滅影隻履西歸。中心浩然罔知所止。仍歲沈痾神慮迷恍。殆及少間再辨方位。又得雲門諒公大士見顧<span class='corr'>蒿蓬</span>。諒之旨趣正與安公同轍。並自廬山雲居歸宗而來。皆是法眼之流裔。去年假守茲郡。適會廣慧禪伯。實承嗣南院念。念嗣風穴。穴嗣先南院。南院嗣興化興化嗣臨濟。臨濟嗣黃蘗。黃蘗嗣百丈。丈嗣馬祖。祖出讓和尚。讓即曹溪之長嫡也。齋中務簡退食之暇。或坐邀而至。或命駕從之。請扣無方蒙滯頓釋。半歲之後曠然弗疑。如忘忽記。如睡忽覺。平昔礙膺之物<span class='corr'>嚗</span>然自落。積劫未明之事廓爾現前。固亦決擇之洞分。應接之無蹇矣。重念先德率多參尋。如雪峯九上洞山三到投子遂嗣德山。臨濟得法於大愚終承黃蘗。雲巖多蒙道吾訓誘。乃為藥山之子。丹霞親承馬祖印可。而終作石頭之裔。在古多有於理無嫌。病夫今繼紹之緣實屬於廣慧。而提激之自良出於鼇峯也。欣幸欣幸。公問廣慧曰。承和尚有言。一切罪業皆因財寶所生。勸人疎於財利。況南閻浮提眾生以財為命。邦國以財聚人。教中有財法二施。何得勸人疎財乎。慧曰。幡竿尖上鐵龍頭。公曰。海壇馬子似驢大。慧曰。楚雞不是丹山鳳。公曰。佛滅二千歲。比丘少慚愧。公置一百問請廣慧答。慧一一答回。公問李都尉曰。釋迦六年苦行成得甚麼事。尉曰。擔折知柴重。公因微恙。問環大師曰。某今日忽違和。大師慈悲如何醫療。環曰。丁香湯一盌。公便作吐勢。環曰。恩愛成煩惱。環為煎藥次公叫曰。有賊。環下藥於公前叉手側立。公瞠目視之曰。少叢林漢。環拂袖而出。又一日問曰。某四大將欲離散。大師如何相救。環乃槌胸三下。公曰。賴遇作家。環曰。幾年學佛法。俗氣猶未除。公曰。禍不單行。環作噓噓聲。公書偈遺李都尉曰。漚生與漚滅。二法本來齊。欲識真歸處。趙州東院西。尉見遂曰。泰山廟裏賣紙錢。尉即至公已逝矣。</p>
</div></div>
<div class='div-other'><a id='mulu138' />
<p class='h2'>梁山巖禪師法嗣</p>
<div class='div-other'><a id='mulu139' /><p>鼎州梁山善冀禪師。僧問。撥塵見佛時如何。師曰。莫眼華。問和尚幾時成佛。師曰。且莫壓良為賤。曰為甚麼不肯承當。師曰。好事不如無。師頌魯祖面壁曰。魯祖三昧最省力。纔見僧來便面壁。若是知心達道人。不在揚眉便相悉。</p>
</div></div>
<div class='div-other'><a id='mulu140' />
<p class='h2'>道吾詮禪師法嗣</p>
<div class='div-other'><a id='mulu141' /><p>相州天平山契愚禪師。僧問。師唱誰家曲宗風嗣阿誰。師曰。杖鼓兩頭打。問如何是祖師西來意。師曰。鎮州蘿蔔石。含茶居士問。法無動搖時如何。師曰。爾從潞府來。士曰。一步也不曾驀。師曰。因甚得到這裏。士曰。和尚睡語作麼。師曰。放爾二十棒。官人問。無隣可隔為甚麼不相見。師曰。怨阿誰。師廊下行次。見僧以拄杖示之。僧便近前接。師便打。</p>
</div></div>
<div class='div-other'><a id='mulu142' />
<p class='h2'>歸宗柔禪師法嗣</p>
<div class='div-other'><a id='mulu143' /><p>南康軍羅漢行林祖印禪師。僧問。天垂甘露地涌七珍。是甚麼人分上事。師曰。謝汝相報。曰恁麼則佛子住此地。即是佛受用去也。師曰。更須仔細。上堂纔坐。忽有猫兒跳上身。師提起示眾曰。昔日南泉親斬却。今朝耶舍示玄徒。而今賣與諸禪客。文契分明要也無。良久拋下猫兒。便下座。</p>
</div>
<div class='div-other'><a id='mulu144' /><p>明州天童新禪師。僧問。如何是密作用。師曰。何曾密。問心徑未通時如何。師曰。甚麼物礙汝。問求之不得時如何。師曰。用求作麼。曰如何即是。師曰。何曾失却。問如何是天童境。師曰。雲無人種生何極。水有誰教去不回。</p>
</div>
<div class='div-other'><a id='mulu145' /><p>杭州功臣覺軻心印禪師。僧問。祖師不在東西山。未審在什麼處。師曰。且討。問如何是天真佛。師曰。爭敢裝點。</p>
</div>
<div class='div-other'><a id='mulu146' /><p>明州天童清簡禪師錢塘張氏子。師為事孤潔。時謂之簡浙客。僧問。如何是祖師西來意。師曰。不欲向汝道。曰請和尚道。師曰。達磨不可再來也。師晚居雪竇而終。塔于寺之東南隅。</p>
</div></div>
<div class='div-other'><a id='mulu147' />
<p class='h2'>百丈恒禪師法嗣</p>
<div class='div-other'><a id='mulu148' /><p>廬山棲賢澄湜禪師建寧人。僧問。趙州石橋度驢度馬。三峽石橋當度何人。師曰。蝦蟇蚯蚓。曰恁麼則物物盡沾恩。師曰。踏不著。問仙洞昨朝師唱罷。棲賢今日請師宣。師曰。來日又作麼生。曰未審如何領會。師曰。箭過新羅。問如何是佛。師曰。張三李四。問古人斬蛇意旨如何。師曰。猶未知痛痒。問此是選佛場心空及第歸。學人如何得及第歸。師曰。不才謹退。晚參眾集。師曰。早晨不與諸人相見。今晚不可無言。便下座。問毘目仙人執善財手見微塵諸佛。秖如未執手時見箇甚麼。師曰。如今又見箇甚麼。上堂良久曰。幸好一盤飯。不可糝椒薑。雖然如此試唼噉看。便下座。</p>
</div>
<div class='div-other'><a id='mulu149' /><p>蘇州萬壽德興禪師。僧問。如何是佛。師曰。大眾一時瞻仰。問如何是和尚為人一句。師曰。汝且自為。乃曰。問答俱備其誰得意。若向他求還成特地。老僧久處深山比為藏拙。何期今日入到萬壽門下。可謂藏之不得。既藏不得分明露現。未審諸人阿誰先見。如有見處出來對眾吐露箇消息。良久曰。久立珍重。</p>
</div>
<div class='div-other'><a id='mulu150' /><p>越州雲門雍熙永禪師。僧問。師子未出窟時如何。師曰。且莫哮吼。曰出窟後如何。師曰。退後著。問如何是古佛徑路。師曰。誰不履踐。問如何是學人休心息意處。師曰。拗折住杖得也未。問心王出勅時如何。師曰。更宣一遍看。問如何是決定義。師曰。不可執著。問如何是佛法大意。師曰。此意不小。</p>
</div></div>
<div class='div-other'><a id='mulu151' />
<p class='h2'>崇壽稠禪師法嗣</p>
<div class='div-other'><a id='mulu152' /><p>泉州雲臺山令岑禪師本州蔡氏子。僧問。如何是雲臺境。師曰。前山後山。曰如何是境中人。師曰。瞌睡漢。</p>
</div>
<div class='div-other'><a id='mulu153' /><p>杭州資國圓進山主本州人。僧問。丹霞燒木佛意旨如何。師曰。招因帶果。問庭前柏樹子意旨如何。師曰。碧眼胡僧笑點頭。問古人道。東家作驢西家作馬意旨如何。師曰。相識滿天下。</p>
</div></div>
<div class='div-other'><a id='mulu154' />
<p class='h2'>雲居錫禪師法嗣</p>
<div class='div-other'><a id='mulu155' /><p>台州般若從進禪師。僧問。古㵎寒泉時如何。師曰切忌飲著。曰飲著又如何。師曰。喪却汝性命。</p>
</div>
<div class='div-other'><a id='mulu156' /><p>越州清化志超禪師杭州董氏子。僧問。如何是佛。師曰。汝是甚麼人。曰莫便是也無。師曰。是即沒交涉。</p>
</div></div>
<p class='juan'>續傳燈錄卷第四</p>
<div class='div-other'><a id='mulu157' />
<p class='h2'>續傳燈錄卷第五目錄</p>
<ul class="">
<p class="h2">大鑑下第十一世</p>
<li>
<ul class="">
<p class="h2">洞山曉聰禪師法嗣六人</p>
<li>雲居曉舜禪師</li>

<li>大溈懷宥禪師</li>

<li>佛日契嵩禪師</li>

<li>太守許式郎中<span class="note-inline">(已上四人見錄)</span>　百丈暹禪師</li>

<li>建山堅禪師<span class="note-inline">(已上二人無錄)</span></li>
</ul>
<ul class="">
<p class="h2">泐潭懷澄禪師法嗣三十三人</p>
<li>育王懷璉禪師</li>

<li>靈隱雲知禪師</li>

<li>承天惟簡禪師</li>

<li>九峯鑑韶禪師</li>

<li>西塔顯殊禪師</li>

<li>崇善用良禪師</li>

<li>慧力有文禪師</li>

<li>雪峯象敦禪師</li>

<li>雲居守億禪師</li>

<li>洞山永孚禪師</li>

<li>令滔首座<span class="note-inline">(已上十一人見錄)</span></li>

<li>壽聖普誗禪師</li>

<li>金鵝靜旻禪師</li>

<li>廣慧遇新禪師</li>

<li>會初慶誠禪師</li>

<li>清陽忠禪師</li>

<li>南泉靖禪師</li>

<li>智者岳禪師</li>

<li>靈泉子象禪師</li>

<li>壽聖志明禪師</li>

<li>永安智禪師</li>

<li>南蕩利勤禪師</li>

<li>衡嶽永恩和尚</li>

<li>蘇州洪澤禪師</li>

<li>洪州元亨和尚</li>

<li>明州啟霞和尚</li>

<li>天聖道禪師</li>

<li>大溈智明禪師</li>

<li>臨安慧和禪師</li>

<li>永安道昇禪師</li>

<li>藥山紹新禪師</li>

<li>雙嶺處賢禪師</li>

<li>歸宗守輪禪師<span class="note-inline">(已上二十二人無錄)</span></li>
</ul>
<ul class="">
<p class="h2">洞山自寶禪師法嗣七人</p>
<li>洞山清辯禪師<span class="note-inline">(一人見錄)</span></li>

<li>洞山鑑遷禪師</li>

<li>月華海林禪師</li>

<li>月華慶雍禪師</li>

<li>南臺文禪師</li>

<li>華光誨禪師</li>

<li>長慶慧恩禪師<span class="note-inline">(已上六人無錄)</span></li>
</ul>
<ul class="">
<p class="h2">北塔思廣禪師法嗣三人</p>
<li>玉泉承皓禪師<span class="note-inline">(一見見錄)</span></li>

<li>永樂德忠禪師</li>

<li>北塔從穩禪師<span class="note-inline">(二人無錄)</span></li>
</ul>
<ul class="">
<p class="h2">雲蓋志顒禪師法嗣二人</p>
<li>雲居文慶禪師<span class="note-inline">(一人見錄)</span></li>

<li>栖賢堅禪師<span class="note-inline">(一人無錄)</span></li>
</ul>
<ul class="">
<p class="h2">翠峯慧顒禪師法嗣二人</p>
<li>廣果擇能禪師</li>

<li>德山讓禪師<span class="note-inline">(已上二人無錄)</span></li>
</ul>
<ul class="">
<p class="h2">四祖端禪師法嗣一人</p>
<li>廣明常委禪師<span class="note-inline">(見錄)</span></li>
</ul>
<ul class="">
<p class="h2">海會通禪師法嗣二人</p>
<li>水南文秀禪師</li>

<li>承天和禪師<span class="note-inline">(二人無錄)</span></li>
</ul>
<ul class="">
<p class="h2">雁蕩文吉禪師法嗣一人</p>
<li>淨光為覺禪師<span class="note-inline">(見錄)</span></li>
</ul>
<ul class="">
<p class="h2">金山瑞新禪師法嗣四人</p>
<li>天聖守道禪師<span class="note-inline">(一人見錄)</span></li>

<li>天聖楚祥禪師</li>

<li>極樂用基禪師</li>

<li>上方守能禪師<span class="note-inline">(已上三人無錄)</span></li>
</ul>
<ul class="">
<p class="h2">上方齊嶽禪師法嗣一人</p>
<li>東山順宗禪師<span class="note-inline">(見錄)</span></li>
</ul>
<ul class="">
<p class="h2">育王常坦禪師法嗣二人</p>
<li>育王澄逸禪師</li>

<li>湖山擇賢禪師<span class="note-inline">(已上二人無錄)</span></li>
</ul>
<ul class="">
<p class="h2">夾山惟俊禪師法嗣一人</p>
<li>夾山道禪師<span class="note-inline">(無錄)</span></li>
</ul>
<ul class="">
<p class="h2">北禪智賢禪師法嗣七人</p>
<li>興化紹銑禪師</li>

<li>法昌倚遇禪師</li>

<li>廣因擇要禪師<span class="note-inline">(已上三人見錄)</span></li>

<li>興化暉禪師</li>

<li>北禪順禪師</li>

<li>白兆垂素禪師</li>

<li>南嶽子祥禪師<span class="note-inline">(已上四人無錄)</span></li>
</ul>
<ul class="">
<p class="h2">開先善暹禪師法嗣十三人</p>
<li>雲居了元禪師</li>

<li>智海本逸禪師</li>

<li>天童元楚禪師</li>

<li>萬杉善爽禪師<span class="note-inline">(已上四人見錄)</span></li>

<li>鵝湖恭禪師</li>

<li>九仙元舜禪師</li>

<li>廣慧文深禪師</li>

<li>開先海淵禪師</li>

<li>安國思皎禪師</li>

<li>上方善全禪師</li>

<li>法濟善禪師</li>

<li>長慶紹新禪師</li>

<li>洞山慧圓禪師<span class="note-inline">(已人九人無錄)</span></li>
</ul>
<ul class="">
<p class="h2">禾山楚才禪師法嗣五人</p>
<li>曹山雄禪師<span class="note-inline">(一人見錄)</span></li>

<li>北禪昇禪師</li>

<li>報恩紹端禪師</li>

<li>薦福守機禪師</li>

<li>新豐全湛禪師<span class="note-inline">(已上四人無錄)</span></li>
</ul>
<ul class="">
<p class="h2">資聖感勤禪師法嗣二人</p>
<li>本覺省文禪師</li>

<li>資聖子璋禪師<span class="note-inline">(已上二人無錄)</span></li>
</ul>
<ul class="">
<p class="h2">欽山悟勤禪師法嗣一人</p>
<li>梁山應圓禪師<span class="note-inline">(見錄)</span></li>
</ul></li>
</ul>續傳燈錄卷第五目錄</div></div>
</div><!-- end of div[@id='body'] -->
</body></html>