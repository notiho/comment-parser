<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大日經略攝念誦隨行法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 857
<div class='div-jing'>
<p class='juan'><a id='mulu1' />大日經略攝念誦隨行法<span class='note-inline'>(亦名五支略念誦要行法一卷)</span></p><p class="byline">開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯</p>
<div class="lg regular"><div class='lg-row'>稽首無礙智，　密教意生子，</div>
<div class='lg-row'>依彼蘇多羅，　攝此隨行法。</div>
<div class='lg-row'>真言行菩薩，　先住平等誓，</div>
<div class='lg-row'>語密身密俱，　後作相應行。</div>
</div><p>三昧耶真言曰：</p>
<p class="dharani">曩莫三曼多勃馱難唵阿三謎底哩<span class='note-inline'>(二合)</span>三謎<span class='note-inline'>(三)</span>　三摩曳娑嚩<span class='note-inline'>(二合引)</span>訶<span class='note-inline'>(引)</span></p>

<div class="lg regular"><div class='lg-row'>契謂齊輪合，　並建於二空，</div>
<div class='lg-row'>五處頂肩心，　最後加咽位。</div>
<div class='lg-row'>次以不動聖，　辟障及除垢，</div>
<div class='lg-row'>而能淨眾事，　結護隨相應。</div>
</div><p>不動尊真言曰：</p>
<p class="dharani">曩莫三曼多嚩日囉<span class='note-inline'>(二合)</span>赧<span class='note-inline'>(引)</span><span class='note-inline'>(一)</span>　戰拏摩賀<span class='note-inline'>(引)</span>嚧曬拏<span class='note-inline'>(二)</span>　娑頗<span class='note-inline'>(二合)</span>吒野<span class='note-inline'>(三)</span>　吽怛羅<span class='note-inline'>(二合)</span>吒<span class='note-inline'>(半音呼)</span><span class='note-inline'>(四)</span>　憾<span class='note-inline'>(引)</span>[牟*含]<span class='note-inline'>(五)</span></p>

<div class="lg regular"><div class='lg-row'>定空加地水，　風火竪於心，</div>
<div class='lg-row'>慧劍亦如是，　出鞘能成辦。</div>
<div class='lg-row'>次說如來鉤，　用請於本尊，</div>
<div class='lg-row'>一切眾聖主，　依本誓而來。</div>
</div><p>如來鉤真言曰：</p>
<p class="dharani">曩莫三曼多勃馱南阿<span class='note-inline'>(引)</span>薩嚩怛囉<span class='note-inline'>(二合)</span>阿<span class='note-inline'>(引)</span>鉢囉<span class='note-inline'>(二合)</span>底賀多怛他薩儻<span class='note-inline'>(引)</span>矩奢<span class='note-inline'>(四)</span>　冒地拶哩耶<span class='note-inline'>(二合)</span>波唎布囉<span class='note-inline'>(上聲)</span>迦<span class='note-inline'>(半音)</span>娑嚩<span class='note-inline'>(二合引)</span>訶<span class='note-inline'>(引)</span></p>

<div class="lg regular"><div class='lg-row'>止觀內相叉，　堅合智風竪，</div>
<div class='lg-row'>纔屈於初分，　餘輪狀若環。</div>
<div class='lg-row'>聖天悲願力，　隨請咸來降，</div>
<div class='lg-row'>奉現三昧耶，　明契如前說。</div>
<div class='lg-row'>既呈本誓已，　發喜而無謬，</div>
<div class='lg-row'>次當隨力分，　供養表誠心，</div>
<div class='lg-row'>閼伽香食燈，　下至一花水，</div>
<div class='lg-row'>或但心運想，　殊勝最難量。</div>
<div class='lg-row'>當以普通印，　密語共加之，</div>
<div class='lg-row'>有表無表俱，　一時皆成就。</div>
</div><p>普通真言曰：</p>
<p class="dharani">曩莫三曼多勃馱南<span class='note-inline'>(一)</span>　薩嚩他欠<span class='note-inline'>(平聲)</span>嗢娜孽<span class='note-inline'>(二合)</span>諦薩頗<span class='note-inline'>(二合)</span>囉係呬[牟*含]伽伽那劍<span class='note-inline'>(平聲呼)</span>娑嚩<span class='note-inline'>(二合引)</span>訶</p>

<div class="lg regular"><div class='lg-row'>禪智互相叉，　齊輪頂上合，</div>
<div class='lg-row'>運心普周遍，　所念皆現前。</div>
<div class='lg-row'>既施供養已，　修常作持誦，</div>
<div class='lg-row'>先擐金剛鎧，　結護事相應。</div>
</div><p>金剛甲冑真言：</p>
<p class="dharani">曩莫三曼多嚩囉<span class='note-inline'>(二合)</span>赧嚩日囉<span class='note-inline'>(二合)</span>迦嚩者吽</p>

<div class="lg regular"><div class='lg-row'>先作虛心合，　風輪糺持火，</div>
<div class='lg-row'>大空依火本，　遍觸後居心。</div>
<div class='lg-row'>次結方隅界，　如前不動尊，</div>
<div class='lg-row'>左轉成辟除，　右旋及上下，</div>
<div class='lg-row'>備觸身支分，　結護悉堅牢，</div>
<div class='lg-row'>真言及本契，　如前已分別。</div>
<div class='lg-row'>既為嚴備訖，　當示根本契，</div>
<div class='lg-row'>還加五位處，　七轉或再三，</div>
<div class='lg-row'>散印頂上開。　半跏正身意，</div>
<div class='lg-row'>或作相應坐，　隨方如教說。</div>
<div class='lg-row'>正面住身前，　覩一圓明像，</div>
<div class='lg-row'>清淨無瑕玷，　猶如滿月輪，</div>
<div class='lg-row'>中有本尊形，　如色超三界，</div>
<div class='lg-row'>妙縠嚴身服，　寶冠紺髮垂，</div>
<div class='lg-row'>寂然三摩地，　輝焰過眾電，</div>
<div class='lg-row'>猶如淨鏡內，　幽邃現真容，</div>
<div class='lg-row'>喜怒顯顏色，　操持與願等，</div>
<div class='lg-row'>正受相應身，　明了心無亂，</div>
<div class='lg-row'>無相淨法體，　應願濟群生。</div>
<div class='lg-row'>專注而念持，　限數既終畢，</div>
<div class='lg-row'>懈極後方已。　復結普通印，</div>
<div class='lg-row'>虔誠啟願等，　慇重禮聖尊，</div>
<div class='lg-row'>左轉無動力，　解前所結護，</div>
<div class='lg-row'>還呈本尊契，　頂上散開之。</div>
<div class='lg-row'>心送於聖天，　五輪投地禮，</div>
<div class='lg-row'>然起隨眾善，　後會復如初，</div>
<div class='lg-row'>一時與二三，　或四皆如此。</div>
<div class='lg-row'>餘分旋繞塔，　浴像讚方廣，</div>
<div class='lg-row'>塗飾曼荼羅，　布花讚佛德。</div>
<div class='lg-row'>或復無雜念，　專注於等引，</div>
<div class='lg-row'>以此淨三業，　悉地速現前，</div>
<div class='lg-row'>聖力所加持，　行願相應故。</div>
<div class='lg-row'>諸有樂修習，　隨師而受學，</div>
<div class='lg-row'>持明傳本教，　無越三昧耶，</div>
<div class='lg-row'>勤策無間斷，　離蓋及熏醉，</div>
<div class='lg-row'>順行於學處，　悉地隨力成。</div>
<div class='lg-row'>我依大日教，　略示瑜伽行，</div>
<div class='lg-row'>修證殊勝福，　普潤諸有情。</div>
</div>
<p class='juan'>大日經略攝念誦隨行法一卷</p></div>
</div><!-- end of div[@id='body'] -->
</body></html>