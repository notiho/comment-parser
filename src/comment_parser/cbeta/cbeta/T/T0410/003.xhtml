<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣十輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu6' />大方廣十輪經卷第三</p><p class="byline">失譯人名今附北涼錄；</p><a id='mulu7' />
<p class='h1'>灌頂喻品第四</p><p>「善男子！譬如灌頂剎利大王，諸祕要法守護之事皆悉備已，然後與諸宮人、婇女而自圍遶，遊戲五欲放逸自恣，不攝六根肆情快樂，是名灌頂剎利大王第六輪也。外諸怨敵悉皆降伏，增益己國壽命長遠。族姓子！如來、世尊及諸菩薩摩訶薩、諸聲聞眾，深自防護得無所畏。</p>
<p>「爾時，如來入於初禪，第二、第三、乃至第四禪，入於空處、識處、不用處、非想非非想處，悉入諸佛行處三昧。</p>
<p>「爾時，如來入三昧已，無量億那由他天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，餓鬼、毘舍闍、富單那、迦吒富單那，麁弊惡心其意佷戾無有愍傷，於諸眾生不起慈心言無後世；而彼見我入一切佛行處三昧故得勝歡悅，於諸三寶得最勝盛，愛樂、歡喜、尊重、恭敬得未曾有，離一切惡心多悔過，於一切種無量無數業障、煩惱障、法障，於一剎那頃悉能滅盡，功德智慧皆得具足，背離生死趣向涅槃，一切皆悉護持佛法，是名如來第六輪也。</p>
<p>「如來成就如是輪故，禪定解脫三摩跋提斷眾生結，以是智慧滅諸煩惱，到安隱處得無所畏。高大勝仙轉於梵輪，若沙門、婆羅門及諸魔梵所不能轉。一切外道塵勞怨敵皆悉降伏，於四眾中而師子吼。</p>
<p>「善男子！譬如灌頂剎利大王與四兵眾，一切己國城邑、聚落，園樹、田澤、泉池、嵠谷，丘㵎及諸曠野遍觀己國，於其中間所有產業，若於彼處多有疑畏敵國怨賊，剎利大王便隨其處，置同心人防諸怨賊，善守己國令得安樂，是名剎利灌頂大王第七輪也。外諸怨敵皆悉降伏，增益己國壽命得長。如是，族姓子！如來世尊，為諸眾生開示佛眼，若欲心如實知欲心，若瞋心如實知瞋心，若癡心如實知癡心，亦知眾生為諸煩惱有種種病，隨其所行如實而知。如來悉於如是等處，皆以方便精進勢力，令諸眾生隨其類根，以禪定藥除滅煩惱。若有眾生多貪愛者教以不淨，若有眾生可以四梵堂治者教修四梵堂，若有眾生多愚癡者教觀因緣，若有眾生應修數息者教以數息，若有眾生應修三解脫門者教以三解脫門，若有眾生應修禪定者教以禪定，若有眾生應修無色定者教以無色定，乃至應以首楞嚴三昧斷諸眾生煩惱病者，亦即教修首楞嚴三昧。何以故？不使眾生墮於四魔，令得自在斷人天道；亦復不令諸眾生等，入於惡趣斷三寶種。是善男子！如來能知一切至處，是名如來第七輪也。</p>
<p>「如來成就如此輪故，到安隱處得無所畏，高大勝仙能轉法輪，一切沙門、婆羅門及諸魔梵所不能轉。諸餘外道一切怨敵皆悉降伏，於四眾中而師子吼。</p>
<p>「善男子！譬如灌頂剎利大王，為諸眾生念先種姓。幼小嬉戲所生之處，及諸澡浴、偃臥、飲乳，剪治手足一切爪甲，案摩支節，乃至戲弄灰土供奉事者，習學無量種種伎術，遊行他國晨夜住處，敬事王者及諸大臣，并作太子至今登位，得為大王受諸娛樂自在無礙。爾時，諸方、四維、上、下有大音聲說偈讚歎，願使常以正法治國不惱眾生，為護國土故，是名剎利灌頂大王第八輪也。</p>
<p>「成就如是輪已，是時灌頂剎利大王，能令一切外道怨敵皆悉降伏，自保壽命令得增長。如是，善男子！如來世尊於大眾中觀宿命因緣，一生、二生、三生，乃至無量百千億生憶念劫成、劫壞，乃至無量億劫一切成、壞。我生彼處如是種姓，如是名字、如是生處，食如是食、受如是苦樂，如是長壽、如是久住，如是壽命邊際，於彼沒已而來生此，復於此沒往生於彼，能知彼相一切方所，若干種別本宿命事，是名如來第八輪也。</p>
<p>「如來成就如是輪已，到安隱處得無所畏，最勝大仙轉於法輪，一切沙門、婆羅門及諸魔梵所不能轉，外道怨敵皆悉降伏，於四眾中能師子吼。</p>
<p>「善男子！譬如灌頂剎利大王，於其國界所有人民，悉知根原，種姓眷屬皆悉勇健種種伎術，知其貧、富、端正、醜陋，乃至死時，或以自業命終而死，或犯王法刑戮而死，或更相殘害夭壽而死，或以鞭杖閉繫囚縛，或以伎術戰陣鬪諍，或以財物，或以愛欲，或以瞋恚，或以飢渴，或以己過患，或以老死，或以中年，或以幼少，或作善業，或作惡業，一切死者皆悉察知因緣本未。</p>
<p>「如是思惟：『若有眾生修善因緣為欲生天，或有眾生修惡因緣趣向惡道。』如是思惟：『修身善行，修口善行，修意善行，我常方便教修布施，皆令調伏隨順此行。若命終時當生天上，常處善趣遠離惡道。』如是，灌頂剎利大王！勤修一切身、口業善，好行布施，飲食、衣服、象、馬、乘騎，臥具、醫藥種種所須，乃至給使奴、婢、僮僕皆悉施與，并捨頭目及諸手足，不惜身命。悉斷殺生、偷盜、邪婬、妄言、惡口、兩舌、綺語、貪、瞋、邪見。</p>
<p>「如是，灌頂剎利大王有十種利益，護善名稱而得財業，身相微妙多得眷屬，少病少惱得賢智眷屬，趣向善處，皆悉供給親近供養，名聞十方一切皆為說偈讚誦，諸大天神悉來擁護，身壞命終得生天上，是名灌頂剎利大王第九輪也。</p>
<p>「成就如是輪已，增益國界壽命延長。如是，善男子！如來世尊為諸眾生，悉知他人死此生彼如實而知，若有眾生成就身業不善、口業不善、意業不善，誹謗賢聖，邪見顛倒；以是邪見因緣業故，身壞命終墮於惡趣，生地獄中，或生畜生及諸餓鬼。若有眾生，成就身善業、口善業、意善業，不誹謗賢聖，具足正見，成就正見業因緣故，身壞命終入於善趣得生天上，生天上已或生人中盡諸結漏。</p>
<p>「如是如來，善知眾生諸業因緣。如來於諸眾生，悉能發於大慈大悲，常勤精進現三種神通，能令安住世間出世間信。何等為三？一者、神通，二者、說法，三者、知他心。以此三種神通，令諸眾生安置世間出世間信，知一切趣、一切有為、一切受生皆得解脫。善男子！是名如來第九輪也。</p>
<p>「如來成就如是輪故，到安隱處得無所畏，最勝大仙轉於法輪，一切沙門、婆羅門及諸魔梵所不能轉，一切外道諸餘怨敵皆悉降伏，於四眾中能師子吼。</p>
<p>「善男子！譬如灌頂剎利大王，於四天下，一切眾生為病所惱，棄捨王位，以種種香湯而以澡浴，洗沐頭髮著鮮淨衣，端坐思惟，為除一切眾生病苦皆得解脫。如是，灌頂剎利大王，以華香、瓔珞及眾伎樂，一切天、龍、夜叉、乾闥婆、阿修羅、迦樓羅、緊那羅、摩睺羅伽皆悉供養已。各相謂言：『如是灌頂剎利大王多諸功德，應為轉輪聖王統四天下，我等應當建立此王治國政事。』</p>
<p>「爾時，一切天帝，乃至摩睺羅伽等亦如是言：『當立此王主四天下。』爾時，剎利大王具足七寶統四天下，為轉輪聖王千子具足，皆多勇健形貌端正，能降伏外敵遊巡四海，案行天下一切大地，終不讁罰刀杖加害，如法教勅皆悉受用。善男子！是名轉輪聖王第十大輪也。</p>
<p>「以是力故，轉輪聖王王四天下及八萬四千海渚，皆使修集一切善法無不建立，守護身命壽得增長。</p>
<p>「如是，善男子！如來從初發心已來，於己身命乃至他身，所有煩惱若干種病，悉以禪定淨水洗浴，以如實法大慈大悲溉灌其頂著慚愧衣，十方如來以禪定智力、大精進力，無量方便定意觀察，欲滅一切眾生煩惱種種過患，如佛世尊作如是言：『最大智者福德莊嚴堪為法器，三解脫門，四無所畏，如來十力、十八不共法，一切智器大悲利益，救濟一切諸苦眾生。』佛大商主，度脫無量苦惱眾生與涅槃樂，加其願力欲使滿足成等正覺，無上法王。</p>
<p>「如是福德具足，智慧勇猛精進，如實正觀了四真諦，得阿耨多羅三藐三菩提，是名如來能盡一切諸漏根本第十法輪也。</p>
<p>「善男子！譬如轉輪聖王，於四天下遊戲自在。如來亦復如是，於諸四禪心得自在，四無色定修四梵堂，具四辯才正觀四諦，四無所畏、十力、十八不共法，於一切智得自在力。</p>
<p>「善男子！譬如轉輪聖王七寶具足，如來世尊具足七覺亦復如是。善男子！轉輪聖王具足千子，如來亦有一切聲聞諸大弟子，憍陳如以為初首，須拔陀羅為最後也。真是我子，從佛口生、從法化生，斷一切漏，勇猛精進修四梵堂，猶如四兵降伏魔怨。</p>
<p>「善男子！譬如轉輪聖王王四天下，有八萬四千海渚皆隨言教。如來世尊，亦有百億閻浮提，百億瞿耶尼，百億弗于逮，百億欝單曰，百億海水，百億須彌山王，百億四天王，乃至百億非想非非想天，百億鐵圍大鐵圍山，是佛國土廣大無量，一切皆隨如來教化。善男子！是名如來第十輪也。</p>
<p>「如來成就如此輪故，若五濁惡世，一切佛法功德退沒，離聖七財及諸智者，為欲除斷覆一切患滅三惡趣，乃至後世無明黑闇一切世間，皆與十惡共相和合，造於五逆，誹謗正法，遠離諸善，悉染一切不善根本。如是成就十種佛輪，到安隱處得無所畏，高勝大仙能轉法輪，一切沙門、婆羅門及諸魔梵所不能轉，摧伏一切外道怨敵，以金剛智能破眾生一切煩惱，令使三乘得不退轉，於四眾中能師子吼。</p>
<p>「爾時，菩薩摩訶薩，及以一切諸大聲聞，天、龍、夜叉、乾闥婆、阿修羅、迦樓羅、緊那羅、摩睺羅伽、餓鬼、毘舍闍、人非人等皆稱善哉，雨眾華雨，雨雜寶雨，雨衣服雨，雨妙香雨，一切大地皆悉震動。」</p>
<p>佛說如是十輪經時，在會大眾，有八萬四千億百千那由他菩薩摩訶薩得無生法忍；復有無量菩薩摩訶薩得深禪定、忍辱陀羅尼；復有無量眾生未發菩提心者，今皆發心住不退轉地。爾時，復有無量大眾有得須陀洹、斯陀含、阿那含、阿羅漢者，次第修學證沙門果。</p>
</div>
<div class='div-pin'><a id='mulu8' />
<p class='h1'>大方廣十輪經相輪品第五<span class='note-inline'>(丹本云證相品)</span></p><p>爾時，大梵天，名曰天藏，久殖善根住第十地，是大菩薩摩訶薩。是時眾中有天藏大梵，從座而起整其衣服，右膝著地以偈問佛：</p>

<div class="lg regular" style="margin-left:1em;"><div class='lg-row'>「我今稽首問，　功德海無邊，</div>
<div class='lg-row'>願時賜聽許，　除斷諸疑悔。</div>
<div class='lg-row'>渴仰持功德，　法味中最上；</div>
<div class='lg-row'>眾生咸樂聞，　如是第一義。」</div>
</div><p>爾時，世尊告天藏大梵：「隨汝所問，如來世尊，亦當隨問而答，令汝歡喜得未曾有。」</p>
<p>爾時天藏大梵言：「唯然，世尊！」以偈問曰：</p>

<div class="lg regular" style="margin-left:1em;"><div class='lg-row'>「智慧修禪定，　安住不放逸；</div>
<div class='lg-row'>為住第一義，　而處於生死。</div>
<div class='lg-row'>勤修於誦習，　能度煩惱海；</div>
<div class='lg-row'>為當證不退，　為當墮惡道？</div>
<div class='lg-row'>常勤而勸化，　為定趣涅槃，</div>
<div class='lg-row'>為在於生死，　為墮於惡道？</div>
<div class='lg-row'>智慧剎利種，　依止十種輪；</div>
<div class='lg-row'>為處於生死，　為得成佛道？</div>
<div class='lg-row'>心濁難調伏，　煩惱多散亂；</div>
<div class='lg-row'>以何淨其心，　禪誦而勸化？」</div>
</div><p>爾時，佛告天藏大梵：「善哉，善哉！大梵所問純善第一，汝已滿足一切諸行，於過去恒河沙佛所修行三業，攝心禪定常勤誦經，營理僧事熾然佛法，建立三寶如大梁柱，又復能為多人無量眾生，問於如來如是之義。若善男子！依止威儀大記莂論，過去諸佛之所演說神通住持，是名如來成熟眾生令悉厭離，為滅一切煩惱病故，為欲滿足三乘道故。十方乃至恒河沙現在諸佛，亦說如是依止威儀大記莂論，為成熟一切諸眾生故，令得厭離故，欲使摧滅一切結使故，為得滿足三乘道果住持正法故。汝於過去諸佛所聞，我亦如是，依止威儀大記莂論，為欲成熟一切眾生故，令得厭離故，滅諸結使，為得滿足三乘法故。是故大梵，汝當諦聽善思念之。」</p>
<p>天藏大梵言：「唯然，世尊！」</p>
<p>佛言：「若有依止於十不善輪，則不具足欲界禪定，亦不能具足欲界善根，況能成就色、無色界一切禪定，亦復不能成就三乘及餘諸善。</p>
<p>「何等為十？有欲修禪眾事不具，有欲破戒成就惡法，生於倒見亦著吉相，惡心難調不順賢聖，諸根輕懆而不具足微少善根，但作兩舌多喜鬪亂，作麁惡語而恒罵詈，好作綺語及諸妄言，生於貪嫉，見他得利常生嫉妬，一切眾生有惱害心，作大邪見說無因果。天藏大梵！滿足十事，雖欲修禪，不能成就欲界小善，況能成就色、無色界善根及三乘善法。</p>
<p>「復次，大梵！又有十事而不能得成就禪定。何等為十？樂著作伎，樂著言說，多好睡眠，種種所求，貪著美色，樂著於香，樂著諸味，樂著音聲，樂著於觸，樂著覺觀。大梵！是名十種，而不能得成就於禪。設使成就尋即退失終不能成，而但為得檀越信施，因其利養心生惡法，若在剎利諸王眾中，多諸過罪為他罵詈，及加鞭杖截其支節，或犯大罪久受諸苦，若疾命終必墮惡趣，乃至入於阿鼻地獄，譬如阿蘭迦蘭、欝頭藍弗、蛭數拘迦梨、提婆達多，如是等毀壞禪定，乃至阿鼻地獄受大重罪。」</p>
<p>爾時，佛告阿若憍陳如：「我今聽汝清淨比丘受於第一床敷臥具、飲食餚饍，能除一切眾生疾疫。何以故？若坐禪比丘闕少眾具，一切心數多起散亂，但念諸惡而不能得成就禪定，乃至到於阿鼻地獄受諸罪報。若眾緣備足修諸禪定，則易成就心得專一。若已得者皆令增長，一切不善覺觀散心，皆悉能知不令得起，趣向涅槃到於彼岸。若有坐禪未成就者，初、中、後夜當勤修習，遠離憒閙少欲知足，於一切結使起於捨心，一切貪欲、瞋恚、憍慢、貢高、兩舌、惡口、妄語，如是等悉得遠離，應受釋梵四天王等百千那由他供養恭敬，況復婆羅門、剎利、居士、毘舍、首陀所有供養。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「修禪滅諸結，　餘業則不能；</div>
<div class='lg-row'>是故禪第一，　智者應供養。」</div>
</div><p>爾時，天藏大梵白佛言：「世尊！若有比丘能修禪者，剎利大臣應加謫罰鞭杖，乃至兀其手足不耶？」</p>
<p>佛言：「善男子！若諸比丘佛法出家，剃除鬚髮披著袈裟，一切天人、阿修羅皆應供養。若護持戒，不應謫罰，閉繫兀其手足乃至奪命悉無是法。何以故？除其多聞及持戒者，若有破戒比丘於我法中而出家者，成就諸惡如敗膿壞，非婆羅門自言婆羅門，非梵行而言梵行，退失墮落聖道果證，為諸煩惱結使所勝、結使所壞。又復破戒諸惡比丘，能示天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，無量功德珍寶伏藏。若有依我而出家者，眾生應作十種勝想，得無量無邊福德。</p>
<p>「何等為十？有諸眾生見依我出家者，應作念佛想，以是淨心歡喜因緣，不信一切諸餘外道，及外道經書，若當見時即應思惟決定聖戒，以是因緣能斷殺生、偷盜、邪婬、妄語，乃至不飲酒等，入涅槃城。見有依我而出家者當起施心，以是因緣，於將來世財富無量，善去善向，殊勝供養常得充給，乃至入於無畏大涅槃城。又見依我佛法出家，柔和質直常行忍辱不生卒暴，心無狂亂憙樂正法，常好閑靜阿練若處，乃至欲入涅槃無畏之城。</p>
<p>「若有眾生，破戒非法作惡威儀，見如是人當共軟語乃至禮足。以是因緣，此人後世生尊貴家有大勢力，常為一切之所瞻視，乃至當得入涅槃城。天藏大梵！若依我法出家造作惡行，如是比丘盲無所覩，此非沙門自稱沙門，非梵行自稱梵行，退沒墮落，為諸煩惱之所敗壞。如此比丘修行惡法，猶能開示一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切善法功德伏藏，為善知識。雖不少欲知足，剃除鬚髮披著袈裟服，以是緣故，能為眾生增長善根，於諸天人開示善道。是以依我出家比丘，若持戒若破戒，我悉不聽轉輪聖王大臣宰相，不得謫罰繫閉加諸鞭杖，截其手足乃至斷命。況復餘輕犯小威儀破戒比丘，雖是死人是戒餘力猶如牛黃，是牛雖死人故取之。亦如麝香死後有用，能大利益一切眾生。惡行比丘雖犯禁戒，其戒勢力猶能利益無量天人。</p>
<p>「譬如估客入於大海，斷於無量眾生之命挑其眼目，持阿摩那果擣蓰和合成其寶藥。若有眾生盲冥無目，乃至胎胞而生盲者，以此寶藥而用塗之，眾病得除其眼明淨。如是，如是！若諸比丘雖破禁戒造作惡行，於佛法中名為死人，復能令他一切眾生，使得清淨智慧法眼，能令見者尚得如是，況復為開示說種種法。</p>
<p>「大梵！譬如燒香，香體雖壞勳他令香。破戒比丘亦復如是，自墮惡道能令眾生增長善根。惡行比丘為不信所燒，身壞命終墮三惡道，能使他人得大利益示涅槃道。以是因緣，一切白衣不應侵毀輕蔑破戒比丘，皆當守護尊重供養，不聽謫罰繫閇其身乃至奪命。四方眾僧，若至布薩自恣之時，聽使驅出不共法事，三世僧物飲食敷具皆不聽用。一切羯磨說戒律處，悉皆驅出不得在眾，而悉不聽王及大臣加其鞭杖繫閇謫罰乃至奪命。」爾時世尊，而說偈言：</p>

<div class="lg regular" style="margin-left:1em;"><div class='lg-row'>「瞻蔔華雖萎，　勝於諸餘華；</div>
<div class='lg-row'>破戒諸比丘，　猶勝諸外道。</div>
</div><p>「復次，天藏大梵！有五種逆罪為最極惡。何者為五？故心殺父、母、阿羅漢，破壞聲聞和合僧事，乃至惡心出佛身血，諸如是等名為五逆。若人於五逆中作一一逆者，不得出家受具足戒；若聽出家則犯重罪應擯令出。若已有出家諸威儀者，不應加其鞭杖及諸繫閉。</p>
<p>「復有四種大罪，同於四逆犯根本罪。何者為四？殺辟支佛，是名殺生犯根本罪。婬阿羅漢、比丘尼，是名邪婬犯根本罪。若人捨財與佛、法、僧，主掌此物而輒用之，是名為盜犯根本罪。若人倒見破壞比丘僧，是名破僧犯根本罪。若人於四根本罪中犯一一罪，皆悉不聽佛法出家；設使出家不得聽受具足戒；若受具者應驅令出。以有出家威儀法故，不應鞭杖繫閉奪其生命。如是皆犯根本罪非逆罪；也有是根本罪亦是逆罪，有是逆罪非根本罪，有非根本罪亦非逆罪。何者為逆罪亦是根本罪？若人出家受具足戒得見諦道，斷其命根是名逆罪亦是根本罪也。如是眾生，於我戒律中應驅令出。何者為根本罪非逆罪？若人在我法中出家，如是凡夫，眾生故害其命，若以毒藥或墮其胎，是名根本罪非逆罪也；若有四方僧物飲食敷具，悉不應與同共利養。</p>
<p>「若有眾生於佛法僧而生疑心，此中出家自言更有世尊，或於種種諸吉相中生疑惑心；若復有人，於諸如來所說之法而生疑惑，於聲聞、辟支佛乃至大乘，於中誹謗出其過惡，見他讀誦而作留難乃至一偈；此非根本罪亦非逆罪，是名甚惡近於逆罪。如是眾生，若不懺悔除其罪根，終不聽使佛法出家；設出家受具足戒，不悔過者亦驅令出。何以故？不信正法毀謗三乘，壞正法眼欲滅法燈，斷三寶種減損人天，而無利益墮於惡道。此二種人名謗正法、毀訾賢聖，地獄劫壽增長如是諸惡業已，是名根本大重罪也。</p>
<p>「何者是不威儀根本法？若比丘故婬犯根本罪，故殺凡夫人犯根本罪，除三寶物不與而取犯根本罪，故妄語犯根本罪。於此四根本中，若犯一罪，一切比丘所作法事悉不聽入。四方僧物、飲食、臥具，皆悉不得共同受用。然帝王大臣一切群官，不應加其鞭杖繫閉刑罰乃至奪命，是名根本罪體性相也。何以名為根本重罪？若人作如是行，身壞命終墮於惡趣，作如是行是惡道根本，是故名為根本罪也。</p>
<p>「譬如鐵丸雖擲空中，終不暫住速疾投地。如是五逆等罪，犯四重禁，及二種眾生毀壞正法、誹謗賢聖。如是等十一種罪中，若人犯一一罪者，身壞命終皆墮阿鼻地獄。是故作逆業犯根本重罪者，皆悉不聽度令出家。犯逆罪者如此人等，於其一身終不能盡諸煩惱結成就禪定，況能超出決定菩薩，命終之後必墮地獄受惡道苦。若有族姓男、女，以深信心歸依佛法，或趣聲聞、辟支佛或趣大乘，於我法中而得出家，受於具戒極有信心，護持根本四重等罪，常勤精進勇猛不休，日日擁護一切人非人等，終不虛受人天供養，於三乘中隨所樂欲。何以故？志求解脫乃至捨命終不毀犯。何以故？如是三種眾生，皆求涅槃修行其因，依止世尊，依止經律，依止聲聞正位弟子。若有眾生犯四重禁非佛弟子，我所顯示甚深法相，一切無常、苦、空、無我，為諸眾生利益安樂，說解脫法波羅提木叉，如是經論及諸禪定，盲無所見，破戒退沒墜三惡道。若有族姓男、女，於是波羅提木叉清淨法中不犯根本者，我是彼世尊，彼是我弟子，隨順我語安住佛法，一切所作皆悉成就。安立戒身及諸善法，亦能建立能大利益安樂天人。世尊！如是之人，則具足一切聲聞、辟支佛乘乃至大乘，皆悉善住。</p>
<p>「何以故？是根本戒守護一切正法，及諸有漏無漏等法，皆悉因此而得成立，是故名為戒根本也。</p>
<p>「譬如因地一切萬物，百卉藥穀皆因生長，如是善學四根本戒，一切善法皆因得生。譬如大地一切諸山，乃至鐵圍、大鐵圍、須彌山王皆依得住。如是善解四根本戒，聲聞、辟支佛乘乃至無上大乘皆依而住。</p>
<p>「譬如大地一切物味依地而住，如是善學四根本戒，禪定、解脫、總持，乃至阿耨多羅三藐三菩提亦因而成。</p>
<p>「譬如大地淨不淨物一切悉載。如是族姓男、女，善學四根本戒，持戒毀戒，是法器及非法器，皆悉滿足。諦自觀察不譏彼短，而不自高亦不毀他，能為一切善法洲渚，猶如大地一切眾生之所依止。</p>
<p>「如是族姓男、女，善能修學四根本戒，一切如來所說經論，皆生愛樂歡喜受持，不起種種非法之想，一切眾生皆依四攝而自存活。」</p>
<p>爾時，尊者優波離，從座而起，整其衣服叉手合掌白佛言：「世尊！若世尊作如是言，是法器及非法器悉不譏訶。他未來時作諸惡行，如是比丘，非沙門而作沙門，非梵行而作梵行，今當云何呵責其心驅遣令出？」</p>
<p>佛言：「我悉不聽俗人譏呵。復有十種非法譏呵即得大罪。何等為十？若僧不和合，於國王前而譏呵者，是名非法。</p>
<p>「若僧不和合，於婆羅門眾中而譏呵者，亦名非法。</p>
<p>「若僧不和合，於王眷屬及諸大臣而譏呵者，是名非法。</p>
<p>「若僧不和合，於白衣中而譏呵者，是名非法。</p>
<p>「若僧不和合，於婦女小兒等中而譏呵者，是名非法。</p>
<p>「僧不和合，於僧淨人前而譏呵者，是名非法。</p>
<p>「僧不和合，於比丘尼眾中而譏呵者，是名非法。</p>
<p>「僧不和合，於本怨嫌前而譏呵者，是名非法。</p>
<p>「若僧不和合，以瞋恚心而相譏呵者，是名非法。有如此等十非法，不應譏呵。假使舉得少罪亦不應受，若復少有如佛法譏呵者亦不應受。</p>
<p>「又復十種非法譏呵不應受。何等為十？若餘外道來譏呵者亦不應受。非持戒白衣而犯逆罪，誹謗正法，毀壞賢聖，若起狂心，若散亂心，為諸餘天地四方僧淨人，若是一切犯禁比丘所舉之罪，皆不應受。是名為十非法譏呵所不應受。</p>
<p>「若有比丘造諸惡行共僧中住，清淨比丘威儀具足，於非法處一切不行，成就五法，應頂禮僧足，<span class='corr'>語</span>惡比丘言：『我今欲舉汝罪。是實不虛，是時非時慈心軟語，為使佛法久得安住，為欲熾然一切佛法。若聽我說，我當如法舉汝。』彼若不聽，我當頂禮持戒比丘上座等足白言：『大德！此比丘犯如是事，依於五法而舉彼罪。』上座比丘應察是語，如毘尼，如修多羅，當以滅諍法如法除滅，若犯重罪應以重治，若犯中罪應以中治，若犯微細罪當以微細治，教令悔過。」</p>
<p>優波離白佛言：「世尊！若造惡行比丘實有過罪，而恃白衣一切勢力，或恃巨富財物等力，或恃多聞、或恃辭辯、或恃弟子，如是等力，眾僧當共和合；持修多羅、持毘尼、持有戒德僧者，不取其語，而用勢力，有如是等應當云何？」</p>
<p>佛即答言：「應詣國王、大臣、宰相如法治罪。」</p>
<p>優波離復白佛言：「世尊！如此惡行比丘，若財物力，若多聞力，若辭辯力，能令國王大臣歡喜，或有非法朋黨，為應捨置不耶？」</p>
<p>佛言：「優波離！若事未現應當捨去，若事已出僧應和合，速疾驅擯不得共住。優波離！譬如瞿麥、妨麥、稗莠，根、莖、枝、葉與麥相似，若未莠出時不可分別，穟既出已，田儁農士并根俱棄。何以故？壞淨麥故。</p>
<p>「優波離！如是破戒惡行比丘，若恃白衣及諸勢力住居僧中，過未出時人不敢呵。其事現已諸天便譏，當言僧中無有禁制。若惡行比丘，眾僧應速和合疾共擯出。</p>
<p>「優波離！譬如大海不宿死尸。如是我諸聲聞大弟子眾破戒諂曲，此等惡人不應共住亦復如是。若破戒比丘，為剎利王及諸輔相朋黨非法，如此比丘，則得自恃多聞、財物、巨富、辭辯如是等力，肆心無畏強僧中住。</p>
<p>「爾時，慚愧持戒比丘，心有所疑不應共諍，不應守護共作伴黨；如是持戒比丘，便語國王及諸大臣，更至他國。」</p>

<p class='juan'>大方廣十輪經卷第三</p></div>
</div><!-- end of div[@id='body'] -->
</body></html>