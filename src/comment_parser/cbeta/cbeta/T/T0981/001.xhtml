<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那佛眼修行儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 981
<div class='div-jing'>
<p class='juan'><a id='mulu1' />大毘盧遮那佛眼修行儀軌</p><p class="byline">沙門一行述記</p><p>爾時不動明王。執持慧刀威猛奮怒。相其所赴方面畫作雲龍。以大慧刀印而斷壞之。彼障即時消散。所以然者。世人於空露地畫作漫荼羅時。若遇惡龍降雨即便毀壞。行者於心地中畫作大悲漫荼羅。亦復如是。若為三毒惡龍降暴雨流駛水。令不思議染色湮滅湮淪故。用無垢智身作不動明王。威猛大勢以慧刀印斷壞陰雲。則隨所向之方無不清廓也。招<span class='note-inline'>(引)</span>羅劍是金剛橛。首如一股金剛。而下體銛銳。猶如橛形。若更細小者名金剛針。其相各異。阿闍梨建立漫荼羅。時或勇建菩提心。依金剛橛方便以息風雨。當用佉陀羅木。若無者當用苦楝木乃至鑌鐵為之。用成<span class='corr'>辦</span>諸事金剛薩埵加持。觀自身即同一切金剛。以釘障起方面。則令道場地分一切皆同金剛。是故諸障無能嬈害。即結契定慧金剛合掌。屈二頭指。以指頭向下。二大指各捻頭指傍。以印置心誦真言三遍。頂散之。真言曰。</p>
<p class="dharani">曩莫三曼多沒馱<span class='note-inline'>(引)</span>喃劍</p>
<p>次當觀威猛大勢不動明王住本曼荼羅位中。即是三角漫荼羅周匝熾焰。其中微黑是也。此有二種。或觀聖不動尊住本位中。以三昧足蹈彼頂上。或觀自身即是不動尊。住本位之中。以三昧足加彼頂上。臨以忿怒之威。隨彼諸為障者即當退散。若固爾不從教命不速去者。必當自絕其命。是持真言者。當生慈心勿令彼命根斷絕也。所以然者。如是淨菩提心不動明王。殺害諸眾生業煩惱壽命時。即須生彼法性真常之命故。若諸佛令修行者。必定墮於灰斷涅槃者。便有殺眾生罪故。不應如文堅執。而失如來密意也。</p>
<p>次行者應入威怒降三世明王觀。淨除自我所生障。二羽交臂金剛拳。檀慧相鉤。竪進力。是其契法。行者即想身發威焰。八臂四面竪利牙。虎吼吽字如雷音。頂上右旋成結界。真言曰。</p>
<p class="dharani">唵遜<span class='note-inline'>(蘇唵反下同)</span>婆儞遜婆吽<span class='note-inline'>(一)</span>吃哩<span class='note-inline'>(二合下同)</span>蘖拏吃哩蘖拏吽<span class='note-inline'>(二)</span>吃哩蘖拏<span class='note-inline'>(三)</span>播耶吽<span class='note-inline'>(四)</span>阿難耶斛<span class='note-inline'>(五)</span>薄伽梵嚩日羅<span class='note-inline'>(二合)</span>吽發吒</p>
<p>即入金剛忿怒威光熾盛三世勝三摩地。菩薩有四面皆忿怒。八臂各執器杖。左足蹈大自在天。右足蹈烏摩妃。如丁字勢立。遍身火焰洞燃如劫災火。此即三世勝聖者三摩地觀也。修行者應住發菩提心深起悲愍心。滅除內外人天等障。即以印左轉三匝辟除障者。便右轉三匝。隨意大小結為方隅界。即印心額喉頂每處誦一遍。頂上散印。由結此印及誦真言。住此忿怒三摩地。身心所有煩惱等業障。以金剛猛利慧火<span class='corr'>焚</span>燒悉盡。</p>
<p>次結軍荼利明王護身契。二羽相叉小指於掌中。以二無名指雙屈入掌中。捻於二小指叉上。合腕竪中指頭相拄。兩頭指小屈曲。當中指背上節後勿著之。真言曰。</p>
<p class="dharani">唵<span class='note-inline'>(一)</span>戶嚕戶嚕<span class='note-inline'>(二)</span>底瑟姹<span class='note-inline'>(二合)</span>底瑟姹<span class='note-inline'>(二合三)</span>盤陀盤陀<span class='note-inline'>(四)</span>訶<span class='note-inline'>(去引)</span>那訶<span class='note-inline'>(去引)</span>那<span class='note-inline'>(五)</span>阿<span class='note-inline'>(上)</span>蜜哩<span class='note-inline'>(二合)</span>帝<span class='note-inline'>(六)</span>吽<span class='note-inline'>(七)</span>發<span class='note-inline'>(八)</span></p>
<p>誦真言七遍已。若有人常欲受持金剛法者。每日平旦洗手澡面已。即以右手掬於淨水呪七遍已。向東方散三遍。後即入房內作護身。其護身法者。結印不解口誦真言。印頂。次印右肩。次印左肩。次印心前。次印頸下。次印眉間。次印髮際。次印頂上印頂後已。是其契法也。</p>
<p>次六足尊明王印。二羽金剛內縛。二中指直竪頭相合。舒二頭指。小曲初分如三股。加持五處。是其印相也。謂五處者。額兩肩心喉是。其二大指。各以右押左。叉入月中。真言曰。</p>
<p class="dharani">唵枳哩<span class='note-inline'>(入二合)</span>瑟怛哩<span class='note-inline'>(入三合二)</span>毘枳哩<span class='note-inline'>(二合)</span>多那曩<span class='note-inline'>(二)</span>吽薩嚩遮都嚕<span class='note-inline'>(二合三)</span>娜捨也薩曇<span class='note-inline'>(二合)</span>婆野薩曇<span class='note-inline'>(二合)</span>婆野<span class='note-inline'>(四)</span>蘇婆<span class='note-inline'>(二合)</span>吒蘇婆<span class='note-inline'>(二合)</span>吒吽發吒娑嚩<span class='note-inline'>(二合引)</span>賀<span class='note-inline'>(引)</span></p>
<p>結此印及誦真言。即是無始無明於一切生死中而得自在。唯是菩提心明王能制伏之。乃至殺彼無常之身。令得常命。餘以類推之可解也。</p>
<p>次結金剛藥叉明王印。定慧金剛內縛。二頭指端相拄。其間如眼。以二大指。各竪二頭指側勿相著。各曲初節似牙。二小指各舒。其共少許曲初節。如二牙相向。誦真言加持額兩肩心喉。又更開五眼。所謂以印拭右左眉目眉間是也。以印頂散之。真言曰。</p>
<p class="dharani">唵<span class='note-inline'>(一)</span>摩訶藥乞叉<span class='note-inline'>(二)</span>嚩日囉<span class='note-inline'>(二合)</span>薩埵嚩<span class='note-inline'>(二合三)</span>惹吽<span class='note-inline'>(引)</span>鑁斛<span class='note-inline'>(引四)</span>婆羅吠者耶<span class='note-inline'>(五)</span>吽<span class='note-inline'>(引六)</span>發吒<span class='note-inline'>(七)</span></p>
<p>結此印及誦真言。是諸毒藥當作障礙者。向形像而用塗之。以如是治故彼六情根。猶如火燒即時退散。</p>
<p>次結馬頭明王印。二手合掌。二頭指二無名指屈入掌。各自相背。並二大指。微屈勿著頭指。即誦真言。左轉三匝辟除障者。右轉三匝成為結界。真言曰。</p>
<p class="dharani">唵<span class='note-inline'>(一)</span>阿蜜哩妬納婆<span class='note-inline'>(二合)</span>嚩吽<span class='note-inline'>(引)</span>發吒娑嚩<span class='note-inline'>(二引合)</span>賀<span class='note-inline'>(引)</span></p>
<p>結此印及誦真言。辛毒之藥。即是無常苦空無我等。苦切對治。譬如病氣深入心瞑眩。故之乃可盡其本源。乃至帝釋梵王等。自在安樂為世界之尊。如來以此法治之。即悟心身熾然猶如火害。厭怖生死。正順涅槃。何況餘有情耶。</p>
<p>次結無能勝明王根本祕密印。二羽虛心合掌。十輪端相拄令密合。是其印相也。</p>
<p>真言<span class='note-inline'>(在別由極密而暫不注之)</span>。</p>
<p>由結此印及誦真言故。諸障盡息。令如來正三昧耶種種教勅。一切無能隱蔽之者。</p>
<p>復次以左手掌。仰覆右手掌上。以右手大指。押左大指甲上。以右頭指三度彈指。次屈握於左右手頭指以下四指。竪大母指。以右手印。左旋三遍為辟除。右旋三遍為結界。次以同印。指於四方四角上下二方。即印身五處。皆誦每處吽字真言加持也。</p>
<p>次結一字佛頂明王印。二羽內相叉作拳。竪二中指。屈上節如劍形。並立二大指。屈二頭指。捻二大指上節即是。以印加持五處。真言曰。</p>
<p class="dharani">曩莫三漫多沒馱<span class='note-inline'>(引)</span>喃部嚕唵<span class='note-inline'>(三合)</span></p>
<p>由結此印及誦真言故。一切惡鬼皆不敢近此呪師。所護自身。所護他人。所呼鬼神。所遣鬼神。所求事業。並用此呪。若持誦呪無有神驗。為誦此呪一百八遍。即得成就所得境界。若無効驗其神即消滅。</p>
<p>次結佛眼明妃。印以二手合掌。屈二頭指。各拄中指背。並屈二大母指入掌。以印真言加持五處。真言曰。</p>
<p class="dharani">曩莫三滿多沒馱喃唵嚕嚕薩普<span class='note-inline'>(二合)</span>嚕入嚩<span class='note-inline'>(二合)</span>羅底瑟姹<span class='note-inline'>(二合)</span>悉馱盧者寧薩嚩[口*賴]他<span class='note-inline'>(二合)</span>娑達尼娑嚩<span class='note-inline'>(二合引)</span>賀<span class='note-inline'>(引)</span></p>
<p>由結此佛眼印及誦真言故。令祕密主觸類申而長之。遍於一切法中。以故名為若知三密也。即引佛為證。何以故。世尊即一切諸真言三昧耶。所謂住於自種性故。譬如轉輪聖王。若住於自種性中。遵修上代轉輪治世之法無所增減。則四域之內自然恭順其命。世尊亦爾。以常安住如來種姓之中無所違越故。一切諸真言王。無不法而行之。以為性平等戒。而不敢犯。復次如剎利婆羅門四姓。若住於自種姓中奉其法。則為世人稱舉。事有成功。今此本漫荼羅亦爾。平等無動是金剛地。性無生性。寂靜圓滿是大悲水性離言說性。鋒銳照明是慧火性離塵垢性。卷舒成壞是自性風性離因緣性。無相之像是不可行空大空本性。如是本性。三世諸佛為不能作之。何況諸為障者能蔽之。是故真言門修菩薩行諸菩薩。亦當紹如來種性故。效諸尊住本漫荼羅位作諸事業也。若欲作寂災事業。即當自作本尊身而住圓漫荼羅。若作增益事業。即住方漫荼羅。若作降伏等事業。即住三角漫荼羅。欲作攝召事業。即住半月漫荼羅。若欲出生種種莊嚴。即住雜色漫荼羅。能令行者成驗即同本尊。一切為障者無能映奪也。</p>
<p>次觀漫荼羅。八葉蓮華臺上。觀置種種莊嚴漫荼羅。漫荼羅之上可觀三部海會。作是觀已。即作金剛合掌頌曰。</p>

<div class="lg regular"><div class='lg-row'>以我功德力　如來加持力</div>
<div class='lg-row'>及以法界力　普供養諸尊</div>
<div class='lg-row'>願生安樂國　普供養而住</div>
</div><p>次結大輪壇印。左手覆之。橫於胸前。右手仰之。累置於左手上。八輪各相叉。即是。真言曰。</p>
<p class="dharani">唵嚩折囉<span class='note-inline'>(二合)</span>斫羯囉吽惹吽鑁斛</p>
<p>結此印及誦真言。置心前誦真言三遍。即面向下按地。次印曼荼羅。次印上方。次印額。次印喉。但置口。時一度唼印。而如入口之勢。而散之。</p>
<p>次觀界道。先結五股印。二羽合掌二水二風。各外相叉。二地二空。各直竪勿相著。二中指直竪如針。是其印相也。以印當心當觀曼荼羅。內院有五色界道。而周匝莊嚴。作此觀已當觀囉字白色。即誦羅字一遍。以印自東北角。右繞一匝。次誦囕字赤色。一誦一匝如前。次觀迦字黃色。一誦一匝如上。次觀麼字青色。一誦一匝如上。次觀訶字黑色。一誦一匝如上。即誦五字真言曰。</p>
<p class="dharani">曩莫三滿多沒馱喃囉囕迦麼訶</p>
<p>次結召請印。二羽內縛。舒右頭指微屈如鉤。誦真言七遍。真言曰。</p>
<p class="dharani">曩莫三滿多沒馱喃鑁</p>
<p>次獻閼伽。二手作合掌。二風二空端相拄。餘輪散開微屈。真言曰。</p>
<p class="dharani">曩莫三曼多沒馱喃誐誐曩三麼<span class='note-inline'>(引)</span>三麼娑嚩<span class='note-inline'>(二合引)</span>賀<span class='note-inline'>(引)</span></p>
<p>次結花座印。如前閼伽契。即誦真言三遍。真言曰。</p>
<p class="dharani">曩莫三曼多沒馱喃阿<span class='note-inline'>(引)</span></p>
<p>由結此印及誦真言故。獲得十地滿足。</p>
<p>次結塗香印。右手五輪直竪。以掌向外。以左手握右腕。誦真言三遍。真言曰。</p>
<p class="dharani">曩莫三滿多沒馱喃盪疑</p>
<p>由結此印及誦真言故。獲得如來五分無漏法身具足。</p>
<p>次結花印。二羽八輪內縛。開掌仰上。以二頭指。側相拄。誦真言三遍。真言曰。</p>
<p class="dharani">曩莫三漫多沒喃儞儞</p>
<p>由結此印及誦真言故。獲得如來無礙智具足。</p>
<p>次結燒香印。二羽仰掌。舒立地水火。令背相附。二風端相拄。以二空各附風指傍。誦真言三遍。真言曰。</p>
<p class="dharani">曩莫三曼多沒馱喃誐弭</p>
<p>由結此印及誦真言故。速獲如來三十二相八十種好身。</p>
<p>次結飲食印。二羽舒掌。右掌仰覆左掌上。誦真言三遍。真言曰。</p>
<p class="dharani">曩莫三曼多沒馱喃補而曳<span class='note-inline'>(二合)</span></p>
<p>由結此印及誦真言故。獲得法喜禪悅食。</p>
<p>次結燈明印。左手作拳置腰。右手亦作拳。舒中指直竪。誦真言三遍。真言曰。</p>
<p class="dharani">曩莫三曼多沒馱喃仡哩<span class='note-inline'>(二合)</span></p>
<p>由結此印及誦真言故。速獲得如來清淨五眼。</p>
<p>次作金剛合掌誦讚。普賢行願歎揚於本尊。及結前佛眼印。誦明而加持五處。</p>
<p>次結加持念珠印。二羽月中入珠。加持七遍。真言曰。</p>
<p class="dharani">唵尾盧舍那麼攞娑嚩<span class='note-inline'>(二合引)</span>賀<span class='note-inline'>(引)</span></p>
<p>次以右手握念珠。置左掌中。即置入合掌中。誦千轉真言。加持七遍。真言曰。</p>
<p class="dharani">唵嚩日囉<span class='note-inline'>(二合)</span>獄呬耶<span class='note-inline'>(二合)</span>惹<span class='note-inline'>(引)</span>跛三摩曳<span class='note-inline'>(引)</span>吽</p>
<p>修行者入三摩地觀。閉目運心。專注一緣觀於本尊。不遠不近。懸念至誠誦本明。不急不緩不高不下。真言字句。令一一分明。若三時若四時。若百八遍若千八十為限。遍數畢。作供養法。然後本尊諸尊奉送於本宮。是則最上深密之法。忘勿傳授。真言曰。</p>
<p class="dharani">曩莫三曼多沒馱喃穆婆嚩<span class='note-inline'>(二合引)</span>賀<span class='note-inline'>(引)</span></p>
<p style="margin-left:2em">已上是金剛手所說。已下是世尊印可言。</p>
<p>如是祕密主如汝所說。又祕密主。若說諸聖尊曼荼羅位諸尊形相。當知亦爾。是則先佛所說。後有佛又推廣其義。如往所說。諸尊若云黃色者。此是金剛色身。當在因陀羅方輪中。若白色者。是性淨慈悲色。當在圓壇中。若赤色者。此是威猛除障色。當在三角中。若黑色者。此是劫災大風色。當在半月中。若青色者。此是虛空不壞不可降伏色。當是忿怒持明王等。或在三角或在半月中。如色又曼荼羅者。當知形相亦爾。若黃色者。當作勝進法喜之容。若白色者。當作慈悲寂定之容。若赤色者。當作威猛精進之容。若黑色。當作大力奮迅之容。若青色者。當作不可沮壞之容。若黃白色者。是兼增益威猛之容。如是以類推之。乃至種種間雜者。只當隨事甄明知其性分。乃至十方三世諸佛。一切祕密藏中設不說者。亦當通用此意以起相應事業。故引先佛為證明。法爾通用同。非我出興于世獨作如是說也。修瑜伽者宜知意行道。若念誦畢。則護身出堂。印佛印墖兼明本尊瑜伽。然後隨意經行。</p>

<p class='juan'>大毘盧遮那佛眼修行儀軌</p></div>
</div><!-- end of div[@id='body'] -->
</body></html>