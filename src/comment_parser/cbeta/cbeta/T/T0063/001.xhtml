<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>解夏經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 63 [No. 26(121), Nos. 61, 62, No. 99(1212), No. 100(228), No. 125(32.5)]
<div class='div-jing'>
<p class='juan'><a id='mulu1' />佛說解夏經</p><p class="byline">西天譯經三藏朝奉大夫試光祿卿明教大師臣法賢奉　詔譯</p><p>如是我聞：</p>
<p>一時，佛在王舍城迦蘭陀竹林精舍，與五百苾芻眾俱，皆是阿羅漢，諸漏已盡所作已辦，除諸重擔逮得己利，盡諸有結心善解脫。唯一苾芻現居學位，世尊已為授記，見法得法當證滿果。</p>
<p>爾時，世尊安居既滿，當解夏時，於十五日與苾芻眾敷座而坐。會眾坐已，是時，佛告苾芻眾言：「我今已得梵行寂靜，是最後身，以無上<span class='corr'>藥</span>斷除諸病。我之弟子，了知諸法皆已通達，是故我今說解夏法。諸苾芻眾！我於夏中所有身口意業，汝等可忍？」</p>
<p>是時，尊者舍利弗聞佛語已，從座而起偏袒右肩，右膝著地合掌向佛，而白佛言：「世尊！如佛所說，我今已得梵行寂靜，乃至身口意業可忍者。我等知佛，身口意業無諸過失，我等苾芻今無可忍。於意云何？我佛世尊，難調者能調，無止息者善為止息，無安隱者而善安慰，未寂靜者令得寂靜，如來善了正道，善說正道，開示正道，乃至我等樂聲聞菩提者，佛為善說，令聲聞等如理修行而證聖果。是故我等，於佛世尊身口意法而無可忍。」</p>
<p>爾時，尊者舍利弗白佛言：「世尊！我今對佛身口意業所有不善，求佛可忍。」</p>
<p>佛告舍利弗：「汝今所有身口意業，我當忍可。於意云何？汝，舍利弗！具戒多聞，少欲知足，斷諸煩惱，發大精進，安住正念，具等引慧、聞慧、捷慧、利慧、出離慧、了達慧、廣大清淨慧、甚深慧、無等慧，具大慧寶。未見者令見，未調伏者令得調伏，未聞法者而為說法，具瞋恚者而令歡喜，能為四眾說法無倦。譬如金輪王子，而受灌頂繼紹王位，依法而治。汝，舍利弗！亦復如是，為我之子，受灌頂法紹法王位，如我所轉無上法輪，如我漏盡證得解脫。是故汝，舍利弗！所有三業我今忍可。」</p>
<p>時舍利弗聞佛忍可，投誠禮謝。復白佛言：「世尊！如佛為我忍可三業，於此會中五百苾芻，身口意業所有不善，唯願世尊，亦如是忍。」</p>
<p>佛告舍利弗：「五百苾芻所有三業，我亦可忍。於意云何？此五百苾芻皆是阿羅漢，諸漏已盡所作已辦，除諸重擔逮得己利，盡諸有結心善解脫，唯一苾芻現居學位，而此苾芻我已授記，見法得法當證滿果。舍利弗！是故我於五百苾芻所有三業，皆悉可忍。」</p>
<p>爾時，舍利弗重白佛言：「世尊！我與五百苾芻眾等，所有三業佛已可忍。我今有疑，當復啟請。願佛世尊！為我分別。世尊！此五百苾芻中，幾苾芻得三明法？復幾苾芻得俱解脫？復幾苾芻得慧解脫？」</p>
<p>佛告舍利弗：「此五百苾芻中，九十苾芻得三明法，九十苾芻得俱解脫，餘者苾芻得慧解脫。舍利弗！如是苾芻，盡諸煩惱，皆住真實。」</p>
<p>爾時會中有一尊者，名嚩儗舍，作如是念：「我今對佛苾芻眾前，以解夏伽陀伸於讚歎。」是時尊者嚩儗舍，作是念已，從座而起，偏袒右肩右膝著地，合掌恭肅，說伽陀曰：</p>

<div class="lg regular" style="margin-left:1em;"><div class='lg-row'>「解夏十五日，　清淨行律儀，</div>
<div class='lg-row'>五百苾芻眾，　悉斷煩惱縛。</div>
<div class='lg-row'>皆盡諸漏法，　而證聖果位，</div>
<div class='lg-row'>內寂外善調，　解脫而離有。</div>
<div class='lg-row'>盡生死邊際，　所作皆已辦，</div>
<div class='lg-row'>無明我慢結，　斷盡無有餘。</div>
<div class='lg-row'>我佛最上尊，　斷諸邪念法，</div>
<div class='lg-row'>及斷有漏法，　善除愛病苦。</div>
<div class='lg-row'>愛滅不復生，　離取大師子，</div>
<div class='lg-row'>盡諸有怖畏，　唯我佛世尊。</div>
<div class='lg-row'>譬如金輪王，　千子常圍繞，</div>
<div class='lg-row'>善治四天下，　調伏四海邊。</div>
<div class='lg-row'>又如戰得勝，　為最上調御，</div>
<div class='lg-row'>聲聞得三明，　離死法亦然。</div>
<div class='lg-row'>佛子皆如是，　證滅不復生，</div>
<div class='lg-row'>我今禮法王，　無上大日尊。」</div>
</div><p>是時嚩儗舍苾芻說此伽陀已，復還本座。</p>
<p>爾時尊者舍利弗與諸苾芻，聞佛宣說解夏之法，心生快利，踊躍<span class='corr'>歡</span>喜，信受奉行。</p>

<p class='juan'>佛說解夏經</p></div>
</div><!-- end of div[@id='body'] -->
</body></html>