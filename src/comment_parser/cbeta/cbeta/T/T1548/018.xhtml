<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>舍利弗阿毘曇論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu47' />舍利弗阿毘曇論卷第十八</p><p class="byline">姚秦罽賓三藏曇摩耶舍共曇摩崛多等譯</p>
<div class='div-pin'><a id='mulu48' /><a id='mulu49' />
<p class='h2'>非問分煩惱品第十一之一</p><p>有一人出世，如來、無所著、等正覺，斷惡不善法、生諸善法，斷苦法、得樂法，寂靜諸漏、滅諸漏、除諸所作業，能得寂靜第一義清涼，究竟盡、究竟梵行、究竟安樂、究竟苦際得涅槃。以是因緣故，今當集諸不善法門。</p>
<p>恃生、恃姓、恃色、恃財、恃貴、恃尊勝、恃豪族、恃無病、恃年壯、恃命、恃功巧、恃多聞、恃辯才、恃得利養、恃得恭敬、恃尊重、恃備足、恃師範、恃戒、恃徒眾、恃黨侶、恃長宿、恃力、恃神足、恃禪、恃無求、恃知足、恃獨處、恃阿蘭若、恃乞食、恃糞掃衣、恃我能離荒食、恃一受食、恃塚間、恃露處、恃樹下、恃常端坐、恃隨敷坐、恃但三衣。諛諂、邪敬、現相求利、依使、歎索、以利求利、我勝、嗜味、不護戒瞋相變、忿尊教、違尊教、戾尊教、欺陵、捶打。斛斗欺、稱欺、財物欺、傷害、繫閉、㧗摸、侵奪、故作、長語、橫語。輕謗、迫愶、欺善、隱藏、共畜。好說官事、世間事、兵諍事、鬪戰事、大臣事、車乘事、婦女事、華鬘事、酒肉事、婬欲事、床臥事、衣服事、飲食事、沽酒處事、親里事。若干語、思惟世間事、說海事。不知法、不知義、不知時、不知足、不知自身、不知眾生、不知人、不知勝劣人。如邪見、邊見、倒見、求覓見、求覓戒、求覓戒道。身見躁動、自讚、無信、不覺、慳惜、面譽、遮惜、不信業報、毀施、毀學、自歎、譽怨、虛歎、不自在、屬他、事他。不怨憎、怨憎。沈沒、心悲、不厭足、不勤進、不忍辱、非威儀、不受教。近惡知識、惡親厚、取惡行、惡行、親近怯弱者、受怯弱法、知怯弱、持怯弱法、不順思惟、親近怯弱道。心亂、喜諍、寬禁戒、敬邪法、退善法、掉、嚴身、險、耐恥、狂言、不記、外念、隨憂喜、自高、毀他、不敬、不自卑、不實敬、難滿、難養、窳惰、懈怠、中退、後善。欲勤、苦勤、貪、貪勤、纏、惱、悲、苦、憂念、眾苦、恐怖、弱顏、強顏、疑惑、無親、善障礙、不相可、善妨、邊實、不親近、近離、卑下、自強、耐辱、隨貪、自舉、自放、無持、離禪、不悔、含忿、悋惜、邪教、諍訟、非遜、敬失、災喜、求失、非行、求禪、無益禪。不知恩、不知己恩、輕毀、瞋恚、性惡、剛強、斷修學、呵諫反責、呵已亂說橫生瞋恚、所呵不成、呵不自明。取身見、身見餓、舉身見<span class='corr'>幢</span>、憂身見、求身見、親近身見、身慢見、遊戲、惜身見、我身見。欲染、共欲染、悲、不親、增樂欲。悕望、不足重悕望、究竟悕望。不足、不滿、礙著、灑散、如水津流、沈沒、愛支、能生苦本、欲得、嗜著、燋渴居宅、堪忍塵瘡愛法。</p>
<p>失念、不正智、不護諸根門、食不知足。無明、有愛、有見、非有見、欲漏、有漏、欲求、有求、害戒、害見、戒衰、見衰、衰命、衰儀、衰行、作惡、不作善。親近在家、親近出家、以二緣生欲染、以二緣生邪見、瞋恚、伺怨、懷恨、燋熱、嫉妬、慳惜、幻變、多姦、無慚、無愧、矜高、諍訟、貢高、放逸、慢、增上慢，二法內和合、外和合、內外合。悕望、大悕望、惡悕望。貪、惡貪、非法欲染。</p>
<p>三不善根、三難伏、三闇、三荒、三纏、三動、內三垢、內三競、內三怨、內三網力、內三害、內三憎、三毒、三勝、三闇聚、三力、復有三力、三愛、三不攝、三惡行、身三惡行、意三惡行、三不淨、三不覺、三不直、三痰陰、三欲、三想、三覺、三求、三火、三熅、三煖、三炙、三熱、三燋、三惡、三有、三漏、三不輕、三不軟、三不除<span class='note-inline'>(三法竟)</span>。</p>
<p>四流、四扼、四取、四染、口四惡行、四結、四箭、四識住處、四緣生愛、四愛和合、四惡道行、四業煩惱、四顛倒、四怖、復有四怖、復有四退轉<span class='note-inline'>(四法竟)</span>。</p>
<p>五欲、五蓋、五下分煩惱、五上分煩惱五道、五心荒、五心纏、五怖、五怨、五無間、五犯戒、五非法語、五不樂、五相憎、五瞋恨法、五憂根法、五嫉妬、五緣生、睡眠犯戒、五過患緣犯戒故。復有五過患，不敬父母、不敬沙門婆羅門、不敬親長<span class='note-inline'>(五法竟)</span>。</p>
<p>六依貪喜、六依貪憂、六依貪捨、六染、六樂、復有六樂、六愛、六恚、六鉤、六不護、六諍根<span class='note-inline'>(六法竟)</span>。</p>
<p>七共染、七共欲染、七識住處、七慢、七不敬、七漏、七御弱法、七動、七自恃、七求、七摸、七作、七生<span class='note-inline'>(七法竟)</span>。</p>
<p>八世間法、八非聖語、八懈怠事、八難處妨修梵行<span class='note-inline'>(八法竟)</span>。</p>
<p>九若干法、九愛根法、九眾生居、九犯戒過患<span class='note-inline'>(九法竟)</span>。</p>
<p>十煩惱使、十煩惱結、十想十覺十邪十惱事、十不善業道、十法成就墮地獄速如[矛*(替-曰+貝)]鉾<span class='note-inline'>(十法竟)</span>。十一心妬。二十種身見、二十法成就墮地獄速如[矛*(替-曰+貝)]鉾。二十一心垢。三十法成就墮地獄速如[矛*(替-曰+貝)]鉾。三十六愛行。三十法成就墮地獄。四十法成就墮地獄速如[矛*(替-曰+貝)]鉾。六十二見。</p>
<p>何謂恃生？眾生貴生，以生自高、以生為境界。若心憶念，謂生妙好而以自高，是名恃生。復次恃生，我生勝彼中生，彼生卑，世間諸生中我生最勝。眾生重於生、常敬於生，若心憶念諸生妙好而以自高，是名恃生。恃姓、恃色、恃財貴、恃尊勝、恃豪族、恃無病、恃年壯、恃命壯、恃功巧、恃多聞、恃辯才、恃得利養、恃得恭敬、恃尊重、恃備足、恃師範、恃徒眾、恃黨侶、恃長宿、恃力、恃神足、恃禪、恃無求、恃知足、恃獨處、恃阿蘭若、恃乞食、恃糞掃衣、恃我能離荒食、恃一受食、恃塚間、恃露處、恃樹下、恃常端坐、恃隨敷坐、恃但三衣，亦如上廣說。</p>
<p>何謂諛諂？若依他求利，改變儀式現攝諸根，是名諛諂。</p>
<p>何謂邪敬？若依他求利，飾辭美言，將順他意詐現巧便，以是行敬，是名邪敬。</p>
<p>何謂現相求利？若依他求利，見有衣食臥具醫藥諸物，心希欲得現相稱好，是名現相求利。</p>
<p>何謂依使？為人役使，雖復輕賤，以利故隨逐不息，是名依使。</p>
<p>何謂歎索？若依他求利，見有衣服飲食臥具湯藥諸物，心希欲得，先歎其善，復言我須，是名歎索。</p>
<p>何謂以利求利？心希欲得，若從彼人得利，以示此人；若從此人得利，以示彼人。此所得利，向彼歎譽此施主；彼所得利，向此歎譽彼施主。若如是得利，是名以利求利。</p>
<p>何謂我勝？若以慢自高謂身勝，是名我勝。</p>
<p>何謂嗜味？貪食多求種種味，是名嗜味。</p>
<p>何謂不護戒？若捨出家威儀，是名不護戒。</p>
<p>何謂瞋相變？若起不善心，令諸根變異；若以十惱一一發起，令諸根變異，是名瞋相變。</p>
<p>何謂忿尊教？尊謂佛佛弟子，若教授便拒違瞋忿，或多語或嚬蹙現瞋；若教令慎護重禁，便拒逆瞋忿，或多說或復嚬蹙現瞋，是名忿尊教。</p>
<p>何謂違尊教？尊謂佛、佛弟子，若教授令順護重禁，違返，是名違尊教。</p>
<p>何謂戾尊教？若世尊所制，莫作是說、莫作是作、莫作是言、莫作是分別，彼不作是說故說、不應作是作故作、不應作是言故言、不應作是分別故分別，是名戾尊教。</p>
<p>何謂欺陵？若於眾生觸惱輕蔑，不欲斷害其命，是名欺陵。</p>
<p>何謂捶打？若輕易手拳捶打，是名捶打。</p>
<p>何謂斗欺？若不等心受出多少，是名斗欺。</p>
<p>何謂稱欺？若不等心受出輕重，是名稱欺。</p>
<p>何謂財物欺？若好物中雜惡物、若分種種物、若以繩界定移本處，是名財物欺。</p>
<p>何謂傷？若侵破他人身，是名傷。</p>
<p>何謂侵害？若輕蔑眾生，瞋恚希害，欲斷其命，是名侵害。</p>
<p>何謂繫閉？若眾生為生死纏縛常處幽闇，是名繫閉。</p>
<p>何謂㧗摸？若起不善心，以手求覓，是名㧗摸。</p>
<p>何謂侵奪？若起不善心，於他財物侵欺劫奪，是名侵奪。</p>
<p>何謂故作？若心起不寂靜行，心知而造，是名故作。</p>
<p>何謂長語？若橫言輕謗，是名長語。</p>
<p>何謂橫言？若無義語，是名橫言。</p>
<p>何謂輕謗？若無實誑他，是名輕謗。何謂迫愶？若國王、國王臣吏，若蹴蹋、困苦取他財物，是名迫愶。</p>
<p>何謂詐善？若欲欺誑、若取財物而現親附，是名詐善。</p>
<p>何謂隱藏？若人共物未分，私取好者覆匿，是名隱藏。</p>
<p>何謂共畜？若人已行籌分物，以物不善強擇取好者，是名共畜。</p>
<p>何謂好說官事？常以官法言首、或言籌算、或言長短，染樂其事，是名好說官事。世間事、兵甲事、鬪戰事、車乘<span class='corr'>事、</span>婦女事、華鬘事、酒肉事、婬欲事、床臥事、衣服事、飲食事、沽酒事、親里事，亦復如是，若染樂其事。</p>
<p>何謂若干語？除上樂說事，若餘事，眾生異、物異、境界異、自然異，是名若干語。</p>
<p>何謂思惟世間事？若憶念為首，思惟世間成壞，是名思惟世間事。</p>
<p>何謂說海事？若以海為言首，或說諸寶、或說真偽，染樂其事，是名說海事。</p>
<p>何謂不知法？若於善、不善、無記法，不知自相、不觀相、不分別相，是名不知法。</p>
<p>何謂不知義？若於諸法今世後世義，不知自相、不觀相、不分別相，是名不知義。</p>
<p>何謂時不知？若不知時節應入聚落、應出聚落，應誦讀、應受學、應思惟，於此時不知自相、不觀相、不分別相，是名不知時。</p>
<p>何謂不知足食？不知足、言不知足，不知自相、不觀相、不分別相，是名不知足。</p>
<p>何謂不知自身？不知我應有如是信、如是戒、如是學問、如是施、如是慧、如是應答，若於此法不知自相、不觀相、不分別相，是名不知自身。</p>
<p>何謂不知眾生？剎利眾、婆羅門眾、居士沙門眾，應如是往反、應如是坐起、應如是言默，若於眾中不知自相、不觀相、不知分別相，是名不知眾。</p>
<p>何謂不知人？若持戒毀戒人、若可觀人，若於此人不知自相、不觀相、不分別相，是名不知人。</p>
<p>何謂不知勝劣人？若尊卑人，不知自相、不觀相、不分別相，是名不知勝劣人。</p>
<p>何謂邪見？或有人起如是見：無施、無與、無祠、無善惡業報、無今世後世、無父母無天、無化生眾生、無世間沙門婆羅門正趣正至、若今世後世自知證分別說，是名邪見。</p>
<p>何謂邊見？若見一切有、見一切無、見一切一、見一切異、若見一切種種，是名邊見。</p>
<p>何謂倒見？若見正覺謂非正覺、若非正覺謂是正覺，若見善法謂非善法、若見不善法謂是善法，若見正趣沙門婆羅門謂非正趣、若非正趣沙門婆羅門謂是正趣。若有作是見：我樂世樂，後生當樂，恒常、不斷、不變易法、常當定住，是名倒見。</p>
<p>何謂求覓見？若於諸見中選擇選擇己，是名求覓見。</p>
<p>何謂求覓戒？若以戒為淨，若貪求㧗摸，是名求覓戒。</p>
<p>何謂求覓道？若以道為淨，貪求㧗摸，是名求覓道。</p>
<p>何謂求覓戒道？若俱以為淨，若貪求㧗摸，是名求覓戒道。</p>
<p>何謂身見？若我見。何謂我見？或有人謂色是我、色中有我、色是我有、我是色有，見受想行識亦如是，是名身見。</p>
<p>何謂躁？若動止輕速疾，是名躁。</p>
<p>何謂自稱？若歎美過能，是名自稱。</p>
<p>何謂無信？若不信、不入信、不勝信、不真信，若心不信，是名無信。</p>
<p>何謂不覺？若無慧，是名不覺。</p>
<p>何謂慳惜？若貪不捨，是名慳惜。復次慳惜，憎他施與利養所須，是名慳惜。</p>
<p>何謂面譽？不求他財利，隨順他意對稱其善，是名面譽。</p>
<p>何謂遮惜？若慳悋財物，令人防護門戶，恐沙門婆羅門得入乞求，是名遮惜。</p>
<p>何謂不信業？若於善、不善、無記業中，不解、重不解、究竟不解，是名不信業。</p>
<p>何謂不信業報？善、不善業有報，若於此報不解、重不解、究竟不解，是名不信業報。</p>
<p>何謂毀施？若非法行施者，是名毀施。</p>
<p>何謂毀學？若非學者，是名毀學。</p>
<p>何謂自勝？若自高我有信、戒、施、聞、智慧、辯才，是名自勝。</p>
<p>何謂譽怨？若人有怨家，欲現其惡反稱其善，有信、戒、施、聞、慧、辯才，是名譽怨。</p>
<p>何謂虛歎？心有邪悔，若無信戒施聞慧辯才歎說言有，是名虛歎。</p>
<p>何謂不自在？若煩惱心起，所作眾善不得隨意，是名不自在。</p>
<p>何謂屬他？若業不淨，若欲現親、或作奴僕侍從，是名屬他。</p>
<p>何謂事他？若與貴勝遨遊戲笑，恃為形勢，是名事他。</p>
<p>何謂不怨憎？若愛喜，是名不怨憎。</p>
<p>何謂怨憎？若瞋忿，是名怨憎。</p>
<p>何謂沈沒？若善法廢退，是名沈沒。</p>
<p>何謂心悲？若心不善悲，是名心悲。</p>
<p>何謂無厭？若於生活具多欲不止，是名無厭。</p>
<p>何謂不勤進？若於善法意不專樂，是名不勤進。</p>
<p>何謂不忍辱？若於善法不能堪忍受，是名不忍辱。復次不忍辱，或有不耐飢渴、寒熱風雨、蚊虻蟆子、不適意語、若身心苦痛酸楚、終時刀風解形，不能堪忍受，是名不忍辱。</p>
<p>何謂非威儀？若毀佛結戒，是名非威儀。</p>
<p>何謂不受教？若如法教授，心不敬順，是名不受教。</p>
<p>何謂近惡知識？若殺生、盜竊、邪婬、妄語、飲酒放逸處，若近此人作知識、重知識、究竟知識相敬念，是名近惡知識。</p>
<p>何謂惡親厚？若殺生、盜竊、邪婬、妄語、飲酒放逸處，若共此人親厚、重親厚、究竟親厚相敬不離，是名惡親厚。</p>
<p>何謂取惡行？依殺生者學殺生，心向彼、尊上彼、傾向彼，以彼為解。依盜竊者學盜竊、依邪婬者學邪婬、依妄語者學妄語、依飲酒放逸處者學飲酒放逸處，心向彼、尊上彼、傾向彼，以彼為解，是名取惡行。何謂惡行？若不善境界行，是名惡行。</p>
<p>何謂親近怯弱者？若不信者、無慚無愧者、不學問者、懈怠者、失念者、無慧者，若親近此人恭敬承事，是名親近怯弱。</p>
<p>何謂受怯弱法？若怯弱者所說法恭敬受行，是名受怯弱法。</p>
<p>何謂知怯弱？若怯弱者所說法、惡法，善聽受心能分別，是名知怯弱法。</p>
<p>何謂持怯弱法？若怯弱者所說法，若持此法正持住不忘相續念不失，是名持怯弱法。</p>
<p>何謂不順思惟？若不順善思惟，是名不順思惟。</p>
<p>何謂親近怯道？謂邪見乃至邪定，若親近多修學，是名親近於怯道。</p>
<p>何謂劣心？若心懈怠，是名劣心。</p>
<p>何謂亂心？若心散在五欲色聲香味觸，是名亂心。</p>
<p>何謂喜諍？若諍訟、若繫閉、常相違返，是名喜諍。</p>
<p>何謂寬禁戒？若缺、若荒、若垢、離禁戒，是名寬禁戒。</p>
<p>何謂敬邪法？若惡不善法，以此為尊能得定，是名敬邪法。</p>
<p>何謂退善法？若出世間法，於此法廢退，是名退善法。</p>
<p>何謂掉？若掉動心亂，不寂靜、不正寂靜，是名掉。</p>
<p>何謂嚴身？若自捫飾，是名嚴身。</p>
<p>何謂險？若身口意業起動不順，是名險。</p>
<p>何謂耐恥？若在眾，不問妄說，是名耐恥。</p>
<p>何謂狂言？若縱語不攝，是名狂言。</p>
<p>何謂不記？若失念善，是名心不記。</p>
<p>何謂外念？若念在五欲色聲香味觸，是名外念。復次外念，若念外道、若敬念外道，心在彼法，是名外念。</p>
<p>何謂隨憂喜？若俗間有種種喜樂、種種憂苦，心有希求隨順和同，是名隨憂喜。</p>
<p>何謂自高？若歎身相是多能，是名自高。</p>
<p>何謂毀他？若說他長短，是名毀他。</p>
<p>何謂不敬？若輕慢尊長無有敬畏，是名不敬。</p>
<p>何謂不自卑？若不下人，是名不自卑。</p>
<p>何謂不實敬？若於淨行者種種稱美虛偽不真，是名不實敬。</p>
<p>何謂難滿？若飲食無厭，是名難滿。</p>
<p>何謂難養？求美味，是名難養。</p>
<p>何謂窳惰？若懈怠，是名窳惰。</p>
<p>何謂懈怠？若窳惰，是名懈怠。</p>
<p>何謂中止？若求上利則易緣，懈怠故便息，是名中止。</p>
<p>何謂後善？若於善法中失滅沒，是名後善。</p>
<p>何謂欲勤？若樂著於欲，是名欲勤。</p>
<p>何謂勤苦？若種種苦身，但非聖法，無儀、無益、無義，是名勤苦。</p>
<p>何謂貪？若愛廣大極於彼岸，是名貪。</p>
<p>何謂貪纏？若愛廣大極於彼岸，是名貪纏。</p>
<p>何謂惱？若眾生若干苦所逼，若惱、重惱、究竟惱，內燋熱、內心[夢-夕+登]瞢，是名惱。</p>
<p>何謂悲心？若眾生為苦惱所逼、惱箭入心，若哭泣口說追憶不捨，是名悲心。</p>
<p>何謂苦？若身不忍受眼觸苦受、耳鼻舌身觸苦受，是名苦。</p>
<p>何謂憂？若心不忍受苦，是名憂。</p>
<p>何謂眾苦？若為種種苦所逼，心無停息，是名眾苦。</p>
<p>何謂恐怖？若心驚動，是名恐怖。</p>
<p>何謂弱顏？若作善法耽闇喜著，是名弱顏。</p>
<p>何謂強顏？如小兒言無忌難，是名強顏。</p>
<p>何謂疑惑？二心猶豫不能斷結，是名疑惑。</p>
<p>何謂無親？若遠離善法，是名無親。</p>
<p>何謂善障礙？若背善法，是名障礙。</p>
<p>何謂不相可？若喜鬪諍繫纏共相言訟，是名不相可。</p>
<p>何謂善妨？若作善法，因生自高，是名善妨。</p>
<p>何謂邊實？若邊見者執所見為堅實，是名邊實。</p>
<p>何謂不親近？若不親近佛、佛弟子，不供養恭敬禮拜，是名不親近。</p>
<p>何謂近離？若曾親近佛、佛弟子，供養恭敬禮拜，後便廢退不復親近供養恭敬禮拜，是名近離。</p>
<p>何謂卑下？身口意業作欺詭不實卑劣法，是名卑下。</p>
<p>何謂自強？若起不善心現身口意，是名自強。</p>
<p>何謂耐辱？若貪著世俗法，希求往來不息，是名耐辱。</p>
<p>何謂隨貪？若貪逐利養不息，失善人相，是名隨貪。</p>
<p>何謂自舉？若身口意業共掉，是名自舉。</p>
<p>何謂自放？若心涌散不攝，是名自放。</p>
<p>何謂無持？若手足煩惱無有定操，縱橫畫地，是名無持。復次無持，若好行來，是名無持。</p>
<p>何謂離禪？若不親近寂靜處，是名離禪。</p>
<p>何謂不悔？若起不善心，歡喜踊躍無有變失，是名不悔。</p>
<p>何謂含忿？若有不可常使不息因增煩惱，是名含忿。</p>
<p>何謂悋惜？若於財法護念不捨，是名心悋惜。</p>
<p>何謂邪教？若說邪法，是名邪教。若邪見者集聲音句言語口教，是名邪教。</p>
<p>何謂諍訟？求他長短不生和順，是名諍訟。</p>
<p>何謂非遜？若所作業心高無有敬順，是名非遜。</p>
<p>何謂敬失？若敬自下非法，是名敬失。</p>
<p>何謂災喜？若見他衰失，反生喜快，是名災喜。</p>
<p>何謂求失？若有怨嫌常伺缺漏，是名求失。</p>
<p>何謂非行？若比丘犯失威儀作非威儀行，是名非行。</p>
<p>何謂求禪？若人聚集處，心求名利，便現坐禪相，是名求禪。</p>
<p>何謂無益禪？若人坐禪無儀，是名無益禪。</p>
<p>何謂不知恩？若從他得財施、法施，不知分別正分別、不緣分別，是名不知恩。</p>
<p>何謂不知己恩？若曾從他得財物施、法施，不受恩，是名不知己恩。</p>
<p>何謂輕毀？若說他過失心不忌難，是名輕毀。</p>
<p>何謂瞋恚？若忿怒不護他意，是名瞋恚。</p>
<p>何謂性惡？若身口意卒暴，是名性惡。</p>
<p>何謂[鑼-維+(正*寸)]䩕？若無有忍辱行，是名[鑼-維+(正*寸)]䩕。</p>
<p>何謂斷修學？若遮他作善，是名斷修學。何謂呵諫反生譏責？若人作惡，善諫不受，是名呵諫反生譏責。何謂呵諫亂語生恚、何謂呵諫不成、何謂呵諫不明，皆如上說。</p>
<p>何謂取身見？緣身見故取身見，身見惡故取身見。如險難道有草木叢林覆上，趣彼道者不知高下深淺。如是取身見者，不識是非好惡，是名取身見。何謂身見餓？緣身見故身見餓。身見惡故身見餓，令眾生處諸苦難。如是中渴餓禽獸惡<span class='corr'>虫</span>餓、人非人餓。如是趣彼道者，受無量種種苦。如是取身見，受諸苦痛不至彼岸，是名身見餓。何謂立身見幢？若樂起身見，是名立身見幢。</p>
<p>何謂憂身見？若緣身見故生憂惱，重生、究竟生憂惱，是名憂身見。</p>
<p>何謂求身見？若緣身見故，邪求色受想行識，是名求身見。</p>
<p>何謂親近身見？若緣身見故，親近色受想行識，是名親近身見。</p>
<p>何謂身慢見？若緣身見故，身慢嚴飾己身，是名身慢見。</p>
<p>何謂遊戲身見？若緣身見、若緣身見故，取愛色受想行識，是名惜身見。若緣身見故，取我受想行識，是名我身見。</p>
<p>何謂欲染？若欲界欲、色無色界欲，是名欲染。共欲染、悲、不親、增樂欲，亦如是。</p>
<p>何謂悕望？若愛初觸，是名悕望。</p>
<p>何謂重悕望？愛若廣大未極彼岸，是名重悕望。</p>
<p>何謂究竟悕望？愛若廣大以極彼岸，是名究竟悕望。</p>
<p>何謂難足？若欲界不足、色無色界不足，是名難足。難滿、著、灑津、流沒、枝網生、本希嗜、燋渴宅、忍塵瘡受，亦如上說<span class='note-inline'>(一法竟)</span>。</p>
<p>何謂失念？若捨善念，是名失念。</p>
<p>何謂不正知？或有比丘，不以正知去來屈伸迴轉、服僧伽梨、執衣持鉢、飲食便利、解息睡眠、行住坐臥，眠時覺時默時不自護行，是名不正知。</p>
<p>何謂不護根門？若見色取，是名不護根門。</p>
<p>何謂食不知足？若不量食，是名食不知足。</p>
<p>何謂無明？若癡不善根，是名無明。</p>
<p>何謂有愛？若色無色界愛，是名有愛。</p>
<p>何謂有見？若常見，是名有見。何謂非有見？若斷見，是名非有見。</p>
<p>何謂欲漏？若貪著欲界法，是名欲漏。何謂有漏？若貪著色無色界法，是名有漏。</p>
<p>何謂欲求？若欲界未度、欲界未知、欲界未斷，欲界陰界入色聲香味觸法，若求覓聚集，是名欲求。何謂有求？若色界無色界未度、色無色界未知、色無色界未斷，色無色界陰界入禪解脫定入定，若求覓聚集，是名有求。</p>
<p>何謂不持戒？若破戒、若不持戒，是名不持戒。</p>
<p>何謂害見？若六十二見及邪見，是名害見。</p>
<p>何謂戒衰？若毀戒不護持，是名戒衰。</p>
<p>何謂見衰？若六十二見及邪見，是名見衰。</p>
<p>何謂衰命？若邪命，是名衰命。</p>
<p>何謂衰儀？若非威儀行，是名衰儀。</p>
<p>何謂衰行？若比丘非自境界行，是名衰行。</p>
<p>何謂作惡？不善法成就，是名作惡。</p>
<p>何謂不作善？出世間善法，若不作不成就，是名不作善。</p>
<p>何謂親近在家？若順世間、違於正行，是名親近在家。何謂親近出家？若不順在家法、違於世行，是名親近出家。</p>
<p>何謂二緣欲染？若緣淨色、緣不順思惟生欲染，是名二緣欲染。</p>
<p>何謂二緣瞋恚？緣怨憎、緣不順思惟，是名二緣生瞋恚，熏如烟荒。</p>
<p>何謂二緣生邪見？緣他邪說、緣不順思惟生邪見，是名二緣生邪見。</p>
<p>何謂瞋恚？若忿怒、重忿怒，是名瞋恚。</p>
<p>何謂伺怨？若欲報仇，纏、究竟纏，心行癡業，究竟忿怒若瞋恚，是名伺怨。</p>
<p>何謂懷恨？若心垢穢煩惱所污，是名懷恨。</p>
<p>何謂燋熱？若不適意而生憂惱，是名燋熱。</p>
<p>何謂嫉妬？若他得利養尊重恭敬禮拜，而生嫉妬、重嫉妬、究竟嫉妬，是名嫉妬。</p>
<p>何謂慳惜？若財施、法施貪悋，不捨、聚集、樂著，是名慳惜。</p>
<p>何謂幻變？若於尊勝及餘人前，為名聞虛譽故，自覆過失、詭譎他人。</p>
<p>何謂姦欺？若心邪曲不正，是名姦欺。</p>
<p>何謂無慚？若自作惡內心不悔，是名無慚。復次無慚，若人無慚，於可恥法不恥、於惡不善法不恥，是名無慚。</p>
<p>何謂無愧？若自作惡，不羞他人，是名無愧。復次無愧，若人不愧，於可羞法不羞、於惡不善法不羞，是名無愧。</p>
<p>何謂矜高？慢他自譽，是名矜高。</p>
<p>何謂諍訟？若起身口意不善，掉動麁言忿惱，是名諍訟。</p>
<p>何謂貢高？若起不善心，嚴飾己身、稱歎己善，意不開解，是名貢高。</p>
<p>何謂放逸？若不攝亂念，是名放逸。</p>
<p>何謂慢？若言我勝，是名慢。</p>
<p>何謂增上慢？言我與勝等、是名增上慢<span class='note-inline'>(二法竟)</span>。◎</p>

<p class='juan'>舍利弗阿毘曇論卷第十八</p></div></div>
</div><!-- end of div[@id='body'] -->
</body></html>