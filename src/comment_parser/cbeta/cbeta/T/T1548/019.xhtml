<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>舍利弗阿毘曇論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'><div class='pin'>
<p class='juan'><a id='mulu50' /><a id='mulu51' />舍利弗阿毘曇論卷第十九<p class="byline">姚秦罽賓三藏曇摩耶舍共曇摩崛多等譯</p>非問分煩惱品第十一之二</p><p>◎何謂內集？若於內法中欲染、共欲染，非不增樂欲，悕望、重悕望、究竟悕望，難足難滿、貪灑津漏、沒枝網、生本希、嗜著焦渴宅、忍塵瘡愛，是名內集。何謂外集？若於法欲染、共欲染，乃至塵瘡愛，是名外集。何謂內外集？若於內外法欲染、共欲染，乃至塵瘡愛，是名內外集。</p>
<p>何謂悕望？若自有善法悕望故，欲令他知，是名悕望。何謂大悕望？若多悕望，是名大悕望。何謂惡悕望？若自無善法悕望故，欲令他知有善，是名惡悕望。</p>
<p>何謂貪？若於自物財賂妻子等，貪欲染貪著，是名貪。何謂惡貪？若於他物財賂妻子等，欲令我有，貪欲染貪著，是名惡貪。何謂非法欲染？若母、師妻等作欲染行，是名非法欲染。</p>
<p>何謂三不善根？貪不善根、恚不善根、癡不善根，是名三不善根。何謂三難伏？欲難伏、恚難伏、癡難伏，是名三難伏。</p>
<p>何謂三闇？貪闇、恚闇、癡闇，是名三闇。</p>
<p>何謂三荒？欲荒、恚荒、癡荒，是名三荒。</p>
<p>何謂三纏？欲纏、恚纏、癡纏，是名三纏。</p>
<p>何謂三動？欲動、恚動、癡動，是名三動。</p>
<p>何謂內三垢？欲垢、恚垢、癡垢，是名內三垢。</p>
<p>何謂內三競？欲競、恚競、癡競，是名內三競。</p>
<p>何謂內三怨？欲怨、恚怨、癡怨，是名內三怨。</p>
<p>何謂內三網？欲網、恚網、癡網，是名內三網。</p>
<p>何謂內三害？欲害、恚害、癡害，是名內三害。</p>
<p>何謂內三憎？欲憎、恚憎、癡憎，是名內三憎。</p>
<p>何謂內三毒？欲毒、恚毒、癡毒，是名內三毒。</p>
<p>何謂三勝？我慢、不如慢、增上慢，是名三勝。</p>
<p>何謂三闇聚？疑惑我過去有、我過去無，何姓過去有、何因過去有。疑惑我當來有、我當來無，何姓當來有、何因當來有。疑惑我現在有、現在無，何姓現在有、何因現在有。是名三闇聚。</p>
<p>何謂三刀？欲刀、恚刀、癡刀，是名三刀。何謂復有三刀？身刀、口刀、意刀，是名復有三刀。</p>
<p>何謂三愛？欲愛、有愛、非有愛，是名三愛。</p>
<p>何謂三不攝？身不攝、口不攝、意不攝，是名三不攝。</p>
<p>何謂三惡行？身惡行、口惡行、意惡行，是名三惡行。</p>
<p>何謂身三惡行？殺、盜、邪婬，是名身三惡行。</p>
<p>何謂意三惡行？貪、恚、邪見，是名意三惡行。</p>
<p>何謂三不淨？身、口、意不淨，是名三不淨。</p>
<p>何謂三不覺？身、口、意不覺，是名三不覺。</p>
<p>何謂三曲？身、口、意不直，是名三曲。</p>
<p>何謂三痰癊？欲痰癊、恚痰癊、癡痰癊，是名三痰癊。</p>
<p>何謂三欲？欲欲、恚欲、害欲，是名三欲。</p>
<p>何謂三想？欲想、恚想、癡想，是名三想。</p>
<p>何謂三覺？欲覺、恚覺、害覺，是名三覺。</p>
<p>何謂三求？身求、口求、意求，是名三求。</p>
<p>何謂三火？欲火、恚火、癡火，是名三火。</p>
<p>何謂三熅？欲熅、恚熅、癡熅，是名三熅。</p>
<p>何謂三煖？欲煖、恚煖、癡煖，是名三煖。</p>
<p>何謂三炙？欲炙、恚炙、癡炙，是名三炙。</p>
<p>何謂三熱？欲熱、恚熱、癡熱，是名三熱。</p>
<p>何謂三焦？欲焦、恚焦、癡焦，是名三焦。</p>
<p>何謂三惡？身惡、口惡、意惡，是名三惡。</p>
<p>何謂三有？欲有、色有、無色有，是名三有。</p>
<p>何謂三漏？欲漏、有漏、無明漏，是名三漏。</p>
<p>何謂三濁？身、口、意濁，是名三濁。</p>
<p>何謂三不軟？身不軟、口不軟、意不軟，是名三不軟。</p>
<p>何謂三不除？身不除、口不除、意不除，是名三不除<span class='note-inline'>(三法竟)</span>。</p>
<p>何謂四流？欲流、有流、見流、無明流，是名四流。</p>
<p>何謂四扼？欲扼、有扼、見扼、無明扼，是名四<span class='corr'>扼</span>。</p>
<p>何謂四取？欲取、有取、戒取、我取，是名四取。</p>
<p>何謂四染？欲染、色染、無色染、見染，是名四染。</p>
<p>何謂口四惡行？妄<span class='corr'>言</span>、綺語、兩舌、惡口，是名口四惡行。</p>
<p>何謂四結？悕望身結、瞋恚身結、戒道身結、見實身結，是名四結。</p>
<p>何謂四箭？欲箭、瞋箭、慢箭、見箭，是名四箭。</p>
<p>何謂四識住處？比丘識依色作，色為境界，色中止愛相續，得增長廣大；受想行住處亦如是，是名四識住處。</p>
<p>何謂四緣生愛？若比丘緣衣生愛、緣食生愛、緣臥具生愛、緣醫藥生愛，是名四緣生愛。</p>
<p>何謂四愛相緣？若緣愛生愛、緣愛生憎、緣憎生憎、緣憎生愛，是名四愛相緣。</p>
<p>何謂四惡道行？欲惡道行、恚惡道行、畏惡道行、癡惡道行，是名四惡道行。</p>
<p>何謂四業煩惱？殺生業煩惱、竊盜業煩惱、邪婬業煩惱、妄語業煩惱，是名四業煩惱。</p>
<p>何謂四顛倒？無常謂常，想顛倒、心顛倒、見顛倒；苦謂樂，想顛倒、心顛倒、見顛倒；無我謂我，想顛倒、心顛倒、見顛倒；不淨謂淨，想顛倒、心顛倒、見顛倒，是名四顛倒。</p>
<p>何謂四怖？王法怖、賊盜怖、火怖、水怖，是名四怖。何謂復有四怖？老怖、病怖、死怖、惡趣怖。何謂復有四怖？波怖、濤涌怖、洄澓怖、失收摩羅怖<span class='note-inline'>(秦言[魚*曷]魚)</span>。何謂復有四怖？自衰怖、誹謗怖、孤遺怖、無子怖，是名復有四怖。</p>
<p>何謂四退轉法？如世尊說：四退轉法。何謂四？比丘尊重瞋恚不尊重正法，尊重憎嫉不尊重正法，尊重利養不尊重正法，尊重恭敬不尊重正法。</p>

<div class="lg regular" style="margin-left:1em;"><div class='lg-row'>「瞋恚憎嫉、　利養恭敬，　如是尊重，</div>
<div class='lg-row'>比丘失道，　良田敗種，　善法不生。」</div>
</div><p>是名四退轉法<span class='note-inline'>(四法竟)</span>。</p>
<p>何謂五欲？眼識色，愛喜適意愛，色欲染相續；耳鼻舌身識觸亦如是說，是名五欲。</p>
<p>何謂五蓋？欲染蓋、瞋恚、睡眠、掉悔、疑蓋，是名五蓋。</p>
<p>何謂五下分煩惱？身見、疑、戒盜、欲染、恚，是名五下分煩惱。</p>
<p>何謂五上分煩惱？色染、無色染、無明、慢、掉，是名五上分煩惱。</p>
<p>何謂五道？地獄、畜生、餓鬼、人、天，是名五道。</p>
<p>何謂五心荒？如比丘疑惑世尊，不信、不度、不解。比丘心疑惑世尊，心不信、不度、不解已，比丘心不向世尊，不信、不親近、不解已，此謂初心荒。法僧亦如是。復次比丘戒有缺行、荒行、垢行。比丘戒缺行荒行垢行已，比丘心不向戒，不信、不親近、不解。比丘不向戒，不信、不親近、不解已，是名四心荒。復次比丘心惱害諸淨梵行者，心荒、不信，毀罵惡言輕謗諸梵淨行者。比丘惱害諸梵淨行，諸惱害心荒於不信，毀罵惡言輕謗諸梵淨行者已，比丘心不向諸梵淨行者，不信、不親近、不解。比丘心不向諸梵淨行者，不信、不親近、不解已，是名五心荒。</p>
<p>何謂五心纏？如比丘身不離染、不離欲、不離愛、不離渴、不離燋熱。比丘不離染、不離欲、不離愛、不離渴、不離燋熱已，比丘心不向勤進、信、寂靜、斷結。比丘不向勤精進、信、寂靜、斷結已，此謂初心纏。復次比丘勤行色欲等樂、勤行臥具睡眠樂。比丘勤行色欲等樂、勤行臥具睡眠已，比丘心不向勤精進、正信、寂靜行、斷結。比丘心不向勤精進、正信、寂靜行、斷已，是名第二第三心纏。復次比丘得少進便住，不上求未得欲得、未解欲解、未證欲證。比丘得少進便住，不上求未得欲得、未解欲解、未證欲證已，比丘不向勤精進、正信、寂靜行、斷結。比丘心不向勤精進、正信、寂靜行、斷結已，是名第四心纏。復次比丘悕望生種種天上故行梵淨行，我以此戒道苦行梵淨行，令我作天王或作輔臣。比丘悕望生種種天上故行梵淨行，我以此戒道苦行梵淨行，令我作天王或作輔臣已，比丘心不向勤精進、正信、寂靜行、斷結。比丘心不向勤精進、正信、寂靜行、斷結已，是名五心纏。</p>
<p>何謂五怖？若殺生、緣殺生故，於現世怖、未來世怖；竊盜、邪婬、妄語、飲酒放逸處怖亦如是，是名五怖。五怨亦如是。</p>
<p>何謂五無間？殺父無間、殺母無間、殺阿羅漢無間、破眾僧無間、惡心出佛身血無間，是名五無間。</p>
<p>何謂五犯戒？殺生、盜竊、邪婬、妄語、飲酒放逸，是名五犯戒。</p>
<p>何謂五非法語？非時語、無實語、無義語、非法語、不調順語，是名五非法語。</p>
<p>何謂五不樂？不樂獨處、不樂出世、不樂寂靜、不樂梵行、不樂諸善法，是名五不樂。</p>
<p>何謂五憎惡？不親自親、不應呵橫呵、數到白衣家、常喜多語、好行乞求，是名五憎惡。</p>
<p>何謂五瞋恚本法？作礙、觸惱、瞋恚、諍訟、專執，是名五瞋恚本法。</p>
<p>何謂五憂本法？憂、悲、苦、惱、眾苦，是名五憂本法。</p>
<p>何謂五嫉妬？舍宅嫉妬、豪族嫉妬、利養嫉妬、名聞嫉妬，是名五嫉妬。</p>
<p>何謂五緣睡眠？欠呿、[夢-夕+登]懵、不樂、身重、心沈沒，是名五緣睡眠。</p>
<p>何謂犯戒五過患？自招衰損、他為呵責、惡名流布、死時有悔、後墮惡道，是名犯戒五過患。何謂復有犯戒五過患？緣犯戒故，未得財物不得、已得財物欺奪；若至剎利眾婆羅門眾居士眾沙門眾中，心懷恐懼；為沙門婆羅門遠稱過惡；身壞命終便墮惡道，是名犯戒五過患。</p>
<p>何謂五不敬順？不敬順父母，沙門、婆羅門、尊長不敬順<span class='note-inline'>(五法竟)</span>。◎</p>
<p>◎何謂六依貪喜？眼識色，愛喜適意愛，色欲染相續，現得、希望當得；曾得，憶念過去變滅生喜，此謂初依貪喜。耳鼻舌身意亦如是，是名六依貪喜。</p>
<p>何謂六依貪憂？眼識色，愛喜適意愛，色欲染相續，現在不得、恐未來不得；曾得，憶念過去變滅生憂，是名初依貪憂。耳鼻舌身意亦如是，是名六依貪憂。</p>
<p>何謂六依貪捨？凡夫人眼見色生捨，癡如小兒，不觀過患、不知果報。如是不知，不分別色便捨，是名初依貪捨。耳鼻舌身意亦如是，是名六依貪捨。</p>
<p>何謂六染？於色中染、聲香味觸法中染，是名六染。</p>
<p>何謂六樂？於色中樂、聲香味觸法中樂，是名六樂。何謂復有六樂？樂諸業、樂語、樂睡眠、樂聚集、樂居宅、樂調戲，是名復有六樂。</p>
<p>何謂六愛？色聲香味觸法中愛，是名六愛。</p>
<p>何謂六恚？色聲香味觸法中恚，是名六恚。</p>
<p>何謂六鉤？色聲香味觸法中鉤，是名六鉤。</p>
<p>何謂六不護？於色聲香味觸法中不護，是名六不護。</p>
<p>何謂六諍根？如世尊說：諸比丘！有六諍根，應當解，解已勤修令斷。何謂六？比丘瞋恚，常念怨嫌，於世尊不恭敬尊重讚歎，不以香花供養；法僧亦如是。於戒缺行、荒行、垢行。告諸比丘：若比丘瞋恚，常念怨嫌，於眾僧中起瞋恚共諍，緣諍令多眾生損減、使多眾生受苦，天人衰耗。告諸比丘：如是不善諍根，觀自他未斷，當共和合勤精進，勇猛應斷不善諍根。告諸比丘：如是不善諍根，觀自他斷已，自心專念，令不復生，如是便知得斷不善諍根。復次比丘！若懷恨燋熱、若嫉妬慳惜、若詭欺姦非、若求諸見他人誹謗，常憶不捨，若邪見、邊見亦如是。是名六諍根<span class='note-inline'>(六法竟)</span>。</p>
<p>何謂七共染？若女人自思惟，女身、女形、女相、女服飾、女欲、女音聲、女瓔珞，女人樂染此物。樂染此物已，思惟外男身、男形、男相、男服飾、男欲、男音聲、男瓔珞，女人樂染此物。樂染此物已，思惟和合。緣和合故，生喜樂貪著，愛樂女身。樂和合已，以如是故，常不欲轉女身。男子自思惟，若男身乃至常不欲轉男身，亦如是。是名七共染。</p>
<p>何謂欲染？有一好種姓婆羅門，往至如來所，到已問訊，却坐一面。問世尊曰：瞿曇沙門！自是梵淨行不？世尊答婆羅門：若言正梵淨行者，我是也。以何緣故？婆羅門！我梵淨行，不缺、不荒、不垢穢。婆羅門復問：瞿曇沙門！梵淨行荒、缺、垢穢耶？世尊答曰：梵淨行有荒、缺、垢穢。婆羅門復問：云何梵淨行有荒、缺、垢穢？世尊答：或有人言：我是梵淨行者。雖不與女人交通，然受女人澡浴衣服按摩調身，以為喜樂、以為氣味。告婆羅門言：是謂共欲染，非清淨梵行，有荒、缺、垢穢，未脫生老病死憂悲苦惱眾苦聚集，我謂此未脫於苦。復次婆羅門！或有人言：我是梵淨行者，不與女人交通，不受女人澡浴衣服按摩調身，然親近女人言說戲<span class='corr'>笑</span>調弄，以為喜樂、以為氣味。告婆羅門言：是謂共欲染，非清淨梵行，有荒、缺、垢穢，未脫於生老病死憂悲苦惱眾苦聚集，我謂此未脫於苦。復次婆羅門！或有人言：我是梵淨行者，不與女人交通，不受女人澡浴衣服按摩調身，不親近女人言說戲笑調弄，然與女人對目相視，以為喜樂、以為氣味。告婆羅門言：是謂共欲染，非清淨梵行者，有荒、缺、垢穢，未脫於生老病死憂悲苦惱眾苦聚集，我謂此未脫於苦。復次婆羅門！或有人言：我是梵淨行者，不與女人交通，不受女人澡浴衣服按摩調身，不親近女人言說戲笑調弄，不與女人對目相視，然障外聞女人音聲歌舞語笑啼哭，以為喜樂、以為氣味。告婆羅門言：是謂共欲染，非清淨梵行，有荒、缺、垢穢，未脫於生老病死憂悲苦惱眾苦聚集，我謂此未脫於苦。復次婆羅門！或有人言：我是梵淨行者，不與女人交通，不受女人澡浴衣服按摩調身，不親近女人言說戲笑調弄，不與女人對目相視，不於障外聞女人音聲歌舞語笑啼哭，然憶念女人曾共從事戲笑言語相娛樂時，以為喜樂、以為氣味。告婆羅門言：是名共欲染，非清淨梵行者，有荒、缺、垢穢，未脫於生老病死憂悲苦惱眾苦聚集，我謂此未脫於苦。復次婆羅門！或有人言：我是梵淨行者，不與女人交通，不受女人澡浴衣服按摩調身，不親近女人言說戲笑調弄，不與女人對目相視，不於障外聞音聲歌舞語笑啼哭，不憶念女人曾共從事戲笑言語相娛樂時，然見長者或長者子以五欲具足相娛樂時，以為喜樂、以為氣味。告婆羅門言：是名共欲染，非梵淨行者，有荒、缺、垢穢，未脫於生老病死憂悲苦惱眾苦聚集，我謂此未脫於苦。復次婆羅門！或有人言：我是梵淨行者，不與女人交通，不受女人澡浴衣服按摩調身，亦不親近女人言說戲笑調弄，不與女人對目相親，不於障外聞女人音聲歌舞啼哭，不憶念女人曾共從事戲笑言語相娛樂時，不見長者及長者子以五欲具足相娛樂時，然願生天上故行梵淨行，我以此戒、以此道、以此苦梵淨行，令我作天王或作輔臣，以為喜樂、以為氣味。告婆羅門言：是謂共欲染，非清淨梵行者，有荒、缺、垢穢，未脫生老病死憂悲苦惱眾苦聚集，我謂此未脫於苦。復次婆羅門！此七共欲染，我觀於內心，設當七共欲染未斷，我亦不自說有正梵淨行。婆羅門！以我七共欲染斷故，說有正梵淨行，得無所畏。是名七共欲染。</p>
<p>何謂七識住處？或有眾生若干身、若干想，欲界人或天，此謂初識住處。若有眾生若干身一想，若初生梵天，是名第二識住處。若有眾生一身若干想光音天，是名第三識住處。或有眾生一身一想遍淨天，是名第四識住處。若有眾生無邊空處，此名第五識住處。若有眾生無邊識處，此謂第六識住處。若有眾生無所有處，此謂第七識住處。是名七識住處。</p>
<p>何謂七慢？慢、不如慢、勝慢、增上慢、我慢、邪慢、慢中慢。何謂慢？若我勝，心於彼貢高，是名慢。何謂不如慢？彼不如，我心於彼貢高，是名不如慢。何謂勝慢？我與勝者等，心於彼貢高，是名勝慢。何謂增上慢？未得起得想，心於彼貢高，是名增上慢。何謂我慢？我有善法，心於彼貢高，是名我慢。何謂邪慢？若無善法，心於彼貢高，是名邪慢。何謂慢中慢？若見他慢，生慢心於彼貢高，是名慢中慢。復次我慢，若有身者，心於彼生貢高，是名我慢。復次邪慢，若有邪見者，心於彼生貢高，是名邪慢。復次慢中慢，我於勝中勝、貴中貴，心於彼生貢高，是名慢中慢。是名七慢。</p>
<p>何謂七不敬？若不恭敬佛、不恭敬法、不恭敬僧、不恭敬戒、不恭敬定、不恭敬慧、不恭敬善法，是名七不敬。</p>
<p>何謂七漏？見斷漏、忍辱斷漏、親近斷漏、離斷漏、調伏斷漏、戒斷漏、思惟斷漏，是名七漏。</p>
<p>何謂七怯弱法？殺生、竊盜、邪婬、妄語、兩舌、惡口、綺語，是名七怯弱法。</p>
<p>何謂七動？我當有、我當無、我色當有、我色當無、我想當有、我想當無、我非有想非無想當有，是名七動。七自恃、七求、七撗、七作、七生亦如是<span class='note-inline'>(七法竟)</span>。</p>
<p>何謂世間八法？利、衰、毀、譽、稱、譏、苦、樂，是名世八法。</p>
<p>何謂八非聖語？若不見言見、見言不見、不聞言聞、聞言不聞、不覺言覺、覺言不覺、不識言識、識言不識，是名八非聖語。</p>
<p>何謂八懈怠事？若有懈怠比丘，如是思惟：我今日入聚落乞食已，我得麁細食不充足，以不足故令我羸瘦，不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，是名初懈怠事。復次比丘如是思惟：我今日入聚落中乞食，得麁細食充足，身體重妨如肉囊盛錢，不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，此謂第二懈怠事。復次懈怠比丘，如是思惟：我今日有作務疲懈，不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，此謂第三懈怠事。復次懈怠比丘，如是思惟：我明日當作務、身當疲懈，便不樂經行坐禪，我今豫眠臥。懈怠比丘即便眠臥，不能勤進為未得欲得、未解欲解、未證欲證，此謂第四懈怠事。復次懈怠比丘，如是思惟：我今日行來，身體疲極，不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，此謂第五懈怠事。復次懈怠比丘，如是思惟：我明日當行、身必疲極，便不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，此謂第六懈怠事。復次懈怠比丘，如是思惟：我今患苦，不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，此謂第七懈怠事。復次懈怠比丘，如是思惟：我患差未久、我身羸弱，不樂經行坐禪，我欲眠臥。懈怠比丘即便眠臥，不能勤進為未得欲得、未解欲解、未證欲證，是名八懈怠事。</p>
<p>何謂八難處妨修梵行？有佛出世，如來、無所著、等正覺、明行足、為善逝、世間解、無上士、調御丈夫、天人師、佛、世尊，說寂靜滅盡離欲法正趣至涅槃道，或有眾生在地獄處，是名初難處妨修梵行。復次佛出世，如來無所著乃至佛世尊，說寂靜滅盡離欲法正趣至涅槃道，或有眾生在畜生處、餓鬼處、長壽天處，若邊地愚癡人、若比丘比丘尼優婆塞優婆夷所不至處，是名乃至第五難處妨修梵行。復次佛出世，如來無所著乃至佛世尊，說寂靜離欲法正趣至涅槃道，或有眾生共生國中，然邪見倒見。邪見倒見果報純熟故，畢生地獄，是名第六難處妨修梵行。復次佛出世，如來無所著乃至佛世尊，說寂靜滅盡離欲法正趣至涅槃道，或有眾生共生國中，然聾盲瘖瘂，如羊手現語相，不知說善惡業報，是名第七難處妨修梵行。復次佛不出世，不名如來乃至佛世尊，不說寂靜滅盡離欲法正趣至涅槃道，或有眾生在國中，不聾盲瘖瘂，亦能分別善惡業報，然不值佛世。是名八難處妨修梵行<span class='note-inline'>(八法竟)</span>。</p>
<p>何謂九若干法？緣若干界故生若干觸，緣若干觸故生若干受，緣若干受故生若干想，緣若干想故生若干覺，緣若干覺故生若干欲，緣若干欲故生若干利養，緣若干利養故生若干求，緣若干求故生若干燋熱，是名九若干法。</p>
<p>何謂九愛本法？緣愛故生求，緣求故生利養，緣利養故生所作，緣所作故生欲染，緣欲染故生堪忍，緣堪忍故生慳惜，緣慳惜故生積聚，緣積聚故生愛護傷害捶打相繫閉共鬪諍，是名九愛本法。</p>
<p>何謂九眾生居？或有眾生若干身、若干想，欲界人天，此謂初眾生居。或有眾生，若干身一想，謂初生梵天，此謂第二眾生居處。或有眾生，一身若干想，謂光音天，此謂第三眾生居處。或有眾生，一身一想，謂遍淨天，此謂第四眾生居處。或有眾生，無受無想，謂無想天，此謂第五眾生居處。或有眾生，無邊空處，此謂第六眾生居處。或有眾生，無邊識處，此謂第七眾生居處。或有眾生，無所有處，此謂第八眾生居處。或有眾生，非想非非想處，是名<span class='corr'>第</span>九眾生居。</p>
<p>何謂犯戒九過患？悔、不悅、不喜、不除、心苦、散亂、不如實知見、不解射、不方便，是名犯戒九過患<span class='note-inline'>(九法竟)</span>。◎</p>

<p class='juan'>舍利弗阿毘曇論卷第十九</p></div></div>
</div><!-- end of div[@id='body'] -->
</body></html>