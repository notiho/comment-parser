<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法聖念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu7' />妙法聖念處經卷第七</p><p class="byline">西天中印度摩伽陀國那爛陀寺三藏傳教大師賜紫沙門臣法天奉　詔譯</p><p>爾時，有飛禽名未曾有見，彼行不散亂，而說頌曰：</p>

<div class="lg regular" style="margin-left:1em;"><div class='lg-row'>「貪、瞋、癡意，　恒為罪友，　為地獄種；</div>
<div class='lg-row'>貪、瞋、癡心，　恒行罪人，　落三途崖。</div>
<div class='lg-row'>彼後方覺，　貪、瞋、癡毒，　無得不怖，</div>
<div class='lg-row'>智者制伏，　不令散亂。　若縱貪、癡，</div>
<div class='lg-row'>飲酒妄語，　殺生偷盜，　無信因果，</div>
<div class='lg-row'>意瞋惡業，　而不防護；　天上不生，</div>
<div class='lg-row'>而沈惡趣。　恒行欲愛，　愛具大力，</div>
<div class='lg-row'>役使有情，　慵懶懈怠，　恒無彼善。</div>
<div class='lg-row'>又如雲翳，　障智慧眼，　於其戒律，</div>
<div class='lg-row'>多諸缺犯，　設得人身，　而獲下劣。</div>
<div class='lg-row'>若意住罪，　黑暗無邊；　若意住覺，</div>
<div class='lg-row'>如晝大明。　如是眾法，　佛所宣說。</div>
<div class='lg-row'>天生散亂，　如酒迷醉，　彼散亂故；</div>
<div class='lg-row'>如行地獄，　輪轉人間，　皆得滅壞。</div>
<div class='lg-row'>如是決定，　生實無常，　散亂障重，</div>
<div class='lg-row'>墮境界海，　成枷鎖因。　天多嬉戲，</div>
<div class='lg-row'>彼生若盡，　永絕快樂。　天不思惟，</div>
<div class='lg-row'>心生散亂，　改轉善根，　深著樂境，</div>
<div class='lg-row'>心猶不足；　天人不知，　為苦惱本，</div>
<div class='lg-row'>無莫護多，　無須臾頃，　無剎那間。</div>
<div class='lg-row'>不被愛降，　欲境間斷，　百般不悟。</div>
<div class='lg-row'>天恒受用，　耽著放逸，　被欲降伏。</div>
<div class='lg-row'>如地獄火，　焚燒有情，　而不揀擇；</div>
<div class='lg-row'>欲火亦然，　焚燒天眾，　亦不揀擇。</div>
<div class='lg-row'>又如餓鬼，　口出火炬，　燒彼飲食；</div>
<div class='lg-row'>傍生之類，　飢火亦然。　天人自作，</div>
<div class='lg-row'>如是欲火，　普遍世間，　焚燒一切，</div>
<div class='lg-row'>有情不覺。」</div>
</div><p>彼有飛禽，名具足德，覺彼散亂，善不能行，後墮彼天，而說頌曰：</p>

<div class="lg regular" style="margin-left:1em;"><div class='lg-row'>「善業斷盡，　此壽剎那。　眾生調伏，</div>
<div class='lg-row'>人得最上。　一切少年，　須臾命盡。</div>
<div class='lg-row'>一切富貴，　須臾破壞。　天人不恒，</div>
<div class='lg-row'>富貴不恒，　剎那不住，　勿作亂意。</div>
<div class='lg-row'>是故早行，　勤修利益，　護律儀法，</div>
<div class='lg-row'>寂靜理處，　塵過不生，　天何不見！</div>
<div class='lg-row'>意若散亂，　行法不恒，　此去不迴，</div>
<div class='lg-row'>快樂亦然。　守護戒根，　天人快樂。</div>
<div class='lg-row'>彼諸眾生，　若無此戒，　後必煩惱。</div>
<div class='lg-row'>是故戒行，　如是恒行，　樂中最上。</div>
<div class='lg-row'>彼戒清淨，　而得大果；　愚人無戒，</div>
<div class='lg-row'>不生天上。　若天行欲，　散亂迷毒，</div>
<div class='lg-row'>於五欲境，　受其快樂，　心不思惟，</div>
<div class='lg-row'>一切不久。　彼命破壞，　無數百千，</div>
<div class='lg-row'>那由他天，　迷欲散亂；　被五欲火，</div>
<div class='lg-row'>置害焚燒。　一切散亂，　人所樂著，</div>
<div class='lg-row'>彼後無常，　得果方覺。　心馳境界，</div>
<div class='lg-row'>動極大苦，　得苦見迷，　心著愛境，</div>
<div class='lg-row'>苦惱不知。　苦惱續生，　於後悔恨。</div>
<div class='lg-row'>煩惱疑惑，　從境界生，　我心無知，</div>
<div class='lg-row'>行輪迴行。　那覺輪迴，　隨逐人心，</div>
<div class='lg-row'>互相愚迷，　展轉三界。　智者證真，</div>
<div class='lg-row'>見輪迴住，　無常苦空，　彼苦非有。</div>
<div class='lg-row'>若耽女色，　恒行欲染，　彼後不見，</div>
<div class='lg-row'>諸天境界。　法非法行，　惡中最上。</div>
<div class='lg-row'>一切世間，　無別救者，　唯如正法，</div>
<div class='lg-row'>是故依法。　法若遠離，　人樂非法；</div>
<div class='lg-row'>非法既作，　苦火熾然，　永離天界。</div>
<div class='lg-row'>善業滅盡，　不覺墜墮，　思彼快樂，</div>
<div class='lg-row'>無常無有，　業繩繫縛，　誰有安樂？</div>
<div class='lg-row'>貪愛轉增，　牽入惡趣，　永離天上。」</div>
</div><p>爾時，帝釋見諸天眾受百般福德，而大驚怖，即說頌曰：</p>
<p style="margin-left:0em;text-indent:0em" class="lg-abnormal"><div class='lg-row'>「作善快樂，　天受善報，　天人上因。</div>
<div class='lg-row'>彼作前善，　如日行空，　明照世間，</div>
<div class='lg-row'>無二重輪；　其智慧光，　明照邪暗，</div>
<div class='lg-row'>亦復如是，　而無二種。　欲往天宮，</div>
<div class='lg-row'>行悲愍行，　悲與群生，　為出生母。</div>
<div class='lg-row'>依憑斯善，　人生天上，　又復悲心，</div>
<div class='lg-row'>饒益利樂，　一切有情，　得天愛樂。</div>
<div class='lg-row'>悲者恒善，　一切眾生，　及諸賢聖，</div>
<div class='lg-row'>普皆歸命；　又復行悲，　如清涼月，</div>
<div class='lg-row'>去彼煩惱，　炎苦之熱。　是故悲心，</div>
<div class='lg-row'>為快樂本，　一切欲心，　天人業主。</div>
<div class='lg-row'>於其色、聲，　香、味、觸、法，　攀緣不足。」</div>
<div class='lg-row'>苾芻觀察，　而說頌言：</div>
<div class='lg-row'>「譬如劫壞，　日火盛時，　大海江河，</div>
<div class='lg-row'>普皆乾竭。　眼識、根等，　觀攀色境，</div>
<div class='lg-row'>經彼俱胝，　百千萬劫，　貪癡欲海，</div>
<div class='lg-row'>而不能竭。　人之貪心，　勝龍不足。</div>
<div class='lg-row'>散亂之因，　生一切惡。　勿行散亂，</div>
<div class='lg-row'>散亂過人，　障真如理；　若行散亂，</div>
<div class='lg-row'>彼恒無善。　人若離善，　牽墜三途，</div>
<div class='lg-row'>離一切樂，　不生天界，　命恒生滅，</div>
<div class='lg-row'>為煩亂根，　意通知此，　苦中最上。</div>
<div class='lg-row'>若前根境，　不了輪迴，　而執決定；</div>
<div class='lg-row'>如空中花，　如乾闥城，　如水上泡，</div>
<div class='lg-row'>如水聚沫；　迷彼聚沫，　為臥具等；</div>
<div class='lg-row'>迷彼幻化，　為自集動；　天龍、藥叉，</div>
<div class='lg-row'>及阿修羅，　迦魯拏等，　虛幻亦然。</div>
<div class='lg-row'>誰救無常？　若但作業，　而不早怖，</div>
<div class='lg-row'>極惡死王，　速來逼害。　是故作善，</div>
<div class='lg-row'>後無煩惱，　我覺汝等，　勿行放逸。</div>
<div class='lg-row'>彼復生愛，　而被境牽，　境縛有情，</div>
<div class='lg-row'>如牢枷鎖，　為地獄因，　永離解脫。</div>
<div class='lg-row'>是故不實，　汝須遠離，　此真實法，</div>
<div class='lg-row'>世尊所說，　諦聽奉行，　得益無盡。」</div>
</p><p>爾時，帝釋忽然之間，覩佛影像，與諸天眾，發尊重心，頭面作禮，而說頌曰：</p>

<div class="lg regular" style="margin-left:1em;"><div class='lg-row'>「彼佛世尊，　正遍知者，　現救度像，</div>
<div class='lg-row'>善開解脫。　若人歸禮，　解脫輪迴，</div>
<div class='lg-row'>心獲勝善；　此善調適，　無垢清淨。</div>
<div class='lg-row'>佛說此法，　成涅槃道，　言此行人，</div>
<div class='lg-row'>得無畏力，　受寂滅樂，　住真空地，</div>
<div class='lg-row'>過輪迴海；　度三界難，　開智慧眼，</div>
<div class='lg-row'>放最勝光，　普見世間。　非如土木，</div>
<div class='lg-row'>凡愚之類，　無其光明，　遊行妄境。</div>
<div class='lg-row'>若人貪垢，　心不清淨，　口過等毒；</div>
<div class='lg-row'>復以智水，　洗蕩離染。　一切外道，</div>
<div class='lg-row'>執我無知，　於斯諦理，　而不能見，</div>
<div class='lg-row'>彼無垢言，　為汝解說。　佛在因地，</div>
<div class='lg-row'>不行散亂，　救度汝等；　今到彼岸，</div>
<div class='lg-row'>復度他人，　利樂一切，　於其世間。</div>
<div class='lg-row'>唯一佛住，　無利為利，　利人最上。</div>
<div class='lg-row'>如是造惡，　墮大地獄；　如是修善，</div>
<div class='lg-row'>當生天上。」</div>
</div><p>彼時，帝釋觀察天眾，即說頌曰：</p>

<div class="lg regular" style="margin-left:0em;"><div class='lg-row'>「譬如飛禽，　順風吹急，　輪轉人、天，</div>
<div class='lg-row'>往復亦爾，　皆因業感。　如其苦樂，</div>
<div class='lg-row'>聚集散壞，　隨業勝劣，　其義亦然。</div>
<div class='lg-row'>是故造作，　皆成因果。　牟尼宣說：</div>
<div class='lg-row'>『真如無邊，　平等所依，　業習種子，</div>
<div class='lg-row'>一切心作，　而難調伏，　唯佛如來，</div>
<div class='lg-row'>而為開覺。』　若業種種，　從一至十，</div>
<div class='lg-row'>從十至百，　從百至千，　至那由他，</div>
<div class='lg-row'>無數有情，　若干種類，　墮大業網。</div>
<div class='lg-row'>莊畫世間，　譬如飛鳥，　連繩繫絆，</div>
<div class='lg-row'>欲往虛空，　終不能去。　有情亦爾，</div>
<div class='lg-row'>但造諸業，　被業繫縛，　欲出輪迴，</div>
<div class='lg-row'>而不得去。」</div>
</div><p>彼時，帝釋見天散亂，互相嬉戲樂著快樂，觀彼天眾，即說頌曰：</p>
<p style="margin-left:0em;text-indent:0em" class="lg-abnormal"><div class='lg-row'>「五樂歌舞，　普徧天中，　若不思惟，</div>
<div class='lg-row'>決定墮落。　汝貪女人，　自性堅著，</div>
<div class='lg-row'>無暫捨離；　他意不恒，　隨情進退。</div>
<div class='lg-row'>富者戀愛，　常獲財物，　詐親適悅，</div>
<div class='lg-row'>如有固悋，　輕棄遠離。　貪癡之人，</div>
<div class='lg-row'>追逐欲樂，　譬如渴鹿，　競奔陽炎，</div>
<div class='lg-row'>而求於水。　耽欲亦爾，　虛妄不實。</div>
<div class='lg-row'>彼諸女人，　無恩、無義，　無踈、無親，</div>
<div class='lg-row'>尊卑不分，　種姓不顧。　譬如遊蜂，</div>
<div class='lg-row'>其花芳盛，　而即採食；　若見萎花，</div>
<div class='lg-row'>而即捨去。　又復女人，　矯誑惑亂，</div>
<div class='lg-row'>如彼蜜內，　隱藏毒藥，　違害亦爾。</div>
<div class='lg-row'>有智之人，　心正決定，　於斯欲妄，</div>
<div class='lg-row'>而皆不著。　迷人見喜，　深自樂著，</div>
<div class='lg-row'>如蟻聚羶，　如蜂護蜜，　天、龍、神、鬼，</div>
<div class='lg-row'>諸惡夜叉，　毘舍遮等，　魔護囉誐，</div>
<div class='lg-row'>及羅剎娑，　亦被迷惑。　欲性不實，</div>
<div class='lg-row'>生妄境界，　喻如幻法，　誑賺有情，</div>
<div class='lg-row'>得無常時，　衰壞不覺。　彼天妙地，</div>
<div class='lg-row'>一切林木，　花菓莊嚴，　為生死繩，</div>
<div class='lg-row'>牽繫汝等，　如繩繫犢，　而不自在。</div>
<div class='lg-row'>快樂境界，　男女眷屬，　於無常時，</div>
<div class='lg-row'>誰能救護？　若人得住，　多聞智慧，</div>
<div class='lg-row'>善業之舍，　適心最上，　我今當去。</div>
<div class='lg-row'>南閻浮提，　泉流河海，　園苑、亭臺，</div>
<div class='lg-row'>悉皆具足。　如是種種，　有如法者，</div>
<div class='lg-row'>不如法者，　論義慧學，　法與非法，</div>
<div class='lg-row'>我今悉知。　虛妄怨心，　迷賺有情。」</div>
<div class='lg-row'>彼有苾芻，　復說頌曰：</div>
<div class='lg-row'>「心怨下劣，　生五根毒，　齩螫眾生，</div>
<div class='lg-row'>如五頭蛇，　虛懷悔恨。　色等五境，</div>
<div class='lg-row'>為大愛河，　無到彼岸；　彼岸寂靜，</div>
<div class='lg-row'>離諸邪妄。　邪見無利，　迷墮地獄。</div>
<div class='lg-row'>彼邪見人，　無因計因，　墮惡邪見，</div>
<div class='lg-row'>障覆靜心，　謬解因果，　行輪迴難，</div>
<div class='lg-row'>得苦惱身。　業果生滅，　善惡亦然；</div>
<div class='lg-row'>若見真空，　即到彼岸，　永離生滅。</div>
<div class='lg-row'>汝等應知，　愚癡迷欲，　欲覆迷人。</div>
<div class='lg-row'>若住正見，　微妙清淨，　戒行律儀，</div>
<div class='lg-row'>出世及天，　求不難得。　若著邪見，</div>
<div class='lg-row'>修邪難業：　我願長壽。　非自愚迷，</div>
<div class='lg-row'>而復迷他，　所行黑暗，　墮大輪迴，</div>
<div class='lg-row'>成就苦因，　逼迫自性。　如佛所說：</div>
<div class='lg-row'>『利樂之要，　反照正性，　根塵境空，</div>
<div class='lg-row'>我山自摧，　煩惱清淨，　出生死難，</div>
<div class='lg-row'>住涅槃城，　是真解脫。』　汝等世間，</div>
<div class='lg-row'>一切有情，　深著欲樂，　邪毒入心，</div>
<div class='lg-row'>涅槃彼岸，　終不能到。　假使百劫，</div>
<div class='lg-row'>輪沒世間，　如被枷鎖，　不可得脫。</div>
<div class='lg-row'>智者所說，　出世法財，　微妙經典，</div>
<div class='lg-row'>信受奉行，　快得善利。　邪見無因，</div>
<div class='lg-row'>橫執下劣，　虛妄典教，　迷謬有情，</div>
<div class='lg-row'>普墮輪迴。　眾生云何，　虛誑真法？</div>
<div class='lg-row'>無因妄見，　不愍含生，　自墮、墮他，</div>
<div class='lg-row'>俱入惡趣。」</div>
</p><p>彼有飛禽名曰蜜行，於其樹林，食蜜嬉戲，而說頌曰：</p>

<div class="lg regular" style="margin-left:1em;"><div class='lg-row'>「眾生飲酒癡迷醉，　愛味誰知癡索牽，</div>
<div class='lg-row'>墜墮無常惡趣中，　是故勿飲無明酒。</div>
<div class='lg-row'>輪迴因觸生癡見，　非法皆從貪愛生，</div>
<div class='lg-row'>一切塵勞業海深，　是名如來大智說。</div>
<div class='lg-row'>汝知飲酒壞名色，　善惡無分譬目盲，</div>
<div class='lg-row'>乃至身倒不覺知，　可喻木石人恥笑；</div>
<div class='lg-row'>飲酒無恒多過失，　三十六失作乖違，</div>
<div class='lg-row'>智者染著為大暗，　是故遠離於飲酒。</div>
<div class='lg-row'>迦捨花輕等彼人，　浮囂不定無忠信，</div>
<div class='lg-row'>增長貪、瞋生死續，　要摧此力勤救護。」</div>
</div><p>爾時，帝釋天主復說頌曰：</p>

<div class="lg regular" style="margin-left:1em;"><div class='lg-row'>「無瞋破瞋，　忍辱破怨，　法破非法，</div>
<div class='lg-row'>光破黑暗；　實破妄語，　定破兩舌，</div>
<div class='lg-row'>善破惡口，　親破非親；　慈破殺生，</div>
<div class='lg-row'>施破慳悋，　念破非念，　明破無明；</div>
<div class='lg-row'>晝破於夜，　白破黑月；　邪欲思惟，</div>
<div class='lg-row'>真覺智破；　惡趣難業，　八聖道破；</div>
<div class='lg-row'>四無礙智，　破諸訥鈍；　智破無智，</div>
<div class='lg-row'>安住寂靜，　破彼攀緣；　風破於山，</div>
<div class='lg-row'>火破一切，　海吞江河，　日破星宿；</div>
<div class='lg-row'>富破貧窮，　火破於寒，　水破於渴，</div>
<div class='lg-row'>食破於飢；　足破不足，　恒讚於悲，</div>
<div class='lg-row'>不讚無悲。　妄語惡業，　破墜有情；</div>
<div class='lg-row'>善說真如，　破有為慧，　如佛世尊，</div>
<div class='lg-row'>能破外道；　天諸勢力，　破阿修羅。</div>
<div class='lg-row'>帝釋告言：　『我降汝等，　一切天眾。』</div>
<div class='lg-row'>所以者何？　住正法者，　威勢若斯。</div>
<div class='lg-row'>若復輪迴，　奴僕之類，　如處地眠，</div>
<div class='lg-row'>一切居下。　若復一心，　奉行正法，</div>
<div class='lg-row'>如登床座，　一切居上。　行迷智慧，</div>
<div class='lg-row'>好行非法，　天自業果，　不墮何去？</div>
<div class='lg-row'>被業風吹，　輪轉地獄，　餓鬼傍生，</div>
<div class='lg-row'>誰同代受？　如是一切，　天男、天女，</div>
<div class='lg-row'>及諸愚迷，　一切眾生，　自作惡業，</div>
<div class='lg-row'>受大破壞。」</div>
</div><p>爾時，帝釋而說頌曰：</p>

<div class="lg regular" style="margin-left:1em;"><div class='lg-row'>「譬如大風，　吹空中水，　聚散不恒；</div>
<div class='lg-row'>輪迴有情，　隨業聚散，　不定亦然。</div>
<div class='lg-row'>又如花敷，　開結應時，　茂盛凋殘，</div>
<div class='lg-row'>隨時不住。　時亦如是，　過去、未來，</div>
<div class='lg-row'>亦復不住。　人作福善，　嬉戲得時，</div>
<div class='lg-row'>福樂若盡，　往而不復。　如樹生葉，</div>
<div class='lg-row'>繁茂甚多，　若值霜雹，　墮而不復。</div>
<div class='lg-row'>天人亦爾，　受天快樂，　若值輪迴，</div>
<div class='lg-row'>無復快樂。　譬如天雨，　不住虛空；</div>
<div class='lg-row'>快樂亦然，　不住幻體。　譬如大風，</div>
<div class='lg-row'>吹壞雲雷；　快樂亦爾，　吹壞生命。</div>
<div class='lg-row'>譬如朽木，　墮大焰中，　永不復故。</div>
<div class='lg-row'>迷愛亦然，　經百千生，　墜墮泥黎，</div>
<div class='lg-row'>不復人、天。　虛妄迷愛，　廣遍一切。</div>
<div class='lg-row'>魔滅善行，　遠離人、天。　守護此戒，</div>
<div class='lg-row'>七佛所說，　戒定第一，　思念生生，</div>
<div class='lg-row'>得人業地；　思念多劫，　父母業地，</div>
<div class='lg-row'>得生天上。」</div>
</div><p>爾時，帝釋復說偈言：</p>

<div class="lg regular" style="margin-left:1em;"><div class='lg-row'>「若得人中生，　由宿行多善，</div>
<div class='lg-row'>今奉諸律儀，　而復生天上。</div>
<div class='lg-row'>人中難得生，　得者針投芥，</div>
<div class='lg-row'>迷惑若散亂，　復墮於地獄。</div>
<div class='lg-row'>善行三業已，　寂靜審觀心，</div>
<div class='lg-row'>煩惱自消除，　定得生天上。</div>
<div class='lg-row'>煩惱伏令盡，　內生適悅心，</div>
<div class='lg-row'>清淨離貪、瞋，　而得生天上。</div>
<div class='lg-row'>斷除於憎、愛，　摩訶苦不生，</div>
<div class='lg-row'>種種復行檀，　而得生天上。</div>
<div class='lg-row'>恒運慈悲心，　救護於含識，</div>
<div class='lg-row'>如護自身命，　而得生天上。</div>
<div class='lg-row'>他行不善心，　害物毒如火。</div>
<div class='lg-row'>所求皆施與，　而得生天上。</div>
<div class='lg-row'>若覩他妻妾，　不生邪染心，</div>
<div class='lg-row'>如母敬愛觀，　而得生天上。</div>
<div class='lg-row'>若人觀妄語，　如火生舌頭，</div>
<div class='lg-row'>禁戒若真實，　而得生天上。</div>
<div class='lg-row'>兩舌而不作，　親友使和合，</div>
<div class='lg-row'>愛語絕乖離，　而得生天上。</div>
<div class='lg-row'>惡口言無度，　傷人利若刀，</div>
<div class='lg-row'>善語離前非，　而得生天上。</div>
<div class='lg-row'>綺語而增過，　加言飾說多，</div>
<div class='lg-row'>如理稱實談，　而得生天上。</div>
<div class='lg-row'>此戒宜持護，　七佛同所宣，</div>
<div class='lg-row'>無畏戒法圓，　而得生天上。</div>
<div class='lg-row'>一切諸眾生，　若生增上慢，</div>
<div class='lg-row'>如被枷鎖縛，　不得於解脫。」</div>
</div><p>爾時，有一苾芻而說頌曰：</p>

<div class="lg regular" style="margin-left:1em;"><div class='lg-row'>「若此女人索，　縛人最堅固，</div>
<div class='lg-row'>輪迴受報時，　惡果居第一。</div>
<div class='lg-row'>若此女人索，　非縛項頸索，</div>
<div class='lg-row'>纏縛有情心，　生苦為第一。</div>
<div class='lg-row'>女索縛人切，　人間無有比，</div>
<div class='lg-row'>地獄、鬼、畜生，　為彼女縛去。</div>
<div class='lg-row'>大色索縛身，　可見索形量，</div>
<div class='lg-row'>女索心非色，　縛大無形量。</div>
<div class='lg-row'>女索雖悅意，　迷生不解脫，</div>
<div class='lg-row'>縛彼一切人，　不出輪迴難。</div>
<div class='lg-row'>六塵俱縛人，　女索力最大，</div>
<div class='lg-row'>降伏於眾生，　此縛居最上。</div>
<div class='lg-row'>若此女人縛，　愚迷心愛戀，</div>
<div class='lg-row'>為妻妾眷屬，　堅牢不可解。」</div>
</div><p>彼帝釋天主，如是一千天子，一切皆見。心生歡喜歌舞作唱，稱讚天王而說頌曰：</p>

<div class="lg regular" style="margin-left:1em;"><div class='lg-row'>「帝釋忉利王，　娑婆世父母，</div>
<div class='lg-row'>行天梵善行，　不著於欲樂；</div>
<div class='lg-row'>正法救世間，　非法令除斷，</div>
<div class='lg-row'>以法適其心，　此樂未曾有。</div>
<div class='lg-row'>最上、最勝智，　慈心真實言，</div>
<div class='lg-row'>快樂法非常，　清淨而無染。</div>
<div class='lg-row'>所有世間德，　及彼出世德，</div>
<div class='lg-row'>天王自在行，　一切見無異。</div>
<div class='lg-row'>救度恐怖者，　離苦獲安樂，</div>
<div class='lg-row'>天、人、阿修羅，　世間常持護。</div>
<div class='lg-row'>此處忉利天，　彼諸林木樹，</div>
<div class='lg-row'>種種<span class='corr'>寶</span>莊嚴，　密覆如繒蓋；</div>
<div class='lg-row'>地布瑠璃渠，　宮殿眾寶色，</div>
<div class='lg-row'>蓮華恒自敷，　莊嚴適其意。</div>
<div class='lg-row'>天人業因盡，　劫火破壞時，</div>
<div class='lg-row'>妙高一切無，　未有不空者。</div>
<div class='lg-row'>何況諸天眾，　如泡、如水沫，</div>
<div class='lg-row'>纔生又復無，　無明迷不覺。</div>
<div class='lg-row'>帝釋天中尊，　彼恒放光明，</div>
<div class='lg-row'>照耀於我等，　一切皆依住。」</div>
</div><p>爾時，帝釋而說頌曰：</p>

<div class="lg regular" style="margin-left:1em;"><div class='lg-row'>「妙高眾山王，　光明真金色，</div>
<div class='lg-row'>瑩淨體分明，　喻彼水中月；</div>
<div class='lg-row'>若此金光明，　喻彼持戒者，</div>
<div class='lg-row'>無垢戒光明，　十六分虧一。</div>
<div class='lg-row'>自業得生天，　莊嚴而具足，</div>
<div class='lg-row'>業有上、中、下，　感果亦復然。</div>
<div class='lg-row'>隨自禁戒心，　遠離於散亂，</div>
<div class='lg-row'>住此正法位，　恒獲於快樂。</div>
<div class='lg-row'>若生無垢戒，　身有大光明，</div>
<div class='lg-row'>如彼千日輪，　共聚光無異。</div>
<div class='lg-row'>佛說七種戒，　歡喜若受持，</div>
<div class='lg-row'>彼為最上人，　當獲第一果。</div>
<div class='lg-row'>種種作善業，　彼定有後身，</div>
<div class='lg-row'>無作無彼行，　無業無破壞。</div>
<div class='lg-row'>愚迷不信因，　無因亦無果，</div>
<div class='lg-row'>如覓水中酥，　不受於安樂。</div>
<div class='lg-row'>迷罪心行暗，　非善、非安樂，</div>
<div class='lg-row'>煩惱互相增，　見彼未曾有。」</div>
</div>
<p class='juan'>妙法聖念處經卷第七</p></div>
</div><!-- end of div[@id='body'] -->
</body></html>