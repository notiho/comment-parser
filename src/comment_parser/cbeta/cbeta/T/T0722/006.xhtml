<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法聖念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />妙法聖念處經卷第六</p><p class="byline">西天中印度摩伽陀國那爛陀寺三藏傳教大師賜紫沙門臣法天奉　詔譯</p>
<div class="lg regular" style="margin-left:1em;"><div class='lg-row'>「於罪不怖畏，　彼人無智慧，</div>
<div class='lg-row'>後至命終時，　苦惱恒燒燃，</div>
<div class='lg-row'>周遍天界中，　墮落誰能見。</div>
<div class='lg-row'>彼恒貪婬樂，　於此莫能知，</div>
<div class='lg-row'>婬慾生虛誑，　迷惑於有情，</div>
<div class='lg-row'>牽引落三途，　如繩而繫縛。</div>
<div class='lg-row'>生滅恒如是，　有情須自利，</div>
<div class='lg-row'>調柔身口意，　煩惱勿令生，</div>
<div class='lg-row'>法境等須息。　一切著婬者，</div>
<div class='lg-row'>增癡墮無常，　不覺欲火燒，</div>
<div class='lg-row'>遠離於親眷，　朋友善知識，</div>
<div class='lg-row'>骨肉并眷屬，　大苦死來時，</div>
<div class='lg-row'>波吒何能說？　初至無常位，</div>
<div class='lg-row'>如山忽倒摧，　須臾不可停，</div>
<div class='lg-row'>剎那而滅謝。　若處一切智，</div>
<div class='lg-row'>無罪無輪迴，　究竟出苦源；</div>
<div class='lg-row'>諸天恒愛樂，　欲海深無底，</div>
<div class='lg-row'>何能有足期？　增長愛貪心，</div>
<div class='lg-row'>如酥油灑火，　種種莊嚴貌，</div>
<div class='lg-row'>破壞出世因，　流轉四趣中。</div>
<div class='lg-row'>人傍地獄鬼，　生死恒無間，</div>
<div class='lg-row'>往復如陶輪，　群品大愚癡，</div>
<div class='lg-row'>不了煩惱性。　若彼諸有情，</div>
<div class='lg-row'>永離於貪愛，　當獲最上因，</div>
<div class='lg-row'>解脫無繫絆。　智者除煩惱，</div>
<div class='lg-row'>諸苦病不侵，　降伏於貪瞋，</div>
<div class='lg-row'>長獲安樂道。　生苦不能染，</div>
<div class='lg-row'>羂索不能縛，　智慧漸圓明，</div>
<div class='lg-row'>照知一切事。　若於圓寂理，</div>
<div class='lg-row'>而起無相心，　離垢絕囂塵，</div>
<div class='lg-row'>究竟到彼岸。　於彼苦樂境，</div>
<div class='lg-row'>洞然無所得，　而入大解脫。</div>
<div class='lg-row'>常住空寂舍，　復起慈悲心，</div>
<div class='lg-row'>愍念有情故，　示苦智真如。</div>
<div class='lg-row'>遠離於羂索，　令意斷疑慮，</div>
<div class='lg-row'>永除於貪愛，　解脫苦惱怖，</div>
<div class='lg-row'>獲得最上慧，　悟彼集散空。</div>
<div class='lg-row'>設壽八萬劫，　亦復墮無常，</div>
<div class='lg-row'>此可恒安住，　天界永無失。</div>
<div class='lg-row'>見惡而生慢，　於罪不思惟，</div>
<div class='lg-row'>愚迷無方便，　恒求於快樂。</div>
<div class='lg-row'>喻如砂聚中，　求油終不得，</div>
<div class='lg-row'>若作罪業行，　恒常而逼迫。</div>
<div class='lg-row'>苦樹罪根深，　一切惡生長，</div>
<div class='lg-row'>我說此真如，　定為法非法。</div>
<div class='lg-row'>彼意恥作罪，　後復無煩惱，</div>
<div class='lg-row'>利益廣無邊，　獲至真如際。</div>
</div><p>「若復愚迷，於佛言教而不信受，後至無常，自得苦惱，經無數百千俱胝那由他、阿沒那等，破壞人天，無常罪火決定焚燒，此不盡劫。瞿曇告言：『天復云何而得久住？』喻如水沫、芭蕉，無有纖毫真實，幻化非久。若恒愛此快樂，無有是處。」</p>
<p>爾時，彼佛問彼天眾：「知此義不？」天，意歡喜，如聞五樂，多獲快樂，得五功德。而復說言：「彼有飛禽名曰嬉戲，能善說法。為彼天眾，即說伽他曰：</p>

<div class="lg regular" style="margin-left:2em;"><div class='lg-row'>「『有欲愛不足，　無因人意足，</div>
<div class='lg-row'>發起不足心，　如是無知死。</div>
<div class='lg-row'>一切眾生界，　形類有多般，</div>
<div class='lg-row'>長遠時分中，　不能修方便。</div>
<div class='lg-row'>永不受安樂，　決定墮輪迴，</div>
<div class='lg-row'>恒處於地獄，　生生亦如是。』</div>
</div><p>「若實宣說，帝釋境界，富貴殊勝異於諸天。於此輪迴亦不能免。決定無常乃普遍天上，未有微妙之處，可避無常，而皆墮落。</p>
<p>「是時天帝善解法相，名憍尸迦，為彼天父，種種精進，說多因行，而諸天眾猶不省悟，誰能樂修靜行，遠離罪垢？唯縱愚迷，心著放逸，於斯教誨而不受持，久遠無邊。云何不覺？彼諸愚人，樂作惡因；於彼後身，而被罪惡種種破壞，寧知惡業隨眠纏縛。」</p>
<p>爾時，苾芻而說頌曰：</p>

<div class="lg regular" style="margin-left:1em;"><div class='lg-row'>「若行善利，　以其臥具，　飲食衣等，</div>
<div class='lg-row'>供給供養，　尊卑之眾，　不為自身，</div>
<div class='lg-row'>而求福利；　或觀自身，　誰作主宰？</div>
<div class='lg-row'>乃遇惡境，　作罪怨家，　固來欺陵，</div>
<div class='lg-row'>而起真實。　離相忍辱，　智者審觀，</div>
<div class='lg-row'>都無病痛，　苦惱之難。　唯有現在，</div>
<div class='lg-row'>不靜之物，　作如是身；　而復此身，</div>
<div class='lg-row'>剎那不住，　盛壯亦然，　破壞何身？</div>
<div class='lg-row'>眾生迷醉，　於自財物，　不作利益，</div>
<div class='lg-row'>增長罪業，　不受教命，　亦不行施，</div>
<div class='lg-row'>於一切處，　心不受用，　賊等窺壞。</div>
<div class='lg-row'>云何護持？　若心迴向，　布施師等，</div>
<div class='lg-row'>彼財殊妙，　而復棄捨，　如棄草木，</div>
<div class='lg-row'>心不愛著；　貧劣有情，　恒行救度，</div>
<div class='lg-row'>離垢無著，　今世後世，　獲七眾戒。</div>
<div class='lg-row'>救度最上，　戒護於人，　當生天上，</div>
<div class='lg-row'>智慧廣大。　彼能截斷，　一切煩惱，</div>
<div class='lg-row'>病等枷鎖，　過大嶮惡，　輪迴之橋，</div>
<div class='lg-row'>到彼堅牢，　涅槃彼岸。　心淨離垢，</div>
<div class='lg-row'>得無生忍，　喻如擔負，　其物輕少，</div>
<div class='lg-row'>遠出長途，　而不疲乏；　若人擔負，</div>
<div class='lg-row'>惡業輕少，　遐歷世間，　而不沈沒。</div>
<div class='lg-row'>又如飛禽，　兩翼壯健，　高往虛空，</div>
<div class='lg-row'>遠疾可到。　若人持戒，　守護堅牢，</div>
<div class='lg-row'>欲往生天，　亦復如是。」</div>
</div><p>復有飛禽，名現真如，住彼白山，而能觀察，即說頌曰：</p>

<div class="lg regular" style="margin-left:1em;"><div class='lg-row'>「喻我形色，　不住剎那，　快樂亦然，</div>
<div class='lg-row'>愚迷不覺。　若一切類，　善相多般，</div>
<div class='lg-row'>輪迴生時，　定隨破壞。　彼福破壞，</div>
<div class='lg-row'>一生亦然，　死王得便，　罪意何免？</div>
<div class='lg-row'>恒行快樂，　無財黑繩，　摧壞有情，</div>
<div class='lg-row'>無病強力，　安樂遠離。　死王近來，</div>
<div class='lg-row'>近則心迷，　群生命壞，　罪破長時。</div>
<div class='lg-row'>天人輪轉，　不覺根迷，　遠離安樂，</div>
<div class='lg-row'>墮閻羅界，　方知業果。　快樂剎那，</div>
<div class='lg-row'>而身衰朽，　悅諸塵境，　不覺貪著；</div>
<div class='lg-row'>快樂受盡，　老死王侵，　諸根對境，</div>
<div class='lg-row'>戀著不足。　彼後無常，　自生煩惱，</div>
<div class='lg-row'>若無慧燈，　照見塵境，　受行境界，</div>
<div class='lg-row'>執我分別，　樂著虛妄，　欲火恒生。</div>
<div class='lg-row'>境力如風，　吹欲火盛，　智覺真如，</div>
<div class='lg-row'>思惟成妄。　一切愚迷，　嬉戲不覺，</div>
<div class='lg-row'>恒行境界，　吹於欲火。　天人行欲，</div>
<div class='lg-row'>墮彼天界，　彼具天德，　實得天樂；</div>
<div class='lg-row'>衰相現前，　不壞何往？　剎那不住，</div>
<div class='lg-row'>念念生滅，　暫住非久，　彼命如是。</div>
<div class='lg-row'>此境屬他，　一心不覺，　五德天樂，</div>
<div class='lg-row'>壞苦速離。　帝釋天王，　抖擻煩惱，</div>
<div class='lg-row'>三障垢靜，　歸依三寶，　三業廓然，</div>
<div class='lg-row'>悟得最上，　三佛菩提；　雖生罪地，</div>
<div class='lg-row'>罪垢不染，　留心作善。」</div>
</div><p>彼有焰魔獄卒，為彼眾生而說頌曰：</p>

<div class="lg regular" style="margin-left:1em;"><div class='lg-row'>「意懷貪欲，　嫌棄善緣，　不離輪迴，</div>
<div class='lg-row'>得此苦果，　不依天行，　而作罪因。</div>
<div class='lg-row'>彼後無常，　反恨作惡，　利刀割體，</div>
<div class='lg-row'>猛火燒身，　猶未為傷。　五根得罪，</div>
<div class='lg-row'>苦不可忍，　眼觀美色，　如實得樂，</div>
<div class='lg-row'>寧知恒苦；　聞聲耽味，　其過亦然，</div>
<div class='lg-row'>作罪冤家。　是故捨離，　彼三冤家；</div>
<div class='lg-row'>纏縛罪人，　破人安樂，　貪癡和合，</div>
<div class='lg-row'>遠離戒品，　因墮地獄。　若行戒律，</div>
<div class='lg-row'>後得福善；　若違戒律，　後得煩惱。</div>
<div class='lg-row'>飲酒殺命，　離他婦女，　邪見兩舌，</div>
<div class='lg-row'>不守威儀，　縱情放逸，　破壞有情，</div>
<div class='lg-row'>因沈惡道。　貪著邪行，　而復惡口，</div>
<div class='lg-row'>今世後世，　無彼安樂。　遠離惡人，</div>
<div class='lg-row'>親近善友，　滅此罪根。　不信此業，</div>
<div class='lg-row'>無得業果，　無眾安樂。　惡果根本，</div>
<div class='lg-row'>煩惱後燒。　若作妄語，　本非法師，</div>
<div class='lg-row'>我解深法，　彼後無常，　得魔業果；</div>
<div class='lg-row'>轉此人身，　而生惡趣。　是故如來，</div>
<div class='lg-row'>說此無明，　一切貪欲，　何得快樂？</div>
<div class='lg-row'>知足無貪，　身離煩惱。　欲生快樂，</div>
<div class='lg-row'>是名快樂。　解脫相應，　得最上樂。</div>
<div class='lg-row'>若貪快樂，　如毒和水；　解脫快樂，</div>
<div class='lg-row'>如乳和水，　欲火燒害，　愚盲不覺。</div>
<div class='lg-row'>又復貪愛，　度量財利，　酤賣酒肉，</div>
<div class='lg-row'>得財無數，　心猶未足；　無常殺鬼，</div>
<div class='lg-row'>速來牽引。　若耽欲樂，　樂住境界，</div>
<div class='lg-row'>得不快樂；　如來說此，　夢覺法喻，</div>
<div class='lg-row'>如乾闥城，　如空無實；　如水上沫；</div>
<div class='lg-row'>如芭蕉堅；　如彼火毒，　欲境亦然。</div>
<div class='lg-row'>若味因果，　知欲過罪，　不迷真如，</div>
<div class='lg-row'>成就智慧，　獲靜思惟；　去其貪愛，</div>
<div class='lg-row'>苦惱不生。　壞欲亦然，　欲為罪主，</div>
<div class='lg-row'>如世毒藥，　彼意不足，　墮落天界，</div>
<div class='lg-row'>復墮地獄。　欲賺愚迷，　喻彼懸河，</div>
<div class='lg-row'>亦如電閃。　世間毒力，　莫勝女色，</div>
<div class='lg-row'>思想欲增，　如火熾盛。　是故智者，</div>
<div class='lg-row'>離欲寂靜，　無前無後，　亦無中間，</div>
<div class='lg-row'>如如而行。　增長亦爾，　彼得欲苦，</div>
<div class='lg-row'>等觸大焰。　知如是過，　智者遠離，</div>
<div class='lg-row'>速離欲故，　定得安樂。　無數百千，</div>
<div class='lg-row'>那由他天，　以欲行故，　墮火毒獄，</div>
<div class='lg-row'>器杖治罰，　其毒如火，　遠離快樂。</div>
<div class='lg-row'>不行欲因，　如上地獄，　不見不聞。</div>
<div class='lg-row'>若貪欲人，　斷其欲貪，　亦無苦惱。</div>
<div class='lg-row'>是故無垢，　得意清淨，　於一切處，</div>
<div class='lg-row'>滅欲火焰，　入彼種種，　最上善業，</div>
<div class='lg-row'>彼行無染。」</div>
</div><p>爾時，帝釋觀察飛禽住莊嚴樹，色喻檀金；彼法因果，正見善業，而說頌曰：</p>

<div class="lg regular" style="margin-left:1em;"><div class='lg-row'>「正見善業，　如彼大樹，　欝茂金色，</div>
<div class='lg-row'>種種莊嚴。　智者所說，　如善果報，</div>
<div class='lg-row'>處處出生。　不善若善，　得彼人身，</div>
<div class='lg-row'>復行善業，　得生天上；　不善亦然，</div>
<div class='lg-row'>下沈地獄，　慾迷善意，　而復不得，</div>
<div class='lg-row'>最上良藥。　若知果報，　意不愛慾。</div>
<div class='lg-row'>眾生境界，　迷醉味著，　若恒行貪，</div>
<div class='lg-row'>惡定同生。　女生煩惱，　如世間火，</div>
<div class='lg-row'>若此火生，　煩惱如是。　女人煩惱，</div>
<div class='lg-row'>生眾生心，　破壞世間，　一切法滅，</div>
<div class='lg-row'>為地獄因。　大仙所說，　女人姦媚，</div>
<div class='lg-row'>口甜心毒，　情愛不恒，　愛戀須臾，</div>
<div class='lg-row'>棄背亦爾。　彼性浮囂，　可喻掣電，</div>
<div class='lg-row'>誑詀有情，　詐行恩愛；　天人龍鬼，</div>
<div class='lg-row'>羅剎眷屬，　境界亦爾。　女人鄙惡，</div>
<div class='lg-row'>譬彼黑毒，　種姓不擇，　勢力不顧，</div>
<div class='lg-row'>愛恚不恒，　<span class='corr'>性</span>如風火，　唯募財物，</div>
<div class='lg-row'>殊無終始，　如有嶮難，　嫌棄遠離。</div>
<div class='lg-row'>如是富人，　彼即愛樂，　若住貧賤，</div>
<div class='lg-row'>急急離別；　譬如遊蜂，　花卉芬芳，</div>
<div class='lg-row'>競來採食，　若樹乾朽，　一切遠離。</div>
<div class='lg-row'>無財亦然，　女人遠離。　女人黑暗，</div>
<div class='lg-row'>心縱顛狂，　破壞勝因，　罔知良善。</div>
<div class='lg-row'>如女人縛，　天縛亦爾，　若值女縛，</div>
<div class='lg-row'>定墮地獄，　若貪女色，　貪中第一。</div>
<div class='lg-row'>若有眾生，　雖曉慾業，　而猶耽著，</div>
<div class='lg-row'>是故無知，　迷人不覺。　又復女人，</div>
<div class='lg-row'>詐吐心誠，　惑他信己，　身雖同處，</div>
<div class='lg-row'>心則差殊，　損壞有情；　毒如蛇蝎，</div>
<div class='lg-row'>方便多求，　一切養育。　女人行德，</div>
<div class='lg-row'>而不能為。　如是自性，　殊無測度，</div>
<div class='lg-row'>智者不著，　心恒決定。」</div>
</div><p>忉利天宮有善法堂。爾時，諸天會善法堂。有如是散亂者，飛禽為彼而說頌曰：</p>

<div class="lg regular" style="margin-left:1em;"><div class='lg-row'>「譬如飛禽，　隨其自性，　樂厭不同，</div>
<div class='lg-row'>而有二種：　一見蓮華，　而復樂著，</div>
<div class='lg-row'>若見林野，　而自厭離；　一見林野，</div>
<div class='lg-row'>意欲樂住，　如見蓮華，　却思遠離。</div>
<div class='lg-row'>眾生亦爾，　林如靜善，　華喻欲貪，</div>
<div class='lg-row'>智者樂林，　而深適意；　天人顛倒，</div>
<div class='lg-row'>反募蓮華。　如出暖日，　能去大寒，</div>
<div class='lg-row'>解脫之樂，　亦復如是。　貪中生苦，</div>
<div class='lg-row'>樂謝何安？　智者不迷，　而求解脫，</div>
<div class='lg-row'>於一切處，　為最上樂；　住牟尼林，</div>
<div class='lg-row'>能善觀察，　住意無貪。　天人最上，</div>
<div class='lg-row'>住此欲貪，　而不久遠。　若行無貪，</div>
<div class='lg-row'>樂中最上，　居林寂靜，　行中第一。</div>
<div class='lg-row'>一切苦斷，　受甜惡行，　誑賺有情。</div>
<div class='lg-row'>適意林巒，　宜善觀察，　心善觀察，</div>
<div class='lg-row'>恒處安樂，　心行無貪，　樂處林野。</div>
<div class='lg-row'>彼人樂林，　心恒純善，　離欲無貪，</div>
<div class='lg-row'>得寂靜樂。　若人煩惱，　怖見林間，</div>
<div class='lg-row'>貪愛倍增，　而自燒煮。　棄背貪愛，</div>
<div class='lg-row'>無垢清淨，　心定生生，　常獲安樂。</div>
<div class='lg-row'>如具富貴，　福盡成空。　盛處少年，</div>
<div class='lg-row'>老侵頓易，　一切恩愛，　定有別離。</div>
<div class='lg-row'>一切有為，　和合暫爾，　此世間法，</div>
<div class='lg-row'>正覺正說。　若覺愚迷，　捨愛知足，</div>
<div class='lg-row'>入寂靜林，　獲最上樂。　衒己俊利，</div>
<div class='lg-row'>思愛多方，　遠離善林，　永失利樂。</div>
<div class='lg-row'>林間默觀，　寂靜相應，　適意無貪，</div>
<div class='lg-row'>善心成滿。　是故聚落，　散亂恒生；</div>
<div class='lg-row'>若處山林，　離諸貪愛。　汝意速疾，</div>
<div class='lg-row'>厭離愚迷，　最上靜林，　相應住處。</div>
<div class='lg-row'>心行若靜，　永離煩惱，　行若相應，</div>
<div class='lg-row'>善根增盛。　假使有人，　得千帝釋，</div>
<div class='lg-row'>報壽若終，　亦歸生滅。　恒行貪欲，</div>
<div class='lg-row'>一切不見，　被欲降伏，　而生眾苦。</div>
<div class='lg-row'>欲愛之樂，　須臾暫住，　不久即滅。</div>
<div class='lg-row'>心如怨家，　能離彼樂，　彼欲無得。</div>
<div class='lg-row'>煩惱苦果，　皆從欲生，　解脫生樂，</div>
<div class='lg-row'>彼樂真實。　於善逝行，　縱任相應，</div>
<div class='lg-row'>離欲無貪，　獲樂無盡。　五欲之樂，</div>
<div class='lg-row'>先甜後苦，　樂相壞時，　而沈地獄。</div>
<div class='lg-row'>無貪之善，　初後中間，　離垢清淨，</div>
<div class='lg-row'>受樂無窮，　是真善母。　愚迷欲樂，</div>
<div class='lg-row'>云何離彼？　過失恒生，　中後深苦。</div>
<div class='lg-row'>罪行云何，　不見快樂？　喻如世間，</div>
<div class='lg-row'>有其毒花，　其色鮮艶，　其體有毒，</div>
<div class='lg-row'>人若觸花，　毒害於身；　罪行欲樂，</div>
<div class='lg-row'>其毒亦然。　又如當風，　執彼火炬；</div>
<div class='lg-row'>亦如飛蛾，　投其燈焰；　欲樂之火，</div>
<div class='lg-row'>燒害亦然。　是故欲毒，　恒須遠離。</div>
<div class='lg-row'>天著欲故，　積惡虛生，　人募愛貪，</div>
<div class='lg-row'>愚盈罪行。　是故欲火，　焚燒善根，</div>
<div class='lg-row'>賺失天人，　沈斯惡趣。　若未命謝，</div>
<div class='lg-row'>速迴心意，　於一切善，　修令增長。</div>
<div class='lg-row'>貪等惑亂，　三過生塵，　三毒作一，</div>
<div class='lg-row'>罪網猶大。　若起三惑，　相續不盡，</div>
<div class='lg-row'>歌舞唱妓，　耳目順情，　天意如石，</div>
<div class='lg-row'>而被牽動。　一切欲境，　蓋覆靜心，</div>
<div class='lg-row'>沈溺愛河，　無時超度。　天何愚迷，</div>
<div class='lg-row'>欲賺不覺？　譬如毒樹，　開其毒花，</div>
<div class='lg-row'>蜂蛾採食，　毒殞其命。　貪欲之毒，</div>
<div class='lg-row'>損害亦爾，　而墮三途，　如火燒木。</div>
<div class='lg-row'>天人不覺，　生此罪地，　受苦終盡，</div>
<div class='lg-row'>方離泥黎。　天人愚迷，　不思作善，</div>
<div class='lg-row'>罪惡境界，　彼無一信。　智者審觀，</div>
<div class='lg-row'>真如幻夢，　愚人非夢，　為地獄因。</div>
<div class='lg-row'>是故離欲，　得解脫善，　棄背惡行，</div>
<div class='lg-row'>利益善因。　彼利若行，　永離諸惡，</div>
<div class='lg-row'>天無黑行。　彼有智者，　正見決定，</div>
<div class='lg-row'>不樂散亂，　獲種種福。」</div>
</div><p>爾時，世尊教受天子，行不散亂行，而說頌曰：</p>

<div class="lg regular" style="margin-left:1em;"><div class='lg-row'>「天人宮殿，　散亂之根，　迷醉樂著，</div>
<div class='lg-row'>而墮輪迴。　若離散亂，　輪迴亦脫。</div>
<div class='lg-row'>彼散亂根，　即是無明，　自性黑暗，</div>
<div class='lg-row'>如人無眼。　我觀彼過，　迷火不別，</div>
<div class='lg-row'>愚癡深廣，　散亂亦然。　眾生愚迷，</div>
<div class='lg-row'>積聚財寶，　而自育養，　復更散亂，</div>
<div class='lg-row'>墜墮惡趣。　天亦愚癡，　愛著女色，</div>
<div class='lg-row'>本望離苦，　悅意快樂，　寧知命殞，</div>
<div class='lg-row'>得大苦惱，　集欲之樂，　不久即散。</div>
<div class='lg-row'>一切眾生，　業壽有限，　少壯剎那，</div>
<div class='lg-row'>即當衰老，　善惡業縛，　誰得自在？</div>
<div class='lg-row'>譬如樂主，　撚弄木人，　須假線絲，</div>
<div class='lg-row'>方成作用；　有情亦爾，　須假惑業，</div>
<div class='lg-row'>方處輪迴。　若離愛貪，　則無作用。</div>
<div class='lg-row'>非久業行，　智者不信；　遠離一切，</div>
<div class='lg-row'>散亂方便，　若離散亂，　不生三界。</div>
<div class='lg-row'>譬如有人，　墜墮深崖，　其中猶有，</div>
<div class='lg-row'>不失命者。　若人散亂，　墮三界崖，</div>
<div class='lg-row'>其中未有，　得出離者。　一切惑業，</div>
<div class='lg-row'>散亂最上，　於晝夜中，　恒不安樂。</div>
<div class='lg-row'>若世間人，　纖毫散亂，　破壞有情，</div>
<div class='lg-row'>出世之意，　是故遠離。」</div>
</div><p>彼世尊座如實說已。天主帝釋發尊重心，敷其座具，頭面禮足，起立合掌，見伽他書，心生怖畏，頌曰：</p>

<div class="lg regular" style="margin-left:1em;"><div class='lg-row'>「若不散亂，　如彼甘露；　若行散亂，</div>
<div class='lg-row'>而墮無常。　不散亂人，　天中最上。</div>
<div class='lg-row'>散亂之行，　輪迴之根，　清淨之行，</div>
<div class='lg-row'>安樂之本。　是故正定，　於一切處，</div>
<div class='lg-row'>獲最上樂。　若於欲樂，　如怖極苦，</div>
<div class='lg-row'>散亂大毒，　同壞眾善，　迷毒散亂。</div>
<div class='lg-row'>人行惡作，　不從散亂，　能得安樂。</div>
<div class='lg-row'>若彼智者，　平等宣說，　德與無德，</div>
<div class='lg-row'>一切執我，　為苦樂根；　如我世尊，</div>
<div class='lg-row'>伽他書典，　離欲清淨，　獲益安樂。」</div>
</div>
<p class='juan'>妙法聖念處經卷第六</p></div>
</div><!-- end of div[@id='body'] -->
</body></html>