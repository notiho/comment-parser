<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法聖念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu8' />妙法聖念處經卷第八</p><p class="byline">西天中印度摩伽陀國那爛陀寺三藏傳教大師賜紫沙門臣法天奉　詔譯</p><p>又復宣說輪迴頌曰：</p>

<div class="lg regular" style="margin-left:1em;"><div class='lg-row'>「一切天人，　有大散亂，　初如親友，</div>
<div class='lg-row'>後作怨家，　如火焚燒，　如刀割切。</div>
<div class='lg-row'>人間、天<span class='corr'>上</span>，　得失平等，　心意狂迷，</div>
<div class='lg-row'>如同怨家。　天人不知，　智者遠離，</div>
<div class='lg-row'>散亂毒樹，　說有三枝，　為老、病、死；</div>
<div class='lg-row'>恒復相續，　智者離妄，　純善相應，</div>
<div class='lg-row'>老等三枝，　而不為害。　如過遠離，</div>
<div class='lg-row'>散亂不生，　惡怖解脫，　得最上樂。</div>
<div class='lg-row'>若散亂樂，　不久有怖；　若解脫樂，</div>
<div class='lg-row'>樂定無盡。　百千萬億，　般都摩人，</div>
<div class='lg-row'>樂住名利，　妄亂所賺。　妄亂之上，</div>
<div class='lg-row'>有四種過；　若離妄亂，　破世間怨。</div>
<div class='lg-row'>彼妄亂行：　多疑、多怖，　多難、多苦。</div>
<div class='lg-row'>展轉輪迴，　無有窮盡；　四過離一，</div>
<div class='lg-row'>獲樂無邊。　汝等天人，　一心散亂，</div>
<div class='lg-row'>障覆一切，　無漏善法，　云何而得，</div>
<div class='lg-row'>寂靜安樂？　若樂自利，　修善思惟，</div>
<div class='lg-row'>煩惱苦等，　於後不生。　若諸天眾，</div>
<div class='lg-row'>所著欲樂，　虛妄不實，　一切不久。</div>
<div class='lg-row'>從幻化生，　彼不知見，　幻化自性，</div>
<div class='lg-row'>而不決定；　遠離安樂，　恒生眾苦。</div>
<div class='lg-row'>實言告汝，　若人恒善，　世所敬愛，</div>
<div class='lg-row'>賢聖圍遶，　後生天上，　受天妙樂；</div>
<div class='lg-row'>若復行施，　得一切人，　心生敬喜，</div>
<div class='lg-row'>後得富貴，　施果如是。　若行忍辱，</div>
<div class='lg-row'>後生天上，　無所怖畏，　世人愛重，</div>
<div class='lg-row'>名稱遠聞，　面貌端嚴，　具足朋友，</div>
<div class='lg-row'>受天妙樂。　彼等有情，　由如一切，</div>
<div class='lg-row'>世間父母，　能破罪暗。　譬如日光，</div>
<div class='lg-row'>住意最上，　為慈悲寶，　出生善根，</div>
<div class='lg-row'>通達諸法；　雖復在家，　若住正見，</div>
<div class='lg-row'>彼智解脫，　輪迴枷鎖，　罪友不生，</div>
<div class='lg-row'>人獲安樂，　聞未聞法，　聞之不退，</div>
<div class='lg-row'>超諸惡趣，　得生天上。　心善無垢，</div>
<div class='lg-row'>諸過不生，　離染清淨，　善知報應，</div>
<div class='lg-row'>解微妙義，　絕諸過罪。　譬如虛空，</div>
<div class='lg-row'>不住<span class='corr'>淤</span>泥，　得寂靜果，　深信三寶，</div>
<div class='lg-row'>獲無所畏，　與諸天眾，　尊敬如來，</div>
<div class='lg-row'>信受佛教，　蒙法救護。　生我有果，</div>
<div class='lg-row'>生身有愛，　淪溺無邊，　此苦難窮。</div>
<div class='lg-row'>十六分苦，　不及此一，　少味多怖，</div>
<div class='lg-row'>恒賺有情。　喻乾闥城，　智者寧信，</div>
<div class='lg-row'>說殺眾生，　至命終時，　樂不隨行，</div>
<div class='lg-row'>都無所得。　種種眾生，　有種種心，</div>
<div class='lg-row'>種種業行，　輪迴枷鎖，　一步隨去。</div>
<div class='lg-row'>生復有死，　愚<span class='corr'>癡</span>迷惑，　真實自性，</div>
<div class='lg-row'>而不覺悟，　無常大怖；　隨彼眾生，</div>
<div class='lg-row'>來而復去，　散亂不知，　境界天迷。</div>
<div class='lg-row'>如逢蛇螫，　墜墮天人，　此苦無等，</div>
<div class='lg-row'>父母、妻子，　男女眷屬，　親友、知識，</div>
<div class='lg-row'>不可代受。　味著境界，　樂欲迷深，</div>
<div class='lg-row'>不覺死王，　大苦速至。　云何方便，</div>
<div class='lg-row'>令離苦惱？　若無愛欲，　苦不能害，</div>
<div class='lg-row'>亦復不生，　地獄、餓鬼，　傍生之類。」</div>
</div><p>爾時，帝釋天主復說頌曰：</p>

<div class="lg regular" style="margin-left:1em;"><div class='lg-row'>「人行邪道，　欲見正真，　如手探水，</div>
<div class='lg-row'>而取其火；　若復無因，　何所有果？</div>
<div class='lg-row'>散亂無德，　利益何生？　破壞天人，</div>
<div class='lg-row'>此意若生，　迷欲適悅，　後得無常，</div>
<div class='lg-row'>心大熱惱。　境界不迷，　欲火不發，</div>
<div class='lg-row'>名稱不貪，　安樂最上。　若復一心，</div>
<div class='lg-row'>貪愛世樂，　十六分罪，　不及此一。</div>
<div class='lg-row'>若發大信，　解脫輪迴，　愛盡境亡，</div>
<div class='lg-row'>見無為樂，　禪樂相應，　無瞋、無喜；</div>
<div class='lg-row'>彼善若生，　無復輪迴，　究竟彼岸。</div>
<div class='lg-row'>若有欲心，　而求快樂，　被業繩牽，</div>
<div class='lg-row'>墜墮地獄，　得一切苦，　誰人救解？</div>
<div class='lg-row'>往而復來，　從業因生，　無前、中、後，</div>
<div class='lg-row'>非今、後世，　作過無明，　墮人惡趣。</div>
<div class='lg-row'>是知自愚，　行散亂毒，　浮生頃刻；</div>
<div class='lg-row'>迷愚不覺，　後無常位，　乃可知苦。</div>
<div class='lg-row'>若生有苦，　怖彼無常，　作意妙法，</div>
<div class='lg-row'>彼救為實，　真成安樂。　如斯言說，</div>
<div class='lg-row'>實為利益，　令心行善，　速得安樂；</div>
<div class='lg-row'>樂中最上，　決定無失。　天若迷惑，</div>
<div class='lg-row'>不依彼法，　而作亂意；　生墮地獄，</div>
<div class='lg-row'>無有出期。」</div>
</div><p>彼有飛禽名種種鬘覺悟彼天，而說頌曰：</p>

<div class="lg regular" style="margin-left:1em;"><div class='lg-row'>「種種業生，　隨彼天人，　知不依法，</div>
<div class='lg-row'>彼後熱惱。　世間所有，　種種善果，</div>
<div class='lg-row'>園林、花鬘，　階道、樓閣，　適悅身心；</div>
<div class='lg-row'>如作善業，　得見彼果。　天人業因，</div>
<div class='lg-row'>有上、中、下，　天非作彼，　無彼彼果。</div>
<div class='lg-row'>癡降天人，　迷種種行，　彼意若迷，</div>
<div class='lg-row'>不見大怖，　失自利行；　種種愛樂，</div>
<div class='lg-row'>求種種果，　迷心作業。　天無戒行，</div>
<div class='lg-row'>如夜無燈，　而覓光明，　因與果等，</div>
<div class='lg-row'>真實可修；　真如智果，　得有樂分，</div>
<div class='lg-row'>離命無果，　離燈無光，　離戒無天。</div>
<div class='lg-row'>若離智慧，　而無解脫；　若離解脫，</div>
<div class='lg-row'>而無安樂。　百般求救，　方脫愛身。</div>
<div class='lg-row'>智者離我，　無此業樂，　一切有罪，</div>
<div class='lg-row'>而復不生，　得彼利益。　一切聖人，</div>
<div class='lg-row'>無垢所說。　百千劫人，　樂欲境界，</div>
<div class='lg-row'>耽著不足，　一心不捨，　漸漸增長，</div>
<div class='lg-row'>增長彼毒，　須臾墜墮。　智知德過，</div>
<div class='lg-row'>此法師相；　德過無知，　此迷行相。</div>
<div class='lg-row'>德處生德，　過處亦然，　知真過德，</div>
<div class='lg-row'>恒獲安樂。　德過難知，　離彼智故。</div>
<div class='lg-row'>何智最上？　天行境界，　彼意無智，</div>
<div class='lg-row'>百願無能，　得彼安樂。　如作大業，</div>
<div class='lg-row'>最上戒果，　得作人天，　微妙適悅，</div>
<div class='lg-row'>最為第一。　根門顛倒，　邪取境界；</div>
<div class='lg-row'>若降此心，　得天快樂。　福樂苦惱，</div>
<div class='lg-row'>自作自受，　作罪決定，　如住怨家。</div>
<div class='lg-row'>作善亦然，　如親善友，　若意速辦，</div>
<div class='lg-row'>清淨福力，　當得人天，　如流赴海。</div>
<div class='lg-row'>恒行惡境，　惡行相應，　決定無益，</div>
<div class='lg-row'>彼岸智種。　若意愛樂，　得苦非法，</div>
<div class='lg-row'>非法快樂，　即成魔苦，　此苦樂相，</div>
<div class='lg-row'>二俱平等。　若人有智，　厭苦忻安，</div>
<div class='lg-row'>滅忍妙法，　而可奉行。　苦之與樂，</div>
<div class='lg-row'>無因不見，　種種苦樂，　各別因生。</div>
<div class='lg-row'>眾生自行，　多劫多生，　一切業果，</div>
<div class='lg-row'>種種不失。　若樂行法，　守護正法，</div>
<div class='lg-row'>得生天上，　受妙快樂。　迷法之人，</div>
<div class='lg-row'>遠離正法，　無得利益，　墮輪迴獄。</div>
<div class='lg-row'>法眼若開，　癡不降心，　見此快樂，</div>
<div class='lg-row'>如雨下地，　虛妄不實。　作意佛剎，</div>
<div class='lg-row'>心植法種，　癡盲戒法，　樂行非法，</div>
<div class='lg-row'>行非法道，　心賺輪迴，　人得罪久。</div>
<div class='lg-row'>若此心行，　自性輕浮，　種種顛倒，</div>
<div class='lg-row'>剎那不住，　幻化非實；　如乾闥城，</div>
<div class='lg-row'>纏縛智識，　速宜省悟。　天人散亂，</div>
<div class='lg-row'>愛貪境界，　被境誤賺，　命墮不知。</div>
<div class='lg-row'>快樂虛妄，　一切不定，　諸天作樂，</div>
<div class='lg-row'>不久即滅；　迷轉天眾，　生生亦然。</div>
<div class='lg-row'>生法虛假，　彼計真實；　生法不定，</div>
<div class='lg-row'>彼計決定。　行彼怖法，　纏縛壽命，</div>
<div class='lg-row'>墜墮天人，　如唾落地。　女心顛倒，</div>
<div class='lg-row'>虛妄誑賺，　若復捨離，　得第一樂。</div>
<div class='lg-row'>女人顛狂，　嚴飾不恒，　惑詐巧言，</div>
<div class='lg-row'>移性不定。　譬如遊蜂，　逢花即採，</div>
<div class='lg-row'>無花即捨，　女人亦爾。　有財即募，</div>
<div class='lg-row'>無財即捨，　女心妬惡，　等彼黑毒。</div>
<div class='lg-row'>又復女人，　難為共住，　如風大起，</div>
<div class='lg-row'>如火大熾，　如空大遍，　誰能收把？</div>
<div class='lg-row'>女人易性，　機便百般，　亦莫收把。</div>
<div class='lg-row'>若一女人，　為惡業因，　破解脫行，</div>
<div class='lg-row'>成病死難。　若多女人，　生其煩惱，</div>
<div class='lg-row'>為彼世間，　種種留難。　幼少女人，</div>
<div class='lg-row'>愚迷增長，　自性顛狂，　無明熾盛，</div>
<div class='lg-row'>如日放光。　又復女人，　無實愛戀，</div>
<div class='lg-row'>如彼燈焰，　彼實為怨，　如蠅咂瘡。</div>
<div class='lg-row'>愛彼有財，　非愛無財，　若有財物，</div>
<div class='lg-row'>女人樂住；　若無財物，　云何可住？</div>
<div class='lg-row'>無與財利，　而不親近，　性行差別，</div>
<div class='lg-row'>心能喻大。　無降女者，　如人隨順，</div>
<div class='lg-row'>承事如<span class='corr'>奴</span>，　亦復棄背。　女多虛誑，</div>
<div class='lg-row'>如花蓋蛇，　女人肉心，　如灰覆火，</div>
<div class='lg-row'>色蓋亦爾。　適悅不善，　身如毒樹，</div>
<div class='lg-row'>生彼毒花，　勿須親近。　一向欲境，</div>
<div class='lg-row'>愛著女人，　今世、後世，　人無快樂。</div>
<div class='lg-row'>無明迷醉，　顛狂懈怠，　愛味行罪，</div>
<div class='lg-row'>不見人賢。　智者知法，　深信因果，</div>
<div class='lg-row'>發精進心，　猛利修行，　遠離女色，</div>
<div class='lg-row'>人獲勝善。　人行女地，　如履黑網，</div>
<div class='lg-row'>智者不著，　得盡魔界。　一切禁戒，</div>
<div class='lg-row'>女戒第一，　何不離女？　智者遠離，</div>
<div class='lg-row'>得寂靜樂。　彼女人縛，　猛火器仗，</div>
<div class='lg-row'>不能燒截，　眾生強力，　不可調伏。</div>
<div class='lg-row'>我離彼故，　一心天上，　捨彼快樂，</div>
<div class='lg-row'>生夜摩天，　得無盡樂。　快樂中大，</div>
<div class='lg-row'>此等眼、耳，　鼻、舌、身、意，　於彼色、聲，</div>
<div class='lg-row'>香、味、觸、法，　六根不住。　此諸天眾，</div>
<div class='lg-row'>恒行渴欲，　而無有足；　如火自性，</div>
<div class='lg-row'>能燒草木，　何時有足？　彼六根火，</div>
<div class='lg-row'>猶豫不決，　燒此有情，　都無知覺。</div>
<div class='lg-row'>此散亂地，　不行道法；　離彼散亂，</div>
<div class='lg-row'>所愛境界，　人隨自業，　得住真實。</div>
<div class='lg-row'>女人生愛，　其心難御，　隨自業因，</div>
<div class='lg-row'>生有別離。　如是觀察，　女人顛倒，</div>
<div class='lg-row'>生離別處，　若覓快樂，　心住狂惑。</div>
<div class='lg-row'>行欲女人，　如親惡友，　意在三非，</div>
<div class='lg-row'>身得四苦。　是故恒離，　欲毒之大。</div>
<div class='lg-row'>快樂苦惱，　隨自業牽，　若於天上，</div>
<div class='lg-row'>著五欲樂，　天人宮色，　不久隨墮。</div>
<div class='lg-row'>佛見真空，　得解脫道，　說彼輪迴，</div>
<div class='lg-row'>一切由業。　女人為愛，　得過最上，</div>
<div class='lg-row'>無決定心。　如日無暗，　如火無冷，</div>
<div class='lg-row'>女人薄信，　無愛亦然；　如地、如風，</div>
<div class='lg-row'>動靜不等，　女人恩、害，　不等亦然。</div>
<div class='lg-row'>人雖一心，　多行恩戀，　彼意非恒，</div>
<div class='lg-row'>時頻遠離。　喻如鸛鵲，　立望空池；</div>
<div class='lg-row'>又如大山，　未見能行；　亦如大河，</div>
<div class='lg-row'>未見逆流。　女人亦然，　未見實愛，</div>
<div class='lg-row'>生為過網，　障礙人法。　譬如日光，</div>
<div class='lg-row'>不離日體，　如彼諂愛，　不離女人。</div>
<div class='lg-row'>雖復美言，　給賜財物，　而彼女心，</div>
<div class='lg-row'>難降如火。　意悅平和，　艱難捨離，</div>
<div class='lg-row'>一念生過，　尋便忘恩。　女人鄙惡，</div>
<div class='lg-row'>難降如火，　宜速捨離，　遁迹山林，</div>
<div class='lg-row'>求寂妙樂。　天人發意，　迷欲快樂，</div>
<div class='lg-row'>不悟惡怖，　必損命壽；　生在彼天，</div>
<div class='lg-row'>決定無常，　如夜日沒。　是故三界，</div>
<div class='lg-row'>大夜無常，　可等日沒。　若求出要，</div>
<div class='lg-row'>彼作利益，　行三聚戒，　彼業報應，</div>
<div class='lg-row'>得妙快樂。　天復散亂，　無一念心，</div>
<div class='lg-row'>別作善業，　彼樂必盡。　愛欲不善，</div>
<div class='lg-row'>當獲大苦，　餘苦十六，　不及一分。</div>
<div class='lg-row'>善哉善業！　欲心無足，　如採魚人，</div>
<div class='lg-row'>貪魚亦爾。　欲纏覆心，　如眠長夜，</div>
<div class='lg-row'>迷愛相續，　無常不覺，　後見苦相，</div>
<div class='lg-row'>方知彼果。　又此欲惡，　先如賢友，</div>
<div class='lg-row'>後無利行。　若信彼欲，　盲智慧眼，</div>
<div class='lg-row'>後墮地獄，　如落山崖。　不散亂行，</div>
<div class='lg-row'>最上善友，　恒救護人，　是求善友。</div>
<div class='lg-row'>散亂為怨，　此毒最惡，　佛說散亂，</div>
<div class='lg-row'>入惡趣道。　若迷散亂，　愛樂境界，</div>
<div class='lg-row'>彼迷過人，　恒得苦惱。　若有苦怖，</div>
<div class='lg-row'>無智觀察，　彼等傍生，　不得天人，</div>
<div class='lg-row'>上妙快樂。　若彼天人，　愛樂飲食，</div>
<div class='lg-row'>及著婬欲，　心行傍行，　當處傍生。</div>
<div class='lg-row'>若無分別，　非知德業，　若知心法，</div>
<div class='lg-row'>知業亦然。　於此嬉戲，　住無常舍，</div>
<div class='lg-row'>得無常時，　受苦難果。　若怖無常，</div>
<div class='lg-row'>起大智慧，　思惟正法，　深樂經典，</div>
<div class='lg-row'>是真智者。　一切貪愛，　無常怨家，</div>
<div class='lg-row'>快樂盡時，　壞一切命。　彼得無常，</div>
<div class='lg-row'>最大惡處；　餘不可救，　唯依正法，</div>
<div class='lg-row'>是真歸仗。　深心諦觀，　無常之根，</div>
<div class='lg-row'>散亂為本，　先治攀緣，　後去無常，</div>
<div class='lg-row'>得法命樂，　說此第一。　此不散亂，</div>
<div class='lg-row'>可行天道，　善知苦縛，　解脫亦然。</div>
<div class='lg-row'>不離散亂，　為善快樂，　已善非善，</div>
<div class='lg-row'>如雲散滅。　若人精進，　發勇猛力，</div>
<div class='lg-row'>拒捍魔軍，　得彼寂靜，　上妙安樂。</div>
<div class='lg-row'>若人邪亂，　不行善行，　宿善業盡，</div>
<div class='lg-row'>當墮地獄。　若人一心，　靜諸不善，</div>
<div class='lg-row'>離諸苦惱，　當獲福樂。　若降諸根，</div>
<div class='lg-row'>不染罪法，　境界亦然，　離諸纏縛，</div>
<div class='lg-row'>及輪迴道；　等彼黃金，　不住塵垢，</div>
<div class='lg-row'>出生死難，　一切清淨。　若散亂行，</div>
<div class='lg-row'>不過六根，　塵事不生，　一切利益，</div>
<div class='lg-row'>具大安樂，　適悅充足。　若彼天人，</div>
<div class='lg-row'>身心清淨，　女色不著，　如魚履水，</div>
<div class='lg-row'>塵埃永離，　智慧亦然。　是故天上，</div>
<div class='lg-row'>遠離女色，　作意欲愛，　定得纏縛。</div>
<div class='lg-row'>迷一切法，　事與非事，　斯人薄祐，</div>
<div class='lg-row'>遠離涅槃。　親近法師，　得真法智，</div>
<div class='lg-row'>行法求果；　如是成就，　心恒離妄，</div>
<div class='lg-row'>調伏諸根，　得到彼岸。　由彼智慧，</div>
<div class='lg-row'>意<span class='corr'>索</span>不住，　纏縛境界，　智者能除，</div>
<div class='lg-row'>為彼世間，　解法之師。　天上園林，</div>
<div class='lg-row'>自在遊戲，　多獲快樂，　適悅境界。</div>
<div class='lg-row'>若能棄捨，　作彼善業，　心靜安樂。</div>
<div class='lg-row'>是為甚難，　生夜摩界。　若離散亂，</div>
<div class='lg-row'>虛妄攀緣，　生彼天者，　數及俱胝，</div>
<div class='lg-row'>及鉢都摩，　得自業果。　若心難調，</div>
<div class='lg-row'>作彼業果，　因心輪轉。　眾生迷此，</div>
<div class='lg-row'>十二緣起，　展轉輪迴，　過、現、未來，</div>
<div class='lg-row'>人間天上，　一切有情，　皆由心作。</div>
<div class='lg-row'>妙高山頂，　瑠璃之地，　帝釋、聖賢，</div>
<div class='lg-row'>於此恒住。　別有山峯，　瑠璃所成，</div>
<div class='lg-row'>乾闥婆住，　人不能到。　一切地位，</div>
<div class='lg-row'>林樹、園苑，　散別各住，　適悅其意，</div>
<div class='lg-row'>人不能到。　最上金地，　有蓮花池，</div>
<div class='lg-row'>瑠璃所成，　人不能到。　復有流泉，</div>
<div class='lg-row'>及諸池沼，　眾鳥群集，　往來遊戲，</div>
<div class='lg-row'>殊妙第一，　人不能到。　宮殿車乘，</div>
<div class='lg-row'>最上莊嚴，　諸天住此，　人復遠離。</div>
<div class='lg-row'>人遠離故，　欲境所賺，　如是世苦，</div>
<div class='lg-row'>心無怖畏，　轉復愚頑，　行彼輪迴，</div>
<div class='lg-row'>恒受眾苦，　如繩纏縛，　如籠覆鳥。</div>
<div class='lg-row'>彼上一一，　殊妙天界，　而不得生。</div>
<div class='lg-row'>世間女縛，　破壞善法，　增長生死。</div>
<div class='lg-row'>若人貪著，　被死魔軍，　競來破壞。</div>
<div class='lg-row'>散亂之性，　迷著女人，　得無常時，</div>
<div class='lg-row'>自受業果。　山林、蓮花，　流泉、浴池，</div>
<div class='lg-row'>彼可嬉戲，　何愛女人，　決定得彼，</div>
<div class='lg-row'>生死大患。　恒貪名利，　得患亦然。</div>
<div class='lg-row'>彼女人縛，　多作貪愛，　難可調伏，</div>
<div class='lg-row'>而為大患，　違損世間，　一切有情。</div>
<div class='lg-row'>若此女縛，　世間欲貪，　為過最大。</div>
<div class='lg-row'>一心思惟，　知過實然，　欲過既深，</div>
<div class='lg-row'>不墮何去？　彼一切人，　降心離欲，</div>
<div class='lg-row'>遠離女人，　生夜摩天。　彼有光明，</div>
<div class='lg-row'>如日、如星，　隨身照耀，　乘虛適悅，</div>
<div class='lg-row'>一切亦然。　是彼光明，　天人具足，</div>
<div class='lg-row'>一切如是。」</div>
</div><p>天主見彼之眾，於其光明取相執著，而宣金字偈文，如說頌曰：</p>

<div class="lg regular" style="margin-left:1em;"><div class='lg-row'>「天身無垢膩，　恒修清淨行，</div>
<div class='lg-row'>散亂不令生，　長獲於快樂。</div>
<div class='lg-row'>非揀樂與苦，　老、少及中年，</div>
<div class='lg-row'>上族并下族，　不免死王壞。</div>
<div class='lg-row'>有主、無主者，　力與非力輩，</div>
<div class='lg-row'>醜陋及端嚴，　不免死王壞。</div>
<div class='lg-row'>王侯及臣從，　在家與出家，</div>
<div class='lg-row'>或善或非善，　不免死王壞。</div>
<div class='lg-row'>富貴與貧寒，　有德及無德，</div>
<div class='lg-row'>若女、若男身，　不免死王壞。</div>
<div class='lg-row'>曠野及山川，　水中與陸地，</div>
<div class='lg-row'>主、客、禽、畜等，　不免死王壞。</div>
<div class='lg-row'>睡與非睡者，　喫食與不食，</div>
<div class='lg-row'>一切在世間，　不免死王壞。</div>
<div class='lg-row'>地上與天上，　此界及他方，</div>
<div class='lg-row'>輪轉亦復然，　不免死王壞。</div>
<div class='lg-row'>厚福及薄福，　剛強與柔和，</div>
<div class='lg-row'>患病及身安，　不免死王壞。</div>
<div class='lg-row'>餓鬼與傍生，　人與非人等，</div>
<div class='lg-row'>無力亦無能，　豈免死王壞？</div>
<div class='lg-row'>欲界與色界，　一切天人住，</div>
<div class='lg-row'>福壽消盡時，　不免死王壞。</div>
<div class='lg-row'>上至無色界，　一切諸天眾，</div>
<div class='lg-row'>住三摩鉢底，　不免死王壞。</div>
<div class='lg-row'>三界情、非情，　一切如幻化，</div>
<div class='lg-row'>離繫出世者，　非彼死王侵。</div>
<div class='lg-row'>知此無常力，　一切欲愛生，</div>
<div class='lg-row'>墜墮受輪迴，　展轉無窮已。</div>
<div class='lg-row'>耽味世間境，　因欲生煩惱，</div>
<div class='lg-row'>違損如毒蛇，　永沈於地獄。</div>
<div class='lg-row'>無常有情難，　作善而無力，</div>
<div class='lg-row'>輪轉於世間，　皆由心所造。</div>
<div class='lg-row'>迷欲行散亂，　樂欲五塵境，</div>
<div class='lg-row'>愛索縛天人，　墜墮於惡趣。</div>
<div class='lg-row'>天人行散亂，　一切快樂貪，</div>
<div class='lg-row'>不住譬懸河，　身墮都無覺。</div>
<div class='lg-row'>著彼快樂者，　命險若臨崖，</div>
<div class='lg-row'>天眾不能觀，　如盲履非道；</div>
<div class='lg-row'>迷欲著樂者，　不如於盲人，</div>
<div class='lg-row'>迷欲墮三塗，　盲人却非墮。</div>
<div class='lg-row'>是故依欲行，　不如無目者，</div>
<div class='lg-row'>於欲而無厭，　寧知心自迷，</div>
<div class='lg-row'>墜墮不離心，　恒作無功利。</div>
<div class='lg-row'>若行欲愛者，　無智、無知識，</div>
<div class='lg-row'>念念欲苦生，　云何復行欲？</div>
<div class='lg-row'>此所招欲果，　如得惡朋友，</div>
<div class='lg-row'>牽入無常宮，　恒時住惡趣。</div>
<div class='lg-row'>人死不復活，　如流去無反，</div>
<div class='lg-row'>欲樂亦復然，　一切成虛幻。</div>
<div class='lg-row'>一切眾生命，　生滅若浮漚，</div>
<div class='lg-row'>流年少不迴，　急急如逝水，</div>
<div class='lg-row'>生、老無常苦，　一切皆盡有，</div>
<div class='lg-row'>天人不覺知，　心恒而散亂。</div>
<div class='lg-row'>若起無垢慧，　作意清淨行，</div>
<div class='lg-row'>易得世間身，　永不入惡趣。</div>
<div class='lg-row'>未生善令生，　已生令增長，</div>
<div class='lg-row'>所作善隨心，　自身果亦爾。</div>
<div class='lg-row'>善心見欲境，　如觀器杖毒，</div>
<div class='lg-row'>不善著欲境，　迷心得適悅。</div>
<div class='lg-row'>諸根為善惡，　皆由於自心，</div>
<div class='lg-row'>心起煩惱集，　而得善惡果。</div>
<div class='lg-row'>智者正覺察，　觀色平等空，</div>
<div class='lg-row'>斷除苦集緣，　何各而有果。</div>
<div class='lg-row'>熾然諸境界，　一切因自心，</div>
<div class='lg-row'>心善若調伏，　如色空平等。</div>
<div class='lg-row'>如彼一窼稻，　莖等色相別，</div>
<div class='lg-row'>心行亦復然，　種種生煩惱。</div>
<div class='lg-row'>彼稻喻心王，　心王作諸行，</div>
<div class='lg-row'>稻生莖等別，　世心亦如是。</div>
<div class='lg-row'>散亂貪欲色，　色境喻浮雲，</div>
<div class='lg-row'>不覺苦果生，　而隨業相轉；</div>
<div class='lg-row'>彼既見此苦，　天人何樂欲。</div>
<div class='lg-row'>若恒生欲愛，　遠離一切善，</div>
<div class='lg-row'>是故智慧人，　於欲而捨離。</div>
<div class='lg-row'>苦實恒苦空，　是苦自行相，</div>
<div class='lg-row'>苦果既無常，　智者非所樂。</div>
<div class='lg-row'>境界虛誑心，　心迷無知業，</div>
<div class='lg-row'>天人墜墮時，　業牽無所覺。</div>
<div class='lg-row'>設生夜摩天，　自性成虛幻，</div>
<div class='lg-row'>愚盲無智眼，　不見貪、慢垢，</div>
<div class='lg-row'>墜墮得無常。」</div>
</div><p>是時妙德，即說頌曰：</p>

<div class="lg regular" style="margin-left:1em;"><div class='lg-row'>「無常覺眼視，　衰相自焚燒，</div>
<div class='lg-row'>設住兜率天，　報盡如燈滅。</div>
<div class='lg-row'>大力十二支，　為輪布法界，</div>
<div class='lg-row'>業報流轉時，　生滅各不定。」</div>
</div>
<p class='juan'>妙法聖念處經卷第八集伽他頌訖</p></div>
</div><!-- end of div[@id='body'] -->
</body></html>