<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法聖念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />妙法聖念處經卷第四</p><p class="byline">大宋西天中印度摩伽陀國那爛陀寺三藏傳教大師賜紫沙門臣法天奉　詔譯</p><p>爾時世尊，四眾圍繞，樂聞深法，瞻仰踊躍。時，諸苾芻白世尊言：「若復有人愛樂諸天，受勝妙樂，不墮三塗，修何因行，獲此勝報？願佛演說，利益未來。」</p>
<p>爾時，世尊告諸苾芻：「若復有人恒修布施、持戒、靜慮，作意堅固，修習增長，遠離繫縛、染欲諸纏，不起過非，令智增明，廣修眾善。命終之後，諸天化生，自在無礙，形相具足，富樂無比。多諸眷屬、善友、知識，互相和順，謙敬離慢，愛樂深法。恒值聖賢說法勸導，遠離三毒，諸不善業。恒樂正法，內心寂靜，離於睡眠，覺悟虛妄。趣求勝法，了達深信。猶如眾星處於虛空，種種光彩，嚴麗殊妙。若諸天身、宮殿、樓閣亦復如是，眾妙珍寶種種莊嚴，光明照耀，圓滿色相具足無比，言不能盡。」</p>
<p>爾時，世尊乃說頌曰：</p>

<div class="lg regular" style="margin-left:1em;"><div class='lg-row'>「世及出世間，　一切由心造，</div>
<div class='lg-row'>猶如工畫師，　巧善皆成就。</div>
<div class='lg-row'>沈溺於三有，　出離亦由心，</div>
<div class='lg-row'>如蠶自纏縛，　迷執諸境界。」</div>
</div><p>爾時，世尊說此偈已，告諸苾芻：「一切有情，輪轉三有，迷染境界，散亂纏縛。於諸正道，而非覺悟。法及非法，真實、虛妄，勝慧、邪執，亦皆不了。於阿素囉眷屬妓樂，眾多圍繞，愛樂嬉戲，迷亂耽染，恣縱淫逸，恒不棄捨。</p>
<p>「比丘應知，觀察於彼，勿生迷執，應修施戒守護清淨，能得諸天宮殿、五欲、父母、親友、珍寶、財物，皆悉具足；及諸庫藏，受用無盡，眾所愛樂。</p>
<p>「比丘當知，有智之人，能護淨戒，能趣善道，及能稱讚最勝無比寂靜安樂，能離沈溺，所獲根形，勝妙具足，光明照耀，稱歎無盡。護戒最勝，水、火、強賊不能侵毀；護戒最勝，能離卑賤，趣向圓寂；護戒最勝，福德增長，恭敬尊重；護戒最勝，美名流布，聞皆歡喜；護戒最勝，貪忿遠離，煩惱輕微；護戒最勝，圓寂速證；護戒最勝，恒處人天；護戒最勝，成就三昧；護戒最勝，能息諸障；護戒最勝，身心安樂；護戒最勝，堅固福德；護戒最勝，傍生遠離；護戒最勝，裸形棄捨；護戒最勝，園苑自在；護戒最勝，眷屬圓滿；護戒最勝，潔淨三業；護戒最勝，諸天適悅；護戒最勝，所願皆成；護戒最勝，恒值善友；護戒最勝，遠離飢饉及諸怖畏；護戒最勝，三災、八難皆悉遠離；護戒最勝，譬如利器能斷不善；護戒最勝，寬廣自在離諸繫縛。比丘應知，護戒清淨，獲如是等無量功德。」</p>
<p>佛告比丘：「若復有人護戒清淨，諸天化生，恒處摩尼宮殿樓閣，園林浴池，愛樂遊戲，極妙境界，觀察無窮，自在無礙。」</p>
<p>爾時，世尊乃說頌曰：</p>

<div class="lg regular" style="margin-left:1em;"><div class='lg-row'>「六根緣諸境，　惑業從此生，</div>
<div class='lg-row'>沈淪三惡道，　相續無間斷；</div>
<div class='lg-row'>猶如於野火，　能滅諸柴薪，</div>
<div class='lg-row'>根識緣於境，　善滅亦如是。」</div>
</div><p>爾時，世尊說此偈已，告諸比丘：「若復有人毀犯淨戒，趣求人天安樂勝報，終不能得；所有宮殿、珍寶、眷屬亦皆離散。</p>
<p>「比丘應知，若有智者護戒清淨，捨離三塗，恒處諸天，七寶階道，遊戲往來，自在快樂；珍寶無量，見者歡喜，最勝園林，歡娛自在；身光照耀，猶如燈燭，經行宮殿，種種殊妙勝報難窮，不可稱歎。」</p>
<p>爾時，世尊告諸比丘：「殷勤護戒，潔淨澡浴，於一切處寬廣無礙。天鬘、瓔珞恒自莊嚴，天諸音樂相續不絕，受諸快樂於一切時。上妙之境思念即至，園苑種種花果茂盛。又於一切若人、若天，恭敬供養，清淨奉事。</p>
<p>「是故，比丘！守護淨戒，悲愍三惡，受苦有情濟拔出離。若復有人恒行惠施於諸有情困苦飢貧；復離殺生，廣修眾善，獲報天上。遠離邪欲，恒起正信，愛樂圓寂。不貪世間，所有利名及諸酒、色、虛幻不實，皆悉遠離。於諸有情，捨離毀犯及業煩惱。」</p>
<p>爾時，世尊乃說頌曰：</p>

<div class="lg regular" style="margin-left:1em;"><div class='lg-row'>「果從業或有，　如樹依根生，</div>
<div class='lg-row'>或業互為緣，　相續無窮盡。</div>
<div class='lg-row'>善惡因心造，　如影不離身，</div>
<div class='lg-row'>蜜毒互相和，　衰損亦如是。」</div>
</div><p>爾時，世尊說此偈已，告諸比丘：「若復有人諸天福盡，衰相現前，所有眷屬，皆悉捨離。如燈將滅，光明必暗，諸天亦爾。當於此時，福命欲盡，眾苦所逼，憂惱纏縛恐怖無量，身心逼迫，起諸煩惱。由此非久，必當命終，隨於宿業，墮於三塗；或處人中輪轉不息，猶如枷鎖繫縛有情，沈溺諸有，不得解脫。迷惑正信，遠離寂靜，親近惡友及結宿冤。</p>
<p>「比丘應知，如是三界輪轉諸趣，皆由惑業不能伏除，亦非省悟。由此業惑，隨逐有情焚燒不息，猶如柴薪被火焚燒焰猛增盛，此三毒火能燒眾善，亦復如是。</p>
<p>「比丘應知，此貪、瞋、癡，猶如大河漂溺有情令不出離。又此貪等，猶如羂索繫縛眾生，不得解脫；又此貪等，亦如塵垢染污有情，不得清淨。是故智者應當除斷。若復有人護佛淨戒及行惠施，捨離諂誑，伏除貪癡，漸令輕微，了達諸法不起執著。</p>
<p>「比丘當知，若復有人貪等諸惑，苦種若現，不能伏除，而<span class='corr'>不出</span>離三有諸苦，譬如渴人飲於鹽水，渴無由免。</p>
<p>「比丘應知，觀察無上解脫快樂，趣向圓寂。修習靜慮，滅除諸染，勿著繫縛，墮落泥梨，恒受眾苦違背正道。天、阿素囉悉皆捨離，諸龍瞋怒，非時風雨，四時不順，穀米不熟，人民飢饉。所有快樂皆悉遠離，可愛宮殿及諸園林，極妙境界，壞滅非有。庫藏財物，皆悉隳散。互相殘害，迷妄顛倒，而非省悟。最上利益，曾無修習。三乘正法，毀謗非有。迷於三界，妄執真實以為究竟。日月星辰，亦皆妄計。乃至一切有情所有罪福，妄撥非有。甘露正法，不能了達，恒生憎嫉，猶如冤毒厭棄捨離。</p>
<p>「比丘應知，愚迷有情，於諸世間苦中執樂，不淨計淨，歸依邪道，妄執最上極惡之處，愛樂修習。於無常等，不能了達，妄計邪法，以為最上。愛樂決定精勤修習，義利非有，不免輪迴，苦澁恒時。智者觀察不應迷執，了達虛妄，顯現是非，悟省醉迷，令心不亂。」</p>
<p>時，諸大眾圍遶世尊，聞法歡喜娛樂慶快，繫縛捨離，瞻仰如來，目不暫捨。</p>
<p>爾時，比丘乃說頌曰：</p>

<div class="lg regular" style="margin-left:1em;"><div class='lg-row'>「譬如蘇彌盧，　莊嚴四寶成，</div>
<div class='lg-row'>七金周圍遶，　八海湛然清。</div>
<div class='lg-row'>世尊相無比，　理智離言詮，</div>
<div class='lg-row'>萬行因修滿，　三身果德圓。</div>
<div class='lg-row'>人、天瞻仰望，　願說宿因緣。」</div>
</div><p>時，諸比丘偈讚佛已，白世尊言：「欲色諸天，形量福德，差別有殊。願佛演說，利益未來。」</p>
<p>爾時，世尊告諸比丘：「善哉，善哉！應當諦聽，吾為汝說。若復有人奉持淨戒，善護諸根令無毀犯，三業清淨。於諸有情，悲愍饒益，勤修方便，捨離散亂，趣求靜慮。於所修因，勝劣不等，有上、中、下，果感亦殊；乃至外器，宮殿莊嚴，高下狀貌，隨宿因緣，皆悉有異。」</p>
<p>佛告比丘：「由護淨戒及行惠施，恒處諸天，捨離諸垢，所有纏縛伏除不起。於彼諸天，內身外器，愛樂趣求，不生毀謗，破壞厭離。命終之後，決定生彼，獲報勝劣，隨因有異。</p>
<p>「比丘應知，護佛淨戒，諸天宮殿恒自快樂；護佛淨戒，捨離諸苦解脫無染；護佛淨戒，天鬘、瓔珞恒自莊嚴；護佛淨戒，烏鉢羅花妙香適意；護佛淨戒，極妙境界悅暢無盡；護佛淨戒，龍天八部恒時助祐；護佛淨戒，眾寶莊嚴，離諸垢故；護佛淨戒，種種天花色妙開敷，隨心自在；護佛淨戒，微妙香風悅意無盡；護佛淨戒，房室園林慶快隨意；護佛淨戒，獲於種種摩魯迦花、瞻波迦花、計多迦花，出妙香氣最上無比，恒現在前；護佛淨戒，遠離諸橫；護佛淨戒，善種增長；護佛淨戒，犯戒之緣，皆悉遠離；護佛淨戒，圓滿忍行；護佛淨戒，妙寶階道成就現前；護佛淨戒，工巧種種及可愛具，悉得成就。</p>
<p>「比丘應知，護佛淨戒，於當來世獲果如是。猶如畫師，世及出世種種形像，皆能成就；護戒亦爾，於當來世，所有一切隨意成就。</p>
<p>「若復有人毀犯淨戒，於當來世，沈淪惡道，受種種苦，捨離人天可愛之境。亦如彩畫，風雨、煙塵而能破壞。貪、瞋等垢能壞淨戒，亦能捨離世及出世可愛之果。</p>
<p>「復次，比丘！貪等諸惑，能壞有情。所有善業亦能增長。諸不善業，如世之火猛焰增長，能壞柴薪。</p>
<p>「比丘應知，有情根識，攀緣六塵，迷惑不了。虛妄執著境界纏縛，起於貪、瞋；諸業隨生，輪轉諸有，受苦無量，不能遠離。貪欲諸毒，愚迷不了。貪火盛猛，損壞眾善及諸可愛宮殿林池，眾妙果實悉皆散壞。攞娑囉迦，勝妙福報，珍寶無量庫藏盈滿，娛樂自在。父母眷屬福德最上，世所希有，快樂無礙。</p>
<p>「比丘應知，若復有人修習檀度，於當來世財物具足，離諸損壞。檀度最勝，快樂自在；檀行最勝，福報隨形如影不捨；檀行最勝，人天可愛，莊嚴歡喜；檀行最勝，能離貧乏；檀行最勝，慳悋不起；檀行最勝，能伏愚癡，出離三塗；檀行最勝，見者歡喜；檀行最勝，諸根無缺；檀行最勝，傍生樂見；檀行最勝，遠離愛憎；檀行最勝，邊地不生；檀行最勝，諸天快樂；檀行最勝，離苦纏縛；檀行最勝，超越輪迴；檀行最勝，娛樂自在；檀行最勝，能趣三乘，究竟解脫。</p>
<p>「復次，比丘！應當觀察，輪迴諸苦，眾多逼迫，應當厭離。審諦觀察彼非究竟，無常敗壞，如夢、如焰，芭蕉非實；乃至色界及無色界所有境界，虛幻不實而非究竟，應當厭離，不應封著，妄為最勝，令心愛樂。」</p>
<p>佛告比丘：「圓寂安樂遠離諸相，體非一異，亦非三世，彼此俱非，離諸繫縛，究竟圓滿。汝當趣求，勿應棄捨。自在無礙，寂靜無染，應當速證。」</p>

<p class='juan'>妙法聖念處經卷第四</p></div>
</div><!-- end of div[@id='body'] -->
</body></html>