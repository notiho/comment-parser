<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法聖念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />妙法聖念處經卷第五</p><p class="byline">大宋西天中印度摩伽陀國那爛陀寺三藏傳教大師賜紫沙門臣法天奉　詔譯</p><p>爾時，天主帝釋而白眾言：「汝所作善，守護增長如意歡喜。」即說伽陀曰：</p>

<div class="lg regular" style="margin-left:1em;"><div class='lg-row'>「三種善作已，　三種三因緣，</div>
<div class='lg-row'>三位次三地，　三德三大果；</div>
<div class='lg-row'>不殺施最上，　此法汝愛樂，</div>
<div class='lg-row'>得真實忍辱，　獲生一切天；</div>
<div class='lg-row'>隨身有宮殿，　快樂受無極。</div>
<div class='lg-row'>若人好不善，　生處無安樂，</div>
<div class='lg-row'>邪法被增纏，　云何而出離？</div>
<div class='lg-row'>作此人、天善，　熏修本識中，</div>
<div class='lg-row'>彼業感果時，　得生人、天界，</div>
<div class='lg-row'>於彼生愛樂，　心自住安樂。」</div>
</div><p>爾時，天主帝釋而復白言：「汝等具大福德，獲生天界受天快樂，隨其福果勝劣各異。若種種作福，薰識身中，後生天界得種種快樂。如是一切林木花果，悅適人意；入彼林中，彼天飛鳥演說言音，令人樂聞，為彼天子即說伽陀曰：</p>

<div class="lg regular" style="margin-left:2em;"><div class='lg-row'>「『善來汝賢敏，　宿習於上善，</div>
<div class='lg-row'>堅持七律儀，　成就最勝果；</div>
<div class='lg-row'>生彼天界中，　受天快樂報。</div>
<div class='lg-row'>廣持於禁戒，　得離沈淪苦，</div>
<div class='lg-row'>猶戒清淨故，　感天勝妙池，</div>
<div class='lg-row'>隨意而洗浴；　復雨紫金花，</div>
<div class='lg-row'>散布於身上；　及彼功德池，</div>
<div class='lg-row'>以彼戒種子，　念念為防非；</div>
<div class='lg-row'>天中上妙樂，　隨意而受用。</div>
<div class='lg-row'>若人意決定，　守護於禁戒，</div>
<div class='lg-row'>生彼天界時，　快樂無邊際。</div>
<div class='lg-row'>以此戒莊嚴，　得趣善逝果，</div>
<div class='lg-row'>而受解脫樂；　破戒罪惡深，</div>
<div class='lg-row'>如刀及火毒；　是故堅持戒，</div>
<div class='lg-row'>而修施法財，　遠離於毀禁。</div>
<div class='lg-row'>業有上、中、下，　感果亦復然，</div>
<div class='lg-row'>今成勝報身，　常戴光明鬘，</div>
<div class='lg-row'>受天種種樂，　皎潔身無垢。</div>
<div class='lg-row'>若人造惡業，　苦果自纏身，</div>
<div class='lg-row'>展轉受沈淪，　生死無窮盡。</div>
<div class='lg-row'>汝既來生此，　受天眾娛樂，</div>
<div class='lg-row'>出遊諸園苑，　勿著於放逸，</div>
<div class='lg-row'>逸蕩過失深，　如來常說此；</div>
<div class='lg-row'>是故放逸者，　三毒中最上。</div>
<div class='lg-row'>精進如甘露，　心頂自清涼，</div>
<div class='lg-row'>永超生死輪，　究竟菩提岸。</div>
<div class='lg-row'>彼時我如來，　演說微妙言，</div>
<div class='lg-row'>離我速修行，　莫著顛倒想；</div>
<div class='lg-row'>若有違背者，　貪等諸惑生，</div>
<div class='lg-row'>斷彼解脫緣，　漂沈諸苦海。』」</div>
</div><p>爾時，天主帝釋，速疾往彼善法堂中，諸天妓女及一切天眾，皆來善法堂中。到已，娛樂種種遊戲。于時，天帝觀察娛樂，而知天眾虛妄耽著增長煩惱，即說伽他曰：</p>

<div class="lg regular" style="margin-left:1em;"><div class='lg-row'>「虛妄境界中，　貪愛而無足，</div>
<div class='lg-row'>有情迷執深，　增長諸煩惱；</div>
<div class='lg-row'>被境縛根識，　如毒藏在食，</div>
<div class='lg-row'>於後若消時，　迷悶無安樂。</div>
<div class='lg-row'>無前、後、中間，　非今世、後世，</div>
<div class='lg-row'>因緣會遇時，　業報誰能避？」</div>
</div><p>爾時，天主帝釋說此伽他已，而復告言：「假使少年強力，未必長生，四相推遷，速歸散滅。顯現快樂，無實自性，樂受盡時，逼迫身心，無暫安隱。汝等勿得信任癡迷、愚惑、諂誑，若於一切境界染著不足，後致大患。譬如熾火焚燒草葉，貪著境界增諸過失，亦復如是。被煩惱火燒煮身心，棄背正道，衰相現時，墮落天界。是故，我今教化汝等，割截煩惱，去除迷惑；一切天眾，自此恒作利益於最上行法，志固修習，後得寂靜最上安樂。汝今勿得慢易，速作良田。於當當世而得最上報應，適意無盡。若作惡業種種隨身，墜墮天宮，沈淪惡趣，一切宮殿樓閣，悉皆隱沒。」</p>
<p>爾時，天主帝釋見其天子，須臾命終，墮於惡趣，而說伽他曰：</p>

<div class="lg regular" style="margin-left:1em;"><div class='lg-row'>「微妙香蓮花，　種種生峯頂，</div>
<div class='lg-row'>最上適意寶，　處處作莊嚴。</div>
<div class='lg-row'>流泉與浴池，　雜色花果樹，</div>
<div class='lg-row'>及紫金劫樹，　靈鳥群集上，</div>
<div class='lg-row'>常出微妙音，　悅樂諸天眾。</div>
<div class='lg-row'>無垢琉璃寶，　間雜金色光，</div>
<div class='lg-row'>最上妙樓臺，　莊嚴恒適意。</div>
<div class='lg-row'>群生不遠離，　寧知是幻化，</div>
<div class='lg-row'>如泡、如水沫，　如電、如浮雲，</div>
<div class='lg-row'>亦如尋香城，　須臾即散滅。</div>
<div class='lg-row'>虛妄若生貪，　墜墮輪迴路，</div>
<div class='lg-row'>癡愛毒如火，　焚燒於善根，</div>
<div class='lg-row'>減損於天眾，　去一切菩提。」</div>
</div><p>又復告言：「若天愚癡，愛人誑惑，為天、阿素落、羅剎等之所降伏，後墮地獄；復為龍蛇，遠離諸天，長處三界，如繩繫縛而不自在。若離癡愛，明了通達，利益有情，歸依佛道，永出世間，斷有愛支，得一切智；平等無礙，得三解脫，證悟苦、空到真實際，遠離輪迴，不受後有，色、香、味、觸而不染著。」</p>
<p>時，彼天帝見多天眾，念念無常，增諸過失，深生悲愍，發誠實言，而說伽他曰：</p>

<div class="lg regular" style="margin-left:1em;"><div class='lg-row'>「如是天道終，　沈淪百千劫，</div>
<div class='lg-row'>猶如旋火輪，　生死何窮盡？</div>
<div class='lg-row'>見他受無常，　不觀於自己，</div>
<div class='lg-row'>後自命終時，　違害亦如是。</div>
<div class='lg-row'>若捨垢穢心，　不著於境界，</div>
<div class='lg-row'>生死莫能侵，　常住真寂樂。</div>
<div class='lg-row'>戒行若違犯，　如醉飲藥毒，</div>
<div class='lg-row'>非天魔死軍，　纏縛誰救濟？</div>
<div class='lg-row'>微塵坌面上，　自心何知見，</div>
<div class='lg-row'>命謝臥林間，　誰悟從貪愛？</div>
<div class='lg-row'>若生於貪愛，　同住苦無常，</div>
<div class='lg-row'>永處於生死，　現離於安樂；</div>
<div class='lg-row'>大惡不斷除，　輪迴從此得，</div>
<div class='lg-row'>譬如暴惡風，　能吹山頂葉。</div>
<div class='lg-row'>自業得生天，　娛樂果自受，</div>
<div class='lg-row'>潔戒不愚迷，　安樂自充足。</div>
<div class='lg-row'>貪愚招墜墮，　如火而起煙，</div>
<div class='lg-row'>後自墮泥黎，　業報亦如是。」</div>
</div><p>爾時，有天名烏波襪踰，宿善業力，生忉利天。彼有苾芻為其天王，而說伽他曰：</p>

<div class="lg regular" style="margin-left:1em;"><div class='lg-row'>「若作種種業，　處處妄攀緣，</div>
<div class='lg-row'>以心迷惑力，　一切業成就。</div>
<div class='lg-row'>前心最勝故，　後心相續生，</div>
<div class='lg-row'>無間引生彼，　三界因無盡；</div>
<div class='lg-row'>一切業報身，　離心不可得，</div>
<div class='lg-row'>是故降伏心，　當獲無盡果。</div>
<div class='lg-row'>汝速勤修進，　調伏離執迷，</div>
<div class='lg-row'>滿善得隨心，　究竟獲安樂。</div>
<div class='lg-row'>心若恒調伏，　永不增諸過，</div>
<div class='lg-row'>智者善伏心，　諸苦不能害。</div>
<div class='lg-row'>若心得彼苦，　苦苦後相續，</div>
<div class='lg-row'>一切境界中，　而得輕心報。</div>
<div class='lg-row'>天、人、阿素落，　龍、鬼、羅剎等，</div>
<div class='lg-row'>不離於一心；　心為三有主，</div>
<div class='lg-row'>三有自心生，　地獄與人、天，</div>
<div class='lg-row'>隨心生罪福，　流浪任漂沈。</div>
<div class='lg-row'>壞善因迷境，　愚癡貪愛生，</div>
<div class='lg-row'>住苦廣無邊，　沈溺而難出。</div>
<div class='lg-row'>難調心力大，　奔馳速若風，</div>
<div class='lg-row'>天眼勿緣形，　識相皆如是。</div>
<div class='lg-row'>智者善調伏，　遠離魔羅縛，</div>
<div class='lg-row'>超度生死河，　速到於彼岸。</div>
<div class='lg-row'>疑惑不正直，　無底惡難止，</div>
<div class='lg-row'>一多微細行，　不住剎那中。</div>
<div class='lg-row'>行相密難窮，　無身一切處，</div>
<div class='lg-row'>世間誰牽引？　往者復是誰？</div>
<div class='lg-row'>藏伏甚法中，　造作於身業，</div>
<div class='lg-row'>雖見行表差，　莫覩相應法。</div>
<div class='lg-row'>云何調伏難？　無色、無形相，</div>
<div class='lg-row'>陋惡損眾生，　取境明如眼；</div>
<div class='lg-row'>善惡作雖見，　譬如幻化士，</div>
<div class='lg-row'>本性狀難窮，　往復誰能覩？</div>
<div class='lg-row'>牽引於群生，　諸趣恒流轉，</div>
<div class='lg-row'>利劍不能截，　猛火燒非斷；</div>
<div class='lg-row'>一切有情心，　業力相如是，</div>
<div class='lg-row'>業繩而堅固，　纏縛於群生。</div>
<div class='lg-row'>三性而不恒，　須臾善非善，</div>
<div class='lg-row'>亦復捨受俱，　攀附六根門。</div>
<div class='lg-row'>妄求於塵境，　染著世間故，</div>
<div class='lg-row'>不悟生滅法，　如鏡唯照前，</div>
<div class='lg-row'>而不鑒於後。」</div>
</div><p>爾時，天子聞彼苾芻說如是事——昔作純善今獲勝身——而說伽他曰：</p>

<div class="lg regular" style="margin-left:1em;"><div class='lg-row'>「昔修靜妙心，　慎護於戒行，</div>
<div class='lg-row'>以此微妙因，　得住安樂道。</div>
<div class='lg-row'>善護持戒者，　防非發律儀，</div>
<div class='lg-row'>當得斷諸惑，　證圓寂滅樂。</div>
<div class='lg-row'>戒有大威德，　能超諸有苦，</div>
<div class='lg-row'>乃至命謝時，　無彼惡道畏；</div>
<div class='lg-row'>惡道無能救，　戒力救最上。</div>
<div class='lg-row'>若有持戒者，　萬善皆依怙，</div>
<div class='lg-row'>後果得生天，　永離諸嶮難；</div>
<div class='lg-row'>佛法聖眾師，　三界咸尊重。」</div>
</div><p>爾時，諸天子等，五體投地，歸命作禮生尊重心。彼時，天主帝釋倍生忻慶，歎美至深，而說伽他曰：</p>

<div class="lg regular" style="margin-left:1em;"><div class='lg-row'>「解脫貪、瞋毒，　群生親道友，</div>
<div class='lg-row'>能到於彼岸，　我今歸命禮。</div>
<div class='lg-row'>降伏愚癡失，　無為無比等，</div>
<div class='lg-row'>一切眾所尊，　我今歸命禮。」</div>
</div><p>時，彼天中有諸飛鳥，或在空中翱翔上下；或集寶池嬉戲水內。有諸天子樂逸縱蕩，與諸飛禽同共遊行，耽樂欲樂，不怖惡道。爾時，苾芻為彼天子，宣說伽他曰：</p>

<div class="lg regular" style="margin-left:1em;"><div class='lg-row'>「傍生耽欲樂，　遊戲恣愚迷，</div>
<div class='lg-row'>天眾亦復然，　等彼飛禽類。</div>
<div class='lg-row'>正教師宣說，　汝等心顛倒，</div>
<div class='lg-row'>不怖於罪業，　耽樂著世間。</div>
<div class='lg-row'>若天有罪業，　墜墮於地獄，</div>
<div class='lg-row'>業力如是毒，　智者常遠離。</div>
<div class='lg-row'>薄德少慧人，　但觀前欲樂，</div>
<div class='lg-row'>不復返思惟，　成就諸苦果。</div>
<div class='lg-row'>若有智慧人，　照觀一切惡，</div>
<div class='lg-row'>求斷諸惡業，　利益於群生。</div>
<div class='lg-row'>罪業生諸苦，　勝因得離縛，</div>
<div class='lg-row'>善惡行不同，　報相亦復爾。</div>
<div class='lg-row'>迷苦妄為樂，　求安不可逢，</div>
<div class='lg-row'>具智勿為非，　不久至寂滅。</div>
<div class='lg-row'>善修諸業靜，　巧便集善根，</div>
<div class='lg-row'>三昧自現前，　速到無生位。</div>
<div class='lg-row'>勿復戀傍生，　遊嬉於園苑，</div>
<div class='lg-row'>懈怠轉增多，　後<span class='corr'>墮</span>飛禽類。</div>
<div class='lg-row'>若復無少智，　善惡業不分，</div>
<div class='lg-row'>餓鬼、阿素囉，　地獄亦如是。</div>
<div class='lg-row'>於業能分別，　於報亦通達，</div>
<div class='lg-row'>彼於諸業中，　深窮垢靜相，</div>
<div class='lg-row'>晝夜常精進，　思惟三脫門，</div>
<div class='lg-row'>永不<span class='corr'>墮</span>泥黎，　究竟獲安樂。</div>
<div class='lg-row'>天子汝當知，　自樂自善成，</div>
<div class='lg-row'>自惑生自苦，　苦樂不離心。</div>
<div class='lg-row'>於過應遠離，　染著諸塵境，</div>
<div class='lg-row'>縱逸癡所盲，　不覺死王催，</div>
<div class='lg-row'>沈淪於地獄，　苦惱而無極。」</div>
</div><p>爾時彼天，有百千天女色相端嚴，隨意自在，於彼林間歌唱遊戲。彼有飛禽知天宿善，而說伽他曰：</p>

<div class="lg regular" style="margin-left:1em;"><div class='lg-row'>「勤修宿善業，　今復得生天，</div>
<div class='lg-row'>若行非善因，　而復沈惡趣。</div>
<div class='lg-row'>業報既決定，　諸天皆平等，</div>
<div class='lg-row'>安樂非安樂，　汝等今當知。</div>
<div class='lg-row'>愛染為害本，　業繩隨繫縛，</div>
<div class='lg-row'>輪轉而不窮，　還因業繩力。</div>
<div class='lg-row'>上至非想處，　下及於三途，</div>
<div class='lg-row'>往返疾如風，　生數復如雨，</div>
<div class='lg-row'>諸趣而循環，　無始長如此。</div>
<div class='lg-row'>若人心寂靜，　如水湛然清，</div>
<div class='lg-row'>離礙如虛空，　而獲最上樂。</div>
<div class='lg-row'>五識緣塵境，　三惡業相牽，</div>
<div class='lg-row'>一法捨盡時，　不得生天界。</div>
<div class='lg-row'>殺、盜、婬、妄毒，　常為惡道友，</div>
<div class='lg-row'>燒煮如炎火，　智者應觀察；</div>
<div class='lg-row'>真實忍辱慈，　出世善良友，</div>
<div class='lg-row'>親近若修習，　當得三天果。</div>
<div class='lg-row'>制伏邪亂意，　慎護觸等貪，</div>
<div class='lg-row'>後有定生天，　成就白業果。</div>
<div class='lg-row'>若於生死業，　而不求解脫，</div>
<div class='lg-row'>焰魔殺鬼來，　云何得遠離？」</div>
</div><p>爾時，天主帝釋而復白言：「若有眾生不怖諸惡，於一切處心所染著；以染著故，隱沒智慧。妄言、綺語、虛誑、邪諂，惱亂有情，棄背正教，親近邪師，不孝父母，乃至善根間斷，業繩繫縛。如箭速疾，死入地獄，種種治罰，受諸極苦無有休息。汝等從今於生死罪緣，速須棄捨，莫復貪著。於自身命，分限短長，審諦觀察。有為諸行，剎那生滅，何得久住？如水浮漚，如鏡影像，如電剎那，如雲散滅。若天福盡，樂受捨位，一切衰相不覺現前，逼迫身心，如何當忍？是故，我今宣示言爾：『汝今當須勤行精進，忍辱柔和，慈愍有情，守護六根，修行四諦，不取怨親而修平等，智慧增長深入義味，背妄照真，導引禪定。』業惑盡時，後有不生，得俱解脫。」</p>
<p>爾時，天主帝釋欲重宣此義，復說伽他曰：</p>

<div class="lg regular" style="margin-left:1em;"><div class='lg-row'>「如是十二處，　六境及六根，</div>
<div class='lg-row'>識等生滅時，　相應成妄想。</div>
<div class='lg-row'>智者善修心，　不住色等法，</div>
<div class='lg-row'>而入寂靜門，　湛然無一相。</div>
<div class='lg-row'>勤求寂靜故，　不墮魔羅界，</div>
<div class='lg-row'>以此靜妙心，　恒時而憶念。</div>
<div class='lg-row'>若行如是慧，　惑苦云何生？</div>
<div class='lg-row'>於其三世中，　自在無驚怖，</div>
<div class='lg-row'>煩惱縛自解，　罪垢不可染；</div>
<div class='lg-row'>慧眼得圓明，　常住真寂行。</div>
<div class='lg-row'>天身大快樂，　尚被罪垢摧，</div>
<div class='lg-row'>云何人愚迷，　廣造十惡業？</div>
<div class='lg-row'>若人修智慧，　了達罪福因，</div>
<div class='lg-row'>怖業若死侵，　永出苦根本。」</div>
</div><p>爾時，帝釋昔聞世尊所說惡趣之事，即為天眾宣說：「佛言：『若人得脫生死罪根，常值善友，植諸善本。若生天界受妙快樂，宮殿莊嚴報應無量；若不怖惡道貪著娛樂，福善盡時必當墮落，譬如燈燭須假膏油，膏油既盡燈焰即滅。如是墮已，而被業風急速吹轉，往返世間輪迴不止。若諸智者正定相應，無明業繩不能牽動，譬如藕絲牽妙高山而不能動。』」</p>
<p>爾時，彼天聞於天帝說是法已，即說伽他讚天帝曰：</p>

<div class="lg regular" style="margin-left:1em;"><div class='lg-row'>「汝今說此法，　息除一切障，</div>
<div class='lg-row'>我依天帝語，　安住無怖畏。</div>
<div class='lg-row'>與彼諸群生，　而作慈悲父，</div>
<div class='lg-row'>宣示涅槃城，　令彼得利樂。</div>
<div class='lg-row'>法本無分別，　天帝善能宣，</div>
<div class='lg-row'>今遇正教師，　得至無上道。」</div>
</div><p>爾時，天帝又復白言：「世間財物勿生貪著。若人捨離智慧出生，若復愛著，破壞善根；七種聖財漸漸隱沒，經百千生沈淪惡道。又復世財而不堅久，水、火、盜賊、王等勢力皆可侵奪；若彼法財，水、火等災終不能壞。汝諸天眾，雖有勢力，諸根具足，身帶光明；衰相現時生其愁惱，墮下虛空過百千踰繕那，入其惡趣。」</p>
<p>爾時，帝釋即說伽他曰：</p>

<div class="lg regular" style="margin-left:1em;"><div class='lg-row'>「如汝大快樂，　富貴不可量，</div>
<div class='lg-row'>衰相若現前，　決定沈惡趣。</div>
<div class='lg-row'>如現所作業，　隨業果復生，</div>
<div class='lg-row'>業相善殊勝，　異熟果亦然。</div>
<div class='lg-row'>業有上、中、下，　善惡品類同，</div>
<div class='lg-row'>成彼有報時，　勝劣亦如是。</div>
<div class='lg-row'>汝等審思惟，　色力身最上，</div>
<div class='lg-row'>生滅未能逃，　云何而不墮？</div>
<div class='lg-row'>譬如麥等種，　而被大火燒，</div>
<div class='lg-row'>隨燒即破壞，　云何芽得生？</div>
<div class='lg-row'>浮虛假偽身，　四相遷流速，</div>
<div class='lg-row'>如燈而生焰，　不住剎那中。</div>
<div class='lg-row'>心相亦復爾，　虛幻無真實，</div>
<div class='lg-row'>恒被漏隨增，　云何得安樂？</div>
<div class='lg-row'>棄捨於妄境，　勿自愛其身，</div>
<div class='lg-row'>決定脫輪迴，　速至於彼岸。」</div>
</div><p>爾時，彼天有其飛鳥而復說言：「我等今者居烏鉢羅林，於其林間有大浴池，多生紅蓮長時芬馥，鳥身翅翼諸色間雜，狀如七寶；眼有光明，言音妙好，於彼林中長時戲樂。」觀察天子耽著迷醉，即說伽他曰：</p>

<div class="lg regular" style="margin-left:1em;"><div class='lg-row'>「我恒耽憙樂，　天人愛亦然，</div>
<div class='lg-row'>天雖與禽別，　愛染而無二，</div>
<div class='lg-row'>不能守行法，　云何得解脫？</div>
<div class='lg-row'>天等若如是，　飛禽何所別？</div>
<div class='lg-row'>今復告汝等，　勿著五慾樂，</div>
<div class='lg-row'>而修勝法行，　當得大解脫。</div>
<div class='lg-row'>生、老、病、死苦，　永不害其身，</div>
<div class='lg-row'>天與禽類身，　平等獲善利。」</div>
</div><p>爾時，天帝又復白言：「若有智者離垢清淨，世間罪染普遍此天，亦不能著。</p>
<p>「何以故？為彼智者，於生、苦因緣而能解了；又於彼天朋友知識、恩愛眷屬無所戀著。汝等諸天癡愚、貪染不離輪迴，與彼飛禽等無有異。復有眾生耽著飲酒，得罪甚多。所以者何？為彼有情，心識迷亂，破犯恒多；酒力雖消，業報不滅，於五趣中輪迴不絕，於一切罪中最為增上，乃至於俱胝劫，流浪不絕沈淪惡趣，煩惱纏縛——佛所言說。」</p>
<p>爾時，彼天帝釋園中有妙法堂，種種珍寶殊妙莊嚴。時，諸天眾詣彼堂中。彼時，帝釋觀察天眾，而說伽他曰：</p>

<div class="lg regular" style="margin-left:1em;"><div class='lg-row'>「汝等諸天眾，　過去修微善，</div>
<div class='lg-row'>獲生天界中；　若天報應盡，</div>
<div class='lg-row'>定墮於輪迴。　業力難思議，</div>
<div class='lg-row'>牽引於眾生，　三界、五趣中，</div>
<div class='lg-row'>處處而出生。　汝等勤精進，</div>
<div class='lg-row'>審諦細思惟，　生滅須臾間，</div>
<div class='lg-row'>云何不省覺？　怖畏邪嶮路，</div>
<div class='lg-row'>而依眾律儀，　堅固七覺支，</div>
<div class='lg-row'>勤行八聖道，　善住於五根，</div>
<div class='lg-row'>增長於五力，　四念與正勤，</div>
<div class='lg-row'>及彼四神足；　如是而不退，</div>
<div class='lg-row'>必至涅槃城，　恒受寂滅樂。</div>
</div>
<p class='juan'>妙法聖念處經卷第五</p></div>
</div><!-- end of div[@id='body'] -->
</body></html>