<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>添品妙法蓮華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />添品妙法蓮華經卷第三</p><p class="byline">隋天竺三藏闍那崛多共笈多譯</p><a id='mulu9' />
<p class='h0'>藥草喻品第五</p><p>爾時世尊，告摩訶迦葉及諸大弟子：「善哉，善哉！迦葉！善說如來真實功德。誠如所言，如來復有無量無邊阿僧祇功德，汝等若於無量億劫說不能盡。迦葉當知！如來是諸法之王，若有所說皆不虛也，於一切法，以智方便而演說之；其所說法，皆悉到於一切智地，如來觀知一切諸法之所歸趣，亦知一切眾生深心所行，通達無礙。又於諸法究盡明了，示諸眾生一切智慧。迦葉！譬如三千大千世界，山、川、谿谷土地所生，卉、木、叢林及諸藥草，種類若干名色各異，密雲彌布遍覆三千大千世界，一時等澍其澤普洽，卉、木、叢林及諸藥草，小根、小莖、小枝、小葉，中根、中莖、中枝、中葉，大根、大莖、大枝、大葉，諸樹大小隨上、中、下，各有所受，一雲所雨稱其種性，而得生長華菓敷實，雖一地所生，一雨所潤，而諸草木各有差別。迦葉當知！如來亦復如是，出現於世如大雲起，以大音聲普遍世界天、人、阿脩羅，如彼大雲遍覆三千大千國土，於大眾中而唱是言：『我是如來、應供、正遍知、明行足、善逝、世間解、無上士、調御丈夫、天人師、佛、世尊，未度者令度，未解者令解，未安者令安，未涅槃者令得涅槃，今世後世如實知之。我是一切知者，一切見者，知道者，開道者，說道者，汝等天、人、阿脩羅眾，皆應到此，為聽法故。』爾時無數千萬億種眾生，來至佛所而聽法，如來于時觀是眾生諸根利、鈍、精進、懈怠，隨其所堪而為說法，種種無量皆令歡喜，快得善利。是諸眾生聞是法已，現世安隱後生善處，以道受樂亦得聞法，既聞法已離諸障礙，於諸法中任力所能漸得入道，如彼大雲雨，於一切卉、木、叢林及諸藥草，如其種性具足蒙潤各得生長。如來說法一相一味，所謂解脫相、離相、滅相，究竟至於一切種智。其有眾生聞如來法，若持、讀誦、如說修行，所得功德不自覺知。所以者何？唯有如來，知此眾生種相、體性，念何事？思何事？修何事？云何念？云何思？云何修？以何法念？以何法思？以何法修？以何法得何法？眾生住於種種之地，唯有如來如實見之，明了無礙，如彼卉、木、叢林諸藥草等，而不自知上、中、下性。如來知是一相一味之法，所謂解脫相、離相、滅相，究竟涅槃常寂滅相，終歸於空。佛知是已，觀眾生心欲而將護之，是故不即為說一切種智。汝等迦葉甚為希有，能知如來隨宜說法，能信能受。所以者何？諸佛世尊隨宜說法難解難知。」</p>
<p>爾時世尊，欲重宣此義而說偈言：</p>

<div class="lg regular" style="margin-left:1em;"><div class='lg-row'>「破有法王，　出現世間，　隨眾生欲，</div>
<div class='lg-row'>種種說法。　如來尊重，　智慧深遠，</div>
<div class='lg-row'>久默斯要，　不務速說；　有智若聞，</div>
<div class='lg-row'>則能信解；　無智疑悔，　則為永失。</div>
<div class='lg-row'>是故迦葉！　隨力為說，　以種種緣，</div>
<div class='lg-row'>令得正見。　迦葉當知！　譬如大雲，</div>
<div class='lg-row'>起於世間，　遍覆一切；　惠雲含潤，</div>
<div class='lg-row'>電光晃曜，　雷聲遠震，　令眾悅豫；</div>
<div class='lg-row'>日光掩蔽，　地上清涼，　靉靆垂布，</div>
<div class='lg-row'>如可承攬；　其雨普等，　四方俱下，</div>
<div class='lg-row'>流澍無量，　<span class='corr'>率</span>土充洽；　山川嶮谷，</div>
<div class='lg-row'>幽邃所生，　卉木藥草，　大小諸樹，</div>
<div class='lg-row'>百穀苗稼，　甘蔗蒲桃，　雨之所潤，</div>
<div class='lg-row'>無不豐足。　乾地普洽，　藥木並茂，</div>
<div class='lg-row'>其雲所出，　一味之水，　草木叢林，</div>
<div class='lg-row'>隨分受潤，　一切諸樹，　上中下等，</div>
<div class='lg-row'>稱其大小，　各得生長；　根莖枝葉，</div>
<div class='lg-row'>華果光色，　一雨所及，　皆得鮮澤；</div>
<div class='lg-row'>如其體相，　性分大小，　所潤是一，</div>
<div class='lg-row'>而各滋茂。　佛亦如是，　出現於世，</div>
<div class='lg-row'>譬如大雲，　普覆一切；　既出于世，</div>
<div class='lg-row'>為諸眾生，　分別演說，　諸法之實；</div>
<div class='lg-row'>大聖世尊，　於諸天人，　一切眾中，</div>
<div class='lg-row'>而宣是言：　『我為如來，　兩足之尊，</div>
<div class='lg-row'>出于世間，　猶如大雲，　充潤一切，</div>
<div class='lg-row'>枯槁眾生，　皆令離苦，　得安隱樂；</div>
<div class='lg-row'>世間之樂，　及涅槃樂，　諸天人眾，</div>
<div class='lg-row'>一心善聽；　皆應到此，　覲無上尊。</div>
<div class='lg-row'>我為世尊，　無能及者，　安隱眾生，</div>
<div class='lg-row'>故現於世，　為大眾說，　甘露淨法，</div>
<div class='lg-row'>其法一味，　解脫涅槃。　以一妙音，</div>
<div class='lg-row'>演暢斯義；　常為大乘，　而作因緣；</div>
<div class='lg-row'>我觀一切，　普皆平等，　無有彼此，</div>
<div class='lg-row'>愛憎之心。　我無貪著，　亦無限礙，</div>
<div class='lg-row'>恒為一切，　平等說法。　如為一人，</div>
<div class='lg-row'>眾多亦然，　常演說法，　曾無他事。</div>
<div class='lg-row'>去來坐立，　終不疲厭，　充足世間，</div>
<div class='lg-row'>如雨所潤。　貴賤上下，　持戒毀戒，</div>
<div class='lg-row'>威儀具足，　及不具足，　正見邪見，</div>
<div class='lg-row'>利根鈍根，　等雨法雨，　而無懈惓。</div>
<div class='lg-row'>一切眾生，　聞我法者，　隨力所受，</div>
<div class='lg-row'>住於諸地，　或處人天，　轉輪聖王，</div>
<div class='lg-row'>釋梵諸天，　是小藥草；　知無漏法，</div>
<div class='lg-row'>能得涅槃，　起六神通，　及得三明，</div>
<div class='lg-row'>獨處山林，　常行禪定，　得緣覺證，</div>
<div class='lg-row'>是中藥草；　求世尊處，　我當作佛，</div>
<div class='lg-row'>行精進定，　是上藥草。　又諸佛子，</div>
<div class='lg-row'>專心佛道，　常行慈悲，　自知作佛，</div>
<div class='lg-row'>決定無疑，　是名小樹；　安住神通，</div>
<div class='lg-row'>轉不退輪，　度無量億，　百千眾生，</div>
<div class='lg-row'>如是菩薩，　名為大樹。』　佛平等說，</div>
<div class='lg-row'>如一味雨，　隨眾生性，　所受不同，</div>
<div class='lg-row'>如彼草木，　所稟各異；　佛以此喻，</div>
<div class='lg-row'>方便開示，　種種言辭，　演說一法；</div>
<div class='lg-row'>於佛智慧，　如海一渧。　我雨法雨，</div>
<div class='lg-row'>充滿世間，　一味之法，　隨力修行，</div>
<div class='lg-row'>如彼叢林，　藥草諸樹，　隨其大小，</div>
<div class='lg-row'>漸增茂好。　諸佛之法，　常以一味，</div>
<div class='lg-row'>令諸世間，　普得具足，　漸次修行，</div>
<div class='lg-row'>皆得道果；　聲聞緣覺，　處於山林，</div>
<div class='lg-row'>住最後身，　聞法得果；　是名藥草，</div>
<div class='lg-row'>各得增長。　若諸菩薩，　智慧堅固，</div>
<div class='lg-row'>了達三界，　求最上乘，　是名小樹，</div>
<div class='lg-row'>而得增長。　復有住禪，　得神通力，</div>
<div class='lg-row'>聞諸法空，　心大歡喜；　放無數光，</div>
<div class='lg-row'>度諸眾生，　是名大樹，　而得增長。</div>
<div class='lg-row'>如是迦葉！　佛所說法，　譬如大雲，</div>
<div class='lg-row'>以一味雨，　潤於人華，　各得成實。</div>
<div class='lg-row'>迦葉當知！　以諸因緣，　種種譬喻，</div>
<div class='lg-row'>開示佛道，　是我方便，　諸佛亦然。</div>
<div class='lg-row'>今為汝等，　說最實事；　諸聲聞眾，</div>
<div class='lg-row'>皆非滅度。　汝等所行，　是菩薩道，</div>
<div class='lg-row'>漸漸修學，　悉當成佛。</div>
</div><p>「復次迦葉！如來於諸眾生調伏平等。迦葉！譬如日月光明照於世間，若作善、若作不善，若高處住、若下處住，若香、若臭，諸處平等光照無偏。如是，迦葉！如來、應、正遍知一切種智心之光明，於諸五趣眾生受生之中，如其信解大乘、緣覺乘、聲聞乘中，為說正法平等而轉，如來智慧亦無增減，如其福智聚集而生。迦葉！無有三乘，唯彼眾生別異行故，施設三乘。」</p>
<p>慧命摩訶迦葉白佛言：「世尊！若無三乘，何故現世施設聲聞、緣覺、菩薩？」</p>
<p>佛告慧命摩訶迦葉：「譬如作瓦器者，等和土泥而用作器，彼中或有盛沙糖器，或盛酥器，或盛乳酪器，或盛惡糞穢器，泥亦無有種種別異，而物著中隨所受量，器則種種別異施設。如是，迦葉！此唯一乘所謂大乘，無有二乘及以三乘。」</p>
<p>慧命摩訶迦葉白佛言：「世尊！彼諸眾生種種信解，若出三界，彼等為一涅槃，為當二、三？」</p>
<p>佛告慧命摩訶迦葉：「若覺諸法體等涅槃，彼亦唯一無有二、三。迦葉！以彼義故，我當為汝作喻，以此喻故有智丈夫則當解我所說之義。迦葉！譬如生盲丈夫，作如是言：『無有好、惡等色，亦無好、惡等色可見；無有日、月、星宿等，亦無星宿等可見。』有異丈夫，於彼生盲者前，說如是言：『有好、惡等色，亦有好、惡等色可見；有日、月、星宿等，亦有星宿等可見。』生盲丈夫雖聞其說而不信受。時有良醫能知諸病，見彼生盲丈夫，如是念言：『其彼丈夫先有惡業今有病生，若其病生則有四種，所謂風、黃與癃及以等分。』時彼良醫，為欲滅其病故，又復方便如是思惟：『所有藥物世所行者，彼等不能療治此病，唯雪山王，有四種藥。何等為四？所謂初名順入諸色味處，二名解脫諸病，三名破壞諸毒，四名隨所住處施與安樂，是為四種。』時彼良醫，於生盲所發生悲愍，興起如是方便思惟，以彼方便詣雪山王，到已上頂，或下入、或傍行，周遍觀察，既觀察已，得四種藥，於中或以齒等咀嚼，作已與之；或以石磨，或復和別藥物煮熟與之；或復和生藥物作已與之；或針刺身與作孔穴，或有與火炙燒，或以別異藥物相和，乃至飲食和而與之。時彼生盲，以方便相應故即時得眼，彼得眼已，內、外、遠、近、日、月、光明、星宿諸色皆悉得見，說如是言：『嗚呼！我甚愚癡，我聞先說本不信受，我今此時皆悉得見，我盲已脫，亦已得眼，無勝我者。』</p>
<p>「彼時復有五通仙人，天眼、天耳、了知他心，憶念宿住善證智通，語丈夫言：『丈夫！汝唯得眼，餘無一知，汝今何故已生憍慢，汝亦未有智慧善巧。』彼復作如是言：『丈夫！汝入室坐，外有別色不見、不知；汝亦不知眾生善心、惡心；五踰闍那邊住所有言說、鼓、貝等聲，汝亦不聞、不知；拘盧舍邊不舉兩足不能往到，及生長已，母胎作業汝亦不念，云何汝有巧智？云何作如是言「我悉得見？」又汝丈夫，闇作明知，明作闇知。』時彼丈夫語仙人言：『以何方便？又作何等清淨業已？當得是智。及於汝等，淨信力故，我亦當得如此功德。』時彼仙人語丈夫言：『若欲如是，汝應當住空閑山窟，坐思念法及斷煩惱，當得神通，具足功德。』時彼丈夫受其義已，即行出家住空閑處，專守一心斷世渴愛，得五神通；既得五神通已，思惟：『我先作於別業，以彼因故，無一功德可以證知；我念此時，隨所思念即能得去；我於昔時少智、少慧，有盲而住。』</p>
<p>「迦葉！作此譬喻欲令知義，於此義中復應當見。迦葉！其生盲者，即是六趣流轉中住所有眾生，若於正法未有知覺，煩惱盲闇則當增長，及彼無明闇冥，以無明闇冥故行業聚集；以行業為緣故名色乃至唯有大苦之聚積集當生。如是無明闇冥眾生流轉中住，唯有如來超出三界，發生悲愍，亦如慈父愛念一子，發悲愍已下入三界，見彼眾生，於流轉輪中行，不如實知出離流轉。佛以佛眼而觀見之，見已了知此等眾生，先世作善，少瞋厚欲，少欲厚瞋，或有少智，或有巧慧，或有成熟清淨，或有邪見，彼等眾生，佛為方便巧說三乘；如彼仙人五通淨眼者，即是菩薩；菩提心生得無生忍，證覺無上正真之覺，如彼大醫，即是如來；當如是見。如彼生盲，即是癡闇眾生；當如是見。如彼風、黃、癃等即是欲瞋及癡六十二見；當如是見。如四種藥，即是空、無相、無願、涅槃門；當如是見。隨所服藥，其病隨滅，即是空、無相、無願、解脫門，正修念已，無明當滅，無明滅故行滅，乃至唯有大苦聚滅。如是思惟，不住善中，亦不惡中，如盲得眼，即是聲聞、緣覺乘；當如是見。割斷流轉煩惱繫縛，解脫煩惱，解脫六趣及以三界，以彼義故，聲聞乘者如是念言：『無有別法更須證覺，我今已得到於涅槃。』爾時如來為彼說法，若於諸法未能悉到，何處彼有究竟涅槃？彼等，佛以菩提教化，發菩提心，不住流轉，不到涅槃，彼悟三界十方空寂，皆如化夢及以焰響，觀見諸法不生、不滅，不<span class='corr'>縛</span>、不解、不闇、不明，如是見甚深法，彼見亦無所見，而亦恒見滿諸三界別異眾生心之信解。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「譬如日月光，　平等照三千，</div>
<div class='lg-row'>於善及於惡，　而光無增減。</div>
<div class='lg-row'>如來智慧光，　平等如日月，</div>
<div class='lg-row'>教化諸眾生，　無增亦無減。</div>
<div class='lg-row'>如瓦師作器，　平等和土泥，</div>
<div class='lg-row'>於中器或盛，　沙糖乳穌水，</div>
<div class='lg-row'>或有盛不淨，　或有盛於酪；</div>
<div class='lg-row'>彼唯取一泥，　瓦師用為器，</div>
<div class='lg-row'>若物墮其內，　因彼知器名。</div>
<div class='lg-row'>如眾生無餘，　如來隨別欲，</div>
<div class='lg-row'>雖說乘差別，　決定唯佛乘；</div>
<div class='lg-row'>無智故輪轉，　而不知寂滅，</div>
<div class='lg-row'>若人能知空，　遠離於法我；</div>
<div class='lg-row'>彼知佛世尊，　所得正真覺。</div>
<div class='lg-row'>安置處中智，　說名緣覺者；</div>
<div class='lg-row'>空智教化已，　顯名為聲聞；</div>
<div class='lg-row'>若能覺諸法，　說名正遍知。</div>
<div class='lg-row'>如有生盲者，　不見日月星，</div>
<div class='lg-row'>彼便如是言，　無有諸色類。</div>
<div class='lg-row'>大醫於生盲，　為其入慈愍，</div>
<div class='lg-row'>往詣雪山已，　上下及傍行；</div>
<div class='lg-row'>求得於良藥，　順入色味處，</div>
<div class='lg-row'>如是等四種，　和合而療治；</div>
<div class='lg-row'>或有用齒齧，　或有以石磨，</div>
<div class='lg-row'>或以針入身，　療治生盲者。</div>
<div class='lg-row'>彼既得眼已，　即見日月光，</div>
<div class='lg-row'>復作如是念，　昔時無智說。</div>
<div class='lg-row'>是流轉眾生，　生盲大無智，</div>
<div class='lg-row'>緣生輪所運，　無智受苦道。</div>
<div class='lg-row'>無智癡世中，　如是一切智，</div>
<div class='lg-row'>如來大良醫，　出生悲愍體，</div>
<div class='lg-row'>彼以善方便，　演說寂正法。</div>
<div class='lg-row'>無上佛覺智，　演說最勝乘，</div>
<div class='lg-row'>廣說處中際，　中智導師者。</div>
<div class='lg-row'>怖畏於流轉，　為讚異菩提；</div>
<div class='lg-row'>出離三界已，　聲聞自知住。</div>
<div class='lg-row'>如是念我得，　涅槃無垢安；</div>
<div class='lg-row'>當得諸法覺，　涅槃甘露處。</div>
<div class='lg-row'>大仙於彼故，　為其入悲愍；</div>
<div class='lg-row'>告言汝愚癡，　莫念我是智。</div>
<div class='lg-row'>若有於倉舍，　汝住彼中時，</div>
<div class='lg-row'>外有則不知，　汝是小智者。</div>
<div class='lg-row'>若住彼中時，　知外作未作，</div>
<div class='lg-row'>彼亦未是知，　況汝小智者。</div>
<div class='lg-row'>五踰闍那量，　若有音聲出，</div>
<div class='lg-row'>汝不能聞彼，　何況別遠住。</div>
<div class='lg-row'>他人於汝所，　若愛若惡心，</div>
<div class='lg-row'>汝不能知彼，　如何生普慢。</div>
<div class='lg-row'>欲向俱盧舍，　不步不能往，</div>
<div class='lg-row'>汝胎所有事，　汝亦忘彼時。</div>
<div class='lg-row'>若得五神通，　乃名一切智，</div>
<div class='lg-row'>汝癡無一智，　而說是智者。</div>
<div class='lg-row'>汝欲一切智，　出生於神通，</div>
<div class='lg-row'>若住空閑處，　神通則可出，</div>
<div class='lg-row'>思惟清淨法，　則當得神通。</div>
<div class='lg-row'>受義詣空閑，　思惟入靜室，</div>
<div class='lg-row'>得五神通已，　不久具功德；</div>
<div class='lg-row'>如是諸聲聞，　念得涅槃想。</div>
<div class='lg-row'>諸佛說彼時，　小息非涅槃，</div>
<div class='lg-row'>是諸佛方便，　為說如此道。</div>
<div class='lg-row'>若離一切智，　無有發涅槃，</div>
<div class='lg-row'>三世智無邊，　六度行清淨；</div>
<div class='lg-row'>空寂及無相，　作願亦除捨，</div>
<div class='lg-row'>及以菩提心，　別法向涅槃。</div>
<div class='lg-row'>及四種梵行，　四攝亦讚說，</div>
<div class='lg-row'>為教化眾生，　勝仙而說此。</div>
<div class='lg-row'>若復知諸法，　自性如幻夢，</div>
<div class='lg-row'>不實似芭蕉，　亦與音響等。</div>
<div class='lg-row'>及知彼自性，　三界無餘殘，</div>
<div class='lg-row'>不縛亦不解，　不知於滅度。</div>
<div class='lg-row'>諸法平等空，　無有異體者，</div>
<div class='lg-row'>此亦無所見，　不觀於一法。</div>
<div class='lg-row'>彼見大智者，　法身無餘殘，</div>
<div class='lg-row'>無有於三乘，　一乘此中有。</div>
<div class='lg-row'>諸法皆平等，　平等常等等，</div>
<div class='lg-row'>知如是智已，　涅槃甘露安。」</div>
</div><a id='mulu10' />
<p class='h0'>添品妙法蓮華經授記品第六</p><p>爾時世尊說是偈已，告諸大眾唱如是言：「我此弟子摩訶迦葉，於未來世，當得奉覲三百萬億諸佛世尊，供養、恭敬、尊重、讚嘆，廣宣諸佛無量大法，於最後身得成為佛，名曰光明如來、應供、正遍知、明行足、善逝、世間解、無上士、調御丈夫、天人師、佛、世尊，國名光德，劫名大莊嚴，佛壽十二小劫，正法住世二十小劫，像法亦住二十小劫。國界嚴飾，無諸穢惡、瓦礫、荊棘、便利、不淨，其土平正，無有高下坑坎堆埠，琉璃為地寶樹行列，黃金為繩以界道側，散諸寶華周遍清淨；其國菩薩無量千億，諸聲聞眾亦復無數，無有魔事，雖有魔及魔民，皆護佛法。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「告諸比丘：　『我以佛眼，　見是迦葉，</div>
<div class='lg-row'>於未來世，　過無數劫，　當得作佛；</div>
<div class='lg-row'>而於來世，　供養奉覲，　三百萬億，</div>
<div class='lg-row'>諸佛世尊；　為佛智慧，　淨修梵行。</div>
<div class='lg-row'>供養最上，　兩足尊已，　修集一切，</div>
<div class='lg-row'>無上之慧，　於最後身，　得成為佛。</div>
<div class='lg-row'>其土清淨，　琉璃為地，　多諸寶樹，</div>
<div class='lg-row'>行列道側，　金繩界道，　見者歡喜；</div>
<div class='lg-row'>常出好香，　散眾名華，　種種奇妙，</div>
<div class='lg-row'>以為莊嚴；　其地平正，　無有丘坑；</div>
<div class='lg-row'>諸菩薩眾，　不可稱計，　其心調柔，</div>
<div class='lg-row'>逮大神通，　奉持諸佛，　大乘經典。</div>
<div class='lg-row'>諸聲聞眾，　無漏後身，　法王之子，</div>
<div class='lg-row'>亦不可計，　乃以天眼，　不能數知；</div>
<div class='lg-row'>其佛當壽，　十二小劫；　正法住世，</div>
<div class='lg-row'>二十小劫；　像法亦住，　二十小劫；</div>
<div class='lg-row'>光明世尊，　其事如是。』」</div>
</div><p>爾時大目犍連、須菩提、摩訶迦栴延等，皆悉悚慄，一心合掌瞻仰世尊，目不暫捨，即共同聲，而說偈言：</p>

<div class="lg regular" style="margin-left:1em;"><div class='lg-row'>「大雄猛世尊，　諸釋之法王，</div>
<div class='lg-row'>哀愍我等故，　而賜佛音聲。</div>
<div class='lg-row'>若知我深心，　見為授記者，</div>
<div class='lg-row'>如以甘露灑，　除熱得清涼。</div>
<div class='lg-row'>如從飢國來，　忽遇大王饍，</div>
<div class='lg-row'>心猶懷疑懼，　未敢即便食，</div>
<div class='lg-row'>若復得王教，　然後乃敢食。</div>
<div class='lg-row'>我等亦如是，　每惟小乘過，</div>
<div class='lg-row'>不知當云何，　得佛無上慧？</div>
<div class='lg-row'>雖聞佛音聲，　言我等作佛，</div>
<div class='lg-row'>心尚懷憂懼，　如未敢便食；</div>
<div class='lg-row'>若蒙佛授記，　爾乃快安樂。</div>
<div class='lg-row'>大雄猛世尊，　常欲安世間，</div>
<div class='lg-row'>願賜我等記，　如飢須教食。」</div>
</div><p>爾時世尊，知諸大弟子心之所念，告諸比丘：「是須菩提，於當來世，奉覲三百萬億那由他佛，供養、恭敬、尊重、讚嘆，常修梵行具菩薩道，於最後身得成為佛，號曰名相如來、應供、正遍知、明行足、善逝、世間解、無上士、調御丈夫、天人師、佛、世尊，劫名有寶，國名寶生，其土平正，頗梨為地，寶樹莊嚴，無諸丘坑、沙礫、荊棘、便利之穢，寶華覆地周遍清淨；其土人民，皆處寶臺、珍妙樓閣；聲聞弟子無量無邊，算數譬喻所不能知；諸菩薩眾，無數千萬億那由他；佛壽十二小劫，正法住世二十小劫，像法亦住二十小劫；其佛常處虛空，為眾說法，度脫無量菩薩及聲聞眾。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「諸比丘眾，　今告汝等，　皆當一心，</div>
<div class='lg-row'>聽我所說：　『我大弟子，　須菩提者，</div>
<div class='lg-row'>當得作佛，　號曰名相；　當供無數，</div>
<div class='lg-row'>萬億諸佛；　隨佛所作，　漸具大道，</div>
<div class='lg-row'>最後身得，　三十二相；　端正殊妙，</div>
<div class='lg-row'>猶如寶山；　其佛國土，　嚴淨第一，</div>
<div class='lg-row'>眾生見者，　無不愛樂。　佛於其中，</div>
<div class='lg-row'>度無量眾；　其佛法中，　多諸菩薩，</div>
<div class='lg-row'>皆悉利根，　轉不退輪；　彼國常以，</div>
<div class='lg-row'>菩薩莊嚴。　諸聲聞眾，　不可稱數，</div>
<div class='lg-row'>皆得三明，　具六神通，　住八解脫，</div>
<div class='lg-row'>有大威德。　其佛說法，　現於無量，</div>
<div class='lg-row'>神通變化，　不可思議；　諸天人民，</div>
<div class='lg-row'>數如恒沙，　皆共合掌，　聽受佛語。</div>
<div class='lg-row'>其佛當壽，　十二小劫；　正法住世，</div>
<div class='lg-row'>二十小劫；　像法亦住，　二十小劫。』」</div>
</div><p>爾時世尊，復告諸比丘眾：「我今語汝，是大迦旃延，於當來世，以諸供具，供養奉事八千億佛，恭敬尊重；諸佛滅後，各起塔廟高千由旬，縱廣正等五百由旬，以金、銀、琉璃、車璩、馬瑙、真珠、玫瑰七寶合成；眾華瓔珞，塗香、末香、燒香，繒蓋、幢幡供養塔廟。過是已後，當復供養二萬億佛，亦復如是。供養是諸佛已，具菩薩道當得作佛，號曰閻浮那提金光如來、應供、正遍知、明行足、善逝、世間解、無上士、調御丈夫、天人師、佛、世尊，其土平正，頗梨為地，寶樹莊嚴，黃金為繩以界道側，妙華覆地周遍清淨，見者歡喜；無四惡道，地獄、餓鬼、畜生、阿修羅道，多有天人，諸聲聞眾，及諸菩薩；無量萬億，莊嚴其國；佛壽十二小劫，正法住世二十小劫，像法亦住二十小劫。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「諸比丘眾，　皆一心聽；　如我所說，</div>
<div class='lg-row'>真實無異。　是迦旃延，　當以種種，</div>
<div class='lg-row'>妙好供具，　供養諸佛；　諸佛滅後，</div>
<div class='lg-row'>起七寶塔，　亦以華香，　供養舍利。</div>
<div class='lg-row'>其最後身，　得佛智慧，　成等正覺，</div>
<div class='lg-row'>國土清淨。　度脫無量，　萬億眾生；</div>
<div class='lg-row'>皆為十方，　之所供養。　佛之光明，</div>
<div class='lg-row'>無能勝者，　其佛號曰，　閻浮金光，</div>
<div class='lg-row'>菩薩聲聞，　斷一切有；　無量無數，</div>
<div class='lg-row'>莊嚴其國。」</div>
</div><p>爾時世尊復告大眾：「我今語汝，是大目犍連，當以種種供具供養八千諸佛，恭敬尊重，諸佛滅後，各起塔廟高千由旬，縱廣正等五百由旬，以金、銀、琉璃、車璩、馬瑙、真珠、玫瑰七寶合成，眾華纓絡，塗香、末香、燒香，繒蓋、幢幡，以用供養；過是已後，當復供養二百萬億諸佛，亦復如是，當得成佛，號曰多摩羅跋栴檀香如來、應供、正遍知、明行足、善逝、世間解、無上士、調御丈夫、天人師、佛、世尊，劫名喜滿，國名意樂；其土平正，頗梨為地，寶樹莊嚴，散真珠華，周遍清淨，見者歡喜，多諸天人，菩薩、聲聞其數無量；佛壽二十四小劫，正法住世四十小劫，像法亦住四十小劫。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「我此弟子，　大目犍連，　捨是身已，</div>
<div class='lg-row'>得見八千，　二百萬億，　諸佛世尊；</div>
<div class='lg-row'>為佛道故，　供養恭敬，　於諸佛所，</div>
<div class='lg-row'>常修梵行，　於無量劫，　奉持佛法；</div>
<div class='lg-row'>諸佛滅度，　起七寶塔，　長表金剎，</div>
<div class='lg-row'>花香伎樂，　而以供養，　諸佛塔廟。</div>
<div class='lg-row'>漸漸具足，　菩薩道已，　於意樂國，</div>
<div class='lg-row'>而得作佛；　號多摩羅，　栴檀之香，</div>
<div class='lg-row'>其佛壽命，　二十四劫；　常為天人，</div>
<div class='lg-row'>演說佛道，　聲聞無量，　如恒河沙，</div>
<div class='lg-row'>三明六通，　有大威德；　菩薩無數，</div>
<div class='lg-row'>志固精進，　於佛智慧，　皆不退轉；</div>
<div class='lg-row'>佛滅度後，　正法當住，　四十小劫，</div>
<div class='lg-row'>像法亦爾。　我諸弟子，　威德具足，</div>
<div class='lg-row'>其數五百，　皆當授記，　於未來世，</div>
<div class='lg-row'>咸得成佛；　我及汝等，　宿世因緣，</div>
<div class='lg-row'>吾今當說，　汝等善聽。」</div>
</div><a id='mulu11' />
<p class='h0'>添品妙法蓮華經化城喻品第七</p><p>佛告諸比丘：「乃往過去無量無邊，不可思議阿僧祇劫，爾時有佛，名大通智勝如來、應供、正遍知、明行足、善逝、世間解、無上士、調御丈夫、天人師、佛、世尊，其國名好成，劫名大相。諸比丘！彼佛滅度已來甚大久遠，譬如三千大千世界所有地種，假使有人磨以為墨，過於東方千國土，乃下一點，大如微塵，又過千國土，復下一點，如是展轉盡地種墨。於汝等意云何？是諸國土，若算師若算師弟子，能得邊際知其數不？」</p>
<p>「不也，世尊！」</p>
<p>「諸比丘！是人所經國土，若點不點，盡末為塵，一塵一劫，彼佛滅度已來，復過是數無量無邊百千萬億阿僧祇劫，我以如來知見力故，觀彼久遠猶若今日。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「我念過去世，　無量無邊劫，</div>
<div class='lg-row'>有佛兩足尊，　名大通智勝。</div>
<div class='lg-row'>如人以力磨，　三千大千土，</div>
<div class='lg-row'>盡此諸地種，　皆悉以為墨，</div>
<div class='lg-row'>過於千國土，　乃下一塵點，</div>
<div class='lg-row'>如是展轉點，　盡此諸塵墨。</div>
<div class='lg-row'>如是諸國土，　點與不點等，</div>
<div class='lg-row'>復盡末為塵，　一塵為一劫。</div>
<div class='lg-row'>此諸微塵數，　其劫復過是，</div>
<div class='lg-row'>彼佛滅度來，　如是無量劫。</div>
<div class='lg-row'>如來無礙智，　知彼佛滅度，</div>
<div class='lg-row'>及聲聞菩薩，　如見今滅度。</div>
<div class='lg-row'>諸比丘當知！　佛智淨微妙，</div>
<div class='lg-row'>無漏無所礙，　通達無量劫。」</div>
</div><p>佛告諸比丘：「大通智勝佛，壽五百四十萬億那由他劫。其佛本坐道場，破魔軍已，垂得阿耨多羅三藐三菩提，而諸佛法不現在前，如是一小劫乃至十小劫，結跏趺坐，身心不動，而諸佛法猶不在前。爾時忉利諸天，先為彼佛，於菩提樹下敷師子座，高一由旬，佛於此坐當得阿耨多羅三藐三菩提。適坐此座，時諸梵天王，雨眾天華，面百由旬，香風時來吹去萎華，更雨新者，如是不絕，滿十小劫供養於佛，乃至滅度，常雨此華。四王諸天為供養佛，常擊天鼓，其餘諸天作天伎樂，滿十小劫，至於滅度，亦復如是。諸比丘！大通智勝佛，過十小劫，諸佛之法乃現在前，成阿耨多羅三藐三菩提。其佛未出家時，有十六子，其第一者名曰智積。諸子各有種種珍異玩好之具，聞父得成阿耨多羅三藐三菩提，皆捨所珍，往詣佛所，諸母涕泣而隨送之；其祖轉輪聖王，與一百大臣及餘百千萬億人民，皆共圍繞隨至道場；咸欲親近大通智勝如來，供養、恭敬、尊重、讚嘆。到已頭面禮足，繞佛畢已，一心合掌，瞻仰尊顏，以偈頌曰：</p>

<div class="lg regular" style="margin-left:2em;"><div class='lg-row'>「『大威德世尊，　為度眾生故，</div>
<div class='lg-row'>於無量億歲，　爾乃得成佛，</div>
<div class='lg-row'>諸願已具足，　善哉吉無上。</div>
<div class='lg-row'>世尊甚希有，　一坐十小劫，</div>
<div class='lg-row'>身體及手足，　靜然安不動。</div>
<div class='lg-row'>其心常惔怕，　未曾有散亂，</div>
<div class='lg-row'>究竟永寂滅，　安住無漏法。</div>
<div class='lg-row'>今者見世尊，　安隱成佛道，</div>
<div class='lg-row'>我等得善利，　稱慶大歡喜。</div>
<div class='lg-row'>眾生常苦惱，　盲冥無導師，</div>
<div class='lg-row'>不識苦盡道，　不知求解脫。</div>
<div class='lg-row'>長夜增惡趣，　減損諸天眾，</div>
<div class='lg-row'>從冥入於冥，　永不聞佛名。</div>
<div class='lg-row'>今佛得最上，　安隱無漏道，</div>
<div class='lg-row'>我等及天人，　為得最大利，</div>
<div class='lg-row'>是故咸稽首，　歸命無上尊。』</div>
</div><p>「爾時十六王子，偈讚佛已，勸請世尊轉於法輪，咸作是言：『世尊說法多所安隱，憐愍饒益諸天人民。』</p>
<p>「重說偈言：</p>

<div class="lg regular" style="margin-left:2em;"><div class='lg-row'>「『世雄無等倫，　百福自莊嚴，</div>
<div class='lg-row'>得無上智慧，　願為世間說，</div>
<div class='lg-row'>度脫於我等，　及諸眾生類，</div>
<div class='lg-row'>為分別顯示，　令得是智慧。</div>
<div class='lg-row'>若我等得佛，　眾生亦復然。</div>
<div class='lg-row'>世尊知眾生，　深心之所念，</div>
<div class='lg-row'>亦知所行道，　又知智慧力，</div>
<div class='lg-row'>欲樂及修福，　宿命所行業，</div>
<div class='lg-row'>世尊悉知已，　當轉無上輪。』」</div>
</div><p>佛告諸比丘：「大通智勝佛，得阿耨多羅三藐三菩提時，十方各五百萬億諸佛世界，六種震動，其國中間幽冥之處，日月威光所不能照，而皆大明。其中眾生各得相見，咸作是言：『此中云何忽生眾生？』又其國界諸天宮殿，乃至梵宮六種震動，大光普照，遍滿世界，勝諸天光。爾時東方五百萬億諸國土中，梵天宮殿光明照曜，倍於常明。諸梵天王各作是念：『今者宮殿光明，昔所未有。以何因緣而現此相？』是時諸梵天王，即各相詣，共議此事。時彼眾中，有一大梵天王，名救一切，為諸梵眾，而說偈言：</p>

<div class="lg regular" style="margin-left:2em;"><div class='lg-row'>「『我等諸宮殿，　光明昔未有，</div>
<div class='lg-row'>此是何因緣，　宜可共求之？</div>
<div class='lg-row'>為大德天生，　為佛出世間，</div>
<div class='lg-row'>而此大光明，　遍照於十方？』</div>
</div><p>「爾時五百萬億國土諸梵天王，與宮殿俱，各以衣裓盛諸天華，共詣西方推尋是相。見大通智勝如來，處于道場菩提樹下坐師子座，諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。即時諸梵天王頭面禮佛，繞百千匝，即以天華而散佛上，其所散華如須彌山，并以供養佛菩提樹，其菩提樹高十由旬。華供養已，各以宮殿奉上彼佛，而作是言：『唯見哀愍饒益我等，所獻宮殿願垂納受。』爾時諸梵天王，即於佛前一心同聲，以偈頌曰：</p>

<div class="lg regular" style="margin-left:2em;"><div class='lg-row'>「『世尊甚希有，　難可得值遇，</div>
<div class='lg-row'>具無量功德，　能救護一切。</div>
<div class='lg-row'>天人之大師，　哀愍於世間，</div>
<div class='lg-row'>十方諸眾生，　普皆蒙饒益。</div>
<div class='lg-row'>我等所從來，　五百萬億國，</div>
<div class='lg-row'>捨深禪定樂，　為供養佛故。</div>
<div class='lg-row'>我等先世福，　宮殿甚嚴飾，</div>
<div class='lg-row'>今以奉世尊，　唯願哀納受。』</div>
</div><p>「爾時諸梵天王，偈讚佛已各作是言：『唯願世尊，轉於法輪度脫眾生，開涅槃道。』時諸梵天王，一心同聲，而說偈言：</p>

<div class="lg regular" style="margin-left:2em;"><div class='lg-row'>「『世雄兩足尊，　唯願演說法，</div>
<div class='lg-row'>以大慈悲力，　度苦惱眾生。』</div>
</div><p>「爾時大通智勝如來默然許之。</p>
<p>「又諸比丘！東南方五百萬億國土諸大梵王，各自見宮殿光明照曜，昔所未有，歡喜踊躍生希有心，即各相詣，共議此事。時彼眾中，有一大梵天王，名曰大悲，為諸梵眾，而說偈言：</p>

<div class="lg regular" style="margin-left:2em;"><div class='lg-row'>「『是事何因緣，　而現如此相？</div>
<div class='lg-row'>我等諸宮殿，　光明昔未有。</div>
<div class='lg-row'>為大德天生？　為佛出世間？</div>
<div class='lg-row'>未曾見此相，　當共一心求。</div>
<div class='lg-row'>過千萬億土，　尋光共推之；</div>
<div class='lg-row'>多是佛出世，　度脫苦眾生。』</div>
</div><p>「爾時五百萬億諸梵天王，與宮殿俱，各以衣裓盛諸天華，共詣西北方推尋是相。見大通智勝如來，處于道場菩提樹下坐師子座；諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。時諸梵天王，頭面禮佛，繞百千匝，即以天華而散佛上，所散之華如須彌山，并以供養佛菩提樹。華供養已，各以宮殿奉上彼佛，而作是言：『唯見哀愍饒益我等，所獻宮殿願垂納處。』爾時諸梵天王，即於佛前，一心同聲，以偈頌曰：</p>

<div class="lg regular" style="margin-left:2em;"><div class='lg-row'>「『聖主天中王，　迦陵頻伽聲，</div>
<div class='lg-row'>哀愍眾生者，　我等今敬禮。</div>
<div class='lg-row'>世尊甚希有，　久遠乃一現，</div>
<div class='lg-row'>一百八十劫，　空過無有佛。</div>
<div class='lg-row'>三惡道充滿，　諸天眾減少，</div>
<div class='lg-row'>今佛出於世，　為眾生作眼。</div>
<div class='lg-row'>世間所歸趣，　救護於一切，</div>
<div class='lg-row'>為眾生之父，　哀愍饒益者；</div>
<div class='lg-row'>我等宿福慶，　今得值世尊。』</div>
</div><p>「爾時諸梵天王，偈讚佛已，各作是言：『唯願世尊，哀愍一切，轉於法輪度脫眾生。』時諸梵天王，一心同聲，而說偈言：</p>

<div class="lg regular" style="margin-left:2em;"><div class='lg-row'>「『大聖轉法輪，　顯示諸法相，</div>
<div class='lg-row'>度苦惱眾生，　令得大歡喜。</div>
<div class='lg-row'>眾生聞是法，　得道若生天，</div>
<div class='lg-row'>諸惡道減少，　忍善者增益。』</div>
</div><p>「爾時大通智勝如來默然許之。</p>
<p>「又諸比丘！南方五百萬億國土諸大梵天，各自見宮殿光明照曜昔所未有，歡喜踊躍生希有心，即各相詣共議此事：『以何因緣，我等宮殿有此光明？』時彼眾中有一大梵大王，名曰妙法，為諸梵眾，而說偈言：</p>

<div class="lg regular" style="margin-left:2em;"><div class='lg-row'>「『我等諸宮殿，　光明甚威曜；</div>
<div class='lg-row'>此非無因緣，　是相宜求之。</div>
<div class='lg-row'>過於百千劫，　未曾見是相；</div>
<div class='lg-row'>為大德天生？　為佛出世間？』</div>
</div><p>「爾時五百萬億諸梵天王，與宮殿俱，各以衣裓盛諸天華，共詣北方推尋是相。見大通智勝如來，處于道場菩提樹下坐師子座；諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。時諸梵天王，頭面禮佛，繞百千匝，即以天華而散佛上，所散之華如須彌山，并以供養佛菩提樹。華供養已，各以宮殿奉上彼佛，而作是言：『唯見哀愍饒益我等，所獻宮殿願垂納處。』爾時諸梵天王，即於佛前，一心同聲，以偈頌曰：</p>

<div class="lg regular" style="margin-left:2em;"><div class='lg-row'>「『世尊甚難見，　破諸煩惱者，</div>
<div class='lg-row'>過百三十劫，　今乃得一見。</div>
<div class='lg-row'>諸飢渴眾生，　以法雨充滿，</div>
<div class='lg-row'>昔所未曾覩，　無量智慧者。</div>
<div class='lg-row'>如優曇鉢羅，　今日乃值遇，</div>
<div class='lg-row'>我等諸宮殿，　蒙光故嚴飾。</div>
<div class='lg-row'>世尊大慈愍，　唯願垂納受。』</div>
</div><p>「爾時諸梵天王，偈讚佛已，各作是言：『唯願世尊，轉於法輪，令一切世間諸天魔梵沙門婆羅門，皆獲安隱而得度脫。』時諸梵天王，一心同聲而說偈言：</p>

<div class="lg regular" style="margin-left:2em;"><div class='lg-row'>「『惟願天人尊，　轉無上法輪，</div>
<div class='lg-row'>擊于大法鼓，　而吹大法螺，</div>
<div class='lg-row'>普雨大法雨，　度無量眾生。</div>
<div class='lg-row'>我等咸歸請，　當演深遠音。』</div>
</div><p>「爾時大通智勝如來默然許之。西南方乃至下方亦復如是。</p>
<p>「爾時上方五百萬億國土諸梵天王，皆悉自覩所止宮殿，光明威曜昔所未有，歡喜踊躍生希有心，即各相詣共議此事：『以何因緣，我等宮殿有斯光明？』時彼眾中，有一大梵天王，名曰尸棄，為諸梵眾，而說偈言：</p>

<div class="lg regular" style="margin-left:2em;"><div class='lg-row'>「『今以何因緣，　我等諸宮殿，</div>
<div class='lg-row'>威德光明曜，　嚴飾未曾有？</div>
<div class='lg-row'>如是之妙相，　昔所不聞見；</div>
<div class='lg-row'>為大德天生？　為佛出世間？』</div>
</div><p>「爾時五百萬億諸梵天王與宮殿俱，各以衣裓盛諸天華，共詣下方推尋此相。見大通智勝如來，處于道場菩提樹下坐師子座；諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。時諸梵天王，頭面禮佛，繞百千匝，即以天華而散佛上，所散之華如須彌山，并以供養佛菩提樹。華供養已，各以宮殿奉上彼佛，而作是言：『唯見哀愍饒益我等，所獻宮殿願垂納處。』爾時諸梵天王，即於佛前，一心同聲，以偈頌曰：</p>

<div class="lg regular" style="margin-left:2em;"><div class='lg-row'>「『善哉見諸佛，　救世之聖尊，</div>
<div class='lg-row'>能於三界獄，　勉出諸眾生，</div>
<div class='lg-row'>普智天人尊，　哀愍群萌類，</div>
<div class='lg-row'>能開甘露門，　廣度於一切。</div>
<div class='lg-row'>於昔無量劫，　空過無有佛，</div>
<div class='lg-row'>世尊未出時，　十方常闇冥，</div>
<div class='lg-row'>三惡道增長，　阿脩羅亦盛，</div>
<div class='lg-row'>諸天眾轉減，　死多墮惡道。</div>
<div class='lg-row'>不從佛聞法，　常行不善事，</div>
<div class='lg-row'>色力及智慧，　斯等皆減少，</div>
<div class='lg-row'>罪業因緣故，　失樂及樂想，</div>
<div class='lg-row'>住於邪見法，　不識善儀則，</div>
<div class='lg-row'>不蒙佛所化，　常墮於惡道。</div>
<div class='lg-row'>佛為世間眼，　久遠時乃出，</div>
<div class='lg-row'>哀愍諸眾生，　故現於世間，</div>
<div class='lg-row'>超出成正覺，　我等甚欣慶，</div>
<div class='lg-row'>及餘一切眾，　喜嘆未曾有。</div>
<div class='lg-row'>我等諸宮殿，　蒙光故嚴飾，</div>
<div class='lg-row'>今以奉世尊，　唯垂哀納受。</div>
<div class='lg-row'>願以此功德，　普及於一切，</div>
<div class='lg-row'>我等與眾生，　皆共成佛道。』</div>
</div><p>「爾時五百萬億諸梵天王，偈讚佛已，各白佛言：『唯願世尊，轉於法輪，多所安隱，多所度脫。』時諸梵天王，一心同聲，而說偈言：</p>

<div class="lg regular" style="margin-left:2em;"><div class='lg-row'>「『世尊轉法輪，　擊甘露法鼓，</div>
<div class='lg-row'>度苦惱眾生，　開示涅槃道。</div>
<div class='lg-row'>唯願受我請，　以大微妙音；</div>
<div class='lg-row'>哀愍而敷演，　無量劫集法。』</div>
</div><p>「爾時大通智勝如來，受十方諸梵天王，及十六王子請，即時三轉十二行法輪——若沙門、婆羅門，若天、魔、梵及餘世間，所不能轉——謂是苦、是苦集、是苦滅、是苦滅道；及廣說十二因緣法，無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱；無明滅則行滅、行滅則識滅、識滅則名色滅、名色滅則六入滅、六入滅則觸滅、觸滅則受滅、受滅則愛滅、愛滅則取滅、取滅則有滅、有滅則生滅、生滅則老死憂悲苦惱滅。佛於天人大眾之中說是法時，六百萬億那由他人，以不受一切法故，而於諸漏心得解脫，皆得深妙禪定，三明、六通、具八解脫。第二、第三、第四說法時，千萬億恒河沙那由他等眾生，亦以不受一切法故，而於諸漏心得解脫。從是已後諸聲聞眾，無量、無邊不可稱數。</p>
<p>「爾時十六王子，皆以童子出家而為沙彌，諸根通利，智慧明了，已曾供養百千萬億諸佛，淨修梵行，求阿耨多羅三藐三菩提，俱白佛言：『世尊！是諸無量千萬億大德聲聞皆已成就。世尊！亦當為我等說阿耨多羅三藐三菩提法，我等聞已皆共修學。世尊！我等悉願如來知見，深心所念，佛自證知。』爾時轉輪聖王所將眾中八萬億人，見十六王子出家，亦求出家，王即聽許。</p>
<p>「爾時彼佛受沙彌請，過二萬劫已，乃於四眾之中，說是大乘經，名《妙法蓮華教菩薩法佛所護念》。說是經已，十六沙彌，為阿耨多羅三藐三菩提故，皆共受持諷誦通利。說是經時，十六菩薩沙彌皆悉信受，聲聞眾中亦有信解，其餘眾生千萬億種皆生疑惑。佛說是經，於八千劫未曾休廢。說此經已即入靜室，住於禪定八萬四千劫。是時十六菩薩沙彌，知佛入室寂然禪定，各昇法座，亦於八萬四千劫，為四部眾，廣說分別《妙法華經》，一一皆度六百萬億那由他恒河沙等眾生，示教利喜，令發阿耨多羅三藐三菩提心。</p>
<p>「大通智勝佛，過八萬四千劫已，從三昧起，往詣法座，安詳而坐，普告大眾：『是十六菩薩沙彌，甚為希有，諸根通利，智慧明了，已曾供養無量千萬億數諸佛，於諸佛所常修梵行，受持佛智，開示眾生，令入其中，汝等皆當數數親近而供養之。所以者何？若聲聞、辟支佛及諸菩薩，能信是十六菩薩所說經法受持不毀者，是人皆當得阿耨多羅三藐三菩提如來之慧。』」</p>
<p>佛告諸比丘：「是十六菩薩，常樂說是《妙法華經》，一一菩薩所化六百萬億那由他恒河沙等眾生，世世所生與菩薩俱，從其聞法悉皆信解。以此因緣，得值四萬億諸佛世尊，于今不盡。諸比丘！我今語汝，彼佛弟子十六沙彌，今皆得阿耨多羅三藐三菩提，於十方國土現在說法，有無量百千萬億菩薩、聲聞，以為眷屬。其二沙彌東方作佛，一名阿閦，在歡喜國，二名須彌頂。東南方二佛，一名師子音，二名師子相。南方二佛，一名虛空住，二名常滅。西南方二佛，一名帝相，二名梵相。西方二佛，一名阿彌陀，二名度一切世間苦惱。西北方二佛，一名多摩羅跋<span class='corr'>栴</span>檀香神通，二名須彌相。北方二佛，一名雲自在，二名雲自在王。東北方佛，名壞一切世間怖畏。第十六我釋迦牟尼佛，於娑婆國土，成阿耨多羅三藐三菩提。諸比丘！我等為沙彌時，各各教化無量百千萬億恒河沙等眾生，從我聞法，為阿耨多羅三藐三菩提。此諸眾生，于今有住聲聞地者，我常教化阿耨多羅三藐三菩提，是諸人等，應以是法漸入佛道。所以者何？如來智慧難信難解。爾時所化無量恒河沙等眾生者，汝等諸比丘，及我滅度後未來世中聲聞弟子是也。我滅度後，復有弟子不聞是經，不知、不覺菩薩所行，自於所得功德，生滅度想，當入涅槃。我於餘國作佛，更有異名，是人雖生滅度之想，入於涅槃，而於彼土求佛智慧，得聞是經；唯以佛乘而得滅度，更無餘乘，除諸如來方便說法。諸比丘！若如來自知涅槃時到，眾又清淨信解堅固，了達空法深入禪定，便集諸菩薩及聲聞眾，為說是經。世間無有二乘而得滅度，唯一佛乘得滅度耳。</p>
<p>「比丘當知！如來方便，深入眾生之性，知其志樂小法，深著五慾，為是等故說於涅槃，是人若聞則便信受。譬如五百由旬險難惡道，曠絕無人怖畏之處，若有多眾欲過此道至珍寶處，有一導師聰慧明達，善知險道通塞之相，將導眾人欲過此難。所將人眾中路懈退，白導師言：『我等疲極而復怖畏，不能復進，前路猶遠，今欲退還。』導師多諸方便，而作是念：『此等可愍，云何捨大珍寶，而欲退還？』作是念已，以方便力，於險道中，過三百由旬，化作一城。告眾人言：『汝等勿怖，莫得退還，今此大城可於中止，隨意所作，若入是城，快得安隱，若能前至寶所，亦可得去。』是時疲極之眾，心大歡喜歎未曾有：『我等今者免斯惡道，快得安隱。』於是眾人前入化城，生已度想，生安隱想。爾時導師，知此人眾既得止息無復疲倦，即滅化城，語眾人言：『汝等去來寶處在近，向者大城，我所化作為止息耳。』</p>
<p>「諸比丘！如來亦復如是，今為汝等作大導師，知諸生死煩惱惡道，險難長遠應去應度。若眾生但聞一佛乘者，則不欲見佛，不欲親近，便作是念：『佛道長遠，久受勤苦乃可得成。』佛知是心怯弱下劣，以方便力，而於中道，為止息故，說二涅槃。若眾生住於二地，如來爾時即便為說：『汝等所作未辦，汝所住地近於佛慧，當觀察籌量，所得涅槃，非真實也，但是如來方便之力，於一佛乘分別說三。』如彼導師為止息故，化作大城，既知息已，而告之言：『寶處在近，此城非實，我化作耳。』」</p>
<p>爾時世尊，欲重宣此義，而說偈言：</p>

<div class="lg regular" style="margin-left:0em;"><div class='lg-row'>「大通智勝佛，　十劫坐道場，</div>
<div class='lg-row'>佛法不現前，　不得成佛道。</div>
<div class='lg-row'>諸天神龍王，　阿脩羅眾等，</div>
<div class='lg-row'>常雨於天花，　以供養彼佛。</div>
<div class='lg-row'>諸天擊天鼓，　并作眾伎樂，</div>
<div class='lg-row'>香風吹萎花，　更雨新好者，</div>
<div class='lg-row'>過十小劫已，　乃得成佛道；</div>
<div class='lg-row'>諸天及世人，　心皆懷踊躍。</div>
<div class='lg-row'>彼佛十六子，　皆與其眷屬，</div>
<div class='lg-row'>千萬億圍繞，　俱行至佛所，</div>
<div class='lg-row'>頭面禮佛足，　而請轉法輪；</div>
<div class='lg-row'>聖師子法雨，　充我及一切，</div>
<div class='lg-row'>世尊甚難值，　久遠時一現，</div>
<div class='lg-row'>為覺悟群生，　振動於一切。</div>
<div class='lg-row'>東方諸世界，　五百萬億國，</div>
<div class='lg-row'>梵宮殿光曜，　昔所未曾有，</div>
<div class='lg-row'>諸梵見此相，　尋來至佛所，</div>
<div class='lg-row'>散花以供養，　并奉上宮殿，</div>
<div class='lg-row'>請佛轉法輪，　以偈而讚歎；</div>
<div class='lg-row'>佛知時未至，　受請默然坐：</div>
<div class='lg-row'>三方及四維，　上下亦復爾，</div>
<div class='lg-row'>散華奉宮殿，　請佛轉法輪，</div>
<div class='lg-row'>世尊甚難值，　願以大慈悲，</div>
<div class='lg-row'>廣開甘露門，　轉無上法輪。</div>
<div class='lg-row'>無量慧世尊，　受彼眾人請，</div>
<div class='lg-row'>為宣種種法，　四諦十二緣，</div>
<div class='lg-row'>無明至老死，　皆從生緣有，</div>
<div class='lg-row'>如是眾過患，　汝等應當知。</div>
<div class='lg-row'>宣暢是法時，　六百萬億姟，</div>
<div class='lg-row'>得盡諸苦際，　皆成阿羅漢。</div>
<div class='lg-row'>第二說法時，　千萬恒沙眾，</div>
<div class='lg-row'>於諸法不受，　亦得阿羅漢。</div>
<div class='lg-row'>從是後得道，　其數無有量，</div>
<div class='lg-row'>萬億劫算數，　不能得其邊。</div>
<div class='lg-row'>時十六王子，　出家作沙彌，</div>
<div class='lg-row'>皆共請彼佛，　演說大乘法。</div>
<div class='lg-row'>我等及營從，　皆當成佛道，</div>
<div class='lg-row'>願得如世尊，　慧眼第一淨。</div>
<div class='lg-row'>佛知童子心，　宿世之所行，</div>
<div class='lg-row'>以無量因緣，　種種諸譬喻，</div>
<div class='lg-row'>說六波羅蜜，　及諸神通事，</div>
<div class='lg-row'>分別真實法，　菩薩所行道。</div>
<div class='lg-row'>說是《法華經》，　如恒河沙偈，</div>
<div class='lg-row'>彼佛說經已，　靜室入禪定，</div>
<div class='lg-row'>一心一處坐，　八萬四千劫。</div>
<div class='lg-row'>是諸沙彌等，　知佛禪未出，</div>
<div class='lg-row'>為無量億眾，　說佛無上慧，</div>
<div class='lg-row'>各各坐法座，　說是大乘經，</div>
<div class='lg-row'>於佛宴寂後，　宣揚助法化。</div>
<div class='lg-row'>一一沙彌等，　所度諸眾生，</div>
<div class='lg-row'>有六百萬億，　恒河沙等眾。</div>
<div class='lg-row'>彼佛滅度後，　是諸聞法者，</div>
<div class='lg-row'>在在諸佛土，　常與師俱生。</div>
<div class='lg-row'>是十六沙彌，　具足行佛道，</div>
<div class='lg-row'>今現在十方，　各得成正覺。</div>
<div class='lg-row'>爾時聞法者，　各在諸佛所，</div>
<div class='lg-row'>其有住聲聞，　漸教以佛道。</div>
<div class='lg-row'>我在十六數，　曾亦為汝說，</div>
<div class='lg-row'>是故以方便，　引汝趣佛慧；</div>
<div class='lg-row'>以是本因緣，　今說《法華經》，</div>
<div class='lg-row'>令汝入佛道，　慎勿懷驚懼。</div>
<div class='lg-row'>譬如險惡道，　逈絕多毒獸，</div>
<div class='lg-row'>又復無水草，　人所怖畏處，</div>
<div class='lg-row'>無數千萬眾，　欲過此險道，</div>
<div class='lg-row'>其路甚曠遠，　經五百由旬。</div>
<div class='lg-row'>時有一導師，　強識有智慧，</div>
<div class='lg-row'>明了心決定，　在險濟眾難。</div>
<div class='lg-row'>眾人皆疲倦，　而白導師言：</div>
<div class='lg-row'>『我等今頓乏，　於此欲退還。』</div>
<div class='lg-row'>導師作是念：　『此輩甚可愍，</div>
<div class='lg-row'>如何欲退還，　而失大珍寶？』</div>
<div class='lg-row'>尋時思方便，　當設神通力，</div>
<div class='lg-row'>化作大城郭，　莊嚴諸舍宅，</div>
<div class='lg-row'>周匝有園林，　流渠及浴池，</div>
<div class='lg-row'>重門高樓閣，　男女皆充滿。</div>
<div class='lg-row'>即作是化已，　慰眾言勿懼：</div>
<div class='lg-row'>『汝等入此城，　各可隨所樂。』</div>
<div class='lg-row'>諸人既入城，　心皆大歡喜，</div>
<div class='lg-row'>皆生安隱想，　自謂已得度。</div>
<div class='lg-row'>導師知已息，　集眾而告言：</div>
<div class='lg-row'>『汝等當前進，　此是化城耳！</div>
<div class='lg-row'>我見汝疲極，　中道欲退還，</div>
<div class='lg-row'>故以方便力，　權化作此城；</div>
<div class='lg-row'>汝今勤精進，　當共至寶所。』</div>
<div class='lg-row'>我亦復如是，　為一切導師，</div>
<div class='lg-row'>見諸求道者，　中路而懈廢，</div>
<div class='lg-row'>不能度生死，　煩惱諸險道；</div>
<div class='lg-row'>故以方便力，　為息說涅槃，</div>
<div class='lg-row'>言汝等苦滅，　所作皆已辦。</div>
<div class='lg-row'>既知到涅槃，　皆得阿羅漢；</div>
<div class='lg-row'>爾乃集大眾，　為說真實法。</div>
<div class='lg-row'>諸佛方便力，　分別說三乘，</div>
<div class='lg-row'>唯有一佛乘，　息處故說二。</div>
<div class='lg-row'>今為汝說實，　汝所得非滅，</div>
<div class='lg-row'>為佛一切智，　當發大精進，</div>
<div class='lg-row'>汝證一切智，　十力等佛法，</div>
<div class='lg-row'>具三十二相，　乃是真實滅。</div>
<div class='lg-row'>諸佛之導師，　為息說涅槃，</div>
<div class='lg-row'>既知是息已，　引入於佛慧。」</div>
</div>
<p class='juan'>添品妙法蓮華經卷第三</p>
</div><!-- end of div[@id='body'] -->
</body></html>