<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>添品妙法蓮華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 264 [Nos. 262, 263]
<div class='div-xu'><a id='mulu1' />
<p class='h1'>添品妙法蓮華經序</p><p class="byline">隋仁壽元年崛多笈多二法師添品</p><p>《妙法蓮華經》者，破二明一之指歸也。降神五濁，弘道三乘，權智不思，大悲難極，先設化城之迹，後示繫珠之本，車雖有異，雨實無差；記以正覺之名，許以真子之位，同入法性，歸之於此。昔燉煌沙門竺法護，於晉武之世譯《正法華》；後秦姚興，更請羅什譯《妙法蓮華》。考驗二譯，定非一本。護似多羅之葉，什似龜茲之文。余撿經藏，備見二本，多羅則與《正法》符會，龜茲則共《妙法》允同，護葉尚有所遺，什文寧無其漏？而護所闕者，《普門品》偈也；什所闕者，《藥草喻品》之半，《富樓那》及《法師》等二品之初，《提婆達多品》、《普門品》偈也。什又移《囑累》在《藥王》之前，二本陀羅尼並置《普門》之後。其間異同，言不能極。</p>
<p>竊見《提婆達多》及《普門品》偈，先賢續出，補闕流行。余景仰遺風，憲章成範，大隋仁壽元年辛酉之歲，因普曜寺沙門上行所請，遂共三藏崛多、笈多二法師，於大興善寺重勘天竺多羅葉本，《富樓那》及《法師》等二品之初勘本猶闕，《藥草喻品》更益其半，《提婆達多》通入《塔品》，《陀羅尼》次《神力》之後，《囑累》還結其終。字句差殊，頗亦改正，儻有披尋，幸勿疑惑。雖千萬億偈，妙義難盡，而二十七品，本文且具。所願四辯梵詞，遍神州之域；一乘祕教，悟象運之機。聊記翻譯，序之云爾。</p>
</div>
<p class='juan'><a id='mulu2' />添品妙法蓮華經卷第一</p><p class="byline">隋天竺三藏闍那崛多共笈多譯</p>
<div class='div-pin'><a id='mulu3' />
<p class='h1'>妙法蓮華經序品第一</p><p>如是我聞：</p>
<p>一時佛住王舍城耆闍崛山中，與大比丘眾萬二千人俱，皆是阿羅漢，諸漏已盡，無復煩惱，逮得己利盡諸有結，心得自在，其名曰：阿若憍陳如、摩訶迦葉、優樓頻螺迦葉、伽耶迦葉、那提迦葉、舍利弗、大目乾連、摩訶迦旃延、阿<span class='corr'>㝹</span>樓馱、劫賓那、憍梵波提、離婆多、畢陵伽婆蹉、薄拘羅、摩訶拘絺羅、難陀、孫陀羅難陀、富樓那彌多羅尼子、須菩提、阿難、羅睺羅，如是眾所知識，大阿羅漢等。復有學、無學二千人。摩訶波闍波提比丘尼，與眷屬六千人俱。羅睺羅母耶輸陀羅比丘尼，亦與眷屬俱。</p>
<p>菩薩摩訶薩八萬人，皆於阿耨多羅三藐三菩提不退轉，皆得陀羅尼，樂說辯才，轉不退轉法輪。供養無量百千諸佛，於諸佛所，殖眾德本，常為諸佛之所稱歎。以慈修身，善入佛慧。通達大智到於彼岸。名稱普聞無量世界，能度無數百千眾生。</p>
<p>其名曰：文殊師利菩薩、觀世音菩薩、得大勢菩薩、常精進菩薩、不休息菩薩、寶掌菩薩、藥王菩薩、勇施菩薩、寶月菩薩、月光菩薩、滿月菩薩、大力菩薩、無量力菩薩、越三界菩薩、跋陀婆羅菩薩、彌勒菩薩、寶積菩薩、導師菩薩、如是等菩薩摩訶薩八萬人俱。</p>
<p>爾時釋提桓因，與其眷屬二萬天子俱。復有名月天子、普香天子、寶光天子、四大天王，與其眷屬萬天子俱；自在天子、大自在天子，與其眷屬三萬天子俱；娑婆世界主梵天王——尸棄大梵、光明大梵等，與其眷屬萬二千天子俱。有八龍王，難陀龍王、跋難陀龍王、娑伽羅龍王、和脩吉龍王、德叉迦龍王、阿那婆達多龍王、摩那斯龍王、漚鉢羅龍王等，各與若干百千眷屬俱。有四緊那羅王，法緊那羅王、妙法緊那羅王、大法緊那羅王、持法緊那羅王，各與若干百千眷屬俱。有四乾闥婆王，樂乾闥婆王、樂音乾闥婆王、美乾闥婆王、美音乾闥婆王，各與若干百千眷屬俱。有四阿脩羅王，婆稚阿脩羅王、佉羅騫馱阿脩羅王、毘摩質多羅阿脩羅王、羅睺阿脩羅王，各與若干百千眷屬俱。有四迦樓羅王，大威德迦樓羅王、大身迦樓羅王、大滿迦樓羅王、如意迦樓羅王，各與若干百千眷屬俱。</p>
<p>韋提希子阿闍世王，與若干百千眷屬俱，各禮佛足退坐一面。</p>
<p>爾時世尊，四眾圍遶，供養、恭敬、尊重、讚歎，為諸菩薩說大乘經，名《無量義教菩薩法佛所護念》。佛說此經已，結加趺坐，入於無量義處三昧，身心不動。是時天雨曼陀羅華、摩訶曼陀羅華、曼殊沙華、摩訶曼殊沙華，而散佛上及諸大眾，普佛世界六種振動。</p>
<p>爾時會中，比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，及諸小王、轉輪聖王，是諸大眾得未曾有，歡喜合掌一心觀佛。</p>
<p>爾時佛放眉間白毫相光，照東方萬八千世界靡不周遍，下至阿鼻地獄，上至阿迦膩吒天，於此世界，盡見彼土六趣眾生；又見彼土現在諸佛，及聞諸佛所說經法；并見彼諸比丘、比丘尼、優婆塞、優婆夷諸修行得道者；復見諸菩薩摩訶薩，種種因緣、種種信解、種種相貌行菩薩道；復見諸佛般涅槃者；復見諸佛般涅槃後，以佛舍利起七寶塔。</p>
<p>爾時彌勒菩薩作是念：「今者世尊現神變相，以何因緣而有此瑞？今佛世尊入于三昧，是不可思議現希有事，當以問誰？誰能答者？」復作此念：「是文殊師利，法王之子，已曾親近供養過去無量諸佛，必應見此希有之相，我今當問。」</p>
<p>爾時比丘、比丘尼、優婆塞、優婆夷，及諸天龍鬼神等，咸作此念：「是佛光明神通之相，今當問誰？」</p>
<p>爾時彌勒菩薩欲自決疑，又觀四眾比丘、比丘尼、優婆塞、優婆夷及諸天、龍、鬼神等眾會之心，而問文殊師利言：「以何因緣，而有此瑞神通之相，放大光明照於東方萬八千土，悉見彼佛國界莊嚴？」</p>
<p>於是彌勒菩薩，欲重宣此義，以偈問曰：</p>

<div class="lg regular" style="margin-left:1em;"><div class='lg-row'>「文殊師利！　導師何故，　眉間白毫，</div>
<div class='lg-row'>大光普照？　雨曼陀羅、　曼殊沙華，</div>
<div class='lg-row'><span class='corr'>栴</span>檀香風，　悅可眾心。　以是因緣，</div>
<div class='lg-row'>地皆嚴淨；　而此世界，　六種震動。</div>
<div class='lg-row'>時四部眾，　咸皆歡喜，　身意快然，</div>
<div class='lg-row'>得未曾有。　眉間光明，　照于東方，</div>
<div class='lg-row'>萬八千土，　皆如金色。　從阿鼻獄，</div>
<div class='lg-row'>上至有頂，　諸世界中，　六道眾生，</div>
<div class='lg-row'>生死所趣，　善惡業緣，　受報好醜，</div>
<div class='lg-row'>於此悉見。　又覩諸佛，　聖主師子；</div>
<div class='lg-row'>演說經典，　微妙第一。　其聲清淨，</div>
<div class='lg-row'>出柔軟音；　教諸菩薩，　無數億萬。</div>
<div class='lg-row'>梵音深妙，　令人樂聞；　各於世界，</div>
<div class='lg-row'>講說正法。　種種因緣，　以無量喻；</div>
<div class='lg-row'>照明佛法，　開悟眾生。　若人遭苦，</div>
<div class='lg-row'>厭老病死；　為說涅槃，　盡諸苦際。</div>
<div class='lg-row'>若人有福，　曾供養佛；　志求勝法，</div>
<div class='lg-row'>為說緣覺。　若有佛子，　修種種行；</div>
<div class='lg-row'>求無上慧，　為說淨道。　文殊師利！</div>
<div class='lg-row'>我住於此；　見聞若斯，　及千億事，</div>
<div class='lg-row'>如是眾多，　今當略說：　我見彼土，</div>
<div class='lg-row'>恒沙菩薩，　種種因緣，　而求佛道；</div>
<div class='lg-row'>或有行施，　金銀珊瑚、　真珠摩尼、</div>
<div class='lg-row'>車璩馬瑙、　金剛諸珍，　奴婢車乘、</div>
<div class='lg-row'>寶飾輦輿、　歡喜布施，　迴向佛道；</div>
<div class='lg-row'>願得是乘，　三界第一，　諸佛所歎。</div>
<div class='lg-row'>或有菩薩，　駟馬寶車、　欄楯華蓋、</div>
<div class='lg-row'>軒飾布施。　復見菩薩，　身肉手足，</div>
<div class='lg-row'>及妻子施，　求無上道。　又見菩薩，</div>
<div class='lg-row'>頭目身體，　欣樂施與，　求佛智慧。</div>
<div class='lg-row'>文殊師利！　我見諸王，　往詣佛所，</div>
<div class='lg-row'>問無上道；　便捨樂土，　宮殿臣妾，</div>
<div class='lg-row'>剃除鬚髮，　而被法服。　或見菩薩，</div>
<div class='lg-row'>而作比丘，　獨處閑靜，　樂誦經典。</div>
<div class='lg-row'>又見菩薩，　勇猛精進，　入於深山，</div>
<div class='lg-row'>思惟佛道。　又見離欲，　常處空閑，</div>
<div class='lg-row'>深修禪定，　得五神通。　又見菩薩，</div>
<div class='lg-row'>安禪合掌，　以千萬偈，　讚諸法王。</div>
<div class='lg-row'>復見菩薩，　智深志固，　能問諸佛，</div>
<div class='lg-row'>聞悉受持。　又見佛子，　定慧具足，</div>
<div class='lg-row'>以無量喻，　為眾講法，　欣樂說法，</div>
<div class='lg-row'>化諸菩薩，　破魔兵眾，　而擊法鼓。</div>
<div class='lg-row'>又見菩薩，　寂然宴默，　天龍恭敬，</div>
<div class='lg-row'>不以為喜。　又見菩薩，　處林放光，</div>
<div class='lg-row'>濟地獄苦，　令入佛道。　又見佛子，</div>
<div class='lg-row'>未甞睡眠，　經行林中，　勤求佛道。</div>
<div class='lg-row'>又見具戒，　威儀無缺，　淨如寶珠，</div>
<div class='lg-row'>以求佛道。　又見佛子，　住忍辱力，</div>
<div class='lg-row'>增上慢人，　惡罵捶打，　皆悉能忍，</div>
<div class='lg-row'>以求佛道。　又見菩薩，　離諸戲笑，</div>
<div class='lg-row'>及癡眷屬，　親近智者，　一心除亂，</div>
<div class='lg-row'>攝念山林，　億千萬歲，　以求佛道。</div>
<div class='lg-row'>或見菩薩，　餚饍飲食，　百種湯藥，</div>
<div class='lg-row'>施佛及僧；　名衣上服，　價直千萬，</div>
<div class='lg-row'>或無價衣，　施佛及僧；　千萬億種，</div>
<div class='lg-row'>栴檀寶舍，　眾妙臥具，　施佛及僧；</div>
<div class='lg-row'>清淨園林，　華果茂盛，　流泉浴池，</div>
<div class='lg-row'>施佛及僧；　如是等施，　種種微妙，</div>
<div class='lg-row'>歡喜無厭，　求無上道。　或有菩薩，</div>
<div class='lg-row'>說寂滅法，　種種教詔，　無數眾生；</div>
<div class='lg-row'>又見菩薩，　觀諸法性，　無有一相，</div>
<div class='lg-row'>猶如虛空；　又見佛子，　心無所著，</div>
<div class='lg-row'>以此妙慧，　求無上道。　文殊師利！</div>
<div class='lg-row'>又有菩薩，　佛滅度後，　供養舍利。</div>
<div class='lg-row'>又見佛子，　造諸塔廟，　無數恒沙，</div>
<div class='lg-row'>嚴飾國界；　寶塔高妙，　五千由旬，</div>
<div class='lg-row'>縱廣正等，　二千由旬；　一一塔廟，</div>
<div class='lg-row'>各千幢幡，　珠交露縵，　寶鈴和鳴；</div>
<div class='lg-row'>諸天龍神，　人及非人，　香華伎樂，</div>
<div class='lg-row'>常以供養。　文殊師利！　諸佛子等，</div>
<div class='lg-row'>為供舍利，　嚴飾塔廟；　國界自然，</div>
<div class='lg-row'>殊特妙好；　如天樹王，　其華開敷。</div>
<div class='lg-row'>佛放一光，　我及眾會，　見此國界，</div>
<div class='lg-row'>種種殊妙。　諸佛神力，　智慧希有；</div>
<div class='lg-row'>放一淨光，　照無量國。　我等見此，</div>
<div class='lg-row'>得未曾有。　佛子文殊！　願決眾疑，</div>
<div class='lg-row'>四眾欣仰，　瞻仁及我；　世尊何故，</div>
<div class='lg-row'>放斯光明？　佛子時答，　決疑令喜；</div>
<div class='lg-row'>何所饒益，　演斯光明？　佛坐道場，</div>
<div class='lg-row'>所得妙法；　為欲說此，　為當授記？</div>
<div class='lg-row'>示諸佛土，　眾寶嚴淨；　及見諸佛，</div>
<div class='lg-row'>此非小緣。　文殊當知！　四眾龍神；</div>
<div class='lg-row'>瞻察仁者，　為說何等？」</div>
</div><p>是時文殊師利語彌勒菩薩摩訶薩及諸大士：「善男子等！如我惟忖，今佛世尊，欲說大法、雨大法雨、吹大法螺、擊大法鼓、演大法義。諸善男子！我於過去諸佛曾見此瑞，放斯光已即說大法。是故當知，今佛現光亦復如是，欲令眾生咸得聞知一切世間難信之法，故現斯瑞。</p>
<p>「諸善男子！如過去無量無邊不可思議阿僧祇劫，爾時有佛，號日月燈明如來、應供、正遍知、明行足、善逝、世間解、無上士、調御丈夫、天人師、佛、世尊，演說正法，初善、中善、後善，其義深遠其語巧妙，純一無雜，具足清白梵行之相。為求聲聞者，說應四諦法，度生、老、病、死，究竟涅槃；為求辟支佛者，說應十二因緣法；為諸菩薩，說應六波羅蜜，令得阿耨多羅三藐三菩提，成一切種智。次復有佛，亦名日月燈明；次復有佛，亦名日月燈明；如是二萬佛，皆同一字，號日月燈明，又同一姓，姓頗羅墮。</p>
<p>「彌勒當知！初佛後佛皆同一字，名日月燈明，十號具足，所可說法初、中、後善。其最後佛未出家時，有八王子：一名有意，二名善意，三名無量意，四名寶意，五名增意，六名除疑意，七名響意，八名法意，是八王子，威德自在，各領四天下。是諸王子，聞父出家得阿耨多羅三藐三菩提，悉捨王位亦隨出家，發大乘意常修梵行，皆為法師，已於千萬佛所殖諸善本。</p>
<p>「是時日月燈明佛說大乘經，名《無量義教菩薩法佛所護念》；說是經已，即於大眾中結加趺坐，入於無量義處三昧，身心不動；是時天雨曼陀羅華，摩訶曼陀羅華，曼殊沙華，摩訶曼殊沙華，而散佛上及諸大眾，普佛世界六種震動。</p>
<p>「爾時會中比丘、比丘尼、優婆塞、優婆夷、天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，及諸小王、轉輪聖王等，是諸大眾得未曾有，歡喜合掌一心觀佛。</p>
<p>「爾時如來，放眉間白毫相光，照東方萬八千佛土，靡不周遍，如今所見是諸佛土。</p>
<p>「彌勒當知！爾時會中，有二十億菩薩，樂欲聽法，是諸菩薩，見此光明普照佛土，得未曾有，欲知此光所為因緣。時有菩薩，名曰妙光，有八百弟子，是時日月燈明佛從三昧起，因妙光菩薩說大乘經，名《妙法蓮華教菩薩法佛所護念》，六十小劫不起于座；時會聽者，亦坐一處六十小劫身心不動，聽佛所說謂如食頃。是時眾中，無有一人若身若心而生懈倦。</p>
<p>「日月燈明佛，於六十小劫說是經已，即於梵魔沙門婆羅門及天人阿脩羅眾中，而宣此言：『如來於今日中夜，當入無餘涅槃。』</p>
<p>「時有菩薩，名曰德藏，日月燈明佛，即授其記告諸比丘：『是德藏菩薩，次當作佛，號曰淨身多陀阿伽度、阿羅訶、三藐三佛陀。』佛授記已，便於中夜入無餘涅槃。</p>
<p>「佛滅度後，妙光菩薩持《妙法蓮華經》，滿八十小劫，為人演說。日月燈明佛八子，皆師妙光，妙光教化，令其堅固阿耨多羅三藐三菩提；是諸王子，供養無量百千萬億佛已，皆成佛道。其最後成佛者，名曰然燈，八百弟子，中有一人，號曰求名，貪著利養，雖復讀誦眾經，而不通利，多所忘失，故號求名，是人亦以種諸善根因緣故，得值無量百千萬億諸佛，供養、恭敬、尊重、讚歎。</p>
<p>「彌勒當知！爾時妙光菩薩，豈異人乎？我身是也。求名菩薩，汝身是也。今見此瑞與本無異，是故惟忖，今日如來，當說大乘經，名《妙法蓮華教菩薩法佛所護念》。」</p>
<p>爾時文殊師利，於大眾中，欲重宣此義，而說偈言：</p>

<div class="lg regular" style="margin-left:0em;"><div class='lg-row'>「我念過去世，　無量無數劫；</div>
<div class='lg-row'>有佛人中尊，　號日月燈明。</div>
<div class='lg-row'>世尊演說法，　度無量眾生；</div>
<div class='lg-row'>無數億菩薩，　令入佛智慧。</div>
<div class='lg-row'>佛未出家時，　所生八王子；</div>
<div class='lg-row'>見大聖出家，　亦隨修梵行。</div>
<div class='lg-row'>時佛說大乘，　經名無量義；</div>
<div class='lg-row'>於諸大眾中，　而為廣分別。</div>
<div class='lg-row'>佛說此經已，　即於法座上；</div>
<div class='lg-row'>加趺坐三昧，　名無量義處。</div>
<div class='lg-row'>天雨曼陀華，　天鼓自然鳴；</div>
<div class='lg-row'>諸天龍鬼神，　供養人中尊。</div>
<div class='lg-row'>一切諸佛土，　即時大震動；</div>
<div class='lg-row'>佛放眉間光，　現諸希有事。</div>
<div class='lg-row'>此光照東方，　萬八千佛土；</div>
<div class='lg-row'>示一切眾生，　生死業報處。</div>
<div class='lg-row'>又見諸佛土，　以眾寶莊嚴；</div>
<div class='lg-row'>琉璃頗梨色，　斯由佛光照。</div>
<div class='lg-row'>及見諸天人，　龍神夜叉眾，</div>
<div class='lg-row'>乾闥緊那羅，　各供養其佛。</div>
<div class='lg-row'>又見諸如來，　自然成佛道；</div>
<div class='lg-row'>身色如金山，　端嚴甚微妙。</div>
<div class='lg-row'>如淨琉璃中，　內現真金像；</div>
<div class='lg-row'>世尊在大眾，　敷演深法義。</div>
<div class='lg-row'>一一諸佛土，　聲聞眾無數，</div>
<div class='lg-row'>因佛光所照，　悉見彼大眾。</div>
<div class='lg-row'>或有諸比丘，　在於山林中，</div>
<div class='lg-row'>精進持淨戒，　猶如護明珠。</div>
<div class='lg-row'>又見諸菩薩，　行施忍辱等，</div>
<div class='lg-row'>其數如恒沙，　斯由佛光照。</div>
<div class='lg-row'>又見諸菩薩，　深入諸禪定，</div>
<div class='lg-row'>身心寂不動，　以求無上道。</div>
<div class='lg-row'>又見諸菩薩，　知法寂滅相，</div>
<div class='lg-row'>各於其國土，　說法求佛道。</div>
<div class='lg-row'>爾時四部眾，　見日月燈佛，</div>
<div class='lg-row'>現大神通力，　其心皆歡喜。</div>
<div class='lg-row'>各各自相問，　是事何因緣？</div>
<div class='lg-row'>天人所奉尊，　適從三昧起，</div>
<div class='lg-row'>讚妙光菩薩：　『汝為世間眼，</div>
<div class='lg-row'>一切所歸信，　能奉持法藏。</div>
<div class='lg-row'>如我所說法，　惟汝能證知。』</div>
<div class='lg-row'>世尊既讚歎，　令妙光歡喜。</div>
<div class='lg-row'>說是《法華經》，　滿六十小劫，</div>
<div class='lg-row'>不起於此座；　所說上妙法，</div>
<div class='lg-row'>是妙光法師，　悉皆能受持。</div>
<div class='lg-row'>佛說是《法華》，　令眾歡喜已，</div>
<div class='lg-row'>尋即於是日，　告於天人眾：</div>
<div class='lg-row'>『諸法實相義，　已為汝等說；</div>
<div class='lg-row'>我今於中夜，　當入於涅槃；</div>
<div class='lg-row'>汝一心精進，　當離於放逸；</div>
<div class='lg-row'>諸佛甚難值，　億劫時一遇。』</div>
<div class='lg-row'>世尊諸子等，　聞佛入涅槃，</div>
<div class='lg-row'>各各懷悲惱，　佛滅一何速。</div>
<div class='lg-row'>聖主法之王，　安慰無量眾：</div>
<div class='lg-row'>『我若滅度時，　汝等勿憂怖；</div>
<div class='lg-row'>是德藏菩薩，　於無漏實相，</div>
<div class='lg-row'>心已得通達，　其次當作佛，</div>
<div class='lg-row'>號曰為淨身，　亦度無量眾。』</div>
<div class='lg-row'>佛此夜滅度，　如薪盡火滅，</div>
<div class='lg-row'>分布諸舍利，　而起無量塔。</div>
<div class='lg-row'>比丘比丘尼，　其數如恒沙，</div>
<div class='lg-row'>倍復加精進，　以求無上道。</div>
<div class='lg-row'>是妙光法師，　奉持佛法藏，</div>
<div class='lg-row'>八十小劫中，　廣宣《法華經》。</div>
<div class='lg-row'>是諸八王子，　妙光所開化，</div>
<div class='lg-row'>堅固無上道，　當見無數佛。</div>
<div class='lg-row'>供養諸佛已，　隨順行大道，</div>
<div class='lg-row'>相繼得成佛，　轉次而授記。</div>
<div class='lg-row'>最後天中天，　號曰然燈佛，</div>
<div class='lg-row'>諸仙之導師，　度脫無量眾。</div>
<div class='lg-row'>是妙光法師，　時有一弟子，</div>
<div class='lg-row'>心常懷懈怠，　貪著於名利，</div>
<div class='lg-row'>求名利無厭，　多遊族姓家，</div>
<div class='lg-row'>棄捨所習誦，　廢忘不通利，</div>
<div class='lg-row'>以是因緣故，　號之為求名；</div>
<div class='lg-row'>亦行眾善業，　得見無數佛，</div>
<div class='lg-row'>供養於諸佛，　隨順行大道，</div>
<div class='lg-row'>具六波羅蜜，　今見釋師子，</div>
<div class='lg-row'>其後當作佛，　號名曰彌勒；</div>
<div class='lg-row'>廣度諸眾生，　其數無有量。</div>
<div class='lg-row'>彼佛滅度後，　懈怠者汝是；</div>
<div class='lg-row'>妙光法師者，　今則我身是。</div>
<div class='lg-row'>我見燈明佛，　本光瑞如此；</div>
<div class='lg-row'>以是知今佛，　欲說《法華經》。</div>
<div class='lg-row'>今相如本瑞，　是諸佛方便；</div>
<div class='lg-row'>今佛放光明，　助發實相義。</div>
<div class='lg-row'>諸人今當知，　合掌一心待；</div>
<div class='lg-row'>佛當雨法雨，　充足求道者。</div>
<div class='lg-row'>諸求三乘人，　若有疑悔者；</div>
<div class='lg-row'>佛當為除斷，　令盡無有餘。」</div>
</div></div><a id='mulu4' />
<p class='h0'>妙法蓮華經方便品第二</p><p>爾時世尊從三昧安詳而起，告舍利弗：「諸佛智慧甚深無量，其智慧門難解難入，一切聲聞、辟支佛所不能知。所以者何？佛曾親近百千萬億無數諸佛，盡行諸佛無量道法，勇猛精進名稱普聞，成就甚深未曾有法，隨宜所說意趣難解。舍利弗！吾從成佛已來，種種因緣種種譬喻，廣演言教無數方便，引導眾生令離諸著。所以者何？如來方便知見波羅蜜，皆已具足。舍利弗！如來知見，廣大深遠，無量無礙，力、無所畏、禪定、解脫、三昧，深入無際，成就一切未曾有法。舍利弗！如來能種種分別巧說諸法，言辭柔軟悅可眾心。舍利弗！取要言之，無量無邊未曾有法，佛悉成就。止，舍利弗！不須復說。所以者何？佛所成就第一希有難解之法，惟佛與佛乃能究盡諸法實相，所謂諸法，如是相、如是性、如是體、如是力、如是作、如是因、如是緣、如是果、如是報、如是本末究竟等。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「世雄不可量，　諸天及世人，</div>
<div class='lg-row'>一切眾生類，　無能知佛者。</div>
<div class='lg-row'>佛力無所畏，　解脫諸三昧，</div>
<div class='lg-row'>及佛諸餘法，　無能測量者。</div>
<div class='lg-row'>本從無數佛，　具足行諸道，</div>
<div class='lg-row'>甚深微妙法，　難見難可了。</div>
<div class='lg-row'>於無量億劫，　行此諸道已，</div>
<div class='lg-row'>道場得成果，　我已悉知見。</div>
<div class='lg-row'>如是大果報，　種種性相義，</div>
<div class='lg-row'>我及十方佛，　乃能知是事。</div>
<div class='lg-row'>是法不可示，　言辭相寂滅，</div>
<div class='lg-row'>諸餘眾生類，　無有能得解。</div>
<div class='lg-row'>除諸菩薩眾，　信力堅固者，</div>
<div class='lg-row'>諸佛弟子眾，　曾供養諸佛，</div>
<div class='lg-row'>一切漏已盡，　住是最後身，</div>
<div class='lg-row'>如是諸人等，　其力所不堪。</div>
<div class='lg-row'>假使滿世間，　皆如舍利弗，</div>
<div class='lg-row'>盡思共度量，　不能測佛智。</div>
<div class='lg-row'>正使滿十方，　皆如舍利弗，</div>
<div class='lg-row'>及餘諸弟子，　亦滿十方剎，</div>
<div class='lg-row'>盡思共度量，　亦復不能知。</div>
<div class='lg-row'>辟支佛利智，　無漏最後身，</div>
<div class='lg-row'>亦滿十方界，　其數如竹林，</div>
<div class='lg-row'>斯等共一心，　於億無量劫，</div>
<div class='lg-row'>欲思佛實智，　莫能知少分。</div>
<div class='lg-row'>新發意菩薩，　供養無數佛，</div>
<div class='lg-row'>了達諸義趣，　又能善說法，</div>
<div class='lg-row'>如稻麻竹<span class='corr'>[竺-二+韋]</span>，　充滿十方剎，</div>
<div class='lg-row'>一心以妙智，　於恒河沙劫，</div>
<div class='lg-row'>咸皆共思量，　不能知佛智。</div>
<div class='lg-row'>不退諸菩薩，　其數如恒沙，</div>
<div class='lg-row'>一心共思求，　亦復不能知。</div>
<div class='lg-row'>又告舍利弗！　無漏不思議，</div>
<div class='lg-row'>甚深微妙法，　我今已具得，</div>
<div class='lg-row'>惟我知是相，　十方佛亦然。</div>
<div class='lg-row'>舍利弗當知！　諸佛語無異。</div>
<div class='lg-row'>於佛所說法，　當生大信力，</div>
<div class='lg-row'>世尊法久後，　要當說真實。</div>
<div class='lg-row'>告諸聲聞眾，　及求緣覺乘，</div>
<div class='lg-row'>我令脫苦縛，　逮得涅槃者，</div>
<div class='lg-row'>佛以方便力，　示以三乘教，</div>
<div class='lg-row'>眾生處處著，　引之令得出。」</div>
</div><p>爾時大眾中，有諸聲聞漏盡阿羅漢，阿若憍陳如等千二百人，及發聲聞、辟支佛心比丘、比丘尼、優婆塞、優婆夷，各作是念：「今者世尊，何故慇懃稱歎方便，而作是言：『佛所得法甚深難解，有所言說，意趣難知，一切聲聞、辟支佛，所不能及。』佛說一解脫義，我等亦得此法到於涅槃，而今不知是義所趣？」</p>
<p>爾時舍利弗，知四眾心疑，自亦未了，而白佛言：「世尊！何因何緣，慇懃稱歎諸佛第一方便，甚深微妙難解之法？我自昔來，未曾從佛聞如是說。今者四眾咸皆有疑，惟願世尊，敷演斯事。世尊！何故慇<span class='corr'>懃</span>稱歎甚深微妙難解之法？」</p>
<p>爾時舍利弗，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「慧日大聖尊，　久乃說是法，</div>
<div class='lg-row'>自說得如是，　力無畏三昧、</div>
<div class='lg-row'>禪定解脫等，　不可思議法，</div>
<div class='lg-row'>道場所得法，　無能發問者。</div>
<div class='lg-row'>我意難可測，　亦無能問者；</div>
<div class='lg-row'>無問而自說，　稱歎所行道，</div>
<div class='lg-row'>智慧甚微妙，　諸佛之所得。</div>
<div class='lg-row'>無漏諸羅漢，　及求涅槃者，</div>
<div class='lg-row'>今皆墮疑網，　佛何故說是？</div>
<div class='lg-row'>其求緣覺者，　比丘比丘尼，</div>
<div class='lg-row'>諸天龍鬼神、　及乾闥婆等，</div>
<div class='lg-row'>相視懷猶豫，　瞻仰兩足尊，</div>
<div class='lg-row'>是事為云何？　願佛為解說。</div>
<div class='lg-row'>於諸聲聞眾，　佛說我第一，</div>
<div class='lg-row'>我今自於智，　疑惑不能了，</div>
<div class='lg-row'>為是究竟法？　為是所行道？</div>
<div class='lg-row'>佛口所生子，　合掌瞻仰待，</div>
<div class='lg-row'>願出微妙音，　時為如實說。</div>
<div class='lg-row'>諸天龍神等，　其數如恒沙，</div>
<div class='lg-row'>求佛諸菩薩，　大數有八萬，</div>
<div class='lg-row'>又諸萬億國，　轉輪聖王至，</div>
<div class='lg-row'>合掌以敬心，　欲聞具足道。」</div>
</div><p>爾時佛告舍利弗：「止，止！不須復說。若說是事，一切世間諸天及人，皆當驚疑。」</p>
<p>舍利弗重白佛言：「世尊！惟願說之，惟願說之！所以者何？是會無數百千萬億阿僧祇眾生，曾見諸佛，諸根猛利智慧明了，聞佛所說則能敬信。」</p>
<p>爾時舍利弗，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「法王無上尊，　惟說願勿慮；</div>
<div class='lg-row'>是會無量眾，　有能敬信者。」</div>
</div><p>佛復止舍利弗：「若說是事，一切世間天、人、阿脩羅，皆當驚疑，增上慢比丘將墜於大坑。」</p>
<p>爾時世尊，重說偈言：</p>

<div class="lg regular" style="margin-left:1em;"><div class='lg-row'>「止！止！不須說，　我法妙難思；</div>
<div class='lg-row'>諸增上慢者，　聞必不敬信。」</div>
</div><p>爾時舍利弗重白佛言：「世尊！惟願說之，惟願說之！今此會中如我等比，百千萬億世世已曾從佛受化，如此人等必能敬信，長夜安隱多所饒益。」</p>
<p>爾時舍利弗，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「無上兩足尊，　願說第一法；</div>
<div class='lg-row'>我為佛長子，　惟垂分別說。</div>
<div class='lg-row'>是會無量眾，　能敬信此法，</div>
<div class='lg-row'>佛已曾世世，　教化如是等，</div>
<div class='lg-row'>皆一心合掌，　欲聽受佛語。</div>
<div class='lg-row'>我等千二百，　及餘求佛者，</div>
<div class='lg-row'>願為此眾故，　惟垂分別說；</div>
<div class='lg-row'>是等聞此法，　則生大歡喜。」</div>
</div><p>爾時世尊告舍利弗：「汝已慇懃三請，豈得不說？汝今諦聽，善思念之，吾當為汝分別解說。」</p>
<p>說此語時，會中有比丘、比丘尼、優婆塞、優婆夷五千人等，即從座起，禮佛而退。所以者何？此輩罪根深重，及增上慢，未得謂得，未證謂證，有如此失，是以不住。世尊默然而不制止。</p>
<p>爾時佛告舍利弗：「我今此眾，無復枝葉，純有貞實。舍利弗！如是增上慢人，退亦佳矣！汝今善聽，當為汝說。」</p>
<p>舍利弗言：「唯然，世尊！願樂欲聞。」</p>
<p>佛告舍利弗：「如是妙法，諸佛如來時乃說之，如優曇鉢華時一現耳。舍利弗！汝等當信，佛之所說言不虛妄。舍利弗！諸佛隨宜說法，意趣難解。所以者何？我以無數方便，種種因緣、譬喻言辭，演說諸法，是法非思量、分別之所能解，惟有諸佛乃能知之。所以者何？諸佛世尊，惟以一大事因緣故出現於世。舍利弗！云何名諸佛世尊惟以一大事因緣故出現於世？諸佛世尊，欲令眾生開佛知見使得清淨故，出現於世；欲示眾生佛知見故，出現於世；欲令眾生悟佛知見故，出現於世；欲令眾生入佛知見道故，出現於世。舍利弗！是為諸佛以一大事因緣故出現於世。」</p>
<p>佛告舍利弗：「諸佛如來，但教化菩薩，諸有所作常為一事，惟以佛之知見示悟眾生。舍利弗！如來但以一佛乘故，為眾生說法，無有餘乘若二若三。舍利弗！一切十方諸佛，法亦如是。舍利弗！過去諸佛，以無量無數方便，種種因緣、譬喻言辭，而為眾生演說諸法，是法皆為一佛乘故，是諸眾生，從諸佛聞法究竟皆得一切種智。舍利弗！未來諸佛當出於世，亦以無量無數方便，種種因緣、譬喻言辭，而為眾生演說諸法，是法皆為一佛乘故，是諸眾生從佛聞法，究竟皆得一切種智。舍利弗！現在十方無量百千萬億佛土中諸佛世尊，多所饒益安樂眾生，是諸佛亦以無量無數方便，種種因緣、譬喻言辭，而為眾生演說諸法，是法皆為一佛乘故，是諸眾生從佛聞法，究竟皆得一切種智。舍利弗！是諸佛但教化菩薩，欲以佛之知見示眾生故，欲以佛之知見悟眾生故，欲令眾生入佛知見道故。舍利弗！我今亦復如是，知諸眾生有種種欲深心所著，隨其本性，以種種因緣、譬喻言辭，方便力故而為說法。舍利弗！如此皆為得一佛乘一切種智故。舍利弗！十方世界中尚無二乘，何況有三。</p>
<p>「舍利弗！諸佛出於五濁惡世，所謂劫濁、煩惱濁、眾生濁、見濁、命濁，如是，舍利弗！劫濁亂時，眾生垢重，慳貪、嫉妬，成就諸不善根故，諸佛以方便力，於一佛乘分別說三。舍利弗！若我弟子，自謂阿羅漢、辟支佛者，不聞不知諸佛如來但教化菩薩事，此非佛弟子，非阿羅漢，非辟支佛。又舍利弗！是諸比丘、比丘尼，自謂已得阿羅漢，是最後身究竟涅槃，便不復志求阿耨多羅三藐三菩提，當知此輩，皆是增上慢人。所以者何？若有比丘實得阿羅漢，若不信此法，無有是處，除佛滅度後現前無佛。所以者何？佛滅度後，如是等經受持、讀誦、解其義者，是人難得，若遇餘佛，於此法中便得決了。舍利弗！汝等當一心信解，受持佛語。諸佛如來言無虛妄，無有餘乘，惟一佛乘。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:0em;"><div class='lg-row'>「比丘比丘尼，　有懷增上慢，</div>
<div class='lg-row'>優婆塞我慢，　優婆夷不信，</div>
<div class='lg-row'>如是四眾等，　其數有五千，</div>
<div class='lg-row'>不自見其過，　於戒有缺漏，</div>
<div class='lg-row'>護惜其瑕疵，　是小智已出，</div>
<div class='lg-row'>眾中之糟糠，　佛威德故去，</div>
<div class='lg-row'>斯人尠福德，　不堪受是法。</div>
<div class='lg-row'>此眾無枝葉，　惟有諸貞實，</div>
<div class='lg-row'>舍利弗善聽，　諸佛所得法，</div>
<div class='lg-row'>無量方便力，　而為眾生說。</div>
<div class='lg-row'>眾生心所念，　種種所行道，</div>
<div class='lg-row'>若干諸欲性，　先世善惡業，</div>
<div class='lg-row'>佛悉知是已，　以諸緣譬喻，</div>
<div class='lg-row'>言辭方便力，　令一切歡喜。</div>
<div class='lg-row'>或說脩多羅，　伽陀及本事，</div>
<div class='lg-row'>本生未曾有，　亦說於因緣，</div>
<div class='lg-row'>譬喻并祇夜，　優波提舍經。</div>
<div class='lg-row'>鈍根樂小法，　貪著於生死，</div>
<div class='lg-row'>於諸無量佛，　不行深妙道，</div>
<div class='lg-row'>眾苦所惱亂，　為是說涅槃。</div>
<div class='lg-row'>我設是方便，　令得入佛慧，</div>
<div class='lg-row'>未曾說汝等，　當得成佛道。</div>
<div class='lg-row'>所以未曾說，　說時未至故，</div>
<div class='lg-row'>今正是其時，　決定說大乘。</div>
<div class='lg-row'>我此九部法，　隨順眾生說，</div>
<div class='lg-row'>入大乘為本，　以故說是經。</div>
<div class='lg-row'>有佛子心淨，　柔軟亦利根，</div>
<div class='lg-row'>無量諸佛所，　而行深妙道，</div>
<div class='lg-row'>為此諸佛子，　說是大乘經。</div>
<div class='lg-row'>我記如是人，　來世成佛道，</div>
<div class='lg-row'>以深心念佛，　修持淨戒故。</div>
<div class='lg-row'>此等聞得佛，　大喜充遍身，</div>
<div class='lg-row'>佛知彼心行，　故為說大乘。</div>
<div class='lg-row'>聲聞若菩薩，　聞我所說法，</div>
<div class='lg-row'>乃至於一偈，　皆成佛無疑。</div>
<div class='lg-row'>十方佛土中，　惟有一乘法，</div>
<div class='lg-row'>無二亦無三，　除佛方便說，</div>
<div class='lg-row'>但以假名字，　引導於眾生。</div>
<div class='lg-row'>說佛智慧故，　諸佛出於世，</div>
<div class='lg-row'>惟此一事實，　餘二則非真。</div>
<div class='lg-row'>終不以小乘，　濟度於眾生，</div>
<div class='lg-row'>佛自住大乘，　如其所得法。</div>
<div class='lg-row'>定慧力莊嚴，　以此度眾生，</div>
<div class='lg-row'>自證無上道，　大乘平等法。</div>
<div class='lg-row'>若以小乘化，　乃至於一人，</div>
<div class='lg-row'>我則墮慳貪，　此事為不可。</div>
<div class='lg-row'>若人信歸佛，　如來不欺誑，</div>
<div class='lg-row'>亦無貪嫉意，　斷諸法中惡，</div>
<div class='lg-row'>故佛於十方，　而獨無所畏。</div>
<div class='lg-row'>我以相嚴身，　光明照世間，</div>
<div class='lg-row'>無量眾所尊，　為說實相印。</div>
<div class='lg-row'>舍利弗當知！　我本立誓願，</div>
<div class='lg-row'>欲令一切眾，　如我等無異。</div>
<div class='lg-row'>如我昔所願，　今者已滿足，</div>
<div class='lg-row'>化一切眾生，　皆令入佛道。</div>
<div class='lg-row'>若我遇眾生，　盡教以佛道，</div>
<div class='lg-row'>無智者錯亂，　迷惑不受教。</div>
<div class='lg-row'>我知此眾生，　未曾修善本，</div>
<div class='lg-row'>堅著於五欲，　癡愛故生惱，</div>
<div class='lg-row'>以諸欲因緣，　墜墮三惡道，</div>
<div class='lg-row'>輪迴六趣中，　備受諸苦毒，</div>
<div class='lg-row'>受胎之微形，　世世常增長。</div>
<div class='lg-row'>薄德少福人，　眾苦所逼迫，</div>
<div class='lg-row'>入邪見稠林，　若有若無等，</div>
<div class='lg-row'>依止此諸見，　具足六十二，</div>
<div class='lg-row'>深著虛妄法，　堅受不可捨，</div>
<div class='lg-row'>我慢自矜高，　諂曲心不實，</div>
<div class='lg-row'>於千萬億劫，　不聞佛名字，</div>
<div class='lg-row'>亦不聞正法，　如是人難度。</div>
<div class='lg-row'>是故舍利弗！　我為設方便，</div>
<div class='lg-row'>說諸盡苦道，　示之以涅槃。</div>
<div class='lg-row'>我雖說涅槃，　是亦非真滅，</div>
<div class='lg-row'>諸法從本來，　常自寂滅相。</div>
<div class='lg-row'>佛子行道已，　來世得作佛，</div>
<div class='lg-row'>我有方便力，　開示三乘法。</div>
<div class='lg-row'>一切諸世尊，　皆說一乘道，</div>
<div class='lg-row'>今此諸大眾，　皆應除疑惑，</div>
<div class='lg-row'>諸佛語無異，　惟一無二乘。</div>
<div class='lg-row'>過去無數劫，　無量滅度佛，</div>
<div class='lg-row'>百千萬億種，　其數不可量，</div>
<div class='lg-row'>如是諸世尊，　種種緣譬喻，</div>
<div class='lg-row'>無數方便力，　演說諸法相。</div>
<div class='lg-row'>是諸世尊等，　皆說一乘法，</div>
<div class='lg-row'>化無量眾生，　令入於佛道。</div>
<div class='lg-row'>又諸大聖主，　知一切世間，</div>
<div class='lg-row'>天人群生類，　深心之所欲，</div>
<div class='lg-row'>更以異方便，　助顯第一義。</div>
<div class='lg-row'>若有眾生類，　值諸過去佛，</div>
<div class='lg-row'>若聞法布施，　或持戒忍辱，</div>
<div class='lg-row'>精進禪智等，　種種修福慧，</div>
<div class='lg-row'>如是諸人等，　皆已成佛道。</div>
<div class='lg-row'>諸佛滅度已，　若人善軟心，</div>
<div class='lg-row'>如是諸眾生，　皆已成佛道。</div>
<div class='lg-row'>諸佛滅度已，　供養舍利者，</div>
<div class='lg-row'>起萬億種塔，　金銀及頗梨，</div>
<div class='lg-row'>車璩與馬瑙，　玫瑰瑠璃珠，</div>
<div class='lg-row'>清淨廣嚴飾，　莊校於諸塔；</div>
<div class='lg-row'>或有起石廟，　栴檀及沈水，</div>
<div class='lg-row'>木櫁并餘材，　塼瓦泥土等，</div>
<div class='lg-row'>若於曠野中，　積土成佛廟；</div>
<div class='lg-row'>乃至童子戲，　聚沙為佛塔；</div>
<div class='lg-row'>如是諸人等，　皆已成佛道。</div>
<div class='lg-row'>若人為佛故，　建立諸形像，</div>
<div class='lg-row'>刻<span class='corr'>雕</span>成眾相，　皆已成佛道。</div>
<div class='lg-row'>或以七寶成，　鍮石赤白銅，</div>
<div class='lg-row'>白鑞及鉛錫，　鐵木及與泥，</div>
<div class='lg-row'>或以膠漆布，　嚴飾作佛像；</div>
<div class='lg-row'>如是諸人等，　皆已成佛道。</div>
<div class='lg-row'>彩畫作佛像，　百福莊嚴相，</div>
<div class='lg-row'>自作若使人，　皆已成佛道。</div>
<div class='lg-row'>乃至童子戲，　若草木及筆，</div>
<div class='lg-row'>或以指爪甲，　而畫作佛像；</div>
<div class='lg-row'>如是諸人等，　漸漸積功德，</div>
<div class='lg-row'>具足大悲心，　皆已成佛道，</div>
<div class='lg-row'>但化諸菩薩，　度脫無量眾。</div>
<div class='lg-row'>若人於塔廟，　寶像及畫像，</div>
<div class='lg-row'>以華香幡蓋，　敬心而供養，</div>
<div class='lg-row'>若使人作樂，　擊鼓吹角貝，</div>
<div class='lg-row'>簫笛琴箜篌，　琵琶鐃銅鈸，</div>
<div class='lg-row'>如是眾妙音，　盡持以供養，</div>
<div class='lg-row'>或以歡喜心，　歌唄頌佛德，</div>
<div class='lg-row'>乃至一小音，　皆已成佛道。</div>
<div class='lg-row'>若人散亂心，　乃至以一華；</div>
<div class='lg-row'>供養於畫像，　漸見無數佛。</div>
<div class='lg-row'>或有人禮拜，　或復但合掌，</div>
<div class='lg-row'>乃至舉一手，　或復小低頭，</div>
<div class='lg-row'>以此供養像，　漸見無量佛，</div>
<div class='lg-row'>自成無上道，　廣度無數眾，</div>
<div class='lg-row'>入無餘涅槃，　如薪盡火滅。</div>
<div class='lg-row'>若人散亂心，　入於塔廟中，</div>
<div class='lg-row'>一稱南無佛，　皆已成佛道；</div>
<div class='lg-row'>於諸過去佛，　現在或滅度，</div>
<div class='lg-row'>若有聞是法，　皆已成佛道。</div>
<div class='lg-row'>未來諸世尊，　其數無有量，</div>
<div class='lg-row'>是諸如來等，　亦方便說法；</div>
<div class='lg-row'>一切諸如來，　以無量方便，</div>
<div class='lg-row'>度脫諸眾生，　入佛無漏智；</div>
<div class='lg-row'>若有聞法者，　無一不成佛。</div>
<div class='lg-row'>諸佛本誓願，　我所行佛道，</div>
<div class='lg-row'>普欲令眾生，　亦同得此道。</div>
<div class='lg-row'>未來世諸佛，　雖說百千億，</div>
<div class='lg-row'>無數諸法門，　其實為一乘。</div>
<div class='lg-row'>諸佛兩足尊，　知法常無性，</div>
<div class='lg-row'>佛種從緣起，　是故說一乘。</div>
<div class='lg-row'>是法住法位，　世間相常住，</div>
<div class='lg-row'>於道場知已，　道師方便說。</div>
<div class='lg-row'>天人所供養，　現在十方佛，</div>
<div class='lg-row'>其數如恒沙，　出現於世間，</div>
<div class='lg-row'>安隱眾生故，　亦說如是法；</div>
<div class='lg-row'>知第一寂滅，　以方便力故，</div>
<div class='lg-row'>雖示種種道，　其實為佛乘；</div>
<div class='lg-row'>知眾生諸行，　深心之所念，</div>
<div class='lg-row'>過去所集業，　欲性精進力，</div>
<div class='lg-row'>及諸根利鈍，　以種種因緣，</div>
<div class='lg-row'>譬喻亦言辭，　隨應方便說；</div>
<div class='lg-row'>我今亦如是，　安隱眾生故，</div>
<div class='lg-row'>以種種法門，　宣示於佛道。</div>
<div class='lg-row'>我以智慧力，　知眾生性欲，</div>
<div class='lg-row'>方便說諸法，　皆令得歡喜。</div>
<div class='lg-row'>舍利弗當知！　我以佛眼觀，</div>
<div class='lg-row'>見六道眾生，　貧窮無福慧，</div>
<div class='lg-row'>入生死險道，　相續苦不斷，</div>
<div class='lg-row'>深著於五欲，　如犛牛愛尾，</div>
<div class='lg-row'>以貪愛自蔽，　盲冥無所見，</div>
<div class='lg-row'>不求大勢佛，　及與斷苦法，</div>
<div class='lg-row'>深入諸邪見，　以苦欲捨苦。</div>
<div class='lg-row'>為是眾生故，　而起大悲心，</div>
<div class='lg-row'>我始坐道場，　觀樹亦經行，</div>
<div class='lg-row'>於三七日中，　思惟如是事：</div>
<div class='lg-row'>『我所得智慧，　微妙最第一。</div>
<div class='lg-row'>眾生諸根鈍，　著樂癡所盲，</div>
<div class='lg-row'>如斯之等類，　云何而可度？』</div>
<div class='lg-row'>爾時諸梵王，　及諸天帝釋，</div>
<div class='lg-row'>護世四天王，　及大自在天，</div>
<div class='lg-row'>并餘諸天眾，　眷屬百千萬，</div>
<div class='lg-row'>恭敬合掌禮，　請我轉法輪。</div>
<div class='lg-row'>我即自思惟：　『若但讚佛乘，</div>
<div class='lg-row'>眾生沒在苦，　不能信是法。</div>
<div class='lg-row'>破法不信故，　墜於三惡道；</div>
<div class='lg-row'>我寧不說法，　疾入於涅槃。』</div>
<div class='lg-row'>尋念過去佛，　所行方便力；</div>
<div class='lg-row'>『我今所得道，　亦應說三乘。』</div>
<div class='lg-row'>作是思惟時，　十方佛皆現；</div>
<div class='lg-row'>梵音慰喻我，　『善哉釋迦文！</div>
<div class='lg-row'>第一之導師，　得是無上法；</div>
<div class='lg-row'>隨諸一切佛，　而用方便力，</div>
<div class='lg-row'>我等亦皆得，　最妙第一法；</div>
<div class='lg-row'>為諸眾生類，　分別說三乘。』</div>
<div class='lg-row'>少智樂小法，　不自信作佛，</div>
<div class='lg-row'>是故以方便，　分別說諸果，</div>
<div class='lg-row'>雖復說三乘，　但為教菩薩。</div>
<div class='lg-row'>舍利弗當知！　我聞聖師子，</div>
<div class='lg-row'>深淨微妙音，　稱南無諸佛！</div>
<div class='lg-row'>復作如是念：　『我出濁惡世，</div>
<div class='lg-row'>如諸佛所說，　我亦隨順行。』</div>
<div class='lg-row'>思惟是事已，　即趣波羅奈，</div>
<div class='lg-row'>諸法寂滅相，　不可以言宣，</div>
<div class='lg-row'>以方便力故，　為五比丘說；</div>
<div class='lg-row'>是名轉法輪，　便有涅槃音，</div>
<div class='lg-row'>及以阿羅漢，　法僧差別名。</div>
<div class='lg-row'>從久遠劫來，　讚示涅槃法，</div>
<div class='lg-row'>生死苦永盡，　我常如是說。</div>
<div class='lg-row'>舍利弗當知！　我見佛子等，</div>
<div class='lg-row'>志求佛道者，　無量千萬億，</div>
<div class='lg-row'>咸以恭敬心，　皆來至佛所；</div>
<div class='lg-row'>曾從諸佛聞，　方便所說法。</div>
<div class='lg-row'>我即作是念：　『如來所以出，</div>
<div class='lg-row'>為說佛慧故。』　今正是其時。</div>
<div class='lg-row'>舍利弗當知！　鈍根小智人，</div>
<div class='lg-row'>著相憍慢者，　不能信是法。</div>
<div class='lg-row'>今我喜無畏，　於諸菩薩中，</div>
<div class='lg-row'>正直捨方便，　但說無上道。</div>
<div class='lg-row'>菩薩聞是法，　疑網皆已除，</div>
<div class='lg-row'>千二百羅漢，　悉亦當作佛。</div>
<div class='lg-row'>如三世諸佛，　說法之儀式，</div>
<div class='lg-row'>我今亦如是，　說無分別法。</div>
<div class='lg-row'>諸佛興出世，　懸遠值遇難，</div>
<div class='lg-row'>正使出于世，　說是法復難。</div>
<div class='lg-row'>無量無數劫，　聞是法亦難，</div>
<div class='lg-row'>能聽是法者，　斯人亦復難。</div>
<div class='lg-row'>譬如優曇華，　一切皆愛樂，</div>
<div class='lg-row'>天人所希有，　時時乃一出。</div>
<div class='lg-row'>聞法歡喜讚，　乃至發一言，</div>
<div class='lg-row'>則為已供養，　一切三世佛。</div>
<div class='lg-row'>是人甚希有，　過於優曇華，</div>
<div class='lg-row'>汝等勿有疑，　我為諸法王，</div>
<div class='lg-row'>普告諸大眾，　但以一乘道，</div>
<div class='lg-row'>教化諸菩薩，　無聲聞弟子。</div>
<div class='lg-row'>汝等舍利弗，　聲聞及菩薩，</div>
<div class='lg-row'>當知是妙法，　諸佛之祕要。</div>
<div class='lg-row'>以五濁惡世，　但樂著諸欲，</div>
<div class='lg-row'>如是等眾生，　終不求佛道。</div>
<div class='lg-row'>當來世惡人，　聞佛說一乘，</div>
<div class='lg-row'>迷惑不信受，　破法墮惡道。</div>
<div class='lg-row'>有慚愧清淨，　志求佛道者，</div>
<div class='lg-row'>當為如是等，　廣讚一乘道。</div>
<div class='lg-row'>舍利弗當知！　諸佛法如是，</div>
<div class='lg-row'>以萬億方便，　隨宜而說法，</div>
<div class='lg-row'>其不習學者，　不能曉了此。</div>
<div class='lg-row'>汝等既已知，　諸佛世之師，</div>
<div class='lg-row'>隨宜方便事，　無復諸疑惑，</div>
<div class='lg-row'>心生大歡喜，　自知當作佛。」</div>
</div>
<p class='juan'>添品妙法蓮華經卷第一</p>
</div><!-- end of div[@id='body'] -->
</body></html>