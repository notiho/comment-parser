<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>添品妙法蓮華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu18' />添品妙法蓮華經卷第五</p><p class="byline">隋天竺三藏闍那崛多共笈多譯</p><a id='mulu19' />◎
<p class='h0'>安樂行品第十三</p><p>爾時文殊師利法王子菩薩摩訶薩白佛言：「世尊！是諸菩薩，甚為難有，敬順佛故，發大誓願，於後惡世護持、讀誦、說是《法華經》。世尊！菩薩摩訶薩，於後惡世云何能說是經？」</p>
<p>佛告文殊師利：「若菩薩摩訶薩，於後惡世欲說是經，當安住四法：一者、安住菩薩行處、親近處，能為眾生演說是經。文殊師利！云何名菩薩摩訶薩行處？若菩薩摩訶薩，住忍辱地，柔和善順，而不卒暴，心亦不驚；又復於法無所行，而觀諸法如實相，亦不行不分別，是名菩薩摩訶薩行處。云何名菩薩摩訶薩親近處？菩薩摩訶薩，不親近國王、王子、大臣、官長；不親近諸外道、梵志、尼乾子等，及造世俗文筆、讚詠、外書，及路伽耶陀、逆路伽耶陀者；亦不親近諸有兇戲、相扠、相撲，及那羅等種種變現之戲；又不親近旃陀羅及畜猪、羊、鷄、狗、畋獵、漁捕諸惡律儀，如是人等或時來者，則為說法無所悕望；又不親近求聲聞比丘、比丘尼、優婆塞、優婆夷，亦不問訊；若於房中，若經行處，若在講堂中，不共住止，或時來者隨宜說法，無所悕求。文殊師利！又菩薩摩訶薩，不應於女人身取能生欲想相而為說法，亦不樂見；若入他家，不與小女、處女、寡女等共語；亦復不近五種不男之人以為親厚，不獨入他家，若有因緣須獨入時，但一心念佛；若為女人說法，不露齒笑，不現胸臆，乃至為法，猶不親厚，況復餘事。不樂畜年少弟子、沙彌、小兒，亦不樂與同師，常好坐禪，在於閑處，修攝其心。文殊師利！是名初親近處。復次，菩薩摩訶薩觀一切法空如實相，不顛倒、不動、不退、不轉，如虛空，無所有性，一切語言道斷；不生、不出、不起，無名、無相實、無所有，無量、無邊、無礙、無障，但以因緣有，從顛倒生，故說常樂，觀如是法相，是名菩薩摩訶薩第二親近處。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若有菩薩，　於後惡世，　無怖畏心，</div>
<div class='lg-row'>欲說是經；　應入行處，　及親近處。</div>
<div class='lg-row'>常離國王，　及國王子，　大臣官長，</div>
<div class='lg-row'>兇險戲者；　及旃陀羅，　外道梵志；</div>
<div class='lg-row'>亦不親近，　增上慢人，　貪著小乘，</div>
<div class='lg-row'>三藏學者，　破戒比丘，　名字羅漢，</div>
<div class='lg-row'>及比丘尼，　好戲笑者；　深著五欲，</div>
<div class='lg-row'>求現滅度，　諸優婆夷，　皆勿親近。</div>
<div class='lg-row'>若是人等，　以好心來，　到菩薩所，</div>
<div class='lg-row'>為聞佛道；　菩薩則以，　無所畏心，</div>
<div class='lg-row'>不懷悕望，　而為說法。　寡女處女，</div>
<div class='lg-row'>及諸不男，　皆勿親近，　以為親厚；</div>
<div class='lg-row'>亦莫親近，　屠<span class='corr'>兒</span>魁膾，　田獵漁捕，</div>
<div class='lg-row'>為利殺害，　販肉自活，　衒賣女色，</div>
<div class='lg-row'>如是之人，　皆勿親近。　兇險相撲，</div>
<div class='lg-row'>種種嬉戲；　諸婬女等，　盡勿親近。</div>
<div class='lg-row'>莫獨屏處，　為女說法，　若說法時，</div>
<div class='lg-row'>無得戲笑。　入里乞食，　將一比丘，</div>
<div class='lg-row'>若無比丘，　一心念佛，　是則名為，</div>
<div class='lg-row'>行處近處。　以此二處，　能安樂說。</div>
<div class='lg-row'>又復不行，　上中下法，　有為無為，</div>
<div class='lg-row'>實不實法，　亦不分別，　是男是女；</div>
<div class='lg-row'>不得諸法，　不知不見，　是則名為，</div>
<div class='lg-row'>菩薩行處。　一切諸法，　空無所有，</div>
<div class='lg-row'>無有常住，　亦無起滅，　是名智者，</div>
<div class='lg-row'>所親近處。　顛倒分別，　諸法有無，</div>
<div class='lg-row'>是實非實，　是生非生，　在於閑處，</div>
<div class='lg-row'>修攝其心，　安住不動，　如須彌山，</div>
<div class='lg-row'>觀一切法，　皆無所有；　猶如虛空，</div>
<div class='lg-row'>無有堅固。　不生不出，　不動不退，</div>
<div class='lg-row'>常住一相，　是名近處。　若有比丘，</div>
<div class='lg-row'>於我滅後，　入是行處，　及親近處，</div>
<div class='lg-row'>說斯經時，　無有怯弱。　菩薩有時，</div>
<div class='lg-row'>入於靜室，　以正憶念，　隨義觀法；</div>
<div class='lg-row'>從禪定起，　為諸國王，　王子臣民，</div>
<div class='lg-row'>婆羅門等，　開化演暢，　說斯經典，</div>
<div class='lg-row'>其心安隱，　無有怯弱。　文殊師利！</div>
<div class='lg-row'>是名菩薩，　安住初法，　能於後世，</div>
<div class='lg-row'>說《法華經》。</div>
</div><p>「又文殊師利！如來滅後於末法中，欲說是經，應住安樂行，若口宣說，若讀經時，不樂說人及經典過，亦不輕慢諸餘法師，不說他人好惡、長短；於聲聞人亦不稱名說其過惡，亦不稱名讚歎其美；又亦不生怨嫌之心，善修如是安樂心故。諸有聽者不逆其意，有所難問，不以小乘法答，但以大乘而為解說，令得一切種智。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「菩薩常樂，　安隱說法；　於清淨地，</div>
<div class='lg-row'>而施床座，　以油塗身，　澡浴塵穢；</div>
<div class='lg-row'>著新淨衣，　內外俱淨；　安處法座，</div>
<div class='lg-row'>隨問為說。　若有比丘，　及比丘尼，</div>
<div class='lg-row'>諸優婆塞，　及優婆夷，　國王王子，</div>
<div class='lg-row'>群臣士民，　以微妙義，　和顏為說；</div>
<div class='lg-row'>若有難問，　隨義而答，　因緣譬喻，</div>
<div class='lg-row'>敷演分別；　以是方便，　皆使發心，</div>
<div class='lg-row'>漸漸增益，　入於佛道。　除嬾惰意，</div>
<div class='lg-row'>及懈怠想，　離諸憂惱，　慈心說法；</div>
<div class='lg-row'>晝夜常說，　無上道教。　以諸因緣，</div>
<div class='lg-row'>無量譬喻，　開示眾生，　咸令歡喜。</div>
<div class='lg-row'>衣服臥具，　飲食醫藥，　而於其中，</div>
<div class='lg-row'>無所希望。　但一心念，　說法因緣，</div>
<div class='lg-row'>願成佛道，　令眾亦爾，　是則大利，</div>
<div class='lg-row'>安樂供養。　我滅度後，　若有比丘，</div>
<div class='lg-row'>能演說斯，　《妙法華經》，　心無嫉恚，</div>
<div class='lg-row'>諸惱障礙，　亦無憂愁，　及罵詈者；</div>
<div class='lg-row'>又無怖畏，　加刀杖等，　亦無擯出，</div>
<div class='lg-row'>安住忍故。　智者如是，　善修其心，</div>
<div class='lg-row'>能住安樂，　如我上說；　其人功德，</div>
<div class='lg-row'>千億萬劫。　算數譬喻，　說不能盡。」</div>
</div><p>「又文殊師利！菩薩摩訶薩，於後末世法欲滅時，受持、讀誦斯經典者，無懷嫉妬、諂誑之心，亦勿輕罵學佛道者，求其長短。若比丘、比丘尼、優婆塞、優婆夷，求聲聞者，求辟支佛者，求菩薩道者，無得惱之，令其疑悔，語其人言：『汝等去道甚遠，終不能得一切種智。所以者何？汝是放逸之人，於道懈怠故。』又亦不應戲論諸法有所諍競，當於一切眾生起大悲想，於諸如來起慈父想。於諸菩薩起大師想，於十方諸大菩薩常應深心恭敬、禮拜，於一切眾生平等說法，以順法故，不多、不少，乃至深愛法者，亦不為多說。</p>
<p>「文殊師利！是菩薩摩訶薩，於後末世法欲滅時，有成就是第三安樂行者，說是法時，無能惱亂得好同學，共讀誦是經，亦得大眾而來聽受，聽已能持，持已能誦，誦已能說，說已能書；若使人書，供養經卷，恭敬尊重讚歎。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若欲說是經，　當捨嫉恚慢，</div>
<div class='lg-row'>諂誑邪偽心，　常修質直行。</div>
<div class='lg-row'>不輕蔑於人，　亦不戲論法，</div>
<div class='lg-row'>不令他疑悔，　云汝不得佛。</div>
<div class='lg-row'>是佛子說法，　常柔和能忍；</div>
<div class='lg-row'>慈悲於一切，　不生懈怠心。</div>
<div class='lg-row'>十方大菩薩，　愍眾故行道，</div>
<div class='lg-row'>應生恭敬心，　是則我大師。</div>
<div class='lg-row'>於諸佛世尊，　生無上父想，</div>
<div class='lg-row'>破於憍慢心，　說法無障礙。</div>
<div class='lg-row'>第三法如是，　智者應守護；</div>
<div class='lg-row'>一心安樂行，　無量眾所敬。」</div>
</div><p>「又文殊師利！菩薩摩訶薩，於後末世法欲滅時，有持是《法華經》者，於在家、出家人中生大慈心，於非菩薩人中生大悲心，應作是念：『如是之人則為大失，如來方便隨宜說法，不聞、不知、不覺、不問、不信、不解，其人雖不問、不信、不解是經，我得阿耨多羅三藐三菩提時，隨在何地，以神通力、智慧力，引之令得住是法中。』</p>
<p>「文殊師利！是菩薩摩訶薩，於如來滅後有成就此第四法者，說是法時無有過失，常為比丘、比丘尼、優婆塞、優婆夷，國王、王子、大臣、人民、婆羅門、居士等，供養、恭敬、尊重、讚歎；虛空諸天為聽法故，亦常隨侍，若在聚落、城邑、空閑、林中，有人來欲難問者，諸天晝、夜常為法故，而衛護之；能令聽者皆得歡喜。所以者何？此經是一切過去、未來、現在諸佛神力所護故。文殊師利！是《法華經》，於無量國中，乃至名字不可得聞，何況得見受持、讀誦。文殊師利！譬如強力轉輪聖王，欲以威勢降伏諸國，而諸小王不順其命，時轉輪王，起種種兵而往討伐。王見兵眾戰有功者，即大歡喜，隨功賞賜，或與田宅、聚落、城邑，或與衣服、嚴身之具，或與種種珍寶，金、銀、琉璃、車璩、馬瑙、珊瑚、琥珀，象、馬、車乘、奴婢、人民；唯髻中明珠，不以與之。所以者何？獨王頂上有此一珠，若以與之，王諸眷屬必大驚怪。文殊師利！如來亦復如是，以禪定、智慧力得法國土，王於三界，而諸魔王不肯順伏，如來賢聖諸將與之共戰，其有功者，心亦歡喜，於四眾中為說諸經，令其心悅，賜以禪定、解脫、無漏、根、力諸法之財，又復賜與涅槃之城，言得滅度，引導其心令皆歡喜，而不為說是《法華經》。文殊師利！如轉輪王見諸兵眾有大功者，心甚歡喜，以此難信之珠，久在髻中，不妄與人，而今與之；如來亦復如是，於三界中為大法王，以法教化一切眾生，見賢聖軍與五陰魔、煩惱魔、死魔共戰，有大功勳，滅三毒、出三界、破魔網，爾時如來亦大歡喜；此《法華經》，能令眾生至一切智，一切世間多怨難信，先所未說而今說之。文殊師利！此《法華經》，是諸如來第一之說，於諸說中最為甚深，末後賜與，如彼強力之王，久護明珠，今乃與之。文殊師利！此《法華經》，諸佛如來祕密之藏，於諸經中最在其上，長夜守護不妄宣說，始於今日乃與汝等而敷演之。」</p>
<p>爾時世尊，欲重宣此義，而說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「常行忍辱，　哀愍一切；　乃能演說，</div>
<div class='lg-row'>佛所讚經。　後末世時，　持此經者，</div>
<div class='lg-row'>於家出家，　及非菩薩，　應生慈悲，</div>
<div class='lg-row'>斯等不聞，　不信是經，　則為大失。</div>
<div class='lg-row'>我得佛道，　以諸方便，　為說此法，</div>
<div class='lg-row'>令住其中。　譬如強力，　轉輪之王，</div>
<div class='lg-row'>兵戰有功，　賞賜諸物，　象馬車乘，</div>
<div class='lg-row'>嚴身之具；　及諸田宅，　聚落城邑，</div>
<div class='lg-row'>或與衣服，　種種珍寶，　奴婢財物，</div>
<div class='lg-row'>歡喜賜與。　如有勇健，　能為難事，</div>
<div class='lg-row'>王解髻中，　明珠與之。　如來亦爾，</div>
<div class='lg-row'>為諸法王，　忍辱大力，　智慧寶藏，</div>
<div class='lg-row'>以大慈悲，　如法化世，　見一切人，</div>
<div class='lg-row'>受諸苦惱，　欲求解脫，　與諸魔戰，</div>
<div class='lg-row'>為是眾生，　說種種法；　以大方便，</div>
<div class='lg-row'>說此諸經；　既知眾生，　得其力已，</div>
<div class='lg-row'>末後乃為，　說是《法華》；　如王解髻，</div>
<div class='lg-row'>明珠與之。　此經為尊，　眾經中上，</div>
<div class='lg-row'>我常守護，　不妄開示，　今正是時，</div>
<div class='lg-row'>為汝等說。　我滅度後，　求佛道者，</div>
<div class='lg-row'>欲得安隱，　演說斯經，　應當親近，</div>
<div class='lg-row'>如是四法，　讀是經者，　常無憂惱，</div>
<div class='lg-row'>又無病痛，　顏色鮮白；　不生貧窮，</div>
<div class='lg-row'>卑賤醜陋，　眾生樂見，　如慕賢聖；</div>
<div class='lg-row'>天諸童子，　以為給使；　刀杖不加，</div>
<div class='lg-row'>毒不能害；　若人惡罵，　口則閉塞，</div>
<div class='lg-row'>遊行無畏，　如師子王。　智慧光明，</div>
<div class='lg-row'>如日之照；　若於夢中，　但見妙事，</div>
<div class='lg-row'>見諸如來，　坐師子座；　諸比丘眾，</div>
<div class='lg-row'>圍遶說法；　又見龍神，　阿脩羅等，</div>
<div class='lg-row'>數如恒沙，　恭敬合掌，　自見其身，</div>
<div class='lg-row'>而為說法；　又見諸佛，　身相金色，</div>
<div class='lg-row'>放無量光，　照於一切；　以梵音聲，</div>
<div class='lg-row'>演說諸法。　佛為四眾，　說無上法，</div>
<div class='lg-row'>見身處中，　合掌讚佛，　聞法歡喜，</div>
<div class='lg-row'>而為供養；　得陀羅尼，　證不退智。</div>
<div class='lg-row'>佛知其心，　深入佛道，　即為授記，</div>
<div class='lg-row'>成最正覺。　汝善男子！　當於來世，</div>
<div class='lg-row'>得無量智，　佛之大道，　國土嚴淨，</div>
<div class='lg-row'>廣大無比；　亦有四眾，　合掌聽法。</div>
<div class='lg-row'>又見自身，　在山林中，　修習善法，</div>
<div class='lg-row'>證諸實相，　深入禪定，　見十方佛。</div>
<div class='lg-row'>諸佛身金色，　百福相莊嚴，</div>
<div class='lg-row'>聞法為人說，　常有是好夢。</div>
<div class='lg-row'>又夢作國王，　捨宮殿眷屬，</div>
<div class='lg-row'>及上妙五欲，　行詣於道場；</div>
<div class='lg-row'>在菩提樹下，　而處師子座，</div>
<div class='lg-row'>求道過七日，　得諸佛之智。</div>
<div class='lg-row'>成無上道已，　起而轉法輪，</div>
<div class='lg-row'>為四眾說法，　經千萬億劫，</div>
<div class='lg-row'>說無漏妙法，　度無量眾生；</div>
<div class='lg-row'>後當入涅槃，　如烟盡燈滅，</div>
<div class='lg-row'>若後惡世中，　說是第一法，</div>
<div class='lg-row'>是人得大利，　如上諸功德。」</div>
</p><a id='mulu20' />
<p class='h0'>添品妙法蓮華經從地踊出品第十四</p><p>爾時他方國土諸來菩薩摩訶薩，過八恒河沙數，於大眾中起合掌作禮，而白佛言：「世尊！若聽我等，於佛滅後，在此娑婆世界，勤加精進，護持、讀誦、書寫、供養是經典者，當於此土而廣說之。」</p>
<p>爾時佛告諸菩薩摩訶薩眾：「止！善男子！不須汝等護持此經。所以者何？我娑婆世界，自有六萬恒河沙等菩薩摩訶薩，一一菩薩，各有六萬恒河沙眷屬，是諸人等，能於我滅後護持、讀誦、廣說此經。」</p>
<p>佛說是時，娑婆世界三千大千國土，地皆震裂，而於其中，有無量千萬億菩薩摩訶薩同時踊出，是諸菩薩身皆金色，三十二相，無量光明，先盡在此娑婆世界之下此界虛空中住。是諸菩薩聞釋迦牟尼佛所說音聲，從下發來，一一菩薩，皆是大眾唱導之首，各將六萬恒河沙眷屬，況將五萬、四萬、三萬、二萬、一萬恒河沙等眷屬者，況復乃至一恒河沙，半恒河沙，四分之一，乃至千萬億那由他分之一；況復千萬億那由他眷屬，況復億萬眷屬，況復千萬、百萬乃至一萬，況復一千一百乃至一十，況復將五、四、三、二、一弟子者，況復單己，樂遠離行，如是等比，無量無邊，算數譬喻所不能知。</p>
<p>是諸菩薩從地出已，各詣虛空七寶妙塔，多寶如來、釋迦牟尼佛所，到已向二世尊，頭面禮足，及至諸寶樹下師子座上佛所，亦皆作禮右遶三匝，合掌恭敬，以諸菩薩種種讚法而以讚歎，住在一面，欣樂瞻仰於二世尊。是諸菩薩摩訶薩，從初踊出，以諸菩薩種種讚法，而讚於佛，如是時間，經五十小劫；是時釋迦牟尼佛默然而坐，及諸四眾亦皆默然，五十小劫，佛神力故，令諸大眾謂如半日。</p>
<p>爾時四眾，亦以佛神力故，見諸菩薩遍滿無量百千萬億國土虛空，是菩薩眾中，有四導師：一名上行，二名無邊行，三名淨行，四名安立行，是四菩薩，於其眾中，最為上首唱導之師，在大眾前各共合掌，觀釋迦牟尼佛，而問訊言：「世尊！少病、少惱、安樂行不？所應度者受教易不？不令世尊生疲勞耶？」</p>
<p>爾時四大菩薩而說偈言：</p>

<div class="lg regular" style="margin-left:1em;"><div class='lg-row'>「世尊安樂，　少病少惱，　教化眾生，</div>
<div class='lg-row'>得無疲倦。　又諸眾生，　受化易不？</div>
<div class='lg-row'>不令世尊，　生疲勞耶？」</div>
</div><p>爾時世尊，於菩薩大眾中，而作是言：「如是，如是！諸善男子！如來安樂，少病、少惱，諸眾生等易可化度，無有疲勞。所以者何？是諸眾生，世世已來常受我化，亦於過去諸佛，供養、尊重、種諸善根，此諸眾生，始見我身，聞我所說，即皆信受，入如來慧，除先修習，學小乘者，如是之人，我今亦令得聞是經，入於佛慧。」</p>
<p>爾時諸大菩薩，而說偈言：</p>

<div class="lg regular" style="margin-left:1em;"><div class='lg-row'>「善哉善哉！　大雄世尊！　諸眾生等，</div>
<div class='lg-row'>易可化度。　能問諸佛，　甚深智慧，</div>
<div class='lg-row'>聞已信行，　我等隨喜。」</div>
</div><p>於時世尊讚歎上首諸大菩薩：「善哉，善哉！善男子！汝等能於如來發隨喜心。」</p>
<p>爾時彌勒菩薩，及八千恒河沙諸菩薩眾，皆作是念：「我等從昔已來，不見、不聞如是大菩薩摩訶薩眾，從地踊出住世尊前，合掌、供養、問訊如來。」</p>
<p>時彌勒菩薩摩訶薩，知八千恒河沙諸菩薩等心之所念，并欲自決所疑，合掌向佛，以偈問言：</p>

<div class="lg regular" style="margin-left:1em;"><div class='lg-row'>「無量千萬億，　大眾諸菩薩，</div>
<div class='lg-row'>昔所未曾見；　願兩足<span class='corr'>尊說</span>，</div>
<div class='lg-row'>是從何所來？　以何因緣集？</div>
<div class='lg-row'>巨身大神通，　智慧叵思議，</div>
<div class='lg-row'>其志甚堅固，　有大忍辱力，</div>
<div class='lg-row'>眾生所樂見，　為從何所來？</div>
<div class='lg-row'>一一諸菩薩，　所將諸眷屬，</div>
<div class='lg-row'>其數無有量，　如恒河沙等；</div>
<div class='lg-row'>或有大菩薩，　將六萬恒沙，</div>
<div class='lg-row'>如是諸大眾，　一心求佛道，</div>
<div class='lg-row'>是諸大師等，　六萬恒河沙，</div>
<div class='lg-row'>俱來供養佛，　及護持是經。</div>
<div class='lg-row'>將五萬恒沙，　其數過於是，</div>
<div class='lg-row'>四萬及三萬，　二萬至一萬，</div>
<div class='lg-row'>一千一百等，　乃至一恒沙，</div>
<div class='lg-row'>半及三四分，　億萬分之一；</div>
<div class='lg-row'>千萬那由他，　萬億諸弟子，</div>
<div class='lg-row'>乃至於半億，　其數復過上，</div>
<div class='lg-row'>百萬至一萬，　一千及一百，</div>
<div class='lg-row'>五十與一十，　乃至三二一，</div>
<div class='lg-row'>單己無眷屬，　樂於獨處者，</div>
<div class='lg-row'>俱來至佛所，　其數轉過上，</div>
<div class='lg-row'>如是諸大眾，　若人行籌數，</div>
<div class='lg-row'>過於恒沙劫，　猶不能盡知。</div>
<div class='lg-row'>是諸大威德，　精進菩薩眾，</div>
<div class='lg-row'>誰為其說法，　教化而成就？</div>
<div class='lg-row'>從誰初發心？　稱揚何佛法？</div>
<div class='lg-row'>受持行誰經？　修習何佛道？</div>
<div class='lg-row'>如是諸菩薩，　神通大智力，</div>
<div class='lg-row'>四方地震裂，　皆從中踊出。</div>
<div class='lg-row'>世尊我昔來，　未曾見是事，</div>
<div class='lg-row'>願說其所從，　國土之名號？</div>
<div class='lg-row'>我常遊諸國，　未曾見是眾，</div>
<div class='lg-row'>我於此眾中，　乃不識一人，</div>
<div class='lg-row'>忽然從地出，　願說其因緣？</div>
<div class='lg-row'>今此之大會，　無量百千億，</div>
<div class='lg-row'>是諸菩薩等，　皆欲知此事；</div>
<div class='lg-row'>是諸菩薩眾，　本末之因緣，</div>
<div class='lg-row'>無量德世尊，　唯願決眾疑。」</div>
</div><p>爾時釋迦牟尼佛分身諸佛，從無量千萬億他方國土來者，在於八方諸寶樹下師子座上結加趺坐；其佛侍者，各各見是菩薩大眾於三千大千世界四方從地踊出住於虛空，各白其佛言：「世尊！此諸無量無邊阿僧祇菩薩大眾，從何所來？」</p>
<p>爾時諸佛各告侍者：「諸善男子！且待須臾，有菩薩摩訶薩名曰彌勒，釋迦牟尼佛之所授記次後作佛，已問斯事，佛今答之，汝等自當因是得聞。」</p>
<p>爾時釋迦牟尼佛告彌勒菩薩：「善哉，善哉！阿逸多！乃能問佛如是大事，汝等當共一心，被精進鎧，發堅固意，如來今欲顯發宣示諸佛智慧，諸佛自在神通之力，諸佛師子奮迅之力，諸佛威猛大勢之力。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「當精進一心，　我欲說此事，</div>
<div class='lg-row'>勿得有疑悔，　佛智叵思議。</div>
<div class='lg-row'>汝今出信力，　住於忍善中，</div>
<div class='lg-row'>昔所未聞法，　今皆當得聞。</div>
<div class='lg-row'>我今安慰汝，　勿得懷疑懼，</div>
<div class='lg-row'>佛無不實語，　智慧不可量，</div>
<div class='lg-row'>所得第一法，　甚深叵分別；</div>
<div class='lg-row'>如是今當說，　汝等一心聽。」</div>
</div><p>爾時世尊，說此偈已，告彌勒菩薩：「我今於此大眾，宣告汝等。阿逸多！是諸大菩薩摩訶薩，無量無數阿僧祇，從地踊出汝等昔所未見者，我於是娑婆世界得阿耨多羅三藐三菩提已，教化示導是諸菩薩，調伏其心令發道意。此諸菩薩皆於是娑婆世界之下此界虛空中住，於諸經典讀誦、通利、思惟、分別、正憶念。阿逸多！是諸善男子等，不樂在眾多有所說，常樂靜處，勤行精進，未曾休息，亦不依止人、天而住，常樂深智，無有障礙，亦常樂於諸佛之法，一心精進求無上慧。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「阿逸汝當知！　是諸大菩薩，</div>
<div class='lg-row'>從無數劫來，　修習佛智慧，</div>
<div class='lg-row'>悉是我所化，　令發大道心。</div>
<div class='lg-row'>此等是我子，　依止是世界，</div>
<div class='lg-row'>常行頭陀事，　志樂於靜處，</div>
<div class='lg-row'>捨大眾憒閙，　不樂多所說。</div>
<div class='lg-row'>如是諸子等，　學習我道法，</div>
<div class='lg-row'>晝夜常精進，　為求佛道故，</div>
<div class='lg-row'>在娑婆世界，　下方空中住，</div>
<div class='lg-row'>志念力堅固，　常勤求智慧，</div>
<div class='lg-row'>說種種妙法，　其心無所畏。</div>
<div class='lg-row'>我於伽耶城，　菩提樹下坐，</div>
<div class='lg-row'>得成最正覺，　轉無上法輪，</div>
<div class='lg-row'>爾乃教化之，　令初發道心，</div>
<div class='lg-row'>今皆住不退，　悉當得成佛。</div>
<div class='lg-row'>我今說實語，　汝等一心信，</div>
<div class='lg-row'>我從久遠來，　教化是等眾。」</div>
</div><p>爾時彌勒菩薩摩訶薩，及無數諸菩薩等，心生疑惑怪未曾有，而作是念：「云何世尊，於少時間，教化如是無量無邊阿僧祇諸大菩薩，令住阿耨多羅三藐三菩提？」即白佛言：「世尊！如來為太子時，出於釋宮，去伽耶城不遠，坐於道場，得成阿耨多羅三藐三菩提，從是已來，始過四十餘年。世尊！云何於此少時，大作佛事，以佛勢力，以佛功德，教化如是無量大菩薩眾，當成阿耨多羅三藐三菩提？世尊！此大菩薩眾，假使有人，於千萬億劫，數不能盡，不得其邊，斯等久遠已來於無量無邊諸佛所殖諸善根，成就菩薩道，常修梵行。世尊！如此之事，世所難信。譬如有人，色美髮黑年二十五，指百歲人言是我子；其百歲人，亦指年少言是我父，生育我等；是事難信。佛亦如是，得道已來其實未久，如此大眾諸菩薩等，已於無量千萬億劫，為佛道故，勤行精進，善入出住無量百千萬億三昧，得大神通，久修梵行，善能次第集諸善法，巧於問答，人中之寶，一切世間甚為希有。今日世尊，方云得佛道時初令發心，教化示導令向阿耨多羅三藐三菩提。世尊得佛未久，乃能作此大功德事，我等雖復信佛隨宜所說，佛所出言，未曾虛妄，佛所知者，皆悉通達；然諸新發意菩薩，於佛滅後，若聞是語，或不信受，而起破法罪業因緣。唯然世尊，願為解說除我等疑，及未來世諸善男子，聞此事已亦不生疑。」</p>
<p>爾時彌勒菩薩，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「佛昔從釋種，　出家近伽耶，</div>
<div class='lg-row'>坐於菩提樹，　爾來尚未久；</div>
<div class='lg-row'>此諸佛子等，　其數不可量，</div>
<div class='lg-row'>久已行佛道，　住神通智力，</div>
<div class='lg-row'>善學菩薩道，　不染世間法；</div>
<div class='lg-row'>如蓮華在水，　從地而踊出，</div>
<div class='lg-row'>皆起恭敬心，　住於世尊前；</div>
<div class='lg-row'>是事難思議，　云何而可信？</div>
<div class='lg-row'>佛得道甚近，　所成就甚多，</div>
<div class='lg-row'>願為除眾疑，　如實分別說。</div>
<div class='lg-row'>譬如少壯人，　年始二十五，</div>
<div class='lg-row'>示人百歲子，　髮白而面皺，</div>
<div class='lg-row'>是等我所生，　子亦說是父，</div>
<div class='lg-row'>父少而子老，　舉世所不信。</div>
<div class='lg-row'>世尊亦如是，　得道來甚近，</div>
<div class='lg-row'>是諸菩薩等，　志固無怯弱，</div>
<div class='lg-row'>從無量劫來，　而行菩薩道，</div>
<div class='lg-row'>巧於難問答，　其心無所畏，</div>
<div class='lg-row'>忍辱心決定，　端正有威德，</div>
<div class='lg-row'>十方佛所讚，　善能分別說，</div>
<div class='lg-row'>不樂在人眾，　常好在禪定，</div>
<div class='lg-row'>為求佛道故，　於下空中住。</div>
<div class='lg-row'>我等從佛聞，　於此事無疑，</div>
<div class='lg-row'>願佛為未來，　演說令開解。</div>
<div class='lg-row'>若有於此經，　生疑不信者，</div>
<div class='lg-row'>即當墮惡道，　願今為解說，</div>
<div class='lg-row'>是無量菩薩，　云何於少時，</div>
<div class='lg-row'>教化令發心，　而住不退地？」</div>
◎</div><a id='mulu21' />
<p class='h0'>◎添品妙法蓮華經如來壽量品第十五</p><p>爾時佛告諸菩薩及一切大眾：「諸善男子！汝等當信解如來誠諦之語。」復告大眾：「汝等當信解如來誠諦之語。」又復告諸大眾：「汝等當信解如來誠諦之語。」</p>
<p>是時菩薩大眾，彌勒為首，合掌白佛言：「世尊！惟願說之，我等當信受佛語。」如是三白已，復言：「惟願說之，我等當信受佛語。」</p>
<p>爾時世尊知諸菩薩三請不止，而告之言：「汝等諦聽！如來祕密神通之力，一切世間天、人及阿修羅，皆謂今釋迦牟尼佛，出釋氏宮，去伽耶城不遠，坐於道場，得阿耨多羅三藐三菩提。然，善男子！我實成佛已來，無量無邊百千萬億那由他劫，譬如五百千萬億那由他阿僧祇三千大千世界，假使有人末為微塵，過於東方五百千萬億那由他阿僧祇國，乃下一塵，如從東行盡是微塵。諸善男子！於汝意云何？是諸世界，可得思惟校計知其數不？」</p>
<p>彌勒菩薩等俱白佛言：「世尊！是諸世界無量無邊，非算數所知，亦非心力所及，一切聲聞、辟支佛，以無漏智，不能思惟知其限數。我等住阿惟越致地，於是事中亦所不達。世尊！如是諸世界無量無邊。」</p>
<p>爾時佛告大菩薩眾：「諸善男子！今當分明宣語汝等，是諸世界，若著微塵及不著者，盡以為塵，一塵一劫，我成佛已來復過於此百千萬億那由他阿僧祇劫。自從是來，我常在此娑婆世界說法教化，亦於餘處百千萬億那由他阿僧祇國，導利眾生。諸善男子！於是中間，我說然燈佛等，又復言其入於涅槃，如是皆以方便分別。諸善男子！若有眾生來至我所，我以佛眼觀其信等諸根利、鈍，隨所應度，處處自說名字不同年紀大小，亦復現言當入涅槃；又以種種方便說微妙法，能令眾生發歡喜心。諸善男子！如來見諸眾生樂於小法，德薄垢重者，為是人說，我少出家，得阿耨多羅三藐三菩提；然我實成佛已來久遠若斯，但以方便，教化眾生令入佛道，作如是說。</p>
<p>「諸善男子！如來所演經典，皆為度脫眾生，或說己身，或說他身，或示己身，或示他身，或示己事，或示他事，諸所言說皆實不虛。所以者何？如來如實知見三界之相，無有生死、若退、若出，亦無在世及滅度者，非實、非虛、非如、非異，不如三界，見於三界，如斯之事，如來明見無有錯謬，以諸眾生有種種性、種種欲、種種行、種種憶想分別故，欲令生諸善根，以若干因緣，譬喻言辭，種種說法，所作佛事未曾暫廢。如是我成佛已來甚大久遠，壽命無量阿僧祇劫，常住不滅。</p>
<p>「諸善男子！我本行菩薩道所成壽命，今猶未盡，復倍上數，然今非實滅度，而便唱言，當取滅度。如來以是方便教化眾生。所以者何？若佛久住於世，薄德之人不種善根，貧窮下賤，貪著五欲，入於憶想妄見網中，若見如來常在不滅，便起憍恣而懷厭怠，不能生難遭之想，恭敬之心，是故如來以方便說。比丘當知！諸佛出世難可值遇。所以者何？諸薄德人，過無量百千萬億劫，或有見佛，或不見者，以此事故，我作是言：『諸比丘！如來難可得見。』斯眾生等聞如是語，必當生於難遭之想，心懷戀慕渴仰於佛，便種善根。是故如來，雖不實滅而言滅度。</p>
<p>「又善男子！諸佛如來法皆如是，為度眾生皆實不虛。譬如良醫智慧聰達，明練方藥，善治眾病，其人多諸子息，若十、二十乃至百數，以有事緣遠至餘國，諸子於後飲他毒藥，藥發悶亂，宛轉于地。是時其父還來歸家，諸子飲毒，或失本心，或不失者，遙見其父皆大歡喜，拜跪問訊：『善安隱歸，我等愚癡，誤服毒藥，願見救療，更賜壽命。』父見子等苦惱如是，依諸經方，求好藥草，色、香美味皆悉具足，擣簁和合與子令服，而作是言：『此大良藥，色、香、美味皆悉具足，汝等可服，速除苦惱無復眾患。』其諸子中不失心者，見此良藥色、香俱好，即便服之，病盡除愈；餘失心者，見其父來，雖亦歡喜、問訊，求索治病，然與其藥而不肯服。所以者何？毒氣深入失本心故，於此好色、香藥而謂不美。父作是念：『此子可愍，為毒所中心皆顛倒，雖見我喜求索救療，如是好藥而不肯服，我今當設方便令服此藥。』即作是言：『汝等當知！我今衰老死時已至，是好良藥今留在此，汝可取服勿憂不差。』作是教已，復至他國，遣使還告，汝父已死。是時諸子聞父背喪，心大憂惱而作是念：『若父在者，慈愍我等能見救護，今者捨我遠喪他國。』自惟孤露無復恃怙，常懷悲感心遂醒悟，乃知此藥色、味香美，即取服之毒病皆愈；其父聞子悉已得差，尋便來歸咸使見之。諸善男子！於意云何？頗有人能說此良醫虛妄罪不？」</p>
<p>「不也，世尊！」</p>
<p>佛言：「我亦如是，成佛已來無量無邊百千萬億那由他阿僧祇劫，為眾生故，以方便力言當滅度，亦無有能如法說我虛妄過者。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「自我得佛來，　所經諸劫數，</div>
<div class='lg-row'>無量百千萬，　億載阿僧祇，</div>
<div class='lg-row'>常說法教化，　無數億眾生，</div>
<div class='lg-row'>令入於佛道，　爾來無量劫，</div>
<div class='lg-row'>為度眾生故，　方便現涅槃，</div>
<div class='lg-row'>而實不滅度，　常住此說法。</div>
<div class='lg-row'>我常住於此，　以諸神通力，</div>
<div class='lg-row'>令顛倒眾生，　雖近而不見。</div>
<div class='lg-row'>眾見我滅度，　廣供養舍利，</div>
<div class='lg-row'>咸皆懷戀慕，　而生渴仰心。</div>
<div class='lg-row'>眾生既信伏，　質直意柔軟，</div>
<div class='lg-row'>一心欲見佛，　不自惜身命。</div>
<div class='lg-row'>時我及眾僧，　俱出靈鷲山，</div>
<div class='lg-row'>我時語眾生，　常在此不滅，</div>
<div class='lg-row'>以方便力故，　現有滅不滅；</div>
<div class='lg-row'>餘國有眾生，　恭敬信樂者，</div>
<div class='lg-row'>我復於彼中，　為說無上法，</div>
<div class='lg-row'>汝等不聞此，　但謂我滅度。</div>
<div class='lg-row'>我見諸眾生，　沒在於苦惱，</div>
<div class='lg-row'>故不為現身，　令其生渴仰；</div>
<div class='lg-row'>因其心戀慕，　乃出為說法，</div>
<div class='lg-row'>神通力如是，　於阿僧祇劫，</div>
<div class='lg-row'>常在靈鷲山，　及餘諸住處。</div>
<div class='lg-row'>眾生見劫盡，　大火所燒時，</div>
<div class='lg-row'>我此土安隱，　天人常充滿，</div>
<div class='lg-row'>園林諸堂閣，　種種寶莊嚴，</div>
<div class='lg-row'>寶樹多花果，　眾生所遊樂；</div>
<div class='lg-row'>諸天擊天鼓，　常作眾伎樂，</div>
<div class='lg-row'>雨曼陀羅華，　散佛及大眾。</div>
<div class='lg-row'>我淨土不毀，　而眾見燒盡，</div>
<div class='lg-row'>憂怖諸苦惱，　如是悉充滿。</div>
<div class='lg-row'>是諸罪眾生，　以惡業因緣，</div>
<div class='lg-row'>過阿僧祇劫，　不聞三寶名；</div>
<div class='lg-row'>諸有修功德，　柔和質直者，</div>
<div class='lg-row'>則皆見我身，　在此而說法；</div>
<div class='lg-row'>或時為此眾，　說佛壽無量；</div>
<div class='lg-row'>久乃見佛者，　為說佛難值；</div>
<div class='lg-row'>我智力如是，　慧光照無量，</div>
<div class='lg-row'>壽命無數劫，　久修業所得。</div>
<div class='lg-row'>汝等有智者，　勿於此生疑，</div>
<div class='lg-row'>當斷令永盡，　佛語實不虛。</div>
<div class='lg-row'>如醫善方便，　為治狂子故，</div>
<div class='lg-row'>實在而言死，　無能說虛妄；</div>
<div class='lg-row'>我亦為世父，　救諸苦患者，</div>
<div class='lg-row'>為凡夫顛倒，　實在而言滅。</div>
<div class='lg-row'>以常見我故，　而生憍恣心，</div>
<div class='lg-row'>放逸著五欲，　墮於惡道中；</div>
<div class='lg-row'>我常知眾生，　行道不行道，</div>
<div class='lg-row'>隨應所可度，　為說種種法。</div>
<div class='lg-row'>每自作是意，　以何令眾生，</div>
<div class='lg-row'>得入無上道，　速成就佛身？」</div>
</div><a id='mulu22' />
<p class='h0'>添品妙法蓮華經分別功德品第十六</p><p>爾時大會，聞佛說壽命劫數長遠如是，無量無邊阿僧祇眾生得大饒益。於時世尊，告彌勒菩薩摩訶薩：「阿逸多！我說是如來壽命長遠時，六百八十萬億那由他恒河沙眾生得無生法忍；復有千倍菩薩摩訶薩，得聞持陀羅尼門；復有一世界微塵數菩薩摩訶薩，得樂說無礙辯才；復有一世界微塵數菩薩摩訶薩，得百千萬億無量旋陀羅尼；復有三千大千世界微塵數菩薩摩訶薩，能轉不退法輪；復有二千中國土微塵數菩薩摩訶薩，能轉清淨法輪；復有小千國土微塵數菩薩摩訶薩，八生當得阿耨多羅三藐三菩提；復有四四天下微塵數菩薩摩訶薩，四生當得阿耨多羅三藐三菩提；復有三四天下微塵數菩薩摩訶薩，三生當得阿耨多羅三藐三菩提；復有二四天下微塵數菩薩摩訶薩，二生當得阿耨多羅三藐三菩提；復有一四天下微塵數菩薩摩訶薩，一生當得阿耨多羅三藐三菩提；復有八世界微塵數眾生，皆發阿耨多羅三藐三菩提心。」</p>
<p>佛說是諸菩薩摩訶薩得大法利時，於虛空中，雨曼陀羅華、摩訶曼陀羅華，以散無量百千萬億眾寶樹下師子座上諸佛，并散七寶塔中師子座上釋迦牟尼佛，及久滅度多寶如來，亦散一切諸大菩薩及四部眾；又雨細末栴檀、沈水香等；於虛空中，天鼓自鳴，妙聲深遠；又雨千種天衣，垂諸瓔珞、真珠瓔珞、摩尼珠瓔珞、如意珠瓔珞，遍於九方，眾寶香爐燒無價香，自然周至供養大會一一佛上；有諸菩薩執持幡蓋，次第而上至于梵天，是諸菩薩，以妙音聲歌無量頌，讚歎諸佛。</p>
<p>爾時彌勒菩薩從座而起，偏袒右肩合掌向佛，而說偈言：</p>

<div class="lg regular" style="margin-left:1em;"><div class='lg-row'>「佛說希有法，　昔所未曾聞；</div>
<div class='lg-row'>世尊有大力，　壽命不可量。</div>
<div class='lg-row'>無數諸佛子，　聞世尊分別，</div>
<div class='lg-row'>說得法利者，　歡喜充遍身，</div>
<div class='lg-row'>或住不退地，　或得陀羅尼，</div>
<div class='lg-row'>或無礙樂說，　萬億旋總持。</div>
<div class='lg-row'>或有大千界，　微塵數菩薩，</div>
<div class='lg-row'>各各皆能轉，　不退之法輪。</div>
<div class='lg-row'>復有中千界，　微塵數菩薩，</div>
<div class='lg-row'>各各皆能轉，　清淨之法輪。</div>
<div class='lg-row'>復有小千界，　微塵數菩薩，</div>
<div class='lg-row'>餘各八生在，　當得成佛道。</div>
<div class='lg-row'>復有四三二，　如此四天下，</div>
<div class='lg-row'>微塵諸菩薩，　隨數生成佛。</div>
<div class='lg-row'>或一四天下，　微塵數菩薩，</div>
<div class='lg-row'>餘有一生在，　當成一切智。</div>
<div class='lg-row'>如是等眾生，　聞佛壽長遠，</div>
<div class='lg-row'>得無量無漏，　清淨之果報。</div>
<div class='lg-row'>復有八世界，　微塵數眾生，</div>
<div class='lg-row'>聞佛說壽命，　皆發無上心。</div>
<div class='lg-row'>世尊說無量，　不可思議法，</div>
<div class='lg-row'>多有所饒益，　如虛空無邊，</div>
<div class='lg-row'>雨天曼陀羅，　摩訶曼陀羅；</div>
<div class='lg-row'>釋梵如恒沙，　無數佛土來，</div>
<div class='lg-row'>雨栴檀沈水，　繽紛而亂墜，</div>
<div class='lg-row'>如鳥飛空下，　供散於諸佛。</div>
<div class='lg-row'>天鼓虛空中，　自然出妙聲，</div>
<div class='lg-row'>天衣千萬種，　旋轉而來下。</div>
<div class='lg-row'>眾寶妙香爐，　燒無價之香，</div>
<div class='lg-row'>自然悉周遍，　供養諸世尊。</div>
<div class='lg-row'>其大菩薩眾，　執七寶幡蓋，</div>
<div class='lg-row'>高妙萬億種，　次第至梵天，</div>
<div class='lg-row'>一一諸佛前，　寶幢懸勝幡，</div>
<div class='lg-row'>亦以千萬偈，　歌詠諸如來。</div>
<div class='lg-row'>如是種種事，　昔所未曾有，</div>
<div class='lg-row'>聞佛壽無量，　一切皆歡喜。</div>
<div class='lg-row'>佛名聞十方，　廣饒益眾生，</div>
<div class='lg-row'>一切具善根，　以助無上心。」</div>
</div><p>爾時佛告彌勒菩薩摩訶薩：「阿逸多！其有眾生，聞佛壽命長遠如是，乃至能生一念信解，所得功德無有限量。若有善男子、善女人，為阿耨多羅三藐三菩提故，於八十萬億那由他劫，行五波羅蜜：檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜，除般若波羅蜜，以是功德比前功德，百分、千分、百千萬億分，不及其一，乃至算數譬喻所不能知。若善男子有如是功德，於阿耨多羅三藐三菩提退者，無有是處。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若人求佛慧，　於八十萬億，</div>
<div class='lg-row'>那由他劫數，　行五波羅蜜，</div>
<div class='lg-row'>於是諸劫中，　布施供養佛，</div>
<div class='lg-row'>及緣覺弟子，　并諸菩薩眾，</div>
<div class='lg-row'>珍異之飲食，　上服與臥具，</div>
<div class='lg-row'>栴檀立精舍，　以園林莊嚴；</div>
<div class='lg-row'>如是等布施，　種種皆微妙，</div>
<div class='lg-row'>盡此諸劫數，　以迴向佛道。</div>
<div class='lg-row'>若復持禁戒，　清淨無缺漏，</div>
<div class='lg-row'>求於無上道，　諸佛之所歎。</div>
<div class='lg-row'>若復行忍辱，　住於調柔地，</div>
<div class='lg-row'>設眾惡來加，　其心不傾動；</div>
<div class='lg-row'>諸有得法者，　懷於增上慢，</div>
<div class='lg-row'>為此所輕惱，　如是亦能忍。</div>
<div class='lg-row'>若復勤精進，　志念常堅固，</div>
<div class='lg-row'>於無量億劫，　一心不懈怠。</div>
<div class='lg-row'>又於無數劫，　住於空閑處，</div>
<div class='lg-row'>若坐若經行，　除睡常攝心；</div>
<div class='lg-row'>以是因緣故，　能生諸禪定，</div>
<div class='lg-row'>八十億萬劫，　安住心不亂。</div>
<div class='lg-row'>持此一心福，　願求無上道，</div>
<div class='lg-row'>我得一切智，　盡諸禪定際，</div>
<div class='lg-row'>是人於百千，　萬億劫數中，</div>
<div class='lg-row'>行此諸功德，　如上之所說。</div>
<div class='lg-row'>有善男女等，　聞我說壽命，</div>
<div class='lg-row'>乃至一念信，　其福過於彼。</div>
<div class='lg-row'>若人悉無有，　一切諸疑悔，</div>
<div class='lg-row'>深心須臾信，　其福為如此。</div>
<div class='lg-row'>其有諸菩薩，　無量劫行道，</div>
<div class='lg-row'>聞我說壽命，　是則能信受；</div>
<div class='lg-row'>如是諸人等，　頂受此經典，</div>
<div class='lg-row'>願我於未來，　長壽度眾生。</div>
<div class='lg-row'>如今日世尊，　諸釋中之王，</div>
<div class='lg-row'>道場師子吼，　說法無所畏。</div>
<div class='lg-row'>我等未來世，　一切所尊敬，</div>
<div class='lg-row'>坐於道場時，　說壽亦如是。</div>
<div class='lg-row'>若有深心者，　清淨而質直，</div>
<div class='lg-row'>多聞能總持，　隨義解佛語；</div>
<div class='lg-row'>如是之人等，　於此無有疑。</div>
</div><p>「又，阿逸多！若有聞佛壽命長遠，解其言趣，是人所得功德無有限量，能起如來無上之慧，何況廣聞是經，若教人聞，若自持，若教人持，若自書，若教人書，若以華香、瓔珞、幢幡、繒蓋、香油、穌燈供養經卷，是人功德無量無邊，能生一切種智。阿逸多！若善男子、善女人，聞我說壽命長遠，深心信解，則為見佛常在耆闍崛山共大菩薩、諸聲聞眾圍遶說法；又見此娑婆世界，其地琉璃，坦然平正，閻浮檀金以界八道，寶樹行列，諸臺樓觀皆悉寶成，其菩薩眾咸處其中，若有能如是觀者，當知是為深信解相；又復如來滅後，若聞是經，而不毀呰，起隨喜心，當知已為深信解相，何況讀誦、受持之者，斯人則為頂戴如來。阿逸多！是善男子、善女人，不須為我復起塔寺及作僧坊，以四事供養眾僧。所以者何？是善男子、善女人，受持、讀誦是經典者，為已起塔造立僧坊供養眾僧，則為以佛舍利起七寶塔，高廣漸小至于梵天，懸諸幡蓋及眾寶鈴，華香、瓔珞、末香、塗香、燒香，眾鼓伎樂，簫、笛、箜篌，種種舞戲，以妙音聲歌唄、讚誦，則為已於無量千萬億劫作是供養已。</p>
<p>「阿逸多！若我滅後，聞是經典有能受持，若自書，若教人書，則為起立僧坊，以赤栴檀作諸殿堂，三十有二，高八多羅樹，高廣嚴好，百千比丘於其中止，園林、浴池、經行、禪窟，衣服、飲食、床褥、湯藥，一切樂具充滿其中，如是僧坊堂閣若干百千萬億其數無量，以此現前供養於我及比丘僧。是故我說，如來滅後，若有受持、讀誦、為他人說，若自書，若教人書，供養經卷，不須復起塔寺及造僧坊供養眾僧，況復有人能持是經，兼行布施、持戒、忍辱、精進、一心、智慧，其德最勝無量無邊。譬如虛空東、西、南、北、四維、上、下無量無邊，是人功德亦復如是無量無邊，疾至一切種智。若人讀誦、受持是經，為他人說，若自書，若教人書，復能起塔及造僧坊，供養、讚歎聲聞眾僧，亦以百千萬億讚歎之法，讚歎菩薩功德；又為他人種種因緣，隨義解說此《法華經》，復能清淨持戒，與柔和者而共同止，忍辱無瞋，志念堅固，常貴坐禪得諸深定，精進勇猛，攝諸善法，利根智慧，善答問難。阿逸多！若我滅後，諸善男子、善女人，受持、讀誦是經典者，復有如是諸善功德，當知是人已趣道場，近阿耨多羅三藐三菩提，坐道樹下。阿逸多！是善男子若坐若立若經行處，是中便應起塔，一切天人皆應供養，如佛之塔。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若我滅度後，　能奉持此經；</div>
<div class='lg-row'>斯人福無量，　如上之所說。</div>
<div class='lg-row'>是則為具足，　一切諸供養，</div>
<div class='lg-row'>以舍利起塔，　七寶而莊嚴，</div>
<div class='lg-row'>表剎甚高廣，　漸小至梵天，</div>
<div class='lg-row'>寶鈴千萬億，　風動出妙聲。</div>
<div class='lg-row'>又於無量劫，　而供養此塔，</div>
<div class='lg-row'>華香諸瓔珞，　天衣眾伎樂，</div>
<div class='lg-row'>然香油穌燈，　周匝常照明；</div>
<div class='lg-row'>惡世法末時，　能持是經者，</div>
<div class='lg-row'>則為已如上，　具足諸供養。</div>
<div class='lg-row'>若能持此經，　則如佛現在，</div>
<div class='lg-row'>以牛頭栴檀，　起僧坊供養，</div>
<div class='lg-row'>堂有三十二，　高八多羅樹，</div>
<div class='lg-row'>上饌妙衣服，　床臥皆具足，</div>
<div class='lg-row'>百千眾住處，　園林諸流池，</div>
<div class='lg-row'>經行及禪窟，　種種皆嚴好；</div>
<div class='lg-row'>若有信解心，　受持讀誦書，</div>
<div class='lg-row'>若復教人書，　及供養經卷；</div>
<div class='lg-row'>散華香末香，　以須曼瞻蔔，</div>
<div class='lg-row'>阿提目多伽，　薰油常然之；</div>
<div class='lg-row'>如是供養者，　得無量功德，</div>
<div class='lg-row'>如虛空無邊，　其福亦如是。</div>
<div class='lg-row'>況復持此經，　兼布施持戒，</div>
<div class='lg-row'>忍辱樂禪定，　不瞋不惡口；</div>
<div class='lg-row'>恭敬於塔廟，　謙下諸比丘，</div>
<div class='lg-row'>遠離自高心，　常思惟智慧；</div>
<div class='lg-row'>有問難不瞋，　隨順為解說，</div>
<div class='lg-row'>若能行是行，　功德不可量。</div>
<div class='lg-row'>若見此法師，　成就如是德，</div>
<div class='lg-row'>應以天華散，　天衣覆其身，</div>
<div class='lg-row'>頭面接足禮，　生心如佛想。</div>
<div class='lg-row'>又應作是念，　不久詣道樹，</div>
<div class='lg-row'>得無漏無為，　廣利諸人天，</div>
<div class='lg-row'>其所住止處，　經行若坐臥，</div>
<div class='lg-row'>乃至說一偈，　是中應起塔，</div>
<div class='lg-row'>莊嚴令妙好，　種種以供養；</div>
<div class='lg-row'>佛子住此地，　則是佛受用，</div>
<div class='lg-row'>常在於其中，　經行及坐臥。」◎</div>
</div>
<p class='juan'>添品妙法蓮華經卷第五</p>
</div><!-- end of div[@id='body'] -->
</body></html>