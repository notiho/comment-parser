<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿育王息壞目因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2045
<div class='div-xu'><a id='mulu1' />
<p class='h1'>阿育王太子法益壞目因緣經序</p><p>原夫善惡之運契。猶形影之相湏。受對明驗。凡三差焉。現也中也後也。播九色之深恩。以悅天妃之耳目。孤禽投王而全命。形受五兀之切酷。斯現報也。群徒潛淪於幽壑。神陟輪飄而不改。身酸歷世之殃釁不曉王子之喪目。斯中報也。阿蘭縱禍於無想。嬰佩永惑於始終。為著翅之暴狸。飛沈受困而難計。斯後報也。故聖人降靈必有所由。非務不豫。青白明矣。玄鑒三世。弱喪之流。深記來變坏形之累。趣使引入百練之室。自如來逝後阿育登位。綱維閻浮光被流洽。圖形神寺八萬四千。羅漢御世汎濟億數。國主師宗玄化滂涌。萬民仰戴而不已。神祇欽賴而愈深。然王子法益宿殖洪業。生在王宮容貌殊特。後復受對靡知緣起。會秦尚書令公輔國將軍宗正卿。領城門校尉使者司隷校尉姚旻者。南安郡人也。親姚詔之次兄字景嶷。文為儒表。則列勳於千載。武為邈群。則皎然而獨標。亢音通冥。則辯機而曠遠。執素縱情。則翱翔而無論德也純懿。範也難摸。恭逸翰於群才。振龍威於昆鋒。然愍永惑之叵救。傷愚黨之不寤。欲紹先勝之遺迹。竪玄宗於末俗。故請天竺沙門曇摩難提。出斯緣本。秦建初六年歲在辛卯。於安定城。二月十八日出至二十五日乃訖。梵本三百四十三首盧冶傳為漢文。一萬八百八十言。念譯晉音情義實難。或離文而就義。或正滯而傍通。或取解於誦人。或事略而曲備。冀將來之學士。令鑒罪福之不朽。設有毫釐潤色者。盡銘之於萌兆。故敘之焉。</p>
</div>
<div class='div-jing'>
<p class='juan'><a id='mulu2' />阿育王息壞目因緣經</p><p class="byline">符秦天竺三藏曇摩難提譯</p><p class="lg-abnormal"><div class='lg-row'>人在生死　纏綿來久　習罪識深</div>
<div class='lg-row'>從起惱亂　婬之為病　必成波激</div>
<div class='lg-row'>猶河瀑溢　有所傷損　慧者執心</div>
<div class='lg-row'>念計分明　淡泊自守　御諸惡原</div>
<div class='lg-row'>二十一結　染污人心　盡當捐棄</div>
<div class='lg-row'>反放逸行　咸共一心　聽我所說</div>
<div class='lg-row'>阿育王息　壞目之元　聲徹八表</div>
<div class='lg-row'>彌滿國界　群庶怱怱　靡不驚愕</div>
<div class='lg-row'>聖王阿育　於中統化　領閻浮境</div>
<div class='lg-row'>莫不從令　王復生子　顏貌端政</div>
<div class='lg-row'>生有豪相　應紹王位　眼視清明</div>
<div class='lg-row'>如天帝像　王覩此變　甚悅無量</div>
<div class='lg-row'>便召群臣　沙門道士　躬自抱示</div>
<div class='lg-row'>使彼瞻相　又勅諸臣　更立名字</div>
<div class='lg-row'>令世稱揚　聲聞四遠　群臣拜首</div>
<div class='lg-row'>承教而曰　王生貴子　世之希有</div>
<div class='lg-row'>由正法治　天降此神　今當立號</div>
<div class='lg-row'>名曰法益　所以然者　王法整故</div>
<div class='lg-row'>以法教民　未曾違理　我等正是</div>
<div class='lg-row'>法之真子　故稱聖子　字之法益</div>
<div class='lg-row'>目猶蓮花　見者喜悅　瞻視俱眴</div>
<div class='lg-row'>如因提王　言辭詳敘　不緩不急</div>
<div class='lg-row'>天性柔和　不行卒暴　有此名德</div>
<div class='lg-row'>不可具記　今更重稱　號曰天眼</div>
<div class='lg-row'>然阿育王　最所敬愛　隨時瞻養</div>
<div class='lg-row'>不令有失　王恒遣候　探察內伺</div>
<div class='lg-row'>知子吉祥　然後乃食　躬抱法益</div>
<div class='lg-row'>欣弄終日　情愍愛感　寤寐無厭</div>
<div class='lg-row'>語法益言　汝造何福　今獲此目</div>
<div class='lg-row'>如優鉢花　若在園苑　出遊國界</div>
<div class='lg-row'>恒令將護　不使憂慼　諸有男女</div>
<div class='lg-row'>見天眼來　皆起邪念　興欲情想</div>
<div class='lg-row'>王素稟性　偏著女色　內宮侍人</div>
<div class='lg-row'>像如天妃　諸有婦人　心懷姿態</div>
<div class='lg-row'>窈窕娥媚　無不貫練　王大夫人</div>
<div class='lg-row'>名曰淨容　晝夜伺捕　欲與私通</div>
<div class='lg-row'>我當何日　果其所願　得與天眼</div>
<div class='lg-row'>閑靜共遊　意便充足　不羨天宮</div>
<div class='lg-row'>正爾殞身　於世無怨　時王太子</div>
<div class='lg-row'>清晨早起　至夫人所　跪拜問訊</div>
<div class='lg-row'>興居輕利　遊步勞耶　兼獻甘美</div>
<div class='lg-row'>吉祥之果　夫人見來　欲意熾盛</div>
<div class='lg-row'>便言汝前　與吾共遊　既充我願</div>
<div class='lg-row'>又親情畢　彼我同歡　不亦快乎</div>
<div class='lg-row'>天眼聞之　以手掩耳　內自思惟</div>
<div class='lg-row'>酷哉斯言　何災之甚　痛貫心懷</div>
<div class='lg-row'>育養恩重　豈容此法　漸漸退却</div>
<div class='lg-row'>復道而去　還歸所在　靜默自修</div>
<div class='lg-row'>彼見違願　又斷望意　椎胸歎息</div>
<div class='lg-row'>起謀害心　蓬頭亂髮　而坐于地</div>
<div class='lg-row'>瞋恚所縛　如羅剎鬼　彼人云何</div>
<div class='lg-row'>取我辱之　要當方便　挑雙目出</div>
<div class='lg-row'>令此國界　無見聞者　何況男女</div>
<div class='lg-row'>覩其形容　爾時有臣　名曰耶奢</div>
<div class='lg-row'>父王所恃　威伏萬民　逼節之初</div>
<div class='lg-row'>來入慶賀　朝謁揖讓　如舊世禮</div>
<div class='lg-row'>王子見來　以手拍頭　不祥之應</div>
<div class='lg-row'>在吾前立　速還本處　勿復停此</div>
<div class='lg-row'>吾欲入朝　慶賀聖尊　臣尋捉手</div>
<div class='lg-row'>佯致重敬　願令王子　享壽無窮</div>
<div class='lg-row'>向以尊手　而拍臣頭　柔軟之體</div>
<div class='lg-row'>無所損乎　含笑徐語　趣悅前意</div>
<div class='lg-row'>內興恚怒　如蛇懷毒　竊自思惟</div>
<div class='lg-row'>要當報怨　不墮右手　終不行世</div>
<div class='lg-row'>耶奢既跪　退還所在　以此元本</div>
<div class='lg-row'>向天后說　夫人尋對　卿聽我語</div>
<div class='lg-row'>亦有瑕穢　慚不能言　彼所毀辱</div>
<div class='lg-row'>何地容之　分受形斬　終不原捨</div>
<div class='lg-row'>猶如耶奢　水中生火　燒焚山野</div>
<div class='lg-row'>城郭縣邑　諸人見之　莫不驚怪</div>
<div class='lg-row'>群臣相對　而共論講　何圖今日</div>
<div class='lg-row'>水中生火　水能滅火　方從中生</div>
<div class='lg-row'>今此王種　譬喻亦然　遇此太子</div>
<div class='lg-row'>猶水生火　焚燒我心　所造功德</div>
<div class='lg-row'>本無恐懼　今生怖畏　我恒長夜</div>
<div class='lg-row'>而生斯念　吾年衰老　必得子力</div>
<div class='lg-row'>反更摧辱　如弄婬種　此事隱匿</div>
<div class='lg-row'>當復訴誰　耶奢白言　愆罪宜懲</div>
<div class='lg-row'>毀尊辱臣　謀當時施　要設權巧</div>
<div class='lg-row'>求其方宜　不挑雙目　則非報怨</div>
<div class='lg-row'>時有羅漢　名曰善念　天眼師宗</div>
<div class='lg-row'>人民所敬　真人入定　以道力觀</div>
<div class='lg-row'>王子後必　當受緣對　數數教誨</div>
<div class='lg-row'>微說道教　令知機變　萬物歸空</div>
<div class='lg-row'>與王子說　色亦無有　有無亦無</div>
<div class='lg-row'>無亦無無　聲從外應　由耳內候</div>
<div class='lg-row'>香自波揚　鼻識而受　眾味經口</div>
<div class='lg-row'>轉增舌根　身貪細滑　意法無厭</div>
<div class='lg-row'>法有亦有　法無亦無　無有有無</div>
<div class='lg-row'>無無亦無　猶如聚沫　必當毀敗</div>
<div class='lg-row'>眼無常主　不可久保　如水上泡</div>
<div class='lg-row'>會歸磨滅　當念思惟　無常之變</div>
<div class='lg-row'>眼者遷轉　興衰不停　當自勗勉</div>
<div class='lg-row'>求於天眼　夫天眼者　無能壞敗</div>
<div class='lg-row'>漸當至彼　無憂之處　數捨俗務</div>
<div class='lg-row'>往聽法言　親善知識　與共交遊</div>
<div class='lg-row'>聞法意寤　眼得清淨　由善良友</div>
<div class='lg-row'>逮阿羅漢　專心念佛　思惟法寶</div>
<div class='lg-row'>敬奉聖眾　及師尊長　意不移易</div>
<div class='lg-row'>則遇大達　住不動地　真佛之子</div>
<div class='lg-row'>法益聞之　悲喜交集　此必有因</div>
<div class='lg-row'>事不孤爾　云何人身　眼亦無常</div>
<div class='lg-row'>師今誡勅　慇懃至深　宜當防護</div>
<div class='lg-row'>施行嚴教　豈敢輕慢　違我聖師</div>
<div class='lg-row'>當於爾時　閻浮提內　菩薩所行</div>
<div class='lg-row'>投身之處　名曰石室　恒有王治</div>
<div class='lg-row'>會遇國毀　主亦喪亡　國界群臣</div>
<div class='lg-row'>庶民大小　普共就詣　阿育王所</div>
<div class='lg-row'>前拜敬謁　叉手而言　聖王延壽</div>
<div class='lg-row'>興利康彊　石室散王　捨位遷神</div>
<div class='lg-row'>願賜差次　領遺荒民　王尋顧眄</div>
<div class='lg-row'>告耶奢曰　速勅差遣　應誰統領</div>
<div class='lg-row'>彼民剛強　須堪能者　無令凡人</div>
<div class='lg-row'>錄攝彼土　耶奢自念　今正是時</div>
<div class='lg-row'>當遺王子　法益使攝　輒前長跪</div>
<div class='lg-row'>即白王言　願垂聽許　微臣所啟</div>
<div class='lg-row'>乾陀越國　樂如天宮　願差王子</div>
<div class='lg-row'>統遺荒民　便為彼土　至感所遇</div>
<div class='lg-row'>亦使天威　遠震無外　父王聞之</div>
<div class='lg-row'>即便瞋恚　咄愚所啟　豈足上聞</div>
<div class='lg-row'>卿非國主　又非領民　為因何力</div>
<div class='lg-row'>使吾息往　汝舌云何　不段段墮</div>
<div class='lg-row'>方欲遣吾　窮胎之子　今重原汝</div>
<div class='lg-row'>再死之罪　好自改愆　勿殞吾手</div>
<div class='lg-row'>從今至竟　重誡勅汝　慎護卿族</div>
<div class='lg-row'>得迎天命　設有稱吾　息名號者</div>
<div class='lg-row'>躬自執劍　梟汝等首　若復更有</div>
<div class='lg-row'>面稱字者　當生拔舌　吾取食之</div>
<div class='lg-row'>假使我子　昔與卿讎　過去所作</div>
<div class='lg-row'>因緣之本　及以現在　身口意行</div>
<div class='lg-row'>今悉原恕　不錄前罪　時臣懷嫌</div>
<div class='lg-row'>不顧命根　前復長跪　重白情實</div>
<div class='lg-row'>善哉大王　願垂天威　留神思惟</div>
<div class='lg-row'>使國不亂　西方人民　受性禎質</div>
<div class='lg-row'>恒好鬪訟　興兵攻伐　宜須善化</div>
<div class='lg-row'>綏納人心　群臣和穆　豈非嘉會</div>
<div class='lg-row'>乾陀越國　饒珍多寶　高才博聞</div>
<div class='lg-row'>無事不閑　又石室城　名譽不朽</div>
<div class='lg-row'>昔花瓔王　所治之處　後園池水</div>
<div class='lg-row'>生金蓮花　銀葉寶莖　價直閻浮</div>
<div class='lg-row'>此城有威　神德無量　非是常人</div>
<div class='lg-row'>所可臨顧　國雖西垂　益事豐廣</div>
<div class='lg-row'>願王善察　不忽微言　所以頻啟</div>
<div class='lg-row'>以國事重　何敢專意　使太子移</div>
<div class='lg-row'>利根聰叡　具知諸法　兵戰技術</div>
<div class='lg-row'>皆備貫練　設當彼土　遭王子者</div>
<div class='lg-row'>不加刀杖　自然降伏　所言柔和</div>
<div class='lg-row'>無有麁獷　受性寬仁　無貪悋心</div>
<div class='lg-row'>酒不過口　於色自制　恩接博愛</div>
<div class='lg-row'>治無阿曲　設無此德　臣豈敢宣</div>
<div class='lg-row'>是以煩聽　願垂時許　王當專一</div>
<div class='lg-row'>何足二憂　設念尊息　慮彼國為</div>
<div class='lg-row'>今不時謀　後必有患　事不豫慮</div>
<div class='lg-row'>敗在斯須　王聞此語　如食遇噎</div>
<div class='lg-row'>既不入腹　又不得吐　大臣所惑</div>
<div class='lg-row'>莫有覺知　猶蛾投火　不顧後緣</div>
<div class='lg-row'>時王阿育　涕零教曰　喻遣法益</div>
<div class='lg-row'>統攝彼土　近臣數萬　自然嚮應</div>
<div class='lg-row'>吉祥寶物　尋集天庭　育王躬自</div>
<div class='lg-row'>手擎天冠　串法益首　而告之曰</div>
<div class='lg-row'>善哉新王　吉無不利　常使吾種</div>
<div class='lg-row'>登尊此位　推鍾鳴鼓　作倡伎樂</div>
<div class='lg-row'>懸繒幡蓋　數千百種　於彼國土</div>
<div class='lg-row'>靡不周遍　八由旬內　人民充滿</div>
<div class='lg-row'>著鎧象馬　各八萬四　金銀交飾</div>
<div class='lg-row'>不可稱計　羽寶之車　八萬四千</div>
<div class='lg-row'>步兵之眾　復八萬四　如天帝釋</div>
<div class='lg-row'>出遊後園　玉女營從　樂何可過</div>
<div class='lg-row'>如是王子　至彼方域　入石室城</div>
<div class='lg-row'>導從無數　王至國界　萬民稱慶</div>
<div class='lg-row'>適意自娛　如忉利天　城內里巷</div>
<div class='lg-row'>懸繒幡蓋　香汁灑地　靡不周遍</div>
<div class='lg-row'>時王法益　告人民曰　卿等以誠</div>
<div class='lg-row'>尊重吾者　於七日中　各勿作務</div>
<div class='lg-row'>吾當賜卿　財寶之物　如我宮中</div>
<div class='lg-row'>五樂自娛　恣情遊戲　晝夜無厭</div>
<div class='lg-row'>吾今賜汝　隨意之寶　假令負債</div>
<div class='lg-row'>出物代償　若有墮落　為人奴婢</div>
<div class='lg-row'>給與財帛　令不作役　盡令城內</div>
<div class='lg-row'>男女大小　普修行善　無令有怨</div>
<div class='lg-row'>復勅外境　宣吾教令　六年之內</div>
<div class='lg-row'>勿輸貲財　設有孤窮　極貧匱者</div>
<div class='lg-row'>吾亦施物　不令有乏　其能自修</div>
<div class='lg-row'>無殺盜心　吾當敬待　如己無異</div>
<div class='lg-row'>時王法益　重宣令曰　半月三齋</div>
<div class='lg-row'>此日難遇　男女相勸　無起懈怠</div>
<div class='lg-row'>奉持八關　如來齋法　佛說人身</div>
<div class='lg-row'>億劫乃獲　及八無閑　顛倒之法</div>
<div class='lg-row'>如板浮海　盲鱉投孔　此猶可冀</div>
<div class='lg-row'>求人身難　汝等已果　莫生憍慢</div>
<div class='lg-row'>人中五樂　幻偽不真　當建天福</div>
<div class='lg-row'>適忉利宮　七寶殿堂　食以甘露</div>
<div class='lg-row'>其有欲得　受天之福　當於半月</div>
<div class='lg-row'>奉持三齋　時石室王　教誨不懈</div>
<div class='lg-row'>舉國豐熟　人民安隱　其有男女</div>
<div class='lg-row'>遭遇彼王　命終之後　皆生天上</div>
<div class='lg-row'>大王阿育　而問來使　法益治化</div>
<div class='lg-row'>為如法不　國界人民　盡靡伏不</div>
<div class='lg-row'>卿今具說　不足疑難　來使歡悅</div>
<div class='lg-row'>即前自宣　大王壽考　萬民蒙賴</div>
<div class='lg-row'>法益聖王　氣力康強　恒以正法</div>
<div class='lg-row'>恤化西方　石室城中　如天帝宮</div>
<div class='lg-row'>王於中治　猶天王釋　乾陀越國</div>
<div class='lg-row'>土豐民盛　所行真實　無有虛偽</div>
<div class='lg-row'>不殺不盜　順從正法　人民之類</div>
<div class='lg-row'>嘆慶無量　願使大王　延壽無窮</div>
<div class='lg-row'>蒙聖之德　各寧其所　阿育王聞</div>
<div class='lg-row'>喜慶歡悅　和顏悅色　告耶奢曰</div>
<div class='lg-row'>吾獲大利　其德實顯　法益王子</div>
<div class='lg-row'>以理治化　率以禮禁　導以恩和</div>
<div class='lg-row'>人民之類　莫不戴奉　今當分此</div>
<div class='lg-row'>閻浮利地　吾取一分　一分賜子</div>
<div class='lg-row'>使我法益　長生壽考　治化人民</div>
<div class='lg-row'>如今無異　新頭河表　至娑伽國</div>
<div class='lg-row'>乾陀越城　烏特村聚　劍浮安息</div>
<div class='lg-row'>康居烏孫　龜茲于闐　至于秦土</div>
<div class='lg-row'>此閻浮半　賜與法益　綱理生民</div>
<div class='lg-row'>垂名後世　師子曇羅　摩竭金根</div>
<div class='lg-row'>維耶舍衛　裸形垂耳　雪山北界</div>
<div class='lg-row'>至于海際　吾躬訓化　令無有限</div>
<div class='lg-row'>臣耶奢聞　如被毒箭　外佯含笑</div>
<div class='lg-row'>內懷瞋恚　即跪對曰　奉大王教</div>
<div class='lg-row'>正爾傳令　不敢稽遲　竊自念本</div>
<div class='lg-row'>宿對之惱　三毒隆盛　不顧身命</div>
<div class='lg-row'>昔椎我頭　其痛難忘　今不報怨</div>
<div class='lg-row'>何日可果　尋即却退　還歸所止</div>
<div class='lg-row'>密遣侍人　具白天母　夫人聞已</div>
<div class='lg-row'>勅耶奢曰　速作祕書　退位刑罰</div>
<div class='lg-row'>無令外伺　而見聞者　若當事顯</div>
<div class='lg-row'>俱亦傾沒　耶奢白言　祕書易辦</div>
<div class='lg-row'>唯須金印　用封印書　夫人報曰</div>
<div class='lg-row'>印自我憂　今當供辦　何慮不果</div>
<div class='lg-row'>善思行人　可付往者　無令輕舉</div>
<div class='lg-row'>事情外露　時臣耶奢　詐稱王命</div>
<div class='lg-row'>私述聖旨　虛辭萬端　輕詐彼土</div>
<div class='lg-row'>欲令灰燼　云阿育王　感恚彼國</div>
<div class='lg-row'>若欲安此　閻浮地者　速從我命</div>
<div class='lg-row'>不足違戾　見吾書信　并覩印封</div>
<div class='lg-row'>摧檢法益　挑兩目出　此非我子</div>
<div class='lg-row'>我非彼父　所治國界　亦非我有</div>
<div class='lg-row'>竊為此書　往示夫人　啟辦寶印</div>
<div class='lg-row'>不足疑難　今得印者　明當遣信</div>
<div class='lg-row'>若小稽留　恐事彰露　爾時夫人</div>
<div class='lg-row'>即以其日　向王涕泣　佯稱變怪</div>
<div class='lg-row'>昨夜臥夢　極為不祥　將恐王身</div>
<div class='lg-row'>會遇疾病　宜先豫慮　以禳惡夢</div>
<div class='lg-row'>願飲甜漿　用悅我心　便能伏厭</div>
<div class='lg-row'>不祥之應　尊及君民　永無有憂</div>
<div class='lg-row'>王尋告曰　夢是非真　安能令吾</div>
<div class='lg-row'>身值疾病　夫人聞此　重更悲泣</div>
<div class='lg-row'>向天號哭　宛轉于地　王當垂愍</div>
<div class='lg-row'>應受我酒　無令妾身　永失命根</div>
<div class='lg-row'>時王含笑　徐告之曰　卿意欲爾</div>
<div class='lg-row'>當為飲之　焉得使汝　自喪其命</div>
<div class='lg-row'>此是小事　吾不相逆　王即受酒</div>
<div class='lg-row'>飲小過差　尋醉睡眠　了無所覺</div>
<div class='lg-row'>夫人取印　用封檢書　于時侍從</div>
<div class='lg-row'>無見之者　王於夢見　有人解印</div>
<div class='lg-row'>尋時驚覺　問左右曰　方始安眠</div>
<div class='lg-row'>心識澹泊　誰來擾吾　神不得寧</div>
<div class='lg-row'>速檢校之　無令有虛　斯必有謀</div>
<div class='lg-row'>欲危吾身　手執利劍　及飛鐵輪</div>
<div class='lg-row'>奮赫天威　語夫人言　誰乃令汝</div>
<div class='lg-row'>取吾寶印　設不時首　正爾逝滅</div>
<div class='lg-row'>夫人懷懼　長跪白言　願王垂察</div>
<div class='lg-row'>實無此情　王重瞋恚　復告之曰</div>
<div class='lg-row'>更無餘人　觸嬈吾者　今不面對</div>
<div class='lg-row'>以誠陳過　當取汝身　分為二段</div>
<div class='lg-row'>夫人涕泣　跪白王曰　此是夢幻</div>
<div class='lg-row'>現瑞怪耳　種非凡細　孤窮裸淺</div>
<div class='lg-row'>何敢王前　虛稱詐實　假使須印</div>
<div class='lg-row'>焉得偷竊　以誠告王　豈不得耶</div>
<div class='lg-row'>王聞此語　默然不對　復還寢臥</div>
<div class='lg-row'>達曉乃覺　夫人急勅　偽臣耶奢</div>
<div class='lg-row'>速遣信使　不足停滯　當爾之時</div>
<div class='lg-row'>王子法益　與諸群臣　共集殿上</div>
<div class='lg-row'>歡會遨遊　隨意所娛　書信達到</div>
<div class='lg-row'>石室城內　王聞外有　父王教勅</div>
<div class='lg-row'>尋起前迎　拜跪頂受　授與左右</div>
<div class='lg-row'>使發印封　見上教令　至為嚴切</div>
<div class='lg-row'>稱阿育王　普恚斯土　若欲安居</div>
<div class='lg-row'>石室城者　速檢王子　挑兩目出</div>
<div class='lg-row'>無令停滯　使影移轉　法益聞已</div>
<div class='lg-row'>自投于地　我有何過　於父王所</div>
<div class='lg-row'>遣此書命　毀我兩目　將非有人</div>
<div class='lg-row'>向父王讒　群臣人民　聞此切教</div>
<div class='lg-row'>咸共驚愕　莫知所如　何災之甚</div>
<div class='lg-row'>乃見此變　大王瞋恚　無復繼嗣</div>
<div class='lg-row'>其中群臣　或作是論　我等不敢</div>
<div class='lg-row'>毀法王目　誰有此人　能興斯壞</div>
<div class='lg-row'>敢復舉意　挑出兩目　卿輩共集</div>
<div class='lg-row'>固守境界　傳告遠近　供辦戰具</div>
<div class='lg-row'>寧喪人民　分失妻子　不令我主</div>
<div class='lg-row'>受此苦痛　急擊鳴鼓　召方外將</div>
<div class='lg-row'>火燒此書　摧殺來信　彼非我主</div>
<div class='lg-row'>我非彼民　實不從命　毀聖王目</div>
<div class='lg-row'>時王法益　告群臣曰　勿生此心</div>
<div class='lg-row'>拒逆聖教　父王兵眾　非算所籌</div>
<div class='lg-row'>勇猛剛健　世之希有　卿等雖欲</div>
<div class='lg-row'>各現微誠　事不果者　國界普喪</div>
<div class='lg-row'>我命何常　身為誰有　乃使大王</div>
<div class='lg-row'>怨情至深　寧殞身命　分受來勅</div>
<div class='lg-row'>安得自濟　使國荒亂　卿等勿復</div>
<div class='lg-row'>思向來論　速受王教　取吾眼毀</div>
<div class='lg-row'>夫盛有衰　合會有離　無身則已</div>
<div class='lg-row'>死豈可避　佛不說乎　是身苦器</div>
<div class='lg-row'>恒漏臭處　無一可貪　速告城內</div>
<div class='lg-row'>誰能堪任　取王法益　挑出雙目</div>
<div class='lg-row'>今賜寶瓔　價直千萬　兼與金銀</div>
<div class='lg-row'>不可稱計　國土人民　聞此教令</div>
<div class='lg-row'>運集宮門　投鍼不下　異形同嚮</div>
<div class='lg-row'>悉共高聲　號天叩地　各訴辭曰</div>
<div class='lg-row'>何酷之甚　失我聖王　如此天宮</div>
<div class='lg-row'>云何遷轉　城郭如是　坵荒不久</div>
<div class='lg-row'>國界邦土　悉為堆陵　我等咸共</div>
<div class='lg-row'>傳告隣國　云王阿育　為惡之首</div>
<div class='lg-row'>殺兒揚名　有何可貴　尚不愛子</div>
<div class='lg-row'>民何所恃　爾時城內　有一凡人</div>
<div class='lg-row'>昔與王子　小小讎嫌　徑自直前</div>
<div class='lg-row'>求受重募　吾堪挑眼　亦能梟首</div>
<div class='lg-row'>左右諸臣　指示啟白　此人自稱</div>
<div class='lg-row'>堪毀王目　猶可思詳　拒父王教</div>
<div class='lg-row'>願不使主　受此毒痛　王見此人</div>
<div class='lg-row'>悲泣交集　左右顧視　告群臣曰</div>
<div class='lg-row'>吾居此城　十有二年　備有愆短</div>
<div class='lg-row'>咸共原恕　說復今見　毀吾目時</div>
<div class='lg-row'>勿復愁惱　起諸惡念　還理國事</div>
<div class='lg-row'>如舊常法　以正治化　務使得宜</div>
<div class='lg-row'>正使意欲　食天之福　常念齋戒</div>
<div class='lg-row'>無違斯須　王脫寶冠　珠璣瓔珞</div>
<div class='lg-row'>及寶履屣　授與前人　卿當知吾</div>
<div class='lg-row'>欲思法本　一一挑眼　著我掌中</div>
<div class='lg-row'>時彼惡人　手拔利劍　先挑一日</div>
<div class='lg-row'>授王掌中　王自執眼　而熟思惟</div>
<div class='lg-row'>方憶先師　本所教誨　霍然心悟</div>
<div class='lg-row'>繫意不忘　昔師所演　理極深遠</div>
<div class='lg-row'>而告我曰　眼者無常　師勅至誠</div>
<div class='lg-row'>實無虛詐　寂靜微察　解無常義</div>
<div class='lg-row'>此眼不久　為當壞敗　眼我知本</div>
<div class='lg-row'>誑惑世人　群愚翫習　不知是空</div>
<div class='lg-row'>生死穢濁　如芭蕉樹　葉葉相覆</div>
<div class='lg-row'>中無有堅　智者觀察　無一可貪</div>
<div class='lg-row'>豈復興意　著於眼色　眼非我有</div>
<div class='lg-row'>非作非造　彼無有我　焉有眼哉</div>
<div class='lg-row'>愚者起惑　深著眼識　輪轉幽冥</div>
<div class='lg-row'>長流之海　眼今與汝　永共別離</div>
<div class='lg-row'>由何元本　與吾作眼　如水上泡</div>
<div class='lg-row'>乍起乍滅　虛偽無真　用肉眼為</div>
<div class='lg-row'>如是法益　微觀眼原　思惟玄妙</div>
<div class='lg-row'>意不移動　執正御亂　心如金剛</div>
<div class='lg-row'>諸想永寂　志不流馳　爾時彼人</div>
<div class='lg-row'>復以利劍　挑第二目　著王掌中</div>
<div class='lg-row'>重觀眼原　本從何致　解諸法寂</div>
<div class='lg-row'>萬物歸化　即於座上　得天眼通</div>
<div class='lg-row'>諸塵垢盡　自致道跡　感應天地</div>
<div class='lg-row'>六變震動　喜情內發　而三稱善</div>
<div class='lg-row'>捨世穢目　致斯淨眼　功德微著</div>
<div class='lg-row'>自知道成　諸臣呼嗟　宛轉于地</div>
<div class='lg-row'>痛何甚酷　失我所天　昔造何緣</div>
<div class='lg-row'>為何宿對　今敗此目　有捐瓦石</div>
<div class='lg-row'>又重叉手　各自陳啟　願王垂愍</div>
<div class='lg-row'>還統此邦　我等相率　詣父王所</div>
<div class='lg-row'>訴辭自陳　令理國土　時王法益</div>
<div class='lg-row'>慰謝諸臣　深感元元　至報之心</div>
<div class='lg-row'>形毀之士　何安貴邦　宜則自退</div>
<div class='lg-row'>時出國界　即將夫人　侍臣有一</div>
<div class='lg-row'>捐王忽位　涉道而去　周流村聚</div>
<div class='lg-row'>郡縣國邑　徒履曠野　嶮岨之難</div>
<div class='lg-row'>然王太子　素善彈琴　嘉音清妙</div>
<div class='lg-row'>世所希有　依憑此術　家家乞食</div>
<div class='lg-row'>從國至國　用自濟命　如是經歷</div>
<div class='lg-row'>諸郡城郭　漸漸便至　父王治處</div>
<div class='lg-row'>時臭惡聲　流聞海表　云王阿育</div>
<div class='lg-row'>毀兒兩目　村落郡國　莫不驚動</div>
<div class='lg-row'>吾等悉當　於何處避　男女大小</div>
<div class='lg-row'>悲泣相向　太子於王　有何罪咎</div>
<div class='lg-row'>彼人焉得　手不斷壞　取我聖王</div>
<div class='lg-row'>毀此兩目　王子法益　告諸人民</div>
<div class='lg-row'>父王無咎　世人無怨　是我宿對</div>
<div class='lg-row'>今受其報　此緣久矣　非適今世</div>
<div class='lg-row'>時阿育王　在高樓上　獨與夫人</div>
<div class='lg-row'>而共寢寐　王子法益　止馬厩內</div>
<div class='lg-row'>竟夜歌戲　鼓琴自娛　王聞琴聲</div>
<div class='lg-row'>悵然意變　宮商和雅　似吾法益</div>
<div class='lg-row'>何人彈琴　響震乃爾　將非即是</div>
<div class='lg-row'>吾法益耶　夫人報曰　此非王子</div>
<div class='lg-row'>無目之士　行乞自活　乾陀越國</div>
<div class='lg-row'>如釋天宮　領統西方　如日貫雲</div>
<div class='lg-row'>王今時起　詣殿治正　諸臣運集</div>
<div class='lg-row'>欲覲至尊　趣欲使王　志意他念</div>
<div class='lg-row'>入出慄怖　恐殃及身　王重聞音</div>
<div class='lg-row'>鼓琴之聲　即便驚起　微察來嚮</div>
<div class='lg-row'>顧謂左右　此非異人　定是我子</div>
<div class='lg-row'>來至此耳　咄弊婦人　不須多言</div>
<div class='lg-row'>速將此人　使吾見之　尋遣使喚</div>
<div class='lg-row'>將至王所　王遙見來　自投于地</div>
<div class='lg-row'>號天稱怨　心意倒錯　憂悴悲感</div>
<div class='lg-row'>如被火然　諸臣水灑　扶令起坐</div>
<div class='lg-row'>正冠嚴服　而問之曰　誰壞子目</div>
<div class='lg-row'>酸毒乃爾　傷我心肝　復用活為</div>
<div class='lg-row'>本如天眼　今遭此災　悲哽斷絕</div>
<div class='lg-row'>死而復蘇　復捉寶冠　而投于地</div>
<div class='lg-row'>亂頭散髮　奮振天威　珠璣瓔珞</div>
<div class='lg-row'>各在異處　手執利劍　告左右曰</div>
<div class='lg-row'>吾今要當　消滅天下　老舊小壯</div>
<div class='lg-row'>無免吾手　石室城人　盡當茹食</div>
<div class='lg-row'>人民之類　斯挑眼出　乾陀越國</div>
<div class='lg-row'>令使坵荒　坐壞吾息　清淨之目</div>
<div class='lg-row'>亦當害此　吾所居國　不問男女</div>
<div class='lg-row'>皆悉挑眼　即擲鐵輪　於空中轉</div>
<div class='lg-row'>殺閻浮內　有形之屬　父王涕零</div>
<div class='lg-row'>問王子曰　誰壞子目　乃致於斯</div>
<div class='lg-row'>令我心肝　寸斷抽絕　觀者億數</div>
<div class='lg-row'>無不哀愍　王子尋對　書印此發</div>
<div class='lg-row'>教令嚴切　莫不驚愕　願王勿責</div>
<div class='lg-row'>石室城人　彼民仁和　無有愆罪</div>
<div class='lg-row'>是子薄祐　招致斯殃　皆由曩昔</div>
<div class='lg-row'>不善之報　諸臣見書　悉懷瞋恚</div>
<div class='lg-row'>阿育何為　行此不仁　於閻浮地</div>
<div class='lg-row'>實無慈愍　云何興心　毀此王子</div>
<div class='lg-row'>我等諸人　皆共運集　傳告國界</div>
<div class='lg-row'>嚴備戰具　寧失邦域　分受刑罰</div>
<div class='lg-row'>不使王子　受此毀辱　勅燒書信</div>
<div class='lg-row'>并殺來使　於石室城　速擊鳴鼓</div>
<div class='lg-row'>彼非我主　我非彼臣　實不敢毀</div>
<div class='lg-row'>王子雙目　子尋誨喻　彼界人民</div>
<div class='lg-row'>勿興此懷　拒逆聖教　何於父王</div>
<div class='lg-row'>生反逆心　自古迄今　興衰有限</div>
<div class='lg-row'>時行尊幼　承來嚴教　莫得稽留</div>
<div class='lg-row'>違此書命　生民群愚　不識真偽</div>
<div class='lg-row'>願王含容　垂恕不及　大王留神</div>
<div class='lg-row'>觀察佛語　忍為大力　能勝眾怨</div>
<div class='lg-row'>時可捨放　不錄罪愆　莫以子目</div>
<div class='lg-row'>起殺害心　地獄苦痛　考掠酸楚</div>
<div class='lg-row'>備受罪報　用憶子為　若見愛愍</div>
<div class='lg-row'>惠本願者　何於子身　殺害人民</div>
<div class='lg-row'>國土男女　民萌之類　悉懷恐怖</div>
<div class='lg-row'>願時赦宥　當於爾時　王子師主</div>
<div class='lg-row'>將諸比丘　入城乞食　手執應器</div>
<div class='lg-row'>法服齊整　漸漸以次　至王宮門</div>
<div class='lg-row'>阿育遙見　悲泣交集　即起前迎</div>
<div class='lg-row'>長跪問訊　昔尊弟子　法益王子</div>
<div class='lg-row'>今遭殃釁　毀壞雙目　悲感情傷</div>
<div class='lg-row'>哀切難勝　願尊臨顧　療以法藥</div>
<div class='lg-row'>羅漢報曰　無常百變　此來久矣</div>
<div class='lg-row'>非適今也　尋將比丘　即前就坐</div>
<div class='lg-row'>告王勅喚　使法益來　王躬自入</div>
<div class='lg-row'>手執導引　觀者數萬　莫不痛心</div>
<div class='lg-row'>前接足禮　淚如駛河　悲憤哽噎</div>
<div class='lg-row'>謙卑說曰　昔師教誨　誠如來勅</div>
<div class='lg-row'>眼者無常　亦無牢固　思惟此義</div>
<div class='lg-row'>淵玄深遠　肉眼穢濁　不可恃怙</div>
<div class='lg-row'>亦如聚沫　被照之露　猶水浮泡</div>
<div class='lg-row'>鏡像光移　芭蕉野馬　幻化不真</div>
<div class='lg-row'>智者所棄　有何可貪　時王阿育</div>
<div class='lg-row'>前跪白言　願演至味　使復視瞻</div>
<div class='lg-row'>愁憂憤心　拔濯清淵　流浪之徒</div>
<div class='lg-row'>使還歸真　思惟尊教　安處無為</div>
<div class='lg-row'>令將來世　知宿命原　羅漢尋起</div>
<div class='lg-row'>至王子所　手執白㲲　覆法益頭</div>
<div class='lg-row'>月光夫人　親王子母　尋起于座</div>
<div class='lg-row'>叉手跪侍　躬擎香爐　燒眾名香</div>
<div class='lg-row'>向十方國　方面境界　諸有神祇</div>
<div class='lg-row'>尊豪鬼王　盡集此處　證至誠誓</div>
<div class='lg-row'>令我法益　還復眼目　諸神證明</div>
<div class='lg-row'>至誠感動　八部鬼神　即時嚮應</div>
<div class='lg-row'>四面運集　無空缺處　復告王子</div>
<div class='lg-row'>發汝心願　歸佛法眾　及尊師長</div>
<div class='lg-row'>過去諸佛　方將來者　自投歸命</div>
<div class='lg-row'>興尊敬心　諸賢聽我　發真實誓</div>
<div class='lg-row'>以逮不著　獲清淨眼　得道以來</div>
<div class='lg-row'>終不先食　要前度人　然後乃飡</div>
<div class='lg-row'>憶念我昔　承事諸佛　式佛維衛</div>
<div class='lg-row'>毘舍如來　以若干種　繒綵花蓋</div>
<div class='lg-row'>作倡妓樂　以用供養　加復然燈</div>
<div class='lg-row'>續尊光明　緣此德本　使復眼根</div>
<div class='lg-row'>昔於式佛　發此誓願　諸無肉眼</div>
<div class='lg-row'>吾當療治　還復眼根　如前無異</div>
<div class='lg-row'>設果我願　得眼根淨　若復王子</div>
<div class='lg-row'>五百世中　審是我息　如實不虛</div>
<div class='lg-row'>吾以今身　更不受胎　願令王子</div>
<div class='lg-row'>如我無異　復告阿育　王念昔日</div>
<div class='lg-row'>以一掬土　施於如來　由此福田</div>
<div class='lg-row'>王閻浮提　鐵輪獨遊　而無儔匹</div>
<div class='lg-row'>今亦當發　至誠之誓　福及王子</div>
<div class='lg-row'>使得眼根　爾時尊者　騰遊虛空</div>
<div class='lg-row'>作十八變　涌沒自由　大王見已</div>
<div class='lg-row'>叉手長跪　專精其念　自投于地</div>
<div class='lg-row'>歸命我尊　釋迦文佛　蒙遺餘福</div>
<div class='lg-row'>統閻浮地　若使如來　記莂我身</div>
<div class='lg-row'>吾逝百歲　當有王出　於閻浮地</div>
<div class='lg-row'>起八萬四　如來神廟　周滿方域</div>
<div class='lg-row'>神口所說　今已果獲　彌綸境內</div>
<div class='lg-row'>普興福業　領閻浮界　獨步自由</div>
<div class='lg-row'>設法不虛　得眼根淨　昔所種福</div>
<div class='lg-row'>於真人所　敬奉三寶　國師道士</div>
<div class='lg-row'>及施窮乏　諸裸形者　以此福業</div>
<div class='lg-row'>施於王子　王念昔遊　巡行國界</div>
<div class='lg-row'>乃經諸山　鐵圍之表　聞下有聲</div>
<div class='lg-row'>雷震天地　嚮嚮哀切　音甚酸酷</div>
<div class='lg-row'>王乃不眄　見閻羅王　臣吏參佐</div>
<div class='lg-row'>辟問罪因　所犯形狀　輒便決斷</div>
<div class='lg-row'>隨罪付治　無增減心　十八地獄</div>
<div class='lg-row'>熱熾湧沸　十六鬲子　圍繞一鑊</div>
<div class='lg-row'>刀山劍樹　火車爐炭　罪人叫哭</div>
<div class='lg-row'>苦毒萬端　王問左右　此為何人</div>
<div class='lg-row'>諸臣答曰　死人王也　王別善惡</div>
<div class='lg-row'>檢罪輕重　司察殃咎　料簡賢愚</div>
<div class='lg-row'>是時阿育　告群臣曰　死王猶尚</div>
<div class='lg-row'>造地獄治　我今乃是　生民之王</div>
<div class='lg-row'>豈復不能　地獄治化</div>
<div class='lg-row'>問諸群臣　誰有斯人　極惡兇暴</div>
<div class='lg-row'>領地獄者　諸臣對曰　唯有無澤</div>
<div class='lg-row'>五逆之人　能造地獄　黃髮赤眼</div>
<div class='lg-row'>卷眉腫頰　高顙騫鼻　乃能行惡</div>
<div class='lg-row'>王勅諸臣　訪覓惡人　如此比類</div>
<div class='lg-row'>速來上奏　臣即馳奔　國界縣邑</div>
<div class='lg-row'>見一池側　有一織罽　傍設弓箭</div>
<div class='lg-row'>仰射飛鳥　前灑毒飯　用捕群雀</div>
<div class='lg-row'>脚牽鉤餌　以釣淵魚　後施玄弶</div>
<div class='lg-row'>微伺麞鹿　引頸鳥鳴　招致鳥獸</div>
<div class='lg-row'>諸人見之　審如所募　臣還以狀</div>
<div class='lg-row'>白王情實　行求惡人　其誠如斯</div>
<div class='lg-row'>王言善哉　乃果我願　究尋此人</div>
<div class='lg-row'>必辦獄事　王遣人喚　云吾欲見</div>
<div class='lg-row'>重賜珍寶　隨意所須　惡人報曰</div>
<div class='lg-row'>我是小人　無所識知　王用我為</div>
<div class='lg-row'>使復答言　卿必遷貴　欲得汝身</div>
<div class='lg-row'>治地獄事　其人歡喜　即還到家</div>
<div class='lg-row'>具以事狀　而啟父母　父母聞之</div>
<div class='lg-row'>甚懷憂慼　各自抱兒　不放令去</div>
<div class='lg-row'>兒意勇盛　即拔利劍　斫殺父母</div>
<div class='lg-row'>而捨之去　往至王所　跪拜問訊</div>
<div class='lg-row'>揖讓修敬　在一面立　王問惡人</div>
<div class='lg-row'>卿父母在　無瞻養者　何由得來</div>
<div class='lg-row'>彼人自陳　父母固遮　以劍斫殺</div>
<div class='lg-row'>而捨之來　王言苦哉　真五逆者</div>
<div class='lg-row'>猶害父母　餘人何怙　即委此人</div>
<div class='lg-row'>造地獄城　鑊湯劍樹　注鐵垣牆</div>
<div class='lg-row'>尋使其人　為地獄主　立諸臣佐</div>
<div class='lg-row'>各有所典　如閻羅王　約勅獄卒</div>
<div class='lg-row'>有入獄者　無令使出　不問貴賤</div>
<div class='lg-row'>豪尊長者　得便治罪　勿責曲直</div>
<div class='lg-row'>正使我身　入此中者　亦莫聽出</div>
<div class='lg-row'>加以重法　繞城周匝　種好菓樹</div>
<div class='lg-row'>修治園觀　狀如天宮　時我獨步</div>
<div class='lg-row'>頭陀乞食　漸漸以次　到此城門</div>
<div class='lg-row'>外見香花　樹木繁茂　謂是好人</div>
<div class='lg-row'>豪貴居家　即便入門　欲從索食</div>
<div class='lg-row'>但見治罪　驚怖欲還　獄卒前捉</div>
<div class='lg-row'>不聽使出　將至鑊所　欲加五毒</div>
<div class='lg-row'>我復求曰　小見寬恕　至日中者</div>
<div class='lg-row'>抱恩無已　學道日淺　又不廣誦</div>
<div class='lg-row'>願聽見許　禮十方佛　惡人默許</div>
<div class='lg-row'>期剋日中　語未久頃　男女二人</div>
<div class='lg-row'>坐犯淫法　將入治罪　置碓臼中</div>
<div class='lg-row'>以杵擣之　斯須之間　變成為沫</div>
<div class='lg-row'>時吾見之　唯念佛語　身如聚沫</div>
<div class='lg-row'>誠哉斯言　受身胎分　要有斯對</div>
<div class='lg-row'>遇聖恒沙　誰免此患　吾今當計</div>
<div class='lg-row'>非常之義　分別九漏　不淨之穢</div>
<div class='lg-row'>又頃復變　為白鴿色　思念此形</div>
<div class='lg-row'>如久骨聚　變易非一　如幻如化</div>
<div class='lg-row'>即時意悟　漏盡結解　欣情內充</div>
<div class='lg-row'>形發於外　快哉福報　與生死別</div>
<div class='lg-row'>心意寂定　志如金剛　天燋地爛</div>
<div class='lg-row'>融然一體　彌天熾火　安能燒我</div>
<div class='lg-row'>獄卒復催　時入鑊湯　我時方笑</div>
<div class='lg-row'>顏色容悅　獄卒瞋恚　差其四人</div>
<div class='lg-row'>各扶兩腋　倒著鑊中　湯冷火滅</div>
<div class='lg-row'>變成清涼　考掠搒笞　普皆休息</div>
<div class='lg-row'>即便化作　千葉蓮花　於蓮花中</div>
<div class='lg-row'>結跏趺坐　坐臥涌沒　作十八變</div>
<div class='lg-row'>或飛虛空　去地七仞　獄卒見驚</div>
<div class='lg-row'>白阿育王　獄中奇異　未曾所見</div>
<div class='lg-row'>願王暫屈　至泥犁城　臨視災怪</div>
<div class='lg-row'>窮異之變</div>
<div class='lg-row'>王語惡人　我先有要　正使我入</div>
<div class='lg-row'>亦不得出　轉輪王教　言無有二</div>
<div class='lg-row'>我今那得　復入此門　吏白王曰</div>
<div class='lg-row'>但入無苦　聽今一日　後更立限</div>
<div class='lg-row'>王即隨入　見鑊中人　在蓮花上</div>
<div class='lg-row'>結跏趺坐　王遙問曰　汝是何人</div>
<div class='lg-row'>我復報曰　吾是比丘　王復問曰</div>
<div class='lg-row'>汝今在獄　當稱罪囚　何言比丘</div>
<div class='lg-row'>時吾語言　汝真愚人　蒙聖遺恩</div>
<div class='lg-row'>王南天下　永劫積功　始乃得之</div>
<div class='lg-row'>方更謗聖　稱為罪囚　王問道人</div>
<div class='lg-row'>汝今何故　轉輪王前　面稱愚人</div>
<div class='lg-row'>時吾告曰　汝童子時　以一把土</div>
<div class='lg-row'>奉上如來　佛受呪願　詣迦葉寺</div>
<div class='lg-row'>以水和泥　補寺南壁　記汝後當</div>
<div class='lg-row'>南閻浮提　作轉輪王　名曰阿育</div>
<div class='lg-row'>一日之中　便當興立　八萬四千</div>
<div class='lg-row'>如來神廟　王今此獄　是浮圖耶</div>
<div class='lg-row'>反更招禍　無邊之罪　神識倒錯</div>
<div class='lg-row'>癡心纏裹　愚中之愚　莫甚王身</div>
<div class='lg-row'>或人執迷　至死不改　今稱汝愚</div>
<div class='lg-row'>何惑之有　王意即寤　五體投地</div>
<div class='lg-row'>便自懺悔　即事我身　於是罷獄</div>
<div class='lg-row'>興立善本　求獲無為　不起滅法</div>
<div class='lg-row'>本種土栽　今致王位　於佛福田</div>
<div class='lg-row'>淨諸結穢　盡持疆界　奉上三寶</div>
<div class='lg-row'>審有此福　使得眼根　王及尊師</div>
<div class='lg-row'>發至誠誓　即於座上　獲完淨眼</div>
<div class='lg-row'>諸天須淪　神祇鬼王　皆稱善哉</div>
<div class='lg-row'>歎未曾有　不可思議　神感之應</div>
<div class='lg-row'>即前發疊　觀視眼目　王及夫人</div>
<div class='lg-row'>遙見法益　容貌殊異　世之希有</div>
<div class='lg-row'>爾時天地　六變震動　山河石壁</div>
<div class='lg-row'>[山/頗]峨踊沒　內懷歡喜　不能自勝</div>
<div class='lg-row'>前自長跪　白天師曰　師如生佛</div>
<div class='lg-row'>施人眼目　蒙福威力　更生淨眼</div>
<div class='lg-row'>王見瑞應　不可稱說　此必天身</div>
<div class='lg-row'>寄生吾耳　脫己寶冠　授與法益</div>
<div class='lg-row'>紹轉輪王　統閻浮堤　王子前跪</div>
<div class='lg-row'>白父王曰　子無此威　敢紹尊位</div>
<div class='lg-row'>父王告曰　觀卿行迹　定是天神</div>
<div class='lg-row'>畢然不疑　卿在我治　則非其宜</div>
<div class='lg-row'>汝應紹位　我宜臣佐　速隨吾語</div>
<div class='lg-row'>受此寶冠　勿足疑難　興猶豫想</div>
<div class='lg-row'>師復告曰　王應受此　天冠威容</div>
<div class='lg-row'>治化六年　昔本為王　經六萬歲</div>
<div class='lg-row'>時少六年　減不充數　阿育王疑</div>
<div class='lg-row'>白大師言　願說本緣　開發蒙心</div>
<div class='lg-row'>於何造行　致斯豪尊　既為我子</div>
<div class='lg-row'>眼得淨明　又中毀眼　今獲完目</div>
<div class='lg-row'>復作何緣　與尊相遇　導引法師</div>
<div class='lg-row'>得法眼淨　今為佛子　諸塵垢滅</div>
<div class='lg-row'>復已成道　永離生死　願說昔日</div>
<div class='lg-row'>所更行本　師告王曰　聽我所說</div>
<div class='lg-row'>諦自思念　昔所因緣　過去之世</div>
<div class='lg-row'>九十一劫　有佛名曰　維衛如來</div>
<div class='lg-row'>爾時王子　為我作兒　兼知數技</div>
<div class='lg-row'>則善圖畫　我身七日　供養彼佛</div>
<div class='lg-row'>王子畫造　如來形像　即以形像</div>
<div class='lg-row'>宣示最勝　如來稱善　實無等倫</div>
<div class='lg-row'>即於彼佛　發心誓願　所生之處</div>
<div class='lg-row'>莫墮惡趣　恒使端正　眼目聰明</div>
<div class='lg-row'>生值豪族　不處卑賤　常為婦人</div>
<div class='lg-row'>所見愛敬　其有覩者　皆投于地</div>
<div class='lg-row'>次後有佛　名式如來　將諸比丘</div>
<div class='lg-row'>遊清明城　我為長者　此為我息</div>
<div class='lg-row'>復共供養　承事式佛　次佛名曰</div>
<div class='lg-row'>隨葉如來　度脫人民　不可稱計</div>
<div class='lg-row'>爾時求願　為子上燈　七日七夜</div>
<div class='lg-row'>光明不斷　乘此福祐　長離苦惱</div>
<div class='lg-row'>所生之處　得天眼淨　於賢劫中</div>
<div class='lg-row'>有佛出世　名拘孫那　度人無量</div>
<div class='lg-row'>三十二相　紫磨金色　坐道樹下</div>
<div class='lg-row'>降伏魔怨　六十六年　奉持禁戒</div>
<div class='lg-row'>月六歲三　初不脫失　次復有佛</div>
<div class='lg-row'>拘那含尊　照曜世間　如月盛滿</div>
<div class='lg-row'>爾時我亦　為長者身　王子與我</div>
<div class='lg-row'>作最小兒　有一比丘　得阿羅漢</div>
<div class='lg-row'>以次乞食　來至貧家　時我兒婦</div>
<div class='lg-row'>供養比丘　衣被飲食　床臥醫藥</div>
<div class='lg-row'>王子懷恚　竊語己婦　卿今何為</div>
<div class='lg-row'>與此人通　我要當壞　此比丘目</div>
<div class='lg-row'>是何乞士　觀視吾婦　次後有佛</div>
<div class='lg-row'>名曰迦葉　眾相具足　出現於世</div>
<div class='lg-row'>我時復為　大豪長者　廣接恩惠</div>
<div class='lg-row'>名稱四遠　復遇此兒　生無兩目</div>
<div class='lg-row'>由本苦報　受此殃罪　因造圖像</div>
<div class='lg-row'>今致此報　生在王種　顏貌無雙</div>
<div class='lg-row'>又眼徹視　在眾獨尊　見者心歡</div>
<div class='lg-row'>靡不威伏　以曩昔謗　真人羅漢</div>
<div class='lg-row'>坐視婦人　欲壞他目　由本惡行</div>
<div class='lg-row'>今毀兩目　善惡之報　終不腐朽</div>
<div class='lg-row'>我請迦葉　及比丘眾　供養七日</div>
<div class='lg-row'>隨所給施　子亦復於　七日七夜</div>
<div class='lg-row'>奉敬如來　及諸聖眾　兩手擎燈</div>
<div class='lg-row'>形不移動　日三懺悔　自歸於佛</div>
<div class='lg-row'>我本所造　身口意行　今盡改過</div>
<div class='lg-row'>謹修禁戒　設後更遇　如此聖尊</div>
<div class='lg-row'>願使鄙賤　得遭奉敬　即於彼會</div>
<div class='lg-row'>盡於苦際　與父同時　成阿羅漢</div>
<div class='lg-row'>於維衛佛　七日然燈　發願求福</div>
<div class='lg-row'>而獲天眼　今雖毀壞　肉眼根本</div>
<div class='lg-row'>即時便獲　天眼之報　既遇迦葉</div>
<div class='lg-row'>興出世時　願使更生　得清淨眼</div>
<div class='lg-row'>或復有時　建立堅誓　使我與父</div>
<div class='lg-row'>同時成道　於六年中　正法王治</div>
<div class='lg-row'>竟此數已　便當盡漏　王聞此語</div>
<div class='lg-row'>善心生焉　即前長跪　自投于地</div>
<div class='lg-row'>尊今清淨　諸垢無著　於賢聖法</div>
<div class='lg-row'>安處無為　法益新王　領閻浮提</div>
<div class='lg-row'>無有賊盜　劫掠人者　無有疾病</div>
<div class='lg-row'>邪業之道　普行慈心　相視和顏</div>
<div class='lg-row'>時王法益　告群臣曰　卿等孝順</div>
<div class='lg-row'>勿懷姦邪　興殺盜心　不善之報</div>
<div class='lg-row'>亦莫淫泆　妄言綺語　酒不過口</div>
<div class='lg-row'>恒當順法　不違正教　便成道跡</div>
<div class='lg-row'>時王善化　已經六年　長跪叉手</div>
<div class='lg-row'>白父王曰　子受王命　不敢違戾</div>
<div class='lg-row'>乞聽出家　修清淨行　王即聽許</div>
<div class='lg-row'>令出家學　禮父母足　便辭而去</div>
<div class='lg-row'>往詣於師　自陳啟曰　願師聽納</div>
<div class='lg-row'>得在道次　尊者和顏　而告之曰</div>
<div class='lg-row'>善來真子　勤修梵行　卿於今身</div>
<div class='lg-row'>斷除諸漏　莫懷懈怠　更受毀辱</div>
<div class='lg-row'>剃除鬚髮　專精心意　普地震動</div>
<div class='lg-row'>雨天雜花　尋時即受　具足之戒</div>
<div class='lg-row'>真人之法　無不曉了　師漸教誨</div>
<div class='lg-row'>指授宜則　眼如夢幻　當熟思惟</div>
<div class='lg-row'>觀此五陰　都無所有　無人無作</div>
<div class='lg-row'>亦無受者　知之悉空　愚者深著</div>
<div class='lg-row'>髮毛身體　爪齒之屬　血髓腸胃</div>
<div class='lg-row'>不淨充滿　此身無淨　亦無牢固</div>
<div class='lg-row'>汝當思念　有為之法　此五陰形</div>
<div class='lg-row'>幻化虛偽　由此流滯　不得解脫</div>
<div class='lg-row'>汝今慇懃　至解脫城　如佛所嘆</div>
<div class='lg-row'>豈有虛乎　長樂無為　澹泊虛寂</div>
<div class='lg-row'>諸佛過去　如恒沙數　難寤眾生</div>
<div class='lg-row'>不聞不覩　興勇猛心　於瞿曇法</div>
<div class='lg-row'>至安隱處　無往還期　如是尊者</div>
<div class='lg-row'>教誨法益　晝夜經行　無復懈息</div>
<div class='lg-row'>觀此五陰　如被火然　即成羅漢</div>
<div class='lg-row'>不復退轉　師復重告　諸來會者</div>
<div class='lg-row'>捐忽非務　及俗煩鬧　天人根元</div>
<div class='lg-row'>流浪生死　漂滯馳騁　墮於五趣</div>
<div class='lg-row'>彼終生此　皆有因緣　人根相類</div>
<div class='lg-row'>今為汝說　行步顛蹶　不自覺知</div>
<div class='lg-row'>視瞻眩惑　恒喜多忘　舉動輕漂</div>
<div class='lg-row'>浮遊曠野　此人乃從　活地獄來</div>
<div class='lg-row'>支節煩痛　睡眠驚覺　夢寤凶惡</div>
<div class='lg-row'>黑繩獄來　麁髮戾眼　長齒喜瞋</div>
<div class='lg-row'>聲濁暴疾　合會獄來　語聲高大</div>
<div class='lg-row'>不知慚愧　喜鬪喚呼　不別真偽</div>
<div class='lg-row'>眠臥呻吟　夢數驚喚　當知此人</div>
<div class='lg-row'>啼哭獄來　恒喜悲泣　登高遠望</div>
<div class='lg-row'>好鬪家人　無有親疎　言便致恚</div>
<div class='lg-row'>經宿不食　此人本從　大啼哭來</div>
<div class='lg-row'>身長脚細　筋力薄尠　言語咽塞</div>
<div class='lg-row'>聲如破甕　神識不定　心無孝順</div>
<div class='lg-row'>當知此人　阿鼻獄來　身體麁醜</div>
<div class='lg-row'>長苦寒戰　好熱喜渴　慳貪嫉妬</div>
<div class='lg-row'>見人惠施　自致煩惱　此人乃從</div>
<div class='lg-row'>熱地獄來　見火驚恐　復喜暖熱</div>
<div class='lg-row'>行步輕便　不避事宜　所作尋悔</div>
<div class='lg-row'>復欲更施　此人復從　大熱獄來</div>
<div class='lg-row'>小眠喜瞋　所受多忘　所造短狹</div>
<div class='lg-row'>無曠大心　見大而懼　視小歡娛</div>
<div class='lg-row'>此人乃從　優鉢獄來　赤眼醜形</div>
<div class='lg-row'>常喜鬪訟　誹謗聖賢　諸得道者</div>
<div class='lg-row'>晝夜伺人　非法之行　當知此人</div>
<div class='lg-row'>鉢頭獄來　眼視三角　不孝二親</div>
<div class='lg-row'>生便短命　拘牟獄來　好帶刀劍</div>
<div class='lg-row'>強撩人鬪　必為人殺　邠持獄來</div>
<div class='lg-row'>身生瘡痍　口氣臭處　與人無親</div>
<div class='lg-row'>曠地獄來　形體長大　行步劣弱</div>
<div class='lg-row'>少髮薄皮　恒多病痛　見人則瞋</div>
<div class='lg-row'>貪餮無厭　當知此人　從炎獄來</div>
<div class='lg-row'>體白眼青　語便流沫　言無端緒</div>
<div class='lg-row'>好弄塵土　見深瘀泥　身臥其上</div>
<div class='lg-row'>此人乃從　灰地獄來　卷頭黃目</div>
<div class='lg-row'>人所惡見　臨事惶怖　劍樹獄來</div>
<div class='lg-row'>手恒執刀　聞鬪便喜　為刃所害</div>
<div class='lg-row'>從刀獄來　體黑騫戾　喜止冥室</div>
<div class='lg-row'>口出惡言　熱灰獄來　薄力少氣</div>
<div class='lg-row'>不得自在　得失之宜　一不由己</div>
<div class='lg-row'>設見屠殺　不離其側　當知此人</div>
<div class='lg-row'>從剝獄來　瞋恚無常　尋知變悔</div>
<div class='lg-row'>時能辭謝　不經日夜　懇責其心</div>
<div class='lg-row'>如被刑罰　此人乃從　毱地獄來</div>
<div class='lg-row'>喜宿醜處　好食麁弊　所著醜陋</div>
<div class='lg-row'>從屎獄來　顏貌醜惡　口氣麁獷</div>
<div class='lg-row'>好讒鬪人　善香獄來　當觀此貌</div>
<div class='lg-row'>所從來處　知之遠離　如避劫燒</div>
<div class='lg-row'>次說畜生　受形殊異　專心思察</div>
<div class='lg-row'>無造彼緣　語言舒遲　不起瞋恚</div>
<div class='lg-row'>謙敬尊長　從象中來　身大醜穢</div>
<div class='lg-row'>堪忍飢寒　健瞋難解　從駝中來</div>
<div class='lg-row'>遠行健食　不避嶮難　億事識真</div>
<div class='lg-row'>從馬中來　恩和寬仁　堪履寒熱</div>
<div class='lg-row'>所行無記　從牛中來　高聲無愧</div>
<div class='lg-row'>多所愛念　不別是非　從驢中來</div>
<div class='lg-row'>長牙長畏　恒貪肉食　眾事不難</div>
<div class='lg-row'>從師子來　身長眼圓　遊於曠野</div>
<div class='lg-row'>憎嫉妻子　從虎中來　毛長眼小</div>
<div class='lg-row'>少於瞋恚　不樂一處　從禽中來</div>
<div class='lg-row'>性無返復　喜殺害蟲　獨樂丘塚</div>
<div class='lg-row'>從狐中來　少聲勇健　無有婬欲</div>
<div class='lg-row'>不愛妻息　從狼中來　不好妙服</div>
<div class='lg-row'>伺捕奸非　少眠多怒　從狗中來</div>
<div class='lg-row'>身短毛長　饒食睡眠　不喜淨處</div>
<div class='lg-row'>從猪中來　毛黃卒暴　獨樂山陵</div>
<div class='lg-row'>貪食花果　從獼猴來　多妄強顏</div>
<div class='lg-row'>無所畏難　行知反復　從烏中來</div>
<div class='lg-row'>情多色欲　少於分義　心無有記</div>
<div class='lg-row'>從鴿中來　所行返戾　強辦耐辱</div>
<div class='lg-row'>不孝父母　鸕鳩中來　亦不知法</div>
<div class='lg-row'>復不知非　晝夜愚惑　從羊中來</div>
<div class='lg-row'>好婬喜談　數親豪族　眾人所愛</div>
<div class='lg-row'>鸚鵡中來　所作卒暴　樂人眾中</div>
<div class='lg-row'>言語多煩　<span class='corr'>鸜</span>鵒中來　行步舒緩</div>
<div class='lg-row'>意有所規　多害生類　從鶴中來</div>
<div class='lg-row'>體小好婬　意不專定　見色心惑</div>
<div class='lg-row'>從雀中來　眼赤齒短　語便吐沫</div>
<div class='lg-row'>臥則纏身　從蚖中來　語則瞋恚</div>
<div class='lg-row'>不察來義　口出火毒　從蝎中來</div>
<div class='lg-row'>獨處貪食　聲嚮喑呃　從則少睡</div>
<div class='lg-row'>從狸中來　穿牆竊盜　貪財健恐</div>
<div class='lg-row'>亦無親踈　從鼠中來　深觀相貌</div>
<div class='lg-row'>從畜生來　次說餓鬼　專意聽之</div>
<div class='lg-row'>身長多懼　以髮纏身　衣裳垢坌</div>
<div class='lg-row'>從餓鬼來　脣乾鼻騫　咽細色黃</div>
<div class='lg-row'>行喜顛倒　從餓鬼來　婬妷慳貪</div>
<div class='lg-row'>嫉彼所得　不好惠施　從餓鬼來</div>
<div class='lg-row'>不孝父母　家室大小　動則諍訟</div>
<div class='lg-row'>從餓鬼來　不信至誠　所行趣為</div>
<div class='lg-row'>薄力少智　從餓鬼來　聲壞嚮塞</div>
<div class='lg-row'>卒興瞋恚　食便好熱　從餓鬼來</div>
<div class='lg-row'>恒乏財貨　空貧匱陋　智者所嗤</div>
<div class='lg-row'>從餓鬼來　門不事佛　不好聞法</div>
<div class='lg-row'>永絕天路　從餓鬼來　不敬妻子</div>
<div class='lg-row'>兄弟姊妹　人所憎嫉　從餓鬼來</div>
<div class='lg-row'>生則孤裸　無人瞻視　終歸來處</div>
<div class='lg-row'>從餓鬼來　意局褊狹　不好榮飾</div>
<div class='lg-row'>所行醜陋　從餓鬼來　所為不獲</div>
<div class='lg-row'>所作事幡　人所驅逐　從餓鬼來</div>
<div class='lg-row'>成事喜敗　不審根元　不受人諫</div>
<div class='lg-row'>從餓鬼來　不樂淨處　喜居廁溷</div>
<div class='lg-row'>顏貌醜穢　從風神來　身大喜好</div>
<div class='lg-row'>恒貪食肉　獨樂神祠　從閱叉來</div>
<div class='lg-row'>健瞋合鬪　見物貪著　無有畏忌</div>
<div class='lg-row'>從閱叉來　見者毛竪　直前熟視</div>
<div class='lg-row'>如似所失　從羅剎來　體狹皮薄</div>
<div class='lg-row'>顏色和悅　聞樂歡喜　乾沓和來</div>
<div class='lg-row'>意好輕飄　香熏自塗　多諸技術</div>
<div class='lg-row'>乾沓和來　恒喜歌舞　男女所侍</div>
<div class='lg-row'>先語後笑　甄陀中來　情性柔軟</div>
<div class='lg-row'>曉了時節　能斷漏結　真陀羅來</div>
<div class='lg-row'>此餓鬼相　閱叉羅剎　次當說人</div>
<div class='lg-row'>隨其根元　知趣所生　所執不妄</div>
<div class='lg-row'>曉了事業　從人道來　解諸幻偽</div>
<div class='lg-row'>已不為之　所作平等　從人道來</div>
<div class='lg-row'>善惡之言　初不忘失　不信奸偽</div>
<div class='lg-row'>從人道來　貪婬慳嫉　執心難捨</div>
<div class='lg-row'>盡解方俗　從人道來　信意惠施</div>
<div class='lg-row'>解法非法　心不偏頗　從人道來</div>
<div class='lg-row'>不失時節　亦不懈怠　恭敬聖賢</div>
<div class='lg-row'>從人道來　設見沙門　持戒多聞</div>
<div class='lg-row'>至心承事　從人道來　供事諸佛</div>
<div class='lg-row'>正法眾僧　隨時聞法　從人道來</div>
<div class='lg-row'>聞法能知　聞惡不為　速逮泥洹</div>
<div class='lg-row'>從人道來　此是人相　粗說其貌</div>
<div class='lg-row'>今說天狀　所從來處　圓眼面方</div>
<div class='lg-row'>黃體金髮　盡備技術　阿須倫來</div>
<div class='lg-row'>直前視地　無有疑難　見怨輒擊</div>
<div class='lg-row'>阿須倫來　依須彌山　有五種天</div>
<div class='lg-row'>本所造緣　其相不同　腰細脚麁</div>
<div class='lg-row'>恒喜含笑　智者當察　從曲天來</div>
<div class='lg-row'>意好微妙　少於資財　見鬪則懼</div>
<div class='lg-row'>從尸天來　身長體白　顏色端正</div>
<div class='lg-row'>不好火光　從婆天來　常懷悅豫</div>
<div class='lg-row'>聞惡不懅　不從彼受　徒樂天來</div>
<div class='lg-row'>思惟忍苦　好分別義　慈孝父母</div>
<div class='lg-row'>毘沙天來　宿不樂家　喜遊林藪</div>
<div class='lg-row'>志念女色　從三天來　財寶雖少</div>
<div class='lg-row'>生卑賤家　心樂清淨　從三天來</div>
<div class='lg-row'>任己自行　所為不剋　望斷願違</div>
<div class='lg-row'>從炎天來　意喜他婬　不守己妻</div>
<div class='lg-row'>為鬼所使　他化天來　承事父母</div>
<div class='lg-row'>恒法則宜　已短彼受　兜術天來</div>
<div class='lg-row'>非道求道　心無恪想　不樂在家</div>
<div class='lg-row'>從梵天來　意頑性質　恒貪睡眠</div>
<div class='lg-row'>亦不解法　無想天來　五趣眾生</div>
<div class='lg-row'>各有元本　性行不同　志操殊異</div>
<div class='lg-row'>時王阿育　心猶懷恚　告諸群臣</div>
<div class='lg-row'>聽我要令　卿等觀此　利劍神輪</div>
<div class='lg-row'>若不時撿　造書之首　盡當殺害</div>
<div class='lg-row'>閻浮地民　令此境界　丘如曠野</div>
<div class='lg-row'>諸臣拜跪　前白王言　願垂寬忍</div>
<div class='lg-row'>今當究審　尋出四布　聽外謠言</div>
<div class='lg-row'>改形易服　隱容微察　為誰作書</div>
<div class='lg-row'>信使是誰　往來石室　斯是何人</div>
<div class='lg-row'>匿情內發　聲流外彰　夫人善容</div>
<div class='lg-row'>耶奢所造　諸臣運集　前白王言</div>
<div class='lg-row'>聽臣所陳　書印之原　今者此賊</div>
<div class='lg-row'>在王肘腋　夫人善容　臣耶奢是</div>
<div class='lg-row'>王聞此語　奮赫天威　即勅左右</div>
<div class='lg-row'>摧撿此人　將來王所　詰問情實</div>
<div class='lg-row'>卿等審毀　王子目耶　二人戰慄</div>
<div class='lg-row'>默然不對　亦不言作　復不言非</div>
<div class='lg-row'>王瞋恚盛　勅語傍臣　速將此人</div>
<div class='lg-row'>閉著鐵窂　周匝然火　取焚燒之</div>
<div class='lg-row'>即收反縛　將詣獄所　熾火燒殺</div>
<div class='lg-row'>死入地獄　當復經歷　劫數之難</div>
<div class='lg-row'>所以然者　王子昔日　生波羅奈</div>
<div class='lg-row'>貲財無極　時有老母　孤窮裸凍</div>
<div class='lg-row'>兼將孤子　詣門乞求　王子出見</div>
<div class='lg-row'>便生瞋恚　以手掬土　坌其兩目</div>
<div class='lg-row'>母子懷恚　興心生念　設我更生</div>
<div class='lg-row'>與汝相遇　當挑兩目　如捐瓦石</div>
<div class='lg-row'>善惡不腐　如影隨形　時老母身</div>
<div class='lg-row'>今夫人是　所將孤兒　耶奢身是</div>
<div class='lg-row'>既謗羅漢　又辱孤母　眾緣逼切</div>
<div class='lg-row'>有何可避　爾時尊者　與諸人民</div>
<div class='lg-row'>廣說法味　微妙之教　當熟思惟</div>
<div class='lg-row'>眼聚之法　本從何來　移至何所</div>
<div class='lg-row'>來亦無始　去亦無終　尋不見跡</div>
<div class='lg-row'>何者是眼　莫著眼色　起有常想</div>
<div class='lg-row'>此亦不久　必當壞敗　色如聚沫</div>
<div class='lg-row'>法當分散　聲香味法　都無真實</div>
<div class='lg-row'>恩愛離苦　怨憎會苦　盡當捐捨</div>
<div class='lg-row'>修行慈仁　月光夫人　婇女之眾</div>
<div class='lg-row'>六十餘人　聞法見諦　初見道跡</div>
<div class='lg-row'>得法眼淨　七生七死　盡於苦原</div>
<div class='lg-row'>復有勇猛　十千開士　得頻來道</div>
<div class='lg-row'>無復畏難　三千夫人　諸垢穢盡</div>
<div class='lg-row'>皆得道果　安處無為　復有百千</div>
<div class='lg-row'>諸豪尊貴　受三自歸　師宗法益</div>
<div class='lg-row'>尊者善念　將諸比丘　上天導引</div>
<div class='lg-row'>復道而去　到精舍已　終訖說法</div>
<div class='lg-row'>飛在虛空　作十八變　坐臥自由</div>
<div class='lg-row'>各捨形壽　入泥洹界　無復生老</div>
</p>
<p class='juan'>阿育王大子法益壞目因緣經一卷</p></div>
</div><!-- end of div[@id='body'] -->
</body></html>