<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu30' />攝大乘論釋論卷第六</p><p class="byline">世親菩薩造</p><p class="byline">隋天竺三藏笈多共行矩等譯</p><a id='mulu31' />
<p class='h1'>入應知勝相勝語第三</p><p>論曰：如此已說應知相，入應知相云何可見？多聞所熏習依止，非阿梨耶所攝，如阿梨耶成種子。正思惟所攝，似法似義所生似所取物有見意言。</p>
<p>釋曰：如此等應知相如應得入，顯示此故入應知相。多聞熏習為依止者，謂大乘法所熏身故。非阿梨耶所攝者，謂對治阿梨耶識故。如阿梨耶識成種子者，如阿梨耶識為染法因，此為淨法因亦爾故。正思惟所攝者，謂正思惟自性故。似法似義所生者，謂為法義相而生故。似所取物者，謂如色等體故，有見者亦似見體故，即是成立相及見二識。</p>
<p>論曰：於中何人能入應知相？大乘多聞熏習相續已故，得親近無量出世諸佛故，一向信解善集善根故，善滿足福智資糧諸菩薩。</p>
<p>釋曰：何人能入應知相者，如此相類中若入所有方便，今當顯示。大乘多聞所熏者，為離聲聞乘等多聞故。得親近無量出世諸佛者，過數量諸佛出世，皆得現前親近故。一向信解者，於大乘中決定信解，不為惡知識之所動壞故。即此次前所說三因緣中善集善根故，名為善集福智資糧菩薩。復次福智資糧云何得次第滿足？由因力、善友力、思惟力、依持力故。於中前二句為二力，如其數應知。彼正思惟力即是一向信解，此以大乘熏習為因，此一向信解即是修行正行，由修行正行故則得聚集善根，由此正思惟力故得善具足福智資糧。有此次第，由此善具足福智資糧故得入菩薩初地，此是依持力。</p>
<p>論曰：於何處入？即於彼有見似法及義意言，大乘法相所生中故。</p>
<p>釋曰：入如是相，此入行相今當顯示。意地分別名意言，此意言種類以大乘法為因生故。大乘法相所生者，攀緣所說法故。</p>
<p>論曰：信解行地中、見道中、修道中、究竟道中，一切法唯識，隨聞信解故、如理通達故、對治一切障故、無障礙故。</p>
<p>釋曰：何處得入？於信解地中得入，由但聞一切法唯有識，即起增上信解，名為得入故。於見道中得入，今當顯示。如理通達者，於意言分別中如理通達故。云何如理通達？非法非義無能取無所取，若如此名通達意言分別故。於修道中得入，今當顯示。對治一切障故者，觀此意言非法非義無能取無所取時，能對治一切障，此名修道中得入。究竟道中得入，今當顯示。無障礙故者，住最清淨智處故，最微細障滅故，名究竟道中得入故。</p>
<p>論曰：何緣得入？善根力持故、三種練治心故、滅除四處故、法義為所緣故、奢摩他毘鉢舍那常修正修無放逸等故。無量世界中無量人道眾生，剎那剎那正覺阿耨多羅三藐三菩提，是為第一練治心。</p>
<p>釋曰：何緣得入？如所說善根力持等有八處相應。於中若常修者，一切時作故。善修者，恭敬作故。若作如此相類即是不放逸，於中對治三種退屈心故。有三種練治心，菩薩聞阿耨多羅三藐三菩提第一甚深寬大難可證得，心則退屈。為對治此故，有第一練治心云云。又云云故，有第二練治心。</p>
<p>論曰：由專心故，能行施等諸波羅蜜。我已得此專心，由此故我修諸波羅蜜當得圓滿，不足為難。是為第二練治心。</p>
<p>釋曰：由此意故施等波羅蜜即得現行者，於中意者謂信及欲。菩薩於波羅蜜中信知實有故、功德故、可得故。此是菩薩信，由信故喜樂修行名欲，菩薩得此信欲意故修行六波羅蜜，進趣圓滿不以為難。</p>
<p>論曰：雖彼有礙善者，善法具足已，即於死時隨所念欲，一切具足身彼時得生；況我此最勝善無礙善，於彼時一切具足何為不得！是名第三練治心。此中有偈：</p>

<div class="lg regular"><div class='lg-row'>在於人道中，　無量諸眾生，</div>
<div class='lg-row'>念念得菩提，　故除退屈心。</div>
<div class='lg-row'>善心人專意，　能行布施等，</div>
<div class='lg-row'>勝人得此意，　亦能行施等。</div>
<div class='lg-row'>善人於死時，　隨心得果報，</div>
<div class='lg-row'>既有滅位善，　果報云何無！</div>
</div><p>釋曰：復次菩薩於諸佛甚深寬大言教中起推尋時作思念：阿耨多羅三藐三菩提難可證得，一剎那心斷已乃得。即生退屈。為對治此故，修第三練治心。況我此最勝善者，況我於一切十地中善具足福智資糧故。無障礙善者，謂心煩惱微細難破如金剛，三摩提能破此障，此三摩提後出離一切障礙，依止轉已，於此云何不得？此顯出離障礙，與死無異故。一切具足者，謂得一切種智故、善根力持故。三種練治心者，善根不薄少故，菩薩由有此力，則能三種練治心令不退屈。於中第二練治心，如所練治今當顯示。由此念故離諸障礙，慳等波羅蜜障無故，滿足波羅蜜不以為難，由此滿足故得成菩提。第三練治心今當顯示。於中有礙善者，謂世間善故，名為有礙善。我此無礙善，此善不得成佛無有是處，此義以偈顯示。偈言故除退屈心者，謂不令下劣心得住，云我不能得阿耨多羅三藐三菩提。善心者，謂非惡無記心故。由有無記施故，如有人散漫心行施，外道等以不善心行施。又復求阿耨多羅三藐三菩提者，此善最勝，勝人得此意。亦能行施等者，於中得專心時有如是相，能修施等六波羅蜜，謂得滅慳等障礙心。勝人者，最上故，謂諸菩薩。施等者，謂攝取戒及智波羅蜜等。隨心得果報者，乃至得非想非非想處果報故。滅善者，滅障礙故。果報云何無者，謂得佛身故。</p>
<p>論曰：遠離聲聞辟支佛思惟故，思惟則滅；於大乘中一切疑無疑故，邪意及疑則滅；於聞思法中離我我所執故，法執則滅。現前住安立一切相，思惟不分別故，則滅分別。此中有偈：</p>

<div class="lg regular"><div class='lg-row'>安立及自住，　所有現前相，</div>
<div class='lg-row'>一切不分別，　智人得勝覺。</div>
</div><p>釋曰：此中論本為顯四處滅故。於中滅思惟者，謂滅聲聞等思惟故。邪意及疑滅者，謂於大乘甚深寬大法中，邪意及疑應滅除故。邪意者，誹嫌意及心動搖。惑者，疑心故。一切疑無疑故者，於此大乘中為安立法相故說有三性，所謂一切法無性、無生無滅、本來靜寂、自性涅槃。如是等一切法無所有門，此就分別性故。若說幻、焰、夢、光、影、像、響、水月、變化，此就依他性故。若說真如、實際、無相、第一義、法界、空等門，此依成就性故。於此諸法中，一切邪意及惑不生故。於聞思法離我我所執故者，此中為顯除滅法執故。滅除法執者，謂於法中若聞若思，乃至不令我我所得入故。現前住安立一切相思惟不分別故者，謂行者修無分別智時，在正思惟位，滅此等一切寂靜心分別也。於現前住色等及靜心所有安立骨鎖等，於此一切所緣相中不念不分別時，名入無分別方便，若分別則不得入。此現前安立偈者，為顯最後滅義故。</p>
<p>論曰：因何入？云何入？聞熏習所生、正思惟所攝故，似法及義顯現有見意言。</p>
<p>釋曰：此中顯示以此入、如此入故。於中聞熏習所生者，聞熏習為因故，即此入道理。如前所，說即是大乘聞熏習所生，應知成就性所攝故。</p>
<p>論曰：有四種求，謂名、義、自性、差別，假說相求。</p>
<p>釋曰：此中為顯示如此入故。四種求者，如論本說，謂名、義、自性、差別等所說。</p>
<p>論曰：復有四種如實知，謂名、事、自性、差別假相說中如實知，彼自性差別不可得故。菩薩如是如實為入意言唯識故修行。於彼似字義意言中，知彼名字唯是意言，知彼名所依義亦唯意言，即知彼名自性及差別唯是假相說，是時證得唯有意言，則於名及義、自性、差別假相說中不見有性差別義相。故由四種求及四種如實知，於彼似名及義意言中得入唯識。</p>
<p>釋曰：四如實知者，如論說名、事、自性、差別假說中如實知。其自性及差別故者，謂各有自性、差別，作如是假說故，名自性、差別假說者，義不可得故，即是知彼名、自性及差別唯是假說者。以彼名字無有自性及差別故，即能於彼名字、自性及差別唯是假說中忍受故。若如是知是謂求，若知不可得名為如實知。</p>
<p>論曰：此唯識觀，入何法？似何法入？謂入唯量故，相及見為二故，種種相故。名、義、自性、差別但假立，自性差別六種事無事故。為能取及所取體而住故，一時似種種相事生故。如闇中繩似蛇，譬如繩中蛇是妄，以不有故。若見實義則無有妄，蛇智則滅唯繩智在。若細分析繩亦不實，以色香味觸相故，於中依止色等智故，繩智亦得除滅。如是如是，彼似字及義六種相意言如蛇智，以知彼六種相無實義，此唯識智亦須除滅，由成就性智故。</p>
<p>釋曰：此中問所入法及入譬。唯量者，唯識量故。有相及見為二者，此顯相及見二識故，此似相顯現為因、為住處、為相、為影顯現故，唯是一識種種相生，非速疾故次第而生，如此三種得入唯識。一時似種種相義生故者，謂似名句味身種種相義生故，彼亦似依名所目義種種相生故。於中入三性觀，以繩譬顯示。六種義中自在者，謂於名等六種義中自在，言自在者謂除滅故。</p>
<p>論曰：此菩薩如是入似義相意言故，得入分別性。入唯識故，得入依他性。云何入成就性？若滅離唯識想。彼聞法熏習所生意言，是時菩薩滅離義想，似一切義無有生處故，是故似唯識顯現亦不得生，即住不分別一切義名中正證法界相應而住。是時菩薩於能緣所緣平等平等無分別智生，即是菩薩入成就性。</p>
<p>釋曰：入似義相意言故者，謂所有義唯是分別故，如是即入分別性。入唯識故者，此之意言唯識所攝，得入依他性。似一切義無有生處者，謂無有似義生種類故，唯識種類亦不得生。何以故？若起唯識分別時則成義故。次後得證真如，此如不可言說，唯內自知故，是時菩薩能取所取平等。平等無分別智生者，謂能緣智、所緣真如二法，其體平等猶如虛空，謂無有能取所取體而住，以不分別能取所取故名無分別，即是得入成就性。所言住無分別一切義名中者，謂有何名？有幾種此名差別？以偈中顯示。</p>
<p>論曰：此中有偈：</p>

<div class="lg regular"><div class='lg-row'>法人及法義，　若廣若略性，</div>
<div class='lg-row'>不淨淨究竟，　是名境差別。</div>
</div><p>釋曰：於中法名者，謂色受及眼如是等。人名者，謂佛法愛及信行、法行如是等。復有法名者，謂修多羅等。義名者，謂依法所顯義。總名者，如言眾生。別名者，即彼眾生各各有名。性名者，謂字本。不淨名者，謂凡夫等。淨名者，謂學人。至究竟名者，謂所緣通相法。又略說十種名字，是菩薩攀緣，所謂法名者眼等，人名者我等。復法名者，十二部言教。義名者，即彼十二部言教義。總名者，一切法有為無為等。別名者，色受等及虛空等。性名者，阿字為初、訶為最後。不淨名者，凡夫等。淨名者，見諦等。至究竟名者，通相法為境。二智所緣，謂出世智及彼後得智，緣一切法真如故、一切法種種相故，如於十地中一切義通相緣智所緣故。如是等諸名，是諸菩薩境界故。</p>
<p>論曰：此菩薩如是入唯識故，得入應知相。由入應知相故，即得入歡喜地，善通達法界，得生如來家，得一切眾生平等心，得一切菩薩平等心，得一切佛平等心。此即是菩薩得見道。</p>
<p>釋曰：得生如來家者，由佛種不斷故。得一切眾生平等心者，如自身欲入涅槃，於一切眾生亦爾，由此心故名一切眾生平等心。得一切菩薩平等心者，由同得深淨心故。得一切佛平等心者，由住此位時得諸佛法身，得法身故即得一切佛平等心。復次一切眾生平等心者，得自他平等故，如自身欲盡諸苦，於彼亦爾。一切菩薩平等心者，謂同諸菩薩得深淨心，作利益眾生事。得一切佛平等心者，見諸佛法界與己無差別故。</p>
<p>論曰：復次何故入唯識觀？為緣通相法故、出世奢摩他毘鉢舍那智故、彼後得種種相識智故。滅有因相阿梨耶識一切因相種子故、增長得觸法身種子故、轉依止故、出生一切佛法故、為得一切智智故，入唯識觀。</p>
<p>釋曰：奢摩他毘鉢舍那智者，即奢摩他毘鉢舍那名為智故。於中有因相阿梨耶識一切因相種子滅者，於中有相者即是因緣，謂阿梨耶識中所有一切染法種子。復言相者，為顯示即此種子，為所緣相故。如是說已，即得顯示此諸種子因果俱滅。</p>
<p>論曰：復次彼後得智，於阿梨耶識所生一切識性相中，由見如幻等故，自然不復顛倒。是故猶如幻師於幻事中，菩薩於諸相中設說因果，一切時亦得無倒。</p>
<p>釋曰：若無分別智滅障礙出生佛法者，此後得智復何所用？無分別智不能說彼因果法。何以故？無分別故。是故須後得智，說彼因果法，一切時不顛倒，如幻師於所幻事。阿梨耶識一切所生者，此等皆以阿梨耶識為因。一切識性相中者，謂以識性為因故。如所幻事，後得智於中不顛倒說亦不倒。</p>
<p>論曰：於此入唯識觀中，有四種三摩提，為四種通達分依止。云何可見？由四種求義故。下品無塵忍得明三摩提，為暖行通達分所依止。若增上忍增明三摩提，為頂行通達分所依止。由四種如實知故，得入唯識決定塵無所有。此入真實義一分三摩提，是順諦忍所依止。此三摩提最後唯識想除，是無間三摩提，世第一法所依止，應如是見。此諸三摩提是正位邊應知。</p>
<p>釋曰：一切處入真實時得通達分。今此中亦顯示通達分善根依止者，是通達分因，故言依止。下品無塵忍得明三摩提者，謂於無塵中薄少樂欲，顯示無塵智名明。得明三摩提者，顯示無塵智所依止三摩提故。增上無塵忍者，此中忍還是彼欲故。明增三摩提者，顯示增上無塵智名明。言三摩提者，顯示是無塵智所依止故。順諦忍所依止者，法無我名諦，於彼無我隨順忍故。此順諦忍云何成？以決定無別外物故，能取亦不有。應知住疾利隨順忍時得此樂欲。正位邊者，謂正位時。</p>
<p>論曰：如是入地菩薩入唯識故得見道。云何發起修道？隨所成立說十地，一切修多羅攝取現住事通相法為緣，出世間及後得奢摩他毘鉢舍那智，無量百千俱胝那由他劫數習故，為轉依止得三種佛身故修行。</p>
<p>釋曰：隨所成立說者，謂若為成立故說十地經中諸地故。通相法為緣者，謂一相緣，非句別緣故。出世者，無分別智故。彼後得者，謂成立智。此亦不可說為世間。何以故？非世間積習故。亦非一向出世間，以隨順世間行故，是不可定說一相故。為轉依止者，由此通相攀緣智故得轉依故。為得三種佛身者，謂令我當得三種佛身故修行。</p>
<p>論曰：聲聞入正位、菩薩入正位，此二有何差別？聲聞正位有十種差別，與菩薩正位異應知。一所緣差別，大乘法為緣故。二住持差別，大福智資糧住持故。三通達差別，通達人法無我故。四涅槃差別，攝取無住著涅槃故。五地差別，依十地出離故。六清淨差別，煩惱斷及佛淨剎故。七得一切眾生與自身平等心差別，起成熟眾生行不休息故。八生差別，生如來家故。九化現差別，佛集輪中一切時化現所攝故。十果差別，十力無畏不共佛法等無量功德果成就故。</p>
<p>釋曰：涅槃差別者，由菩薩攝取無住著涅槃故，聲聞不爾。清淨差別者，由菩薩滅煩惱及習并淨佛土故，聲聞不爾。</p>
<p>論曰：此中有偈：</p>

<div class="lg regular"><div class='lg-row'>推尋名及義，　各各互為客，</div>
<div class='lg-row'>推尋二唯量，　二施設亦然。</div>
<div class='lg-row'>從此生實知，　三分別無義，</div>
<div class='lg-row'>若見彼非有，　即入三無性。</div>
</div><p>釋曰：如真實入，此中說偈。推尋名及義各各互為客者，名於義為客，義於名亦為客，各別相故。推尋者，謂應於靜心中見故。推尋二唯量二施設亦然者，義無有自性及差別故，即應知自性唯是施設、差別唯是施設故。從此生實知者，謂於此中如實知故。由四種尋思為因故，得四種如實知。三分別無義中見者，於三種分別無有義中見故，謂名分別、自性分別、差別分別故。彼非有即入三無性者，義無所有，故分別亦無。何以故？若所分別義是有，分別可得緣彼而生；由彼義不有故，分別亦不得有，應知此義故。入三者，謂入三性。於中由見名義互為客故，得入名義各異分別性。若見名自性施設、差別施設，唯見分別，即得入依他性。即此能分別識亦不見，即得入成就性。此名三種入。</p>
<p>論曰：復有教授偈，如《觀行差別論》說：</p>

<div class="lg regular"><div class='lg-row'>菩薩靜心中，　得見其心影，</div>
<div class='lg-row'>滅除於義想，　但觀於自想。</div>
<div class='lg-row'>如是心住內，　知所取非有，</div>
<div class='lg-row'>即無能取者，　故證無所有。</div>
</div><p>釋曰：為令得入觀故，復說此教授偈。菩薩見心影者，見彼似法義影唯是自心。何人見？謂菩薩。何處見？謂靜心中。滅除於義想但觀於自想者，謂於靜心中義想不起，知唯是自心為法義相顯現。如是心住內者，若心如是得住於義無所有中，即是心住於心中。知所取非有者，謂解知所取義無所有故。即無能取者，由所取義不有故，則能取心為能取者亦不可得故。證無所得者，既無能取所取已，即說名為證真如，以真如不可得故。</p>
<p>論曰：復有入正位別偈，如《大乘經莊嚴論》中所說：</p>

<div class="lg regular"><div class='lg-row'>菩薩具滿無邊際，　福德智惠之資糧，</div>
<div class='lg-row'>法中思量善決已，　則了義類意言生。</div>
<div class='lg-row'>彼知諸義唯意言，　即住似義唯心中，</div>
<div class='lg-row'>如是正證法界已，　是故遠離二種相。</div>
<div class='lg-row'>以知心外無有他，　故得知心亦非有，</div>
<div class='lg-row'>智者了知二俱無，　即住無二法界中。</div>
<div class='lg-row'>智者無分別智力，　平等順行常普遍，</div>
<div class='lg-row'>所依稠密罪惡聚，　如大伽陀拔眾毒。</div>
<div class='lg-row'>牟尼善說諸正法，　安心有根法界中，</div>
<div class='lg-row'>已知念行唯分別，　智者疾至德海岸。</div>
</div><p>釋曰：復有入正位偈，如《線莊嚴論》中說。若有最極難知者，彼中顯示。於中無邊際者，謂極難度彼岸故。如言無邊言，說非無有邊，但以多故得名無邊，此亦如是。何者為資糧？謂福德智慧。於中施等三波羅蜜是福德資糧，般若波羅蜜名智慧資糧，精進波羅蜜，若為智慧精進是智慧資糧，若為福精進是福資糧。如是禪波羅蜜亦二種，於中若緣四無量禪名福資糧，餘名智資糧。誰有此資糧？謂菩薩。法中思量善決故者，由依三摩提後力故，思量諸法得善決定非餘。則了義類意言生者，謂了知諸義皆以意言為因故。即住似義唯心中者，由知彼諸義唯意言故，即此自心似義而現故。如是正證法界已是故遠離二種相者，知自心似義而現已，即於離能取所取真如中得證。又復如所入證，今當顯示。以知心外無有他故得知心亦非有者，謂離心外無有所攀緣義，彼不有故，能緣之心則亦不有。菩薩知彼二不有故，即住無二法界，謂離心及義故。無分別智力者，離分別智力故。平等順行者，於平等中順行故，見修多羅等一切諸法平等，猶如虛空故。普遍者，於若內若外諸法中如是見故。常者，一切時故。所依稠密罪惡聚者，此諸染法因名稠密，以難可觀解故。罪惡聚者，即是染法熏習自性為體故。牟尼善說諸正法安心有根法界中者，謂以意安住有根心中。若攀緣彼心真如，此是有根心，謂緣如來正說，具足無闕總為一相，應知此即是無分別智。已知念行唯分別者，住此有根心已，為欲正說故，於彼後得智中所憶念義，亦知此憶念行唯是分別故。由此無分別智及後得二種智故，諸菩薩疾至佛果彼岸。此等諸偈總集義者，初偈明資糧道，第二偈義明方便道，第三偈義明後見道，第四偈義明修道，第五偈義明究竟道。此釋入應知相竟。</p>

<p class='juan'>攝大乘論釋論卷第六</p></div>
</div><!-- end of div[@id='body'] -->
</body></html>