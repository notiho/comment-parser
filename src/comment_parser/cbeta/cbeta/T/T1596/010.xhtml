<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu58' />攝大乘論釋論卷第十<p class="byline">世親菩薩造</p><p class="byline">隋天竺三藏笈多共行矩等譯</p>智勝相勝語第十之二</p><p>論曰：此諸佛法身，為說差別、為說無差別？依止意用及業無異故，不可說差別；無量正覺故，有差別。如法身，受用身亦爾，意用及業不異故，無差別；依止有差別，無量依止轉故。變化身亦如受用身應知。</p>
<p>釋曰：無量依止轉故者，諸菩薩有無量依止，由此受用身顯現故，是故意用及業無差別，然身事有差別。於中意用無差別者，謂安樂一切眾生意應知。業無差別者，謂顯示證正覺般涅槃等業，此業無別應知。</p>
<p>論曰：應知法身與幾功德相應？與最清淨四無量、解脫、勝處、一切處、無諍、願智、四辯、六通、三十二大丈夫相、八十種好、四一切種清淨、十力、四無畏、三不護、三念處、無忘失法、拔除習氣、大悲、十八不共佛法、一切種勝智等相應。此中有偈：</p>

<div class="lg regular"><div class='lg-row'>憐愍諸眾生，　捨離結縛意，</div>
<div class='lg-row'>不捨安樂心，　歸命利益意。</div>
<div class='lg-row'>解脫一切障，　牟尼勝世間，</div>
<div class='lg-row'>智遍滿爾炎，　歸命解脫心。</div>
<div class='lg-row'>能滅諸眾生，　一切惑無餘，</div>
<div class='lg-row'>惑者共歸苦，　歸命離惑人。</div>
<div class='lg-row'>無功用無著，　無障礙寂靜，</div>
<div class='lg-row'>常解一切難，　歸命釋難者。</div>
<div class='lg-row'>所依及能依，　說言及說智，</div>
<div class='lg-row'>意常無障礙，　歸命善說者。</div>
<div class='lg-row'>隨彼等語言，　行往還出離，</div>
<div class='lg-row'>知彼諸眾生，　歸命善教者。</div>
<div class='lg-row'>諸眾生見佛，　緣彼大人相，</div>
<div class='lg-row'>但見得生信，　歸命生信者。</div>
<div class='lg-row'>執持住處捨，　變化及變易，</div>
<div class='lg-row'>三昧智自在，　歸命到彼岸。</div>
<div class='lg-row'>方便歸依淨，　及大乘出離，</div>
<div class='lg-row'>障隔諸眾生，　歸命摧魔者。</div>
<div class='lg-row'>能說智及斷，　出離障礙事，</div>
<div class='lg-row'>外道不能壞，　歸命自他利。</div>
<div class='lg-row'>說法制大眾，　遠離二煩惱，</div>
<div class='lg-row'>無護無忘失，　歸命攝眾者。</div>
<div class='lg-row'>利益諸眾生，　所作不過時，</div>
<div class='lg-row'>所作常不虛，　歸命無忘失。</div>
<div class='lg-row'>行住一切處，　無非圓智業，</div>
<div class='lg-row'>一切時遍知，　歸命實義者。</div>
<div class='lg-row'>於晝夜六時，　觀察諸世間，</div>
<div class='lg-row'>與大悲相應，　歸命利益意。</div>
<div class='lg-row'>修行及證得，　智慧與作業，</div>
<div class='lg-row'>勝一切二乘，　歸命最勝者。</div>
<div class='lg-row'>三身大菩提，　具得一切種，</div>
<div class='lg-row'>歸命斷眾生，　一切處疑惑。</div>
<div class='lg-row'>無畏無過失，　無濁無住處，</div>
<div class='lg-row'>於諸法無動，　歸命無戲論。</div>
</div><p>諸佛法身與如是等功德相應。復有自性、因、果、業、相應、行事等功德，是故諸佛法身是無上功德應知。此中有偈：</p>

<div class="lg regular"><div class='lg-row'>成就最勝義，　出過一切地，</div>
<div class='lg-row'>至諸眾生上，　解脫諸眾生。</div>
<div class='lg-row'>無盡無等德，　相應世間見，</div>
<div class='lg-row'>眾輪亦不見，　一切天人等。</div>
</div><p>釋曰：法身與如是等功德相應。復有自性因果業相應行事等功德者，於中法身自性者，以成就最勝義顯示。成就最勝義者，謂清淨真如，此是佛自性故。因者，顯示出過一切地，謂以修一切地得彼佛體故。至諸眾生上者，此顯示果，顯此果在一切眾生上故。解脫諸眾生者，此顯示業，佛是救脫一切眾生故。相應者，無盡無等功德相應以此顯示。於中世間見者，謂見化身故。諸大眾輪見者，謂見受用身故。此等諸天人亦不見者，謂此諸大眾輪，不見自性身。此等顯示佛身行事差別。</p>
<p>論曰：然此諸佛法身，甚深最甚深。此甚深云何可見？此中有偈：</p>

<div class="lg regular"><div class='lg-row'>諸佛不生生，　無住處為處，</div>
<div class='lg-row'>諸事無功用，　受用第四食。</div>
<div class='lg-row'>無差別無量，　無數量一業，</div>
<div class='lg-row'>不動及動業，　諸佛三身具。</div>
<div class='lg-row'>無有證正覺，　非不一切覺，</div>
<div class='lg-row'>念念不可量，　有非有所顯。</div>
<div class='lg-row'>無欲無離欲，　而亦與欲俱，</div>
<div class='lg-row'>既知欲非欲，　得入欲法如。</div>
<div class='lg-row'>諸佛過諸陰，　而亦住陰中，</div>
<div class='lg-row'>與彼不一異，　不捨而寂滅。</div>
<div class='lg-row'>諸佛同事業，　猶如大海水，</div>
<div class='lg-row'>我已現當作，　他利無是思。</div>
<div class='lg-row'>諸罪者不見，　如破器中月，</div>
<div class='lg-row'>普遍一切世，　法光猶如日。</div>
<div class='lg-row'>或顯示正覺，　或涅槃如火，</div>
<div class='lg-row'>不生亦不有，　如來常住身。</div>
<div class='lg-row'>佛於非正法，　人及惡趣中，</div>
<div class='lg-row'>於非梵行法，　自住最勝者。</div>
<div class='lg-row'>行於一切處，　而亦無所行，</div>
<div class='lg-row'>一切眾生見，　然非六根境。</div>
<div class='lg-row'>伏斷諸煩惱，　如呪制諸毒，</div>
<div class='lg-row'>以惑至惑盡，　佛具一切智。</div>
<div class='lg-row'>煩惱即菩提，　生死寂滅體，</div>
<div class='lg-row'>有大方便故，　如來不思議。</div>
</div><p>此即是十二種甚深應知，所謂生成業住甚深、安立數業甚深、正遍覺甚深、離欲甚深、滅陰甚深、成熟甚深、顯現甚深、顯示正遍覺般涅槃甚深、住甚深、顯示自體甚深、滅煩惱甚深、不思議甚深。</p>
<p>釋曰：今當顯示大乘甚深，即是顯示十二種甚深。於中生成業住等甚深，以一偈顯示。諸佛不生生者，此顯生甚深，諸佛以不生為生故。無住處為處者，此顯成長甚深，諸佛不住生死涅槃處故。所作無功用者，此顯業甚深，諸佛以平等為業，由無功用故所作之業一切處平等受用。第四食者，此顯住甚深，由四種食是不淨身依止住處，諸佛非不淨身依止住處，由段等四食是欲界眾生不清淨身依止而住故。淨不淨身依止住處者，謂色無色界眾生，此等於下地煩惱則淨，於上地煩惱則不淨。此諸淨不淨身，唯有觸、意思、識等三食，離於段食彼身得住，彼身唯以三食得住故。淨身住持者，即是段等四食，於聲聞緣覺等此等淨，身若住於世，由此住持故。示現住持者，即彼段等四食示現，即以此住持故，諸佛食之，此為第四。由示現以此為住持故，諸佛世尊得受眾生所施令生歡喜，積聚福德故，無有食事。復有說言：諸佛食時，諸天接取，施餘眾生。以此因緣，令彼眾生當得菩提故。此等一偈同一甚深。又諸佛生相有十因緣應知，一愚癡別異故、二種種別異故、三攝持自在故、四住自在故、五捨自在故、六無二相故、七唯影像故、八如幻故、九無住為住故、十雲義成就故。有十因緣故，如來不住生死涅槃應知，一非知故、二非滅故、三非有故、四非有自性智故、五無得無分別故、六離心故、七得心故、八平等心故、九不得於物故、十非不得故。有十因緣故，諸佛無功用而佛事成就，一滅離故、二無依止故、三應作無功用故、四作者無功用故、五作業無功用故、六無所有無功用故、七本昔無差別故、八所作究竟故、九作事未究竟故、十由熟修一切法中自在故。有十因緣，諸佛受用於食，一示現以食住持身故、二令諸眾生聚集福德故、三為示現同眾生作故、四為令順學正食故、五為令順學知足故、六為令他發起精進故、七為成熟善根故、八為顯示自身無染著故、九為住持尊重業故、十為圓滿本願故。</p>
<p>次顯示安立數業甚深偈。無差別無量者，此是安立甚深。於中無差別者，法身無別異故。無量者，無量身證菩提，故無數量。一業者，此是數甚深，乘雖無量，諸佛一業故。不動及動業諸佛二身具者，諸佛雖三身相應，然受用身業則牢住，化身業則不牢住，此即是甚深故。</p>
<p>次顯示證正覺甚深偈。無有證正覺者，人及法無所有故。非不一切覺者，由假名說一切覺故。此正覺云何？偈言念念中無量，以此顯示，由於念念中無量人得正覺故。有非有所顯者，此顯真如於諸有非有為義故。</p>
<p>次顯離欲甚深偈。無欲無離欲者，欲無所有故無所染，既無染故亦無離。何以故？欲若是有，可有離欲故。而亦與欲俱者，由唯斷上心欲，留隨眠欲故。若不留隨眠欲，即同聲聞入涅槃故。既知欲非欲得入欲法如者，謂欲分別中了知非欲，即入欲法真如故。</p>
<p>次顯示滅陰甚深偈。諸佛過諸陰而亦住陰中者，謂已過色等五取聚，但住於無所得法如聚中故。與彼不一異者，佛已捨彼分別聚，然與彼非異，以即住彼法如中故；又非不異，由雖是化身，分別即成清淨境界故。不捨而寂滅者，謂不捨真實性聚，即是涅槃故。</p>
<p>次顯成熟甚深偈。諸佛同事業者，諸佛作業平等，皆為成熟眾生故。此何所似？猶如大海水，如水入海為魚鼈等受用。如是既入法界，同為成熟眾生故。我已現當作他利無是思者，無有一念思惟我於三時利益眾生，然似摩尼天樂無有功用，而作眾生利益事成。</p>
<p>次顯示顯現甚深偈。若世間不見諸佛，又說諸佛是常住身；既有常住身，何故不見？偈言諸罪者不見，如破器中月故。如器破水則不住，以水不住故月則不現。如是諸眾生等無有奢摩他滋潤故，佛月不現。水譬三摩提，體滋潤故。普遍一切世法光猶如日者，雖不見佛，亦為作佛事。由說修多羅等法猶如日光，以此為佛事，亦於世間得成熟眾生。</p>
<p>次顯顯示正遍覺般涅槃甚深偈。或顯示正覺或涅槃如火者，或示正遍覺、或示般涅槃，其事如火。譬如火，或時然或時滅。諸佛亦爾，或有眾生應以涅槃成熟即示涅槃，應以正覺成熟即示正覺，為解脫故。如火性不異，唯一法身亦爾，應如是知。餘半偈義可解。</p>
<p>次顯住甚深偈。佛於非正法人及惡趣中，於非梵行法自住最勝者者，自體最勝，住亦最勝，住於聖住故。此中聖住者，謂住於空故。天住者，謂住禪那故。梵住者，謂住慈等四無量故。非正法者，謂諸不善法。諸佛於諸不善法中住於空住，是故佛住聖住。於人道及惡趣眾生攀緣而住，入於禪那，是為天住。於非梵行法中，自體最勝住。如是等。空住者，即是自體。</p>
<p>次顯顯現自體甚深偈。行於一切處而亦無所行者，後得智於善不善等中差別智生，若無分別智即無所行。化身於一切處行，非餘身也。第二義中一切眾生見者，謂即此化身一切處得見故。然非六根境者，即此化身若為地獄眾生所見時，為教化彼故生於彼處，非化身自性。彼地獄眾生見時，謂即是地獄身，是故非彼地獄等眾生六根境界。</p>
<p>次顯滅煩惱甚深偈。伏斷諸煩惱如呪制諸毒者，謂現行煩惱，在菩薩位時不斷煩惱，由有隨眠惑在。如呪制諸毒者，譬如被毒呪力制之則不為害。煩惱亦爾，以智知故則不為惱。以惑至惑盡者，謂以留隨眠惑故，不同聲聞入般涅槃。佛具一切智者，謂諸佛煩惱盡時，即得一切智具故。</p>
<p>次顯不思議甚深偈。此等煩惱即是彼菩提分，是集諦故。生死等苦諦，即是涅槃故。如來一切所說皆不可思議，如前所說三種因緣，謂唯自證知等，非思量境界。</p>
<p>論曰：諸菩薩念佛法身，以幾種念而念？略說諸菩薩修習念佛有七種：一諸佛於一切法得自在，應如是修習念佛，於一切世界得無障礙神通智故。此中有偈：</p>

<div class="lg regular"><div class='lg-row'>障礙及闕因，　眾生界普遍，</div>
<div class='lg-row'>二種決定故，　諸佛無自在。</div>
</div><p>二如來身常住，真如無間離垢故。三如來最無譏嫌，離一切煩惱障智障故。四如來無功用，無有功用而不捨一切佛事故。五如來大受用，清淨佛土為大受用故。六如來無染污，生在世間不為一切世法所染故。七如來大義利顯示證正覺入涅槃等，未成熟眾生而成熟之，已成熟者而解脫之。此中有偈：</p>

<div class="lg regular"><div class='lg-row'>隨逐於自心，　常具淨相應，</div>
<div class='lg-row'>無復諸功用，　施與大法樂，</div>
<div class='lg-row'>無依止遍行，　平等於多人，</div>
<div class='lg-row'>一切一切佛，　智人如是念。</div>
</div><p>釋曰：諸菩薩若念諸佛法身，如七相修念，今當顯示此修義。於中於一切法得自在者，以神通故於一切法得自在，由諸佛於一切世界中得無障礙神通，非如聲聞等有障礙故。若諸佛於一切法得自在者，何故一切眾生不得涅槃？此義以偈顯示。有因緣故，不能令得涅槃故，說障礙及闕因等偈。此中障礙者，由業障等所礙故，雖無量諸佛不能令其得涅槃，是故諸佛於彼眾生無有如上自在。闕因者，謂無涅槃法性。此為闕因，由無彼性故。二種決定故者，決定有二種：一作業決定、二受報決定。然於此二種決定，諸佛無有自在。於中報障者，謂癡鈍等應知。受報決定者，謂決定趣地獄等。報及受報有此差別。常住身者，即是真如無間離垢，此如常住以此為身，故名如來常住身也。如來大受用者，諸如來等即以清淨佛剎為大受用應知。大義利者，諸佛大義利體，謂成熟解脫，未成熟眾生以菩提涅槃而成熟之故應知。餘四相念佛義可解。此七種念佛，更以二偈顯示。隨逐於自心等偈中說七相成就。諸菩薩最初念諸佛果報皆隨逐自心，此亦即是常。淨相應者謂善，是故最無譏嫌。無功用者，以無功用作諸佛事故。施與大法樂者，即是清淨佛土應知。無依止遍行者，若有依止作行則苦，是故諸佛無所依止而行教化，以如是故利益多人。由多人所共故，諸菩薩應念此果報。</p>
<p>論曰：復次云何應知諸佛剎土清淨相？如百千偈修多羅菩薩藏緣起中說，婆伽婆住於最勝光明七寶莊嚴故，放大光明普照無量世界故，住於無量妙莊飾處故，周圓無限故，超過三界行處故，出世上上善根所生故，最清淨自在識相故，如來住持故，諸大菩薩所住故，無量天、龍、夜叉、乾闥婆、阿修羅、迦樓羅、緊那羅摩、睺羅伽、人非人等所行故，大法味悅樂所持故，安住一切眾生一切利益事故，離一切煩惱逼迫故，離一切魔故，勝過一切莊嚴如來莊嚴住持故，大念慧行出生故，大奢摩他毘鉢舍那為乘故，大空、無相、無願入處故，無量功德眾莊嚴大寶蓮華王所建立故，遊於大宮殿中故。如是等句顯清淨佛剎，所謂色類具足、相貌具足、量具足、方所具足、因具足、果具足、主具足、助伴具足、眷屬具足、住持具足、業具足、順攝具足、無畏具足、住止具足、道路具足、乘具足、門具足、依持具足故，如是等皆得顯現。又彼清淨佛剎中所有果報，一向淨妙、一向樂、一向無嫌、一向自在。</p>
<p>釋曰：如百千偈修多羅緣起中說，佛剎清淨。彼清淨佛剎，以何等勝功德顯示？前二句顯色具足，謂七寶等。七寶中，金、銀、琉璃、珊瑚、馬瑙並是石所攝，末邏羯多<span class='note-inline'>(玉之類緣色)</span>亦是石所攝應知。赤寶者，謂赤真珠，從赤虫所出，由於中出珠故，此珠寶於一切寶中最勝故。光明照無量世界者，即前所說七寶出生光明故，此是色具足第二句。次一句顯莊嚴具足，次一句顯量具足，次一句顯方所具足。此等以何為因？出世無分別及彼出世無分別後得二種善根所生諸善為因，此即是因具足，此亦有一句。次一句顯果具足，彼佛剎中以最清淨識自在轉為相故。次一句顯主具足，次一句顯伴具足，次一句顯眷屬具足。於此眷屬具足中，所言摩睺羅伽亦攝在龍中。於淨土中若能住持身，此是住持具足，亦以一句顯示。以此為食已復作何業？但成就一切眾生一切利益事。亦以一句顯示順攝具足，由淨土中無煩惱無苦故。亦以一句顯示彼中無有怨對之怖，由無魔故。於彼佛土中無陰魔、煩惱魔、死魔、天子魔，是故無有怖畏，此一句即是無畏具足。次一句顯住處具足。復以何道得入彼清淨佛剎？於大乘中聞思修智為體，即是大念慧行。如其次第，此一句顯示道具足。以何為乘？於奢摩他、毘鉢舍那而趣於彼，此一句顯乘具足。以何門得入彼土？謂於大乘中空、無相、無願為門故，此一句顯門具足。次一句顯依持具足，猶如大地以風輪為依持。彼清淨佛土以何為依持？以無量功德大寶蓮華為依持，此句顯依持具足。彼淨土中果報一向淨妙者，由彼中無有糞穢等不淨物故。一向樂者，彼中唯有樂受，無有苦及無記等受。一向無嫌者，於彼中無有不善及無記故。一向自在者，以自心力不待因緣故。</p>
<p>論曰：復次此諸佛法界一切時有五業應知。一救護一切眾生逼惱中業，謂聾盲狂等逼惱，唯見即得救護故。二救護惡道業，從不善處拔出，安置善處故。三救護非方便業，外道等以非方便求於解脫，開悟安置於佛正教中故。四救護我見業，為令超過三界，教示以道故。五救護乘業，謂發行餘乘諸菩薩及不定性聲聞等，安立令修行大乘故。此五種業是一切諸佛平等業應知。此中說偈：</p>

<div class="lg regular"><div class='lg-row'>因依事念行，　別故業有異，</div>
<div class='lg-row'>世間有此異，　導師無彼別。</div>
</div><p>釋曰：諸佛法界者，即是法身，彼有五業應知。救護一切眾生逼惱業者，由見佛故，盲等即得眼等故。救護惡道業者，此業為救護惡道故，謂於不善處移諸眾生置於善處故。救護我見業者，說超過三界道名為救護。世間名為三界，即說此為我見。餘二句義可解。此等五業是一切諸佛平等業應知。此等義以偈顯示。若諸佛平等業，世間眾生不平等業，此等因緣以因依事念行等一偈顯示。於世間中因異，由地獄因別、人天因別乃至餓鬼因別，是故業有異。依異者，由依止身別異故，作業有異。事異者，或有興生或種田此等業，由此等事異，故世間業體異。念異者，念名意欲，由此意欲異故，世間業亦有異。行異者，即是有為行，由所作有為行業異故名為異。誰有此異？偈言世間有此異故。導師無彼別者，謂佛一切作事無復功用，則無因等五異，是故諸佛作業無有差別故。</p>
<p>論曰：如是諸佛法身功德具足相應，不與聲聞、辟支佛共。若爾者，以何意故說一乘？此中有偈：</p>

<div class="lg regular"><div class='lg-row'>為引攝一分，　及安住餘者，</div>
<div class='lg-row'>於此不定性，　說正覺一乘。</div>
<div class='lg-row'>法無我解脫，　等故性不同，</div>
<div class='lg-row'>得二意涅槃，　究竟唯一乘。</div>
</div><p>釋曰：此二偈顯說一乘意。為引攝一分者，謂不定性聲聞，為引入大乘故，云何令彼不定性人於大乘中而般涅槃故。及安住餘者，不定性菩薩，為令彼安住大乘，云何令彼不退捨大乘，於聲聞乘而般涅槃。為此義故，佛說一乘。不定性二句義可解。法無我解脫一偈，此中顯別意說一乘。何者別意？法平等故、無我平等故、解脫平等故。於中法平等者，法即是真如，此如平等。一切聲聞等同趣彼如，故名為乘，以平等故名一乘。無我平等者，無有人我。既無人我，仍言此是聲聞、此是菩薩者，不應道理。由依此無我意，故說為一乘。解脫平等者，聲聞等亦同解脫煩惱，依此意故說為一乘。何以故？由世尊說解脫與解脫等無有各各相故。性別者，由根性有差別故，於乘不決定性聲聞亦得成佛。由此意故說為一乘。二意得者，得二種意故。平等意者，由一切眾生一體攝故，我即是彼、彼即是我。如是攝已，此得正覺即是彼得正覺，依此意故說為一乘。第二意者，如《法華經》中為聲聞授記，得此意故，謂但得諸佛法如平等意，不得法身。由得此平等意故，作如是念：諸佛法如，即是我等法如也。復有別義：於彼大眾中有諸菩薩，與諸聲聞同名，授記得涅槃。如佛說：我念過去無量百千數，於聲聞乘般涅槃。由此意故說一乘。以見諸眾生應以聲聞乘而調伏者，現於彼般涅槃故。究竟者，此即是一乘，以究竟無有別趣故；然有差別，以聲聞乘等異於佛乘。由此意故，世尊說為一乘。</p>
<p>論曰：如是一切諸佛同一法身而有多佛，此以何因緣可見？此中有偈：</p>

<div class="lg regular"><div class='lg-row'>一界無有二，　一時多成就，</div>
<div class='lg-row'>次第非道理，　故成有多佛。</div>
</div><p>釋曰：由此因緣一切諸佛平等法身，或一或多應須了知，次當顯示。於中應知一者，法界平等故，諸佛以此為體，由法界平等故諸佛是一應知。復次應知一者，於一時一世界中無有二佛並出故，是故唯一應知。復次若多若一，如偈中顯示，所謂一界等。一界無有二者，此一句顯示一義，謂於一世界中無有二佛並出世故。餘句顯示眾多佛一時多成就者，於一時中有無量諸菩薩同修資糧成滿，此等若已福智資糧成滿而不得佛果，此等資糧則為虛棄。由有眾多菩薩同修資糧成滿故，有多佛應知。次第非道理者，無有次第得正覺義。若修菩提資糧時待次第成滿，可得證正覺時亦有次第。然由眾多菩薩修資糧無有次第故，證正覺時亦無次第，是故有眾多佛。</p>
<p>論曰：於法身中，諸佛非畢竟涅槃、非非畢竟涅槃，云何可見？此中有偈：</p>

<div class="lg regular"><div class='lg-row'>解脫一切障，　所作未究竟，</div>
<div class='lg-row'>佛畢竟涅槃，　亦不般涅槃。</div>
</div><p>釋曰：復有別部師說，諸佛無有畢竟涅槃。有別部聲聞乘人則言，有畢竟涅槃。有如是等二意，以偈顯示。解脫一切障等者，於中若解脫煩惱障智障，由此意故，言諸佛畢竟涅槃；由所作事未畢竟，未成熟者成熟之、已成熟者解脫之，應作此等事。由此意故，不畢竟涅槃。若異於此，則同聲聞涅槃，由畢竟涅槃故所作誓願便則無果。</p>
<p>論曰：何故受用身不即如是成自性身？有六因緣故，一色身顯示故、二無量大眾輪中差別顯示故、三隨彼欲樂應現自體不定顯示故、四隨異異顯現自體變動顯示故、五菩薩聲聞天等種種大眾和雜處和雜顯示故、六阿梨耶識及生起識等轉依不相應顯示故，是故受用身非自性身義成。</p>
<p>釋曰：今次顯示由此道理故自性身不成受用身。一色身顯示者，謂佛色身非即法身，由所見色非即法身故，是故受用身不是法身。又此受用身有差別，諸佛大眾輪差別故，法身則無如是差別，由此道理不相應故，受用身不成自性身。又隨其所欲現受用身故，如修多羅說：有人見佛黃色、有人見佛青色。如是等具說受用身，則有如是等體相不定。若言自性身體性有不定，則不應道理。自性身由有如此不相應故，非受用身即自性身。又復受用身，有一眾生初見餘色，後即於彼身復見餘色，若法身自性動異則不相應，是故受用身不成自性身。又復受用身常與天等諸眾和雜，自性身如是和雜則不相應，是故受用身不即自性身。又復由阿梨耶識轉依已即得自性身，若即此自性身是受用身者，生起識轉依已復得何身？是故受用身不即自性身。由此六種不相應故，不得成一。</p>
<p>論曰：何因緣故化身亦非自性身？有八因緣故。一諸菩薩從久遠已來得不退三摩提，於兜率天及人中生，不成故。二於宿命書算數印工巧雜論等及受用欲行中無智，不成故。三已知邪說正說法教而往詣外道所，不成故。四善知三乘道而行苦行，不成故。五捨萬億閻浮洲，於一處證正覺轉法輪，不成故。六若離如是顯示證正覺等方便，其餘皆以化身作佛事者，則應於兜率天中證正覺。七何不於一切閻浮洲中平等佛出？既不如是，以無阿含及道理可證。八與一世界中無二如來出世不相違，以有眾多化佛故。言一世界者，是一四洲世界，如無二轉輪王並出。此中有偈：</p>

<div class="lg regular"><div class='lg-row'>諸佛微細化，　平等入多胎，</div>
<div class='lg-row'>一切種正覺，　為顯現受生。</div>
</div><p>釋曰：今次顯自性身即是變化身不相應義。有八種不相應。於中初不相應者，諸菩薩從久遠無量劫來得不退三摩提，尚不生於兜率陀等諸天中，況復人間。是故世間所見是所化身，非自性身。復次諸菩薩已得宿命智而不知書算等事者，無有道理。是故化身，為教化眾生故應作此事。復次菩薩於三阿僧祇劫修行時，不知正說邪說，云何於最後證正覺時乃能知也？是故化身非自性身。復次捨萬億閻浮洲，唯於一處證正覺轉法輪，不應道理。若化身得成，由於一切處同時現化，是故化身非自性身。若言但一處證正覺，餘處顯示化身攝眷屬者，何故不即於兜率陀天中住證正覺，於一切四洲中示現化身也？若言一切四洲中不證正覺者，此義不成，以無有阿含及道理證說，於一佛剎中，隨於一四洲中不證正覺。若汝言若爾者與修多羅相違。何以故？以經說無二佛並出者應知。彼經中所說，以轉輪王為喻。如無二轉輪王並出者，此說於一四洲中無並出，非一佛剎也。二佛不並出亦爾，所言世界者，謂一四洲也。此中有偈顯示正覺，諸佛微細化等即是其義。佛於住兜率陀天宮時，若下入胎，即於彼時若與上座舍利弗等眷屬俱者，應知彼等皆是化所施設。如是施設已，即得顯示於一切相中證正覺。</p>
<p>論曰：為一切眾生故，發願及修行成大菩提，畢竟涅槃不應道理，發願及修行無果報。是過失故。</p>
<p>釋曰：此中顯示畢竟涅槃不成義。諸佛為一切眾生故發大誓願及修行，既作如是利眾生意已，隨諸眾生利益事作之。若於畢竟涅槃中而般涅槃，彼願及行便為無果。若汝言如來法身常住者，受用身及化身無常，云何名常身？今成就此義故。</p>
<p>論曰：受用身、化身二身無常，云何言如來身常住？依止常住法身故。受用身、變化身，此二身受報不捨故、數數化現故、如常受樂、如常施食，佛身常住應如是知。</p>
<p>釋曰：二身是常，由依止常住法身故，此二身是常。復次受用身者，不捨受用故是常。化身者，常顯示證正覺般涅槃等相續不斷，故是常。於此二身，以譬喻顯示其常。如世間言常受樂，非即得無間樂而得名為常受樂。又如言此人常施食，非即是常施，有時不施故，然得名為常施食者。二身常義亦爾。</p>
<p>論曰：有六因緣故，諸佛世尊化身不畢竟住。一所作究竟，謂已成熟解脫眾生故。二為轉樂欲涅槃意，令求常住佛身故。三為轉於佛所起修修意，令於甚深法正說中生覺了故。四為生渴仰意，若數見生無厭足故。五為生自精進，由知說者不可得故。六為令得極速成熟，自起精進不捨重軛故。此中有偈：</p>

<div class="lg regular"><div class='lg-row'>所作事究竟，　轉彼寂滅欲，</div>
<div class='lg-row'>為轉輕佛意，　令生渴仰心，</div>
<div class='lg-row'>為發自精進，　令其速成熟，</div>
<div class='lg-row'>是故佛化身，　非畢竟住者。</div>
</div><p>諸佛法身雖無始時無量，為得彼故不應不策勤也。此中有偈：</p>

<div class="lg regular"><div class='lg-row'>佛得無異無量因，　眾生於此捨精進，</div>
<div class='lg-row'>此得一切非因果，　如是因斷無道理。</div>
</div><p>阿毘達磨大乘修多羅中攝大乘品解釋竟。阿闍梨阿僧伽造。</p>
<p>釋曰：此中有難。若法身無始時無差別無限量，以是故堪能利益眾生者，何須為此故勤精進也？為遮彼難故，以偈顯示。彼諸佛所得無異無量，以此為因應起正勤。是故言諸佛無始時者，一切有過。何以故？此得於一切時不成因過失故。如此斷因，無有道理。諸菩薩大悲在心，憐愍一切眾生猶如一子，於利益眾生事中，餘人自作非我所為，此不應道理。餘人作與不作，我皆為之，應當如是。攝大乘釋論，於大乘部中制述無量勝論者阿闍梨婆藪槃豆造竟。</p>

<p class='juan'>攝大乘論釋論卷第十</p></div>
</div><!-- end of div[@id='body'] -->
</body></html>