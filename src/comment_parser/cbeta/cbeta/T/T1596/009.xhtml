<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu55' />攝大乘論釋論卷第九<p class="byline">世親菩薩造</p><p class="byline">隋天竺三藏笈多共行矩等譯</p>增上慧學勝相勝語第八之二</p><p>論曰：於方便無分別智中有三種，謂因緣、引攝、數習等出生差別故。無分別智亦有三種，謂知足、不顛倒、無戲論等無分別故。無分別後得智有五種，謂通達、憶念、成立、和合、如意等顯示差別。</p>
<p>釋曰：因緣引攝數習等出生差別故者，此是方便無分別三種，由或以種性力、或以現前數習力故得生。於中種性力者，即是從因得生。數習力者，即是現在身丈夫力作，非從因生。知足無顛倒不戲論無分別故者，於中知足無分別者，應知是聞思體究竟，由滿足故、不復分別故，名知足無分別。於聞思位究竟時，自知得到究竟處，此菩薩住在凡夫地生滿足心，作是念：聞思事只齊於此。以是義故，說為知足無分別。復次應知有世間知足無分別，若得於有頂處見為涅槃，生知足心，謂更無餘處，故名知足無分別。不顛倒無分別者，應知是聲聞等，由諸聲聞通達真實故，得無常等四無倒智，於常等四倒相中不復顛倒分別。無戲論無分別者，應知是諸菩薩，由諸菩薩知一切法乃至菩提，無戲論、無分別，故不復分別。無戲論者，謂出語言道過世間智，由此智非言語所說亦非世智所知故。復次無分別後得智有五種差別應知，謂通達、憶念、成立、和合、如意等顯示差別故者，於中通達顯示、憶念顯示、成立顯示、和合顯示、如意顯示等五種差別。此中通達顯示者，若通達已，即於彼時顯示云：我已通達。作如是顯示。顯示者，謂決定知故。憶念顯示者，若出定已，憶念言：我已通達無分別也。成立顯示者，如所通達，為他解說。和合顯示者，以一切法為一摶相總相攀緣智，由此觀智即得轉依。如意顯示者，由此轉依故即得如意顯示，由隨心所念一切自在。由此自在，若以地等為金等即得成就，由顯示故，為此如意故顯示故，名如意顯示。何以故？由經說：以顯示及如意故。已成立無分別智，未說成就因緣故，復以偈顯示。</p>
<p>論曰：更有別偈成就無分別智。</p>

<div class="lg regular"><div class='lg-row'>鬼畜人天等，　各隨其所應，</div>
<div class='lg-row'>一切意有異，　故知義不成。</div>
<div class='lg-row'>過去等及夢，　并餘二影像，</div>
<div class='lg-row'>無有為攀緣，　然彼攀緣成。</div>
<div class='lg-row'>若義成為境，　無無分別智，</div>
<div class='lg-row'>此智若不有，　佛果無可得。</div>
<div class='lg-row'>得自在菩薩，　樂欲自在故，</div>
<div class='lg-row'>如念地等成，　得定者亦爾。</div>
<div class='lg-row'>成就觀行人，　智人得寂靜，</div>
<div class='lg-row'>思惟一切法，　如其義顯現。</div>
<div class='lg-row'>智行無分別，　一切義不現，</div>
<div class='lg-row'>即知無有義，　識亦不得有。</div>
</div><p>釋曰：此中鬼畜人天等各隨其所應者，畜生以為水，餓鬼為高原；如人見糞為穢，猪等畜生見為淨妙；如人見飲食為淨，於諸天見為不淨。以此道理，顯示於一物中各隨其意見有差別，是故應知義無所有故。彼等所取既不成就，若爾義無所有故，識應不緣境而生。答亦有識不緣境而生，如夢及過去未來等無實攀緣，即自體攀緣，如鏡像及定境亦爾。次以偈顯示過去等及夢，此偈者於中後半偈釋前半偈，如其次第應知。由無實攀緣故無攀緣，非無攀緣即自攀緣故，謂自心為境而攀緣故，即是過去未來及夢并二影像等次第相應。若義成為境無無分別智者，若義有自性則無無分別智。若汝言無無分別智有何失者，此智若不有，佛果無可得。若無分別智不有則不能得佛果，是故決定應有應知。得自在菩薩者，謂已得自在力故勝解自在故者，得樂欲自在故如念地等成者，謂欲以地等諸物成金等相即能成故。得定者亦爾者，謂得定人及餘聲聞等故。成就觀行人者，謂成就毘鉢舍那故。智人者，即是諸菩薩。得寂靜者，謂得三摩提故。思惟一切法如其義顯現者，由諸菩薩於如是如是修多羅等法義思念時如念顯現，若念佛時隨所思念，於彼彼法中佛義顯現，如是色受等義顯現亦爾故。智行無分別一切義不現者，智正行無分別時，由一切義不現故，即知義無有。由義無所有故，識亦成無所有。此識無所有，今當顯示。識亦不得有者，所識既不有，能識則不成，是故應知無所有。此義應知相中已具解釋。</p>
<p>論曰：般若波羅蜜與無分別智無有差別，如經說：菩薩住般若波羅蜜中已，與不住相應故，修餘波羅蜜得滿足。云何不住相應而得滿足？謂遠離五種住處故，一遠離外道我執處故、二遠離不見真實菩薩分別處故、三遠離生死涅槃二邊處故、四遠離唯斷煩惱障生知足處故、五遠離捨眾生利益事住無餘涅槃界處故。</p>
<p>釋曰：此無分別智即是般若波羅蜜。何以故？由經說住般若波羅蜜中已，與不住相應，如是等。為欲令知此義故，以經文顯示如是住不住相應中滿足餘波羅蜜。遠離外道我執處者，如外道住般若中有我執，念云：我住般若中，此是般若。菩薩遠離如是外道住相故，得住無住相應般若中。遠離不見真實菩薩分別處者，如不見真實菩薩，於無分別般若波羅蜜中分別言：此是般若波羅蜜。無如是分別故，名不住相應。遠離生死涅槃二邊處者，如世間住生死邊、聲聞等住涅槃邊，菩薩不如是，不住此二，即是不住相應應知。遠離唯斷煩惱障生知足者，如聲聞唯斷煩惱障生知足，菩薩不如是，由此意故言諸菩薩不住相應行應知。遠離捨眾生利益事住無餘涅槃界處者，如聲聞捨利益眾生事，於無餘涅槃而取涅槃。菩薩不爾，如是不住聲聞所住，是名不住相應。聲聞智與菩薩智有五種差別相，今當顯示。</p>
<p>論曰：聲聞智與此菩薩智有何差別？有五種差別應知。一無分別差別，謂陰等法無分別故。二無分限差別，謂通達真如入一切種，應知為一切眾生無有分限故。三無住差別，謂入無住涅槃故。四畢竟差別，謂趣無餘涅槃界不盡故。五無上差別，謂最為勝上，無有餘乘勝過故。</p>

<div class="lg regular"><div class='lg-row'>五種差別智，　大悲以為體，</div>
<div class='lg-row'>世出世果報，　當知不為遠。</div>
</div><p>釋曰：於中無分別差別者，由諸聲聞攀緣陰等生分別智，諸菩薩智於陰等不生分別故。無分限差別者，通達人法二無我故應知無有分限。由諸菩薩於一切應知中智生故，聲聞唯知苦等諦。為眾生亦無分限，菩薩為一切眾生故求菩提，聲聞唯為自利故。無住差別者，諸菩薩得無住處涅槃，非諸聲聞，此差別。畢竟差別者，於中言差別者，於無餘涅槃界中聲聞涅槃則有盡滅，菩薩涅槃則不爾。無上差別者，聲聞乘有上，菩薩大乘則無有上，是故此為差別。此義偈中顯示五種差別智等中，世出世果報者，謂色無色界是世間果報，聲聞等是出世果報。</p>
<p>論曰：若菩薩如是增上戒、增上心、增上慧等功德果報具足，已於一切義利中得自在者，何故現見有諸眾生受諸貧苦？由見是諸眾生於彼義利業障故。由見若與其樂果報，於諸善法中礙其起善故。由見其無有義利，則厭惡現前故。由見其若得果報，為聚集不善法因故。由見其若得果報，與餘無量眾生作逼惱因故。以是義故，現見眾生受諸苦惱。此中有偈：</p>

<div class="lg regular"><div class='lg-row'>見業礙現前，　集惡逼惱他，</div>
<div class='lg-row'>當知是眾生，　不得菩薩施。</div>
</div><p>釋曰：得自在菩薩以此因緣，雖有大悲而不與眾生富樂。今顯示此意。於中見諸眾生業障故者，是諸眾生於菩薩威力中有業障礙故。由彼等於菩薩智有障礙所礙，菩薩雖有堪能，見此事故於其貧苦即生捨心。此中顯餓鬼見河水為譬，如河有水，若欲飲時無人障礙，然餓鬼由自罪業故不能得飲。此亦如是，河喻菩薩，財物喻水，餓鬼喻眾生。猶如彼水，是諸眾生於彼財物不能得受用，其義亦爾。由見與樂礙其起善者，復有餘人雖無業障，然此人得見菩薩時於相續中生起善法，若與此人果報，以受富樂故，於起善則斷絕。菩薩作是思量：寧令貧苦隨順起善，以此道理不與富樂。由見其厭惡現前故者，或復有人厭惡現前，菩薩見其貧苦，而於善不善中勝上厭惡現前，思量是已於彼眾生不與富樂。由見其苦受果報增長不善因者，又復有人於貧窮時，不得聚集不善法。菩薩見已作是思量：寧令貧窮，莫令造作不善。故於彼等不與富樂。由見其若得果報與餘無量眾生作逼惱因故者，又復有人得大果報，則苦惱無量眾生。是故寧令一身獨受貧苦於理為勝，莫令苦惱無量眾生。是故不與富樂。如是等義，偈中顯示此中業障礙故、生起善根故、善現前故、聚集不善故、逼惱餘眾生故，菩薩見其如此不與富樂。即是偈中業及礙現前，集惡逼惱他。以此顯示，餘義可解。釋增上慧學竟。</p>
</div>
<div class='div-other'><a id='mulu56' />
<p class='h1'>攝大乘論釋論寂滅勝相勝語第九</p><p>論曰：如是已說增上慧學勝相，寂滅勝相云何可見？諸菩薩寂滅，即是無住處涅槃，以捨離煩惱不捨生死，共依止轉依為相。此中生死者是依他性染污分，涅槃者即是依他性清淨分，依止者即是依他性具二分。轉依者即是依他性對治起時，染污分滅、清淨分顯。</p>
<p>釋曰：無住處涅槃相者，即是捨離煩惱不捨生死。共依止轉依為相者，住此轉時不令煩惱得住，然不捨生死。染分故名依他，即此淨分故名涅槃，二分故即是彼依止。轉依亦即此中得成，由此中對治起時，染分不行、淨分行故。</p>
<p>論曰：復次此轉，略說有六種：一益力損能轉，由信解力住聞熏習故，有慚微煩惱行不行故。二通達轉，謂已入地諸菩薩，真實不真實顯現在前故，乃至六地。三修習轉，有障礙一切相不顯現，真如顯現故，乃至十地。四果圓滿轉，無障礙一切相不顯現，最清淨真如顯現，得一切相自在故。五下劣轉諸聲聞等通達人無我故，一向背生死、一向捨離生死。六曠大轉，諸菩薩通達法無我故，見生死即是寂靜，滅煩惱而不捨離故。諸菩薩於下劣轉中有何過失？不念利益眾生事故。菩薩法應超過下乘，同其解脫此是過失。諸菩薩於曠大轉中有何功德？於生死法中以自依止轉為依止故得身自在，於一切趣顯示一切身故，以種種調伏方便調伏安立於世間果報及三乘中，此為功德。</p>
<p>釋曰：此轉復有六種。益力損能轉者，阿梨耶識中染污熏習損其能，益對治力，是故得轉。住解行地者住聞熏習力，已得轉依故，若煩惱現行彼有慚愧故，現行煩惱熏習薄少。通達轉中真實不真實顯現者，由正入地時為真實顯現因故，即於彼時得轉依。或時出觀，此即為不真實顯現因，乃至六地。修習轉者，於應知障中有礙，此菩薩已一切相不復顯現，故得轉依，此轉乃至十地。果圓滿轉中一切障不復障礙者，此菩薩已一切相不顯現，無有一切障礙，見最清淨真如故得。此於一切相中得自在，故得依止。由得此相自在故，能作隨意利益眾生事。曠大轉者，由於生死見其寂靜，煩惱即滅，非有所捨。但煩惱不染，由處染不染故，不捨生死。此有何功德？此曠大轉，諸菩薩以自依止轉依故，於一切法得自在，於一切趣中顯示同一切身，[怡-台+龍]悷不調眾生以種種調伏方便智調伏，安立於富樂及三乘中，此為功德。是中富樂者，是世間果報故。</p>
<p>論曰：為轉依此中有偈：</p>

<div class="lg regular"><div class='lg-row'>凡夫覆真實，　一切虛妄現；</div>
<div class='lg-row'>諸菩薩離妄，　一切真實現。</div>
<div class='lg-row'>應知現不現，　真實不真實，</div>
<div class='lg-row'>此依止轉已，　名解脫如意。</div>
<div class='lg-row'>生死及涅槃，　若平等智生，</div>
<div class='lg-row'>生死即涅槃；　彼人得如是，</div>
<div class='lg-row'>即得於生死，　非捨非非捨，</div>
<div class='lg-row'>亦即於涅槃，　非得非非得。</div>
</div><p>釋曰：為顯轉依故說偈。如諸凡夫由無明故，覆障真實、虛妄顯現，即是眾生等相。如是諸聖人真實顯現故，捨離眾生等相，由斷虛妄無明故得如是。應知現不現真實不真實者，虛妄分別不顯現、真實成就性顯現，是名轉依。於轉依中，虛妄不現行、真實現行，此即是解脫相應。名解脫如意者，如意欲行皆得解脫，非如聲聞畢竟涅槃猶如斬首，得如是解脫。生死及涅槃若平等智生者，於生死涅槃二種平等智生，此二無有差別故者，若即於彼時故。復次生死涅槃云何得平等？由煩惱為生死，煩惱法無我，菩薩通達此法無我智生，見彼諸法皆無所有，諸有生死即是涅槃，見生死法即是涅槃寂靜。若如是，有何所得？即得於生死非捨非非捨故。非捨者，由諸有生死即是涅槃故。非非捨者，捨故，由於此中不染故，見無所有故。若得如是，亦即於涅槃非得非非得。由彼法不異涅槃，是故非得。由於彼法見其寂靜，與涅槃無有差別，是故非非得。釋學果寂滅竟。</p>
</div>
<div class='div-other'><a id='mulu57' />
<p class='h1'>攝大乘論釋論智勝相勝語第十之一</p><p>論曰：如是已說寂滅勝相，智勝相云何可見？三種佛身故，應知是智勝相，謂自性身、受用身、變化身。此中自性身者，即是如來法身，一切法中自在依止故。受用身者，此顯諸佛種種大集輪，法身為依止，清淨佛剎中受用大乘法果報故。變化身者，亦以法身為依止，處兜率陀宮故，及降生、受欲樂、出家、往外道中修行苦行、正覺菩提、轉法輪、入大涅槃所顯示故。</p>
<p>釋曰：智勝相此中解說，即以三身顯智勝相。自性身，為一切法自在依止。受用身者，即以前所說自性身為所依，種種諸佛大集輪故得顯，於清淨佛剎中大乘修多羅等法為因故，得受用法樂，此為依止。復有別義：為受用清淨佛剎故，及受用法樂故，以此為依止。變化身中始從兜率陀宮，乃至入涅槃等者，為顯示同天人法，以此為依止。</p>
<p>論曰：此中有欝陀那<span class='note-inline'>(隋云攝持)</span>：</p>

<div class="lg regular"><div class='lg-row'>相得及自在，　依止與攝持，</div>
<div class='lg-row'>差別德甚深，　念業等佛身。</div>
</div><p>何者為相？諸佛法身略說有五種相應知。一轉依相，謂一切障染污分依他性滅處，為解脫一切障，於一切法得自在現前，清淨分依他性顯故。二白法自體相，六波羅蜜滿足得十自在，謂命自在、心自在、眾具自在，此陀那波羅蜜滿足故；業自在、生自在，尸羅波羅蜜滿足故；勝解自在，羼提波羅蜜滿足故；願自在，毘離耶波羅蜜滿足故；神力自在，五通所攝禪波羅蜜滿足故；智自在、法自在，般若波羅蜜滿足故。三無二相，謂有無無二相故，一切法無所有，此空相不無故，有為無為無二為相。非業煩惱所為，然似有所為，自在顯示故。一異無二相，於中一切諸佛依止無差別，然無量身相續證正覺故。此中有偈：</p>

<div class="lg regular"><div class='lg-row'>我取無有故，　依止無差別，</div>
<div class='lg-row'>前後次第證，　假名說差別。</div>
<div class='lg-row'>性行別非虛，　具無初無別，</div>
<div class='lg-row'>非一亦非多，　無垢依止故。</div>
</div><p>四常相，謂真如清淨為相，本願所引佛事不休息故。五不思議相，此真如清淨唯自證知，世間譬喻不可得，非分別所行故。</p>
<p>釋曰：此欝陀那偈中謂相得等，此中相者，即法身相，有五種應知。轉依相，謂一切障染污分依他性滅，由染污分依他性滅故，於一切障得解脫，一切法中自在現前，清淨分依他性顯者，由於一切法得自在故，依他性一分清淨性即得顯現。白法體相者，謂六波羅蜜圓滿故，得法身十種自在，此是白法體。於中命自在者，欲得自身齊幾許時住，即能顯示應知。心自在者，於爾許時住，不為生死所染污故。眾具自在者，謂食等十種眾具，諸佛如念即得應知。此三由陀那波羅蜜圓滿為因應知。如偈說：</p>

<div class="lg regular"><div class='lg-row'>諸菩薩思惟，　若淨若不淨，</div>
<div class='lg-row'>一切皆成善，　是為意自在。</div>
</div><p>業自在生自在由尸羅波羅蜜滿故者，攝因及所生果故。又以此故，身口業自在轉應知。由隨欲所生即彼業現前生自在者，謂生處自在轉應知，由於善惡等趣隨意欲生即能生故。尸羅因名為業，尸羅果名為生，由此道理即得顯其自在故。信解自在由忍波羅蜜圓滿故者，諸法皆隨心轉故，得隨所樂欲，如所樂欲一切事悉成就故。願自在是毘離耶波羅蜜圓滿果者，由精進一切發行皆究竟，一切思量事悉成就故。五通所攝神力自在是禪波羅蜜圓滿果者，由心有堪能，出生神通故。智自在法自在是般若波羅蜜圓滿果者，般若力故安立陰等，及得此後一切種智。無二相中，非有相者，一切法無有相故；非無相者，有空自性故。有為無為無二相者，謂非有為自性，非無為自性故。於中非業煩惱所生故非有為相；亦是有為相者，於有為中已得自在處處顯示，由此義故名有為相。一異無二為相者，於法身中由依止無別，是故無異相；由無量身得至，故不得為一相。於此二中不可偏說故，名無二相。此義以偈顯示。我取無有故依止無差別者，於世中我取力故有身差別，於法身中無有我取故無差別。若身無差別，云何有多佛前後次第證？假名說差別者，由此無量身得故，亦有差別。如此等義，更以偈說。性別者，諸菩薩有眾多，由此差別故發行亦異，由發行差別故有眾多人菩提資糧得圓滿。是故若唯一佛，餘人資糧則應虛。作具足者，諸佛具作一切眾生利益事，謂安立於三乘中。若諸佛唯以佛乘安立眾生，則所作佛事不具足，是故應有多佛。如生死無初，佛亦如是。若唯一佛即是有初，是故非一。又彼依止無差別故，亦不得為多。即是此無垢法界依止無差別。此不一異相，由此道理即得顯示常相者，三因緣故此體常住為相。真如清淨以為佛體，此即常住，由此道理得顯如來常住應知。本願所引者，由昔發願作一切眾生利益事。由此願所引故，佛體顯現。是故彼願不虛，此即常住應知。若謂如來作眾生利益事已竟者，此義不然，以所作未究竟故。即於今時有無邊事，謂一切眾生未般涅槃故。以此因緣故，常住為相應知。雖如是等說已，彼亦不可思議應知。此不可思議因緣，今當顯示。唯自證知者，諸佛自證彼體故。由彼體唯自證故，非彼覺觀所能思量，於世間中亦無此比類以譬喻知故。</p>
<p>論曰：復次云何得最初證此法身？總相大乘法為所緣故；無分別智及彼後得智故；五相善修，於一切地中善集資糧故；破微細難破障故，金剛譬三摩提。次此三摩提後離一切障，即得轉依。</p>
<p>釋曰：此中說得最初得者，由此體無生，以無為故。若生即是無常。金剛譬三摩提者，此三摩提猶如金剛，能破微細難破障故。即得轉依者，謂由此金剛譬三摩提，能轉依得法身。</p>
<p>論曰：復次法身有幾種自在而得至自在？略說有五種自在：一國土、自身、相好、無邊聲、無見頂自在，由轉色聚依故。二無譏嫌，無量高大安樂行自在，由轉受聚依故。三說一切名身句身味身自在，由轉想聚依故。四變化、變易、引大眾、引白法自在，由轉行聚依故。五鏡、平等、觀、作所應作智自在，由轉識聚依故。</p>
<p>釋曰：此中顯示自在，由轉色等五聚依故得自在。於中由轉色聚依故，得佛剎自在，謂顯示金銀等。隨意顯示身自在，謂於大眾輪隨諸眾生樂欲，顯示身應知。相好等自在，謂隨所樂欲為彼顯示故，即是無邊聲。無見頂等自在，由轉受聚依故。得無譏嫌無量高大安樂行自在者，謂於無譏嫌無量高大等安樂行中得自在行故。於中無量者，應知是種種故。高大者，謂此樂超過三界樂故。應知由轉想聚依故，於說名身等中得自在故。由取相想故，緣於名言等而取其相，轉滅此想故。由轉行聚依故，於變化、變易、引大眾、引白法等故得自在。於中變化自在者，謂隨意變化應知。變易者、謂變易地等令成金等故。引大眾者、應知隨其意引諸大眾、謂引天夜叉等眾故。引白法者、謂如意所欲、則白法現前應知。由轉識聚依故、得鏡智、平等智、正觀智、作所應作智。於中鏡智者，所應知法雖不現前，無忘失，如世間善習經書故。平等智者，於通達時，於一切眾生得平等心，此即是淨心應知。正觀智者，如典庫者，於陀羅尼三摩提門隨於何時何法作意思惟，於彼中智行無礙故。作所應作智者，謂顯示如從兜率陀乃至涅槃，於中顯現佛事。</p>
<p>論曰：應知法身為幾法所依止？略說有三種：一、種種佛住依止。此中有二偈：</p>

<div class="lg regular"><div class='lg-row'>得受五種自體喜，　諸佛由證自界故，</div>
<div class='lg-row'>遠離五喜由不證，　是故為喜應須證。</div>
<div class='lg-row'>堪能事成無有量，　法味義利功德具，</div>
<div class='lg-row'>諸佛恒常見無盡，　故得歡喜最無嫌。</div>
</div><p>二、種種受用身依止，成熟諸菩薩故。三、種種化身依止，多為成熟諸聲聞等故。</p>
<p>釋曰：應知有幾法依止法身？於中種種佛住依止者，種種謂聖住、天住、梵住等諸住所依止故。或有人作是念：諸佛何須現化身？以諸聲聞不證此故離於五喜，謂諸聲聞等不能證此法身，則遠離五種歡喜。是故為喜應須證者，謂若欲求此歡喜取於證者，當勤修方便也。此五種歡喜，以第二偈顯示。堪能事成無有量法味義利功德具者，於中法身有堪能無量故，無量人得正覺者，皆悉堪能平等應知，由得見此堪能無量故生於歡喜。及事成亦無量者，若一佛作眾生利益事，即是一切佛事，由諸佛多故事亦無量，由見此故生於歡喜。法味者，由見了修多羅祇夜等十二部經法故生勝歡喜。義利功德具者，謂財利具成及功德具成。於中財利具成者，謂隨所思念即得具足應知。功德具成者，謂十力十八不共法等具成應知也。故得歡喜最無失者，最者過三界歡喜故，無失者及習氣煩惱滅故。應知諸佛恒常見無盡者，見此次前所說四種歡喜，乃至窮生死後際無有滅盡，雖入無餘涅槃亦無盡。是故諸佛別得最勝歡喜，非餘聲聞。法身亦為受用身所依止。何因緣得成受用身依止？若離此，入地已上諸菩薩不得成熟。亦為化身所依止。何因緣得成化身依止？多為成熟諸聲聞故。由下願樂諸聲聞等，若離此不得成熟故。言多為者，亦攝信行地諸菩薩應知。</p>
<p>論曰：應知有幾佛法攝法身？略說有六種：一清淨攝，阿梨耶識轉已，得此法身故。二果報攝，色根轉已，得果報智故。三樂攝，轉欲行等樂已，得無量智樂故。四自在攝，種種業所攝自在轉已，得一切世界無礙神通智自在故。五世流布攝，一切見聞覺知世流布言說轉已，得令一切眾生心喜正說智自在故。六拔濟攝，拔濟一切災橫過失轉已，得拔濟一切眾生災橫過失智故。此等六種佛法，攝取諸佛法身。</p>
<p>釋曰：若有法能攝法身，今當顯示。轉何法故得此法身？阿梨耶識轉已得法身故者，謂得法身及清淨故。此法身清淨，名清淨攝。果報攝者，即是果報所攝佛法。色根轉者，謂眼等色根轉故。得果報智者，謂轉彼色根得果報智故。樂攝中欲行等樂轉者，謂世間欲行轉已得佛法樂故。得無量智故者，即是遊於種種樂故。自在攝中種種攝業轉者，如世間種種業，謂田作興生等，轉此已得於一切世界中無障礙神通智故。世流布攝者，謂世間見聞覺知等流布轉已，於見聞等中得自在，由得歡悅一切眾生智故。拔濟攝者，如世間王法苦惱事起，或以親友力財物力而得拔濟。轉此已，得拔濟一切眾生一切苦惱智，此拔濟智離一切過失故。</p>

<p class='juan'>攝大乘論釋論卷第九</p></div>
</div><!-- end of div[@id='body'] -->
</body></html>