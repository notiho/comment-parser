<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘密嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 681 [No. 682]
<div class='div-pin'>
<p class='juan'><a id='mulu1' />大乘密嚴經卷上</p><p class="byline">唐天竺三藏地婆訶羅奉　制譯</p><a id='mulu2' />
<p class='h1'>密嚴會品第一</p><p>如是我聞：</p>
<p>一時佛住出過欲色無色無想於一切法自在無礙神足力通密嚴之國，非諸外道二乘行處，與諸隣極修觀行者十億佛土微塵數菩薩摩訶薩俱，皆超三界心意識境，智意生身轉於所依，成就如幻首楞嚴法雲三昧，處離諸有蓮花之宮，為無量佛手親灌頂，其名曰：摧異論菩薩、大慧菩薩、如實見菩薩、持進菩薩、解脫月菩薩、觀自在菩薩、得大勢菩薩、神通王菩薩、文殊師利菩薩、金剛藏菩薩，如是等菩薩摩訶薩而為上首。</p>
<p>爾時如來、應、正等覺，從自證智境現法樂住神通辯才現眾色像三昧而起，出虹電光妙莊嚴殿，與諸菩薩入於無垢月藏殿中，昇密嚴場師子之座，諸菩薩眾亦皆隨坐。眾坐已定，於時世尊四方周顧，從眉間出清淨光明名髻珠莊嚴，有無量光周匝交映成光明網。是光明網流照之時，一切佛土莊嚴之相分明顯現如一佛土，餘諸佛土嚴飾細妙同於微塵。密嚴佛土超諸佛國，無有日月及諸星宿，如無為性不同微塵。此密嚴中諸佛菩薩，并餘國土來此會者，皆如涅槃虛空及非擇滅。</p>
<p>爾時世尊現諸國土及佛菩薩勝功德已，復以佛眼遍視十方諸菩薩眾，謂如實見菩薩言：「如實見！今此國土名為密嚴。是中菩薩從色無色無想之處，以三昧力生智慧火，焚燒色愛及以無明，轉所依止而得智定。意生之身神足力通以為嚴飾，無竅隙、無骨體，如日月虹電、紫金明珠、頗梨珊瑚、訶利多羅占波迦、孔雀花月鏡中之像，住於諸地淨有漏因三昧自在，十究竟願及以迴向，獲殊妙身而來住此。」</p>
<p>爾時如實見菩薩在大眾中，即從座起，偏袒右肩右膝著地，曲躬合掌白佛言：「世尊！我於今者欲有所問，惟願如來哀許為說。」</p>
<p>佛告之言：「善哉善哉！恣汝所問，<span class='corr'>當</span>為開演。」</p>
<p>時如實見即白佛言：「世尊！唯此佛土出過欲色無色無想眾生界耶？」</p>
<p>佛言：「善男子！上方去此過百億佛國，有梵音佛土、娑羅樹王佛土、星宿王佛土。過如是國，復有無量百千國土，廣博殊麗種種莊嚴，彼中諸佛咸為菩薩說現法樂住內證智境離諸分別真如實際大涅槃界究竟之法。是故當知此佛土外，有如是等無量佛國。如實見！非唯汝今於佛國土菩薩眾會心生疑怪請問如來。此有菩薩名曰持進，曾於佛所生疑怪心，便以神通昇于上方，過百千億乃至如恒河沙諸佛世界，不能一見如來之頂。心生希有，念佛菩薩不可思議，還娑婆世界舍衛城中，至於我所悔謝己過，歎佛無邊猶如虛空，住內證境來密嚴國。」</p>
<p>爾時會中金剛藏菩薩摩訶薩，善能演說諸地之相，微妙決定盡其源底，從座而起，偏袒右肩右膝著地，曲躬合掌白佛言：「世尊！我於如來、應、正覺所欲問少法，願佛慈哀為我宣示。」</p>
<p>佛言：「金剛藏！汝於我所欲有所問，如來、應、正等覺當順汝心為汝開演。」</p>
<p>爾時金剛藏菩薩摩訶薩蒙佛許已，即白佛言：「世尊！佛菩提者是何句義？所覺是何？請說第一義境示法性佛，除去來今在行地者色相之見及取著外論，行分別境，起微塵、勝性、自在、時方、虛空、我意、根境和合，如是諸見復有計著，無明愛業眼色與明，是時復有觸及作意，如是等法而為因緣、等無間緣、所緣緣、增上緣，和合生識虛妄憶度，起有無等種種言論。此法之中復有諸人，於蘊眾生墮空性見。為斷如是妄分別覺，唯願世尊說離五種識所知相，能於諸法最自在者佛大菩提所覺知義，令得聞者知其了悟所知五種而成正覺。」</p>
<p>爾時佛告金剛藏菩薩摩訶薩言：「善哉善哉！金剛藏！十地自在超分別境，有大聰慧能欲顯示法性佛種最上瑜祇。非惟汝今於佛菩提所覺之義生希有念請問於我，有賢幻等無量菩薩，咸於此義生希有心，種種思惟而求佛體：如來者是何句義？為色是如來耶？異色是如來乎？如是於蘊界處諸行之中內外循求不見如來，皆是所作滅壞法故。以智定意審諦觀察，乃至分析至於微塵皆悉不見，蘊麁鄙故、如來者常法身故。善哉佛子！汝能善入甚深法界。諦聽諦聽，善思念之，當為汝說。」金剛藏菩薩摩訶薩：「唯然受教。」</p>
<p>佛言：「善男子！金剛三昧藏勝自在者如來，非蘊亦不異蘊、非依蘊非不依蘊、非生非滅、非智非所知、非根非境。何以故？蘊界處諸根境等皆麁鄙故，不應住內、不應住外而見如來。善男子！色無覺知無有思慮，生已必滅，同於草木瓦石之類，微塵集成如水聚沫。受以二法和合而生，猶如浮泡瓶衣等。想亦二和合因緣所生，如熱時焰。譬如盛熱地氣蒸涌，照以日光如水波浪，諸鳥獸等為渴所逼，遠而見之生真水解。想亦如是，無有體性虛妄不實。分別智者如有性見各別體相名字可得，定者審觀猶如兔角石女兒等，但有假名初無實義。如夢中色唯想妄見寤即非有，無明夢中見男女等種種之色，成於正覺即無所見。譬如芭蕉皮葉既除中無有實，行亦如是，離於身境即無體性。識如幻事虛偽不實，譬如幻師若幻師弟子，以草木等物幻作於人及諸象馬種種形體具足莊嚴，愚幻貪求非明智者。識亦如是，依餘而住而異分別，謂能所取二種而生，若自了知即皆轉滅，是故無體同於幻事。</p>
<p>「金剛藏！如來常住恒不變易，是修念佛觀行之境名如來藏。猶如虛空不可壞滅，名涅槃界亦名法界。過現未來諸佛世尊，皆隨順此而宣說故。如來出世、不出世間此性常在，名法住性亦名法尼夜摩性。金剛藏！云何名為尼夜摩？後有諸惡此皆離故。又此三昧能決定除後有諸惡，以如是義名尼夜摩。若有住此三昧之者，於諸眾生心無顧戀，證於實際及以涅槃，猶如熱鐵投清冷水故。諸菩薩捨而不證近住而已，常為眾生而作利益，不捨精進大悲諸度、不斷佛種、不行外道二乘之徑，如大力象，不為三昧淤泥所溺，心不味著識之境界，趣佛法門恒無退轉，以究竟慧入佛法身，開顯如來廣大威德，當成正覺轉妙法輪，智境眾色而為資用，入如來定遊涅槃境，漸次修行超第八地，善巧積習乃至法雲，資用如來廣大威德，住於諸佛內證之地，與無功用三昧相應，遍遊十方不動本處，而恒依止密嚴佛國轉於所依，智定意身力通自在皆得具足。譬如空月影遍眾水，佛亦如是，化形普降於諸世間，隨眾生心所樂不同，皆使蒙益無空見者，復令當詣密嚴佛國。如其性欲而漸開誘，為說一切欲界天王自在菩薩摩尼宮等諸安樂處，乃至諸地次第十方佛土功德莊嚴，盡於未來隨機應現。如因持呪安繕那藥及諸靈仙宮殿之神，與人同止而不可見。如來變化所為事畢，住於真身晦而不現，亦復如是。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「根蘊如蛇聚，　境界緣所觸，</div>
<div class='lg-row'>癡愛業以生，　眾習縛難解。</div>
<div class='lg-row'>心及諸心法，　動慮恒不安，</div>
<div class='lg-row'>覺觀所纏繞，　如龍共盤結。</div>
<div class='lg-row'>瞋毒從此興，　譬如炎盛火，</div>
<div class='lg-row'>諸修觀行者，　為捨眾蘊法。</div>
<div class='lg-row'>於此常諦觀，　一心而不懈，</div>
<div class='lg-row'>譬如虛空中，　無樹而有影，</div>
<div class='lg-row'>風衢與鳥跡，　此見悉為難。</div>
<div class='lg-row'>能造及所造，　色與非色法，</div>
<div class='lg-row'>於彼見如來，　其難亦如是。</div>
<div class='lg-row'>真如實際等，　及諸佛體性，</div>
<div class='lg-row'>內證之所行，　超諸語言境。</div>
<div class='lg-row'>涅槃名為佛，　佛亦名涅槃，</div>
<div class='lg-row'>離諸分別想，　云何而可見？</div>
<div class='lg-row'>碎末於金礦，　礦中不見金，</div>
<div class='lg-row'>智者巧融鍊，　真金方乃顯。</div>
<div class='lg-row'>分剖於諸色，　乃至為微塵，</div>
<div class='lg-row'>及析求諸蘊，　若一若異性，</div>
<div class='lg-row'>佛體不可見，　亦非無有佛。</div>
<div class='lg-row'>定者觀如來，　三十二相具，</div>
<div class='lg-row'>若樂等眾事，　施作皆明顯，</div>
<div class='lg-row'>是故不應說，　如來定是無。</div>
<div class='lg-row'>三昧一緣佛，　善因善根佛，</div>
<div class='lg-row'>一切世勝佛，　及正等覺佛，</div>
<div class='lg-row'>如是五種佛，　所餘皆變化。</div>
<div class='lg-row'>三十二勝相，　如來藏具有，</div>
<div class='lg-row'>是故佛非無，　定者能觀見。</div>
<div class='lg-row'>出過於三界，　無量諸佛國，</div>
<div class='lg-row'>如來微妙剎，　淨佛子充滿。</div>
<div class='lg-row'>禪慧互相資，　以成堅固性，</div>
<div class='lg-row'>遊於密嚴土，　思惟佛威德。</div>
<div class='lg-row'>密嚴中之人，　一切同於佛，</div>
<div class='lg-row'>超過剎那壞，　恒遊三昧中。</div>
<div class='lg-row'>世尊有大定，　湛然而正受，</div>
<div class='lg-row'>相好諸功德，　內外以莊嚴。</div>
<div class='lg-row'>眾謂佛化身，　從於兜率降，</div>
<div class='lg-row'>佛常密嚴住，　像現從其國。</div>
<div class='lg-row'>住真而正受，　隨緣眾像生，</div>
<div class='lg-row'>如月在虛空，　影鑒於諸水；</div>
<div class='lg-row'>如摩尼眾影，　色合而明現；</div>
<div class='lg-row'>如來住正定，　現影亦復然。</div>
<div class='lg-row'>譬如形與像，　非一亦非異，</div>
<div class='lg-row'>如是勝丈夫，　成於諸事業，</div>
<div class='lg-row'>非微塵勝性，　非時非自在，</div>
<div class='lg-row'>亦非餘緣等，　而作於世間。</div>
<div class='lg-row'>如來以因性，　莊嚴其果體，</div>
<div class='lg-row'>隨世之所應，　種種皆明現，</div>
<div class='lg-row'>遊戲於三昧，　內外無不為。</div>
<div class='lg-row'>山川及林野，　朋友諸眷屬，</div>
<div class='lg-row'>眾星與日月，　皎<span class='corr'>鏡</span>而垂象。</div>
<div class='lg-row'>如是諸世間，　身中盡包納，</div>
<div class='lg-row'>復置於掌內，　散擲如芥子。</div>
<div class='lg-row'>佛於定自在，　牟尼最勝尊，</div>
<div class='lg-row'>無能作世間，　唯佛之所化。</div>
<div class='lg-row'>盲暗無知者，　馳流妄分別，</div>
<div class='lg-row'>計著於有無，　若我及非我，</div>
<div class='lg-row'>或言一切壞，　或言少分滅。</div>
<div class='lg-row'>如是諸人等，　常自害其身，</div>
<div class='lg-row'>云何於此中，　而生是諸見？</div>
<div class='lg-row'>佛是遍三界，　觀行之大師，</div>
<div class='lg-row'>觀世如乾城，　所作眾事業，</div>
<div class='lg-row'>亦如夢中色，　渴獸所求水，</div>
<div class='lg-row'>因於種種業，　風繩而進退。</div>
<div class='lg-row'>佛於方便中，　自在知見者，</div>
<div class='lg-row'>譬如工巧匠，　善守於機發，</div>
<div class='lg-row'>亦如海船師，　執拕而搖動。</div>
<div class='lg-row'>如來最微妙，　寂靜無有邊，</div>
<div class='lg-row'>超諸有著根，　淨根之所證。</div>
<div class='lg-row'>是修行定者，　微妙定所依，</div>
<div class='lg-row'>一切觀行人，　明了心中住。</div>
<div class='lg-row'>佛體最清淨，　非有亦非無，</div>
<div class='lg-row'>遠離於限量，　及以能所覺。</div>
<div class='lg-row'>妙智相應心，　最上之境界，</div>
<div class='lg-row'>知相皆無性，　是即見如來。</div>
<div class='lg-row'>破諸相應心，　不著於三昧，</div>
<div class='lg-row'>住於無染路，　一切皆無染。</div>
<div class='lg-row'>諸天乾闥婆，　阿修緊那羅，</div>
<div class='lg-row'>仙人及外道，　讚歎而供養。</div>
<div class='lg-row'>於彼不耽求，　而興世間業，</div>
<div class='lg-row'>以住本清淨，　相應妙理中。</div>
<div class='lg-row'>天人等見者，　變化之所作，</div>
<div class='lg-row'>佛非彼此現，　而同於日月，</div>
<div class='lg-row'>住於圓應道，　現除諸貢高，</div>
<div class='lg-row'>異學各不同，　隨宜而攝御。</div>
<div class='lg-row'>種種眾智法，　王論三毘陀，</div>
<div class='lg-row'>悉是諸如來，　定力持而說。</div>
<div class='lg-row'>國王王臣等，　乃至山林處，</div>
<div class='lg-row'>所有諸儀則，　皆從佛出生。</div>
<div class='lg-row'>十方眾寶藏，　出生清淨寶，</div>
<div class='lg-row'>悉是天中天，　自在威神故。</div>
<div class='lg-row'>一切三界中，　有諸明智者，</div>
<div class='lg-row'>種種方便業，　因佛而成就。</div>
<div class='lg-row'>現從兜率降，　婇女眾圍繞，</div>
<div class='lg-row'>歌舞共歡娛，　日夜常遊集。</div>
<div class='lg-row'>或如堅利智，　舍陵波居士，</div>
<div class='lg-row'>執世之直繩，　與奪而招放。</div>
<div class='lg-row'>雖於一切處，　現為明智者，</div>
<div class='lg-row'>而在密嚴中，　寂然無動作。</div>
<div class='lg-row'>此大牟尼境，　凡愚異分別，</div>
<div class='lg-row'>譬如瞖目人，　亦猶眾渴獸，</div>
<div class='lg-row'>如世觀於幻，　夢中諸所取。</div>
<div class='lg-row'>天中天境界，　佛子見其真，</div>
<div class='lg-row'>如是觀行人，　如從於睡覺。</div>
<div class='lg-row'>那羅與伊舍，　梵天娑旦那，</div>
<div class='lg-row'>難陀鳩摩羅，　劫比首迦等，</div>
<div class='lg-row'>處定而思審，　於此常迷惑。</div>
<div class='lg-row'>去來現在世，　一切諸牟尼，</div>
<div class='lg-row'>習氣覆於心，　亦所不能見。</div>
<div class='lg-row'>善哉金剛藏！　普行諸地中，</div>
<div class='lg-row'>復以佛威神，　而居密嚴土，</div>
<div class='lg-row'>是汝之境界，　我今為汝說。</div>
<div class='lg-row'>或有妄分別，　勝性與微塵，</div>
<div class='lg-row'>如工作諸物，　種種諸形相，</div>
<div class='lg-row'>生唯是法生，　滅亦唯法滅。</div>
<div class='lg-row'>妄計一切物，　細塵能造作，</div>
<div class='lg-row'>因能了於果，　譬如燈照物。</div>
<div class='lg-row'>先不得其相，　後壞亦復然，</div>
<div class='lg-row'>非於過去中，　有體而可得，</div>
<div class='lg-row'>未來亦如是，　離緣無有性。</div>
<div class='lg-row'>一一諸緣內，　遍求無有體，</div>
<div class='lg-row'>不見性有無，　亦無無有見。</div>
<div class='lg-row'>於蘊瓶衣等，　微細而分別，</div>
<div class='lg-row'>三百有六十，　邪宗壞正道，</div>
<div class='lg-row'>往來生死中，　無有涅槃法。」</div>
</div></div>
<div class='div-pin'><a id='mulu3' />
<p class='h1'>大乘密嚴經妙身生品第二之一</p><p>爾時如實見菩薩，有大威力世中自在，其身妙好上服莊嚴，在於佛前避座而立，曲躬合掌一心恭敬，向金剛藏菩薩摩訶薩而作是言：「尊者善能通達自智之境現法樂住，於三乘世間心得無違，為大定師於定自在，能隨順說諸地之相，常在一切佛國土中，為諸上首演深妙法。是故我今勸請尊者，說諸聖人不隨他行，現法樂住內證之境。令我及餘諸菩薩眾得見斯法，安樂修行趣於佛地，獲意生身及言說身，力通自在皆得具足。轉所依止不住實際，如眾彩摩尼現諸色像，於一切佛國說密嚴行。」</p>
<p>金剛藏菩薩摩訶薩言：「善哉仁主！能請我說入於密嚴無我之法。仁主！先應覺了諸分別境是心之相，於境界中捨諸分別。仁主！一切世間是分別見，見世間體即於所緣而得三昧。我今為汝開示彼法王，應善聽。」即說偈言：</p>

<div class="lg regular" style="margin-left:1em;"><div class='lg-row'>「一切諸世間，　譬如熱時焰，</div>
<div class='lg-row'>以諸不實相，　無而妄分別。</div>
<div class='lg-row'>覺因所覺生，　所覺依能現，</div>
<div class='lg-row'>離一則無二，　譬如光共影。</div>
<div class='lg-row'>無心亦無境，　量及所量事，</div>
<div class='lg-row'>但依於一心，　如是而分別。</div>
<div class='lg-row'>能知所知法，　唯知心妄計，</div>
<div class='lg-row'>若了所知無，　能知即非有。</div>
<div class='lg-row'>心為法自性，　及人之所濁，</div>
<div class='lg-row'>入於八地中，　而彼得清淨，</div>
<div class='lg-row'>九地行禪定，　十地大開覺，</div>
<div class='lg-row'>法水灌其頂，　而成世所尊。</div>
<div class='lg-row'>法身無有盡，　是佛之境界，</div>
<div class='lg-row'>究竟如虛空，　心識亦如是。</div>
<div class='lg-row'>無盡亦無壞，　眾德以莊嚴，</div>
<div class='lg-row'>恒住不思議，　密嚴諸佛土。</div>
<div class='lg-row'>譬如瓶破已，　瓦因而顯現，</div>
<div class='lg-row'>瓦破顯於塵，　塵析極微顯，</div>
<div class='lg-row'>如是因有漏，　而成無漏法。</div>
<div class='lg-row'>如火燒盡木，　復於餘處然，</div>
<div class='lg-row'>味於不動智，　轉依離分別，</div>
<div class='lg-row'>密嚴佛國中，　如是而常現。</div>
<div class='lg-row'>不生眾品類，　莫住於世間，</div>
<div class='lg-row'>捨於一切見，　歸依此無我。</div>
<div class='lg-row'>斷諸相續流，　無生亦無壞，</div>
<div class='lg-row'>盡於一切見，　歸依此無我。</div>
<div class='lg-row'>諸患皆已息，　寂住不思議，</div>
<div class='lg-row'>淨於一切見，　歸依此無我。</div>
<div class='lg-row'>世間種種法，　本來無我性，</div>
<div class='lg-row'>非由擊壞無，　及喻之所顯。</div>
<div class='lg-row'>如火焚薪已，　自於是中滅，</div>
<div class='lg-row'>觀察於三界，　無我智亦然。</div>
<div class='lg-row'>是名現法樂，　聖人自智境，</div>
<div class='lg-row'>依此入諸地，　淨除無始惡。</div>
<div class='lg-row'>捨離世所依，　出世而安住，</div>
<div class='lg-row'>其心轉清淨，　恒居密嚴土。」</div>
</div><p>爾時如實見菩薩及諸王眾俱作是言：「金剛自在！我等今者咸欲歸依，願示於我歸依之處。」於是金剛藏菩薩摩訶薩以偈答曰：</p>

<div class="lg regular" style="margin-left:1em;"><div class='lg-row'>「佛體非是有，　亦非無有佛，</div>
<div class='lg-row'>蘊樹已焚燒，　魔軍咸退殄，</div>
<div class='lg-row'>住於如來地，　密嚴之妙國，</div>
<div class='lg-row'>所覺淨無垢，　仁主可歸依。</div>
<div class='lg-row'>遠離諸分別，　證於無處所，</div>
<div class='lg-row'>密嚴諸定者，　仁主可歸依。</div>
<div class='lg-row'>密嚴勝淨剎，　眾聖之依處，</div>
<div class='lg-row'>觀行者充滿，　應歸此嚴土。」</div>
</div><p>爾時金剛藏菩薩摩訶薩說是語已，復告如實見菩薩言：「仁主！已得住地，諸觀行者、觀一切世間，如繢像中而有高下、如夢所見端正女色、如石女人忽夢己身誕育於子、如乾闥婆城內諸所施為、如旋火成輪、如空中垂髮、如幻化所作人馬等形樹林花果、如浮雲之影、如奔電之光，皆是虛偽非真實有，分別所成猶工造器。仁主！世間眾生習氣覆心生種種戲論，意與意識及餘諸識相續而轉，五法、三性、二種無我恒共相應。譬如瀑流為風所擊起諸波浪，浪起相尋而流不息。阿賴耶識在於世間亦復如是，無始習氣猶如瀑流，為境界風之所飄動，起諸識浪恒無斷絕。仁主！是八種心雖無如是若干體異，而隨緣漸起或一時生。心生之時取諸境界，亦有如是漸頓差別。若於屋宅及諸星宿、軍眾山林枝葉花果如是等處，多是一時或次第取。若在眠夢見昔所更，或想念初生至于老死，及算數眾物尋思句義，觀異文彩受好飲食，於是境界次第了知，或有一時頓取之者。仁主！心性本淨不可思議，是諸如來微妙之藏如金在礦。意從心生，餘六亦然，如是多種於世法中而為差別。仁主！阿賴耶識雖與能熏及諸心法乃至一切染淨種子而同止住，性恒明潔。如來種姓應知亦然，定不定別體常清淨，如海常住波潮轉移。阿賴耶識亦復如是，諸地漸修下中上別，捨諸雜染而得明現。」於是金剛藏菩薩摩訶薩復說偈言：</p>

<div class="lg regular" style="margin-left:1em;"><div class='lg-row'>「善哉如實慧！　於斯微妙法，</div>
<div class='lg-row'>從我已聽聞，　心淨能開了。</div>
<div class='lg-row'>十方一切國，　諸王眾會中，</div>
<div class='lg-row'>汝當隨所應，　廣為其宣說。</div>
<div class='lg-row'>若人聞法已，　漸淨阿賴耶，</div>
<div class='lg-row'>或作人中王，　轉輪四天下，</div>
<div class='lg-row'>或復為帝釋，　兜率須夜摩，</div>
<div class='lg-row'>乃至自在宮，　而為欲天主，</div>
<div class='lg-row'>或為色界主，　及生無色天，</div>
<div class='lg-row'>無想眾生中，　受諸禪定樂。</div>
<div class='lg-row'>證真而不住，　譬如師子吼，</div>
<div class='lg-row'>眾定皆自在，　喜樂以相應，</div>
<div class='lg-row'>一心求密嚴，　不染著三界。</div>
<div class='lg-row'>至於密嚴已，　漸次而開覺，</div>
<div class='lg-row'>轉依獲安樂，　寂靜常安住。</div>
<div class='lg-row'>無量諸佛子，　圍繞以莊嚴，</div>
<div class='lg-row'>為法自在王，　眾中之最上。</div>
<div class='lg-row'>非如外道說，　壞滅為涅槃，</div>
<div class='lg-row'>壞應同有為，　死有復生過。</div>
<div class='lg-row'>十業上中下，　三乘以出生，</div>
<div class='lg-row'>最上生密嚴，　諸地轉增進。</div>
<div class='lg-row'>得解脫智慧，　如來微妙身，</div>
<div class='lg-row'>云何說涅槃，　是滅壞之法？</div>
<div class='lg-row'>涅槃若滅壞，　眾生有終盡，</div>
<div class='lg-row'>眾生若有終，　是亦有初際。</div>
<div class='lg-row'>應有非生法，　而始作眾生，</div>
<div class='lg-row'>無有非眾生，　而生眾生界。</div>
<div class='lg-row'>眾生界既盡，　佛無爾焰法，</div>
<div class='lg-row'>是則無能覺，　亦無有涅槃。</div>
<div class='lg-row'>妄計解脫者，　而說於解脫，</div>
<div class='lg-row'>譬如種已焦，　燈滅及薪盡。</div>
<div class='lg-row'>彼說解脫性，　是壞有成無，</div>
<div class='lg-row'>於解脫妙樂，　遠離不能證。</div>
<div class='lg-row'>遍處及諸禪，　無色無想定，</div>
<div class='lg-row'>逆順而入出，　力通皆自在，</div>
<div class='lg-row'>於彼不退還，　亦不恒沈沒，</div>
<div class='lg-row'>審知諸法相，　諸地得善巧，</div>
<div class='lg-row'>如是而莊嚴，　而來密嚴國。</div>
<div class='lg-row'>若言解脫性，　壞有以成無，</div>
<div class='lg-row'>斯人住諸有，　畢竟不能出，</div>
<div class='lg-row'>亦壞三和合，　因等四種緣。</div>
<div class='lg-row'>眼色內外緣，　和合所生識，</div>
<div class='lg-row'>世間內外法，　互力以相生，</div>
<div class='lg-row'>如是等眾義，　一切皆違反。</div>
<div class='lg-row'>若知唯識現，　離於心所得，</div>
<div class='lg-row'>分別不現前，　亦不住其性，</div>
<div class='lg-row'>是時攀緣離，　寂然心正受，</div>
<div class='lg-row'>捨於世間中，　所取能取見。</div>
<div class='lg-row'>轉依離麁重，　智慧不思議，</div>
<div class='lg-row'>十種意生身，　眾妙為嚴好，</div>
<div class='lg-row'>作三界之主，　而來密嚴國。</div>
<div class='lg-row'>色心及心法，　不相應無為，</div>
<div class='lg-row'>內外眾世間，　諦觀無別異，</div>
<div class='lg-row'>如是諸智者，　來於密嚴國。</div>
<div class='lg-row'>相名與分別，　正智及如如，</div>
<div class='lg-row'>定者能明照，　體性皆平等，</div>
<div class='lg-row'>入佛所讚揚，　密嚴之淨國。</div>
<div class='lg-row'>若壞三和合，　及以四種緣，</div>
<div class='lg-row'>不固於自宗，　同諸妄分別。</div>
<div class='lg-row'>惡習分別者，　彼之五種論，</div>
<div class='lg-row'>譬喻不成立，　諸義皆相違。</div>
<div class='lg-row'>五種悉成過，　惑亂於智眼，</div>
<div class='lg-row'>顛倒不顛倒，　同異法斯壞。</div>
<div class='lg-row'>捨離於自宗，　依止他宗法，</div>
<div class='lg-row'>初際等諸見，　皆從滅壞生。</div>
<div class='lg-row'>大王應當知，　眾生在諸有，</div>
<div class='lg-row'>如輪而運轉，　初際不可得。</div>
<div class='lg-row'>如來以悲願，　普應諸有緣，</div>
<div class='lg-row'>如淨月光明，　無處不周遍，</div>
<div class='lg-row'>各順其根性，　隨宜而說法。</div>
<div class='lg-row'>涅槃若壞滅，　佛有何功德？</div>
<div class='lg-row'>增上有三種，　解脫亦復然，</div>
<div class='lg-row'>四諦及神足，　念處無礙解，</div>
<div class='lg-row'>四緣無色住，　根力及神通，</div>
<div class='lg-row'>覺支諸地等，　有為無為法，</div>
<div class='lg-row'>乃至眾聖人，　皆依識而有。</div>
<div class='lg-row'>苦法苦觀智，　及苦隨生智，</div>
<div class='lg-row'>集智三亦然，　滅道亦如是，</div>
<div class='lg-row'>如是十二種，　名之為現觀。</div>
<div class='lg-row'>學人數有十，　第八七返生，</div>
<div class='lg-row'>家家一往來，　一間而滅度，</div>
<div class='lg-row'>中般與生般，　有行及無行，</div>
<div class='lg-row'>上流於處處，　然後般涅槃。</div>
<div class='lg-row'>如是一切種，　諸智之品位，</div>
<div class='lg-row'>修行觀行者，　下中上不同。</div>
<div class='lg-row'>菩薩增上修，　功業最殊勝，</div>
<div class='lg-row'>十一與十二，　乃至於十六，</div>
<div class='lg-row'>此諸修定者，　復漸滅於心。</div>
<div class='lg-row'>所盡非是心，　亦非心共住，</div>
<div class='lg-row'>未來心未至，　未至故非有，</div>
<div class='lg-row'>心緣不和合，　非此非彼生。</div>
<div class='lg-row'>第四禪無心，　有因不能害，</div>
<div class='lg-row'>有因謂諸識，　意識及五種，</div>
<div class='lg-row'>妄想不自覺，　猶如波浪生。</div>
<div class='lg-row'>定者觀賴耶，　離能所分別，</div>
<div class='lg-row'>微妙無所有，　轉依而不壞。</div>
<div class='lg-row'>在於密嚴中，　如月恒明顯，</div>
<div class='lg-row'>密嚴諸智者，　與佛常共俱，</div>
<div class='lg-row'>恒遊定境中，　一味無差別。</div>
<div class='lg-row'>密嚴定者處，　定力生於彼，</div>
<div class='lg-row'>是故應修習，　相應妙定心。</div>
<div class='lg-row'>欲界有六天，　梵魔十二處，</div>
<div class='lg-row'>無色及無想，　一切諸地中，</div>
<div class='lg-row'>若生密嚴國，　於彼為天主。</div>
<div class='lg-row'>欲求密嚴土，　當修十種智，</div>
<div class='lg-row'>法智隨生智，　世俗知他心，</div>
<div class='lg-row'>及苦集滅道，　盡智無生智。</div>
<div class='lg-row'>仁者真實見，　舍君羅帝族，</div>
<div class='lg-row'>與甘蔗月王，　種姓無殊異，</div>
<div class='lg-row'>當求密嚴國，　勿懷疑退心。</div>
<div class='lg-row'>如羊被牽拽，　喘懼而前却，</div>
<div class='lg-row'>意在於身中，　似幻獸而住，</div>
<div class='lg-row'>亦如幻為樹，　河中之葦荻，</div>
<div class='lg-row'>如王戲園苑，　運動諸身分。</div>
<div class='lg-row'>意及於意識，　心心法共俱，</div>
<div class='lg-row'>譬如空中雲，　共聚而無實。</div>
<div class='lg-row'>種子賴耶識，　諸習所纏覆，</div>
<div class='lg-row'>譬如摩尼寶，　隨緣現眾色，</div>
<div class='lg-row'><span class='corr'>雖</span>住眾生身，　體淨而無垢，</div>
<div class='lg-row'>是決定種姓，　亦為大涅槃。</div>
<div class='lg-row'>名因於相生，　相從因緣起，</div>
<div class='lg-row'>以諸形相故，　而起於分別。</div>
<div class='lg-row'>分別從二因，　外相心習氣，</div>
<div class='lg-row'>第七末那識，　應知亦復然。</div>
<div class='lg-row'>諸根意緣會，　發生於五識，</div>
<div class='lg-row'>心法共相應，　如是身中住。</div>
<div class='lg-row'>正智常觀察，　一切諸世間，</div>
<div class='lg-row'>從於如是因，　而生彼諸果。</div>
<div class='lg-row'>真如非異此，　諸法互相生，</div>
<div class='lg-row'>與理相應心，　明了而觀見。</div>
<div class='lg-row'>此即是諸法，　究竟真實性，</div>
<div class='lg-row'>亦為妄所計，　一切法不生。</div>
<div class='lg-row'>諸法性常空，　非無亦非有，</div>
<div class='lg-row'>如幻及陽焰，　乾城等眾物。</div>
<div class='lg-row'>種種諸形相，　名句及文身，</div>
<div class='lg-row'>如是執著生，　成於遍計性。</div>
<div class='lg-row'>根境意和合，　熏習成於種，</div>
<div class='lg-row'>與心無別異，　諸識從此生，</div>
<div class='lg-row'>資於互因力，　是謂依他起。</div>
<div class='lg-row'>內證真實智，　現前所住法，</div>
<div class='lg-row'>是即說圓成，　眾聖之境界。</div>
<div class='lg-row'>佛及諸佛子，　證此名聖人，</div>
<div class='lg-row'>若人證斯法，　即見於真際，</div>
<div class='lg-row'>唱言生已盡，　梵行皆已立。</div>
<div class='lg-row'>所作莫不成，　永離於諸有，</div>
<div class='lg-row'>解脫一切苦，　滅除眾怖畏。</div>
<div class='lg-row'>生法二無我，　善能明了知，</div>
<div class='lg-row'>普燒諸習氣，　永斷於分別。</div>
<div class='lg-row'>從於無始來，　戲論而積聚，</div>
<div class='lg-row'>無量眾過惡，　一切皆已除。</div>
<div class='lg-row'>譬如熱鐵團，　熱去鐵無損，</div>
<div class='lg-row'>解脫者亦爾，　惑盡而清涼。</div>
<div class='lg-row'>入於無漏界，　密嚴之妙土，</div>
<div class='lg-row'>此土最微妙，　非餘所能及。</div>
<div class='lg-row'>佛與諸菩薩，　清淨之所居，</div>
<div class='lg-row'>三昧樂現前，　以此而為食。</div>
<div class='lg-row'>欲生斯土者，　當修真實觀，</div>
<div class='lg-row'>復為諸有緣，　如理廣宣說。</div>
<div class='lg-row'>名生本於相，　相起復從緣，</div>
<div class='lg-row'>種種諸分別，　皆因相而有。</div>
<div class='lg-row'>根境瓶衣等，　蘊法所合成，</div>
<div class='lg-row'>分別從此生，　了知而簡異。</div>
<div class='lg-row'>若動若非動，　一切諸世間，</div>
<div class='lg-row'>皆因癡暗生，　愚冥以為體。</div>
<div class='lg-row'>長短等諸色，　音聲與香界，</div>
<div class='lg-row'>甘苦堅滑等，　意識之所緣。</div>
<div class='lg-row'>善與不善性，　有為無為法，</div>
<div class='lg-row'>乃至於涅槃，　斯為智之境。</div>
<div class='lg-row'>念念常遷轉，　皆依識以生，</div>
<div class='lg-row'>譬如磁石力，　吸鐵令迴轉，</div>
<div class='lg-row'>末那於藏識，　當知亦復然。</div>
<div class='lg-row'>如蛇有二頭，　各別為其業，</div>
<div class='lg-row'>染意亦如是，　執取阿賴耶。</div>
<div class='lg-row'>能為我事業，　增益於我所，</div>
<div class='lg-row'>復與意識俱，　為依而轉謝。</div>
<div class='lg-row'>身中煖觸生，　運動作諸業，</div>
<div class='lg-row'>飲食及衣服，　隨事而受用。</div>
<div class='lg-row'>騰躍或歌舞，　種種自歡娛，</div>
<div class='lg-row'>持諸眾生身，　斯由意功力。</div>
<div class='lg-row'>於如夢翳等，　一切諸境界，</div>
<div class='lg-row'>起種種分別，　不知唯自心。</div>
<div class='lg-row'>如人在空中，　走索以遊戲，</div>
<div class='lg-row'>飄危不安固，　分別亦如是。</div>
<div class='lg-row'>分別無所依，　但行於自境，</div>
<div class='lg-row'>譬如鏡中像，　識種種而見，</div>
<div class='lg-row'>愚夫此迷惑，　非諸明智者。</div>
<div class='lg-row'>仁主應當知，　此三皆識現，</div>
<div class='lg-row'>於斯遠離處，　是即名真實。</div>
<div class='lg-row'>持進菩薩等，　及聖目乾連，</div>
<div class='lg-row'>遍觀諸億剎，　種種皆嚴好。</div>
<div class='lg-row'>於彼莊嚴中，　此土最殊勝，</div>
<div class='lg-row'>極樂及現喜，　乃至於下方，</div>
<div class='lg-row'>無量億土中，　諸佛所稱讚，</div>
<div class='lg-row'>皆言密嚴國，　威德化自然。</div>
<div class='lg-row'>無始亦無終，　本昔如來地，</div>
<div class='lg-row'>出過於三有，　寂靜無所為，</div>
<div class='lg-row'>自利及利他，　功業悉成滿。</div>
<div class='lg-row'>非不此成佛，　欲中施佛事，</div>
<div class='lg-row'>要從於密嚴，　化為無量億。</div>
<div class='lg-row'>常依於正定，　遊戲諸神通，</div>
<div class='lg-row'>一切國土中，　如月無不見，</div>
<div class='lg-row'>隨諸眾生類，　所應而化益。</div>
<div class='lg-row'>十地花嚴等，　大樹與神通，</div>
<div class='lg-row'>勝鬘及餘經，　皆從此經出，</div>
<div class='lg-row'>此經最殊勝，　眾經莫能比，</div>
<div class='lg-row'>仁主及諸王，　宜應盡尊敬。</div>
<div class='lg-row'>欲色無色界，　無想等天宮，</div>
<div class='lg-row'>佛已超過彼，　而依密<span class='corr'>嚴</span>住。</div>
<div class='lg-row'>此土諸宮殿，　如蓮備眾飾，</div>
<div class='lg-row'>是一切如來，　淨智之妙相，</div>
<div class='lg-row'>佛及諸菩薩，　常在於是中。</div>
<div class='lg-row'>世尊恒住禪，　寂靜最無上，</div>
<div class='lg-row'>依自難思定，　現於眾妙色，</div>
<div class='lg-row'>色相無有邊，　非餘所能見。</div>
<div class='lg-row'>極樂莊嚴國，　世尊無量壽，</div>
<div class='lg-row'>諸修觀行者，　色相皆亦然。</div>
<div class='lg-row'>或見天中天，　赫奕含眾彩，</div>
<div class='lg-row'>訶利占波色，　真金明月光，</div>
<div class='lg-row'>孔雀素羅瞿，　珊瑚蓮電等。</div>
<div class='lg-row'>或見身羸瘦，　弊服寢茅中，</div>
<div class='lg-row'>或如千日光，　處大蓮花上。</div>
<div class='lg-row'>或見諸菩薩，　頂飾龍王髻，</div>
<div class='lg-row'>或以帝青寶，　莊嚴為寶冠。</div>
<div class='lg-row'>或見輪幢文，　魚螺等眾相，</div>
<div class='lg-row'>或見光麗色，　如蜺而拕空。</div>
<div class='lg-row'>或見以須彌，　置之於右掌，</div>
<div class='lg-row'>或持大海水，　其狀如牛跡。</div>
<div class='lg-row'>或見作人王，　冕服當軒宇，</div>
<div class='lg-row'>輔佐眾圍繞，　共宣於國化。</div>
<div class='lg-row'>或見諸菩薩，　最上修行者，</div>
<div class='lg-row'>說於自境界，　先佛所知法。</div>
<div class='lg-row'>或說以智定，　速轉於所依，</div>
<div class='lg-row'>得如幻之身，　種種皆無礙。</div>
<div class='lg-row'>或示了於境，　斷諸取著業，</div>
<div class='lg-row'>諸見皆已除，　不受於諸有，</div>
<div class='lg-row'>譬如膏炷盡，　燈滅而涅槃。</div>
<div class='lg-row'>或有示修行，　一切波羅蜜，</div>
<div class='lg-row'>衍那之大會，　周給無窮盡，</div>
<div class='lg-row'>苦行持戒等，　種種諸儀則。</div>
<div class='lg-row'>極樂莊嚴國，　人非胎藏生，</div>
<div class='lg-row'>身相如真金，　光色常圓滿。</div>
<div class='lg-row'>瑜伽自在者，　安樂及光明，</div>
<div class='lg-row'>斯人之境界，　百分無其一。</div>
<div class='lg-row'>極樂中之人，　自然隨念食，</div>
<div class='lg-row'>牟尼勝自在，　定為甘露味。</div>
<div class='lg-row'>寶樹名如意，　遊憩於其下，</div>
<div class='lg-row'>妙金為碎末，　布地以莊嚴。</div>
<div class='lg-row'><span class='corr'>池</span>蓮及眾花，　<span class='corr'>敷</span>榮而菡萏，</div>
<div class='lg-row'>如是具嚴飾，　不可得為喻。</div>
<div class='lg-row'>若人有淨信，　善巧行諸禪，</div>
<div class='lg-row'>愛樂佛功德，　專精以迴向，</div>
<div class='lg-row'>即於佛勝土，　蓮<span class='corr'>花</span>而化生，</div>
<div class='lg-row'>眾相以莊嚴，　皎鏡無塵垢。」</div>
</div><p>爾時金剛藏菩薩摩訶薩說是偈已，自現其身如一指節，或如芥子乃至毫端百分之一，或現佛身或現獨覺身或現聲聞身，及餘無量種種之形而說於法。或說菩薩入於諸地，了知五法、八識、三性及二無我，得如幻三昧隨意受身，自在神通力無所畏，皆不退轉淨所依止，入於佛地無漏蘊界常無變易。或說菩薩善能遊履，如夢如像如水中月，諸觀行人所行之道，得首楞嚴三昧十幻喻身，諸究竟願莫不成滿，逮于正覺坐妙蓮花，諸佛子眾所共圍遶。或說菩薩以願力故，現種種形遊諸國土歷事諸佛，是諸菩薩其身微妙不在有無。譬如天仙乾闥婆眾，依須彌住或在虛空，地行眾生所不能覩。彼諸菩薩亦復如是，非觀行者不能得見。或說菩薩得禪自在三昧力故，於十方國土蓮花之宮，示現受生及般涅槃。或說菩薩以三昧力，轉於所依而不住實際，於一切有眾生處差別現身，其心平等如地如水如日如月。或說菩薩以大悲心，愍諸眾生輪轉生死孤窮下賤眾苦所逼，譬如黑蜂依船而住遊於大海，隨船飄蕩或一由旬乃至百千無量由旬，為說非我生死無常，令知速滅剎那不住。或說諸佛及諸菩薩，見一切眾生渴愛迷亂，為分別苦之所逼迫，於無相法中而取於相，虛妄計著有能所取，是能所取縲絏其心，於生死海馳蕩不息，貧窮孤露無有所依，如大海中蛛蝥之網。佛及菩薩猶住船人，於諸眾生心生憐愍，欲令解脫生死苦難，隨其所應而為現身，說布施等種種諸行。</p>

<p class='juan'>大乘密嚴經卷上</p></div>
</div><!-- end of div[@id='body'] -->
</body></html>