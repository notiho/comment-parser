<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋迦方志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2088
<div class='div-xu'><a id='mulu1' />
<p class='h1'>釋迦方志序</p><p class="byline">終南太一山釋氏</p><p>惟夫大唐之有天下也將四十載。淳風洽而澆俗改。文德修而武功暢。故使青丘丹穴之候。並入堤封。龍砂雁塞之區。聿遵聲教。英髦稽首。顯朝宗之羽儀。輸賝奉贄。表懷柔之盛德。然則八荒內外前史具舒。五竺方維由來罕述。豈非時也。雖復周穆西狩止屆昆丘。舜禹南巡不踰滄海。秦皇畫野近袤臨洮。漢武封疆關開鐵路。厥斯以降遐討未詳。所以崆峒問道局在酒泉之地。崑崙謁聖。實惟玉門之側。至於弱水洞庭。三危九隴。煙然龍勒。沙障黎河。具曆夏書。咸圖雍部。及博望之尋河也。創聞大夏之名。軒皇之遊夢也。初述華胥之國。貳師之伐大宛。定遠之開鐵門。由余入秦。日磾仕漢。聲榮覆於葱嶺。帝德亘於耆山。赫奕皇華其徒繁矣。而方土所記人物所宜。風俗之沿革。山川之卓詭。雖陳之油素略無可紀。豈不以經途遼遠。遊詣之者希乎。以事討論縱有傳說。皆祖行人信非躬覩。相從奔競虛為實錄。何以知其然耶。故積石河源西瞻赤縣。崑崙天柱東顧神州。嗚砂以外咸稱胡國。安用遠籌空傳緗簡。是知身毒之說重譯臻焉。神異等傳斷可知矣。自佛教道東榮光燭漢。政流十代年將六百。輶軒繼接備盡觀方。百有餘國咸歸風化。莫不梯山貢職望日來王。而前後傳錄差互不同。事迹罕述稱謂多惑。覆尋斯致宗歸譯人。昔隋代東都上林園。翻經館沙門彥琮著西域傳一部十篇。廣布風俗略於佛事。得在洽聞失於信本。余以為八相顯道三乘陶化。四儀所設莫不逗機。二嚴攸被皆宗慧解。今聖迹靈相。雜沓於華胥。神光瑞影。氤氳於宇內。義須昌明形量動發心靈。泉貞觀譯經嘗參位席。傍出西記具如別詳。但以紙墨易繁閱鏡難盡。佛之遺緒釋門共歸。故撮綱猷略為一卷。貽諸後學序之云爾。</p>

<ul class="">
<p class="h1">釋迦方志一部八篇</p>
<li>封疆篇第一</li>

<li>統攝篇第二</li>

<li>中邊篇第三</li>

<li>遺跡篇第四</li>

<li>遊履篇第五</li>

<li>通局篇第六</li>

<li>時住篇第七</li>

<li>教相篇第八</li>
</ul><p>仰尋。諸佛之降靈也。不可以形相求之。隨機顯晦故得以言章述矣。然學教者統舉為先。傍窮枝葉終非遠致。故於篇首摽其致焉。</p>
</div>
<div class='div-other'>
<p class='juan'><a id='mulu2' />釋迦方志卷上</p>
<ul class="">
<li>封疆</li>

<li>統攝</li>

<li>中邊</li>

<li>遺跡</li>
</ul><a id='mulu3' />
<p class='h1'>釋迦方志封疆篇第一</p><p>佛之所王土也。號曰索訶世界。即古翻經為娑婆矣。經中所謂忍土者也。謂此土人強識力念。能忍苦樂堪任道器。故佛王之。案此封疆。周輪鐵山山外是空空不可測。山下是地地下是金。金下是水水下是風。其風堅實逾於金剛。眾生心力同業所感。能持世界不令傾墜。自風以外即是虛空。約此周輪從下而上。至無色窮名為有頂。論其畫界從廣所經。卒非里數之所度也。且如智度論。從色界天下一大石。經一萬八千三百八十三年方始至地。約此上下方維。名為一佛所王土也<span class='note-inline'>(即以大千鐵圍而為封疆之域)</span>。</p>
</div>
<div class='div-other'><a id='mulu4' />
<p class='h1'>釋迦方志統攝篇第二</p><p>案。索訶世界鐵輪山內所攝國土則萬億也。何以知之。如今所住即是一國。國別一蘇迷盧山。即經所謂須彌山也。在大海中據金輪表。半出海上八萬由旬。日月迴轉於其腰也。外有金山七重圍之。中各海水具八功德。其外鹹海廣於無際。海外有山是鐵所成。四周遶之海中可居者。大略有四。即約蘇迷山用分方面。東洲名毘提訶。南洲名贍部。西洲名瞿陀尼。北洲名拘盧也。此之四洲亦名四有。人之所居佛之所王。准此傍及鐵圍海內惟有四洲。蘇迷山已上二十八天。并一日月為一國土。即此為量數至一千。鐵圍都繞名小千世界。即此小千數至一千。鐵圍都繞名中千世界。即此中千數至一千。鐵圍都繞名為大千世界。案此三千大千世界。其中四洲山王日月。乃至有頂則有萬億之所。皆為佛之統攝。俱遵聲教。</p>
</div>
<div class='div-other'><a id='mulu5' />
<p class='h1'>釋迦方志中邊篇第三</p><p>惟夫法王所部則大千之內攝焉。若據成都則此洲常為所住故。此一洲則在蘇迷山南之海中也。水陸所經東西二十四萬里。南北二十八萬里。又依論說。三邊等量二千由旬。南邊三由旬半。是則北闊而南狹人面象之。又依凡記。人物所居則東西一十一萬六千里。南北遠近略亦同之。所都定所則以佛所生國迦毘羅城應是其中。謂居四重鐵圍之內。故經云。三千日月萬二千天地之中央也。佛之威神不生邊地。地為傾斜故。中天竺國如來成道樹下。有金剛座用承佛焉。據此為論約餘天下以定其中。若當此洲義約五事以明中也。所謂名里時水人為五矣。</p>
<p>所言名者。咸謂西域以為中國。又亦名為中天竺國。此土名賢談邽之次。復指西宇而為中國。若非中者凡聖兩說不應名中。昔宋朝東海何承天者。博物著名群英之最。問沙門慧嚴曰。佛國用何曆術而號中乎。嚴云。天竺之國。夏至之日方中無影。所謂天地之中平也。此國中原景圭測之故有餘分。致曆有三代大小二。餘增損積算時輒差候明非中也。承天無以抗言。文帝聞之乃勅任豫受焉。</p>
<p>夫以八難所標邊地非攝。出凡入聖必先中國。故大夏親奉音形。東華晚開教迹。理數然矣。</p>
<p>二言里者。夫此一洲大分三量。二分以北土曠人希。獯狁所居無任道務。一分以南盡于三海。人多精爽堪受聖化。故約道勝大聖都焉。故成光子云。中天竺國東至振旦國五萬八千里<span class='note-inline'>(振旦即神州之號也。彼人目之)</span>南至金地國五萬八千里。西至阿拘遮國五萬八千里。北至小香山阿耨達池五萬八千里。觀此通攝取其遐邇。齊致以定厥中。其理易顯。</p>
<p>三言時者。謂雪山以南名為中國。坦然平正冬夏和調。卉木常榮流霜不降。自餘邊鄙安足語哉。</p>
<p>四言水者。此洲中心有一大池。名阿那陀答多。唐言無熱惱也。即經所謂阿耨達池。在香山南大雪山北。居山頂上非凡所至。池周八百里四岸寶飾。正南當於平地地獄所居。故金剛座東僻至五千里。又池正南當洲尖處。其北當謎羅川即北。又當葱嶺北千泉也。上空定約當北辰星。今望第五似如西欹。且天上一寸地下一千。千泉去京八千餘里焉。約天無一尺矣。其池北去鉢露羅國減千里。東南屈露多國。<span class='corr'>西</span>南罽賓國。各千餘里。然四海為壑水趣所極。故此一池分出四河。各隨地勢而注一海。故葱嶺以東水注東海。達儭以南水注南海。雪山以西水注西海。大秦以北水注北海。故地高水本注是其中此居海濱邊名難奪。又佛經宏大通舉事周。博見聖賢義非妄委。於上所列咸符地圖。然此神州所著書史。寓言臆度浮濫極多。時約佛經更廣其類。都皆蕪穢試為舉之。水經云。無熱丘者即崑崙山　又扶南傳云。阿耨達山即崑崙山　又山海經云。南流沙濱。赤水後黑水前。有大山名崑崙丘　又云。鍾山西六百里。有崑崙山出五水　案穆天子傳云。舂山音鍾。又云。海內崑崙丘。在西北帝之下。方八百高萬仞。又十州記云。崑崙陵即崑山也。在北海亥地去岸十三萬里。此約指佛經蘇迷山也。</p>
<p>又東海中山名方丈。亦名崑崙。</p>
<p>又云。西王母告周穆云。山去咸陽三十六萬里。高平地三萬六千里。</p>
<p>又周穆傳述西王母云。去宗周瀍㵎一萬一千一百里　神異經。崑崙山有銅柱。其高入天圍三千里。榮氏注云。柱洲崑崙山東南萬二千里有無外山　史記云。崑崙山去嵩高五萬里高萬一千里郭璞云。高二千五百餘里　淮南云高萬一千一百里十四步二尺六寸　道經造立天地記云。崑崙山高四千八百里。又轉形濟苦經云。高萬九千里。又云。此山飛浮　又云。崑山南三十里。次第有千崑山。名小千世界。</p>
<p>化胡經云。崑山高九重。相去各九千里　又云。高萬萬五千里。</p>
<p>已前儒道兩說。雖形量差異莫越崑崙。尋崑崙近山。則西涼酒泉之地。穆后見西王母之所。具彼圖經。若崑崙遠山。則香山雪山之中也。河源出焉。故爾雅云。河出崑崙墟。郭璞圖贊云。崑崙三層號曰天柱。實惟河源水之靈府。案禹貢云。導河自積石者。但據伏流所出處而名之。若討本源誠有由矣　故佛經云。此無熱池東。有銀牛口出殑伽河。即古所謂恒河也。右繞池匝流入東南海。南有金象口出信度河。即古辛頭河也。右繞池匝流入西南海。西有瑠璃馬口出縛芻河。即古博叉河也。如上繞池入西北海。北有頗胝師子口出徙多河。即古私陀河也。如上繞池入東北海。案河圖云。崑崙山東方五千里名曰神州。亦名赤縣。又依書云。河源東北流出葱嶺岐沙谷。分為兩水。東北支流經于闐南山於國西北出。又東流大河經朅盤陀城東南。又經疎勒國西。又東北至城下。又迴流國南五百餘里至烏鎩國南。又東北至疎勒國北。六百一十里至烏孫界赤谷城。又東二百七十里經姑墨國南。又東六百七十里經龜茲國南。又東三百五十里經烏壘國南。此即漢時都護所治也。西南去疎勒二千一百一十里。東南去鄯善國。千七百八十五里。東北去烏耆國四百里。河又東南三百四十里經渠梨國南。又東二百四十里經黑山國南。此東去玉門關二千六百六十里。河又東經連城注賓城南且末國北合支水。河又東經婁蘭地。又東經鄯善國城南。過東北數百里入蒲昌海。其海東面少北去玉門一千三百里。又東北去陽關三百里。此河於蒲昌伏流南而少西數千里。入積石山在羌燒瓽中。書云。積石去崑崙丘。千七百四十里。或云。伏流萬三千里。斯諸臆說難以究詳。河出積石西南流九屈。東北合流經析支地是為河曲。又東北入塞。過燉煌張棭南。是為河源矣。案此實錄以尋河源。窮至無熱池所。方為討極。然此池神居非人所及。又是北天雪山之域。南接中土佛生之地。以處高勝故非邊矣。</p>
<p>五謂人者。不出凡聖。凡人極位名曰輪王。聖人極位名曰法王。蓋此二王不生則已。生必居中。又山川國邑人之依報。人勝則依勝。故此二王居焉。又輪王有四王約統四洲。金輪王者則通四有。銀輪三方除北一洲。銅輪二方除西北方。鐵輪在南除於三有。言贍部者。中梵天音。唐言譯為輪王居處。言四輪王通局。乃殊住必南有也。古翻此洲。云好金地。謂閻浮檀金。在洲北岸海中。金光浮出海上。其傍有閻浮樹林其果極大。得神通者方至於彼。今言此洲輪王得名兩設其致耳。又一此洲四主所統。雪山已南至于南海名象主也。地惟暑濕偏宜象住故。王以象兵而安其國。風俗躁烈篤學異術。是為印度國。然印度之名。或云賢豆。或云天竺。或云身毒。天篤等。皆傳之訛僻耳。然以印度為正。唐無以翻。雪山之西至于西海名寶主也。地接西海偏饒異珍。而輕禮重貨是為胡國。雪山以北至于北海。地寒宜馬名馬主也。其俗兇暴忍殺衣毛。是突厥國。雪山以東至于東海名人主也。地惟和暢俗行仁義。安土重遷是至那國。即古所謂振旦國也。上列四主且據一洲。分界而王以洲定中。輪王為正居中王邊古今不改。此土諸儒滯於孔教。以此為中餘為邊攝。別指雒陽以為中國。乃約軒轅五岳以言。未是通方之巨觀也。又指西蕃例為胡國。然佛生遊履。雪山以南名婆羅門國。與胡隔絕書語不同。故五天竺諸婆羅門。書為天書語為天語。謂劫初成梵天來下。因味地肥便有人焉。從本語書天法不斷。故彼風俗事天者多。以生有所因故也。胡本西戎無聞道術。書語國別傳譯方通。神州書語所出無本。且論書契可以事求。伏羲八卦文王重之。蒼頡鳥迹其文不行。漢時許慎方出說文。字止九千以類而序。今漸被世文言三萬。此則隨人隨代會意出生。不比五天書語一定。上以五義。以定中邊。可以鏡諸。餘如隋初魏郡沙門靈裕聖迹記述。</p>
</div>
<div class='div-other'><a id='mulu6' />
<p class='h1'>釋迦方志遺跡篇第四</p><p>自漢至唐往印度者。其道眾多未可言盡。如後所紀。且依大唐。往年使者則有三道。依道所經具覩遺跡。即而序之。其東道者從河州西北。度大河上曼天嶺。減四百里至鄯州。又西減百里至鄯城。鎮古州地也。又西南減百里。至故承風戍是隨互市地也。又西減二百里。至清海。海中有小山。海周七百餘里。海西南至吐谷渾衙帳。又西南至國界名白蘭羌。北界至積魚城。西北至多彌國。又西南至蘇毘國。又西南至敢國。又南少東至吐蕃國。又西南至小羊同國。又西南度呾倉去關吐蕃南界也。又東少南度末上。加三鼻關東南入谷。經十三飛梯十九棧道。又東南或西南。緣葛攀虅。野行四十餘日。至北印度尼波羅國<span class='note-inline'>(此國土吐蕃約為九千里)</span>其中道者。從鄯州東川行百餘里。又北出六百餘里至涼州。東去京師二千里。從涼西而少北四百七十里至甘州。又西四百里至肅州。又西少北七千五里。至故玉門關。關在南北山間。又西減四百里至瓜州。又西南入磧三百餘里至沙州。又西南入磧七百餘里至納縛波故國即婁蘭地亦名鄯善。又西南千餘里至析摩陀那故國。即咀末地。又西六百餘里至都羅故國。皆荒城耳。又西入大流沙行四百餘里。至　瞿薩呾那國東境<span class='note-inline'>(即漢史所謂于殿國也。都護所居漢之所守。東去長安九千六百七十里)</span>其關名尼壤城彼土自謂于遁國也。周四千餘里。沙磧太半寺有百餘。僧出五千大乘學者。從關至嫓摩川二百餘里。有媲摩城中有栴檀立像高二丈餘。極多靈異光明。疾者隨痛以金薄帖像上便愈。其像本在憍賞彌國。是鄔陀衍那王所造。凌空至此國。北曷勞落迦城有異羅漢。每往禮之。王初不信以沙土坌羅漢。乃告敬信者曰。却後七日沙土滿城。於後二日乃雨寶滿街。至七日夜果雨土填城。略無遺人。其先告者。預作地穴從孔而出。東趣媲摩像亦同至。有記云。法滅之時像入龍宮也。其曷勞城今為大堆王欲掘寶必遭風變。又於媲摩城西行三百三十里。方至國城王都。南十里有大寺先王所立。西南十餘里寺有夾紵立像。從屈支國來。昔此有臣於彼禮敬。臣還本國遙念無已。像遂夜至乃捨宅為寺。都城西三百餘里勃伽夷城。有坐像高七尺相好無比。首有寶冠光明時現。都城西百六十里。路中大磧惟有鼠壤形大如蝟毛金銀色。昔凶奴來寇。王祈鼠靈乃夜齧人馬。兵器斷壞自然走退。都城西五里許寺有浮圖高百餘尺。多現光相王感舍利數百粒。羅漢以右手舉浮圖。安之函內。乃下之無傾動也。都城西南十餘里有瞿室[飢-几+夌]伽山<span class='note-inline'>(此云牛角)</span>有寺像現光明佛曾遊此為天人說法。記其建國崇學大乘。山巖石室有一羅漢。入滅心定待慈氏佛。數百年前崖崩塞戶。其國南界接東女國。從國城西越山谷。行八百餘里至。</p>
<p>斫句迦國<span class='note-inline'>(即沮渠也)</span>南境其國周千餘里。佛寺十餘僧徒出百。學大乘者。國南有山立多羅塔。松泉流茂石室深淨。有三羅漢現入滅定。鬚髮恒長僧常剃之。五印度僧有證果者。多止此室。又北減三百里方至都城。周十餘里山阜連屬臨帶兩河。又於國西北。上大沙嶺度徙多河。五百餘里至。</p>
<p>佉沙國<span class='note-inline'>(即疎勒也)</span>周五千餘里寺數百僧數萬。習小乘有部。地多石磧其俗生子押頭匾[匚@虎]。從此南行山野石磧。五百餘里至。</p>
<p>烏鎩國。周千餘里都城周十餘里。南臨徙多河信佛法。寺十餘僧減千人習小乘學。城西二百餘里至大山。嶺上有塔。數百年前山崖自崩。中有比丘冥目而坐。形甚偉大鬚髮下垂。覆于肩面。國王以酥油灌之擊揵搥。比丘高視曰。我師迦葉波也。今始乃聞已涅槃耶。又問釋迦佛出世耶。告云已滅度矣。即昇空化火焚身。其土出白瑿青玉等。從國城西度河登葱嶺。東崗八百餘里至福舍。其地在四山之中方百餘頃。無樹木有細草。緣如別說。又西南踰大嶺至。</p>
<p>朅盤陀國。周二千餘里都城周五十餘里。北背徙多河敬佛法。寺十餘僧五百餘。人小乘有部。其國東南大石室二口。各一羅漢入滅心定。經七百餘歲。其鬚髮生年別為剃。又西北行三百餘里。方至王都。東南臨徙多河山嶺連屬。又西少南登山。氷雪五百餘里至波謎羅川。東西千餘里南北百餘里。或狹無十里。據南北大雪山間。地鹹鹵多石。草木希少絕無人住。川南越山有鉢露羅國。此川在大葱嶺上。贍部一洲地最高也。中有大龍池。東西三百餘里。南北五十餘里大卵出焉。其水西流至達摩悉帝國東界與縛芻河合。故此已西水並西流。東出一流。東北至佉沙國西界。與徙多河合。自此諸水皆東流也。龍池正南當無熱池。北當千泉川。南當池大嶺。名婆羅犀羅。南北三四百里。山地極高。池北即大葱嶺也。水經云。高可千餘里兩邊漸下。南北竪嶺行數極多百餘條矣。多有山葱崖險葱翠。因以名焉。嶺南接大雪山。北至千泉。應有二千五百許里。東極烏鎩西達活國。應三千餘里。又從川西南入山險。七百餘里至。</p>
<p>商彌國。周二千六百里。土出雌黃國人信佛寺有二所僧亦少耳。北越達摩悉帝大石山。至。</p>
<p>尸棄尼國。周二千餘里山磧連野。又南越山河。</p>
<p>至達摩鐵悉帝國<span class='note-inline'>(一名鑊侃國一名護密國)</span>即覩貨羅之故地也。在兩山間。東西一千五百里。南北減百里。或狹不踰十里。東臨縛芻河。寺有十餘僧數蓋少。城寺石像上。懸金銅圓蓋眾寶飾之。人有旋繞蓋亦隨轉。人止便止。四周石壁莫測其然。有說聖力使之。或謂機關之祕。又西南登山入谷五百餘里。至。</p>
<p>屈浪拏國亦故地也。周二千餘里少有信向。又西北踰嶺三百餘里。至。</p>
<p>淫薄健國亦故地也。周千餘里都城十餘里。又西北山谷行二百餘里。至。</p>
<p>鉢鐸創那國亦故地也。周二千餘里。都城山崖上周六七里。寺有四所僧亦少耳。山谷西行二百餘里。至。</p>
<p>呬摩呾羅國亦故地也。周三千餘里山川相半。堅城數十。西越山谷三百餘里。至。</p>
<p>訖栗瑟摩國亦故地也。東西十餘里南北三百里。都城周十五里。北至。</p>
<p>鉢利曷國亦是故地。廣百餘里南北三百餘里。都城二十餘里。又從訖栗國西越峻入洞。經川城三百餘里至。</p>
<p>瞢健國亦是故地。周四百餘里都城周十六里。北度河至　阿利尼國亦故地也。周三百餘里帶縛芻河兩岸。大城周十五里。東渡河至　遏羅胡國亦故地也。北臨前河周二百餘里。大城周十五里。又從瞢健國西行百餘里。出葱嶺西頭也尋山而下至。於活國亦是故地。周二千餘里王城周二十餘里。其王突厥也。鐵門已南諸小國多屬突厥。地安平俗多信佛。寺十餘僧數百。大小兼學。西至。</p>
<p>縳曷國四五百里。東南越山谷諸城三百餘里至。</p>
<p>闊悉多國亦是故地。國周減千都城十餘里。山多川狹極風寒。僧寺三所眾亦少耳。東南入谷越嶺度諸小城四百餘里。至安呾羅縛國亦是故地。周三千餘里。王城周十五里屬突厥。寺有三所僧有數十。有育王一塔。山阜連屬極寒厲也。從此西南上大雪山。婆羅犀羅嶺東頭。經三日行又至極頂。通望贍部一洲。諸山並皆四下。又尋嶺下行亦三日。極峻曲谷鑿氷而度。西經迦畢式國邊城小邑數十。又西南數百里方至王都。又西少南一千三百里。越山川至　弗栗恃薩儻那國。廣二千餘里南北千餘里。王城周二十餘里信佛法。從此南行五百餘里至。</p>
<p>漕矩吒國<span class='note-inline'>(亦曰早利)</span>周七千餘里王城周三十餘里。山川相半寺有百數。僧徒數萬皆學大乘。育王塔十所。天祠數十計多外道也。土宜欝金香草。出興瞿草生羅摩。印度川南境䅦那呬羅山。王城東南二千餘里。至西印度伐刺拏國。方合北道南趣佛國。</p>
<p>其北道入印度者。從京師西北行三千三百餘里至瓜州。又西北三百餘里至莫賀延磧口。又西北八百餘里出磧至柔遠縣。又西南百六十里至伊州。又西七百餘里至蒲昌縣。又西百餘里至西洲。即高昌故地。漢時宜禾都尉所治處也。後沮渠涼王避地於彼。今為塞內。又西七百餘里至。</p>
<p>阿耆尼國<span class='note-inline'>(即烏耆也)</span>東西六百餘里。南北四百餘里。都城周六七里。僧寺十餘。二千餘人。並學小乘說一切有。戒行精勤食三淨肉。從此黑嶺胡類群分。重財輕義無禮無敬婦尊夫卑良賤一等。吉素凶皂以為服制。又西南行二百餘里。踰一小山越二大河。川行七百餘里至屈<span class='note-inline'>(居勿反)</span>支國<span class='note-inline'>(即丘慈也)</span>東西千餘里南北六百里。城周十七八里。寺有百餘僧五千餘。並學小乘說一切有。如上三淨俗大信佛。王城民宅多樹像塔不可勝記。東境大城中有天祠。池龍時出。與牝馬合而生龍駒。初生[怡-台+龍]悷子方馴駕。故國多善馬。近王名金花者。感龍馭乘王。欲終時鞭觸其耳因即潛隱。與人婦通生子驍勇。王搆突厥殺此城人故令空荒。城北四十餘里東昭怙釐寺。佛堂中有玉石方二尺。上有佛足迹。長尺八寸廣六寸。齋日放光。王城西門外路左右。有立佛各高九十餘尺。於此建場五年一會。西有阿奢理貳寺唐言奇特也。昔王外遊觀禮聖迹。母弟留守因自割勢為防讒搆。王深異之弟後遇人犍五百牛遂愍贖之。慈善根力男形欻生遂不入宮。王訝奇特故因置寺。又西經小磧六百餘里至。</p>
<p>跋祿迦國<span class='note-inline'>(古名姓墨又名函墨)</span>東西六百餘里。南北三百餘里。王城周五十里。寺數十僧千餘人並小乘學。西北行三百餘里。度石磧至凌山。即葱嶺北原也。水多東流。此路不得赭衣持瓠及聲叫。有犯者龍能飛風雨沙。遇必皆沒。山行自西四百餘里至大清池<span class='note-inline'>(又名熱海亦名鹹海)</span>周千餘里東西長。四面有山行人祈福。又西北五百餘里至素葉水城。周六七里商胡雜居。已西數十孤城亦爾。又西四百餘里至千泉。泉涌多出方二百餘里。南面雪山三垂平陸。又西百五十里至呾邏私城。又西南二百餘里至恭敬城。又南五十里至。</p>
<p>笯<span class='note-inline'>(奴故)</span>赤建國。周千餘里。又西二百餘里至赭時國<span class='note-inline'>(唐言石國)</span>周千餘里西臨葉河。又東南千餘里至悚<span class='note-inline'>(敷世)</span>捍國。周四千餘里山周四境。又西行千餘里至窣覩利瑟那國。周千四百里東臨葉河。葉河出葱嶺北。西北流又西北入大磧。應五百餘里至颯末建國<span class='note-inline'>(唐言康國)</span>周千六百餘里南北狹。都城周二十餘里處極險固。自此東南至弭末賀國<span class='note-inline'>(米國也)</span>周繞四五百里東西狹。又西北至劫布咀那國<span class='note-inline'>(曹國也)</span>周千四五百里東西長。又西三百餘里至屈霜儞迦國<span class='note-inline'>(何國也)</span>周同曹國而東西狹。又西二百餘里至喝捍國<span class='note-inline'>(東安國也)</span>周千餘里。又西四百餘里至。</p>
<p>捕捍國<span class='note-inline'>(中安國也)</span>周千七百餘里東西長。又西四百餘里至伐地國<span class='note-inline'>(西安國也)</span>周四百餘里。又西南行行五百餘里至貨利習彌國。順縛芻河兩岸東西可三十里。南北五百餘里。又從颯[示*末]建國西南行。三百餘里至。</p>
<p>羯霜那國<span class='note-inline'>(云史國也)</span>周可千五百里。又西南二百餘里入大山。山路絕險又少人物。東南山行三百餘里至鐵門關。左右石壁其色如鐵。鐵固門扉懸鈴尚在。即漢塞之西門也。出鐵門關便至。</p>
<p>覩貨邏國<span class='note-inline'>(古云吐出羅也)</span>之故地也。南北千餘東西三千餘。東拒葱嶺。西接波斯。南大雪山。北據鐵門。縛芻大河中境西流。其中自分二十七國。僧以十二月十六日安居。由溫熱多雨故也。順河北下至呾密國東西六百餘。南北四百餘。王城周二十餘里。寺十數僧出千人。大有窣覩波<span class='note-inline'>(即古塔之別名如偷婆等)</span>佛像靈異。又東至赤鄂衍那國。東西四百南北五百餘。王城周十餘里。寺五僧少。又東至忿露摩國。東西百餘南北三百餘。王城周十六七里。寺有二所僧百餘耳。東至愉<span class='note-inline'>(朔俱)</span>漫國。廣四百餘從百餘里。王城周十餘里。寺二所僧亦不多。西南臨縛芻河。便至鞠和衍那國。廣二百餘從三百餘。王城十餘里。寺三所僧百餘。又東至鑊沙國廣三百餘從五百餘。王城周十六七里。又東至。</p>
<p>珂咄羅國。廣從千餘里。王城周二十餘里。東接葱嶺至拘謎陀國。廣二千餘里從二百餘里。據大葱嶺之中。王城周二十餘里。西南臨縛芻河國。南接尸棄尼國。南度此河至達摩悉帝等國。如前中道所引也。又從鐵門南而少東。五百餘里至<span class='note-inline'>(縛喝國。一道拘謎西南至)</span>嚩伽浪國。廣五十餘里從二百餘里。都城十餘里。又南至紇露悉泯健國周千餘里。都城周十五里許。又西北至忽懍國周八百餘里。都城周十五里餘。寺十餘僧五百。又西至縛喝國廣八百餘。從四百餘。北臨縛芻河王城周二十餘里。俗美其國詺為小王舍城。寺有百餘僧二千餘人。並小乘學。城外西南有納縛<span class='note-inline'>(此云新也)</span>寺在雪山北。作論諸師贊重此寺基業不替。像鎣名珍毘沙門像衛之。突厥葉護欲襲寺取寶。屯軍寺側夜夢天王長戟貫胸。可汗心痛因爾便死。堂中有佛澡灌受可升餘。雜色炫燿金石難名。又有佛牙長寸餘廣八九分。色黃白而光淨。佛掃帚者用迦奢草。長二尺餘圍可七寸。雜寶飾柄。三物齋日。法俗所感放大光明。有大浮圖高二百餘尺。金剛泥塗以寶莊之。有佛舍利時放神光。又諸羅漢入涅槃者示通立塔。雖有證果不現通者則不封樹。王城西北五十餘里有提謂城王城正北四十餘里有波利城。各有浮圖高三丈許。即釋迦開元獻麨長者髮爪之所建也。佛以僧伽胝欝多羅僧僧却崎。又覆盋竪錫杖次第安布。立塔儀式令依崇建王城西七十里。迦葉波佛時所建浮圖高二丈餘。又從大城西南入雪山河三十餘里。至銳末陀國廣五六百里。縱百餘里。王城周十餘里。又西南行三百里至胡寔建國。廣五百餘從千餘里王城周二十餘里多山川。又西北至呾刺健國。廣同前從五十餘里。王城十餘里西接波<span class='corr'>剌</span>斯國界。又縛喝國東至忽懍國。於此東南至紇露悉泯健國。千餘里於此北近縛伽浪國。東西五十餘里。此國東北接活國。又從縛喝國南百餘里至揭職國廣五百餘從三百餘。都城周五里許。寺十餘僧三百餘人。並小乘學。陵阜相連東南入大雪山。六百餘里出覩貨羅故地。又至梵衍那國。廣二千餘從三百餘里。在雪山中城依巖險。寺有數十僧數千人。學小乘出世部。王城東北山阿有大石佛。高一百五十尺。金寶莊嚴。又東寺左有鍮石釋迦立像。高百餘尺。分身別鑄合成。立之城東三里。寺有涅槃臥素佛。長千餘尺亦金寶莊之。東南二百餘里度大雪山東。寺有佛齒及劫初獨覺齒。長五寸餘廣減四寸。又有金輪王齒長三寸廣二寸。又有商諾迦縛娑<span class='note-inline'>(即商那和修傳法第三師)</span>大阿羅漢鐵鉢。受九升許。并九條僧伽胝絳赤色。設諾草皮之所績成。以其先世於解夏日。持此草施僧福力所被。五百中陰身生恒服之。從胎俱出逐身而長。阿難度時變為法服。受具已後又變為九條。其齒鉢等並金緘之。羅漢證滅入邊際定智願力故。留袈裟待遺法盡。方乃變壞今已少損。信有徵矣。大雪山東至小川澤東入雪山。踰黑嶺至迦畢試國。周四千餘里。北背雪山三垂黑嶺。都城周十餘里。寺有百餘。僧六千餘人。多學大乘。其王信佛歲造丈八銀像自修供之。天祠數十異道千餘人　王城東三里北。山下有大寺佛院。東門南大神王像。右足下有大寶藏。近有外王逐僧欲掘。神冠中鸚鵡鳥像奮羽鳴呼地動。王軍皆仆起謝而歸。寺北嶺上有數石室。亦多藏寶。欲私關者。藥叉變為師子蛇蟲。來震怒之。室西三里大嶺上有觀自在像。誠願者像示妙身。安言行者。城東南三十餘里。曷邏怙羅寺。大臣所造以名目之。浮圖高百餘尺。昔臣夜夢令造浮圖。從王請舍利也。及旦至宮。有人持舍利瓶。臣留舍利令人先入。乃持瓶登塔覆鉢自開。安舍利訖。王使追之石已合矣。齋日放光流出黑油。夜聞音樂。城西北二百餘里。大雪山頂有龍池。山下為龍立寺。塔中有佛骨肉舍利升餘。有時煙起或如火猛焰。漸滅之時方見舍利。狀如白珠繞柱入雲還下塔中　城西北大河南岸。古王寺中有佛弱齡齓齒長一寸餘　又此東南往古王寺。有佛頂骨一片。廣寸餘色黃白。髮孔分明佛髮青色。螺旋右縈。引長尺餘卷可寸許。</p>
<p>又西南古王妃寺。金銅浮圖高百餘尺。佛舍利升餘。每十五日夜放光繞盤曉入塔中。</p>
<p>城西南比羅婆絡山<span class='note-inline'>(云象堅也)</span>頂。盤石上起塔高百餘尺。舍利升餘。山北巖泉是佛受山神飯已。漱口嚼楊枝。因生今為茂林。寺號楊枝也。又從龍池東行六百餘里。越雪山度黑嶺。至北印度界。已前諸邑並名胡國。至此方合中間道也。其地名曰　濫波國<span class='note-inline'>(北印度所攝也。入天竺婆羅門地也)</span>其五印度之境。周匝九萬餘里。三垂大海北背雪山。北廣南狹如半月也。七十餘國同一王命　濫波國者。在無熱池西。倚北胡活國。東南三垂黑嶺。北約雪山都城周十餘里。寺十餘僧數亦少。多學大乘。天祠數十異道特多。東南百餘里踰大嶺大河。至那伽羅曷國<span class='note-inline'>(屬北印度古花氏城)</span>廣六百餘長二百餘里。山周四境都城周二十餘里。寺多僧少。天祠五所。異道百人。</p>
<p>城東二里有石塔高三百尺。編石突起雕鏤非常。此即昔時值然燈佛。敷鹿皮衣髮布掩泥之地也。經劫猶存。無憂王重法建此石塔以誌之。每於齋日天輒雨花大眾集觀。西有佛寺次南小塔。是掩泥處。王避大路遂僻建立。城內大塔故基舊有。佛齒別塔高三丈餘。云從空來既非人工。寔多靈異。城西南十餘里有塔是佛自中印度陵空來降迹處。次東有塔。是昔值然燈佛買花處　城東南二十餘里小石嶺上塔高二百餘尺。西南深㵎瀑布飛流懸崖。東岸石壁大洞穴是龍王所居。門徑狹闇。昔佛於此化龍留影。煥若真形。至誠請者乃暫明現。窟外方石有佛足跡輪相發光。窟西北隅塔者佛經行處。又側髮爪塔。又說薀界塔。窟西大盤石上。有濯袈裟文。城東南三十餘里有醯羅城。四周險固中有重閣。上安佛頂骨。周尺二寸其色黃白。髮孔分明欲知善惡。香泥印之隨心而現。有佛髑髏狀如荷葉。色同頂骨。有佛眼睛大如奈許。清白映徹。並七寶小塔盛前三迹。又以寶函盛而緘封。有佛大衣細氈黃色置寶函中。微有壞相。中有佛錫杖白鐵作環栴檀為笴。寶筒盛之。近王恃力將入宮中。尋復故處斯五聖迹。王令五淨行者執侍掌護。有須見者稅一金錢。請仰稅五科寶乃重觀禮彌繁閣西北塔小而多靈。人以手觸其上。鈴震動。自此東南山谷中行五百餘里至健陀邏國<span class='note-inline'>(北印度也)</span>廣千餘里長八百里。東臨信渡河。都城周四十餘里。少空荒寺有十餘。天祠百所異道雜居　城內東北故基是佛鉢寶臺經數百年。今在波斯王宮供養。城東南八九里卑鉢羅樹。高百餘尺枝葉蒙密。昔四佛座下見有坐像。傳云。賢劫諸佛皆坐其下。昔釋迦如來於此坐已告阿難曰。後迦膩色迦王集吾骨肉在此。王後在南建塔基周一里半。金銅相輪二十五重。或云。四十層者舉高五百五十尺。有舍利一斛。初有化牧牛人。林間造三尺小塔。王擲棄之。乃於大塔第二級下。石基之側半現小塔。疾者歸愈。其大塔東面石陛上。昔有金色蟻大如指如麥。相從嚙石壁文如鏤。廁以金砂作二加趺佛像。高四五六尺。又於南面石陛。畫佛丈六之形。昔有二貧人。各施一金錢共畫一像。請現神變。像即現胸以上。分為兩身。下合為一。次南百餘步白石佛像高一丈六尺。面北放光夜出繞塔。賊欲盜物像出迎之。賊退像還。大塔左右小塔數百。莊工極巧香音兩異。仙聖旋繞。佛記此大塔。七燒七立佛法方滅。已燒至三今現營搆。西有故寺並前王所立。諸大論師世親菩薩。如意論師脇尊者等。造毘婆沙處。寺東北五十餘里渡大河。至布羯邏伐底城。周十四五里。東有四佛說法塔。無憂王建之。高數百尺彫鏤希世城北五里故寺東塔高數百尺。即菩薩捨千眼處。東有石塔高百餘尺。梵釋初作妙珍鎣飾。佛滅寶變金為石也　又西北行五十餘里塔者。是佛化鬼子母處　又北五十餘里塔者。是商莫迦菩薩<span class='note-inline'>(此云睒也)</span>被王射處。又東南約二百里。跛魯沙城北東二十餘里。彈多落迦<span class='note-inline'>(即檀特也)</span>山嶺上塔。是蘇達拏<span class='note-inline'>(云善牙也)</span>棲隱之所。婆羅門捶男女處。流血塗地。今諸草木皆同絳色。巖間石室妃習定處　又西北行百餘里。越小山至大山。南有一寺塔。僧學大乘。昔獨角大仙為女亂處。沙城東北五十里大山。有大天祠。祠東南行百五十里。至烏鐸迦漢荼城。周二十餘里。南臨信渡河。從此城北越山行六百里至。</p>
<p>烏仗那國<span class='note-inline'>(北印度之正國也。古謂烏長)</span>山谷相連周五千里。昔日輪王苑也。土宜欝金香。夾蘇婆窣堵河。王城周十四五里。寺有一千四百僧有一萬八千。並大乘學。今多荒少其習大乘。統文略義律儀傳訓有五部焉。一法密部。二化地部。三飲光部。四說一切有部。五大眾部。天祠十餘異道雜居　王都瞢揭釐城。其東五里大塔多瑞。是佛昔作忍仙為羯利<span class='note-inline'>(此云鬪諍)</span>王支解之處。城東北二百六十里。入大山至阿波邏龍泉。即前河源也。派流西南春夏合凍晨夕飛雪佛昔化暴龍。金剛以杵擊崕。龍怖歸依。請佛放雨乃許之。令人收糧。十二年一雨水災。又泉西南三十餘里。水北岸大石上佛伏龍已。留迹示之隨心長短。順流三十餘里。有佛濯衣石袈裟文如鏤。城南四百餘里。醯羅山谷尋水逆流。東上花果緣崖。或聞諠話音樂聲。方石相接。是佛昔聞半偈捨身處。城南二百餘里。大山側有摩訶伐那寺<span class='note-inline'>(此云大林)</span>佛昔為薩縛達羅王<span class='note-inline'>(即一切施也)</span>失國避地為貧人。故令縛送處。寺西北下山四十餘里。有寺塔高百餘尺。側方石上佛足迹相放光照寺。為天說本生處塔下有石黃白津膩。是佛昔為聞法折骨寫經處　又西七十里塔。是佛昔為尸毘迦王<span class='note-inline'>(此云輿也)</span>割身代鴿處　又西二百餘里。珊尼羅闇川薩裒殺地<span class='note-inline'>(言蛇藥也)</span>寺塔高八十尺。佛昔為帝釋身作大蟒僵死。以施貧疫處。</p>
<p>側有蘇摩塔。是佛變為蘇摩蛇噉者病愈事。川北崖塔病求多愈。又側有涌泉。佛昔為孔雀王。[此/束]啄而出用救疾處　城西南七十里大河東。塔高六十尺。是嗢呾羅犀那<span class='note-inline'>(言上軍也)</span>王所造。佛令以舍利與王分在河濱立塔。王以白象負歸象變為石。城西五十餘里渡大河。有盧醯呾迦塔<span class='note-inline'>(言赤也)</span>高五十餘尺。佛昔為慈力王。刺血飲五藥叉處　城東北三十里。遏部多<span class='note-inline'>(言奇特也)</span>石塔高四十尺。佛為人天說法。塔從地出現即存焉　又西渡大河四十里寺精舍有阿縛慮枳抵<span class='note-inline'>(云觀也)</span>伊濕伐羅<span class='note-inline'>(云自在也)</span>菩薩像<span class='note-inline'>(即觀世音者)</span>感靈遠照此西百五十里山嶺。龍池周三十餘里。王城東北踰山谷。逆上信渡河。途路極險。乘縆棧梁鎖杙躡隥。千有餘里至達麗羅川。鳥仗那舊所都也。大寺中有刻木梅呾麗耶<span class='note-inline'>(古云彌勒唐言慈氏)</span>菩薩像。金色晃朗高百餘尺。末田底迦<span class='note-inline'>(即末田地)</span>阿羅漢所造。以通力引匠升覩史多<span class='note-inline'>(即兜率也)</span>天。三返觀相乃成其好。自有此像法方東流也。東行越嶺逆信渡河。履險飛梁五百餘里渡河。又東渡縛芻河登危至。</p>
<p>鉢露羅國。周四千里大雪山中。東西長寺數百。僧數千。學師戒行多濫。其國非印度所統。多氷雪其土出金如火色。北對婆羅犀羅大嶺。還從健馱邏國。烏鐸迦城南。渡信渡河。廣四里許。西南流清澄如鏡。毒龍惡狩窟穴其中。有持舍利寶花者船多沈沒。渡河至呾叉始羅國<span class='note-inline'>(北印度也)</span>周二千餘里。都城周十餘里。寺多增少並大乘學。</p>
<p>城西北七十餘里。有伊羅鉢龍池。周百餘步。池東南三十里。兩山間塔高百餘尺。佛昔記慈氏興世。四大藏者此地出一。故有振動。斯周百步曾無一搖。有欲發者地振人仆。城北十二里塔於齋日常放神光。仙花天樂。近有癩者。塔於禮懺除穢塗香。不久便愈身又香潔。昔佛為戰達羅鉢刺婆王<span class='note-inline'>(云月光也)</span>以頭施處。凡經千施即塔。名月光也　城東南山塔高十丈許。決目王所治育王所造。又東南越山谷七百餘里。至。</p>
<p>僧伽補羅國<span class='note-inline'>(北印度也)</span>周三千五百里。西臨信渡河。大城周十四五里。城東五十里。有石塔高二十餘丈佛所遊處。池沼十餘。四色蓮花彌覆其內。</p>
<p>從此南返至呾叉始羅國北界。渡信渡河東行二百餘里。渡大石門。是摩訶薩埵王子捨身飯虎處。東有寺僧百餘。又南百五十里石塔者。薩埵以竹自刺血啗獸處。地及草木今猶絳色。次北石塔高二十餘丈。放光開信病歸多愈。又東五十餘里。孤山有寺塔高二百餘尺。僧徒二百人並大乘學。佛昔化藥叉不食肉處。又東南山行五百餘里。至。</p>
<p>烏剌尸國<span class='note-inline'>(北印度也)</span>周二千餘里。山阜相屬。都城周十八里。不信佛法。屬迦濕彌羅。有佛塔高二十餘丈。育王所造。有寺僧少學大乘教。又東南登山鐵橋千餘里至。</p>
<p>迦濕彌羅國<span class='note-inline'>(北印度也古曰罽賓)</span>周七千里四面負山。雖有門徑狹而劣通。城西臨大河。長十三里廣四里許。寺百餘僧五千餘人。土出龍種馬欝金火珠。有四浮圖各有舍利一升餘。佛滅後第四百年。脇尊者年八十方出家證無學。將五百羅漢來此造十萬頌。鄔波弟鑠釋素呾纜藏<span class='note-inline'>(即優婆提舍論。修多羅藏。異名也)</span>次造十萬頌毘奈耶毘婆沙論。次造十萬頌阿毘<span class='corr'>達</span>摩論。凡六百六十萬言。備釋三藏。新城東南十餘里故城北大山陽寺塔。僧徒三百人佛牙長寸半。色黃白齋日便放光。又南十五里有觀自在菩薩立像。有願見者斷食便覩。王城西北二百餘里至商林寺。</p>
<p>城西五百十里大河北接山。有寺僧百餘人。從此西南越山行七百餘里至。半笯蹉國<span class='note-inline'>(北印度屬罽賓)</span>周二千餘里。寺有五所多山川。東南行四百餘里至遏邏闍補羅國<span class='note-inline'>(非正北印度乃荒服國也)</span>周四千餘里。都城周千餘里。寺十所僧甚少。天祠一外道甚多。自濫波達此形體鄙薄。非印度之正境也。從此下山東南行。並是大川達遠無畔。惟以河國而分界部。雖有小山並是孤住。自此以北通連雪山。東達神州涼部以南諸雪山也。案此山亦即贍部之巨鎮地者。於此城東南下平。渡水行七百餘里。至。</p>
<p>磔迦國<span class='note-inline'>(北印度也)</span>周萬餘里。東據毘播奢河。西臨信渡河。都城周二十餘里。俗少信佛多事天神。寺有十餘天祠數百。城西南十五里奢羯羅故城。寺塔高二十餘丈。昔四佛說法經行處。又西北六里許。塔高二十餘丈。亦四佛說法處　新都城東北十餘里。石塔高二十餘丈。多有舍利齋日放光。東行五百餘里至。</p>
<p>那僕底國<span class='note-inline'>(北印度)</span>周二千餘里。都城周十四五里。寺十天祠八。城東南五百餘里。至闍林寺周二十餘里。佛舍利塔數百千區。并石室等。僧有三百人。學小乘說有部也。德行清高小學之博。賢劫千佛並此說法。釋迦滅後第三百年。迦多衍那<span class='note-inline'>(迦栴延也)</span>於此造發智論。寺塔高二十餘丈。有四佛行坐迹處。從此東行百五十里至闍爛達那國<span class='note-inline'>(北印度也)</span>東西千餘。南北六百里都城周十餘里。寺有五十。僧二千餘人大小專門。天祠三所外道五百人。東北越山七百餘里至。</p>
<p>屈露多羅國<span class='note-inline'>(北印度也)</span>山周四境。都城周十四五里。寺二十餘僧千餘人多大乘學。天祠十五異道雜居。出火珠雨石。俗癭且尰。城內有塔記佛曾遊於此說法。自斯北行近二千里。山路危險至洛護羅國<span class='note-inline'>(北印度也)</span>又北山行二千餘里。雪寒更甚。達秣邏娑國<span class='note-inline'>(又名三波訶北印度攝)</span>又從窟露羅南行七百餘里。越山濟河至。</p>
<p>設多圖盧國<span class='note-inline'>(北印度也)</span>周二千餘里西臨大河。都城十七八里。佛法大盛城內外寺十所僧亦少耳。城東三里塔高二十餘丈。育王所造。傍有四佛行坐迹。自此西南行八百餘里。至波狸夜呾羅國<span class='note-inline'>(入中印度也)</span>周三千里都城周十五里。寺有八所僧亦少耳。俗信外道。天祠十所異道千餘。土有稻種六十日收。東行五百餘里至。</p>
<p>秣菟羅國<span class='note-inline'>(中印度也古云摩偷羅)</span>周五千餘里都城二十餘里。寺二十餘僧二千餘人。大小兼學。天祠五所異道雜居。土植菴沒羅果。小者生青熟黃。大者始終青色。城中三塔。四佛遺迹甚多。及舍利子。沒特伽羅子<span class='note-inline'>(謂目乾連也)</span>滿慈子<span class='note-inline'>(富婁那也)</span>優婆釐<span class='note-inline'>(優波離也)</span>阿難陀。羅怙羅。曼殊室利等諸塔。每三長月六時。諸僧尼集阿毘達磨眾。供養舍利弗塔。習定眾供目犍連塔。誦經眾供滿慈塔。毘奈耶眾供優波釐塔。尼眾供阿難塔。未具眾供羅怙羅塔。大乘眾供諸菩薩塔。尋斯諸塔不必遺身。但立像設供用呈心造。如羅怙文殊未取滅度則可知矣。城東六里有山崖寺。是尊者烏波毱多<span class='note-inline'>(云近護也)</span>之所造也。有佛指爪塔。寺北石巖室高二丈廣三丈。細籌四寸填之。近護導夫妻俱證羅漢者。送一籌乖此不在室記。又室東南二十餘里。大涸池側有塔。佛曾遊此有獼猴持蜜施佛。佛令水和遍眾同飲。猴喜墮坑而死。便生人中。池北林中四佛經行處。大有遺迹。又東北五百餘里至薩陀泥濕伐羅國<span class='note-inline'>(中印度也)</span>周七千餘里都城周二十餘里。寺有三所僧七百人。皆小乘者。天祠百餘異道甚多。城西北四里塔高二十餘丈舍利一升時放大光。城南百餘里至佛寺。又東北四百餘里至。◎</p>
<p>◎窣祿勒那國<span class='note-inline'>(中印度也)</span>周六千餘里。少荒東境臨殑伽河<span class='note-inline'>(即古恒河)</span>北接大山城東南閻牟挪河。從國西北山中出中境而流。都城周二十餘里東臨閻牟河。寺有五所僧千餘人多小乘學。天祠百餘異道甚多。河西大寺東門外塔。佛曾於此說法度人。其側有佛髮爪塔。閻牟河東八百餘里至殑伽源。廣三四里。東南入海廣十餘里。水色滄浪味甘沙細隨水而流。俗謂福水有沐除罪。或有輕命自沈。云生天受樂。有僧伽羅國提婆菩薩。化外道受正法處。渡河東至。</p>
<p>秣底補羅國<span class='note-inline'>(中印度)</span>周六千餘里都城周二十餘里。不信佛而敬天。寺有十餘僧八百人多小乘者。天祠五十餘異道雜住。國西北境殑伽東岸。摩裕羅城周二十餘里。出鍮石水精。城側臨大河。有大天祠多有威靈。有池編石為岸引河為浦。五印度以為殑伽河門生福滅罪處。常有百千人澡濯。從摩裕北行三百里。至。</p>
<p>婆羅吸摩補羅國<span class='note-inline'>(北印度)</span>周四千餘里山周四境。都城周二十餘里寺五僧少。天祠有十異道雜住。國北大雪山有蘇伐剌拏瞿呾羅國<span class='note-inline'>(言金氏也)</span>出上黃金。東西地長即東女國。非印度攝。又即名大羊同國。東接土蕃西接三波訶。北接于闐。其國世以女為王。夫亦為王不知國政。男夫征伐種田而已。又從末底補羅國東南行四百餘里至。</p>
<p>瞿毘霜那國<span class='note-inline'>(中印度)</span>周二千餘里都城十四五里。寺二所僧百餘人而習小乘。天祠三十餘異道雜住。城固險峻。其側古寺塔高二十餘丈。佛曾於此一月說法。有髮爪二塔各高丈餘。旁有四佛坐迹。又東南行四百餘里。至堊醯掣呾邏國<span class='note-inline'>(中印度)</span>周三千餘里。都城周十七八里。寺十餘所僧有千餘。習小乘正量部。天祠有九外道三百餘人。城依險固其外池側。佛為龍說法七日處。立塔側有四佛行坐迹。立塔表之。又南二百七十里渡殑伽河。西南至毘羅刪拏國<span class='note-inline'>(中印度)</span>周二千餘里都城周十餘里。信外道少敬佛法。寺二所僧徒三百人皆大乘學。天祠五所。城中寺塔高十餘丈。佛曾於此七日說蘊界法。四佛行坐遺迹尚存於此。東行二百餘里至。</p>
<p>劫比他國<span class='note-inline'>(中印度古僧伽舍也)</span>周二千餘里。都城周二十餘里。寺有四所僧千餘人。天祠十所同事大自在天。皆作天像。其狀人根形甚長偉。俗人不以為惡。謂諸眾生從天根生也。城東二十餘里大寺中僧數百人。淨人數萬頭皆宅寺側。大垣內有天帝造三寶階。中階黃金。左以水精。右用白銀。南北而列東面下地。是佛從逝多林<span class='note-inline'>(即祇陀林)</span>升天善法堂。為母三月說法下降處。百年前階尚在。今並沒盡。後王倣之。猶高七十餘尺。上起精舍　側有石柱光潤映現。隨其罪福影出柱中。育王所造階側浮圖。四佛行坐迹也。佛澡浴處立塔。其所有佛入室精舍。又其側佛經行石基。長五十步高七尺。足所履處皆蓮花文。基左右小塔梵王所造。</p>
<p>次前是蓮花尼化為輪王先見佛處。佛告尼曰非汝先也。有蘇部底<span class='note-inline'>(須菩提也)</span>宴坐石室。知諸法空見吾法身。次東南池有龍居焉。恒護聖迹不可輕犯。從此西北減二百里至。</p>
<p>羯若鞠闍國<span class='note-inline'>(中印度曲女城也)</span>周四千餘里都城西近殑伽河。長二十餘里廣四五里。邪正相半寺百餘。僧徒盈萬大小兼學。天祠二百餘所。異道數千人。即統五印度之都王也。號尸羅逸多<span class='note-inline'>(言戒日也)</span>吠奢姓。初欲登位。殑伽岸有觀自在像。乃請之。告曰。汝本此林蘭若比丘。金耳月王既滅佛法。王當重興愍物在懷。方王五境慎勿昇師子座及稱大王號也。王乃共童子王。平殄外道月王徒眾。又約嚴令。有噉肉者當截舌。殺生當斬手。乃與寡妹共知國事。於殑伽側建千浮圖。各高百餘尺。城邑鄉聚達巷交衢。立精舍儲食。止醫藥惠羈貧。聖迹之所皆為立寺。二十年來五年一會。傾及府藏拯濟群有。惟留兵器用備不虞。初作會日集諸國僧。三七日中四事供養。令相論議。若戒行貞固道德優洽者。升師子座王便受戒。清淨無學示有崇仰。穢行彰露者。驅出國界。諸有王臣植福無怠者。携手同坐。異此不顧。王巡省方俗不常其居。行必四兵導引嚴設。汎舟乘象擊鼓吹螺。象軍八萬以威四遠惟兩三月不外遊行。宮中每日飯諸沙門。僧有千人婆羅門五百。日分三時一時理務。兩時營福。又絕血食。日例一頓。於河西寺東起寶臺高百餘尺。中有等身金像。次南起寶壇浴佛像處。於此東北十五里許。別築行宮從寺至宮。夾道為閣窮諸彫飾。樂伎不移遞奏而已。又以三尺隱起金像。載以大象寶幰其上。王為帝釋像執寶蓋左侍。有迦摩鏤波國拘摩羅王<span class='note-inline'>(言童子也)</span>作梵王像執拂右侍。各五百象軍被鎧同衛。前後各百大象。樂人於上鼓奏音聲。戒日王又以真珠雜寶金銀諸花隨出四散供養三寶。其五印度尼寺稀少。縱有尼者與僧同門。食亦同處無虧戒約。然童子王剎帝利姓。語使人李義表曰。上世相承四千年。先人神聖從漢地飛來。王於此土。城西北塔育王所造。昔佛於此七日說法。其側有髮爪塔。四佛行坐迹。又南臨殑伽河。三寺同垣異門。佛像嚴麗。佛牙長寸半。光色變改寶函盛之。遠近瞻者日有百千。守者煩撓重稅金寶。而樂禮者不辭重貨。齋日便出置高座上。散花雖積牙函不沒。寺僧清肅淨人數千戶。寺前左右精舍高百餘尺。石基甎室中像寶莊或純金銀　次東南大精舍。石基甎室高二十餘丈。是佛六月說身無常苦空不淨處。又有四佛行坐迹。在城東南六七里。殑伽南岸上。城東南百餘里。有納縛提婆城。據殑伽河東岸。三寺同垣異門。周二十餘里　次前二百餘步。塔高二十餘丈。佛曾七日說法處。中有舍利時放光明。其側四佛行坐迹。寺北四里臨殑伽岸。塔高二十餘丈佛曾七日說法。四百餓鬼解悟生天。其側又有髮爪塔。次側又有四佛行坐迹。又東南行六百餘里渡殑伽河南至。</p>
<p>阿輸陀國<span class='note-inline'>(中印度)</span>周五千餘里都城周二十餘里。寺有百餘僧三千餘人。大小兼學。天祠有十異道少耳　城中故寺是伐蘇畔度菩薩<span class='note-inline'>(言世親也)</span>數十年中作大小乘論處。城北五里殑伽岸。大寺中塔高二十餘丈。佛為天人三月於此說法。側有佛塔四佛行坐迹。寺西五里有佛髮爪塔。城西南五里。大菴沒羅林中故寺。是阿僧伽菩薩<span class='note-inline'>(云無著也)</span>夜升天宮。於慈氏所受瑜伽莊嚴大乘經論及中邊等。曉為眾說。林西北百餘步佛髮爪塔。自此東行三百餘里。度殑伽北至。</p>
<p>阿耶穆佉國<span class='note-inline'>(中印度)</span>周二千五百里。都城臨河周二十里。寺五所僧千餘人習學小乘。天祠十所異道雜居　城東南臨殑伽。塔高二十餘丈。佛曾三月說法處。有髮爪青石塔。有四佛行坐迹。又東南行七百餘里渡殑伽河。南閻牟那河北至。</p>
<p>鉢羅伽耶國<span class='note-inline'>(中印度)</span>周五千餘里都城據兩河交。周二十餘里寺二僧少。天祠數百異道特多。城西南臨閻牟河曲二三千里。東北流合間有瞻博迦花。林中塔高十餘丈。佛曾於此降外道處。有髮爪塔經行迹。又有提婆菩薩作廣百論處　城中天祠堂前大樹<span class='corr'>枝</span>葉蒙密。食人鬼依之。左右遺骸為[卄/積]。人至祠中無不輕命。上樹投下為鬼所誘　城東兩河間交廣十餘里。土地平塏細沙彌布。古今王豪諸有捨施莫不止焉。號大施場。戒日大王亦修此業。場東合流口。日數百人自溺而死。彼俗名為生天所也。有欲行法七日於此絕粒。自沈中流遠近相趣。乃至山猨野鹿。群遊水濱絕食沈水。當戒日王行施之時。有二獼猴雌為狗殺。雄者負屍擲此河中。其又自餓累日而死。自此西南大林野行。五百餘里至憍賞彌國<span class='note-inline'>(中印度)</span>周六千里都城周三十餘里。寺十餘僧三百餘人。天祠五十外道眾多。城內故宮大精舍。高六十餘尺。刻檀佛像上懸石蓋。即鄔陀衍那王<span class='note-inline'>(古優陀延也唐云出愛)</span>之所造也。靈光間起。諸王以力欲舉。終莫之移。昔佛為母上天說法。王請目連神力接工。就天摸相。及佛下天像便起迎。佛慰喻曰方為佛事。舍東百餘步。四佛行坐迹。佛浴室井今猶充汲。城內東南隅具史羅長者宅。有佛精舍髮爪塔。其大塔側又有四佛行坐迹　城西九里石窟。佛曾遊此伏毒龍也。側有大塔高二十餘丈。旁有佛經行迹及髮爪塔。病求多愈。釋迦遺法滅在此國。貴賤入境自然感傷。窟東北大林中行七百餘里。度殑伽北岸至迦奢布羅城。周十里許。是護法菩薩伏外道處。塔高二十餘丈。佛曾於此六月說法。有經行迹及髮爪塔。自北行一百八十里至鞞索迦國<span class='note-inline'>(中印度)</span>周四千餘里。都城周十七里。寺二十僧三千人。天祠五十外道巨多。城南道左右。寺塔高二十餘丈。佛曾於此六年說法。側有奇樹高七十尺。春冬不改是佛齒木棄而茂生。諸邪見者競來殘伐尋生如故。側有四佛行坐迹并髮爪塔。基角相連林池交影。自此東北五百餘里。至　室羅伐悉底國<span class='note-inline'>(中印度即舍衛也)</span>周六千餘里都城荒毀。故基周二十餘里。寺數百僧徒少。天祠百餘外道甚眾　荒城故殿東基上小塔。是鉢羅犀那恃多王<span class='note-inline'>(古云波斯匿唐言勝軍也)</span>為佛造堂處。次側故基上塔。是王為佛姨母鉢羅闍鉢底<span class='note-inline'>(古云波闍波提此云生主)</span>比丘尼造精舍處。次東塔是蘇達多<span class='note-inline'>(云善施也)</span>之故宅也。側有大塔。是鴦寠利摩羅<span class='note-inline'>(言指鬘也)</span>捨邪處也。城南六里許逝多林。是給孤園太子所造寺也今荒廢尚有石柱。高七十餘尺育王造之。甎室一存餘並湮沒。室中有為母說法金像。東北有佛洗病僧塔。西北有目連舉身子衣塔。不遠并塔佛所汲用。又舍利弗與佛經行道說法處並有表塔。靈藥異香常降其所。又外道殺女以謗佛處。立塔表之。寺東百步大深坑。是調達欲毒害佛生陷處。南有大坑。是瞿伽離比丘毀佛生陷處。又南八百步大深坑。是戰遮婆羅門女毀謗佛生陷處。此三坑皆洞達無底。洪雨大注終無停偃　寺東七十步精舍名曰影覆。高六十尺中有東面坐像。與外道論處　次東天祠量同精舍。初日影西不蔽佛舍。晚日蔭東遂覆天祠。</p>
<p>又東四里大涸池。是毘盧釋迦王<span class='note-inline'>(舊云流離也)</span>陷入地處。後人立塔記之　又有身子初造寺時與外道捔處。亦立塔記。</p>
<p>寺西北四里有得眼林。中有佛經行迹塔。其緣勝軍王抉五百賊眼。聞佛慈力一時平復。捨<span class='corr'>杖</span>遂生。城西北六十里故城。是人壽二萬歲時。迦葉波佛本生處。其北有塔。即此佛全身舍利之所。育王造塔表之　又東南行五百餘里。至。</p>
<p>劫比羅伐窣堵國<span class='note-inline'>(中印度古云迦毘羅也)</span>周四千餘里空城十數並無人住。宮城周十五里許。以甎成之。故寺千餘宮城一。寺僧三十餘。天祠二所外道雜住。城內正殿基上。精舍中作王像。</p>
<p>其側是摩訶摩耶<span class='note-inline'>(言大術也)</span>夫人寢殿基上。精舍作夫人像。其側精舍中作菩薩像。神降之相彼執不同。上座部云。當唐國五月十五日。諸部又云。當此五月八日。此蓋聞見之異耳。其側有仙相塔。城南有塔。是太子捔力擲象。越城墮地為大坑處。側有精舍作太子像及受業像　其傍精舍是妃寢處。作耶輸陀羅并羅怙羅像　別本云。太子初夜開城北門出去。又城東南隅精舍中。作太子乘白馬凌空踰城處　四城門各有精舍。作老病死沙門像。城南四里尼拘盧林塔。佛得道與天人說法之所　城南五十里故城中塔。是人壽六萬歲時。迦羅迦村馱佛本生城。城東南塔即此佛遺身也。無憂王於前建石柱高三丈餘。</p>
<p>又東北三十餘里故城中塔。是人壽四萬歲時。迦諾迦牟尼佛本生城。城東北塔即此佛遺身也。無憂王為建石柱銘記之。高二丈餘　城東北四十餘里。有太子坐樹下塔。大城西北數百千塔。是誅釋子塔。有四釋子拒軍。城人不受被放出境。一為烏仗王。三為梵衍等王。至今不絕　城南尼拘律樹塔。是佛初來見父王處　城南門外塔。是捔射處。東南三十餘里。是太子射矢沒地因涌泉流。俗<span class='corr'>傳</span>箭泉病飲多愈。或持泥傅額隨苦皆愈。又東北九十里臘伐尼林。釋種浴池花水相映。其北二十五步無憂花樹。今已枯悴佛誕處也。有說云。當此三月八日者。上座部云。當此三月十五日者　次東有塔二龍浴太子處。初佛生已不扶而行四方各七步。所蹈之處出大蓮花。既右脇生天帝衣接。四王捧之置金几上。凡施四塔并立石柱表之。旁有小河東南而流。俗號油河。是太子產已。天化此地光潤令沐。以除風虛今變水河。尚膩如油。從此東行二百餘里。荒林中至。</p>
<p>藍摩國<span class='note-inline'>(中印度)</span>多空城。東南佛塔減百尺。昔初八分之一舍利也。靈光時起側有清池。龍變為蛇出繞其塔。野象採花以散之。無憂王欲開龍護不許。</p>
<p>又東大林百餘里大塔。是太子至此解寶衣中末尼珠。付闡鐸迦還父王處　又東有贍部樹枯株尚在。有小塔是太子以餘衣易鹿皮處。其側塔者剃髮處。年自不定或云十九。二十九者　又東南野行百九十里。尼拘陀林塔。高三丈餘。昔人於佛焚地。收餘灰炭於此起塔。病者祈愈。有四佛行坐迹。塔高百餘尺。左右數百小塔。又東北大林路險五百里。至。</p>
<p>拘尸那揭羅國<span class='note-inline'>(中印度)</span>城頹荒人物少也。內東北角塔是准陀故宅。其井猶美營供所穿。城西北四里。度阿恃多伐底河。此云有金也。近西岸娑羅林。兩林間相去數十步。中有四樹特高。大甎精舍中。作佛涅槃像。北首而臥。旁塔高二百餘尺。前有石柱記佛滅相。有云。當此土三月十五日者。說有部云。當此九月八日。諸部異議云。至今貞觀二十年。則經一千二百一十二年矣。此依菩提寺石柱記也。或云。千三百年。或千五百餘年。或云。始過九百未千年者。精舍側有佛。昔為雉王救火及鹿救生。各立一塔次西塔者。是蘇跋陀羅<span class='note-inline'>(言善賢也)</span>滅證處。次有一塔是執金剛神躄地處。次側一塔是停棺七日處　次側一塔是阿泥樓陀上天。告母降來哭佛處　城北度尼連禪那河。三百步塔者。是佛涅疊般那<span class='note-inline'>(言焚燒也)</span>處也。地今黃黑土雜灰炭。有祈感者咸獲舍利。次側一塔佛為大迦葉波現雙足處。次又一塔前立石柱。刻記八國分舍利事。此西南行二百餘里至大邑。又大林行五百餘里。至。</p>
<p>婆羅痆<span class='note-inline'>(女黠)</span>廝國<span class='note-inline'>(中印度古波羅奈也)</span>周四千餘里都城西臨殑河。長減二十里廣六里許。人居盛滿多信外道。寺三十餘僧三千餘並小乘正量部。天祠百餘外道萬餘。多事大自在天根也。大城中天祠二十所。天根高百餘尺。城東北婆羅痆河。西塔育王造。高十餘丈。前立石柱碧蘚現佛　河東北十餘里鹿野寺也。區界八分連垣周堵。層軒重閣僧徒一千五百人。並小乘正量部。有佛精舍高二十餘丈。甎龕四合節級百數。皆隱起金像鍮石佛等。次西南塔高百餘尺。前有石柱高七十餘尺。洞澈清淨誠感像現。隨其善惡。即成道已。初轉法輪處　其側三塔。即昔三佛行坐處。傍有諸塔。五百獨覺入滅處。又側一塔。慈氏菩薩受記處。又西一塔是佛過去。為護明菩薩。迦葉波佛授今成佛處　次南四佛經行處。長五十步高七尺。青石積成上作釋迦經行像。像形特異肉髻上髾。髮頭抽出神而有徵。寺迹極多精舍浮圖。乃數百事不可具也。寺西清池周二百步佛嘗盥浴　次西小池佛嘗滌器　次北小池佛嘗浣衣。三池龍止味甘且淨。有慢觸者。金毘羅獸即而害之。側有方石。上有佛袈裟文迹。外道兇人有輕蹈者。池龍輒興風雨。</p>
<p>側有浮圖。佛曾作六牙象王。見獵者被法衣故拔牙與處　側又一塔。佛昔為鳥與獼猴象相問誰大處　又大林中塔。佛與調達昔為鹿王。佛代孕鹿命處。鹿野之號因而生焉　寺西南三里。大塔高三十丈基峙壯麗。側又一塔。是五人迎佛處。大林東三里塔者。佛昔為兔與諸獸聚。自知形小燒身饋之。因感天帝下讚。故使月輪有兔像現。寺東順殑伽河三百餘里。東至戰主國<span class='note-inline'>(中印度)</span>周二千餘里。都城臨殑河周十餘里。人盛滿寺十所。僧減千人並小乘。天祠二十所異道雜居。城西北寺塔佛舍利一升。昔佛於此七日說法。并四佛行坐迹。有慈氏菩薩像。形小而威德大。城東北二百餘里至阿避陀羯賴拏寺<span class='note-inline'>(云不穿耳)</span>因緣北方僧也。寺東南渡殑河百餘里至大邑。河北岸那羅延天祠重閣甚嚴。又東南三十餘里有降鬼塔半已陷地。前建石柱高二丈餘。即佛為噉人鬼說法處。鬼置石座千數。茂林清池不遠。數寺皆有僧住學大乘者。又東南渡河百餘里塔者。即分舍利瓶及餘舍利也。每齋日放光。又東北渡殑伽河百五十里。至。</p>
<p>吠舍釐國<span class='note-inline'>(中印度古云毘舍離也)</span>周五十餘里。邪正兼半寺數百。現存五三僧少耳。天祠數十露形多之。城已頹毀故基周七十許里。宮城周五里許。少人居住。宮城西北六里。寺塔是說淨名處。</p>
<p>又東身子證果塔　又東大塔是王得一分舍利一斛許。無憂王取九升。均造餘塔。後更有王欲開。地震遂止。西北有塔石柱高六丈。次南獼猴為佛穿池。池西群猴持佛鉢。上樹取蜜處　池南猴奉蜜處。各有塔記。寺東北四里許塔。是淨名故宅基尚多靈神。其舍疊甎。傳云積石。即說法現疾處也。近使者王玄策以笏量之止有一丈。故方丈之名因而生焉。并長者寶積宅。菴羅女宅。佛姨母入滅處。皆立表記　寺北四里塔。佛將往拘尸天人送立處　次復一塔。是佛最後觀城邑處。</p>
<p>次南是菴羅女以園施佛處。其側一塔。是佛三告阿難住壽涅槃處　又側一塔。是千子見父母處。即賢劫千佛也　東故重閣講堂基塔。時放光明。是佛說普門經處。</p>
<p>城西北六十里大塔。是佛別栗呫婆子處。</p>
<p>大城西北減二百里故城塔。佛說本生。曾於此為大天輪王事。</p>
<p>國城東南十五里大塔。是七百賢聖重結集處　又南減百里。大寺層臺重起。僧學大乘四佛行坐迹　側又一塔。是佛南趣摩揭陀。北顧吠舍釐城中息迹處　寺東三十里。殑伽河南北岸各一塔。是阿難陀分身與二國處。從北岸東北行五百餘里。至。</p>
<p>弗栗恃國<span class='note-inline'>(北印度也人謂三伐恃)</span>周四千餘里。東西長。寺十餘僧減千人大小通學。天祠數十外道眾矣。故宮城中有三千家。殑伽東北岸塔高二丈餘。南望長流。佛度五百漁人處。由捕得大魚十八頭。頭各兩眼　又東北百餘里故城西。塔高百餘尺。佛嘗六月說法度人。又北百五十里佛髮爪塔。又西北千五百里。入山谷至。</p>
<p>尼波羅國<span class='note-inline'>(北印度)</span>周四千餘里在雪山中。都城周二十餘里。雜信寺及天寺極多。僧二千餘人。大小兼學王純信佛。城內有閣高二百餘尺。周八十步上容萬人。面別三疊疊別七層。俳佪四廈刻以奇異。珍寶飾之。</p>
<p>城東南不遠有水火村。東一里許有阿耆波沴水。周二十步。早澇湛然不流常沸。家火投之遍池火起。烟焰數尺。以水洒火火更增熾。碎土以投。亦即燃盡。無問投者並成灰燼。架釜水上煮食立熟云。此水中先有金櫃有國王將人取之。櫃已出泥人象挽之不動。夜神告曰。此是慈氏佛冠。下生擬著不可得也。火龍所護。城南十餘里孤山特秀。寺居重疊狀若雲霞。松竹魚龍隨人馴附。就人取食犯者滅門。比者國命並從此國而往還矣。今屬吐蕃又從吠舍。南百五十里渡殑伽河至摩揭陀國。即常所謂摩竭提王舍城也。◎</p>

<p class='juan'>釋迦方志卷上</p></div>
</div><!-- end of div[@id='body'] -->
</body></html>