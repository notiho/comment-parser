<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唯識三十論頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1586 [No. 1587; cf. No. 1585]
<p class='juan'><a id='mulu1' />唯識三十論頌</p><p class="byline">世親菩薩造</p><p class="byline">大唐三藏法師玄奘奉　詔譯</p>
<div class='div-jing'><p>護法等菩薩約此三十頌造《成唯識》，今略標所以。謂此三十頌中，初二十四行頌明唯識相；次一行頌明唯識性；後五行頌明唯識行位。就二十四行頌中，初一行半略辯唯識相；次二十二行半廣辯唯識相。謂外問言：「若唯有識，云何世間及諸聖教說有我法？」舉頌詶答，頌曰：</p>

<div class="lg regular" style="margin-left:0em;"><div class='lg-row'>「　１由假說我法，　有種種相轉。</div>
<div class='lg-row'>彼依識所變，　此能變唯三：</div>
</div><p style="margin-left:0em;text-indent:0em;" class="lg-abnormal"><div class='lg-row'>２謂異熟、思量，　及了別境識。」</div>
</p><p>次二十二行半廣辯唯識相者，由前頌文略標三能變，今廣明三變相。且初能變其相云何？頌曰：</p>
<p style="margin-left:0em;text-indent:0em;" class="lg-abnormal"><div class='lg-row'>「　　初阿賴耶識，　異熟一切種，</div>
</p>
<div class="lg regular" style="margin-left:0em;"><div class='lg-row'>３不可知執受，　處了常與觸、</div>
<div class='lg-row'>作意、受、想、思，　相應唯捨受。</div>
</div>
<div class="lg regular" style="margin-left:0em;"><div class='lg-row'>４是無覆無記，　觸等亦如是，</div>
<div class='lg-row'>恒轉如瀑流，　阿羅漢位捨。」</div>
</div><p>已說初能變，第二能變其相云何？頌曰：</p>

<div class="lg regular" style="margin-left:0em;"><div class='lg-row'>「　５次第二能變，　是識名末那，</div>
<div class='lg-row'>依彼轉緣彼，　思量為性相。</div>
</div>
<div class="lg regular" style="margin-left:0em;"><div class='lg-row'>６四煩惱常俱，　謂我癡、我見、</div>
<div class='lg-row'>并我慢、我愛，　及餘觸等俱。</div>
</div>
<div class="lg regular" style="margin-left:0em;"><div class='lg-row'>７有覆無記攝，　隨所生所繫，</div>
<div class='lg-row'>阿羅漢滅定，　出世道無有。」</div>
</div><p>如是已說第二能變，第三能變其相云何？頌曰：</p>

<div class="lg regular" style="margin-left:0em;"><div class='lg-row'>「　８次第三能變，　差別有六種，</div>
<div class='lg-row'>了境為性相，　善不善俱非。</div>
</div>
<div class="lg regular" style="margin-left:0em;"><div class='lg-row'>９此心所遍行、　別境、善、煩惱、</div>
<div class='lg-row'>隨煩惱、不定，　皆三受相應。</div>
</div>
<div class="lg regular" style="margin-left:0em;"><div class='lg-row'>１０初遍行觸等，　次別境謂欲、</div>
<div class='lg-row'>勝解、念、定、慧，　所緣事不同。</div>
</div>
<div class="lg regular" style="margin-left:0em;"><div class='lg-row'>１１善謂信、慚、愧、　無貪等三根，</div>
<div class='lg-row'>勤、安、不放逸、　行捨及不害。</div>
</div>
<div class="lg regular" style="margin-left:0em;"><div class='lg-row'>１２煩惱謂貪、瞋、　癡、慢、疑、惡見。</div>
<div class='lg-row'>隨煩惱謂忿、　恨、覆、惱、嫉、慳、</div>
</div>
<div class="lg regular" style="margin-left:0em;"><div class='lg-row'>１３誑、諂與害、憍、　無慚及無愧、</div>
<div class='lg-row'>掉舉與惛沈、　不信并懈怠、</div>
</div>
<div class="lg regular" style="margin-left:0em;"><div class='lg-row'>１４放逸及失念、　散亂、不正知。</div>
<div class='lg-row'>不定謂悔、眠，　尋、伺二各二。」</div>
</div><p>已說六識心所相應，云何應知現起分位？頌曰：</p>

<div class="lg regular" style="margin-left:0em;"><div class='lg-row'>「１５依止根本識，　五識隨緣現，</div>
<div class='lg-row'>或俱或不俱，　如濤波依水。</div>
</div>
<div class="lg regular" style="margin-left:0em;"><div class='lg-row'>１６意識常現起，　除生無想天，</div>
<div class='lg-row'>及無心二定，　睡眠與悶絕。」</div>
</div><p>已廣分別三能變相為自所變二分所依，云何應知依識所變假說我、法非別實有，由斯一切唯有識耶？頌曰：</p>

<div class="lg regular" style="margin-left:0em;"><div class='lg-row'>「１７是諸識轉變，　分別、所分別，</div>
<div class='lg-row'>由此彼皆無，　故一切唯識。」</div>
</div><p>若唯有識，都無外緣，由何而生種種分別？頌曰：</p>

<div class="lg regular" style="margin-left:0em;"><div class='lg-row'>「１８由一切種識，　如是如是變，</div>
<div class='lg-row'>以展轉力故，　彼彼分別生。」</div>
</div><p>雖有內識而無外緣，由何有情生死相續？頌曰：</p>

<div class="lg regular" style="margin-left:0em;"><div class='lg-row'>「１９由諸業習氣、　二取習氣俱，</div>
<div class='lg-row'>前異熟既盡，　復生餘異熟。」</div>
</div><p>若唯有識，何故世尊處處經中說有三性？應知三性亦不離識，所以者何？頌曰：</p>

<div class="lg regular" style="margin-left:0em;"><div class='lg-row'>「２０由彼彼遍計，　遍計種種物，</div>
<div class='lg-row'>此遍計所執，　自性無所有。</div>
</div>
<div class="lg regular" style="margin-left:0em;"><div class='lg-row'>２１依他起自性，　分別緣所生。</div>
<div class='lg-row'>圓成實於彼，　常遠離前性。</div>
</div>
<div class="lg regular" style="margin-left:0em;"><div class='lg-row'>２２故此與依他，　非異非不異，</div>
<div class='lg-row'>如無常等性，　非不見此彼。」</div>
</div><p>若有三性，如何世尊說一切法皆無自性？頌曰：</p>

<div class="lg regular" style="margin-left:0em;"><div class='lg-row'>「２３即依此三性，　立彼三無性，</div>
<div class='lg-row'>故佛密意說，　一切法無性。</div>
</div>
<div class="lg regular" style="margin-left:0em;"><div class='lg-row'>２４初即相無性，　次無自然性，</div>
<div class='lg-row'>後由遠離前，　所執我、法性。</div>
</div>
<div class="lg regular" style="margin-left:0em;"><div class='lg-row'>２５此諸法勝義，　亦即是真如，</div>
<div class='lg-row'>常如其性故，　即唯識實性。」</div>
</div><p>後五行頌明唯識行位者，論曰：「如是所成唯識性、相，誰依幾位？如何悟入？」謂具大乘二種種性：一、本性種性，謂無始來依附本識，法爾所得無漏法因；二、謂習所成種性，謂聞法界等流法已，聞所成等熏習所成。具此二性方能悟入。何謂五位？一、資糧位，謂修大乘順解脫分，依識性、相能深信解。其相云何？頌曰：</p>

<div class="lg regular" style="margin-left:0em;"><div class='lg-row'>「２６乃至未起識，　求住唯識性，</div>
<div class='lg-row'>於二取隨眠，　猶未能伏滅。」</div>
</div><p>二、加行位，謂修大乘順決擇分，在加行位能漸伏除所取、能取。其相云何？</p>

<div class="lg regular" style="margin-left:0em;"><div class='lg-row'>「２７現前立少物，　謂是唯識性，</div>
<div class='lg-row'>以有所得故，　非實住唯識。」</div>
</div><p>三、通達位，謂諸菩薩所住見道，在通達位如實通達。其相云何？</p>
<p style="margin-left:0em;text-indent:0em;" class="lg-abnormal"><div class='lg-row'>「２８若時於所緣，　　智都無所得，</div>
<div class='lg-row'>爾時住唯識，　離二取相故。」</div>
</p><p>四、修習位，謂諸菩薩所住修道，修習位中如實見理，數數修習。其相云何？</p>

<div class="lg regular" style="margin-left:0em;"><div class='lg-row'>「２９無得不思議，　是出世間智，</div>
<div class='lg-row'>捨二麁重故，　便證得轉依。」</div>
</div><p>五、究竟位，謂住無上正等菩提，出障圓明，能盡未來化有情類。其相云何？</p>

<div class="lg regular" style="margin-left:0em;"><div class='lg-row'>「３０此即無漏界，　不思議善常，</div>
<div class='lg-row'>安樂解脫身，　大牟尼名法。」</div>
</div></div>
<p class='juan'>唯識三十論頌</p>
</div><!-- end of div[@id='body'] -->
</body></html>