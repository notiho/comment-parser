<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓悟佛果禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu92' />圓悟佛果禪師語錄卷第二十</p><p class="byline">宋平江府虎丘山門人紹隆等編</p>
<div class='div-other'><a id='mulu93' />
<p class='h1'>偈頌</p>
<div class='div-other'><a id='mulu94' />
<p class='h2'>高宗在藩邸三次請陞座說偈</p><p style="margin-left:0em;text-indent:0em;" class="lg-abnormal"><div class='lg-row'>善因招善果。　種粟不生豆。　大福德人修。　大福德人受。</div>
<div class='lg-row'>八萬四千波羅蜜。　一毫頭上已圓成。</div>
<div class='lg-row'>棒頭喝下承當得。　高步毘盧頂上行。</div>
</p>
<div class="lg regular" style="margin-left:0em;"><div class='lg-row'>至簡至易至尊至貴。　往還千聖頂[寧*頁]頭。　世出世間不思議。</div>
<div class='lg-row'>彈指圓成八萬門。　超直入如來地。</div>
</div></div>
<div class='div-other'><a id='mulu95' />
<p class='h2'>眾生本來是佛</p>
<div class="lg regular" style="margin-left:0em;"><div class='lg-row'>放憨放癡貪世味。　閑情誰管真如地。　有時得。片好風光。</div>
<div class='lg-row'>十字街頭恣遊戲。</div>
</div></div>
<div class='div-other'><a id='mulu96' />
<p class='h2'>寓言</p>
<div class="lg regular" style="margin-left:0em;"><div class='lg-row'>昔聞沈巨浸。　一舉十二鼇。　持此淨華宿。　曾未及秋毫。</div>
<div class='lg-row'>濛濛大象中。　出沒安可逃。　只自且循緣。　著意真徒勞。</div>
</div></div>
<div class='div-other'><a id='mulu97' />
<p class='h2'>舉民公充座元有偈曰</p><p style="margin-left:0em;text-indent:0em;" class="lg-abnormal"><div class='lg-row'>休誇四分罷楞嚴。　按下雲頭徹底參。　莫學亮公親馬祖。</div>
<div class='lg-row'>還如德嶠訪龍潭。　七年往返遊昭覺。</div>
<div class='lg-row'>三載翱翔上碧巖。　今日煩充第一座。　百華叢裏現優曇。</div>
</p></div>
<div class='div-other'><a id='mulu98' />
<p class='h2'>示眾</p><p style="margin-left:0em;text-indent:0em;" class="lg-abnormal"><div class='lg-row'>辦道應須辦自心。　心真觸處是通津。　直明格外無生忍。</div>
<div class='lg-row'>端作區中解脫人。　吸盡西江龐老口。</div>
<div class='lg-row'>搏將妙喜淨名身。　八風五欲莫能轉。　解向塵中轉法輪。</div>
</p></div>
<div class='div-other'><a id='mulu99' />
<p class='h2'>佛鑑和尚忌辰示眾</p><p style="margin-left:0em;text-indent:0em;" class="lg-abnormal"><div class='lg-row'>去年正今日。　泥牛鬪入海。　今年正今日。　遍界舒光彩。</div>
<div class='lg-row'>虛空無相身。　佛鑑儼然在。　非色亦非心。</div>
<div class='lg-row'>不小復不大。　劫石可移動。　箇中無變改。　要知佛鑑恩。</div>
<div class='lg-row'>各人明主宰。　一句逗群機。　志心常頂戴。</div>
<div class='lg-row'>且道是那一句。　喫飯咬著沙。</div>
</p></div>
<div class='div-other'><a id='mulu100' />
<p class='h2'>示丹霞佛智裕禪師</p>
<div class="lg regular" style="margin-left:0em;"><div class='lg-row'>二三四七初無間。　顯大威光示的傳。　把斷關津勿輕放。</div>
<div class='lg-row'>草深誰顧法堂前。</div>
</div></div>
<div class='div-other'><a id='mulu101' />
<p class='h2'>示擇言禪人三偈</p>
<div class="lg regular" style="margin-left:0em;"><div class='lg-row'>參禪參到無參處。　窮玄窮徹玄盡頭。　渴飲饑飡只恁麼。</div>
<div class='lg-row'>世間出世沒蹤由。</div>
</div>
<div class="lg regular" style="margin-left:0em;"><div class='lg-row'>機關並是閑家具。　玄妙渾成破草鞋。　鐵額銅頭超佛祖。</div>
<div class='lg-row'>橫拈倒捉一坑埋。</div>
</div>
<div class="lg regular" style="margin-left:0em;"><div class='lg-row'>紅塵有底論成道。　寒谷無人可作春。　苟識拈華微笑意。</div>
<div class='lg-row'>一番拈弄一番新。</div>
</div></div>
<div class='div-other'><a id='mulu102' />
<p class='h2'>示若平禪人</p><p style="margin-left:0em;text-indent:0em;" class="lg-abnormal"><div class='lg-row'>贊弼住山功已立。　荷擔長久志彌堅。　雲門庵剏壓歐阜。</div>
<div class='lg-row'>天上高天更有天。　追復古來清淨剎。</div>
<div class='lg-row'>他時會見美聲傳。　賓主相投膠漆合。　相與弘持臨濟禪。</div>
</p></div>
<div class='div-other'><a id='mulu103' />
<p class='h2'>送智祖禪德</p>
<div class="lg regular" style="margin-left:0em;"><div class='lg-row'>一句當機領。　千差路絕攀。　去來長若鑑。　喧寂鎮如山。</div>
<div class='lg-row'>百草顛頭峻。　孤雲世外閑。　行行牢把著。　宜闡上頭關。</div>
</div></div>
<div class='div-other'><a id='mulu104' />
<p class='h2'>送安首座回德山</p><p style="margin-left:0em;text-indent:0em;" class="lg-abnormal"><div class='lg-row'>使乎不辱命。　臨機貴專對。　安禪捋虎鬚。　著著超方外。</div>
<div class='lg-row'>不惟明窓下安排。　掇向禪床拶嶮崖。</div>
<div class='lg-row'>拈槌竪拂奮雄辯。　金聲玉振猶奔雷。　九旬落落提綱宗。</div>
<div class='lg-row'>衲子濟濟長趍風。　解黏去縛手段辣。</div>
<div class='lg-row'>驅耕奪食尤雍容。　夏滿思山要歸去。　了却武陵一段事。</div>
<div class='lg-row'>勃窣理窟乃胸中。　行行不患無知己。</div>
<div class='lg-row'>臨行索我送行篇。　栗棘蓬裏金剛圈。　短歌須要數十丈。</div>
<div class='lg-row'>長句只消三兩言。　金毛師子解翻身。</div>
<div class='lg-row'>箇是叢林傑出人。　不日孤峯大哮吼。　五葉一華天地春。</div>
</p></div>
<div class='div-other'><a id='mulu105' />
<p class='h2'>送梵思禪老皖山住庵</p>
<div class="lg regular" style="margin-left:0em;"><div class='lg-row'>脫去羈羅徹轡銜。　了無毫末可容參。　馬駒兒踏誰禁得。</div>
<div class='lg-row'>皖伯臺前去住庵。</div>
</div></div>
<div class='div-other'><a id='mulu106' />
<p class='h2'>送達侍者之武陵</p><p style="margin-left:0em;text-indent:0em;" class="lg-abnormal"><div class='lg-row'>臨濟昔遣將。　驗德嶠行令。　接住與一送。　果別探竿影。</div>
<div class='lg-row'>國師三度喚。　聲聲無不領。　負汝負吾機。</div>
<div class='lg-row'>直透千聖頂。　古人曾侍香。　根器如此警。　爾數載巾瓶。</div>
<div class='lg-row'>己合得正命。　今復自帝都。　直遊武陵境。</div>
<div class='lg-row'>打辦俊精神。　也要識禪病。　截斷風前句。</div>
<div class='lg-row'>奪取佛祖柄。　歸來大誇詫。　強將果然猛。</div>
</p></div>
<div class='div-other'><a id='mulu107' />
<p class='h2'>送修道者</p>
<div class="lg regular" style="margin-left:0em;"><div class='lg-row'>不下笠子勘俱胝。　一句擊出一古佛。　如今歸去舊雲庵。</div>
<div class='lg-row'>參遍諸方善知識。　卓卓頂門眼。　輝騰如杲日。</div>
<div class='lg-row'>勉力傳持無盡燈。　繼取末山舊蹤跡。</div>
</div></div>
<div class='div-other'><a id='mulu108' />
<p class='h2'>送諸化士<span class='note-inline'>(九首)</span></p><p style="margin-left:0em;text-indent:0em;" class="lg-abnormal"><div class='lg-row'>豁達靈明印。　脚跟用來了不隔纖塵。　歷遊華藏毘盧界。</div>
<div class='lg-row'>把住牟尼百億身。　八寶七珍皆我有。</div>
<div class='lg-row'>左穿右穴與誰隣。　勞生袞袞堪垂手。　乃是通方自在人。</div>
</p><p style="margin-left:0em;text-indent:0em;" class="lg-abnormal"><div class='lg-row'>皎皎林間月。　悠悠天際雲。　去來非有累。　圓缺本無垠。</div>
<div class='lg-row'>逗水光常淨。　為霖意不群。　溪山千萬里。</div>
<div class='lg-row'>同異許誰論。　迦葉剎竿頭。　此老曾饒舌。　全體解承當。</div>
<div class='lg-row'>祖祖何曾別。　要明箇段事。　須善觀時節。</div>
<div class='lg-row'>遇著與麼人。　眼中為出屑。　庶見北山門。</div>
<div class='lg-row'>戢戢皆雲衲。　妙手廣施呈。　翻却驪龍穴。　千聖頂[寧*頁]頭。</div>
<div class='lg-row'>有破天大路。　唯是無心人。　始能闊著步。</div>
<div class='lg-row'>恰如履平地。　日行千百度。　要引滿世間。　一齊與麼去。</div>
<div class='lg-row'>爾垂手入廛。　應須善回互。　鬧鬨處相逢。</div>
<div class='lg-row'>當機宜把住。　似過金剛圈。　請盡情分付。</div>
<div class='lg-row'>歸來善法堂。　撾取大法鼓。　覿面豁開三要印。</div>
<div class='lg-row'>全機直明正法藏。　持去江西顯本宗。　三日耳聾無伎倆。</div>
<div class='lg-row'>要須撒手向孤峯。　選甚懸崖千萬丈。</div>
<div class='lg-row'>欲知稱意得錦鱗。　騰身快入驚人浪。</div>
</p><p style="margin-left:0em;text-indent:0em;" class="lg-abnormal"><div class='lg-row'>四料四賓主。　三玄及三要。　擊石火電光。　乃臨濟垂範。</div>
<div class='lg-row'>既參臨濟禪。　亦須自點檢。　照用喝下奇。</div>
<div class='lg-row'>殺活杖頭驗。　以此入郊廛。　大奮姜維膽。　光榮作鳳輝。</div>
<div class='lg-row'>七珍只一覽。　無位真人赤肉團。　面門出入若為看。</div>
<div class='lg-row'>棒頭按正風前令。　喝下逼將肝膽寒。</div>
<div class='lg-row'>不立階梯那事佛。　有真規矩得心安。</div>
<div class='lg-row'>橫身百草顛頭用。　插手驪龍窟裏翻。　要見衲僧全意氣。</div>
<div class='lg-row'>如麻萬境莫能干。　大緣唾手間能辦。　未信人生行路難。</div>
</p>
<div class="lg regular" style="margin-left:0em;"><div class='lg-row'>撥轉千差向上機。　攙旗奪鼓不饒伊。　翻身踞地全生殺。</div>
<div class='lg-row'>始是金毛師子兒。</div>
</div>
<div class="lg regular" style="margin-left:0em;"><div class='lg-row'>吸盡西江匹似閑。　作家豈復尚機關。　放教性地平如砥。</div>
<div class='lg-row'>成佛功歸一眴間。</div>
</div></div>
<div class='div-other'><a id='mulu109' />
<p class='h2'>送慧恭先馳之平江</p><p style="margin-left:0em;text-indent:0em;" class="lg-abnormal"><div class='lg-row'>一句單提越祖佛。　痛劄針錐窮徹骨。　出門便作師子兒。</div>
<div class='lg-row'>敵勝驚群資返擲。　平江古來豪俠窟。</div>
<div class='lg-row'>去去先通箇消息。　此行不作等閑來。　八面清風起衣裓。</div>
</p></div>
<div class='div-other'><a id='mulu110' />
<p class='h2'>送景元先馳之毘陵</p><p style="margin-left:0em;text-indent:0em;" class="lg-abnormal"><div class='lg-row'>當陽提起截千差。　誰信風流出當家。　要入廛中通一線。</div>
<div class='lg-row'>等閑開取鉢曇華。　善專對不辱命。</div>
<div class='lg-row'>乃見摩醯三眼正。　引著群靈使共行。　明明直截曹溪徑。</div>
</p></div>
<div class='div-other'><a id='mulu111' />
<p class='h2'>楊無咎觀察</p>
<div class="lg regular" style="margin-left:0em;"><div class='lg-row'>昔在皇都參會底。　與今豈復有差殊。　等閑乘興重拈似。</div>
<div class='lg-row'>鬨堂棒腹一軒渠。</div>
</div>
<div class="lg regular" style="margin-left:0em;"><div class='lg-row'>佛祖命門提在手。　放開揑聚更非他。　已到懸崖撒手處。</div>
<div class='lg-row'>從來關捩子無多。</div>
</div></div>
<div class='div-other'><a id='mulu112' />
<p class='h2'>示善友</p>
<div class="lg regular" style="margin-left:0em;"><div class='lg-row'>此段本來無向背。　要須堅猛力行持。　金剛正眼通身是。</div>
<div class='lg-row'>萬境來侵莫管伊。</div>
</div></div>
<div class='div-other'><a id='mulu113' />
<p class='h2'>頌月上女因緣</p>
<div class="lg regular" style="margin-left:0em;"><div class='lg-row'>本來正體徹根源。　山入同途只此門。　已住如來大解脫。</div>
<div class='lg-row'>掌中至寶耀乾坤。</div>
</div></div>
<div class='div-other'><a id='mulu114' />
<p class='h2'>頌黃龍三關</p>
<div class="lg regular" style="margin-left:0em;"><div class='lg-row'>我手何似佛手。　隨分拈華折柳。　忽然摸著蛇頭。</div>
<div class='lg-row'>未免遭他一口。</div>
</div>
<div class="lg regular" style="margin-left:0em;"><div class='lg-row'>我脚何似驢脚。　趙州石橋略彴。　忽若築起皮毬。</div>
<div class='lg-row'>崩倒三山五嶽。</div>
</div>
<div class="lg regular" style="margin-left:0em;"><div class='lg-row'>人人有箇生緣。　蹲身無地鑽研。　忽若眼皮迸破。</div>
<div class='lg-row'>慮他桶底踢穿。</div>
</div></div>
<div class='div-other'><a id='mulu115' />
<p class='h2'>三毒頌</p>
<div class="lg regular" style="margin-left:0em;"><div class='lg-row'>溝壑難充一念欲。　泥梨永劫苦何堪。　悟將萬法皆如幻。</div>
<div class='lg-row'>慎勿容心瞥起貪。</div>
</div>
<div class="lg regular" style="margin-left:0em;"><div class='lg-row'>未見世間為大患。　焚燒功德莫過嗔。　頭頭違順須容却。</div>
<div class='lg-row'>喜捨慈悲出六塵。</div>
</div>
<div class="lg regular" style="margin-left:0em;"><div class='lg-row'>羅剎無明徹底癡。　翳他正體發狂機。　猛操般若金剛劍。</div>
<div class='lg-row'>永斷渠儂撒手歸。</div>
</div>
<div class="lg regular" style="margin-left:0em;"><div class='lg-row'>妄起渾由三箇漢。　牽拕六道四生中。　倏然調伏無功用。</div>
<div class='lg-row'>端與毘盧性海通。</div>
</div></div></div>
<div class='div-other'><a id='mulu116' />
<p class='h1'>真讚</p>
<div class='div-other'><a id='mulu117' />
<p class='h2'>睦州和尚</p><p>辛辛辣辣啀啀喍喍。識濟北為大樹。拶雲門墮嶮崖。機峻莫偕言如枯柴。夫是之謂陳蒲鞋。</p>
</div>
<div class='div-other'><a id='mulu118' />
<p class='h2'>死心和尚舍利</p><p>箇是黃龍老大蟲。火後晶熒真舍利。萬年如日出世間。與善知識作儀軌。平生斥佛呵祖口。於斯乃驗著實底。留將法子法孫傳。觸處放光常動地。</p>
</div>
<div class='div-other'><a id='mulu119' />
<p class='h2'>六祖大師</p><p>稽首曹溪真古佛。八十生為善知識。示現不識世文書。信口成章徹法窟。葉落歸根數百秋。堅固之身鎮韶石。皎如赫日照長空。煥若驪珠光太極。定慧圓明擴等慈。所求響應猶空谷。河沙可數德莫量。併出渠儂悲願力。</p>
</div>
<div class='div-other'><a id='mulu120' />
<p class='h2'>楊岐和尚</p><p>三脚驢子弄蹄行。解道鉢盂口向天。荷擔他一百二十斤。重擔子牽梨拽杷。無端壞却慈明禪。</p>
</div>
<div class='div-other'><a id='mulu121' />
<p class='h2'>白雲端和尚</p><p>楊岐腦後眼豈親。透得金塵能幾人扶持臨濟。一拳拳倒黃鶴樓。華劈二祖。鼻孔依前搭上唇。</p>
</div>
<div class='div-other'><a id='mulu122' />
<p class='h2'>五祖演和尚</p><p>山前一片閑田地。松竹引風長襲人。說心說性。老僧箇裏是惡口。偏提賤賣。擔版貼秤麻三斤。</p>
</div>
<div class='div-other'><a id='mulu123' />
<p class='h2'>真如喆和尚</p><p>叢林老作世無儔。凜凜威光四百州。一擊鐵關如粉碎。恩大難將雨露酬。</p>
</div>
<div class='div-other'><a id='mulu124' />
<p class='h2'>丹霞佛智裕長老請讚</p><p>奮雷霹靂赤肉團。壁立星飛電擊。臨濟命脈渠儂。突出驀地面門。拶出初無一物。三玄三要輝赫分付佛智。碎却人窠窟。與祖宗雪屈。咄。</p>
</div>
<div class='div-other'><a id='mulu125' />
<p class='h2'>華藏民長老請讚</p><p>臨濟正法眼。從這瞎驢滅。父子不相傳。神仙有祕訣。豈顧殃及兒孫。且圖眼中出屑。逢人好一剳。切忌向渠說。</p>
</div>
<div class='div-other'><a id='mulu126' />
<p class='h2'>道洙首座請讚</p><p>紫羅帳裏撒真珠。夜明簾外提巴鼻。句下三要三玄。何人親得的旨。面門無位真人。放渠出一頭地。</p>
</div>
<div class='div-other'><a id='mulu127' />
<p class='h2'>梵思維那請讚</p><p>單提臨濟正法眼。當機密付要瞎驢。無位真人乾屎橛。棒頭喝下絕名模。當年海會大蟲咬。今日歐峯舉似渠。圓悟不惜兩莖眉。洪爐焰裏綻芙蕖。</p>
</div>
<div class='div-other'><a id='mulu128' />
<p class='h2'>惟祖知藏請讚</p><p>掃蕩佛祖不存性命。鐵樹華開神駒十影。圓悟傳來臨濟禪。忽雷驀震千峯頂。</p>
</div>
<div class='div-other'><a id='mulu129' />
<p class='h2'>法一書記請讚</p><p>化城踏破寶所非留。當陽截斷機關。透出百草顛頭。揮臨濟之吹毛。駕慈明之巨舟。頭角相似氣類相投。全機一喝分賓主。須信渠儂得自由。</p>
</div>
<div class='div-other'><a id='mulu130' />
<p class='h2'>子文監寺請讚</p><p>威如猛虎出深林。皎若銀蟾轉太清。望之儼如即之也溫。闡摩醯正眼於頂[寧*頁]。突無位真人於面門。有誰領此。豈可顯言分付子文。</p>
</div>
<div class='div-other'><a id='mulu131' />
<p class='h2'>道元禪客請讚</p><p>臨濟正法眼藏。突出三頭六臂。忿怒驀撲帝鍾。謾且神通遊戲。圓悟當胸一拳。鎖斷衲僧巴鼻。</p>
</div>
<div class='div-other'><a id='mulu132' />
<p class='h2'>德珂禪人請讚</p><p>眼裏有瞳子。頂門亞一指。放出金剛圈。舉世提不起。箇中領略要渠儂。鐵作脊梁金作齒。恁麼便行喪兒孫。不恁麼行校些子。滅却正眼瞎驢邊。圓悟風光動天地。</p>
</div>
<div class='div-other'><a id='mulu133' />
<p class='h2'>景元侍者請讚</p><p>生平只說聱頭禪。撞著聱頭如鐵壁。脫却羅籠截脚根。大地撮來墨漆黑。晚年轉復沒忉忉。奮金剛鎚碎窠窟。他時要識圓悟面。一為渠儂併拈出。</p>
</div>
<div class='div-other'><a id='mulu134' />
<p class='h2'>法昭維那請讚</p><p>大包無外細入毫芒。現寶華王隨處道場。建立掃蕩正體堂堂。一語壁立濟濟鏘鏘。渠儂此面目何人解。提將圓悟栗棘蓬。覿體沒商量。克賓話把播諸方。</p>
</div>
<div class='div-other'><a id='mulu135' />
<p class='h2'>韓朝議請讚</p><p>撥轉上頭關。千聖須却步。唯許箇中人。要通一線路。具茨脫諸緣。投誠信此事。誓無雜用心。長時箭相拄。貌出山野姿。踞不蔭高樹。按杖正令行。提持那一句。善財鞠躬前。風神全體露。氣類自相同。美哉名父子。</p>
</div>
<div class='div-other'><a id='mulu136' />
<p class='h2'>惟表知藏請讚</p><p>此著千聖頂[寧*頁]上。臨濟建立大法幢。萬丈懸崖解放身。可以一口吸西江。石火電光猶是鈍。虎肩插翅定無雙。</p>
</div>
<div class='div-other'><a id='mulu137' />
<p class='h2'>勝居禪人請讚</p><p>夜明符燭天。吹毛劍照雪。神威冷森森。紅光阿<span class='corr'>剌剌</span>。未啟口時當頭截。欲入門來劈面喝。體裁相似可克家。此地不容通水泄。</p>
</div>
<div class='div-other'><a id='mulu138' />
<p class='h2'>若平禪老請讚</p><p>高擁毳袍橫按拄杖。作意提綱截斷伎倆。放出向上一機。千聖魂亡膽喪。於此有人承當。便見千了百當。圓悟杖頭一滴禪。西江十八灘俱漲。</p>
</div>
<div class='div-other'><a id='mulu139' />
<p class='h2'>曇玩禪德住頭陀巖庵請讚</p><p>盤陀石上橫按拄杖。睟質儼然曾無伎倆。不施栗棘金圈。不愛起模畫樣。頭陀巖頂偶行拳。打著渠儂也沒量。</p>
</div>
<div class='div-other'><a id='mulu140' />
<p class='h2'>懷祖知殿請讚</p><p>瘦而精健老有餘韻。鼓兩片皮說法無吝。掃併情識不留纖眹。七處道場恰如一瞬。有箇不顧危亡僧剛地要來衝雪刃咄。</p>
</div>
<div class='div-other'><a id='mulu141' />
<p class='h2'>文皓禪人請讚</p><p>岷峨濯秀屹西南。氣象盤回欝翠藍。英傑間生從古習。豈容凍膿輒相參。自不將領玷閭里。賴有舌本操玄談。得請居閑皓目擊。持歸先為結茅庵。</p>
</div>
<div class='div-other'><a id='mulu142' />
<p class='h2'>蘊遇小師請讚</p><p>日面月面並現。印空印水雙彰。機先不留眹跡。格外亦絕承當。父子至親路別。各各頂有圓光。切恐與人明破。此門豈可商量。</p>
</div>
<div class='div-other'><a id='mulu143' />
<p class='h2'>禪人寫真求讚<span class='note-inline'>(二十首)</span></p><p>泡幻中出枯木朽株。頂缺神骨額無圜珠。曾遭海會毒龍咬。快意追風天馬駒。施設千種巧。其實一物無。若憑這箇見。至了不識渠。混沌未分時。無此箇面孔。泡幻既張皇。乃具足十種。胸次不立纖塵。口角波濤汹涌。唯有一件長。愛打破漆桶。</p>
<p>乍嗔乍喜渾只由爾。最愛謾人搖唇弄嘴。忍草遍地生。何曾澆法水。傾倒心肝一句禪。箇些兒子猶呈瑞。</p>
<p>模子中脫出。佛果老古錐。萬緣休歇處。端坐不言時。移刻定動奮迅全威。為人到徹骨。不惜兩莖眉。</p>
<p>挈挈似紅藥。跛跛如雲門。殊無二老實。空蘊二老文。放下會事索破沙盆。寶鑑一塵秋空片雲。</p>
<p>一見便見了本來面。敏手丹青應緣而現。漸近縱心愈見強健。唯用金圈栗蓬。要須千煆百煉。撒手萬仞崖。頂門廓正眼。</p>
<p>幻出成相真蘊。其中挺然骨目。四座生風傳不可傳之心。振不可振之宗。老出皇都晚住歐峯。只這沒回互。領略在渠儂<span class='note-inline'>(咄)</span>。</p>
<p>句中沒禪格外無玄。當面不見斷莫可傳。似玉溫潤如月孤圓。氣媚川源光流大千。</p>
<p>衲衣逋峭活卓卓。片段殘雲籠巨嶽。壁立萬仞近不得。無佛無祖無棒喝。一口吸盡西江水。箇是圓悟當頭著。</p>
<p>相現無相心出非心。如印印空逈絕古今。入師子窟遊栴檀林。脫去羈韁履薄臨深。要識圓悟立處。孤峯萬仞嶔岑。</p>
<p>紅爐焰裏著點雪。夜明簾外剔金燈。萬丈寒潭氷徹底。妙高峯頂玉稜層。等是渠儂遊歷處。萬機普應初不曾。圓悟老來垂隻手。為問何人似我能。</p>
<p>利刃斬虛空。神箭穿紅日。用吞十方口。吹此無孔笛。如斯三十年。不費纖毫力。信彩直鉤頭。也有錦鱗食。有眼自承當。慎勿從渠覓。大機要頓發。大用要直截。馬師老百丈。無端已漏泄。臨濟喚火來。坐斷天下舌。此老據胡床。也要恁麼說。說不說。萬里青天一輪月。</p>
<p>危坐盤陀風神峻整。橫楖[木*栗]笻廓千聖頂。誰是仙陀未言先領。一片風光奪人奪境。圓悟晚來益深沈。華陰山頭百尺井。</p>
<p>立地可成佛。殺人不眨眼。碎生死窠窟。要箇倜儻漢。圓悟從來提此著。風前白雲曾喝散。當家種草可相從。利劍七星光燦爛。</p>
<p>句裏有出身。突在千聖頂。當機絕籠羅。透徹無邊境。生平秉此金剛王。四喝三玄格外領。面門拶却太周遮。唯是瞎驢傳性命。</p>
<p>覿面全真不計疎親。虎頭燕頷未盡渠神。把斷關津不放過。無邊剎海乃比隣。</p>
<p>太虛寥廓憑誰悟。翻身背擲真師子。透頂透底沒遮攔。千峯峭絕轟一句。略開圓悟上頭關。浮幢剎海闊著步。</p>
<p>道不在丹青。禪不在面相。強自貌將來。讚之作何狀。且就箇現成。為汝說一上。赤水求神珠。得之由罔象。圓悟老古錐。老來沒伎倆。英禪把將去。滔天滾白浪。</p>
<p>本無箇面目。突出六十七。今汝強圖貌。頂門欠三隻。七處入鬧藍。近來稍寧謐。若更打葛藤。豈有休歇日。三十年後與人看。圓悟從前沒窠窟。</p>
<p>太清之雲明鏡之塵。於無相中驀現此身。考實究妙以何為真。不出這箇一著最親。透得剔脫與古為隣。道絕形相名存至公。對現色身本體全空。要求巴鼻不西不東。月映澄潭風搖古松。十成圓悟誰識渠儂。</p>
<p>通身無影像。溢目生光彩。動用峭於山。語默深於海。曠劫正如如。箇中無變改。跳得圓悟金剛圈。須信大功元不宰。</p>
</div>
<div class='div-other'><a id='mulu144' />
<p class='h2'>真如禪人請讚</p><p>只這嘴面見一乃萬。要是箇中人。手親即眼辦。佛果應緣圓悟成現。如如觸處得逢渠。一道神光本無間。</p>
</div>
<div class='div-other'><a id='mulu145' />
<p class='h2'>真了禪人請讚</p><p>丹青有神貌活。圓悟據坐儼如。風光全露捺膝。聾身擡眸直顧。歐峯頂上把要津。一任青冥轉烏兔。</p>
</div></div>
<div class='div-other'><a id='mulu146' />
<p class='h1'>雜著</p>
<div class='div-other'><a id='mulu147' />
<p class='h2'>和靈源瞌睡歌</p><p>懵懵懂懂無巴無鼻。兀兀陶陶絕忌諱。任信流光動地遷。不論冬夏唯瞌睡。箇中滋味佛不知。空咄蚌蛤與螺師。放身不管臥水底。興發長挨布袋兒。鼻息如雷誰顧得。尋常少見有醒時。沒醒時良有以。要明瞌睡中宗旨。從來一覺到天明。佛來不解擡身起。縱使舒光遍大千。終難換我無憂底。校疎親渾打失。瞌睡根靈莫窮詰。有人契會便同參。睡著須知更綿密。</p>
</div>
<div class='div-other'><a id='mulu148' />
<p class='h2'>修道者若虛庵銘</p><p>修禪道人。隨身卓庵。取名於佛果老子。因與名之若虛。乃會三為一也。而不出本分事及禪教。永嘉云。體若虛空沒涯岸。佛經云。佛真法身猶若虛空。混元云。深藏若虛。宣尼云。實若虛。云一滴滴水一滴滴凍。只麼平常表裏空洞。根塵絕偶六門互用。快住此庵十八不共。要戲罅隙灼然無縫。應物非緣誰為幻夢。</p>
</div>
<div class='div-other'><a id='mulu149' />
<p class='h2'>破妄傳達磨胎息論</p><p>西方大聖人出迦維羅。作無邊量妙用。顯發剎塵莫數難思議殊特勝因。以啟迪群靈。其方佛順逆開遮。餘言餘典盈溢寶藏。及至下梢始露一實消息。謂之教外別行單傳心印金色老子以來的的綿綿。只論直指人心見性成佛。不立階梯不生知見。利根上智向無明窟子裏瞥破。煩惱根株中活脫。應時超證得大解脫。是故竺乾四七東土二三。皆龍象蹴踏。師勝資強。機境言句。動用語默。有上上乘器格外領略。當下業障氷消。直截承荷。於餘時自能管帶打成一片。度世絕流頓契佛地。尚不肯向死水裏浸却。唱出透玄妙越佛祖。削去機緣剗斷露布。如按太阿。凜凜神威阿誰敢近。作家漢確實論量。才有向上向下勝妙性理作用纖毫即叱之。不是從來種草。直下十成。煆煉得熟踐履得實。始與略放過。猶恐異時落草負累人。瞎却正法眼。嗟見一流拍盲野狐種族。自不曾夢見祖師。却妄傳達磨以胎息傳人。謂之傳法救迷情。以至引從上最年高宗師如安國師趙州之類。皆行此氣。及誇初祖隻履普化空棺。皆謂此術有驗。遂至渾身脫去。謂之形神俱妙。而人間厚愛此身。怕臘月三十日慞惶。競傳歸真之法。除夜望影喚主人翁。以卜日月聽樓鼓。驗玉池覘眼光。以為脫生死法。真誑謔閭閻。揑偽造窠。貽高人嗤鄙。復有一等。假託初祖胎息說。趙州十二時別歌。龐居士轉河車頌。遞互指授密傳行持。以圖長年。及全身脫去。或希三五百歲。殊不知。此真是妄想愛見本是善因。不覺墮在荒草。而豪傑俊頴之士。高談大辯下視祖師者。往往信之。豈知失顧步畫虎成狸。遭有識大達明眼覷破居常。眾中唯默觀憫憐。豈釋迦文與列祖體裁。止如是耶。曾不自回照始末。則居然可知矣。海內學此道者。如稻麻竹[竺-二+韋]。其高識遠見自不因循。恐乍發意未深入閫奧。揭志雖專跂步雖遠。遇增上慢導入此邪見林。未上一錯永沒回轉。其流浸廣莫之能遏。因出此顯言。庶有志願於大解脫大總持。可以辯之而同入無生大薩婆若海。泛小舟濟接群品。俾真正道妙流於無窮。豈不快哉。</p>
</div>
<div class='div-other'><a id='mulu150' />
<p class='h2'>辯偽</p><p>老漢生平。久歷叢席。遍參知識。好窮究諸宗派。雖不十成洞貫。然十得八九。亦通會示徒。自不造次。不知何人盜竊山僧該博之名。遂將此亂道。為山僧所出。觀之使人汗下面赤。況老漢尚自未死。早已見如此狼藉。請具眼衲子詳觀之。勿認魚目作明珠也。</p>
</div></div>
<div class='div-other'><a id='mulu151' />
<p class='h1'>佛事</p>
<div class='div-other'><a id='mulu152' />
<p class='h2'>為智海法真和尚入龕</p><p>釋迦雙樹示寂。偃臥吉祥。法真智海告終。端坐行上。四十年道價。七十一生緣。德播寰中聲馳海外。人天敬仰朝野傾崇。比望永作梯航長光佛祖。豈期忙中縮手。鬧裏抽身。最後皇都大作佛事。今則未埋玉樹。先入雲龕。公案現成須至一決。大眾因行不妨掉臂。伎倆不如帳樣。為瑞為祥無邊無量。請老和尚且出方丈。</p>
</div>
<div class='div-other'><a id='mulu153' />
<p class='h2'>為佛眼和尚舉哀</p><p>三十年行道。海上第一人。颯然恁麼去。唯見不酸辛。雖然如是。須知佛眼未曾生未曾死。未曾去未曾來。正與麼時如何。乃指龕云。我與雪峯同條生。不與雪峯同條死。要知末後句。分明普請大眾齊聲舉。乃云。哀哀。</p>
</div>
<div class='div-other'><a id='mulu154' />
<p class='h2'>為佛眼和尚下火</p><p>如來涅槃日。娑羅雙樹間。放出三昧火。闍維金色身。有條攀條無條攀例。故褒山佛眼禪師。道播四海名聞九州。二十年間三據大剎。退席褒嶺宴坐鍾山。以平生所受用栗棘蓬。驅耕夫之牛。以楊岐所付囑金剛圈。奪饑人之食。傳持一大事。提振向上機。衲子雲從諸方景慕。豈謂一彈指頃。坐斷報化佛頭。談笑之間。遽失人天正眼。今則乾坤廓落人境蕭條。雪映高山風清大野。圓頂後相放萬里神光。大眾正與麼時還委悉麼。看取亘天紅焰裏。華發優曇大地春。</p>
</div>
<div class='div-other'><a id='mulu155' />
<p class='h2'>為妙禪人下火</p><p>昨日一箇正可憐。今朝一箇更凄然。飜身踏著曹溪路。妙體堂堂沒變遷。妙師愛參禪。祖佛要齊肩。索然恁麼去。一朵火中蓮。生也浮雲突出。死也空華倏沒。頂後圓同太虛。畢竟非心非佛。大眾。看取一道紅光。爍破無生窠窟。</p>
</div>
<div class='div-other'><a id='mulu156' />
<p class='h2'>為佛真大師下火</p><p>觸目菩提真解脫。頂門正眼耀乾坤。透得生死關。廓然無起滅。佛真大師。生平滴水滴凍。勇猛截鐵斬釘。舉世重其為人。聞見莫不欽歎。內侍叢中跳出。衲僧隊裏修行。淵聖錫徽名。皇后賜度牒。驚群伏眾絕類離倫。將謂萬里前程。豈期百年頃刻。今則飜身長往。透出金圈栗棘蓬。頂後圓光應現無生大火聚。佛真佛真。急著眼保雲程。一炬紅光纔舉處。毘盧頂上任縱橫。</p>
</div>
<div class='div-other'><a id='mulu157' />
<p class='h2'>為範和尚下火</p><p>忠臣不畏死。故能立天下之大事。勇士不顧生。故能成天下之大名。衲僧家透脫生死不懼危亡。故能立佛祖之紀綱。昭覺和尚神機峭拔。智辯滔天。肘臂下有符。頂門上具眼。奮喝散白雲底意氣。操打破虛空底鉗鎚。一歸錦官兩住雄剎。闢開荊棘路。坐斷是非關。接物利生光揚佛日。臨岐一著擺撥便行。絕後光前頭正尾正。如今既到這裏。可謂世緣畢備。末後慇懃截斷。路頭一堆猛火。大眾且道。畢竟向什麼處去。舉火炬云。烈焰亘天留不得。當空寶月鎮長圓。</p>
</div>
<div class='div-other'><a id='mulu158' />
<p class='h2'>為亡僧下火</p><p>五蘊山頭涅槃路。四方八面沒遮襴。通身盡是金剛眼。一粒靈丹火裏燃。</p>
</div>
<p class='juan'>圓悟佛果禪師語錄卷第二十</p></div>
</div><!-- end of div[@id='body'] -->
</body></html>