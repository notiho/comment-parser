<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋摩訶衍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1668
<div class='div-xu'><a id='mulu1' />
<p class='h1'>釋摩訶衍論序</p><p class="byline">天冊鳳威姚興皇帝製</p><p>蓋聞月鏡日珠居爰山王禪宮，履於雙道，遊于百國，乘於等觀，達於恒剎，舉極喜之珠[玨/(冗-几+(樂-白+〡))]，窺寂滅之靈宮。噵聞在昔而猶弗覺，其百恒之區惘惘想想，方于時始釋矣。前聞街巷之稱聲，佇教化之期，見像跡之虛形、瞻風散之界後，果面摩尼寶藏之區至于東境，當因陀羅網之珠得于沙界，溢喜於內獲之心乎，祇園之蓮坐棄來以企龜鏡；盈慶於外瞻之目乎，望舒之涌臺勿返以欽星岸歟。朕方解茂花因於七覺之寶林，植蓮種於八德之珠池。却歡往向，即急來後。加以金輪東方自來，應于威門之區，道王之偈先冊，珠鏡山虛已降。至于沙界之面、摩耶之文，曾記以未來八萬而輪之駕東，及過去五百而覺之珠南至矣。其為教也，於觀音中乞眼手之暇，而矚搜過恒之教門。其為義也，於尸迦中借珠網之功，而曜羅塵數之義理。以馬鳴聖光明之德，于時具顯。龍樹大士妙雲之瑞，于方圓啟，洋洋肅肅，自非結僧那于山林中，植雙因于香池中，誰懸演水之珠蓋於彌勒已前，敷服膺之祕軌於釋迦已後哉！釋摩訶衍論者，斯乃窮性海之源密藏，罄行因之本淵詞，以輪星而過乎月珠，君子莫識其旨歸；以錦華而達于日域，和疇莫測其涯際，可謂一山界中在兩日月，一天下中在兩皇帝。朕聞其梵本先在于中天竺，遣䮊奉迎，近至東界。以弘始三年歲次星紀九月上旬，於大莊嚴寺親受筆削，敬譯斯論。直翻譯人筏提摩多三藏，傳俗語人劉連陀等，執筆之人謝賢金等，首尾二年方繕寫畢功。兩曜之面圓臨，群星之目具舒，江河之水澄淨，大海之瀾泰然，朕未及詳。出金輪於坤之上，入妙高於掌之內，細哉喜門周于法界，大哉靜室入于毫端。厥若斯理，絕稱歟爰翰牘，離像歟爰彩畫。語則淨名朕呵，談則善吉朕吐。然而噵言住絕理于諷誦，止爽詞于默然，破其臺觀莫弘大虛，滅其鏡玉勿釋像跡，朕將無以。于[(迷-(這-言)+└)*下]月文請于龜免翰借，輒申鄙製爰題序云。</p>
</div>
<div class='div-other'>
<p class='juan'><a id='mulu2' />釋摩訶衍論卷第一</p><p class="byline">龍樹菩薩造</p><p class="byline">姚秦三藏筏提摩多奉　詔譯</p>
<div class="lg regular"><div class='lg-row'>頂禮圓滿覺，　覺所證法藏，</div>
<div class='lg-row'>并造論大士，　及諸賢聖眾。</div>
<div class='lg-row'>欲開隔檀門，　權顯往向位，</div>
<div class='lg-row'>利益諸眾生，　分報師恩故。</div>
</div><p>論曰：今造此論重釋摩訶衍，為欲顯示自師其體深玄、其窮微妙，未得正證未出邪行，漠漠冥冥，實絕窺[穴/(烈-歹+(跳-兆))]<span class='note-inline'>(莫昉反)</span>域，超思惟境故。或為欲令利鈍眾生開頓入門、顯漸進位，趣入甚深所詮理故。或由師亭毒極深重故，小分為報師大恩故。或祕觀察當來眾生，起百千諍壞論宗故。或親聽受阿世耶故。有如是等因緣，所以須造論。</p>
<p>已說本趣，次說論差別。論有幾數？幾論所攝？摩訶衍論何所攝耶？頌曰：</p>

<div class="lg regular"><div class='lg-row'>十萬九千部，　總十論所攝，</div>
<div class='lg-row'>摩訶羅、跋提、　鄔舍摩、闍他、</div>
<div class='lg-row'>筏那提舍論、　阿部帝、跋摩、</div>
<div class='lg-row'>呼呵、摩僧那、　鍵婆摩迦攝。</div>
</div><p>論曰：凡集一代種種諸論，總有十萬九千部焉。如是諸論總十所攝。云何為十？一者摩迦羅論、二者跋提論、三者鄔舍摩論、四者闍他論、五者筏那提舍論、六者阿部帝論、七者跋摩論、八者呼呵論、九者摩僧那論、十者鍵婆論，是名為十。摩訶衍論，如意論攝。馬鳴菩薩所作之論，其數幾有？幾文幾義？摩訶衍論何所攝耶？頌曰：</p>

<div class="lg regular"><div class='lg-row'>總有一百部，　九十九種文，</div>
<div class='lg-row'>十種義所攝，　斯論寶冊攝。</div>
</div><p>論曰：馬鳴菩薩所作諸論總一百部，於百部中九十九種花文論攝，餘十種論攝義論攝。斯論寶冊十種攝義論，其名字云何？所其開示同耶異耶？頌曰：</p>

<div class="lg regular"><div class='lg-row'>遍滿及歸真，　中藏與微妙，</div>
<div class='lg-row'>合一并三昧，　清淨、本原論，</div>
<div class='lg-row'>玄理、起信論，　建立同一相。</div>
</div><p>論曰：云何為十？一者一心遍滿論、二者融俗歸真論、三者法界中藏論、四者祕密微妙論、五者眾命合一論、六者真如三昧論、七者心性清淨論、八者不動本原論、九者甚深玄理論、十者大乘起信論，是名為十。如是十論其數雖別，而建立相同一種焉。</p>
<p>已說論差別，次說藏差別。藏有幾數？幾藏所攝？摩訶衍論何所攝耶？頌曰：</p>

<div class="lg regular"><div class='lg-row'>或五十一藏，　或唯十如經，</div>
<div class='lg-row'>總三藏所攝，　論或通或別。</div>
</div><p>論曰：五十一者，別因果故、表功德故、引行者故。金剛契經中作如是說：佛告佛子：「我當為汝，無礙言詞宣說開示五十因藏及一果藏。」故或有十藏。云何為十？一者唯立一藏總攝諸法，謂法界法輪藏。圓滿契經中作如是說：一切眾生所有言音，莫非如來法輪聲攝故。二者立二藏總攝諸法，謂聲聞藏及菩薩藏。總持契經中作如是說：法門雖無邊，不出二種藏故。三者立三藏總攝諸法，謂加如來藏。光明契經中作如是說：過於恒沙一切諸佛，唯當宣說聲聞法藏、菩薩法藏、如來法藏，更無餘道故。四者立四藏總攝諸法，謂加補特伽羅藏。道品契經中作如是說：佛子諦聽，為汝解說。仁藏義藏禮藏智藏及與信藏，并聲聞藏及菩薩藏、大覺法藏。所以者何？一切行者漸次轉勝次第之法故。五者立五藏總攝諸法，謂加天藏。天子契經中作如是說：佛告耶論：「不可言說清淨報空，我為大眾廣大宣說淨藏、人藏并二乘藏、一切諸佛大覺法藏故。」六者立六藏總攝諸法，謂加㮈落迦藏。怖畏契經中作如是說：我不動坐分別宣說八萬四千㮈落迦藏，如前所說五種藏故。七者立七藏總攝諸法，謂加魔羅鳩多耶藏。班母契經中作如是說：我今實言為班母等一億七萬三千大眾，分別宣說五萬一千三百二種鬼神道藏，如前所說六種藏故。八者立八藏總攝諸法，謂加鍵婆陀那跋藏。龍王契經中作如是說：難陀龍王發八千問問於如來，佛開十億傍生道藏，如前所說七種藏故。九者立九藏總攝諸法，謂加器世界藏。世界契經中作如是說：爾時世尊告樹神言：「善哉善哉，如汝所說。若欲聞者，我今為汝分別演說所依止藏，如前所說八種藏故。」十者立十藏總攝諸法，謂加雜亂藏。音聲契經中作如是說：我今開示八種雜藏，如前所說九種藏故。是名為十。如是諸藏總攝十億八千法藏。根本三藏或攝十藏。云何為三？一者素呾㘕藏、二者毘捺耶藏、三者阿毘達磨藏，是名為三。摩訶衍論或諸藏攝，或唯阿毘達磨藏攝，是故頌曰或通或別。通謂總通，別謂簡別。持其行法隨應不失，所以立名曰藏焉也。</p>
<p>已說藏差別，次說經差別。經有幾數？幾經所攝？今摩訶衍論何等經為依？頌曰：</p>

<div class="lg regular"><div class='lg-row'>總百洛叉數，　十二部經攝，</div>
<div class='lg-row'>修多羅、祇夜、　及毘伽羅那、</div>
<div class='lg-row'>伽陀、憂陀那、　并與尼陀那、</div>
<div class='lg-row'>阿波陀那經、　伊帝目多伽、</div>
<div class='lg-row'>闍陀伽、佛略、　阿浮陀達摩、</div>
<div class='lg-row'>優波提舍經，　依或通或別。</div>
</div><p>論曰：凡集一代種種諸經有一百億部，如是諸經總十二部攝。云何十二？一者修多羅、二者祇夜、三者毘伽羅那、四者伽陀、五者憂陀那、六者尼陀那、七者阿波陀那、八者伊帝目多伽、九者闍陀伽、十者毘佛略、十一者阿浮陀達摩、十二者優波提舍，是名為十二。摩訶衍論所依本經，或通或別。通謂總通，別謂簡別。摩訶衍論文狹句少甚極微少，何故無量無邊契經之海通為依耶？如婆薩伊伽諾故、如標多羅呾提故，是故無失。別所依經其數幾有？何等名字？眷屬各幾？頌曰：</p>

<div class="lg regular"><div class='lg-row'>總一百契經，　光明大覺等，</div>
<div class='lg-row'>初五十各百，　後五十各千。</div>
</div><p>論曰：摩訶衍論別所依經，總有一百。云何為百？一者光明大覺經、二者甚深順理經、三者金剛三昧經、四者諸法無行經、五者樹林說法經、六者無盡一地經、七者清淨如如經、八者自性自體經、九者大乘同性經、十者阿梨耶識經、十一者果圓滿經、十二者虛空等經、十三者三三昧經、十四者一心法經、十五者本性智經、十六者真法界經、十七者攝無量經、十八者最上極經、十九者維摩詰經、二十者楞伽王經、二十一者中實經、二十二者無始經、二十三者十因經、二十四者輪轉經、二十五者慈雲經、二十六者器心經、二十七者無位經、二十八者賢聖經、二十九者隱密經、三十者華嚴經、三十一者大品經、三十二者寂滅經、三十三者聖軌經、三十四者遍緣經、三十五者熏習經、三十六者佛性經、三十七者玄理經、三十八者楞伽經、三十九者本業經、四十者蘊高山經、四十一者歸本經、四十二者真修經、四十三者八德經、四十四者佛慧經、四十五者緣起經、四十六者一體經、四十七者自佛經、四十八者大海經、四十九者無相經、五十者遍真如經、五十一者十種如來藏經、五十二者三身本有經、五十三者八識通達緣經、五十四者眾生身等法經、五十五者諸佛無盡藏經、五十六者讚歎不善品經、五十七者諸法同一相經、五十八者一體大悲觀經、五十九者如如本智慧經、六十者塵塵法界剎土經、六十一者輪轉本際經、六十二者法界法輪經、六十三者大智本有經、六十四者平等法界經、六十五者四相常住經、六十六者真如一相經、六十七者流轉不動經、六十八者寂靜涅槃經、六十九者通達音聲經、七十者如來自相經、七十一者夫人經、七十二者法門經、七十三者八喻經、七十四者中在經、七十五者總持經、七十六者不動經、七十七者兩智經、七十八者道智經、七十九者本覺經、八十者大無量經、八十一者自然本果經、八十二者甚深法藏經、八十三者一道清淨經、八十四者十種妄想經、八十五者法門顯了經、八十六者境界圓滿經、八十七者光明實智經、八十八者因果同體經、八十九者心神不空經、九十者真智無生行經、九十一者無礙解脫經、九十二者隨緣增長經、九十三者法性實際經、九十四者廣大虛空經、九十五者本因緣起經、九十六者諸法無為經、九十七者本來清淨經、九十八者修行道地經、九十九者不修具德經、百者摩訶薩雲若經，是名為百。如是百經眷屬，如次初半各百、後半各千。舉經之目屬論之綱，下當隨文開示現說。</p>
<p>已說經差別，次論當造人。契經異說其數幾有？今馬鳴師何所攝耶？頌曰：</p>

<div class="lg regular"><div class='lg-row'>總有六馬鳴，　契經異說故，</div>
<div class='lg-row'>然隨機應故，　無有相違失。</div>
</div><p>論曰：凡集一代諸契經中種種異文，總有六種。云何為六？一者大乘本法契經中作如是說：無上大覺尊說入涅盤緣，馬鳴菩薩即從坐起，頂禮佛足合掌恭敬，向佛世尊而說偈言：</p>

<div class="lg regular" style="margin-left:1em;"><div class='lg-row'>「大慈滿足無上尊，　無邊劫海備萬行，</div>
<div class='lg-row'>唯慈悲群生類故，　而佛自言入涅盤，</div>
<div class='lg-row'>我及一切諸大眾，　冥冥而亂失心神。</div>
<div class='lg-row'>大慈滿足世尊尚，　棄自子等往異界，</div>
<div class='lg-row'>況我慈悲未滿足，　隨佛往異界誰謗？」</div>
</div><p>爾時馬鳴說此偈已，覩佛眼睛徐自命終。二者變化功德契經中作如是說：爾時世尊告馬鳴言：「我滅度後三百餘歲，汝當承我加力，以種種方便法利益安樂末代眾生。若我不加力，汝當不能自。」三者摩訶摩耶契經中作如是說：如來滅後六百歲已，九十六種諸外道等邪見競興，毀滅佛法。有一比丘名曰馬鳴，善說法要，降伏一切諸外道輩。四者常德三昧契經中作如是說：佛滅度後八百歲中，有一智人名曰馬鳴，或外道眾或佛家眾，破諸外道建立佛法。五者摩尼清淨契經中作如是說：佛涅盤後一百餘歲，馬鳴大士出現於世，守護正法安立佛幢。六者勝頂王契經中作如是說：如來成道第十七日，有一外道名曰迦羅諾鳩尸摩，變化其身作大龍王，出現八萬六千頭八萬六千舌，一時發起八萬六千相違難問問於如來，如來則作三重答說通彼切難。於是龍王又作十重問問於如來，如來則作百重答說通彼切難。如是問答已，佛告龍王言：「善哉善哉！馬鳴沙門。為護法城故，以破壞相建立佛法。耐也耐也，常如是修、常如是行，勿小遊行，普遍遊行。」於是龍王以其本形捨畜生相，無上尊前頂禮和南，歡喜之貌向佛世尊而說頌言：</p>

<div class="lg regular" style="margin-left:1em;"><div class='lg-row'>「善哉善哉言，　經聽於我耳，</div>
<div class='lg-row'>假耶實耶自，　極疑於我心。</div>
<div class='lg-row'>我非畜生身，　我非外道眾，</div>
<div class='lg-row'>而贊化為生，　變化如是形。</div>
<div class='lg-row'>世尊如鏡知，　我沒於是界，</div>
<div class='lg-row'>出於餘世界，　如教普遊行。」</div>
</div><p>爾時馬鳴說此偈已，如入禪定入於寂室。是名為六。如是諸經各各別說，隨機現應無相違過。馬鳴菩薩當何位人？何城誕生？何因馬鳴？頌曰：</p>

<div class="lg regular"><div class='lg-row'>本大光明佛，　因不動位中，</div>
<div class='lg-row'>西天竺出現，　從過去立名。</div>
</div><p>論曰：馬鳴菩薩，若剋其本大光明佛，若論其因第八地內住位菩薩。西天竺誕生，盧伽為父、瞿那為母，同生利益。過去世中有一大王名曰輪陀，有千白鳥皆悉好聲，若鳥出聲大王增德，若不出聲大王損德。如是諸鳥若見白馬即出其聲，若不見時常不出聲。爾時大王遍求白馬終日不得，作如是言：「若外道眾此鳥鳴者，都破佛教，獨尊獨信。若佛弟子此鳥鳴者，都破外道教，獨尊獨信。」爾時菩薩用神通力，現千白馬鳴千白鳥，紹隆正法令不斷絕，是故世尊名曰馬鳴。</p>
<p>已說人別相，次唱本作釋。</p>
<p>本曰：</p>

<div class="lg regular"><div class='lg-row'>歸命盡十方，　最勝業遍智，</div>
<div class='lg-row'>色無礙自在，　救世大悲者。</div>
</div><p>論曰：此一頌中則有二門。云何為二？一者總攝一切眾命門、二者歸向圓滿大覺門。</p>
<p>總攝門者，通攝一切十方界中所有眾生眾命根故，如本命盡十方故。</p>
<p>歸向門者，用如是眾命歸契於滿足大慈悲人故，如本歸最勝業遍智色無礙自在救世大悲者故。論師舉幾德讚歎大覺尊？各其相云何？<span class='corr'>頌</span>曰：</p>

<div class="lg regular"><div class='lg-row'>總八萬四千，　四十八種德，</div>
<div class='lg-row'>最勝等各十，　智無礙各四，</div>
<div class='lg-row'>及八萬四千，　色相差別故，</div>
<div class='lg-row'>功德雖無量，　終不出此數。</div>
</div><p>論曰：馬鳴菩薩總舉八萬四千四十八種功德，奉仰讚歎無上大覺。佛果滿位中功德淨品雖有無量無邊，而終不出此數量，是故馬鳴菩薩總相讚歎。云何為八萬四千功德？色相差別故成八萬四千。云何為四十？最勝業遍各十種，故成四十數。云何為八？智及無礙各有四種，故成八種。云何為十最？一者超過最，遠離二乘地故；二者出離最，永離三界域故；三者對治最，頓斷四住地故；四者厭患最，已過五蘊聚落故；五者離愛最，永別六道岐故；六者威德最，勝退七惡軍故；七者兵眾最，皆盡八邪林故；八者智慧劍最，決斷九結絆故；九者解脫最，斷除十纏繩故；十者勇猛最，摧伏九十六種諸外道故。是名為十最，於契經中十種第一。云何為十勝？一者力勝，具足十力故；二者無畏勝，具足四無畏故；三者不共勝，具足十八不共法故；四者道品勝，具足三十七道品故；五者變化勝，具足百千種變化故；六者言音勝，具足八十八梵音故；七者端嚴勝，具足三十二種丈夫相故；八者吉祥勝，隨作境界處出生增長功德善根故；九者難得勝，於三界中獨尊一故；十者住處勝，所居宮殿以九萬八千微妙圓滿而所莊嚴故。是名為十勝，於契經中十種殊勝。云何為十業？一者自然業，所作自在故；二者平等業，教化利益無差別故；三者相應業，隨機出現故；四者具足業，圓滿福智二資糧故；五者無盡業，無邊際故；六者同生業，隨趣受生故；七者無著業，遠離塵累如蓮華故；八者依止業，作歸依處如大地故；九者無厭業，攝生無窮如大海故；十者通達業，無有障礙如虛空故。是名為十業，於契經中十種作用。云何為十遍？一者根遍，佛諸色根各各一一根周遍法界故；二者識遍，佛諸心識無所不達故；三者境界遍，圓智所緣無分界故；四者壽命遍，不可思議故；五者眷屬遍，不可測量故；六者功德遍，一一功德等虛空界故；七者慈悲遍，無簡擇故；八者言說遍，佛言音聲無所不至故；九者證遍，無所不窮故；十者無等遍，無與等故。是名為十遍，於契經中十種周遍。云何為四智？一者光明無盡藏智，能出生十億一千智慧門故；二者一味一相智，通達恒沙一切諸法無差別故；三者大悲無邊智，隨起一化遍滿一切十方世界故；四者無為寂滅智，遠離一切起動作業故。是名為四智，於契經中四種圓滿智。云何為四無礙？一者法無礙，了知諸法實相實性故；二者義無礙，了知諸法共差別相及生滅相故；三者辭無礙，不壞假名而說實相故；四者樂說無礙，發無邊言說契經海次第不斷絕故。是名為四無礙，於契經中四種解脫智。自在之言皆通於上，故不別釋。色相名義如大總持中廣顯說。已說覺寶，次說法僧。</p>
<p>本曰：</p>

<div class="lg regular"><div class='lg-row'>及彼身體相，　法性真如海，</div>
<div class='lg-row'>無量功德藏，　如實修行等。</div>
</div><p>論曰：此一頌中復有二門。云何為二？一者體攝一切眾身門、二者總達法藏僧伽門。體攝門者，盡攝一切無量眾生生滅流轉無常身故，如本彼身體相故。總達門者，以如是眾身總達於諸甚深法藏一切如實修行者故，如本及法性真如海無量功德藏如實修行故。等言總通和南之意。論師依幾法僧而和南耶？其相云何？<span class='corr'>頌</span>曰：</p>

<div class="lg regular"><div class='lg-row'>總歸於十四，　僧十法四故，</div>
<div class='lg-row'>或兼上下故，　有多類僧眾。</div>
</div><p>論曰：馬鳴菩薩總歸依於十四德處，十僧四法各差別故。云何為十僧？十地差別故。云何為四法？教、理、行、果各差別故。法謂教法，所謂隨順機根一切契經之海。性真如謂理法，於一切法體性平等，離虛妄之假、絕執著之實故。海謂果法，於妙覺果萬德圓滿無有窮盡，如大海故。無量功德藏謂行法，六度萬行淨品眷屬不可思議，超過數量故。如謂十種真如。實修行謂十種正智。證真如理，於真實智建立僧名。理智和通能所一味平等，平等無諍論故。何故取命標十方耶？為欲顯示所攝命根廣大圓滿無邊際故。何故取身標其相耶？為欲顯示四相所亂一切眾生皆悉攝取，欲令獲得金剛常住不動身故。何故八聖唯不歸自身命，乃通取一切無量眾生所有身命歸於三寶？由明了知一切眾生平等平等，唯一真如無有別異，眾生身命及我身命一味一相不相離故，是故頌言等，等言極甚深。何故攝取一切眾生無量身命，歸於三寶成和南相？由十方三世一切諸佛皆悉歡喜，十方三世一切諸菩薩皆悉讚歎，十方三世一切諸法藏常恒流布不斷絕故。馬鳴菩薩證不動地，下地功德悉已滿足。何故下位諸僧皆悉和南？由能歸人皆非同於自得位故。若自歸依，唯應和南不動地滿并上二地。若爾，何故不取地前？非無歸人，故不別舉，以上兼下影顯示故。法雲地菩薩能歸人時當依何僧？於妙覺地有真實僧，故無過失。若爾，何故不別舉耶？以下兼上影顯示故。是故頌曰或兼上下，故有多類僧眾。</p>
<p>已說法僧，次說本趣。</p>
<p>本曰：</p>

<div class="lg regular"><div class='lg-row'>為欲令眾生，　除疑捨邪執，</div>
<div class='lg-row'>起大乘正信，　佛種不斷故。</div>
</div><p>論曰：此一頌中則有二門。云何為二？一者斷絕障縛門、二者連續解脫門。斷絕門中有四差別。云何為四？一者決定信心門，為令一切無量眾生，斷除疑惑心、發起堅固信，決定於甚深大乘正道故。二者遠離捨心門，為令一切無量眾生，遠離厭捨心、增長欲樂意，精進於甚深大乘正道故。三者對治邪論門，為令對治九十六種諸大外道、九萬三千眷屬外道，四種大魔、三萬二千眷屬魔眾，斷除一億四萬六千種諸世論，趣入於大乘甚深正道故。四者除遣執著門，為令一切無量異生及諸二乘一切菩薩，斷除五種人見、證得五種對治，斷除二種法執、證得二種對治，迴向於甚深大乘正道故。如本為欲令眾生除疑捨邪執，起大乘正信故。連續門中有三差別。云何為三？一者不斷大覺門，為令集成萬行之因，莊嚴大覺之果，無上法王不斷絕故。二者不斷法藏門，為令出現勝妙梵響，宣說一切契經之海，八萬四千法藏不斷絕故。三者不斷僧伽門，為令修地前地上之大道，建立真如法界之宮殿，住正後二僧而不斷絕故，如本佛種不斷故故。頌眾生言分際云何？為欲對治何等斷故，建立三寶不斷耶？頌曰：</p>

<div class="lg regular"><div class='lg-row'>通攝三聚人，　未得圓滿故，</div>
<div class='lg-row'>對四種斷故，　建立三不斷。</div>
</div><p>論曰：馬鳴菩薩通緣三聚而為境界。所以者何？由未證得圓滿果故。然三聚門有其三種。云何為三？一者十信前名為邪定聚，不能信業果報等故。三賢及十聖名為正定聚，決定安立不退位故。十種信心名為不定聚，或進或退未決定故。二者十信前并十信心名為邪定聚，皆無善根故。無上大覺果名為正定聚，已滿足故。三賢及十聖名為不定聚，皆未究竟故。三者十信前名為邪定聚，無樂求心故。十聖名為正定聚，已得真證故。十信三賢名為不定聚，未得正證故。是名為三。馬鳴菩薩須彼初門，為欲對治四種斷故，建立三寶不斷之義。云何為四？一者疑惑斷，由猶豫心不能決定，斷三寶種故；二者厭捨斷，由愛有心不能樂法，斷三寶種故；三者見邪斷，由妄想心不能正見，斷三寶種故；四者定執斷，由實有心不能離著，斷三寶種故。是名為四斷。已說本趣，次開總體。</p>
<p>本曰：有法能起摩訶衍信根，是故應說。</p>
<p>論曰：此文中有二門。云何為二？一者能入門、二者所入門。能入門者，於所詮理善趣入故。所入門者，善為彼法作依止故。有法者，總標十六能入門法。能起信根者，總標門法作業之相。摩訶衍者，總標十六所入法體并及不二摩訶衍體。信決定進心，根生長行法，若為入理無超此二，故曰信根。復次信謂十信，根謂從初發心住乃至法雲地。所以者何？初信無根隨緣進退，譬如班多伽伊摩華故。後信轉勝堅固不動，譬如鍵鳩阿彌禮樹故。信根有幾義？各其相云何？頌曰：</p>
<p class="lg-abnormal"><div class='lg-row'>各有十種義，　澄淨下轉等。</div>
</p><p>論曰：信有十種義。云何為十？一者澄淨義，能令心性清淨明白故；二者決定義，能令心性淳至堅固故；三者歡喜義，能令斷除諸憂惱故；四者無厭義，能令斷除懈怠心故；五者隨喜義，於他勝行發起同心故；六者尊重義，於諸有德不輕賤故；七者隨順義，隨所見聞不逆違故；八者讚歎義，隨彼勝行至心稱歎故；九者不壞義，在專一心不妄失故；十者愛樂義，能令成就慈悲心故。是名為十。根有十種義。云何為十？一者下轉義，能除憍慢故；二者隱密義，能詮甚深理故；三者出生義，生長種種諸功德故；四者堅固義，皆悉攝持不闕失故；五者相續義，轉轉增長無斷絕故；六者出離義，地地轉勝漸漸遠離故；七者集成義，修集種種道品法故；八者茂榮義，以諸行德而所莊嚴甚可愛樂故；九者具足義，等覺位中圓滿因行故；十者高勝義，於妙覺果最勝廣大無能超過故。是名為十。能入所入種種差別，立義分中自當顯說。</p>
<p>已說總體，次明建立。</p>
<p>本曰：</p>
<p>說有五分。云何為五？一者因緣分、二者立義分、三者解釋分、四者修行信心分、五者勸修利益分。</p>
<p>論曰：何故次第如是？教法出現法如是故。此義云何？為欲顯示上味妙藥當由所對疾障出現，能化教法定由所治機根發起，疾前無藥、機先無教故。初立因緣分，為欲顯示如意寶珠雖唯是一，而為一切諸寶根本。摩訶衍法雖唯是一，而為恒沙法門體性，重威大龍乃所受用，利根智者乃所領解故。第二立立義分，為欲顯示摩尼寶藏雖備無量萬寶而開千重門，群龍所了知；大乘本法雖圓無邊千義而別釋散說，鈍根所分明故。第三立解釋分，為欲顯示雖眼耳中見聞寶雨之妙術，思心中解知無盡之圓德，而出現舌威不競入門開通往向不近隔檀。得如意寶藏無由蹬臺宮，雖口語中誦持教義之尊辭，思心中觀察廣略之深理而勤加行添於勝進，方於金剛不起堅固信，得法界寶藏而無由契玄理故。第四立修行信心分，雖開廣略之法示進入之門，而怯弱眾生聞廣說法門不堪進修，行鈍根眾生聞略說法門不能解故生厭離心。如是等眾類，若值勸請緣漸漸進修，備百行因至萬德果。若不得值勸策緣，彌彌遠退，將恒沙煩惱而及於無性。馬鳴菩薩見是利故，顯示利益勸請修行，是故後立勸修利益分。有何因緣不增不減唯立五分？頌曰：</p>

<div class="lg regular"><div class='lg-row'>攝彼大　總地，　五十法門故，</div>
<div class='lg-row'>是故不增減，　唯建立五分。</div>
</div><p>論曰：馬鳴菩薩十萬嗢拕南大總地論中，總立五十門判釋諸教理。今此論中五分法門各攝彼十門，是故不增減唯立五分。所謂彼論建立所化圓滿等十門，因緣分所攝。百六十摩訶衍等十門，立義分所攝。安立隨順決擇等十門，解釋分所攝。修習決定趣入等十門，修行分所攝。勸請呵責引導等十門，勸修分所攝。</p>
<p>已說建立門，次說唱章判說門。</p>
<p>本曰：初說因緣分。問曰：有何因緣而造此論？答曰：是因緣有八種。云何為八？一者因緣總相，所謂為令眾生離一切苦、得究竟樂，非求世間名利恭敬故。二者為欲解釋如來根本之義，令諸眾生正解不謬故。三者為令善根成就眾生於摩訶衍法堪任不退信心故。四者為令善根微少眾生修習信心故。五者為示方便消惡業障，善護其心，遠離癡慢出邪網故。六者為示修習止觀，對治凡夫二乘心過故。七者為示專念方便生於佛前，必定不退信心故。八者為示利益勸修行故。有如是等因緣，所以造論。</p>
<p>論曰：是八因緣中，初一為立義分作正因緣，次二為解釋分作正因緣，次四為修行信心分作正因緣，後一為勸修利益分作正因緣。初一因緣中即有四門，後七因緣中各具三門。云何為四？一者能化教法出興門、二者所化眾生分際門、三者出興作業善巧門、四者除遣諍論誹謗門。云何為三？謂前三門。今當舉相隨次別釋。因緣總相者，總舉能化教法出興門，謂為八種根本總體作正因緣，故言因緣，總為二十四種分離別相作正因緣，故言因緣相。三十二種總別法相，立義分中自當顯說。為令眾生者，總舉所化眾生分際門，謂攝邪定聚十億八萬六千種眾生，不定聚三十種眾生，正定聚一百二十種眾生故。離一切苦得究竟樂者，總舉出興作業善巧門，謂緣三聚而為境界。宣說開示妙法要者，欲令一切無量眾生，遠離生滅無常之苦，獲得根本總相之樂故。非求世間名利恭敬故者，總舉除遣諍論誹謗門，謂愚眾生作如是疑：馬鳴菩薩居位不動地未及法雲地，而緣上地諸菩薩等為其所化之境界者，唯顯自殊勝、為求名利等，有其虛言無有實義。豈下地菩薩應得教化上地菩薩？是故馬鳴為遣如是不信疑故，自通而言：我久遠劫成正覺訖，而助教化利益群生，為滿本願故權示藍修位，非謂欲求名利等故作如是說。已說初因緣。第二因緣言解釋如來根本之義者，總舉能化教法出興門，謂是因緣能為顯示正義、對治邪執作正因緣故，言如來根本之義。所以者何？十方三世一切如來，無有一佛不為根本一心二門七種對治成正覺故。令諸眾生者，總舉所化眾生分際門，謂攝十億八萬六千種邪定聚眾生故。正解不謬故者，總舉出興作業善巧門，謂緣邪定聚狂亂眾生而為境界，宣說開演顯示正義、對治邪執甚深法者，正恒沙之謬邪解，摧塵數之逆亂見，斷除其闡提不信障，而為令趣入於十信大道故。已說第二因緣。第三因緣為分別發趣道相作正因緣，是名為能化教法出興門，謂三種發心。善根成就眾生者，總舉所化眾生分際門，謂攝上品十信、三品十解、三品十行、三品十向、三品十地諸眾生故。於摩訶衍法堪任不退信心故者，總舉出興作業善巧門，謂緣二聚眾生而為境界，宣說開示三發心者，為令超過自分獲得勝進故。已說第三因緣。第四因緣為修行信心分四種信心四種修行作正因緣，是名為能化教法出興門。善根微少眾生者，總舉所化眾生分際門，謂攝得十信位前五心中品眾生故。已得前五故，非都無善根，名言微少。未得後五，故不能具足，不名成就。修習信心故者，總舉出興作業善巧門，謂能為令成就後五信心故。已說第四因緣。第五因緣為修行信心分進門之終。復次若人雖修行信心，乃至得免諸障、善根增長故作正因緣，是名為能化教法出興門。此中眾生攝得十信位初心下品眾生故，是名為所化眾生分際門。消惡業障等者，總舉出興作業善巧門，謂示禮拜懺悔等方便，而為消除種種業障海故。已說第五因緣。第六因緣言修習止觀者，總舉能化教法出興門，謂為修行信心分修行止觀門作正因緣故。凡夫二乘者，總舉所化眾生分際門，謂攝得十信位二心下品眾生，邪定聚攝一切二乘故。對治心過者，總舉出興作業善巧門，謂以兩輪通為對治凡夫二乘見執過失故。已說第六因緣。第七因緣為修行信心分之終。復次眾生初學是法，乃至畢竟得生住正定聚故作正因緣，是名為能化教法出興門。此中眾生攝得十信位前四心、更不能勝進下品眾生，謂住是世界信心成就極怖畏故，是名為所化眾生分際門。必定不退信心故者，總舉出興作業善巧門，謂以勝緣力而為安立正定聚故。已說第七因緣。第八因緣為勸修利益分作正因緣，是名為能化教法出興門。此中眾生攝十億八萬六千種邪定聚諸眾生故，是名為所化眾生分際門。為示利益勸修行故者，總舉出興作業善巧門，謂為欲令宣說功德增長欲樂，顯示過患覺悟厭離故。已說第八因緣。一切諸教法皆盡於立義分，一切諸所化之機皆盡於初因緣分。何故開三分而別釋，立七因緣而散說耶？為欲顯示利鈍廣略總別不同故。何故二乘人重取於四處？為欲顯示二乘眾生下劣狹少，發菩提心向無上道甚極切難，超過於餘類眾生故。何故所餘邪定眾生唯取於三處？為欲顯示所餘眾生形於二乘輕其過失故。何故不定人別取三品耶？為欲顯示不定眾生微薄暗鈍，發決定心向無上道甚極切難，超過於正定眾生故。何故正定人不別三品通總攝耶？為欲顯示正定眾生形於不定輕其過失故。有何因緣不增不減唯立八種？何故次第如是？頌曰：</p>

<div class="lg regular"><div class='lg-row'>總攝大總地，　八十因緣故，</div>
<div class='lg-row'>修行轉勝法，　次第如是故。</div>
</div><p>論曰：馬鳴菩薩十萬嗢陀南大總地論中，總立八十因緣，以為論緣由。今此論中八種因緣，各攝彼論十種因緣，故不增減唯立八種。由是義故，言如是等，等字總攝彼八十故。因緣次第行法法爾故，謂除闡提不信障得十信心，除著我障得十住心，除畏苦障得十行心，除捨離障得十向心，斷異生性等十種障證歡喜等十種地故。</p>
<p>已說八因緣，次說四種根。</p>
<p>本曰：問曰：修多羅中具有此法，何須重說？答曰：修多羅中雖有此法，以眾生根行不等、受解緣別，所謂如來在世時眾生利根，能說之人色心業勝，圓音一演異類等解，則不須論。若如來滅後，或有眾生能以自力廣聞而取解者，或有眾生亦以自力少聞而多解者，或有眾生無自心力因於廣論而得解者，自有眾生復以廣論文多為煩、心樂總持少文而攝多義能取解者，如是此論為欲總攝如來廣大深法無邊義故，應說此論。</p>
<p>論曰：此文中有二門。云何為二？一者所說無異難問門、二者舉時分位決疑門。問曰修多羅中具有此法何須重說者，則是難問門，謂光明大覺等一百契經中，開示一切無量法藏，隨機根量攝取利益無所闕失。中士何用煩造此論，重傳彼法更無加顯力。今造此論重說彼法者，頗不求稱讚等事耶？畢竟尊信不盡其理，是名為所說無異難問門。答曰修多羅中雖有此法以眾生根行不等受解緣別者，總舉決疑門，所謂馬鳴自通而言，三世諸佛一切教理，自然常住一味平等，無有移轉無有起滅。是故雖題榜差別翰牘不同，而其教法唯是一味唯是平等，或不分或不別。然而眾生根性差別利鈍不等，心行差別廣略不同，既所化之機異，能化之人不能自同，令受教法名字各別，令解文義因緣各別。謂或有眾生依佛伽陀修梨毘羅而得解者，或有眾生依菩薩遮陀尸修梨毘羅方得解者，故為是人當須造論。復次如來在世時所化清淨，能化圓滿八萬四千種色、四種心遍智、十種作業、十種殊勝、六十八梵圓、八十八妙音，無有前後一時敷演，無量無邊種種異類。或有眾生見佛妙色而得解者，或有眾生思惟佛心品而得解者，或有眾生觀察如來十業十勝而得解者，或有眾生聽聞佛梵圓妙音而得解者，如是平等明了通達則不須論。若佛滅後，所化雜亂、能化少闕，經論機異廣略根別。根謂四種根，機謂三乘機。云何為四？一者廣自力根、二者略自力根、三者廣無力依他根、四者略無力依他根。如是四種根性中，初二是修多羅眾，後二是優婆提耶眾。何故因緣門中所化圓滿，根性門中所化微少？為欲顯示清淨僧那阿世耶無有邊際故，為欲顯示受教實行眾生之類有其分際故。以何因緣出興兩重廣略教法？其相云何？頌曰：</p>

<div class="lg regular"><div class='lg-row'>本願繫屬故，　出興此法門，</div>
<div class='lg-row'>楞伽王契經，　分明顯說故。</div>
</div><p>論曰：繫屬因緣之力故，出興兩重甚深法門。所以者何？於契經中明顯說故，所謂楞伽王契經中作如是說：爾時世尊告文殊師利言：「我念過去無量劫海，於五百世忍辱仙人，在山林中專心修行小欲知足四聖眾種清淨之法。於時有一大蛇從山頂下，來詣我所，聞我所誦，則投其體禮拜懺悔。投體已訖，以頭攢地區區作文而說偈言：</p>

<div class="lg regular" style="margin-left:2em;"><div class='lg-row'>「『我過去世，　忍辱仙人，　住於此山，</div>
<div class='lg-row'>六時行道。　而一時瞋，　因緣力故，</div>
<div class='lg-row'>今得蛇身，　常受大苦。　若命終後，</div>
<div class='lg-row'>得人同分，　我當弟子，　隨汝修行。</div>
<div class='lg-row'>汝所讀誦，　常我所誦，　是故我今，</div>
<div class='lg-row'>發大慚愧。』</div>
</div><p>「說是偈已即便命終，後得人身則我弟子。爾時互相發願繫屬，謂作如是願：『我若證無上道，宣說九十落叉廣說修多羅，利益意樂廣大眾生。宣說十落叉略說修多羅，利益意樂總持眾生。』即我弟子作如是願：『我當師滅後造作九十部廣說優婆薩提耶，利益意樂廣大眾生。造作十部略說優婆薩提耶，利益意樂總持眾生。』以此因緣，我今宣說諸契經海。以此因緣故，我滅度後我弟子現造作論教。」</p>
<p>已說因緣分，次說立義分。立義分中法門名字，其數幾有？其相云何？頌曰：</p>

<div class="lg regular"><div class='lg-row'>有三十三種，　十六所入法，</div>
<div class='lg-row'>十六能入門，　及不二別故。</div>
</div><p>論曰：立義分中法門名數，總有三十三種差別。云何為三十三差別？所謂十六所入本法，十六能入門，及不二摩訶衍各差別故。何故摩訶衍成十六種？根本摩訶衍中開八種故，一心法界三大義中各開二種故。何故能入門成十六種？一心法界及三大義各二種故，或各開二種門故。是名為本數。</p>
<p>已說法數，次當別釋。</p>
<p>本曰：摩訶衍者總，說有二種。云何為二？一者法、二者義。所言法者，謂眾生心，是心則攝一切世間法出世間法。依於此心顯示摩訶衍義。何以故？是心真如相，則示摩訶衍體故；是心生滅因緣相，能示摩訶衍自體相用故。所言義者即有三種。云何為三？一者體大，謂一切法真如平等不增不減故；二者相大，謂如來藏具足無量性功德故；三者用大，謂能生一切世間出世間善因果故，一切諸佛本所乘故，一切菩薩皆乘此法到如來地故。</p>
<p>論曰：此文中有三門。云何為三？一者所入根本總體門、二者能依趣入別相門、三者通達軌則不動門。初二種門有其兩重，住思應觀。摩訶衍者總者，即是所入根本總體門。即是根本摩訶衍中有八差別。云何為八？一者一體一心摩訶衍、二者三自一心摩訶衍、三者無量無邊諸法差別不增不減體大摩訶衍、四者寂靜無雜一味平等不增不減體大摩訶衍、五者如來藏功德相大摩訶衍、六者具足性功德相大摩訶衍、七者能生一切世間因果用大摩訶衍、八者能生一切出世間善因果用大摩訶衍。是名為八。如是八種摩訶衍法，皆從能入建立其名，謂以一體一心而為其門所趣入故，名為一體一心摩訶衍。乃至以能生一切出世間善因果用大而為其門所趣入故，名為能生一切出世間善因果用大摩訶衍。譬如轉輪聖王，謂如輪王隨其輪相建立名字。摩訶衍法亦復如是，隨其門相建立名故。大覺契經中作如是說：佛告文殊師利言：「諦聽諦聽，善思念之，我當為汝分別開說八種身法。何等為八？一者一體趣入身法、二者三自趣入身法、三者諸法差別不增不減體大趣入身法、四者純淨一相無雜不增不減體大趣入身法、五者如來藏功德顯了大趣入身法、六者圓滿性功德顯了大趣入身法、七者出生世間因果自在無礙大趣入身法、八者出生出世間妙因果自在無礙大趣入身法，是名為八。」乃至廣說。馬鳴菩薩正攝彼文，是故說言摩訶衍者總。此中總言，於兩處中是總體故，所謂望上及下臨故。大總地論中開八十門，廣釋根本摩訶衍法，今各攝十成一種故，唯立八法。由何義故有八應知？能入別相有八種故，所入總體有八應知。能入所入八種法相，勝劣廣狹其相云何？頌曰：</p>

<div class="lg regular"><div class='lg-row'>平等平等一，　皆無有別異，</div>
<div class='lg-row'>各攝諸法故，　然終不雜亂。</div>
</div><p>論曰：如是能所十六法相，遍滿遍滿平等平等，一味一相皆無差別。所以者何？各攝諸法畢竟盡故。若爾，本末及與總別皆悉渾同，應雜亂耶？終其本末不相雜亂，其總別門初後不無，然各各別皆悉等量，故曰平等，非謂一法故稱平等。已說初重。第二重四種法中各具三門。云何為三？一者本法所依決定門、二者根本攝末分際門、三者建立二種摩訶衍門。所言法者，謂眾生心者，即是本法所依決定門，今當須嗢拕南頌總持顯說。其相云何？頌曰：</p>

<div class="lg regular"><div class='lg-row'>眾謂四衍眾，　生謂四種生，</div>
<div class='lg-row'>是一法界藏，　遍於彼八處。</div>
</div><p>論曰：眾有四種。云何為四？一者一切如來眾、二者一切菩薩眾、三者一切聲聞眾、四者一切緣覺眾，是名為四眾。生有四種。云何為四？一者卵生、二者胎生、三者濕生、四者化生，是名為四生。過數故眾，受生故生。是一法界心，彼八處中周遍圓滿，不可分析不可離散，唯是一體唯是一相。以四種眾攝諸聖盡，以四種生攝諸凡盡，馬鳴論師為顯一心廣大圓滿，名為眾生。順理契經中作如是說：爾時世尊放大光明顯神力已，告佛子言：「諦聽諦聽，善思念之，我當為汝分別解說一法界藏。善男子！一法界藏者，所謂遍於諸如來眾、諸菩薩眾、諸聲聞眾、諸緣覺眾及諸異生，無所不通、無所不至、無所不當，是故名為一法界藏。」今攝此文故名眾生。馬鳴菩薩六萬嗢拕南本藏論中，開十種門別釋散說，今略攝故唯言眾生。已說本法所依決定門。是心即攝一切世間法出世間法者，即是根本攝末分際門。其相云何？頌曰：</p>

<div class="lg regular"><div class='lg-row'>是一法界心，　總攝二種門，</div>
<div class='lg-row'>名攝世出世，　作法界名法。</div>
</div><p>論曰：一法界心總攝一切生滅門法，是故名為攝世間法；總攝一切真如門法，是故名攝出世間法。皆作法界，故名為法。自體契經中作如是說：廣大神王即攝一切種種無明、一切種種染法、一切種種淨白品法。又攝一切清淨法、一切無礙法、一切解脫法、一切絕離法、一切滿足法、一切寂靜法。而廣大神王非世間法非出世間法。今攝此文，故名為攝。馬鳴菩薩八萬嗢拕南歸宗論中，開二十門分明顯說，此中略故如是而已。已說根本攝末分際門。依於此心顯示摩訶衍義等者，即是建立二種摩訶衍門。其相云何？頌曰：</p>

<div class="lg regular"><div class='lg-row'>總標二種門，　言依於此心，</div>
<div class='lg-row'>總標二本法，　顯示摩訶衍。</div>
</div><p>論曰：總標能入二種門故，言依於此心。總標所入二種法故，言顯示摩訶衍義。云何為二門？一者心真如門、二者心生滅門。云何為二本法？一者一體摩訶衍、二者自體自相自用摩訶衍。如是所入二種本法，或從能入建立其名，所謂以真如體而為其門所趣入故，名言為體。以自相本覺心而為其門所趣入故，名言為自。由能入門二種別故，所入本法有二應知。何以故者，即請問辭，謂由何義依於此心句中具二種門，顯示摩訶衍義句中具二種本法者焉。答曰：作一法界心真如門，即顯示一體摩訶衍法。作一法界心生滅門，能示自體自相自用摩訶衍法。由此義故，當知各具二門二法。大覺契經中作如是說：復次文殊師利，有二種法，甚深微妙不可思議。何等為二？一者體相平等摩訶衍、二者自相自然摩訶衍。若欲證得是二種法，當行二門。何等為二？一者無斷無縛門、二者有斷有縛門。乃至廣說。今攝此文，作如是說。大總地中開八種門分明散說。已說建立二種摩訶衍門。三大義中各略初二門立後一門，馬鳴菩薩本趣意樂舉後攝初中，故如是而已。復次比來次第分明顯了故，以上二頌本流應至於此。一者體大者，總標所入二種本法。云何為二？一者無量無邊諸法差別不增不減摩訶衍、二者寂靜無雜一味平等不增不減摩訶衍。謂一切法真如平等不增不減故者，總標能入二種別門。云何為二？所謂如本法名，門亦爾故。二者相大者，總標所入二種本法。云何為二？一者如來藏功德摩訶衍、二者具足性功德摩訶衍。謂如來藏具足無量性功德故者，總標能入二種別門。云何為二？所謂如本法名，門亦爾故。三者用大者，總標所入二種本法。云何為二？一者能生一切世間因果摩訶衍、二者能生一切出世間善因果摩訶衍。謂能生一切世間出世間善因果故者，總標能入二種別門。云何為二？所謂如本法名，門亦爾故。三種大義別別分釋，如總地論本地品中分明顯說。何故不二摩訶衍法無因緣耶？是法極妙、甚深獨尊，離機根故。何故離機根？無機根故。何須建立？非建立故。是摩訶衍法諸佛所得耶？能得於諸佛，諸佛得不故，菩薩二乘一切異生亦復如是，性德圓滿海是焉。所以者何？離機根故、離教說故。何故八種本法從因緣起？應於機故、順於說故。何故應機？有機根故。如是八種本法諸佛所得耶？諸佛所得。於諸佛得不故，菩薩二乘一切異生亦復如是，修行種因海是焉。所以者何？有機根故、有教說故。何故依真如門所趣入之摩訶衍法唯立體名，依生滅門所趣入之摩訶衍法立自名耶？真如門中無他相故，生滅門中有他相故。他謂一切不善品法，自謂一切清淨品法。若所對治他無，能對治自無，故唯言體不說自焉。若所對治他有，能對治自有，故名言自不唯體焉。復次為欲顯示一法界體平等平等無有其私，無量性德自然本有非得他力故。復次隨宜安立，無有定故。何故別說門中，一心別為一？三大總為一，而等同各詮二摩訶衍，三大義合，方應得詮二摩訶衍。大義之名通於三種，故總為一義，無別意趣。今所開示十六法門，勝劣廣狹其相云何？頌曰：</p>

<div class="lg regular"><div class='lg-row'>平等平等一，　皆無有別異，</div>
<div class='lg-row'>各攝諸法故，　然終不雜亂。</div>
</div><p>論曰：能入所入十六法門，圓滿圓滿平等平等，周遍法界無有差別。所以者何？各攝諸法畢竟盡故，然終不雜本末能所。已說總別二門。一切諸佛本所乘故，一切菩薩皆乘此法到如來地故者，即是通達軌則不動門。謂微塵數過去諸佛、微塵數現在諸佛、微塵數未來諸佛，皆悉乘此三十二種甚深安車，達於清淨無上地故。十方三世一切菩薩亦復如是。此中菩薩言，通取三聚一切眾生。所以者何？無有眾生而不通達如來地故。</p>

<p class='juan'>釋摩訶衍論卷第一</p></div>
</div><!-- end of div[@id='body'] -->
</body></html>