<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋摩訶衍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu4' />釋摩訶衍論卷第三</p><p class="byline">龍樹菩薩造</p><p class="byline">姚秦三藏筏提摩多奉　詔譯</p><p>已說總識攝生圓滿門，次說總相剖分散說門。</p>
<p>本曰：所言覺義者，謂心體離念相。離念相者，等虛空界無所不遍法界一相，即是如來平等法身。依此法身說名本覺。何以故？本覺義者對始覺說，以始覺者即同本覺。始覺義者，依本覺故而有不覺，依不覺故說有始覺。又以覺心原故名究竟覺，不覺心原故非究竟覺。</p>
<p>論曰：於此文中即有二門。云何為二？一者略說本覺安立門、二者略說始覺安立門。本覺門中即有二門。云何為二？一者清淨本覺門、二者染淨本覺門。始覺門中又有二門。云何為二？一者清淨始覺門、二者染淨始覺門。云何名為清淨本覺？本有法身從無始來，具足圓滿過恒沙德常明淨故。云何名為染淨本覺？自性淨心受無明熏，流轉生死無斷絕故。云何名為清淨始覺？無漏性智出離一切無量無明，不受一切無明熏故。云何名為染淨始覺？始覺般若受無明熏不能離故。如是諸覺皆智眷屬。當證何理以為體分？謂性真如及虛空理。如是二理各有幾種？各有二故。云何名為二種真如？一者清淨真如、二者染淨真如。虛空之理亦復如是。云何名為清淨真如？二種淨覺所證真如，離熏習故。云何名為染淨真如？二種染淨覺所證真如，不離熏故。虛空之理亦復如是。以何義故強名本覺？字事差別其相云何？頌曰：</p>

<div class="lg regular"><div class='lg-row'>本覺各有十，　體雖同字事，</div>
<div class='lg-row'>各各差別故，　謂根鏡等義。</div>
</div><p>論曰：本覺各十。云何十本？一者根字事本，本有法身能善住持一切功德，譬如樹根能善住持一切枝葉及花果等不壞失故；二者本字事本，本有法身從無始來，自然性有不始起故；三者遠字事本，本有法身其有德時重重久遠，無分界故；四者自字事本，本有法身我自成我，非他成我故；五者體字事本，本有法身為諸枝德作依止故；六者性字事本，本有法身不轉之義常建立故；七者住字事本，本有法身住於無住，無去來故；八者常字事本，本有法身決定實際，無流轉故；九者堅字事本，本有法身遠離風相，堅固不動若金剛故；十者總字事本，本有法身廣大圓滿，無所不遍為通體故。是名為十。云何十覺？一者鏡字事覺，薩般若慧清淨明白無塵累故；二者開字事覺，薩般若慧通達顯了無障礙故；三者一字事覺，薩般若慧獨尊獨一無比量故；四者離字事覺，薩般若慧自性解脫，出離一切種種縛故；五者滿字事覺，薩般若慧具足無量種種功德，無所少故；六者照字事覺，薩般若慧放大光明遍照一切無量境故；七者察字事覺，薩般若慧常恒分明無迷亂故；八者顯字事覺，薩般若慧清淨體中淨品眷屬悉現前故；九者知字事覺，薩般若慧於一切法無不窮故；十者覺字事覺，薩般若慧所有功德唯有覺照，無一一法而非覺故。是名為十。如是十種本覺字義，唯依一種大性法身隨義異釋，據其自體無別而已。此中所說二本覺中當何本覺？謂清淨本覺，非染淨本覺。染淨本覺字義差別其相云何？頌曰：</p>

<div class="lg regular"><div class='lg-row'>染淨本覺中，　或各有十義，</div>
<div class='lg-row'>前說十事中，　各有離性故。</div>
</div><p>論曰：此本覺中或各有十義。所以者何？前十義中各有不守自性義故。字事配屬，依向應知。如是二覺同耶異耶？非同同故、非異異故，以此義故或同或異。或非是同、或非是異，是故皆是皆非而已。以何義故強名始覺？字事差別其相云何？頌曰：</p>

<div class="lg regular"><div class='lg-row'>從無始已來，　無有惑亂時，</div>
<div class='lg-row'>今日始初覺，　故名為始覺。</div>
</div><p>論曰：從無始來始覺般若無有惑亂時，而無惑時今始初覺，故名始覺。如是始覺，前惑後覺即非始覺，而無惑時理，常今常初故，名為始覺。如是始覺，二始覺中當何覺耶？謂清淨始覺，非染淨始覺。染淨始覺字事差別其相云何？頌曰：</p>

<div class="lg regular"><div class='lg-row'>清淨始覺智，　不守自性故，</div>
<div class='lg-row'>而能受染熏，　故名染淨覺。</div>
</div><p>論曰：清淨始覺雖無惑時，而不守自性故，能受染熏隨緣流轉。以此義故，是故名為染淨始覺。以何義故強名真如？字事差別其相云何？頌曰：</p>

<div class="lg regular"><div class='lg-row'>性真如理體，　平等平等一，</div>
<div class='lg-row'>無有一多相，　故名為真如。</div>
</div><p>論曰：性真如理平等平等唯同一相，亦無一相亦無多相。無一相故遠離同緣，無多相故遠離異緣，以此義故名為真如。如是真如，二種淨智親所內證。復次真如各有十義。云何為十真？一者根字事真，乃至第十總字事真。如是十真，十種本義相應俱有不相捨離，是故同名表示而已。云何十如？一者鏡字事如，乃至第十覺字事如。如是十如，十種覺義相應俱有不相捨離，是故同名表示而已。所以者何？十種真理，本有法身有德方便。十種如理，薩般若慧有覺方便。以此義故，更重言詞作如是示。此中所說二真如中當何真如？謂清淨真如，非染淨真如。染淨真如字事差別其相云何？頌曰：</p>

<div class="lg regular"><div class='lg-row'>清淨真如理，　不守自性故，</div>
<div class='lg-row'>而能受染熏，　名染淨真如。</div>
</div><p>論曰：清淨真如從無始來，平等平等自性清淨，不生不滅亦無去來亦無住所。而真如理性不守自性故隨緣動轉，是故名為染淨真如。如是真如，二染淨智親所內證，相應俱有不相捨離。如是等義，觀前所說比類應知。以何義故強名虛空？字事差別其相云何？頌曰：</p>

<div class="lg regular"><div class='lg-row'>虛空有十義，　體雖同義事，</div>
<div class='lg-row'>各各差別故，　謂無礙等義。</div>
</div><p>論曰：性虛空理有十種義。云何為十？一者無障礙義，諸色法中無障礙故；二者周遍義，無所不至故；三者平等義，無簡擇故；四者廣大義，無分際故；五者無相義，絕色相故；六者清淨義，無塵累故；七者不動義，無成壞故；八者有空義，滅有量故；九者空空義，離空著故；十者無得義，不能執故。是名為十。如是十事，義用差別，若據其體無別而已。此虛空理，二種淨智親所內證，相應俱有不相捨離。二虛空中當何虛空？謂清淨虛空，非染淨虛空。染淨虛空字事差別其相云何？頌曰：</p>

<div class="lg regular"><div class='lg-row'>清淨虛空理，　不守自性故，</div>
<div class='lg-row'>而能受染熏，　名染淨虛空。</div>
</div><p>論曰：清淨虛空具足十德，亦無染相亦無淨相。而虛空性不守自性故，能受染熏隨緣流轉，是故名為染淨虛空。能熏所熏建立誹謗等種種門，至廣說分其理具顯。已說字事門，次說隨釋門。所言覺義者者，即是總句，從此自下皆是別句。總者通表一切覺故，別者各各差別說故。就別句中先說清淨本覺、清淨始覺，次說染淨本覺、染淨始覺。如其次第，說相可見。謂心體離念相者，即是清淨本覺。心謂即是自性清淨心，體謂即是本有法身體，如是心體即名本覺。離念相者，即是顯示清淨之義。所謂遠離大無明念，故言離念。遠離四種無常之相，故言離相。過於恒沙煩惱眷屬。此五有為以為根本，是故舉本無，示眷屬皆空。離念相者者，即唱清淨本覺。人辭者，即人故。等虛空界無所不遍者，如是覺者善證具足十種德義虛空理故。法界一相者，如是覺者於所證之真如法界而共和合，一味一相無差別故。即是如來平等法身者，善證二種勝妙之理。清淨覺者，即是法身如來自性自體故。依此法身說名本覺者，本有法身自性德中而作歸依，建立清淨本覺稱故。已說清淨本覺，次說清淨始覺。何以故者，即請問辭，謂欲建立清淨始覺，作如是請。問相云何？謂有眾生作如是難：本有法身從本已來具足無量性之功德，常恒明淨常恒自在。依此義故名本覺者，如是本覺於何時中、何因緣故，具足一切無量功德名本覺耶？若作是說：此本覺者有大智力，能善斷除一切過患，具足圓滿諸功德者，即此本覺前惑後覺，非本覺明。即此功德斷已前隱、斷已後顯，非自性明。豈惑覺隱顯，本有之義而得成立？若作是說，常斷更不斷，常具足更不具足，是故應有本斷本德者。此義亦不成立，無功德過故。謂一切障，從本斷訖更不待斷。一切功德，從本具足更不待具足覺者，即是始覺，非彼本覺。是故般若波羅蜜中作如是說：若覺者是始覺，若不覺者即是無明。若離此二者，即名為本覺。以何義故作如是說？本有法身自性德中而作歸依，說名本覺故。言何以故本覺義者對始覺說者？直決彼疑。謂馬鳴師自通而言，清淨本覺從本已來不生不滅，非建立有、非誹謗無，或非過患、或非功德，言語道絕、心行處滅，而有言說。具足圓滿過於恒沙無量性德名本覺者，當知從無始來而有清淨始覺，發大智力發大定力，於一切時於一切處，常恒對治過於恒沙無量無邊過患之海，具足圓滿過於恒沙無量無邊功德淨品。對此清淨始覺者故，立彼清淨本覺之稱。以始覺者即同本覺者，作其所由，謂以自然始覺與彼本覺同故，得對始覺示本覺故。如是二覺熏習差別其相云何？頌曰：</p>

<div class="lg regular"><div class='lg-row'>清淨本始覺，　從無始已來，</div>
<div class='lg-row'>遠離一切染，　湛明若虛空。</div>
<div class='lg-row'>是故此門中，　無能熏染法，</div>
<div class='lg-row'>無所熏淨法，　唯有自家德。</div>
</div><p>論曰：如是二覺無有能熏所熏差別，唯有自家真實功德故。此門中不應建立能熏所熏。若如是者，於此門中有何熏義？所謂有熏，染法淨法不相待成，所謂即是具足轉熏。此熏云何？謂白白故。三身本有契經中作如是說：本有本覺、本有始覺，唯有德熏、無患德熏，唯有滿轉、無分轉事故。已說清淨始覺，次說離性二覺。始覺義者，依本覺故而有不覺，依不覺故說有始覺者，通示二種離性本始。謂依本覺故而有不覺者，即是離性本覺；依不覺故說有始覺者，即是離性始覺。此義云何？本覺般若不守自性故善受染熏，彼諸染法令得住止，即是本覺離性之義。始覺般若不守自性故，依諸染法如今方起被彼染誑，即是始覺離性之義。始覺般若能斷諸障證諸功德，何故說言始覺之智被染誑耶？於無過法立諸過患，斷除障故；於無德法立諸功德，證得理故。若爾，始覺於何時中而得離妄？極解脫道時方得究竟離，於彼時中到無念故。滿分二事，下當顯示。</p>
<p>已說略說兩覺安立門，次說廣說兩覺決擇門。</p>
<p>本曰：此義云何？如凡夫人，覺知前念起惡，故能止後念令其不起。雖復名覺，即是不覺故。如二乘觀智、初發意菩薩等，覺於念異，念無異相。以捨麁分別執著相，故名相似覺。如法身菩薩等，覺於念住，念無住相，以離分別麁念相故，名隨分覺。如菩薩地盡，滿足方便一念相應，覺心初起心無初相，以遠離微細念故。得見心性心即常住，名究竟覺。是故修多羅說：若有眾生能觀無念者，即為向佛地故。又心起者，無有初相可知。而言知初相者，即謂無念。是故一切眾生不名為覺，以從本來念念相續未曾離念故，說無始無明。若得無念者，則知心相生住異滅。以無念等故，而實無有始覺之異。以四相俱時而有，皆無自立，本來平等同一覺故。</p>
<p>論曰：即是廣說始覺決擇分。此文中有二門。云何為二？一者建立四相門、二者建立隨覺門。四相門中即有四種。云何為四？一者麁重過患四相、二者微細過患四相、三者無常功德四相、四者常住功德四相。麁四相者，即長時故。細四相者，即短時故。無常相者，過患相違始起德故。常住相者，過患相違德常住有故。隨覺門中即有二門。云何為二？一者滿覺門、二者分覺門。滿覺門者，明一覺故。分覺門者，具足顯示覺不覺故。云何名為長時四相？從十信位乃至極解脫道時方究竟離故。云何名為短時四相？因緣有法不過一剎那故。云何名為始起四相？起滅滅滅、起異異異、起住德住、起生德生，是故說言始起四相。翻過患故名為功德。今始起故名為無常。云何名為常住四相？今始起德本來有故。云何名為一種覺耶？覺與不覺無有二故。云何名為覺不覺？覺或受染熏、或不受故。如其次第，說相可觀。此中四相有二次第。云何為二？一者前後次第、二者俱有次第。前後者，彼無時中前後差別故。俱有者，彼有時中前後一時故。彼無時者，據斷時故。彼有時者，據亂時故。俱有次第其相云何？頌曰：</p>

<div class="lg regular"><div class='lg-row'>生住異滅相，　如是四種相，</div>
<div class='lg-row'>一時即前後，　非漸次轉得。</div>
<div class='lg-row'>一時故俱有，　前後故次第，</div>
<div class='lg-row'>俱故成一相，　別故成四相。</div>
</div><p>論曰：俱有次第四相者，一者生相、二者住相、三者異相、四者滅相。如是四相，或是一時、或是前後。以何義故名為一時？由得同故。以何義故名為前後？麁細別故。非漸次轉得者，別為顯示一時義故。以何義故名為俱有？由一時故。以何義故名為次第？由前後故。如是四相俱有故一，麁細故四。此中一時當何時耶？根本無明熏真心時，於此時中具起四相，不知不覺一切諸法真實之性周遍建立，過於恒沙無量煩惱，而能隱覆自性淨心還原無日，是故名為俱有四相。何故名生乃至名滅？字義差別其相云何？頌曰：</p>

<div class="lg regular"><div class='lg-row'>大無明住地，　熏本覺時中，</div>
<div class='lg-row'>生三種細相，　故名為生相。</div>
</div><p>論曰：根本無明熏本覺時生三種相，故名生相。云何為三？一者獨力業相、二者獨力隨相、三者俱合動相。獨力業相者，非取無明之體，取無明之業故。獨力隨相者，非取本覺之體，取本覺之用故。俱合動相者，取和合動相故。總舉此三故名生相。生相之稱，立初生故。住相字義其相云何？頌曰：</p>

<div class="lg regular"><div class='lg-row'>住相有四種，　轉相與現相，</div>
<div class='lg-row'>智相及相續，　是名為四種。</div>
</div><p>論曰：住相有四。云何為四？一者轉相、二者現相、三者智相、四者相續相，是名為四。如是四相，以何義故說名為住？此中住義隨應差別，所謂若據轉相說其住相，而能住持心識熏習，故名為住相。若據現相說其住相，而能住持色相熏習，故名住相。若據智相說其住相，而能住持六種漸次分別智相應染，故名為住相。若據相續相說其住相，而能住持分別事識連續染污，故名住相。即是細分，非麁分故。異相字義其相云何？頌曰：</p>

<div class="lg regular"><div class='lg-row'>異相有二種，　執取計名字，</div>
<div class='lg-row'>如是二種相，　直是人執品。</div>
</div><p>論曰：異相有二。云何為二？一者執取相、二者計名字相，如是二相直人執品。如是二相以何義故名為異相？若據執取說其異相，能緣一切無量別相，隨其諸相麁分別識而能執著異自成異，故名異相。若據名字說其異相，隨相立名，依其名字而起著，故名為異相。滅相字義其相云何？頌曰：</p>

<div class="lg regular"><div class='lg-row'>滅相有二種，　起業及果報，</div>
<div class='lg-row'>破壞前異心，　令受苦名滅。</div>
</div><p>論曰：滅相有二。云何為二？一者起業相、二者業繫苦相。如是二相壞前異位令受苦輪，故名滅相。復次受苦輪時，能滅一切無量善品，故名滅相。復次發起業時，佛性善根漸漸損滅，故名滅相。已說俱有，次說前後。其相云何？頌曰：</p>

<div class="lg regular"><div class='lg-row'>滅異住生相，　如是四種相，</div>
<div class='lg-row'>隨智力劣勝，　有增減不同。</div>
</div><p>論曰：前後次第者，一者滅相、二者異相、三者住相、四者生相，如是四相隨智慧量增減不同。此義云何？以信位人闕一具三，三賢位人闕二具二，於十地中第九地中闕三具一，第十地中闕麁一分具細一分，如來地中四相都無究竟清淨，是故說言增減不同。</p>
<p>已說建立門，次說隨釋門。依彼四相明覺差別即有五位。云何為五？一者十信位、二者三賢位、三者九地位、四者因滿位、五者果滿位。前四位中各有四事。云何為四？一者趣向行者、二者修行因相、三者行因果相、四者熏離俱相、第五位中唯有三事。云何為三？一者能圓滿者、二者對治行相、三者滿究竟相，如其次第說相應觀。第一位言如凡夫人者，即是趣向行者，位在十信。未得不退名為凡夫。已出邪定名為覺者。覺知前念起惡者，即是顯示修行因相，謂未得入十信已前，二種滅相是大過患不知不覺，具造種種一切惡業，遍受一切無量苦果，常恒輪迴五趣四生無休息時。而今以承知識妙緣聖說淨則，而能得入十信位中，覺諸惡業是極過失，知諸苦果是實無樂故。言覺知前念起惡，即是顯示覺滅相義。故能止後念令其不起者，即是顯示行因果相，謂此位中始起治道，氣力極弱故名為故，發心已去發起治道轉自在故。復次前不覺知常起惡業，今覺知故有慚愧心不作惡業，滅相之穢止息不起。雖復名覺即是不覺故者，即是顯示熏離俱相，所謂覺知滅相之法實是過患，彼滅相品不作滅事，故言熏離。彼滅相品，無始已來體性清淨實是功德，不知不覺，故言熏俱。此中字句遠流應至於第十地。復次顯示覺與不覺互相即通，是一味故。第二位言如二乘觀智初發意菩薩等者，即是趣向行者，位在三賢。於此位中人空無漏成就自在無所疑畏，故將二乘同於菩薩總明而已。復次顯示一切二乘皆悉修行菩薩之道，證入自在大覺地之海故。覺於念異者，即是顯示修行因相，謂二種異相互相與力，而能執取境界之相，發起愛著尋求名字，分別言相故。是故無厭我我所轉盛，攀緣思慮更增終日無息。而今發起人空般若建立方便，法空現前，覺知本覺淨心為無明眠夢於異相起一切障，分分漸漸與遠離智而共相應，從彼夢念得於覺悟，是故說言覺於念異。念無異相者，即是顯示行因果相，謂始覺正念中二種異相無所有故。以捨麁分別執著相者，即是顯示無異相緣，所謂意識有二分別，而能分別一切諸法。云何為二？一者麁分別、二者細分別。麁者起貪瞋等，能善分別違順境故。細者法執分別，恒流注故。今所遠離彼麁分別，非細分別。細分別者，極喜離故。故名相似覺者，即是結前，并麁顯示熏離俱相。此中相似義即有二種。云何為二？一者異類相似、二者同類相似。異類相似者，二乘相似。同類相似者，菩薩相似。二乘人空，形三賢空作相似義；三賢菩薩方便法空，形淨心地作相似義，是故總言相似覺焉。第三位言如法身菩薩等者，即是趣向行者，位在九地。九地菩薩真如法界以為自身，般若實智以為自心，垢累已出、縛障悉斷，清淨明白、無礙自在，是故名為法身菩薩。覺於念住者，即是顯示修行因相，謂四種住相於一切時而能發起法執分別，離性本覺能令睡眠。本覺之心夢於住相，不能覺曉狂亂而住。今發始覺般若之日，照迷亂住相之闇，始覺正智無分別性，迷亂住相有分別性，有無、覺亂極相違故，不能俱行。如是道理分明現前，是故說言覺於念住。念無住相者，即是顯示行因果相。以離分別麁念相者，即是顯示無住相緣，謂四種住相形於彼生相極麁現故。恐生住際互相雜亂，作如是說止思應觀。如是四種迷亂住相，如其次第，於極喜地過三有地，寂滅淨地、善慧地中各離一相。故名隨分覺者，即是結前，并麁顯示熏離俱相，生相細念未出離故。第四位言如菩薩地盡者，即是趣向行者。此字句中自有二人。云何為二？一者因圓滿者、二者果圓滿者。因圓滿者，學地盡故。果圓滿者，無學之果滿究竟故。初人對治俱合動相，後人對治獨力業相及大無明。獨力隨相非斷法故，無對治道。自此已下顯示二種圓滿者焉。滿足方便一念相應者，即是顯示因圓滿者，謂此位中即有二種金剛喻定。云何為二？一者方便金剛，二者正體金剛。無垢行者二種金剛，喻三摩提以為自體，是故舉道而標彼人。覺心初起心無初相者，即是顯示果圓滿者。大圓鏡智分明現前，無所不通、無所不窮，法界一體無有與等，獨力業相根本無明不能自有。平等虛空一相無相，無初念故。以遠離微細念故得見心性，心即常住。名究竟覺者，即是顯示始覺般若圓滿之相，而得到於無生覺故。是故修多羅說，若有眾生能觀無念者即為向佛地故者，即是引經贊自所說。如是經文為證何義？證佛果故。云何證耶？謂佛果中證成遠離二種念故。云何為二？一者大無明念、二者細業相念。如是二念極解脫道一時相翻不能俱行，是故說言佛果無念。若無妄念，當有何念？謂正念故。云何名正念？十德相應故。云何為十？一者出離功德，遠離一切諸難處故；二者同體功德，一切染法歸於自故；三者常住功德，遠離始有之過失故；四者一味功德，圓滿始覺常本覺故；五者俱離功德，遠離一切染淨法故；六者還轉功德，周遍誕生於諸趣故；七者無住功德，於一切處無在處故；八者修行功德，為諸眾生修萬行故；九者圓滿功德，為諸眾生成覺道故；十者虛空功德，如前所說種種功德，從本已來自性皆空無所有故。是名為十。如是十德，與極解脫初剎那中，俱行俱起無有前後一時俱轉，是名正念。所引經文不出此義，應審觀察。又心起者，無有初相可知而言知初相者，即謂無念者，即是除疑令生勝解。謂有眾生作如是疑：極解脫道會本覺時微細初生，知得有耶？知得無耶？若知有者，極解脫道當非無念。所以者何？知有初念，有初念故。若知無者，極解脫道當不能有。所以者何？既無初念，待何念無立解脫道有？如是疑故。今自通言，所知之相從本已來自性空無，能知之智從本已來無有起時。既無所覺之相，亦無能覺之智，豈可得言有細初相智慧可知。而有言說知初相者，即是顯示無念道理。所以者何？法性之理雖無所知之初起相，亦無能知之始覺智，而能通達無所知相、無能知智，無所有覺都非空無。是故今且衣此道理，作如是說知初相耳。是故一切眾生不名為覺，以從本來念念相續未曾離念故說無始無明者，即是成立上無念義。謂金剛已還，一切眾生獨力業相大無明念未出離故。即是顯示一切眾生皆是有念名為眾生，一切諸佛皆得無念名為佛故。自此已下顯示始覺境界周遍圓滿。謂大覺者<span class='corr'>已</span>到彼岸，遍知一切無量眾生一心流轉作四相故。如本若得無念者，即知心相生住異滅故。以何義故如是知耶？得自無念時，一切諸眾生平等得故，如本以無念等故故。以何義故，唯一行者得無念時，一切眾生悉得無念？一一眾生皆悉各各有本覺故。此義云何？謂一行者始覺圓滿同本覺時，遍同一切無量眾生本覺心中，非自本覺。所以者何？自性本覺遍眾生界，無所不至故。清淨覺者得無念時，一切眾生皆得無念者，清淨覺者斷無明時，一切眾生亦可斷耶？若爾，何過？若始覺者斷無明時，一切眾生皆得斷者，何故上言金剛已還一切眾生獨力業相大無明念未出離故不名為覺？若諸眾生無始無明未得出離，而與諸佛同得無念者，無念等義唯有言說無有實義，豈可得言一切眾生皆有本覺亦有始覺？決斷此難即有二門。云何為二？一者自宗決斷、二者望別決斷。自宗決斷者，此論正宗，為欲顯示一切眾生同一相續無差別故，是故可得一修行者無始無明究竟斷時，一切眾生亦同斷盡；一修行者滿始覺時，一切眾生亦同得滿。是故三身本有契經中作如是說：爾時世尊告文殊師利言：「我由二等而成正覺。云何為二？一者斷等、二者得等。言斷等者，我極解脫道初發起時，一切眾生所有無量無始無明一時究竟頓決斷故。言得等者，我初成道滿始覺時，一切眾生皆滿足故。是名二等故。」望別決斷者，舉圓滿者望眾生界，無一一法而非清淨。舉諸眾生望無上尊，入無明藏無所覺知，皆悉清淨無所障礙，無念等義而得成立。入無明藏無所覺知，上所說文無相違過。舉此一隅應廣觀察。自此已下融諸始覺令同本覺，謂五十一分滿始覺，實無轉勝漸次之異，亦無究竟圓滿之極。所以者何？一切始覺四相俱時而得住止，皆無自立，從本已來一味平等自性圓滿，契同無二一相覺故。如本而實無有始覺之異，以四相俱時而有，皆無自立，本來平等同一覺故故。大總持契經中作如是說：悟滅相品始覺般若，有滅相位中而共俱時有，無滅時中始覺隨無。悟異相品始覺般若，有異相位中而共俱時有，無異時中始覺隨無。悟住相品始覺般若，有住相位中而共俱時有，無住時中始覺隨無。悟生相品始覺般若，有生相位中而共俱時有，無生時中始覺隨無。所以者何？一切始覺不能自起，當待染法方得而起。一切染法不能自滅，當待智力方得滅盡，廣說乃至從本已來一切染法自體空無。而始覺者本無處中作有之解，俱時而轉不名正故。</p>
<p><span class='corr'>已</span>說廣說始覺決擇分，次說廣說本覺決擇分。</p>
<p>本曰：復次本覺隨染分別生二種相，與彼本覺不相捨離。云何為二？一者智淨相、二者不思議業相。智淨相者，謂依法力熏習，如實修行滿足方便故，破和合識相、滅相續心相，顯現法身智淳淨故。此義云何？以一切心識之相皆是無明，無明之相不離覺性，非可壞非不可壞，如大海水因風波動。水相風相不相捨離，而水非動性，若風止滅，動相即滅，濕性不壞。如是眾生自性清淨心，因無明風動，心與無明俱無形相不相捨離，而心非動性，若無明滅相續則滅，智性不壞故。不思議業相者，以依智淨能作一切勝妙境界，所謂無量功德之相常無斷絕，隨眾生根自然相應種種而現，得利益故。</p>
<p>論曰：即是廣說隨染本覺決擇分。於此文中即有二門。云何為二？一者本有性智清淨門、二者業用自在無礙門。第一門中即有二門。云何為二？一者不守自性隨緣門、二者對治一切業障門。第二門中復有二門。云何為二？一者隨順機根契當門、二者不動本性常寂門。如是四門隨釋應配。本覺隨染者即是簡句，簡異清淨本覺智故。此句為欲顯示何義？謂為顯示受熏義故。直唱本覺受無明熏不守自性，隨緣無礙俱時轉故，是故名為本覺隨染。即此字句，從所隨染立名而已。自此已下直顯能隨本覺體相。分別生二種相，與彼本覺不相捨離。云何為二？一者智淨相、二者不思議業相者，如是二種殊勝之相，與彼隨染本覺性智俱行俱轉，不相捨離故。如是本覺智淨行相其相云何？頌曰：</p>

<div class="lg regular"><div class='lg-row'>破滅一切障，　顯現法性身，</div>
<div class='lg-row'>實智清淨故，　名為智淨相。</div>
</div><p>論曰：斷一切惡、修一切善，具足功德、圓滿智慧，莊嚴法身，名智淨相。斷一切障當須何力？須滿足力。滿足力者其數幾有？有二種故。云何為二？一者法力熏習滿足方便力、二者如實修行滿足方便力。如是二種方便之力，從無始來自然常住不始而起。如是二中，依法力熏習滿足方便力故，破根本無明及獨力業相。依如實修行滿足方便力故，滅俱合業相、能見相及與現相分別智相并相續相。破根本無明獨力業相故，自性身體分明現前。滅俱合相等相續故，般若實智淳淨明白。如本智淨相者，謂依法力熏習，如實修行滿足方便故。破和合識相、滅相續心相，顯現法身智淳淨故故。何故三賢及十信位略不顯示？比來次第分明顯故。何故今此門中最初對治根本無明，乃至最後對治滅相？為欲簡異始覺般若悟次第故。何故始覺背凡向聖，上上去去為次第轉；隨染本覺背聖向凡，下下來來為次第轉？以法爾故。如是二轉，當一時耶？當前後耶？決定一時，即無前後。如是等義何契經中明了顯說？謂證說經。彼契經中如何說耶？謂彼證說契經中作如是說：爾時陀羅尼菩薩發十千問問於如來，於是如來即作十萬決疑難答開菩薩問。如其次第答彼問已，即告陀羅尼菩薩言：「何故仁者！一事不問須問餘事？加宜佛子更問開發，為自他利問於如來。」爾時陀羅尼菩薩即承佛威神而白佛言：「世尊！何因緣故於大眾中唱如是言：</p>

<div class="lg regular" style="margin-left:2em;"><div class='lg-row'>「『諦聽諸佛子，　我從具縛凡，</div>
<div class='lg-row'>具經一切地，　圓滿行因海，</div>
<div class='lg-row'>莊嚴大覺果。　我從清淨地，</div>
<div class='lg-row'>具經一切地，　將一切萬行，</div>
<div class='lg-row'>得第一信位，　入無明藏海，</div>
<div class='lg-row'>如是二大事，　一時非前後。』</div>
</div><p>「我及一切諸大眾海，皆悉懷疑無解脫時。如宜世尊！為諸佛子種種方便隨宜開示。」爾時世尊告總持言：「諦聽諦聽，善思念之，我當為汝略說其要。善男子！此二大事顯示二種般若覺智。云何為二？一者始覺般若、二者本覺般若。善男子！始覺般若者，從具縛地漸漸出離，乃至金剛圓滿因行發究竟道，頓斷根本無明住地，覺日圓照無所不遍，是故名為始覺般若。善男子！本覺般若者，從清淨性漸漸遠離，乃至信初發究竟智，斷滅相品入無明海隨緣動轉，是故名為本覺般若。」於是總持及諸大眾聞此語已，覺知諸法一相一體，亦無一相亦無一體，亦空無言，空無言亦空。而諸法性亦是實相、亦是常住、亦是決定、亦是實有故。自此已下別釋散說顯示因緣。此義云何者，即是總問。以一切心識之相皆是無明者，即是總答。所謂種種諸戲論識，發起種種諸攀緣量，慮知一切無量境界，或著一切境界之相不捨離者，皆是無明之氣分故，即是成立上中所說破滅二義。自此已下顯示斷非斷之差別。此中無明當定可斷耶？當不可斷耶？此何所疑？若可斷者，本覺之心亦當可斷。何以故？無明染法本覺性智，俱行俱轉不相捨離，譬如眠士夫及與悟士夫俱行俱轉不相離故。亦不可言斬眠士時悟士不傷，相續一故。亦不可說得悟士時眠士空無，相續同故。若言異者，過失太故。若不可斷者，自性清淨心常為無明覆，輪轉五道無出離時。是故若言不可斷者，過失亦太。如是無明亦可斷除，亦不斷除。此義云何？無明本覺有二義故。云何為二？一者同體同相義、二者異體異相義。言同義者，一切諸法皆是理故。言異義者，一切諸法功德過患各差別故。若據初門，不可斷除；若據後門，亦可斷除。諸法無行契經中作如是說：</p>

<div class="lg regular"><div class='lg-row'>貪欲是涅槃，　恚癡亦如是，</div>
<div class='lg-row'>如是三事中，　有無量佛道，</div>
<div class='lg-row'>見非見一相，　著不著亦然，</div>
<div class='lg-row'>此無佛無法，　知此名世智，</div>
</div><p>本智契經中作如是說：</p>

<div class="lg regular"><div class='lg-row'>根本無明闇，　其力最大故，</div>
<div class='lg-row'>能障一切智，　令得不自住。</div>
<div class='lg-row'>斷須般若劍，　飾須功德寶，</div>
<div class='lg-row'>無明海漸竭，　法身山徐顯。</div>
</div><p>如本無明之相不離覺性，非可壞非不可壞故。自此已下顯示喻說。大海者，喻阿梨耶識。此識有二種義，廣大圓滿如大海故。水者喻本覺心，自性清淨心顯了明白，如淨水故。風者，喻根本無明。根本不覺能起動轉慮知之識，如彼風故。波動者，喻諸戲論識，如是諸識遷動流轉，往來無常如海波故。水相風相不相捨離者，喻真妄相資俱行合轉，謂本覺心不自起故，當資無明之力方得而起；根本無明不自轉故，要因真心之力方得而轉。如水不自作波浪故，當因風之力方得作波；風不自現動相故，要資彼水方得而現動轉相故。而水非動性者，喻本覺心離有為相，謂本覺真心從本已來遠離動念解脫結縛，體性清淨相用自在，而不守自性故，隨無明之緣作種種相。如水非動性而不守自性故，隨風之緣作種種波故。若風止滅動相則滅者，喻根本無明滅，戲論諸識皆滅無餘。本覺斷障先對治根本無明，後對治慮知攀緣之諸識故。濕性不壞者，喻本覺之智離斷滅法故，謂無明滅諸識皆盡，本覺真心無有壞滅。如彼風滅，諸波皆息，而清白水終不壞滅故。自此已下顯示合說，如其次第應配屬焉。大海風水從誰而生？謂從龍王生故。各從何處而生？所謂若水從其頭頂而出，若風從其尾末而出。何故海水為風所動，作種種波不斷絕耶？謂由二事故。云何為二？一者有同類大種故、二者由法爾故。此義云何？彼水大中亦有風大，彼風大中亦有水大，互相有故，而共和合作種種波，常恒相續不斷絕焉。若水大中無彼風大，風當不能令水動。若風大中無彼水大，水當不能隨風轉。何以故？以四大種俱生俱轉不相離故。而隨一大分明現知不了餘大者，增相減相而不同故。復次從無始來由法爾故，無明本覺亦復如是。大龍王者，喻一心法。風者，喻無明住地。從尾未出者，顯示此法下劣形相。水者，喻本覺真心。從頭頂出者，顯示此法勝妙形相。彼水大中亦有風大者，喻自性清淨本覺心中有根本無明。彼風大中亦有水大者，喻根本無明藏中有本覺佛性。此論本意，異相為初、同相為後，隨釋應觀。諸佛無盡藏契經中作如是說：煩惱大海中有圓滿如來，宣說實相常住之理。本覺實性中有無明眾生，起無量無邊煩惱之波。如是大事，佛菩薩境界，非凡夫二乘之所能知故。已說本有性智清淨門，次說業用自在無礙門。謂此門中，本有性智以為所依，起應化用，為一切修行者顯示種種勝妙色相，為眼根作境界；出現種種勝妙音聲，為耳根作境界；發起種種勝妙芬香，為鼻根作境界；出現種種勝妙法味，為舌根作境界；發起種種勝妙三昧觸，為身根作境界；出現種種甚深法藏，為意根作境界。如其次第，光明日月寶德如來、音聲梵響清淨如來、香積芬流圓滿如來、一味無雜平等如來、覺觸分明顯相如來、智慧明達遍滿如來，具足成就隨時隨處隨機根量，教化利益無礙自在，不動一念遍三世中，不分一身滿十方中而能作佛事故。如本不思議業相者，以依智淨能作一切勝妙境界，所謂無量功德之相常無斷絕，隨眾生根自然相應種種而現，得利益故故。</p>
<p>已說廣說隨染本覺門，次說廣說性淨本覺門。</p>
<p>本曰：復次覺體相者，有四種大義，與虛空等猶如淨鏡。云何為四？一者如實空鏡，遠離一切心境界相無法可現，非覺照義故。二者因熏習鏡，謂如實不空，一切世間境界悉於中現，不出不入不失不壞常住一心，以一切法即真實性故。又一切染法所不能染，智體不動具足無漏熏眾生故。三者法出離鏡，謂不空法出煩惱礙智礙，離和合相淳淨明故。四者緣熏習鏡，謂依法出離故，遍照眾生之心令修善根，隨念示現故。</p>
<p>論曰：即是廣說性淨本覺分。此四種大義中各有二義，與彼大義不相捨離。云何為二？一者等空義、二者同鏡義。如本復次覺體相者有四種大義，與虛空等猶如淨鏡故。云何名為如實空鏡？及有二義其相云何？頌曰：</p>

<div class="lg regular"><div class='lg-row'>性淨本覺中，　遠離慮知如，</div>
<div class='lg-row'>遠離妄境實，　示遠離義空，</div>
<div class='lg-row'>鏡摩奢趺娑，　舉一示一故。</div>
</div><p>論曰：性淨本覺之體性中，遠離一切攀緣慮知諸戲論識，成就一味平等之義，故名為如。遠離一切虛妄境界種種相分，成就決定真實之相，故名為實。為欲顯示遠離之義，故名為空。鏡謂喻名，然此中鏡即喻摩奢趺娑珠鏡，非餘種種油摩等鏡以為譬喻。何以故？取此摩奢趺娑珠鏡安置一處，珠鏡前中或蘊種種石、或蘊種種飲食、或蘊種種莊嚴具、或蘊同類珠鏡，彼珠鏡中餘像不現，唯同類珠分明顯了故。如實空鏡亦復如是，於此鏡中唯同自類清淨功德安立集成，種種異類諸過患法皆遠離故。如本云何為四？一者如實空鏡，遠離一切心境界相，無法可現故。何故各有二種義，而唯示同鏡義等，空之義不顯示耶？以舉一義兼示一義故。若如是者，云何名為等空之義耶？謂如虛空清淨無染，四障所不能覆；廣大無邊，三世所不能攝。如實空鏡亦復如是故。非覺照義故者，即是顯示遠離因緣，謂如彼摩奢趺娑珠鏡中，石等諸像不現前者，石等諸法皆鄙穢故。此本覺珠鏡中，種種妄法不現前者，一切染法皆悉是無明不覺之相，無照達義故。云何名為因熏習鏡？及有二義其相云何？頌曰：</p>

<div class="lg regular"><div class='lg-row'>性淨本覺智，　三種世間法，</div>
<div class='lg-row'>皆悉不捨離，　為一覺熏習。</div>
<div class='lg-row'>莊嚴法身果，　故名因熏習，</div>
<div class='lg-row'>鏡輪多梨花，　空容受遍一。</div>
</div><p>論曰：性淨本覺三世間中皆悉不離，熏習彼三而為一覺，莊嚴一大法身之果，是故名為因熏習鏡。云何名為三種世間？一者眾生世間、二者器世間、三者智正覺世間。眾生世間者，謂異生性界。器世間者，謂所依止土。智正覺世間者，謂佛菩薩。是名為三。此中鏡者，謂輪多梨花鏡。如取輪多梨花安置一處，周集諸物，由此花熏，一切諸物皆悉明淨。又明淨物，華中現前皆悉無餘。一切諸物中，彼華現前亦復無餘。因熏習鏡亦復如是，熏一切法為清淨覺令平等故。復次虛空義者，即有二種。云何為二？一者容受義、二者遍一義。容受義者，容受諸色無障礙故。遍一義者，種種諸色唯同一種大虛空故。如本二者因熏習鏡，謂如實不空，一切世間境界悉於中現故。如是本覺從無始來遠離四種過，自性清淨常住一心。云何為四？一者遠離不遍之過，三種世間不出本覺清淨鏡故，如本不出故。二者遠離雜亂之過，一切諸法不入本覺清淨鏡故，如本不入故。三者遠離過患之過，本覺鏡中現前諸法，無不本覺淨功德故，如本不失故。四者遠離無常之過，本覺鏡中現前諸法，無不常住無為智故，如本不壞故。遠離邊過圓滿中實，是故說言常住一心。自此已下顯示因緣。何因緣故本覺智中種種諸法，如彼本覺離諸過耶？種種諸法皆悉無不真實體故，如本以一切法即真實性故故。自此已下作緣決疑。謂有眾生作如是疑：三世間中眾生世間，無明染法具足圓滿，流轉遷動無休息時。如是世間現本覺者，不可得言本覺清淨遠離諸過。以此義故，今通而言。又一切染法所不能染，般若實智其體不動，自性清淨具足無漏，常恒熏習眾生世間令清淨故。如本又一切染法所不能染智體不動，具足無漏熏眾生故故。云何名為法出離鏡？及有二義其相云何？頌曰：</p>

<div class="lg regular"><div class='lg-row'>如實不空法，　出離三過失，</div>
<div class='lg-row'>圓滿三種德，　故名法出離，</div>
<div class='lg-row'>鏡消練頗梨，　空出離色義。</div>
</div><p>論曰：無漏性德，出離三過、圓滿三德，名法出離。云何名為三種過失？一者無明染品，名煩惱礙；二者根本無明，名為智礙；三者俱合轉相，名戲論識。是名為三。如是三過究竟離故，名為出離。如本三者法出離鏡，謂不空法出煩惱礙智礙，離和合相故。云何名為三種功德？一者淳成就功德、二者淨成就功德、三者明成就功德，是名為三，如本淳淨明故故。出離何過？圓滿何德？謂出離煩惱礙，圓滿淨成就功德。出離智礙，圓滿明成就功德。出離和合轉相，圓滿淳成就功德。何以故？相對法爾故。此中鏡者謂頗梨珠，譬如頗梨珠淪深泥中，即便湧現出離彼泥，外騰一丈量。若置濁水中，驅渾成塵累，唯止清水安住其中。若置福多伽林中，出現香氣，礙彼穢香，遠去而住。法出離鏡亦復爾故。此中喻詮者，喻自體淨義，住思應觀。等空義者，出離色義，謂如虛空遠離大種一向清淨。法出離鏡亦復爾故。云何名為緣熏習鏡？及有二義其相云何？頌曰：</p>

<div class="lg regular"><div class='lg-row'>於無量無邊，　諸眾生緣中，</div>
<div class='lg-row'>出無量無邊，　殊勝應化身，</div>
<div class='lg-row'>熏習眾生心，　出生諸善根，</div>
<div class='lg-row'>增長兩輪花，　莊嚴法身果，</div>
<div class='lg-row'>故名緣熏習，　鏡碧中頗梨。</div>
<div class='lg-row'>空隨順成義，　如法應觀察。</div>
</div><p>論曰：譬如取頗梨珠安置一處，周匝積集種種色珠，彼頗梨珠隨向珠色現前轉變，緣熏習鏡亦復爾故。又譬如虛空有自在力故，於一切所作之事中隨順成立，緣熏習鏡亦復如是，於一切眾生修行之事中隨應建立故。如本四者緣熏習鏡，謂依法出離故，遍照眾生之心，令修善根隨念示現故故。如是四種本覺大義，遍一切眾生界、一切二乘界、一切菩薩界、一切如來界中，無不住處、無不照處、無不通處、無不至處，具足圓滿具足圓滿。</p>

<p class='juan'>釋摩訶衍論卷第三</p></div>
</div><!-- end of div[@id='body'] -->
</body></html>