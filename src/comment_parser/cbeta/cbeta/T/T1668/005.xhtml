<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋摩訶衍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu6' />釋摩訶衍論卷第五</p><p class="byline">龍樹菩薩造</p><p class="byline">姚秦三藏筏提摩多奉　詔譯</p><p>自此已下顯示生滅之相差別。</p>
<p>本曰；復次分別生滅相者，有二種。云何為二？一者麁與心相應故、二者細與心不相應故。又麁中之麁凡夫境界，麁中之細及細中之麁菩薩境界，細中之細是佛境界。此二種生滅，依於無明熏習而有，所謂依因、依緣。依因者，不覺義故；依緣者，妄作境界義故。若因滅則緣滅，因滅故不相應心滅，緣滅故相應心滅。問曰：若心滅者，云何相續？若相續者，云何說究竟滅？答曰：所言滅者，唯心相滅，非心體滅。如風依水而有動相，若波水滅者，則風斷絕無所依止。以水不滅風相相續，唯風滅故動相隨滅，非是水滅。無明亦爾，依心體而動，若心體滅則眾生斷絕無所依止，以體不滅心得相續，唯癡滅故心相隨滅，非心智滅。</p>
<p>論曰：則此文中自有五門。云何為五？一者標釋俱成示相門、二者率相屬當假人門、三者顯示麁細所依門、四者本覺對治次第門、五者發起問答決疑門。言標釋俱成示相門者，麁重生滅與心相應故，微細生滅與心不相應故。云何名為麁重生滅？當與何識而相應耶？謂末末故，與分別事識而共相應故。云何名為微細生滅？當與何識而不相應耶？所謂末故，與三位本識而不相應故。馬鳴菩薩依何經本作此解釋？謂楞伽經。彼契經中如何說耶？謂一本分流楞伽契經中作如是說：爾時大慧菩薩摩訶薩復白佛言：「世尊！諸識有幾種生住滅？」佛告大慧：「諸識有二種生住滅，非思量所知。諸識有二種生，謂流注生及相生。有二種住，謂流注住及相住。有二種滅，謂流注滅及相滅。」又一本分流楞伽契經中作如是說：大慧！諸識有二種滅。何等為二？一者相滅、二者相續滅。有二種生。何等為二？一者相生、二者相續生。有二種住。何等為二？一者相住、二者相續住。又大本楞伽契經中作如是說：爾時文殊師利即白佛言：「世尊！諸心識法，有幾無常之相？」佛告文殊：「若第一有縛細識，有上品非離生滅。若中轉有縛細識，有中品非離生滅。若遠轉縛細識，有下品非離生滅。若遍分別麁識，有分離面鏡非離生滅。」如是三本楞伽契經為明何義？為欲顯示麁重、微細二種生滅差別相故，於契經中唯出名字不示其義。以此義故，馬鳴菩薩分契不契顯示麁細二種生滅，如本復次分別生滅相者則有二種。云何為二？一者麁與心相應故、二者細與心不相應故故。</p>
<p>已說標釋俱成示相門，次說率相屬當假人門。此中假人即有三種。云何為三？一者不退凡夫、二者分清淨者、三者滿清淨者，是名為三。初人以何相應而為自境界耶？謂執相應染以為自境界故，如本又麁中之麁凡夫境界故。中人以何等染而為自境界耶？謂後二相應初二不相應，及業識之一分以為自境界故，如本麁中之細及細中之麁菩薩境界故。後人以何不相應染為自境界耶？謂俱合動相之一分，及獨力業相之全分以為自境界故，如本細中之細是佛境界故。</p>
<p>已說率相屬當假人門，次說顯示麁細所依門。此中所依即有二種。云何為二？一者是通、二者是別。通者，二種生滅皆以無明為所依故；別者，二種生滅如其次第，各因及緣為所依故。如本此二種生滅依於無明熏習而有，所謂依因依緣，依因者不覺義故，依緣者妄作境界義故故。今此論文依何經起？謂楞伽經。彼契經中如何說耶？謂分流楞伽契經中作如是說：大慧！不思議熏及不思議變，是現識因。取種種塵及無始妄想熏，是分別事識因。又大本楞伽契經中作如是說：復次不離染因者，可思議熏、不可思議熏，及可思議變、不可思議變。復次分離染因者，種種猛風妄想現鏡識，乃至廣說。何法名為不思議熏？所謂即是根本無明。以何義故名不思議熏？謂甚深故。云何甚深？謂金剛已還一切眾生不了此處，是故名為不思議熏。如熏，變亦爾。故大本經中作如是說：可思議不可思議者，就金剛還上之人故。</p>
<p>已說顯示麁細所依門，次說本覺對治次第門。謂本覺智，根本無明為始、滅相為終，如其次第漸對治故。然此中斷，不捨無明以為其斷，非以斷除而為斷故。若爾，云何斷義成耶？謂斷煩惱心斷除不起故，是名本覺治道次第，如本若因滅則緣滅，因滅故不相應心滅，緣滅故相應心滅故。</p>
<p>已說本覺對治次第門，次說發起問答決疑門。即此門中自有二意。云何為二？一者兩難閉關門、二者開通決疑門，文相可見。本覺明智斷根本無明，三種細染永滅不起。已三細無，六麁之心亦不能起，三六種心永滅不起。本覺性智不能自有。所以者何？三六種心非但無明，亦本覺俱，真妄和合名三六心故。然若言三六心滅者，本覺同滅，無所有也，豈可得言本覺之心而得相續至於邪定。故言問曰若心滅者云何相續，即是初關。若言本覺是功德法、非斷之法，常恒相續無斷絕者，豈可得言三六種心永滅不起？故言若相續者云何說究竟滅，即是第二關。自此已下作釋決疑，文相明故不須重釋。</p>
<p>從上已來生滅之相決擇分已焉。自此已下顯示染淨相熏相生不斷絕義。</p>
<p>本曰：復次有四種法熏習義故，染法、淨法起不斷絕。云何為四？一者淨法名為真如、二者一切染因名為無明、三者妄心名為業識、四者妄境界所謂六塵。熏習義者，如世間衣服實無於香，若人以香而熏習故則有香氣。此亦如是，真如淨法實無於染，但以無明而熏習故則有染相；無明染法實無淨業，但以真如而熏習故則有淨用。云何熏習起染法不斷？所謂以依真如法故有於無明，以有無明染法因故即熏習真如，以熏習故即有妄心，以有妄心故即熏習無明。不了真如法故，不覺念起現妄境界。以有妄境界染法緣故，即熏習妄心，令其念著造種種業，受於一切身心等苦。此妄境界熏習義即有二種。云何為二？一者增長念熏習、二者增長取熏習。妄心熏習義有二種。云何為二？一者業識根本熏習，能受阿羅漢、辟支佛、一切菩薩生滅苦故；二者增長分別事識熏習，能受凡夫業繫苦故。無明熏習義有二種。云何為二？一者根本熏習，以能成就業識義故；二者所起見愛熏習，以能成就分別事識義故。云何熏習起淨法不斷？所謂以有真如法故能熏習無明，以熏習因緣力故則令妄心厭生死苦、樂求涅盤。以此妄心有厭求因緣故，即熏習真如自信己性。知心妄動，無前境界，修遠離法。以如實知無前境界故，種種方便起隨順行不取不念，乃至久遠熏習力故無明即滅，以無明滅故心無有起，以心無起故境界隨滅，以因緣俱滅故心相皆盡，名得涅盤成自然業。妄心熏習義有二種。云何為二？一者分別事識熏習，依諸凡夫二乘人等厭生死苦，隨力所能以漸趣向無上道故；二者意熏習，謂諸菩薩發心勇猛速趣涅盤故。真如熏習義有二種。云何為二？一者自體相熏習、二者用熏習。自體相熏習者，從無始世來具無漏法。用熏習者，備有不思議業作境界之性。依此二義恒常熏習。以有熏習力故，能令眾生厭生死苦、樂求涅盤。自信己身有真如法發心修行。問曰：若如是義者，一切眾生悉有真如等皆熏習，云何有信無信無量前後差別？皆應一時自知有真如法，勤修方便等入涅盤。答曰：真如本一而有無量無邊無明，從本已來自性差別厚薄不同故。過恒河沙等上煩惱依無明起差別，我見愛染煩惱依無明起差別，如是一切煩惱依於無明所起，前後無量差別，唯如來能知故。又諸佛法有因有緣，因緣具足乃得成辦。如木中火性是火正因，若人無知不假方便，能自燒木無有是處。眾生亦爾，雖有正因熏習之力，若不遇諸佛菩薩善知識等以之為緣，能自斷煩惱、入涅盤者則無是處。若雖有外緣之力，而內淨法未有熏習力者，亦不能究竟厭生死苦、樂求涅盤。若因緣具足者，所謂自有熏習之力，又為諸佛菩薩等慈悲願護故，能起厭苦之心，信有涅盤，修習善根。以修善根成就故，則值諸佛菩薩示教利喜，乃能進趣向涅盤道。用熏習者，即是眾生外緣之力。如是外緣有無量義，略說二種。云何為二？一者差別緣、二者平等緣。差別緣者，此人依於諸佛菩薩等，從初發意始求道時乃至得佛，於中若見若念，或為眷屬父母諸親、或為給使、或為知友、或為怨家，或起四攝，乃至一切所作無量行緣，以起大悲熏習之力，能令眾生增長善根，若見若聞得利益故。此緣有二種。云何為二？一者近緣，速得度故；二者遠緣，久遠得度故。是近遠二緣，分別復有二種。云何為二？一者增長行緣、二者受道緣。平等緣者，一切諸佛菩薩皆願度脫一切眾生，自然熏習恒常不捨，以同體智力故，隨應見聞而現作業。所謂眾生依於三昧，乃得平等見諸佛故。此體用熏習分別復有二種。云何為二？一者未相應，謂凡夫、二乘、初發意菩薩等，以意意識熏習，依信力故而修行，未得無分別心與體相應故，未得自在業修行與用相應故。二者已相應，謂法身菩薩得無分別心，與諸佛智用相應，唯依法力自然修行，熏習真如滅無明故。復次染法從無始已來熏習不斷，乃至得佛後即有斷；淨法熏習即無有斷，盡於未來。此義云何？以真如法常熏習故，妄心即滅、法身顯現，起用熏習，故無有斷。</p>
<p>論曰：即此文中自有五門。云何為五？一者總標綱要門、二者立名略示門、三者通釋熏習門、四者分剖散說門、五者盡不盡別門。第一門中自有六意。云何為六？一者相待相成似有意，謂欲顯示染淨諸法皆悉相待而得成立，無有唯自建立法故；二者本無性空非有意，謂欲顯示染淨諸法種種名字，於本無中權假建立，一切皆悉非自名故；三者相待相成顯空意，謂欲顯示染淨諸法由相觀故，從本已來無有自體自性空故；四者自然虛空無礙意，謂欲顯示一切諸法非有非有故自然作空，非礙非礙故常作無障礙義故；五者非作非造自然意，謂欲顯示一切諸法，有佛無佛相熏相生無斷絕義，法爾道理性如是故；六者不守自性無住意，謂欲顯示一切諸法，作緣起陀羅尼義故。總標如是等無量義，故名為總標綱要門，如本復次有四種法熏習義故，染法淨法起不斷絕故。</p>
<p>已說總標綱要門，次說立名略示門。於此門中即有二門。云何為二？一者淨真法相門、二者染妄法相門。所言真者，自性清淨本覺藏智。所言妄者，離脫體相本上無明。染妄門中即有三種。云何為三？一者無明、二者業識、三者境界。一真三妄如是四法，能作熏事本數名字。今此文中舉一，後有并兼中有，應審觀察。所以者何？一切染法皆悉有熏習之事故，如本云何為四？一者淨法名為真如、二者一切染因名為無明、三者妄心名為業識、四者妄境界所謂六塵故。</p>
<p>已說立名略示門，次說通釋熏習門。於此門中即有二門。云何為二？一者比量譬喻善巧門、二者法喻合說安立門。比量譬喻善巧門者，譬如衣服，從本已來亦無芬香亦無鄙香，一向無氣，而士夫眾入於班多伽耶娑叉提鄔林時，會末耶提以熏習故而有穢香；入於梵檀只多那林時，陀摩鍵多以熏習故而有香氣故。如本如世間衣服實無於香，若人以香而熏習故則有香氣故。法喻合說安立門者，勝義道理亦復如是，自性清淨無漏性德，從無始來一向明白，亦無垢黑亦無染污，而以無明而熏習故則有垢黑；無明藏海從無始來一向闇黑。亦無智明亦無白品，而以本覺而熏習故則有淨用。如是染淨但是假立，染非實染、淨非實淨，皆是幻化，無實自性。如本此亦如是，真如淨法實無於染，但以無明而熏習故則有染相；無明染法實無淨業，但以真如而熏習故則有淨用故。</p>
<p>已說通釋熏習門，次說分剖散說門。於此門中即有四門。云何為四？一者黑品相熏有力門、二者白品相熏有力門、三者發起問答決疑門、四者舉緣廣說開通門。第一門中即有二門。云何為二？一者總問總答顯宗門、二者歸總作別散說門。第二門中具此二門，應審觀察。第四門中自有二門。云何為二？一者總標軌則決定門、二者因緣各示生解門，如其次第說相可見。云何熏習起染法不斷者，即是總問，謂通總問一切黑品相熏相生不斷義故。自此已下即總答分。就於即此答說分中，從淨妙藏乃至麁重，背本向末漸次轉勝說其次第，說相次第應審觀察。根本無明不能自有，當依真如方得止住。所以者何？真如之性如虛空界，至部實主於障礙及無障礙中，為作歸依無所礙故。如本所謂以依真如法故有於無明故。如是無明得自所已，氣力殊勝功能自在，能熏真如令作妄法，增不了相加闇鈍用，譬如愛父生諸男女。如本以有無明染法因故，即熏習真如以熏習故則有妄心故。如是微細業識妄心，因無明故自體生已，還熏無明能令增長，譬如生子養能生父。如是熏力更增長故，不能通達平等如理圓滿一心，故起轉識之惑念，生現相之妄境，生死之海更深，涅盤之岸彌高。如本以有妄心即熏習無明，不了真如法故，不覺念起現妄境界故。如是境界之風，還熏現識之海，起七識之波浪，此識樂著境界之塵，彼境面向識眼之前，遍造諸惡之業，具受一切苦報，三有之輪環循，四毒之賊浪起。如本以有境界染法緣故，即熏習妄心，令其念著造種種業，受於一切身心等苦故。</p>
<p>已說總問總答顯宗門，次說歸總作別散說門。就此門中即有三重。云何為三？一者境界、二者妄心、三者無明，是名為三。如是三種各有二故即成六數，如其次第初以為後、後以為初，漸次顯示。初重云何？此妄境界有如實熏習之力故，增法執念；有如有熏習之力故，長人執著。人法二執具足起故，過於恒沙上煩惱類皆悉發起，是故名為境界熏習。如本此妄境界熏習義則有二種。云何為二？一者增長念熏習、二者增長取熏習故。中重云何？業識妄心有上熏之力故，已得出離三乘聖人，而能令受變易細苦；有下熏之力故，未得出離一切凡夫，而能令受分段麁苦，是故名為妄心熏習。如本妄心熏習義有二種。云何為二？一者業識根本熏習、能受阿羅漢、辟支佛、一切菩薩生滅苦故；二者增長分別事識熏習，能受凡夫業繫苦故故。後重云何？無明住地自體本故，能熏初末令得成就；通達遍故，能熏事識令得成就。何故唯舉初後，中間不顯？有二意故。云何為二？一者有成就意、二者空成就意。云何名為有成就意？舉邊得有，現中有故。云何名為空成就意？舉中空無，顯邊空故。後義云何？於契經中如是說故。當何契經？謂熏習經。彼契經中如何說耶？謂熏習契經中作如是說：轉識、現識、末那三識，非從無明而得成就。所以者何？根本無明唯邊成就，非中成就。此文後義直釋彼經，是故明知此義得成。如本無明熏習義有二種。云何為二？一者根本熏習，以能成就業識義故；二者所起見愛熏習，以能成就分別事識義故故。</p>
<p>已說黑品相熏有力門，次說白品相熏有力門。云何熏習起淨法不斷者，即是總問，謂通總問一切白品相熏相生不斷義故。自此已下即總答分。就於即此答說分中，自有二熏。云何為二？一者無始自然熏、二者始有建立熏。無始熏者，從無始已來有因果之二位故。始有熏者，因修力故、有因果之二位故。本因果者其相云何？謂無始來有三賢十聖之位故、有三身四德之果故。始因果者其相云何？今修行時方乃有無始之十地故、顯本有之因果故。本因果者次第云何？從無始來以有十種本覺真智及十種如實法界故，能熏十種枝末無明；以有一種法界心故，能熏習根本無明故，是名本地。如本所謂以有真如法故能熏習無明故。始因果者次第云何？謂雖未得十信之位，而以本熏習之力故，則自心中厭生死苦、求涅盤樂。以此力故，即熏習真如性，自信佛性入十信位，知心虛妄入十解位，知境界空入十行位，修出向法入十向位。以如實般若知境界空故，無量方便發起隨順法界性行，不取涅盤、不念生死，入極喜地乃至金剛。自久遠熏習故，發解脫道，無明頓斷，根本盡故枝末皆無，本末黑品無所有故，得法身涅盤，成應化業用故，是名始地。如本以熏習因緣力故，則令妄心厭生死苦、樂求涅盤。以此妄心有厭求因緣故，即熏習真如自信己性，知心妄動無前境界修遠離法，以如實知無前境界故，種種方便起隨順行，不取不念，乃至久遠熏習力故無明則滅，以無明滅故心無有起，以無起故境界隨滅，以因緣俱滅故心相皆盡，名得涅盤成自然業故。</p>
<p>已說總問總答顯宗門，次說歸總作別散說門。就此門中即有二門。云何為二？一者妄染熏習門、二者淨法熏習門。染法門中即有二種。云何為二？一者是麁、二者是細。所言麁者，即是意識。所言細者，十一末那。意識熏者其相云何？四十心凡夫及諸二乘，以意識中本覺智分，熏意識中無明癡分，厭生死苦、欣涅盤樂，漸漸轉勝向佛道故。如本妄心熏習義有二種。云何為二？一者分別事識熏習，依諸凡夫二乘人等厭生死苦，隨力所能以漸趣向無上道故故。十一末那熏習義者，其相云何？從初聖地乃至金剛，如其次第，以清淨分熏染污分，證入無上菩提道故，以菩薩等斷無明故。如本二者意熏習謂諸菩薩發心勇猛速趣涅盤故故。</p>
<p>已說妄染熏習門，次說淨法熏習門。就此門中自有二門。云何為二？一者總標門、二者開釋門。總標門者，總標其名。如本真如熏習義有二種。云何為二？一者自體相熏習、二者用熏習故。開釋門中有二門。云何為二？一者法身自然熏習門、二者應化常恒熏習門。所言法身熏習門者，本覺性智從無始來，圓滿功德具足智慧，自自作自無他力故。如本自體相熏習者，從無始世來，具無漏法故。所言應化熏習門者，如是本覺發過恒沙無量無邊不可思議種種業用，一切眾生諸心相中隨應教化，斷一切惡、修一切善，具百行之因、滿萬德之果故。如本用熏習者，備有不思議業，作境界之性故。如是二門不相捨離，於一切時、於一切處常恒熏習，起信生解、建立修行，造作不轉，到正後二地，達真俗境令無礙故。如本依此二義恒常熏習，以有熏習力故能令眾生厭生死苦樂求涅盤，自信己身有真如法發心修行故。由此義故，三身本有理故顯了。</p>
<p>已說白品相熏有力門，次說發起問答決疑門。此決疑門義理難解、文教更閉，作釋非散說，無定通人不能明了，是故今更作種種釋，具足開示曉行者心。如其次第問答之相，應審觀察。一切眾生皆有本覺，有眾生數而無本覺？皆有理故。所以者何？大覺尊者如是說故。此義云何？一切眾生從無始來具足本覺，從無始來無本覺故。若依初門，一切眾生悉有本覺，如是本覺唯是一體遍諸眾生，一一眾生各有別覺，一切眾生唯有一覺無別覺故。若爾，眾生唯應是一，所有本覺一故。本覺應非一，能有眾生多故。此事不爾。所以者何？意趣別故。謂本覺心平等性故不能異種，一切眾生差別性故不能同種。不能異種故一，不能同種故多。若爾，此文云何通耶？謂馬鳴尊者大宗地玄文本論中作如是說：</p>

<div class="lg regular"><div class='lg-row'>譬如虛空中，　清淨滿月輪，</div>
<div class='lg-row'>獨一無二體，　遍現於千器。</div>
<div class='lg-row'>本覺亦如是，　獨一無二體，</div>
<div class='lg-row'>遍於諸眾生，　種種心相中。</div>
<div class='lg-row'>譬如一段雲，　覆彼滿月輪，</div>
<div class='lg-row'>千器諸月輪，　皆隱沒不現。</div>
<div class='lg-row'>無明亦如是，　唯一體無二，</div>
<div class='lg-row'>遍到諸眾生，　能作熏習事。</div>
</div><p>有二義故無相違過。云何為二？一者自宗決定、二者引攝決定。言自宗決定者，顯示同一相續義故。言引攝決定者，顯示差別相續義故。彼玄文論為顯初義，是起信論為顯後義，以此義故無相違過。是故馬鳴尊者虛空地地論中作如是說：</p>

<div class="lg regular"><div class='lg-row'>譬如以蓮葉，　覆一器月輪，</div>
<div class='lg-row'>而餘器月輪，　終不隱現前。</div>
<div class='lg-row'>無明亦如是，　覆惑人覺時，</div>
<div class='lg-row'>已覺人本覺，　終不能隱覆。</div>
</div><p>此文為明何義？為欲顯示差別相續之義故。復次文殊師利論議第一神力殊勝慈悲圓滿虛空功德契經中作如是說：</p>

<div class="lg regular"><div class='lg-row'>有無量無邊，　無明煩惱障，</div>
<div class='lg-row'>遍到眾生身，　能作障礙事。</div>
</div><p>此文為明何義？謂欲顯示精進修行之義故。云何顯示？謂有眾生作如是念：若無明體唯是一種，遍於一切諸眾生者，無明唯一，眾生眾多，易可斷除，何須敢勞可修行也。如見世間相，多人作一事，為難之不足，不勤修行。為欲對治如是懈怠癡眾生故，如來說言有無量無邊無明能覆佛性。以此義故，一無明義而得成立。若爾，一眾生煩惱盡時中，餘一切眾生皆悉亦可盡。所以者何？唯一無明故。若一人斷時，餘人不能斷者，不可得言同一無明。復次有眾生界斷絕過失故。此事不爾，無明雖一，相續別故。其相云何？頌曰：</p>

<div class="lg regular"><div class='lg-row'>譬如夜闇一，　遍到十室中，</div>
<div class='lg-row'>滅一室闇時，　餘滅不可言。</div>
</div><p>論曰：夜闇雖一，而能遍到十室之中，闇一室一亦不可言，室十闇十亦不可說。於一室中，人以明燈照室之中，闇盡滅無餘，明圓顯遍。照一室中，闇盡滅無餘，九室中闇盡滅無餘亦不可言，餘九室闇具有不滅，燈照一室闇不滅者亦不可說。無明煩惱亦復如是。言夜闇者，喻於無明。言十室者，喻眾生身。言明燈者，喻於智慧。是故當知，無明雖一，相續別故，斷及不斷各各不同。若一眾生煩惱盡時，餘諸眾生不能斷者，煩惱未盡眾生身中本覺佛性為無明覆。煩惱已盡眾生身中本覺佛性，無明所覆已盡出離。離障佛性、為障佛性，天殊地別，何故今言同一佛性不分其體遍諸眾生？本覺佛性等虛空界，無所不遍、無所不至、無所不通、無所不當，平等平等一味一相無有差別。而無明藏中本覺佛性為染覆障，法界之外本覺佛性離染覆者，此俱攀緣慮知之心現量境界，非是自性中實理心。是故當知佛性之理，唯是一種，等無差別。是故馬鳴尊者大宗地玄文本論中作如是說：</p>

<div class="lg regular"><div class='lg-row'>月輪現千器，　若有濁水器，</div>
<div class='lg-row'>現而非分明；　若有清水器，</div>
<div class='lg-row'>圓現而明了。　晦明雖不同，</div>
<div class='lg-row'>唯一滿月輪，　本覺亦如是。</div>
</div><p>一切眾生從無始來，皆有本覺無捨離時，何故眾生先有成佛、後有成佛、今有成佛？亦有勤行、亦有不行，亦有聰明、亦有闇鈍，無量差別？同有一覺，皆悉一時發心修行到無上道，本覺佛性強劣別故，如是差別。無明煩惱厚薄別故，如是差別。若言如初者，此事則不爾。所以者何？本覺佛性圓過恒沙之諸功德，無增減故。若言如後者，此事亦不爾。所以者何？一地斷義不成立故。如是種種無量差別，皆依無明而得住持，於至理中無關而已。若如是者，一切行者斷一切惡、修一切善，超於十地到無上地，圓滿三身具足四德，如是行者為明、無明？如是行者無明分位，非明分位。若爾，清淨本覺從無始來，不觀修行非得他力，性德圓滿本智具足，亦出四句亦離五邊，自然之言不能自然，清淨之心不能清淨，絕絕離離，如是本處為明無明？如是本處無明邊域，非明分位。若爾，一法界心，非百非背千是、非中非中背天、非天演水之談，足斷而已止；審慮之量，手亡而已住。如是一心為明、無明？如是一心、無明邊域、非明分位。三自一心摩訶衍法，一不能一，假能入一；心不能心，假能入心，實非我名而目於我，亦非自唱而契於自。如我立名而非實我，如自得唱而非實自，玄玄又玄、遠遠又遠。如是勝處為明、無明？如是勝處無明邊域，非明分位。不二摩訶衍法，唯是不二摩訶衍法，如是不二摩訶衍法為明、無明？</p>
<p>已說有覺門，次說無覺門。何故一切眾生無有本覺耶？無本覺故。何故無本覺耶？無眾生故。何故無眾生耶？無所依本覺故。率此二門應廣通達。如本問曰：若如是義者一切眾生悉有真如等皆熏習，云何有信無信？無量前後差別，皆應一時自知有真如法，勤修方便等入涅盤。答曰：真如本一而有無量無邊無明，從本已來自性差別厚薄不同故。過恒河沙等上煩惱依無明起差別，我見愛染煩惱依無明起差別，如是一切煩惱依於無明所起前後無量差別，唯如來能知故故。</p>
<p>已說發起問答決疑門，次說舉緣廣說開通門。就此門中即有二門。云何為二？一者總標軌則決定門、二者緣相散示生解門。於第一門即有三種。云何為三？一者法體說、二者譬喻說、三者契合說。又諸佛法有因有緣，因緣具足乃得成辦者，即是法說，謂諸佛法當待因緣無自立法。所以者何？以法爾故。所言因者，本覺性種。所言緣者，權實別用。以此二事故，諸法得成立，應審觀察。已說法說，次說喻說。如木中火性是火正因，若人無知，不假方便能自燒木，無有是處者，即是喻說。此中譬喻即有四種。云何為四？一者木喻、二者火喻、三者人喻、四者燒喻。所言木者，喻於染法。所言火者，喻於智慧。所言人者，喻於眾生。所言燒者，喻於對治。第一譬喻其意云何？所謂阿梨羅多掩尸木，即具五事。云何為五？一者根源深固無能超過、二者幹枝花葉乃至果實生利銛刺、三者香氣極穢、四者毒虫樂著、五者眷屬無盡，是名為五。無明染法亦復如是，根本無明甚深廣大無能過故，一切種種枝末不覺迷惑過失無有量故。第二譬喻其意云何？所謂伏火即有七事。云何為七？一者乾亡義，能令枯木乃至死故；二者生長義，能礙寒氣令得生故；三者莫測義，不知所故；四者隱藏義，不能見故；五者出現義，出火炎故；六者隨有義，隨木有故；七者隨無義，隨木無故。是名為七。本覺般若亦復如是，熏習染法至盡滅故，受熏流轉故，所住之處不思議故，無明藏中密隱沒故，具足出現無所餘故，隨染有無本覺有無故。第三譬喻其意云何？謂假人者有二種故。云何為二？一者婆羅利多提假人、二者那尸阿多羅假人。彼第一人即知五事。云何為五？一者知出火木、二者知鑽轉木、三者知漸頓時、四者知止住所、五者知成就次，是名為五。若第二人不知此事，終不得火。修行諸人亦復如是，亦有方便、無方便故。第四譬喻其意云何？謂火燒木即有三事。云何為三？一者捨利作鈍事，謂火燒即諸刺木等不能害故；二者捨異作同事，謂作鈍即都合灰故；三者背末還本事，謂同相即與地等故。是名為三。治道次第亦復如是，謂斷障故、證得理故、歸一心故。已說喻說，次說合說。此合說中即有二門。云何為二？一者總說、二者別說。言總說者，總所為故。如本眾生亦爾故。言別說者，別所為故。此別說中即有三門。云何為三？一者緣闕單因無力門、二者因闕單緣無力門、三者因緣具足圓成門。緣闕單因無力門者，譬如雖木中火性從本已來有伏藏火，而不假方便，無以得火。如是雖無明藏中如來之性，從本已來有自性清淨心，而不待修行之功無以得佛故。如本雖有正因熏習之力，若不遇諸佛菩薩善知識等以之為緣，能自斷煩惱入涅槃者則無是處故。因闕單緣無力門者，譬如有人雖具足方便，而彼木中若無火性，終不得火。如是一切行者，雖具修行無量方便，而眾生心中若無本覺佛性，終不得佛故。如本若雖有外緣之力，而內淨法未有熏習力者，亦不能究竟厭生死苦、樂求涅盤故。因緣具足圓成門者，譬如木中有火性亦具方便，火炎出現燒木無餘。因緣具足者亦復如是，內中有本覺之佛性、外中具修行之功能，圓百行之因、滿萬德之果，三智俱行、四德雙開。如本若因緣具足者，所謂自有熏習之力，又為諸佛菩薩等慈悲願護故，能起厭苦之心，信有涅盤修習善根，以修善根成就則值諸佛菩薩示教利喜，乃能進趣向涅盤道故。</p>
<p>已說總標軌則決定門，次說緣相散示生解門。就此門中即有二說。云何為二？一者總說、二者別說。就總說中即有二意。云何為二？一者能緣、二者所緣。言能緣者，即應化身，能為眾生造作成本覺之境界故。如本用熏習者故。言所緣者，即眾生界，一切諸佛所化徒故。如本即是眾生外緣之力故。就別說中即有二門。云何為二？一者有簡擇緣、二者無簡擇緣。如本如是外緣有無量義，略說二種。云何為二？一者差別緣、二者平等緣故。所言有簡擇緣者，即有二意。云何為二？一者能緣之人、二者所緣之境。能緣人者其分齊云何？所謂發心以為其初，如來之地以為其後，能作此緣。所緣境者其分齊云何？所謂通於邪定、不定二種眾生故，復次通於正定聚故。如本差別緣者，此人依於諸佛菩薩等，從初發意始求道時乃至得佛於中，若見若念，或為眷屬父母諸親、或為給使、或為知友、或為怨家、或起四攝，乃至一切所作無量行緣，以起大悲熏習之力，能令眾生增長善根，若見若聞得利益故故。自此已下明善根已成熟未成熟之差別，謂有眾生善根已熟，應化之身即便應時速令得度。亦有眾生善根未熟，應化之身時節久遠令使得度。如本此緣有二種。云何為二？一者近緣速得度故、二者遠緣久遠得度故故。自此已下於近遠緣各開二緣，顯示因果之差別相。云何為二？一者增因緣、二者增果緣。增因緣者，彼二種緣各各增長十地萬行故。增果緣者，彼二種緣各各增長如來之地圓滿果故。如本是近遠二緣分別，復有二種。云何為二？一者增長行緣、二者受道緣故。</p>
<p>已說有簡擇緣，次說無簡擇緣。就此文中即有二門。云何為二？一者是總、二者是別。總說中言平等緣者，一切諸佛菩薩皆願度脫一切眾生，自然熏習恒常不捨者，即是慈悲願力緣焉。所謂一切諸佛菩薩，於一切時、於一切處，常恒熏習一切無量諸眾生中而能作境，發起伏藏善根之氣常不捨故，以同體智力故。隨應見聞而現作業者，即是實行，所謂應化上佛，以隨轉自在無礙之力故，隨時隨處隨宜隨事隨樂，順順如如顯示八種利益之業，教化眾生無有餘故。所謂眾生依於三昧乃得平等見諸佛故者，即是顯示觀佛正法，謂一切諸佛出現眾生界中，譬如角中毛，重重無數不可說劫，如是雖有無量無邊，而若不修奢摩他者終不見佛。是故發心已去一切諸菩薩等，以三昧力觀見諸佛法性之身，平等平等無有差別，同一真如同一法身，異唯見自，我自無別，是故說言平等見佛。</p>
<p>已說總說門，次說別說門。就此門中即有二門。云何為二？一者未入正位、二者已入正位。云何名為未入正位？謂十信凡夫、一切二乘、三賢菩薩等，未得正體智、未證後得知、未證如理故。如本此體用熏習分別，復有二種。云何為二？一者未相應，謂凡夫、二乘、初發意菩薩等，以意意識熏習依信力故而修行，未得無分別心與體相應故，未得自在業修行與用相應故。云何名為已入正位？謂十地菩薩內得正智外得後智，一分智用與如來等，唯本熏力自然修行，增長真如能滅無明故。如本二者已相應，謂法身菩薩得無分別心，與諸佛自體相應故，得自在業修行與智用相應，唯依法力自然修行熏習真如滅無明故。</p>
<p>已說分剖散說門，次說盡不盡別門。此門為明何義？為欲顯示一切妄法非道理故，無始有終。一切淨法契道理故，有始無終故。復次為欲顯示真妄二法，極相違故，不俱行故。復次為欲顯示真妄二法，無有勝劣，其體相等，無有廣狹，其作業同故。如本復次染法從無始已來熏習不斷，乃至得佛後即有斷，淨法熏習則無有斷，盡於未來。此義云何？以真如法常熏習故，妄心則滅。法身顯現起用熏習故，無有斷故。</p>

<p class='juan'>釋摩訶衍論卷第五</p></div>
</div><!-- end of div[@id='body'] -->
</body></html>