<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋摩訶衍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3' />釋摩訶衍論卷第二</p><p class="byline">龍樹菩薩造</p><p class="byline">姚秦三藏筏提摩多奉　詔譯</p><p>已說立義分，次說解釋分。</p>
<p>解釋分中法門名字其數幾有？其相云何？頌曰：</p>

<div class="lg regular"><div class='lg-row'>唯有四種法，　餘二十九門，</div>
<div class='lg-row'>略不解釋故，　九論已說故。</div>
</div><p>論曰：解釋分中唯釋四法，所餘法門略不別釋。云何為四？一者一體摩訶衍、二者三自摩訶衍、三者真如門、四者生滅門。何故餘法略不解釋？一心遍滿等九論中已解釋故。所謂一心遍滿論中唯釋四法，所餘法門略不別釋。云何為四？一者一體一心摩訶衍、二者三自一心摩訶衍、三者一體一心門、四者三自一心門。融俗歸真論中唯釋四法，所餘法門略不別釋。云何為四？一者無量無邊諸法差別不增不減體大摩訶衍、二者寂靜無雜一味平等不增不減體大摩訶衍、三者諸法差別不增不減體大門、四者一味平等不增不減體大門。法界中藏論中唯釋四法，所餘法門略不別釋。云何為四？一者如來藏功德相大摩訶衍、二者具足性功德相大摩訶衍、三者如來藏功德相大門、四者具足性功德相大門。祕密微妙論中唯釋四法，所餘法門略不別釋。云何為四？一者能生一切世間因果用大摩訶衍、二者能生一切出世間善因果用大摩訶衍、三者世間因果用大門、四者出世間善因果用大門。眾命合一論中唯釋四法，所餘法門略不別釋。云何為四？一者無量無邊諸法差別不增不減摩訶衍、二者寂靜無雜一味平等不增不減摩訶衍、三者諸法差別不增不減門、四者一味平等不增不減門。真如三昧論中唯釋四法，所餘法門略不別釋。云何為四？一者如來藏功德摩訶衍、二者具足性功德摩訶衍、三者如來藏功德門、四者具足性功德門。心性清淨論中唯釋四法，所餘法門略不別釋。云何為四？一者能生一切世間因果摩訶衍、二者能生一切出世間善因果摩訶衍、三者世間因果門、四者出世間善因果門。不動本原甚深玄理二種論中唯釋一法，所餘法門略不別釋。云何為一？所謂不二摩訶衍法，廣說略說各差別故。何故諸論建立門中備標本數，散說門中各闕其數？為欲顯示法體不分、義門得別故；復次為欲令使學者增長思惟力故；復次為欲令使開示教理甚深極玄，出生尊重讚歎心故；復次為欲顯示法門廣大如虛空界、義理無窮如澄神海，言說不能具談、思惟不知其量故。</p>
<p>已說本數，次當別釋。</p>
<p>本曰：解釋有三種。云何為三？一者顯示正義、二者對治邪執、三者分別發趣道相。</p>
<p>論曰：如是三門，解釋四法大門數量。</p>
<p>本曰：顯示正義者，依一心法有二種門。云何為二？一者心真如門、二者心生滅門。是二種門皆各總攝一切法。此義云何？以是二門不相離故。</p>
<p>論曰：即是略說分。此中有三門。云何為三？一者建立四種法相門、二者法門該攝圓滿門、三者發起問答顯因門。依一心法有二種門。云何為二？一者心真如門、二者心生滅門者，即是建立四種法相門。二法二門名字差別，其數幾有？其相云何？頌曰：</p>

<div class="lg regular"><div class='lg-row'>各有十種名，　契經異說故，</div>
<div class='lg-row'>而無有別體，　隨能立名故。</div>
</div><p>論曰：二法二門各有十名，諸契經中別別說故。而其法體無有差別，隨彼功能立其名故。二種本法十名云何？頌曰：</p>

<div class="lg regular"><div class='lg-row'>毘摩訶健那、　摩訶鳩尸帝、</div>
<div class='lg-row'>摩尸陀那羅、　摩迦羅俱舍、</div>
<div class='lg-row'>必薩伊尼羅、　婆伽婆俱舍、</div>
<div class='lg-row'>必達摩邊那、　或名摩訶衍、</div>
<div class='lg-row'>婆伽叉一婆、　必阿素摩利，</div>
<div class='lg-row'>如是十種名，　通二種本法。</div>
</div><p>論曰：二種本法各有十名，名通義別。云何為十？一者名為廣大神王。此中有二。云何為二？一者鳩那耶神王、二者遮毘佉羅神王。第一神王住金剛山，一向出生吉祥神眾。第二神王住大海中，遍通出生一切種種吉祥神眾、過患神眾。二種本法廣大神王亦復如是，一體本法一向出生真如淨法，三自本法遍通出生一切種種清白品法、染污品法故。自體契經中作如是說：文殊師利前白佛言：「世尊！甚深極妙二種大乘，不知不覺同異，極疑眾心，如宜世尊為眾更說。」佛造作相而告文殊言：「善男子！如是二法，譬如金剛神王及主海神王其相各差別，謂如金剛神王住金剛山現諸境界，唯現金光不現餘光。真如一心金剛神王亦復如是，唯有淨法無有餘法故。又如金剛神王唯出生清淨眷屬，甞不出生雜亂眷屬。真如一心亦復如是，唯出生無垢清淨法故。復次譬如主海神王住大海中，出生種種麁惡眷屬、種種善妙眷屬。生滅一心主海神王亦復如是，出生一切染淨法故。」二者名為大虛空王。此中有二。云何為二？一者空自在空王、二者色自在空王。第一空王以空容受而為自在，第二空王以色容受而為自在。二種本法亦復如是，一體空王以無住處而為自在，三自空王以有住處而為自在故。金剛三昧契經中作如是說：一心如法理自體空無，如彼空王本無住處。一地契經中作如是說：一心法體於諸障礙無有障礙令住諸法，譬如空王於一切色得自在故、容受大種故。三者名為出生龍王。此中有二。云何為二？一者出生光明龍王、二者出生風水龍王。第一龍王以淨光明而為依止，第二龍王以風水德而為依止。二種本法出生龍王亦復如是，一體本法以純淨法而為其體，三自本法以染淨法而為其德故。順理契經中作如是說：一心本法純一無雜，譬如光明龍王以淨光明而為宮殿，以淨光明而為相身，以淨光明而為徒眾。無始契經中作如是說：譬如大海中有大龍王名曰出生風水，從其頭頂出生澄水，從其尾末出生標嵐，由是龍王故大海水風常恒相續無有斷絕。一心龍王亦復如是，能生一切差別平等種種諸法，常恒相續無有斷絕故。四者名為如意珠藏。此中有二。云何為二？一者金主如意、二者滿主如意。第一如意唯出金剛，第二如意具足出生善不善物。二種本法亦復如是，一體如意唯生淨法，三自如意通生染淨法故。如如契經中作如是說：佛告金剛藏菩薩言：「佛子！譬如金翅鳥王命終，然後其心入海為如意珠，能生金沙利益龍王。一心本法亦復如是，能生真理利圓滿者故。」本性智契經中作如是說：譬如遮多利鬼，為報恩故，於一萬劫為如意珠利益海生。一心如意亦復如是，能生長生死及涅盤法故。五者名為方寸。此中有二。云何為二？一者白毫方寸、二者亂色方寸。第一方寸中唯現前天像，第二方寸中通現前五趣。如是二毫眾生身分，顯了分明譬如明鏡。二種本法亦復如是故。攝無量契經中作如是說：清淨法界如白必薩伊尼羅，無盡法界如亂必薩伊尼羅故。六者名為如來藏。此中有二。云何為二？一者遠轉遠縛如來藏、二者與行與相如來藏。實際契經中作如是說：佛子！如來藏者，唯有覺者、唯有如如，離流轉因、離慮知縛，一一白白，是故名為如來之藏。楞伽契經中作如是說：如來藏者，為善不善因，受苦樂與因俱，若生若滅，猶如伎兒故。七者名為一法界。此中有二。云何為二？一者純白一法界、二者無盡一法界。第一法界如空劫時，第二法界如住劫時。真法界契經中作如是說：空種無礙如空長時，遍種無礙如有長時故。八者名為摩訶衍，義如前說。九者名為中實。此中有二。云何為二？一者等住中實、二者別住中實。第一中實如獨明珠，第二中實如順明珠。明中實契經中作如是說：離邊真心，若真如依如異同珠，若生滅依如同異珠故。十者名為一心。此中有二。云何為二？一者是一是一一心，二者是一切是一切一心。第一一心隨所作立名，第二一心隨能作立名。一心法契經中作如是說：爾時舍利弗白佛言：「世尊！本地修多羅中作如是唱，其心體性非大非小、非法非非法、非同非異、非一非一切。何因緣故，今日自言真如一心因一故一，生滅一心因多故一？將非世尊無有前後相違過耶？」佛言：「善男子！莫作如是說。所以者何？心法非一，因所作一故假名為一。心法非一切，因所作一切故假名為一切。而言一心不說一切心者，隨能作心立其名故。」乃至廣說。是名為十。如是十名，總攝諸佛一切法藏根本名字。</p>
<p>已說二法十種別名，次說二門名字差別。真如十名其相云何？頌曰：</p>

<div class="lg regular"><div class='lg-row'>婆伽婆俱舍、　健遮阿多那、</div>
<div class='lg-row'>必菩提婆梨、　健訶健婆那、</div>
<div class='lg-row'>阿陀阿只尼、　阿伽阿始耶、</div>
<div class='lg-row'>度羅諾補帝、　漠呼健那地、</div>
<div class='lg-row'>摩訶標陀一、　婆阿叉尼羅，</div>
<div class='lg-row'>如是十種名，　真如不共稱。</div>
</div><p>論曰：心真如門有十種名。云何為十？一者名為如來藏門，無雜亂故；二者名為不二平等門，無差別故；三者名為一道清淨門，無異岐故；四者名為不起不動門，離作業故；五者名為無斷無縛門，無治障故；六者名為無去無來門，無上下故；七者名為出世間門，無四相故；八者名為寂滅寂靜門，無往向故；九者名為大總相門，無別相故；十者名為真如門，無虛偽故。是名為十。如是十名，總攝諸佛一切法藏平等義理法門名字。生滅十名其相云何？頌曰：</p>

<div class="lg regular"><div class='lg-row'>阿梨耶鍵摩、　婆伽婆俱舍、</div>
<div class='lg-row'>阿伊婆那羅、　健訶健只尼、</div>
<div class='lg-row'>健伽健始耶、　叉叉筏那羅、</div>
<div class='lg-row'>羅諾補帝尼、　闍縛多涅盤、</div>
<div class='lg-row'>呵只伽那尸、　多跋多健舍，</div>
<div class='lg-row'>如是十種名，　生滅不共稱。</div>
</div><p>論曰：心生滅門有十種名。云何為十？一者名為藏識門，攝持一切染淨法故；二者名為如來藏門，覆藏如來法身體故；三者名為起動門，相續作業故；四者名為有斷有縛門，有治障故；五者名為有去有來門，有上下故；六者名為多相分異門，染淨之法過恒沙故；七者名為世間門，四相俱轉故；八者名為流轉還滅門，具足生死及涅盤故；九者名為相待俱成門，無自成法故；十者名為生滅門，表無常相故。是名為十。如是十名，總攝諸佛一切法藏種種差別法門名字。</p>
<p>已說二門十種別名，次說同異分相門。二種本法同異差別其相云何？頌曰：</p>

<div class="lg regular"><div class='lg-row'>有三異二同，　各依門境別，</div>
<div class='lg-row'>各遍名同故，　同名異義故。</div>
</div><p>論曰：二種本法有三異二同。云何為三異？一者依異，各有所依摩訶衍故；二者門異，各具能入門差別故；三者境異，各緣自依為境界故。是名為三異。云何為二同？一者遍同，周遍法界等其量故；二者名同，十種名字通二法故。是名為二同。何故如是？同名異義故。二種法門同異差別其相云何？頌曰：</p>

<div class="lg regular"><div class='lg-row'>有七異一同，　人、法、依、行、體、</div>
<div class='lg-row'>境界、位別故，　異名異義故。</div>
</div><p>論曰：是二種門有七異一同。云何為七異？一者人眾異，真如門中唯有清淨解脫者故，生滅門中備有三聚諸眾生故。二者法門異，真如門中唯有一向清白品故，生滅門中備有一切染淨法故。三者所依異，各有所依摩訶衍故。四者行法異，真如門中一心一念生縛不生以為其行故，生滅門中以生滅生以滅滅滅以為其行故。五者體相異，心真如門與其本等故，心生滅門與其本別故。楞伽契經中作如是說：寂滅者名為一心，一心者名如來藏故。六者境界異，各緣自依為境界故。七者位地異，真如門中相雜住故，生滅門中往向住故。是名為七異。云何為一同？所謂遍同故。何故如是？異名異義故。二門位地何等契經分明顯說？各有幾位？頌曰：</p>

<div class="lg regular"><div class='lg-row'>楞伽等契經，　真如有一種，</div>
<div class='lg-row'>生滅門有二，　唯亂上下故。</div>
</div><p>論曰：二門位地楞伽等契經中明了顯說，謂大本楞伽契經中作如是說：</p>

<div class="lg regular"><div class='lg-row'>迴向即信心，　信心即佛地，</div>
<div class='lg-row'>佛地即十地，　十地即發心。</div>
</div><p>分流楞伽契經中作如是說：</p>

<div class="lg regular"><div class='lg-row'>十地為初地，　初地為八地，</div>
<div class='lg-row'>九地為七地，　七地為八地，</div>
<div class='lg-row'>二地為三地，　四地為五地，</div>
<div class='lg-row'>三地為六地，　寂滅有何次。</div>
</div><p>真修契經中作如是說：</p>

<div class="lg regular"><div class='lg-row'>一歲母一時，　生五十歲兒，</div>
<div class='lg-row'>彼五十歲兒，　懷妊一歲母，</div>
<div class='lg-row'>生五十一歲，　大丈夫男子，</div>
<div class='lg-row'>或豈如是有？　或豈如是無？</div>
</div><p>如是等諸經依心真如門建立其位地，於真如門唯有一向雜亂住位，無有餘位，是故頌曰唯亂。餘契經中次第往向種種位地，依生滅門而所安立，應審觀察。於生滅門有二種位。云何為二？一者向上門、二者向下門。如是兩門生滅決擇自當顯說。心生滅門正智所證性真如理何門所攝？生滅門所攝，非真如門，分界別故。二門真如復有何別？真如門理，理自理故。生滅門理，智自理故。二門位地以何義故其理各別？無障、有障故。舉是一隅，隨應應觀。已說建立四種法相門。是二種門皆各總攝一切法者，即是法門該攝圓滿門，謂以真如門攝一切法，無一一法而非真如；以生滅門攝一切法，無一一法而非生滅故。然真如門不能攝生滅門一切諸法，又生滅門不能攝真如門一切諸法。而言總攝一切法者，總攝生滅一切法故，總攝真如一切法故。所以者何？如是二門皆悉平等，各各別故。已說法門該攝圓滿門。此義云何？以是二門不相離故者，即是發起問答顯因門，謂直表問故、直說答故。</p>
<p>已說略說分，次說廣說分。</p>
<p>本曰：心真如者，即是一法界大總相法門體，所謂心性不生不滅，一切諸法唯依妄念而有差別，若離心念則無一切境界之相。是故一切法從本已來，離言說相、離名字相、離心緣相，畢竟平等、無有變異、不可破壞，唯是一心，故名真如。以一切言說假名無實，但隨妄念不可得故，言真如者亦無有相。謂言說之極，因言遣言，此真如體無有可遣，以一切法悉皆真故。亦無可立，以一切法皆同如故。當知一切法不可說、不可念，故名為真如。問曰：若如是義者，諸眾生等云何隨順而能得入？答曰：若知一切法，雖說無有能說可說，雖念亦無能念可念，是名隨順。若離說念，名為得入。復次真如者，依言說分別有二種義。云何為二？一者如實空，以能究竟顯實故；二者如實不空，以有自體具足無漏性功德故。所言空者，從本已來一切染法不相應故。謂離一切法差別之相，以無虛妄心念故。當知真如自性，非有相、非無相、非非有相、非非無相、非有無俱相，非一相、非異相、非非一相、非非異相、非一異俱相，乃至總說依一切眾生以有妄心念念分別皆不相應故說為空。若離妄心，實無可空故。所言不空者，已顯法體空無妄故，即是真心常恒不變淨法滿足，則名不空，亦無有相可取，以離念境界唯證相應故。</p>
<p>論曰：即是廣說分。此中有三門。云何為三？一者根本體性真如門、二者發起問答決疑門、三者假說開相真如門。第一門中即有三門。云何為三？一者建立名字門、二者直詮真體門、三者解釋名字門。心真如者即是一法界大總相法門體者，即是建立名字門。謂隨功能立其名故，一心真如各有十名。何故除餘唯立是名？作業當故。所餘眾名必非如是，故略不立。此義云何？一心作大業，法作總業，界作相業。故法之門，門則是體，是故說言法門體。種種別相，率向應審。已說建立名字門，次說直詮真體門。所謂心性不生不滅者，直詮真如門而簡生滅門。謂真如法非生非滅、無生無滅、非住非異、無住無異，非如生滅之法是生是滅有生有滅、是住是異有住有異故，以相有無為差別故。復次非是言不，非謂是非，故言不焉。所以者何？其真如法百非非非、千是非是、非非非是，於非二亦不住故。一切諸法唯依妄念而有差別者，且假彼有顯此是無，謂假生滅門之假有，示真如門之實無故。若離心念則無一切境界之相者，若離諸戲論之識，無有一切妄境界故。是故一切法從本已來離言說相、離名字相、離心緣相者，直顯示真如法離絕之相故。言說名字心量各有幾數？其相云何？頌曰：</p>

<div class="lg regular"><div class='lg-row'>言說有五種，　名字有二種，</div>
<div class='lg-row'>心量有十種，　契經異說故。</div>
</div><p>論曰：言說有五。云何為五？一者相言說、二者夢言說、三者妄執言說、四者無始言說、五者如義言說。楞伽契經中作如是說：大慧！相言說者，所謂執著色等諸相而生。大慧！夢言說者，念本受用虛妄境界依境界夢，覺已知依虛妄境界不實而生。大慧！執著言說者，念本所聞所作業而生。大慧！無始言說者，從無始來執著戲論，煩惱種子熏習而生。金剛三昧契經中作如是說：舍利弗言：「一切萬法皆悉言文，言文之相即非為義，如實之義不可言說。今者如來云何說法？」佛言：「我說法者，以汝眾生在生說故，說不可說，是故說之。我所說者，義語非文。眾生說者，文語非義。非義語者皆悉空無，空無之言無言於義，不言義者皆是妄語。如義語者實空不空、空實不實，離於二相中間不中，不中之法離於三相，不見處所如如如說故。」如是五中，前四言說虛妄說故不能談真，後一言說如實說故得談真理。馬鳴菩薩據前四故，作如是說。離言說相，名有二種。云何為二？一者字字名、二者字影名。楞伽契經中作如是說：大慧！復次名身者，所謂諸字從名字差別，從阿字乃至呵字，名為名身。道品契經中作如是說：鏡中共說名為影名故。字有二種。云何為二？一者依聲字、二者依空字。楞伽契經中作如是說：大慧！復次字身者，謂聲長短、音韻高下，名為字身。大海契經中作如是說：佛告文殊師利言：「汝所前問，云何名為虛空輪字者，譬如虛空中飛鳥，踰明耀時出十種和聲，虛空輪字應如是觀故。」如是二中各初一種，不能詮表甚深真理，各後一種得詮真理故。今據前門作如是說。離名字相，心量有十。云何為十？一者眼識心、二者耳識心、三者鼻識心、四者舌識心、五者身識心、六者意識心、七者末那識心、八者阿梨耶識心、九者多一識心、十者一一識心。如是十中，初九種心不緣真理，後一種心得緣真理而為境界。今據前九作如是說。離心緣相，本有契經中作如是說：甚深真理非餘境界，唯自所依緣為境界故。畢竟平等無有變異不可破壞者，顯示三離之功德故，謂一切差別以四種妄言說而為根本而轉。一切外道九種變論十種異執，唯以名字為本而轉。一切煩惱破障、一切所知壞障，唯以心品為依轉故。而真體中離三相故，滿三德耳。唯是一心故名真如者，總結體真如。以一切言說假名無實但隨妄念不可得故者，顯示三離之因緣故。謂以一切言說無實、一切假名無實、一切心識但隨妄念不可得故，不可言說真實理中不離三相故，虛假之相、如實之法極相違故。言真如者亦無有相者，第二轉言，遣執著之過。謂愚眾生作如是執，遠離三相、圓滿三德體真如理，雖無假相而有實相，自然常住決定實有。由如是計，墮於常邊無出離時。是故為遣如是見故，言言真如者亦無有相。謂言說之極因言遣言者，直示真如無相之因緣，謂諸言說極於真如更莫超過。既絕言說，豈得有相無言，故得因言遣言而已。於是能遣，如如如說；所遣四種，虛妄言說。大本維摩詰契經中作如是說：爾時文殊師利菩薩摩訶薩語鳩那阿筏陀多言：「我等諸大眾皆悉各各隨所自樂，宣說八千一種向不二門。如宜維摩詰為我等大眾，離言說言說說、非不二不二，除遣假說之垢。」於是維摩詰默然無所說。爾時文殊讚維摩言：「善哉善哉！居士！如言說如，如耳聽如。善哉善哉！斯乃真實不二法門。斯乃真實不二法體故。」已說直詮真體門，次說解釋名字門。此真如體無有可遣，以一切法悉皆真故者，約真釋名；亦無可立，以一切法皆同如故者，約如釋名。此文明何義？所謂顯示無有斷證智故。此義云何？謂斷道起必因治障，不能自起。而真體中，無有染法而可除遣故，無有能治之斷道。所以者何？以無有一一法而非真體故。復次若有障智隨心高下，應可建立一切位地。而如體中無有分位而可建立故，無有能立之方便。所以者何？以無有一一法而非如體故。當知一切法不可說不可念故名為真如者，總結所上說故。</p>
<p>已說根本體性真如門，次說發起問答決疑門。</p>
<p>問曰：若如是義者諸眾生等云何隨順而能得入者，生疑致問。問者依何等句發何等疑？所謂依不可說不可念句故，發難隨順之疑。依第二轉言句故，發難得入之疑。於是隨順之句直疑其因，得入之句直疑其果。所以者何？善巧言說生長聞慧隨順方便，聞所成慧生長思慧隨順方便，思所成慧生長修慧隨順方便。一切善教極於言說，一切三慧盡於念法，若無言說則無三慧，若無三慧則無萬行。而真如法不可說故無有言教，不可念故則無三慧，無三慧故無以成就十地萬行。諸眾生等以何為依漸漸進修？如是疑故，作問而言云何隨順？行因能起，果德所起，若無起因則無能入，若無能入不得所入，能入謂金剛心，所入謂金剛地而已。無因以何為門，證入於如來薩婆若海中？如是疑故，作問而言而能得入。如是二問，依生滅門疑真如門，謂有眾生作如是疑：如生滅門中斷一切惡、修一切善，備足因行、圓滿果德，真如門中亦復如是，豈不可說撥加行善，不可念誹五等位。今舉此意發如是問。答曰：若知一切法雖說，無有能說可說，雖念亦無能念可念，是名隨順。若離說念名為得入者，如其次第決彼二疑，所謂隨順自有二種。云何為二？一者生滅隨順、二者真如隨順。生滅隨順中而有其二種。云何為二？一者向上隨順、二者向下隨順。向上隨順者，從信乃至金剛，能為菩提果隨順方便故。向下隨順者，從自性淨妙藏乃至第一念信，能為耶耶地隨順方便故。所言向上隨順者，因無常音聲言說，生長無常之聞慧；因無常之聞慧，生長無常之思慧；因無常之思慧，生長無常之修慧；因無常之修慧，生長無常之行德。是名向上。所言向下隨順者，因常之行德，生長常之修慧；因常之修慧，生長常之思慧；因常之思慧，生長常之聞慧；因常之聞慧，生長常之言說。是名向下。如是二門同時具足無有前後。障智別相，至於文處自當顯說。真如門中作如是說，不可說者，以無有常無常之音聲言說故；不可念者，以無有常無常之三慧故。非無自門之言說及念，作如是說，不可說不可念。以此義故，不可以異門難異門，此有故彼有、彼有故此有。若爾，真如門中言說及念何等相耶？謂有言說，非常音聲、非無常音聲，謂無能說可說如如如說。復次有念，非常三慧、非無常三慧，謂無能念可念、寂滅寂靜念。所以者何？真如門中無有往向雜亂住故。云何名為真如隨順？謂若知一切法雖說，無有常說說、無無常說說，無能說說、無可說說，是名為隨順於真如音聲。若與此相違，是名為顛倒於真如音聲。復次若知一切法雖念，無常慧念、無無常慧念，無能念念、無可念念，是名為隨順於寂滅寂靜念。若與此相違，是名為顛倒於寂滅寂靜念。已說隨順相，次決得入疑。此中有二。云何為二？一者生滅得入、二者真如得入。生滅得入中而有其二種。云何為二？一者向上得入、二者向下得入。言向上得入者，即金剛地。言向下者，則耶耶地。須隨順句，應審觀察。真如得入者，則自所依。以何得入？謂是雜位。云何得入？謂離說念。離何等說念耶？謂真如門俱非言說及俱非念，是故說言若離說念名為得入。第一轉言得成就故，第二轉疑決斷理明。</p>
<p>已說發起問答決疑門，次說假說開相真如門。此中有二門。云何為二？一者如實空真如門、二者如實不空真如門。如實空者，如如體中，過於恒沙一切染法，皆悉空空無所有故。如實不空者，如如體中，過於恒沙一切淨法，皆悉具足無所少故。如是二門隨一一具不相捨離。於是應誦玄理頌言。如彼頌言：</p>

<div class="lg regular"><div class='lg-row'>遠離三假相，　圓滿三實德，</div>
<div class='lg-row'>以此因緣故，　建立體真如。</div>
<div class='lg-row'>遠離四句相，　圓滿四法德，</div>
<div class='lg-row'>以此因緣故，　建立相真如。</div>
<div class='lg-row'>一切過患行，　三四相為本，</div>
<div class='lg-row'>一切功德品，　三四德為本；</div>
<div class='lg-row'>以此因緣故，　不增亦不減，</div>
<div class='lg-row'>止於數量品，　作如是安立。</div>
</div><p>今誦此頌本，應持真如門，以離念境界，唯證相應故者，是亂住證，非往向證。</p>
<p>已說心真如門，次說心生滅門。</p>
<p>本曰：心生滅者，依如來藏故有生滅心。所謂不生不滅與生滅和合，非一非異，名為阿梨耶識。此識有二種義，能攝一切法、能生一切法。云何為二？一者覺義、二者不覺義。</p>
<p>論曰：此中有二門。云何為二？一者所依總相門、二者能依別相門。此中有二重住思應觀察，謂生滅門一心為依。生滅門攝覺義、不覺義，梨耶為依故。先說初門。心生滅者者，唱上立故。依如來藏故者，所依一心，彼多一心亦名如來藏故。則是上心字下降，建立異名故。有生滅心者，能依法門，謂生滅門故。今當依經如來藏門分明顯示。如來之藏其數幾有？今如來藏何所攝耶？頌曰：</p>

<div class="lg regular"><div class='lg-row'>如來藏有十，　契經異說故，</div>
<div class='lg-row'>此中如來藏，　與行與相攝。</div>
</div><p>論曰：如來藏有十種，於契經中別別說故。云何為十？一者大總持如來藏，盡攝一切如來藏故。諸佛無盡藏契經中作如是說：佛告文殊：「有如來藏，名曰大寶無盡殊勝圓滿陀羅尼，盡攝諸藏，無所不通、無所不當，圓滿圓滿、平等平等。一切所有諸如來藏，無有以此，非為根本。何以故？此如來藏，如來藏王、如來藏主、如來藏天、如來藏地。以此義故，名曰大寶無盡殊勝圓滿陀羅尼如來藏故。」此經文明何義？所謂顯示陀羅尼藏所依總相，餘契經中諸如來藏能依別相故。以何義故名如來藏？謂攝持故。二者遠轉遠縛如來藏，一清一滿故。實際契經中作如是說：佛子！如來藏者，唯有覺者、唯有如如，離流轉因、離慮知縛，一一白白，是故名為如來之藏故。此經文明何義？所謂顯示真如門一心，無有惑因、無有覺因，無有惑果、無有覺果，一真一如，唯有淨妙如來體故。以何義故名如來藏？謂無雜故。三者與行與相如來藏，與流轉力法身如來令覆藏故。楞伽契經中作如是說：如來藏者，為善不善因受苦樂，與因俱若生若滅，猶如伎兒故。此經文明何義？所謂顯示生滅門一心，於惑與力、於覺與力，出現生死涅槃之法。譬如非幻幻人於諸幻事，隨其所應與力用故。以何義故名如來藏？謂令覆故。四者真如真如如來藏，唯有如故。真修契經中作如是說：如理如理如來藏，非建立、非誹謗，非常、非無常，非正體智之所證得、亦非意意識之所緣境界。何以故？唯有理理，無彼彼故。此經文明何義？所謂顯示真如門中性真如理，唯理自理，非智自理故。以何義故名如來藏？謂無他故。五者生滅真如如來藏，不生不滅被生滅之染故。楞伽契經中作如是說：大慧！愚癡凡夫不覺不知，執著諸法剎那不住，墮在邪見而作是言：「無漏之法亦剎那不住。」破彼真如如來藏故。復次大慧！金剛如來藏如來證法，非剎那不住。大慧！如來證法若剎那不住者，一切聖人不成聖人故。此經文明何義？所謂顯示生滅門中性真如理，遠離無常之相不生不滅之法故。以何義故名如來藏？謂被染故。六者空如來藏，一切諸空覆藏如來故。勝鬘契經中作如是說：世尊！空如來藏，若離若脫若異一切煩惱藏故。此經文明何義？所謂顯示生滅門中一切染法？隱覆自相本覺無量性功德故。以何義故一切染法總名為空？所謂一切染法幻化差別，體相無實、作用非真，故名為空，而能隱覆法身如來實德真體，是故名為如來之藏，從能藏染立其名故。七者不空如來藏，一切不空被空染故。勝鬘契經中作如是說：世尊！不空如來藏，過恒沙不離不脫不異不思議佛法故。此經文明何義？所謂顯示生滅門中自相本覺，備過恒沙一切功德、被過恒沙一切染法之所染故。以何義故一切淨法總名不空？所謂一切淨法自體中實作用勝妙，遠離虛假，超越巧偽，故名不空。被染之覆名如來藏，於出現時名為法身，於隱覆時名如來藏故，從所藏淨立其名故。八者能攝如來藏，無明藏中自性淨心能攝一切諸功德故。不增不減契經中作如是說：如來藏本際相應體及清淨法，此法如實不虛妄，不離不脫智不思議法，無始本際來有此清淨相應法體故。此經文明何義？所謂顯示一切諸眾生自性清淨心，從無始已來具足三智、圓滿四德無所闕失故。以何義故名如來藏？由顛倒心不知不覺故，從能所淨立其名故。九者所攝如來藏，一切染法無明地藏，既乃出離圓滿覺者為所攝故。不增不減契經中作如是說：如來藏本際不相應體，及煩惱纏不清淨法，此本際離、脫、不相應煩惱纏不清淨法，唯有如來菩提智之所能斷故。此經文明何義？所謂顯示始覺滿佛，斷一切障、具一切智。智明為外，障闇為內，一切染法智所攝持故。以何義故名如來藏？謂攝持故。十者隱覆如來藏，法身如來煩惱所覆隱沒藏故。不增不減契經中作如是說：如來藏未來際平等恒及有法，則是一切諸法根本，備一切法、具一切法，於世法中不離不脫故。此經文明何義？所謂顯示多一心體，等於法界，遍於三際，具足圓滿染淨諸法，無所不通、無所不至故。復次顯示隨緣門中自性淨心，於染法中隱藏沈沒，法身如來未出現故。是名為十。如是十中，今如來藏與行與相。已說如來藏門，次說阿梨耶識門。所謂不生不滅與生滅和合、非一非異名阿梨耶識者，略去分名建立滿名，雖義具足言未足故。此中所說不生不滅及與生滅，各何等法？分際云何？頌曰：</p>

<div class="lg regular"><div class='lg-row'>總攝諸無為，　名為不生滅；</div>
<div class='lg-row'>總攝諸有為，　故名為生滅。</div>
</div><p>論曰：總攝一切無為法故，是故名為不生不滅。不生不滅，諸無為法之總相故。總攝一切有為法故，故名生滅。生滅之言，諸有為法之總相故。如是有為、無為二法各有幾數？何等名字？頌曰：</p>

<div class="lg regular"><div class='lg-row'>無為雖無量，　略說有四種，</div>
<div class='lg-row'>謂真如、本覺、　始覺與虛空。</div>
<div class='lg-row'>有為雖無量，　略說有五種，</div>
<div class='lg-row'>謂根本無明，　及與四相品。</div>
</div><p>論曰：無為法有四種。云何為四？一者真如無為、二者本覺無為、三者始覺無為、四者虛空無為，是名為四。有為法有五種。云何為五？一者根本無明有為、二者生相有為、三者住相有為、四者異相有為、五者滅相有為，是名為五。且四無為以何為體？有何等用？頌曰：</p>

<div class="lg regular"><div class='lg-row'>依各有二種，　所謂通及別，</div>
<div class='lg-row'>如體用亦爾，　隨釋應觀察。</div>
</div><p>論曰：真如無為有二所依。云何為二？一者通所依，非有為非無為一心本法以為體故；二者別所依，生滅門內寂靜理法以為體故。本覺無為有二所依。云何為二？一者通所依，非有為非無為一心本法以為體故；二者別所依，生滅門內自然本智以為體故。始覺無為有二所依。云何為二？一者通所依，非有為非無為一心本法以為體故；二者別所依，生滅門內隨他起智以為體故。虛空無為有二所依。云何為二？一者通所依，非有為非無為一心本法以為體故；二者別所依，生滅門內無所有事以為體故。是名二依。復次真如無為有二種用。云何為二？一者通用，一切諸法令出生故；二者別用，平等之性令不失故。本覺無為有二種用。云何為二？一者通用，不守自性故；二者別用，不轉變故。始覺無為有二種用。云何為二？一者通用，隨妄轉故；二者別用，對治自過故。虛空無為有二種用。云何為二？一者通用，欲有令有故；二者別用，空無之性令不失故。是名二用。此中所說，通謂他義，別謂自義。依此二言，應廣觀察。種種別相，至於文處自當顯說。五種有為以何為體？有何等用？頌曰：</p>

<div class="lg regular"><div class='lg-row'>依各有二種，　所謂通及別，</div>
<div class='lg-row'>如體用亦爾，　隨釋應觀察。</div>
</div><p>論曰：根本無明有為有二種依。云何為二？一者通依，非有為非無為一心本法以為體故；二者別依，生滅門內大力住地以為體故。生相有為有二種依。云何為二？一者通依，非有為非無為一心本法以為體故；二者別依，生滅門內細分染法以為體故。住相有為有二種依。云何為二？一者通依，非有為非無為一心本法以為體故；二者別依，生滅門內麁分染法以為體故。異相有為有二種依。云何為二？一者通依，非有為非無為一心本法以為體故；二者別依，生滅門內麁分染法以為體故。滅相有為有二種依。云何為二？一者通依，非有為非無為一心本法以為體故；二者別依，生滅門內麁分染法以為體故。是名二依。復次根本無明有二種用。云何為二？一者通用，能生一切諸染法故；二者別用，隨所至處作礙事故。生相有為有二種用。云何為二？一者通用，於上下中與其力故；二者別用，隨所至處作礙事故。如說生相，住、異亦爾。滅相有為有二種用。云何為二？一者通用，於上及自與其力故；二者別用，能作礙事故。是名二用。種種別相，至於文處自當顯說。以何義故作如是說，有為無為一切諸法通以一心而為其體？於契經中如是說故。何等契經？謂道智經。云何說耶？於彼經中作如是說：爾時文殊師利白佛言：「世尊！阿梨耶識具一切法、備一切法。過於恒沙過於恒沙如是諸法，以誰為本？生於何處？」佛言：「如是有為無為一切諸法，生處殊勝，不可思議。何以故？於非有為非無為處，是有為法是無為法而能生故。」文殊師利又白佛言：「世尊！云何名為非有為非無為處？」佛言：「非有為非無為處者，所謂即是一心本法，非有為故能作有為，非無為故能作無為，是故我說生處殊勝，不可思議。復次善男子！譬如庶子有二所依，一者大王、二者父母。有為無為一切諸法亦復如是，各有二依，謂通達依及支分依。復次善男子！譬如一切草木有二所依，一者大地、二者種子。有為無為一切諸法亦復如是，各有二依，謂通達依及支分依。」乃至廣說故。與和合者，即是開示能熏所熏之差別故。云何開示？所謂顯示染淨諸法，有力無力互有勝劣故。今當作二門分明顯說。云何為二？一者下轉門、二者上轉門，生滅門中不出此二。如是二門云何差別？頌曰：</p>

<div class="lg regular"><div class='lg-row'>諸染法有力，　諸淨法無力，</div>
<div class='lg-row'>背本下下轉，　名為下轉門。</div>
<div class='lg-row'>諸淨法有力，　諸染法無力，</div>
<div class='lg-row'>向原上上轉，　名為上轉門。</div>
</div><p>論曰：由染淨諸法互有勝劣故，二種轉門得成而已。今當先說初下轉門。根本無明以何等法而為所熏？於何時中而作熏事？頌曰：</p>

<div class="lg regular"><div class='lg-row'>所熏有五種，　謂一法界心，</div>
<div class='lg-row'>及四種無為，　非初非中後，</div>
<div class='lg-row'>取初中後故，　如契經明說。</div>
</div><p>論曰：根本無明以五種法而為所熏，謂一法界及四無為。熏一法界其相云何？頌曰：</p>

<div class="lg regular"><div class='lg-row'>一種法界心，　有二種自在，</div>
<div class='lg-row'>謂有為無為。　是根本無明，</div>
<div class='lg-row'>依於初自在，　而能作熏事。</div>
</div><p>論曰：一法界心有二種自在。云何為二？一者有為自在，能為有為法而作依止故；二者無為自在，能為無為法而作依止故。根本無明依初自在能作熏事，非後自在。中實契經中作如是說：根本無明熏自所依分際之量，非他所依故。熏真如法其相云何？頌曰：</p>

<div class="lg regular"><div class='lg-row'>真如無為法，　有二種作用，</div>
<div class='lg-row'>所謂通及別，　如前決擇說。</div>
<div class='lg-row'>是根本無明，　依於初作用，</div>
<div class='lg-row'>而能作熏事，　餘無為亦爾。</div>
</div><p>論曰：真如無為有二種用，謂通及別，如前所說。根本無明依初作用能作熏事，非後作用。如說真如，餘三無為亦復如是，皆依初用非後用故。作熏事時量，非初亦非中後，取初中後故。本智契經中作如是說：大力無明作熏事時，初及中後一時具取，而非別取故。此中所說能熏所熏，以何義故名言為熏？謂能引彼法而合自體，不相捨離俱行俱轉，故名能熏。又能彼法不作障礙，若隨若順不逆違故，名為所熏。謂五有為法，能熏四種無為法及一法界心。所熏五法隨來，而與五能熏共會和合同事俱轉，是故說言不生不滅與生滅和合。如大無明一心本法為通依故，依初自在作熏習事。四相有為應如是知。如大無明依四無為通達作用能作熏事，四相有為應如是知。如是等義，至自決擇其理分明。非一非異者，即是開示有為無為同異差別故。云何開示？所謂顯示一法界心無為自在，四種無為別事作用，與一法界心有為自在，四種無為通達作用不同理故，名為非一。為欲顯示受能熏染法，一法界心有為自在，四種無為通達作用，與能作熏事五種有為不異理故，名為非異。復次所熏淨法與能熏染法各差別故，名為非一。能熏所熏俱一心作，無有他故，名為非異。名為阿梨耶識者，總結圓滿字。</p>
<p>已說下轉門，次說上轉門。若欲成立此上轉門，更應安置經本之辭。所謂楞伽王契經中作如是說：爾時世尊告大眾言：「諸佛子！我念往昔，於出時中我來依他，於入時中他來依我故。」此經文明何義？謂顯示二轉故。云何顯示？謂於出時中我來依他者，即是下轉。於入時中他來依我者，即是上轉。此義云何？我謂則是真如本覺如來藏佛故，來謂受熏之義故，依他者背自本覺依無明他故。依此經文作解釋故，是故說言不生不滅與生滅和合則是下轉門。若欲成立上轉門者，可言生滅與不生不滅和合。以此義故玄理論中則存斯詞。馬鳴菩薩本阿世耶，比來次第分明顯了，舉一兼一影示而已，是故無有闕失過咎。上轉門義，於對治分其理自明。已說上轉門，次說該攝安立門。諸識差別其數幾有？何等契經中各說幾種識？頌曰：</p>

<div class="lg regular"><div class='lg-row'>牟尼大覺尊，　一代聖說中，</div>
<div class='lg-row'>總集有十種，　各異說契經。</div>
<div class='lg-row'>謂一種為始，　十種而為終，</div>
<div class='lg-row'>歸本等契經，　分明顯說故。</div>
</div><p>論曰：凡集一代諸聖說中異說契經，總有十種，謂從一種識乃至十種識。云何為十種差別經？一者立一種識總攝諸識。此中有四。云何為四？一者立一切一心識總攝諸識，所謂以一心識遍於二種自在，無所不安立故。一心法契經中作如是說：爾時文殊師利承佛威神之力，即白佛言：「世尊說幾種識？體相如何？當願為我分別開示。」爾時世尊告文殊言：「善哉善哉，文殊師利！為諸大眾當問此事。諦聽諦聽，善思念之，我當為汝分別解說。」於是文殊白佛言：「善哉世尊！願欲樂聞。」佛告文殊言：「我唯建立一種識，所餘之識非建立焉。所以者何？一種識者多一一識，此識有種種力，能作一切種種名字，而唯一識終無餘法。是故我說建立一種識，所餘之識非建立焉故。」二者立阿梨耶識總攝諸識，所謂以阿梨耶識具足障礙義、無障礙義，無所不攝故。阿梨耶識契經中作如是說：爾時觀自在菩薩即白佛言：「世尊！云何名為通達總相識？以何義故名為總相？」佛告觀自在菩薩言：「所言通達總相識者，即是阿梨耶識。此識有礙事及非礙事，具一切法、備一切法。譬如大海為水波等作總相名，以此義故名為總相故。」三者立末那識總攝諸識，所謂以末那識具足十一種義，無所不攝故。顯了契經中作如是說：種種心識雖有無量，唯末那轉無有餘法。所以者何？是末那識具足十一義，無所不作故。四者立一意識總攝諸識，所謂以意識有七種轉變自在，隨能作其事故。七化契經中作如是說：譬如幻師唯是一人，以幻術力變化七人。愚人見之謂有七人，而智者見唯有一人，無餘七人。意識幻師亦復如是，唯是一識能作七事。凡夫見之謂有七事，而覺者見唯有意識，無餘七事故。是名建立同一種識四種契經。二者立二種識總攝諸識。云何為二？一者阿梨耶識、二者意識。阿梨耶識者，總舉業轉現三識故。意識者，總舉七種轉識故。楞伽契經中作如是說：大慧！廣說有八種識，略說有二種。何等為二？一者了別識、二者分別事識。乃至廣說故。三者立三種識總攝諸識。云何為三？一者阿梨耶識、二者末那識、三者意識。阿梨耶識者，總舉三相識故。末那識者，直意根故。意識者，總舉六種轉識故。慈雲契經中作如是說：復次敬首！廣說有十種識，總說有三種識。何者為三？一者細相性識、二者根相性識、三者分離相性識，乃至廣說故。四者立四種識總攝諸識。云何為四？謂前三中加一心識故。無相契經中作如是說：識法雖無量，不出四種識。云何為四？一者所依本一識、二者能依持藏識、三者意持識、四者遍分別識，乃至廣說故。五者立五種識總攝諸識。云何為五？謂前四中加隨順遍轉識故。大無量契經中作如是說：復次有識，非彼彼識攝，遍於彼彼識，所謂隨順遍轉識故。六者立六種識總攝諸識。云何為六？所謂眼等五種別識及第六意識故。四聖諦契經中作如是說：佛告樹王：「我為小根諸眾生故，以密意趣作如是唱，但有六識無有餘識。而實本意，為欲令知六種識中具一切識，於大眾中作如是唱故。」七者立七種識總攝諸識。云何為七？謂前六中加末那識故。法門契經中作如是說：復次文殊師利！識法有七種。云何為七？所謂六識身及末那識。如是七識或一時轉或前後轉。復次第七識有殊勝力故，或時造作持藏之用、或時造作分別之依故。八者立八種識總攝諸識。云何為八？謂前七中加阿梨耶識故。道智契經中作如是說：心王有八。云何為八？一者眼識心王，乃至八者異熟報識心王，種種識法不出此數故。九者立九種識總攝諸識。云何為九？謂前八中加唵摩羅識故。金剛三昧契經中作如是說：爾時無住菩薩而白佛言：「尊者以何利轉而轉眾生一切情識入唵摩羅？」佛言：「諸佛如來常以一覺而轉諸識入唵摩羅故。」十者立十種識總攝諸識。云何為十？謂前九中加一切一心識故。法門契經中作如是說：心量雖無量而不出十識，乃至廣說故。是名十種異說契經。如是十種於寶冊中云何該攝？云何安立？頌曰：</p>

<div class="lg regular"><div class='lg-row'>於本論雖明，　今更作重釋，</div>
<div class='lg-row'>將契經散文，　屬斯論總言。</div>
</div><p>論曰：於本論中雖分明說，而今為鈍更作重釋，將契經文屬當論言。所謂一心法契經中總所建立一切一心識，摩訶衍論一法界攝，義如前說。阿梨耶識契經中總所建立阿梨耶識，摩訶衍論總阿梨耶攝。所以者何？於本論中作如是說：所謂不生不滅與生滅和合，非一非異，名為阿梨耶識。此識有二種義，能攝一切法生一切法。云何為二？一者覺義、二者不覺義故。顯了契經中總所建立大末那識，摩訶衍論總末那攝。所以者何？於本論中作如是說：復次生滅因緣者，所謂眾生依心意意識轉故。此義云何？以依阿梨耶識說有無明不覺而起，能見能現能取境界，起念相續，故說為意。此意復有五種名。云何為五？一者名為業識，謂無明力不覺心動故。二者名為轉識，依於動心能見相故。三者名為現識，所謂能現一切境界，猶如明鏡現於色像；現識亦爾，隨其五塵對至即現，無有前後，以一切時任運而起常在前故。四者名為智識，謂分別染淨法故。五者名為相續識，以念相應不斷故。乃至廣說故。七化契經中總所建立同一意識，摩訶衍論一分意識攝。說相雖闕，具密意故，於本論中作如是說：復次言意識者，即此相續識，依諸凡夫取著轉深，計我我所種種妄執，隨事攀緣分別六塵，名為意識。乃至廣說故。如是如是彼彼諸經，隨應當處應如如配。已說該攝安立門，次說藏識剖字門。阿梨耶識名字差別其數幾有？契經異說其相云何？何等字義屬何等處？頌曰：</p>

<div class="lg regular"><div class='lg-row'>有十阿梨耶，　契經異說故，</div>
<div class='lg-row'>摩訶鍵怛摽、　鍵阿尸伽羅、</div>
<div class='lg-row'>白白唵摩羅、　黑白唵摩羅、</div>
<div class='lg-row'>羯羅羅鍵摩、　縛多提鍵摩、</div>
<div class='lg-row'>奢呵那鍵摩、　婆阿叉尼羅、</div>
<div class='lg-row'>白白迦薩羅、　黑白迦薩羅。</div>
<div class='lg-row'>如是十種識，　摩訶衍論中，</div>
<div class='lg-row'>分明顯說故，　隨應各配屬。</div>
</div><p>論曰：阿梨耶識總有十種。所以者何？於契經中別別說故。云何為十？一者名為大攝主阿梨耶識，所謂即是總相大識，義如前說。二者名為根本無明阿梨耶識，所謂根本無明別立以為阿梨耶故。十種妄想契經中作如是說：剎奢只多提王識直是妄法，不能了達一法界體。一切染法阿梨耶識以為根本，出生增長無斷絕時。若無提王識，黑品眷屬永無所依、不能生長故。此阿梨耶識當何決擇攝？於本論中作如是說：所言不覺義者，謂不如實知真如法一故，不覺心起而有其念，乃至廣說故。三者名為清淨本覺阿梨耶識，所謂自然本智別立以為阿梨耶故。本覺契經中作如是說：自體淨佛阿梨耶識，具足無漏圓滿功德，常恒清淨、常恒決定，無受熏相、無變異相，智體不動具足白品，是故名為獨一淨識故。此阿梨耶識當何決擇攝？於本論中作如是說：復次覺體相者有四種大義，與虛空等，猶如淨鏡，乃至廣說故。四者名為染淨本覺阿梨耶識，所謂不守自性陀羅尼智別立以為阿梨耶故。本因緣起契經中作如是說：爾時光嚴童子即白佛言：「尊者！以何因緣故，難入未曾有會中作如是說，隨他緣起陀羅尼智名為楞伽王識。云何名為楞伽王？以之為喻示彼緣起陀羅尼智？」於是尊者告光嚴童子言：「此楞伽王常在大海摩羅山中，率十萬六千鬼神之眾以為眷屬。如是諸眷屬皆乘化宮殿遊於諸剎，皆悉承賴彼楞伽王方得遊行。所謂諸鬼神眾作如是言：『我等神眾無有威德無有氣力，於諸所作無有其能。如宜大王！我等眾中與堪能力。』彼楞伽王即隨其時與殊勝力，不相捨離而共轉故。謂楞伽王雖非分身，而能遍滿諸神眾中，各各令得全身之量。於一切時於一切處共轉不離。不守自性智亦復如是，能受一切無量無邊煩惱染法鬼神眾熏，不相捨離而俱轉故。以此因緣故，我難入會中作如是說，隨轉覺智名為楞伽王識故。」此阿梨耶識當何決擇攝？於本論中作如是說：自性清淨心，因無明風動，心與無明俱無形相、不相捨離，乃至廣說故。五者名為業相業識阿梨耶識，所謂根本業相及與業識別立以為阿梨耶故。本性智契經中作如是說：阿梨耶識無能了作、無所了作，不可分析，不可隔別，唯由精動隱流義故，名為鍵摩故。此阿梨耶識當何決擇攝？於本論中作如是說：復次依不覺故生三種相，與彼不覺相應不離。云何為三？一者無明業相，以依不覺故心動說名為業，覺則不動。動則有苦，果不離因故。六者名為轉相轉識阿梨耶識，所謂能見境界之相及與轉識別立以為阿梨耶故。大無量契經中作如是說：阿梨耶識有見見轉無見見起故。此阿梨耶識當何決擇攝？於本論中作如是說：二者能見相，以依動故能見，不動則無見故。七者名為現相現識阿梨耶識，所謂境界之相及與現識別立以為阿梨耶故。實際契經中作如是說：別異別異現前地轉，相異相異具足行轉，是故名為阿梨耶識。復次此阿梨耶識，真是異熟無記之法，淨白相故，或名成就故。此阿梨耶識當何決擇攝？於本論中作如是說：三者境界相，以依能見故境界妄現，離見則無境界故。八者名為性真如理阿梨耶識，所謂正智所證清淨真如別立以為阿梨耶故。諸法同體契經中作如是說：有識是識，非識識攝，所謂如如阿梨耶識故。此阿梨耶識當何決擇攝？所謂清淨般若質境真如攝故。九者名為清淨始覺阿梨耶識，所謂本有清白始覺般若別立以為阿梨耶故。果圓滿契經中作如是說：佛告菩提樹王言：「自然始覺阿梨耶識當常不離清淨本覺，清淨本覺當常不離始覺淨識。隨是彼有，隨彼是有，或非同種或非異種故。」此阿梨耶識當何決擇攝？於本論中作如是說：本覺義者對始覺說，以始覺者即同本覺故。十者名為染淨始覺阿梨耶識，所謂隨緣始覺般若別立以為阿梨耶故。果圓滿契經中作如是說：復次樹王！如始覺淨識及白淨本覺說染淨始覺阿梨耶識，不守自性緣起本覺亦復如是故。此阿梨耶識當何決擇攝？於本論中作如是說：始覺義者依本覺故而有不覺，依不覺故說有始覺。又以覺心原故名究竟覺，不覺心原故非究竟覺，乃至廣說故。如是等義，至自決擇自當備演。十種末那六種意識，於後文中隨次釋故，今略而已。已說藏識剖字門、分相門，次說總識攝生圓滿門。此識有二種義，能攝一切法、能生一切法。云何為二？一者覺義、二者不覺義者，而總顯示本識殊勝圓滿相故。此義云何？所謂具足二種圓滿故。云何為二？一者功德圓滿、二者過患圓滿。功德圓滿者，覺義字句能攝一切無量無邊過於恒沙不離不斷諸功德故，能生一切無量無邊過於恒沙不離不斷諸功德故。過患圓滿者，不覺義字句能攝一切無量無邊過於恒沙若離若脫諸過患故，能生一切無量無邊過於恒沙若離若脫諸過患故。如是種種攝生熏習差別之相，至彼別相決擇分中分明顯示。</p>

<p class='juan'>釋摩訶衍論卷第二</p></div>
</div><!-- end of div[@id='body'] -->
</body></html>