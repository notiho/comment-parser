<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣菩薩藏文殊師利根本儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu19' />大方廣菩薩藏文殊師利根本儀軌經卷第八</p><p class="byline">西天譯經三藏朝散大夫試鴻臚少卿明教大師臣天息災奉　詔譯</p>
<div class='div-pin'><a id='mulu20' />
<p class='h1'>第四㡧像儀則品第七</p><p>爾時妙吉祥童子。即從坐起繞佛三匝。頂禮佛足而白佛言。善哉善哉如來應供正等正覺。為利益世間一切眾生。善能說此正法真言一切明義。令諸有情依此道法方便修習。成就一切菩薩真言行。當得最上菩提涅槃。今此真言甚深祕密。拔濟世間利益廣大。若佛滅後惡世之中。一切聲聞緣覺菩薩聖賢普皆隱沒。是時眾生懈怠放逸。不信經法親近惡友。虛妄姦詐邪見顛倒。若聞此法驚怖疑惑。此人命終入阿鼻獄。流浪生死永不解脫。唯願世尊慈悲憐愍。方便解說真言相應㡧像儀則。令諸眾生降伏其心到無畏地。</p>
<p>爾時釋迦如來。告妙吉祥童子言。善哉善哉妙吉祥。汝能為於末世眾生。問於如來最上祕密真言行義成就㡧像要妙儀則。汝等諦聽當為汝說。我有六字真言名微妙心。是一切真言最上祕密大義藏。汝等信受無復疑惑。若彼眾生成就此法降伏其心。決定成就佛果菩提。過去七十六俱胝佛同所宣說。我今為汝及末世眾生略而說之。</p>
<p class="dharani">唵<span class='note-inline'>(引)</span>嚩<span class='note-inline'>(引)</span>[吉*也]<span class='note-inline'>(切身)</span>替<span class='note-inline'>(引)</span>惹藥</p>
<p class="dharani">唵<span class='note-inline'>(引)</span>嚩<span class='note-inline'>(引)</span>[吉*也]<span class='note-inline'>(切身)</span>世<span class='note-inline'>(引)</span>詵<span class='note-inline'>(引)</span>娑嚩<span class='note-inline'>(二合入)</span></p>
<p class="dharani">唵<span class='note-inline'>(引)</span>嚩<span class='note-inline'>(引)</span>[吉*也]<span class='note-inline'>(切身)</span>欠惹藥</p>
<p class="dharani">唵<span class='note-inline'>(引)</span>嚩<span class='note-inline'>(引)</span>[吉*也]<span class='note-inline'>(切身)</span>儞瑟致<span class='note-inline'>(二合引)</span>藥</p>
<p class="dharani">唵<span class='note-inline'>(引)</span>嚩<span class='note-inline'>(引)</span>[吉*也]<span class='note-inline'>(切身)</span>捺摩諾</p>
<p class="dharani">唵<span class='note-inline'>(引)</span>嚩<span class='note-inline'>(引)</span>[吉*也]<span class='note-inline'>(切身)</span>摩曩索</p>
<p>爾時世尊說此真言已。告妙吉祥言。此六道六字微妙心真言。具足大力大精進最上無等。一切諸佛同所宣說最勝殊妙。若此真言流布世間。利樂眾生如佛住世而無有異。又此法教有上中下。今微妙心最上第一。開菩提道入如來族。成正覺乘得無上果。若如來法教將欲滅時。今此真言能為擁護令得久住。若復有人依此軌儀志心持誦。求於世間最上福德無不成就。設復有人心未諦信。於此壇儀試驗建置。所求之事亦得成就。何況志誠依法持誦。</p>
<p>爾時世尊說此㡧像儀則真言法教。為未來世五濁眾生。短命貧窮懈怠癡愚。不能精進修廣大行。隨彼淺機而略說之。先令修合白線或一兩或半兩。以線織㡧。㡧長一肘闊半肘。下留少許線脚。或以絹帛為㡧亦得。如要㡧大或長二肘四肘六肘八肘至十肘亦得。所有髮毛等並須去之。潔淨護持無令黠污。用白檀龍腦恭俱摩等香熏裛其㡧。然於淨潔之地安置一清淨器物。以㡧盛彼器中。然後用白檀恭俱摩龍腦等香。入無蟲淨水之內相和。灑裛線㡧。依法安置三日作其擁護。阿闍梨志心清淨。於白月十五日向㡧前。面東坐吉祥草座。誦此真言八千遍。</p>
<p class="dharani">怛儞也<span class='note-inline'>(二合)</span>他<span class='note-inline'>(引)</span>唵<span class='note-inline'>(引)</span>呬<span class='note-inline'>(引)</span>呬<span class='note-inline'>(引)</span>婆誐鑁嚩護嚕鉢馱囉尾儞也<span class='note-inline'>(二合)</span>作芻詵<span class='note-inline'>(引)</span>阿嚩路<span class='note-inline'>(引)</span>迦野阿嚩路<span class='note-inline'>(引)</span>迦野[牟*含]<span class='note-inline'>(引)</span>三摩野摩努娑摩<span class='note-inline'>(二合)</span>俱摩<span class='note-inline'>(引)</span>囉嚕波馱哩尼摩賀<span class='note-inline'>(引)</span>冒地薩怛嚩<span class='note-inline'>(二合)</span>緊進囉<span class='note-inline'>(引)</span>野細吽頗吒頗吒</p>
<p>阿闍梨持此真言足已。只於㡧邊眠睡。如夢中見好祥端。㡧法必成堪令畫像。如所夢不祥㡧法未成。復於器中取出㡧身而令陰乾。其㡧乾已別用圓滿潔淨之器。盛㡧在中。於清淨之地祕密之處依法安置。令持誦者復念六字微妙心真言一洛叉。作其擁護。彼㡧決定成就。滿三日後取出㡧身。就三長月令畫此㡧。若欲別月修建之時。須就白月吉日。復得吉星曜直日仍至夜半子時。令彼畫人持受戒品。至於天明就清淨之地燒龍腦香。然令畫㡧先畫聖妙吉祥童子。作小童子相頭有五髻。金色嚴身體著青衣。復以青仙衣披挂身上。於師子座上半跏趺坐。右足踏於寶座。寶座之下復有白蓮華。作說法相上下端嚴諸相圓滿。面戴喜怒之相。觀視持誦之者。右邊聖普賢坐白蓮華。諸相具足一切莊嚴。身紫緣色著於青衣。真珠瓔珞以為絡腋。左手執如意寶珠右手執白拂。妙吉祥左邊畫聖觀自在。亦坐白蓮身如中秋月色。諸相具足一切莊嚴亦著青衣。還以真珠瓔珞以為絡腋。左手執白蓮華右手執金柄拂。面戴喜相瞻仰於妙吉祥。又此所坐白蓮從池水生。於一莖幹有三枝蓮華。中枝白蓮華坐妙吉祥。兩邊白蓮華右坐普賢左坐觀自在。其蓮華莖作大綠寶色。於大無熱惱池出二大龍王。一名難陀二名跋難陀。身作白色一切莊嚴。各於頭上戴七龍頭。上半如人相下半如蛇形。於此池中捧白蓮華莖。舉頭瞻視妙吉祥菩薩。其池之內無數蓮華。或開未開而用莊嚴。又於聖妙吉祥右邊。近㡧角畫持誦者。如彼相儀畫之。右膝著地手執香爐瞻仰道場會。又於聖妙吉祥上近㡧二角畫二天子乘雲空中。往來飛行作雨花相雨下殊妙之花遍於㡧上。種種開敷如前儀則。所有聖妙吉祥普賢觀自在及彼執持之物。兼持誦阿闍梨並須依法周足畫之。如不依法闕少一事。壇法不成所求無就。若人無力或可隨緣建置其法不定。如所得造㡧匹帛。或一尺或一肘或半肘亦得為㡧。畫人或信法或不信法。或持戒或不持戒。或淨或不淨亦可得畫。若彼持誦者或自或他。須信重佛法持戒清淨發菩提心。如是彼人於真言行必得成就。若人於外道邪論及彼小乘而不樂著。於此大乘信樂修習。必得成於無上佛道。若於白法而不信者。於菩提種終無出生之用。譬如焦穀永絕其芽。若人信受依法持誦。所有世間出世間一切真言。及諸賢聖無不成就。我今所說上中下品。及彼小㡧法則之事。一切所求皆得成就。</p>
</div>
<div class='div-pin'><a id='mulu21' />
<p class='h1'>第一成就最上法品第八</p><p>爾時世尊釋迦牟尼佛。告妙吉祥童子言。我為眾生說此廣大殊勝㡧像法則。能令少善眾生成就廣大功德。今欲為汝分別較量福德業報。汝今諦聽善思念之。</p>
<p>爾時妙吉祥童子白佛言世尊。善哉善哉今為我等。分別較量真言法行所得功德。唯願世尊慈悲憐愍方便解說。</p>
<p>爾時釋迦如來。於其面門放大光明。其光四色青黃赤白。普照大眾復照三千大千世界。一切魔王失大威力。所有摩尼珠寶一切宿曜日月光明。皆所映蔽而無照燭。於是佛光却入面門。</p>
<p>爾時金剛手菩薩摩訶薩在大眾中。即從坐起頭面禮足。白佛言世尊。以何因緣放大光明。普照三千一切世界。必有因緣願佛為說。</p>
<p>世尊告言金剛手。如是如是。如來現瑞必有所因。今為汝等說此妙吉祥根本儀軌真言經王。令彼有情所作所求皆得成就。一切平等令入法行。若有信敬受持讀誦書寫禮拜。以龍腦香塗香及燒香。花鬘繖蓋幢幡。伎樂螺鈸妙音。如是隨緣供養。發迴向心欲求大福。或聞法教依法奉行。或隨喜恭敬。我與彼人皆受阿耨多羅三藐三菩提記。如是放光而宣此事。若有先入三昧淨持戒品受灌頂者。於此儀軌王根本心真言外心真言。或別真言及一字真言。却曠野處以水果子及藥等根葉。用充齋食潔淨身心。隨意誦前真言三十洛叉。復上山峯上。面西安置前第四㡧像。阿闍梨面東坐吉祥草座。用白檀恭俱摩香水。浸白蓮華一洛叉。向㡧前獻釋迦牟尼佛及諸佛菩薩緣覺聲聞一切賢聖。又以龍腦香諸雜名花。隨緣供獻天龍神等。於㡧前作護摩爐如蓮華相。就三長月十五日夜半子時。用白檀為柴燒火。復用恭俱摩龍腦。和合作團數可八千。用作護摩而為擁護。時釋迦牟尼佛遍身出光猶如火聚。即時阿闍梨以恭俱摩白檀水。淹白蓮華獻閼伽水。速繞㡧三匝。即頂禮一切諸佛菩薩聲聞緣覺。既頂禮已即收㡧受持。不久之間速得神通。經一彈指頃過梵天界到開花佛剎。得見開花王如來及無數百千菩薩供養恭敬。於妙吉祥前親得聽法。住彼佛會壽命一劫。所持㡧像亦在彼處。諸佛菩薩恒為護念。諸佛法藏皆悉通達。復得無量神通大力。入千佛剎遍現千身。與妙吉祥而為善知識。此人決定成無上覺。</p>
</div>
<div class='div-pin'><a id='mulu22' />
<p class='h1'>第二成就最上法品第九</p><p>爾時一切大眾安詳而坐。世尊釋迦牟尼佛於大眾中。告彼天眾言汝等諦聽。聖妙吉祥童子所行結壇真言成就法。若有持誦之者能作擁護。今最上祕密微妙心大明王真言一切佛說。若誦<span class='corr'>此</span>明如誦一切真言。汝等天眾不得違犯此明王真言。若依法持誦請召降伏。假使聖妙吉祥尚不敢違。何況別諸菩薩。能破一切障難。亦能破一切世間出世間真言。今一字真言具大精進有大勢力。唯一字真言於一切真言中。最上無畏而得第一。天眾問言今此真言。云何名為一字復有何力。世尊說言今此一字。能具一切義能作一切事。能斷一切呪能破一切罪業。亦能圓滿一切真言。於一切世間出世間真言中而為最上。為一切如來心。圓滿一切願。更無能勝此真言者。</p>
<p class="dharani">唵<span class='note-inline'>(引)</span>瑟致陵<span class='note-inline'>(三合)</span></p>
<p>此為聖者最上祕密。能作一切事。名為一字明王不得違犯。能藏護眾生身。令一切部多不能得見無能得便。為一切佛之吉祥。能成就一切真言。能作一切世間師。能作一切自在心。能悲愍一切有情。能破壞一切障難。如意所作皆得成就。一切真言先所未念。亦得精熟而不忘失。自著衣服誦此真言。衣上加持見者愛敬。加持齒木刷牙無患。白迦囉尾囉木加持七遍。若用刷齒所欲之者不求自得。如有眼病用其鹽粖加持七遍。然將點眼速得除差。</p>
<p>若患耳病用象糞內所生菌子。及吉沒迦樹葉。用慢火燒。燒已去皮令溫和更入鹽粖。都共合和一處加持七遍。以藥點耳剎那中即差。</p>
<p>若女人難產生者而受痛苦。用阿吒嚕沙迦藥根。以無蟲淨水磨藥塗於臍上。自然生下母子俱安。</p>
<p>若人傷刀箭惡瘡。用陳酥加持八遍。喫此酥兼塗瘡上彼瘡立差。</p>
<p>若患氣病及瀉痢。青鹽或紅鹽或別鹽加持七遍。然喫此鹽彼病立差。</p>
<p>若人患吐逆。用麼覩籠誐藥根。以無蟲淨水磨。誦此真言加持。或加持一遍二遍俱得除差。</p>
<p>又女人難產用阿濕嚩巘馱藥根。以黃牛酥煎已。復用黃牛乳同磨。加持二十五遍。女人月水後三日喫。不得邪染夫自亦然。若行邪染其藥無力。若所生子於母腹內。或一年二年三年五年或多年不生。或被他人禁呪不生。或藥法制伏不生。或自有病不生。或所患病進退不恒令不產生。如是種種障礙生產不得。以加持力皆得產生俱獲安樂。若是冤家作法障礙難生。用陳酥孔雀尾加持二十七遍。合和同研細研已。丸如訶子大。復用白乳糖酥加持二遍然後同喫。服食七日而得平善。若患頭疼。用烏翅加持七遍。以翅拂患人頭速得安樂。若男女孩子所患諸病。用阿囕謨根儞梨迦根。使乳汁同磨加持八百遍。然後服食即得安樂。</p>
<p>若有患隔四日瘧病。或三日二日恒日如是惡病。用乳粥與酥同和加持八百遍。與喫即得安樂。若值捺吉儞鬼執者。自口念八百遍。觀視病人即得安樂。若一切人所值惡鬼執者。所謂摩多囉布單曩吠多拏童子鬼等。加持自手八百遍。以自手摩患人頂即得安樂。若誦一遍自身得擁護。若誦兩遍同行者得擁護。若誦三遍一家得擁護。誦四遍聚落得擁護。若誦五遍一州得擁護。如是若誦千遍一國得擁護如是皆能擁護。及彼調伏一切能作。若有忘失文句還得明記。今此真言雖具調伏逼害之力。佛不許作恐害情物。</p>
<p>又復建壇之法。於彼無人淨處。或近河岸海岸。或恒河岸或別餘江河之岸。所有清淨之處。持誦者一日三時洗浴換衣。默然乞食以菜菓為食。食已志心念真言三十洛叉。如有祥瑞時即所求成就。便於加持之處。安置第一㡧像排列供養。或用金器或銀器或銅器或瓦器或磁器等。陳列香花而用供養。復令一洛叉人燃燈一洛叉。用都嚕瑟<span class='note-inline'>(二合)</span>香油盞內滿盛。以白㲲布等為其燈心。於彼像前普遍燃之。照曜一切相次之間。㡧出光焰猶如火聚。即時空中忽有鼓聲。讚言善哉持誦阿闍梨。若聞此聲速向㡧前。獻閼伽水旋繞三匝。頂禮一切諸佛賢聖。即收捧㡧像而作受持。不久之間及然燈之人得大神通。於虛空中有一洛叉一天宮來迎此人。復有諸天伎樂歌舞作唱天女讚歎。復得持明輪王與彼持誦之者受於灌頂。諸然燈者種種天衣而得嚴身。遍體光明喻如日出住一大劫。若阿闍梨為天輪王壽命延長。得諸同行及諸天人以為侍者。身體細妙下位難見。於一切賢聖之中最上最尊。天人愛敬於剎那中過於梵天。持一切物供養諸佛及眾菩薩。天帝之德亦不可及。何況別諸天人。與聖妙吉祥為善知識。於未來世當得成佛。</p>
<p>復有成就之法。先須於大曠野寂靜之地。離諸喧鬧人物之類。復有蓮華池。池畔須有山。於此山上所有妙吉祥儀軌經中一字真言。及諸佛菩薩所說真言。彼人隨意受持作法者。食蓮華根為齋。志心誦持真言三十六洛叉。課誦畢已。持執前儀軌所說第一㡧安置山上。用蓮華白檀恭俱摩香水。浸佉禰囉木柴。先安置蓮華三萬六千莖於爐內。以所浸佉禰囉木同作護摩。若護摩畢已。世尊釋迦牟尼佛像。於㡧中放光照持誦者。照已復入㡧內令持誦者得五神通。入菩薩地光淨如日。隨意自在壽三十六劫。復過三十六洛叉佛剎。彼佛威力令得見三十六俱胝佛持彼教法。於彼佛所而作供養。與聖妙吉祥為善知識。於未來世得無上菩提究竟涅槃。</p>
</div>
<p class='juan'>大方廣菩薩藏文殊師利根本儀軌經卷第八</p>
</div><!-- end of div[@id='body'] -->
</body></html>