<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣菩薩藏文殊師利根本儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu45' />大方廣菩薩藏文殊師利根本儀軌經卷第十七</p><p class="byline">西天譯經三藏朝散大夫試鴻臚少卿明教大師臣天息災奉　詔譯</p>
<div class='div-pin'><a id='mulu46' />
<p class='h1'>妙吉祥心麼字唵字成就法儀則品第二十二</p><p>爾時世尊釋迦牟尼佛。復觀察淨光天眾。告妙吉祥童子言。妙吉祥汝別有畫像儀則成就法。能成就一切事業。妙吉祥汝一字心真言。或汝六字根本麼字真言。或六字心。或唵字真言。如是等真言儀軌王。於佛滅後末法之時。佛剎空虛世間無主無人救度。此儀軌王為主救度令得安住。妙吉祥我今宣說儀軌次第。如前用不截茸線新帛清淨無垢。長七肘闊三肘。以白檀龍腦水調彩色。畫我世尊釋迦牟尼佛。坐蓮華座作說法。目觀妙吉祥童子相。於右邊次第。畫妙財菩薩真實菩薩。聖無盡意菩薩妙吉祥童子。頂禮世尊相。左邊次第。畫普賢菩薩聖觀自在菩薩賢護菩薩等。所有如來相好一一具足。諸菩薩相殊妙最上。佛菩薩身量隨㡧相稱。其聖觀自在及妙財二菩薩。手執白拂。諸餘菩薩各各執華瞻仰如來。種種莊嚴微妙第一。於前下面畫一地天。手捧寶匣從地涌出。半身出地半身不現。於上面空中畫二天人。手持華鬘雨散天華。如上佛菩薩等。各有身光互相晃耀。內外輝映一一嚴潔。彩畫畢已持此畫像。就舍利塔所如法安置畫像訖。彼持誦行人內外嚴潔心不散亂。於此像前面西而坐。誦妙吉祥心或根本等真言滿一洛叉。自初起首直至成就。一日三時洗浴三時換衣。持戒清淨默然乞食。或菜或果無諸葷雜。所乞得食分作四分。一分奉獻三寶。一分奉獻妙吉祥菩薩。一分施一切有情。一分充自食。勿令身心有所苦惱。發如來意為諸眾生不起少心。獨為自己作是觀想求願圓滿。念真言獻香華燈塗。乃至食等及沐浴諸聖。沐浴者以香水沐浴諸聖像影。然後於佛像前。以諸華香食等恒常供獻。每獻食供養先普獻三寶。後獻慈氏次觀自在次普賢。乃至虛空藏。無盡意。月光童子。除蓋障。聖金剛手。聖多羅。大孔雀明王。聖無能勝。佛母般若波羅蜜多。香華塗香食等。一切如是彼先獻已。然後施從外一重地位。一切駝驢象馬形作障礙者。以白蟻封土作彼形像。作形像已與種種飲食及菜果等。如是施已發遣遠離。然後以吉祥草為座。座已發最上善心。念一切佛名號。然後只於測近清淨處。布吉祥草於上臥。及喫食來往經行等。遠離尋常諸臥具等。一日三時念佛名號及作觀想。若是得見殊勝好夢。不得去他人處說。可於佛前言白。如是依次第速疾誦真言一洛叉。餘時常讀誦佛母般若波羅蜜多。若念誦時瞻仰妙吉祥童子。若作念誦莫令文句闕少。若遍數滿足已然起作禮。復以種種供養獻佛。如是儀則先行精熟已。持彼畫像隨於處所求諸成就。</p>
<p>此先行成已。復以白檀作妙吉祥菩薩坐蓮華座。左手執佛母般若波羅蜜多經。右手執果。如是作已於殊勝清淨之地。面西安置。於彼像前作護摩爐。為一切法作四方爐。深二尺。用五穀作泥飾護摩爐。如是儀則用阿濕嚩他木濕柴。或用無憂樹木濕柴。以如是等柴著火。復用粳米和酥乳酪蜜等都盛一銅器中。然後<span class='corr'>誦</span>真言八千遍。滿杓作護摩。如是作已然後為所求事。取月一日起首作法。用尼俱陀樹濕柴著火。得見無煙已。用真言請召火天。真言曰。</p>
<p class="dharani">阿誐蹉賀里閉訥婆羅儞鉢哆<span class='note-inline'>(二合)</span>[口*爾]賀嚩<span class='note-inline'>(二合)</span>路呬哆叉禰呬捺捺<span class='note-inline'>(引)</span>賀</p>
<p>誦此真言三遍。請召護摩已。然後請召妙吉祥菩薩。真言曰。</p>
<p class="dharani">阿誐蹉誐蹉俱摩<span class='note-inline'>(引)</span>囉部多薩里嚩<span class='note-inline'>(二合)</span>薩怛嚩<span class='note-inline'>(二合引)</span>囉他<span class='note-inline'>(二合)</span>母儞野<span class='note-inline'>(二合)</span>覩憾娑賀焰迦囉波<span class='note-inline'>(二合)</span>野獻淡補瑟半度半左鉢囉<span class='note-inline'>(二合)</span>底仡里<span class='note-inline'>(二合)</span>恨拏<span class='note-inline'>(二合)</span>娑嚩<span class='note-inline'>(二合引)</span>賀</p>
<p>誦此真言伸請召已。獻諸供養香華閼伽水等。然後作護摩七遍七擲團食。如是滿七日。復用粳米油麻及酥乳等。作粥奉獻及常自食足此。後決定得見妙吉祥童子。後用濕白檀長二指。作柴八千片作護摩。日日燒一百片至數滿足。決定受人間最上施主供養。或用惹帝花一洛叉作護摩。決定得最上施主愛重。或以蓮華一千。搵酥蜜酪作護摩。得大財寶。若以三弭木濕柴。著火油麻作護摩。得大財主。若早晨於河中以水作護摩。得一切人愛重。或以阿里迦木濕柴。搵酥蜜酪一洛叉作護摩。得千人受用豐足。或用阿波末里誐木濕柴作護摩。得一切病消除。或用有乳木<span class='corr'>濕</span>柴著火。用油麻作團食一洛叉。作護摩所求皆得。若有國王求國土。用蓮華一洛叉作護摩得願滿足。或用大麥一洛叉作護摩。得五穀受用無盡。或用安息香必里焰虞香。和酥作護摩得子息。若以惹帝華捻一一華。水中作護摩。以餘華與人。彼人嗅之得愛重。或以供俱摩華麝香丁香口含之。念誦人所見皆愛重。或以胡椒誦八千遍已。口含作瞋怒言彼自愛重。若以結界得成隱身。若見怨家意念之怨心自息。若恒持誦得一切人愛重。若於早晨以惹帝華并淨水。地上作護摩。得真言成就無敢違犯。若有怖畏者意念即除。若有怨怒者覩面自息。若為他人以一切香華作護摩彼獲愛重。或以水誦七遍早晨飲。惡業苦惱決定除滅。或將清水誦七遍洗面。世間一切見者悉皆愛重。若加持華與人得彼人愛重。若以粳米作護摩一洛叉。得人間第一尊貴。以油麻及蓮華一千作護摩得錢一千。若不酬價買。安息香并娑惹囉娑香及吉祥香等。與香水和合作護摩五日。六箇月內得一千功德。若一七日三時。用曼陀羅華作護摩得牛。用阿里迦華得穀。用世里沙華得馬。用無憂華得金。用尾部里多吉華得衣。又復若以惹帝花護摩。及諸上妙華。於水中作護摩。但心中所求一切上衣皆得。若加持眼藥七遍點眼。貧者亦得大富。若於夜分坐持誦。於眠睡中得吉祥夢境。若求極貴人愛重者。求足下土。與白芥子油麻和合。作護摩七日。每日三時作必得。若求貴重之人愛重者。用婆羅怛迦和油麻。作護摩七日七夜獲得。或求婆羅門愛重者。用乳粥并酥作護摩一切皆得。若欲毘舍愛重者。用大麥砂糖作護摩。若欲首陀愛重者。用團食作護摩即得。若為救病誦八百遍。摩病者頂一切得差。一切病加持線繫身皆差。若癭病加持白蟻土塗之即差。</p>
<p>復有七種儀則。第一畫像儀則最上法。如先所說求新帛清淨無雜。畫聖妙吉祥菩薩。如童子相身肉紅色。坐蓮華座種種莊嚴。右邊畫聖觀自在菩薩。左邊畫普賢菩薩。身量小如妙吉祥菩薩。畫像成已。求清淨之地及佛舍利塔處如法念誦。滿一俱胝已得囉惹之福。若用濕白檀柴。搵供俱摩香水。護摩一洛叉同前。若用濕沈香柴。搵酥蜜酪護摩同前。若以惹帝華。和酥蜜酪作護摩同前。若用蓮華聚作護摩。得錢如華聚大小。若用尾部里哆吉果。一洛叉作護摩得大財主。若用濕柴安息香。同護摩八千得穀。若恒以脂麻護摩得穀無盡。若以粳米一洛叉護摩。得衣食廕庇千人。若以多子者菓子及舍弭菓子作護摩。得妙童女供事。若以舍弭樹葉作護摩一切如意。以阿誐悉帝華。搵乳作護摩。得淨行者奉重。若用白迦囉尾囉華。及迦尾迦囉華作護摩。得最上人愛重。用曼陀羅華作護摩。得最上人愛重。用曼陀羅花作護摩得一切首陀愛重。用阿里迦華。搵酥蜜酪作護摩。救一切病。若以如是儀則。用香華一洛叉。獻佛足下常受快樂。若以菩提樹濕柴著火。用舍弭華一千作護摩。能除一切星曜所執。若以牛黃書真言。頂戴入軍陣。一切器仗不傷。若以真言成就妙吉祥菩薩乘象。在軍陣前。他軍見之自退。若以童子相菩薩坐金孔雀。安幢上擎於陣前。他軍見之自退。若以惹帝華一洛叉獻佛足。即於彼處布吉祥草臥。於夢中所求皆見。若燃燈一千盞。其中一盞用藕絲纏甘草為心。然燈供養。彼人決定得見妙吉祥菩薩。如一切讚歎殊妙之相。</p>
<p>又有求成第二儀則。用一生金銀未曾別用者。作妙吉祥童子。右手作施願。左手持佛母般若波羅蜜多經。如是作已於舍利塔前安置。對像誦真言一洛叉滿已。於晨朝獻大供養。以童男童女作諸歌舞。自讀誦大乘經法。供養畢獻三朵妙華及閼伽水。獻已發遣。先所說儀法有請召發遣等印。若念誦時結蓮華印。若請召用幢印。若獻座用吉祥印。若獻閼伽用滿印。若獻華用一尊印。若獻燈用願印。獻香用合掌印。獻塗香用孔雀坐印。獻食用杖印。凡作念誦前諸儀軌。皆用此諸印法。自初起首至法成就。應是請召及諸供養發遣。皆用印法。直至畢日。若以惹帝華獻佛。及獻閼伽已。於佛前臥。於夢中得見佛作說法相有菩薩圍遶。若為作如是種種之事。當須持戒不得散亂。於白月一日起首。以吉祥香和蜜作護摩。得最上尊貴。若誦一俱胝。得親見妙吉祥如人語話。若得說法及得光照。得不退菩薩位。</p>
<p>復有第三儀則。用赤檀作童子相。一邊作愛子。次摩耶夫人手攀無憂樹。一邊安置鹽及白黑芥子和合。以赤檀作彼形相。作已截斷作護摩彼自愛重。或以尼俱律陀樹子作護摩。若為他作他得愛重。或以優鉢羅子。若為他作護摩他得愛重。或用棗子為人作護摩。彼人得愛重。若以烏曇鉢羅子。為彼人作護摩。彼人得愛重。若以悉哩巘吒迦木作護摩。得婆羅門愛重。若以藕作護摩。得剎帝利愛重。若以龍花作護摩。得毘舍愛重。若以稻穀作護摩。得首陀愛重。若以鹽及乳糖。和為團八千。作護摩一日三時。七日滿畢。若為他作彼得愛重。若以苦楝葉芥子和油護摩。一日三時。七日為滿得彼愛重。若以蓮華一洛叉。作護摩得金。若以迦羅惹里迦花八千。作護摩得大聚落。若以波吒羅花作護摩。得穀無盡。若以吉祥花作護摩得金。若以菖蒲根。搵酥蜜酪作護摩。與一切論者論議得勝。或沒囉憾弭藥。酥和盛銅器中。誦真言直至一萬。然後自喫。得於一切論者中得勝。若有嗔怒者誦八千已。觀彼自息。</p>
<p>復有第四儀則。如前以新帛清淨無垢已。令畫人持戒。用最上彩色。畫聖妙吉祥菩薩。坐蓮座作說法相。右邊畫聖大彌佉羅。左邊畫聖佛母般若波羅蜜多菩薩。端嚴相身著白衣一切嚴飾。下面畫蓮華池。池中蓮華種種繁滿。畫龍王出半身相。手執蓮華莖。右邊畫消除障難聖無能勝大明王相。口出火焰作顰眉相。左邊畫聖鉢囉拏舍嚩里明王。手執羂索鉞斧眼紅黑色。擁護持誦行人。次畫持誦人。隨自顏色形相。手捧蓮華鬘。作瞻仰妙吉祥菩薩相。於上面畫持花鬘散華天人。以此畫像。於有佛舍利塔處面西安置。行人於此像前。誦真言一俱胝。滿已獻。大燈供養。獻已復誦聖般若波羅蜜多菩薩滿一萬遍。注意瞻仰妙吉祥菩薩相。若得此畫像動者得人間第一尊貴。若得眼動得作天人。若笑得輪囉惹。若得言語證得初地菩薩位。入諸佛會聽法。若於此像前。[((土/口)*殳)/牛]有犢黃牛乳取酥。得酥已盛於銅器中。誦真言直至三種相現。若得熱相。誦者得大智慧大聞持等。若得煙出。證隱身自在。若是焰出當獲神通。復有以菖蒲根用惹帝花纏。用坯器盛已誦真言。直至苗出誦人取喫得聞持。誦一俱胝得親見妙吉祥聽聞說法。若以金作百葉蓮華已。於像前右膝著地。誦真言直至焰出。手執得天輪王。他人不能得見。若以雄黃或雌黃。合眼藥用吉祥菓盛。誦真言直至作聲。用少許點眼中。所有地行一切夜叉羅剎。及毘舍左等類中當得為主。若以上等劍無損缺者。於像前手按。誦真言直至如蛇起頭。若執之得天輪王住壽一劫若復以雄黃用三種金裹。雄黃丸子口中含。誦真言直至振動。誦人得隱身復得六天自在。若作此儀者。其持誦行人當須一切善法具足不得貪欲。復有取舍弭樹子及菩提樹子。三金裹已口中含。誦真言直至振動。得隱身復得神通壽命千歲。復以銀作輪。持於脩羅窟前誦。直至輪擊。脩羅窟門開入中無障。彼脩羅女出迎。誦者入中壽命一劫。復有用鐵作三戟叉。持誦行人若持。於阿脩羅窟前作念誦。一切障難破壞。彼自出迎。若欲住彼得壽一劫。當得見於彌勒世尊。</p>
<p>復有第五儀則。若用白阿里迦木。作拇指大妙吉祥菩薩。作已獻阿里迦花一洛叉。得貴人之位。若用白迦囉尾囉根拇指許大。作妙吉祥菩薩。以迦囉尾囉花獻一洛叉。得真言成就。若以迦囉賀吒木。作妙吉祥菩薩一尺許大。以賀吒花獻一洛叉。得多人愛重得為軍主。若用白檀作五寸大妙吉祥菩薩。以惹帝花獻一洛叉得貴人位。若以菩提樹木作一指長像。獻淨水一瓮得多人愛重。若以一切香作像。獻一切香花所求皆得。若恒時以沈香木濕柴作護摩。一切持誦人中得尊重。恒時持誦除大五逆罪。命終之後得親見妙吉祥聽法。若急誦八百。於一切眾生中得隱身。得為持念主。一切瞻仰愛重。若為他作一切皆得如是童子儀則種種之事。皆悉得作唯除貪欲。</p>
<p>復有第六調伏儀則。如是所說於末法時。當為利益眾生使得成就。我更與說第七儀則。當為濁惡之時利益薄福眾生。與傳此法令得菩薩三乘之道。令解方便上下品事。復為末法時一切眾生。貪愛迷惑及瞋濁重者。及為所繫縛者。當為解脫道勝善果報。如來所說真言儀軌。有大力勢具大精進。當為廣大利益。末法之時一切眾生。使得不空成就。我釋師子人中最上天中之天。當於妙吉祥法中。略說如是最上利益之法。令得一切所作成就。</p>
</div>
<p class='juan'>大方廣菩薩藏文殊師利根本儀軌經卷第十七</p>
</div><!-- end of div[@id='body'] -->
</body></html>