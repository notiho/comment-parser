<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣菩薩藏文殊師利根本儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu33' />大方廣菩薩藏文殊師利根本儀軌經卷第十二<p class="byline">西天譯經三藏朝散大夫試鴻臚少卿明教大師臣天息災奉　詔譯</p>大輪明王畫像儀則曼拏羅成就法品第十四之餘</p><p>妙吉祥我今更說粉壇曼拏羅。可二肘作或四肘或八肘不越此儀。如前法度求河岸山頂。及別最上清淨之處。擘畫壇位作四方相開四門。四隅四緣方停端正。以五色粉作或間雜五色。種種色相微妙莊嚴。彼同事人當須慇懃專注。心無煩惱無罪業行。如法知事恒誦持者。默然依法起首。若作息災增益。當於中心粉作大寶山大寶龕。龕中作大寶光幢如來。結跏趺坐轉法輪相。於像前作三重供養。及作光焰印如法莊嚴。用彼光焰普遍蓋覆。晃耀皆滿於中。所粉本尊三界大師。如日初出喻恭俱摩花色。如輪王相頭戴寶冠身著天衣。及種種殊妙花鬘莊嚴。作大笑面如大精進大力那羅延天。妙色端嚴非老非少。右手作嗅嚩俱羅華。左手持光焰熾盛輪。坐大寶山座翹一足垂一足。有光周遍火焰如火熾盛復如風吹。如是莊嚴已。彼持誦人於此像前。所有求願一切成就。及得一切真言成就至於諸有情等若有煩惱及五逆罪犯諸禁戒。諸無智人造一切罪。若依法修行皆得解脫。若得見曼拏羅及持輪天尊。於一剎那間虔心隨喜者。一切重罪皆得消滅。於曼拏羅東門。作芭蕉等莊嚴及作門額。於門外誦真言作灑淨。及獻果食香燈及五香花鬘等。皆最上精潔虔心鄭重。於天尊前安最上殊勝賢瓶。不得觸動。彼護摩爐如前儀則安置。然作護摩事所用柴。當用佉儞囉木波羅舍木。吉祥木優曇鉢羅木。阿哩迦木阿波末哩誐木等。為柴作八千片或一千八十。復以胡麻及稻穀花。與酪相和訖作護摩事。彼行人就吉祥星日。先當澡浴著新淨衣食三白食。如是清淨已然作護摩。誦大輪一字明及作法事。依法滿足所求大願。悉皆獲得大力具足一切無畏。若末劫時持誦行人恒持誦者。於世間及出世間一切事皆得成就。是大明力得大精進。乃至十力者及梵天帝釋護世等。那羅延天日月天等。至於夜叉羅剎摩睺羅緊那羅誐嚕拏摩多囉人。及仙人一切有情。所說真言皆得成就。彼如是等此中請召皆悉集會。若誦此大輪一字明王。能降伏一切部多。能召一切賢能。能得一切善師。及得一切有情信樂。若依法行如法畫像。求河岸山頂最清淨處安置。若欲作息災增益者。凡是所用並先安置。持誦者於此像前。面東於草座上坐。專心持誦不得散亂。持誦聲不得太高亦不得太低。若降伏部多速得成就。若慈心悲愍世間有情。所有憂苦逼迫無主無依。及在惡趣輪迴諸苦者。為作救護皆得成就。但於像前一心思惟。想作人間所有最上供養而奉獻之。復於像前依法作護摩事。以清淨團食與白檀龍腦恭俱摩等香。合和作一百八團。以此食擲於火中而作供養。每一團一擲一誦真言。以佉儞囉木鉢洛叉木。[(仁-二+爾)*也]<span class='note-inline'>(切身)</span>誐魯馱木波羅舍木。以此等木為柴。若無此等木可用別木。凡是蟲蝕及乾枯爛木皆不得用。一切有刺木亦不得用。若用者自獲重罪。此廣說一字真言儀軌。於一切真言中最上。於一切事使用得成無疑。至於請召此皆召得。若護摩事當用不洛叉優曇鉢羅尼俱陀等柴。酥蜜酪等搵柴兩頭。專心作護摩。當為王家作護國事。若為求生天作護摩者。當用恭俱摩及白檀等。若求為持明天主作護摩者。用蓮華三十六洛叉作護摩。後復作閼伽獻佛。若得彼佛像上遍有光焰者。於彼必得為主。乃至得生梵天及色究竟天乃至阿修羅中。此後一切聖人中恒得為主。能破壞一切部多等。以精進力大堅固力得法成就。於持明天中恒得為王壽命一劫。命終之後決定趣於無上菩提。</p>
<p>又復有法略說。若用白蓮華白檀同作護摩。一百洛叉數滿功成。決定得見寶幢佛。得見佛已得五神通。獲得長壽住一大劫時得近佛。復得見無量世界諸佛。於彼佛所恒作供養與佛同居。復有大寶世界彼有世尊。號最上牟尼最上第一寶幢如來。於中而住。彼持誦者得住彼中決定無疑。</p>
<p>又復有最上法。是如來最上之說。用曩誐枳婆羅花及龍腦白檀恭俱摩等和合。持誦者作護摩七十八洛叉。作護摩後所欲召請皆得來至。得天歡喜所求皆得。彼持誦人得佛摩頂。於摩頂間證七地菩薩位名真佛子。得授記已決證菩提。彼有知見皆從佛智修一切真言行。作大供養得五神通。於一念間作真言王具種種相。亦令他人具一切相樂法供養於一剎那中發菩提心。於諸佛剎百千世界皆能得到。得見彼佛及諸菩薩。親近供養得聞法要。</p>
<p>又復有法若有行人。以清淨心專注誠諦。以金銀器或銅瓦器。盛酥燃燈滿一洛叉。數定百千不剩不少。唯以男子為同執事。不得使女人執事彼燈。一一執持於佛大輪王前供養奉獻一一皆遍。每一燈誦真言一遍不得少剩。如是供養竟。於剎那間得所求成就聞鼓音普遍吼聲。有無數天眾及佛菩薩。住虛空中讚言善哉善哉。汝誠智者善能修行。汝定不復沈淪苦海。獲大安樂寂靜無畏最上清淨八正之道。善者所行汝已能行。必趣涅槃成於佛道。</p>
<p>復有法修真言行。求大輪一字相正覺所說。是最上行大智法用。儞摩樹木作三股金剛杵。兩頭中間作其停分。常時安置像前。若持誦時執持一心專注。滿十六洛叉或八洛叉。誦數滿已得法成就。若得彼奉獻供養及金剛杵上。遍有光焰熾盛者。彼持誦人能往梵世及別天界。於一切聖人中。得為主宰得為持明天。及得天上轉輪王等。得轉自身作種種相妙色端嚴。得延壽命住十中劫受尊勝快樂。又復以菩提心修平等行。遠離苦趣一切罪業得為聖天。命終之後復來人間亦受大快樂。若是依法修行精進不退。決定當證菩提之果。</p>
<p>復有種種法。若為人作持誦供養。修此大輪王廣大儀軌者。或求帝釋轉輪聖王持明天等諸殊勝事。當誠心專注一切成就。若已得先行法成就者。於一夜中結跏趺坐。持誦不斷直至早晨者。彼人得五神通。若於屍陀林中守不壞屍。專心持誦一字明一夜不間斷者。早晨得所作成就。又復若於屍陀林中。持誦忿怒大力一字明王六箇月。得法成就者所求願滿。又復欲成就一切莊嚴具者。所謂白傘蓋革屣耳環瓔珞腕釧。乃至衣鹿皮衣天衣。淨瓶齒木及兜鍪鎧甲寶劍寶帶。乃至數珠蓮華等。世間一切莊嚴皆得成就。但於像前安前件種種物等。乃至寶莊嚴諸器仗等。當灑淨持誦八洛叉遍。若得前件種種之物。皆有光焰出觸持誦人者。是法得最上成就。隨觸之頃持誦之人獲得神通。又復持誦人。或將泥土所造。莊嚴所成器仗之類。或有情眾禽之類。乃至有想無想及種種界種種有命物類。及一切部多等。或自作或教他作。但於像前如前儀法。灑淨持誦滿六洛叉。乃至七洛叉遍誦數滿已。若於彼種種物上。有光焰現觸持誦人。彼人於所觸之頃獲得神通。亦得最上成就。能遊四方得長壽快樂。轉身復得生於天上。如是所作所求之事皆得成就。亦得大力明王無量歡喜。又復持誦之人。如是修行廣大儀軌。求大明力速成就者。凡所作事必求清淨。當用淨人身心清淨。遠離憒鬧好樂淨處恒常安住。當用此人助修法事。得法成就者得上品之果。若用中下品人助修法事。復自無上品專精之心。所獲果報秖成中下品事。若不為大事不作護摩。至於少時專心持誦者亦獲福德。國王大人見者歡喜。若恒持誦罪障消除。此真言王若恒持誦。每日誦二遍或七八遍擁護自身。於一切處常獲吉祥。若所著衣經三加持者。若有著者能除病苦。若加持三衣有患鬼病者。以衣觸之病自除差。若有嗔怒之人。想彼面目而加持之。彼人若見嗔怒自息。若是部多惡眾與人為害作惱亂者。但想彼惱之人面目。誦真言王三十遍。以自手口加持之。彼人自免無所傷害。若有人間一切嬰孩。於睡眠食飲之間。或備摩多囉鬼等恒為驚怖惱亂者。以真言王加持六十遍。鬼自遠離驚怖悉除。若或有人住江河邊。恒持誦真言王者。水中鬼神有毒無毒之類一切不能為害。如是大地人間有種種之事。以大明加之無不獲驗。</p>
<p>若復有人恒誦持此真言王者。或於見受苦惱速得安樂。至於有大災難亦速獲消除。若以青蓮華稻花及諸妙香。和蜜作護摩者。誦大輪明六百遍或一千八十遍者。亦得退冤家之難逼惱息除。若以摩利迦花白檀龍腦恭俱摩等作護摩者。當得鬼神敬愛。若恒誦持恒作護摩者。於一切事無不獲得。至於三品靈驗。在持誦之人心所專注及不專注。</p>
</div>
<div class='div-pin'><a id='mulu34' />
<p class='h1'>大方廣菩薩藏文殊師利根本儀軌經一切法行義品第十五之一</p><p>爾時金剛手菩薩摩訶薩。於大眾中從坐而起。遶佛三匝頂禮佛足。白世尊言善哉世尊。善能演說一切明最上真言相應大法雲一切如來心大輪明王大儀軌法。令彼行人於一切義得圓滿果。行無上道持誦護摩。入於三昧得因果相。現證大十力未曾有法。決定得坐菩提道場。善哉世尊惟願說彼修真言行人求成就者。於彼夢中見吉祥相。於一切明而得成就。又復為彼行人與諸眾生。作大饒益修諸法行。而夢中見吉祥相。知彼所作決定成就。世尊云何成就吉祥之瑞願為演說。</p>
<p>爾時世尊釋迦牟尼佛。告金剛手菩薩言。善哉善哉金剛手。汝大悲愍作夜叉王。為於世間眾多有情利益安樂。復為諸修行人而問於我。彼於夢中見何祥瑞乃為吉祥。於一切明定獲成就。金剛手諦聽諦聽汝善憶念。我今為汝一一宣說。金剛手我先說言。欲作法者先求清淨無礙之處。所謂山中山頂山巖之處或河岸處。清淨無礙作安居已。安置佛像獻大供養。然後取三長月白月吉祥日。於夜初分用白檀龍腦恭俱摩等香合和。用佉儞囉木柴著火。於佛像前地上。離佛四肘坐。以團食一千作護摩。若大火焰清淨無煙者。復以蓮華八千作護摩。以白檀搵蓮華護摩。後結寶座印獻座。作護摩時。用火天根本真言。或用此真言。</p>
<p class="dharani">曩莫三滿哆沒馱<span class='note-inline'>(引)</span>喃<span class='note-inline'>(引)</span>摩鉢囉<span class='note-inline'>(二合)</span>底賀哆舍娑曩<span class='note-inline'>(引)</span>喃<span class='note-inline'>(引)</span>怛[(仁-二+爾)*也]<span class='note-inline'>(切身)</span>他<span class='note-inline'>(引)</span>唵<span class='note-inline'>(引)</span>俱摩<span class='note-inline'>(引)</span>囉嚕閉尼<span class='note-inline'>(引)</span>捺哩舍<span class='note-inline'>(二合)</span>野捺哩舍<span class='note-inline'>(二合)</span>野阿<span class='note-inline'>(引)</span>怛摩<span class='note-inline'>(二合)</span>努<span class='note-inline'>(引)</span>訥部<span class='note-inline'>(二合)</span>底謨婆<span class='note-inline'>(引)</span>縛野娑嚩<span class='note-inline'>(二合)</span>半喃<span class='note-inline'>(二合)</span>弭<span class='note-inline'>(引)</span>儞吠<span class='note-inline'>(引)</span>捺野野他<span class='note-inline'>(引)</span>部旦吽吽頗吒頗吒娑嚩<span class='note-inline'>(二合引)</span>賀<span class='note-inline'>(引)</span></p>
<p>此真言能為擁護。若作一切護摩事竟。求成就應吉祥前相者。當於像前不近不遠布吉祥草。於夜初分不睡作相應觀。想一切佛及菩薩等。分明見已頂禮懺悔。仍捨自身奉一切佛。然後以頭向東隨意而臥。若於夜初分時所得之夢。當知是陰所得。於第二分時所得之夢此陽所得。第三分時所得之夢是風所得。俱非吉祥。若是第四分時所得之夢此為真實。從陰所得夢者。如是見摩尼水精真珠瓔珞之聚。或見大海大河大地處處水滿。仍復流派浮於自身。或見水難水無邊際乘屋而渡。或見雪山玉山水精山及見大雨。</p>
<p>又復見白繖蓋眾白莊嚴。及真珠網真珠蓋及白象白馬等。此夢是從陰所現。又復見白色人白衣白拂。及覩羅綿絹布白銀及鹽等。又復見粆糖菉豆油麻之類。如上之物或觸或受。又復或夢食餅食粥。及酥乳油蜜種種所食之物。如上之類或觸或食。又復見鞍馬騎乘。或坐或臥或觸或騎。如上種種之夢相似之類。皆是從陰所變。非是真實吉祥之應。於夜第二分時若夢見火。及大火焰熾照於四方及見閃電光照一切。此是陽之所變。又復見鉢納摩囉誐寶。及見種種寶皆如火色。又夢近火及復身觸以致熱惱。又夢喫黃色種種之食。又見天色昏暗不見日光。又見虛空兼及大地。乃至山石皆悉黃色。又見車馬騎乘兼及大象。一切莊嚴皆作金色。或坐或臥及以手觸。皆是從陽所得。又復見花鬘衣服及彼絡腋。乃至自身悉皆金色有光有香。如是乃至夢見種種異相並皆黃色。此者皆是從陽所得。於夜第三分時夢見光明。照於虛空遍於四方。又夢大地廣闊恒遍行履。又夢上樹及上有刺之樹。亦是從風所得。又夢喫苦物及一切辛辣之物。或復喫食果子。或生或熟亦皆辛辣。又復夢見急性之人。與之言語互相忤觸。或見一切部多作舞。或見自身作舞。至於見種種惡相種種亂言。此者皆是從風所變。</p>
<p>又復有三種法合陰陽風三種。所謂貪嗔癡三種貪為陰嗔為陽癡為風。及雜亂極雜亂相。若樂於世法女人之相。是陰所生。樂於嗔恚多於鬪諍是陽所生。癡者黑闇忘失樂多雜亂是風所生。如是諸夢境三法所生。凡求成就當隨夢境之相。又隨順陰說眾生色相。若人顏色鮮白端嚴光潤。不愚不鈍有智有慧執志不迴。復多勇猛有道心恒愛語長壽命。最得陰人奉重。生遇吉星復生魚宮。必主軍兵為護國重臣。得大富貴所有求事。非離真言非因真言。隨自業果當求成就。得成就已。求大福德求第一品事皆得成就。凡飲食自陰所發。一切恒不得食。又隨順陽說其行相。恒嗔之相色多黑瘦。好作惡事多為邪行。然有勇猛精進復有智力。多好朋友多學問。巧言說有道心。學業不退意多怨念。愛說瞋事多知世法。有我見於苦無畏。修真言行精進不退必得成就。所有求事隨業得成。作降伏法速得成就。一切誦者皆來奉重。所有於他眾生或殺或害或侵或奪。或為己或為他。然於法得成佛所不許。嗔相之人顏色多黑或紫色。或雜色或靘色或黃赤色。遠離最上真金之色。此人若蠍宮生。是大曜阿室隷史星。或木星處生宜食素愛酸辛之味。壽命延長得宿命智。又復隨順風說眾生行相。順風之人身肢澁惡不太肥瘦性不聰明。志不決定多有忘失。住不恒所。多有涕唾便痢觸穢處所。又貪食多病心好嫉妬。於諸有情多有嫌怨。或得為王多損佛法。生陰星之處難知真實。此人若恒持誦。作降伏敬愛求法必成。若有眾生心發風狂迷倒之者。此人持誦制之便退。若作別善事業難得成就。前已說陰陽風三種所得夢境。又合貪嗔癡等三法所受身色。心性所好可修可作諸事業等若復於夜第四分時。得真實夢境一切真實。於諸事業咸得成就。</p>
<p>又復有多種宮事。所謂羊宮牛宮。男女宮蟹宮。師子宮秤宮。童女宮蠍宮。人馬宮摩竭魚宮。寶瓶宮魚宮。天人宮阿修羅宮。乾闥婆夜叉等宮。乃至聖人等宮種種宮處。種種有情而應受生。稟種種形相有種種義業如來所說。彼求一切業果修行。得吉祥宮吉祥星相應者。當獲廣大果報。若無因業果報不成。若法義具足得真言成就。彼持誦人須具功德。知真如理分別因果此有功德此無功德。若具足業行得法成就。如前業行依法所說。乃是過去如來行業功德。為諸有情。求種種夢境見種種形相。獲得祥瑞適意愛見。或復見彼障難形相大惡夢境。彼持誦人必有上中下品三種修習。應須以最上大精進力求彼成就。於決定事業。離成就不成就疑惑之見。求離障難者當更依法作彼觀行。想四字大明童子。化作六面六臂大明王大忿怒之相。此明王形色如大焰摩菩薩。著豹皮衣蛇作莊嚴。手執利劍現大威力破諸障難。如日出世黑暗消除。所有一切作大障難諸惡部多。見此明王悉皆恐怖。不敢更作諸障難事。持誦行人障難悉除得法成就。六臂大明王說此除障大明大陀羅尼。彼諸部多及諸天眾悉皆諦聽。陀羅尼曰。</p>
<p class="dharani">曩莫三滿哆沒馱<span class='note-inline'>(引)</span>喃<span class='note-inline'>(引)</span>摩鉢囉<span class='note-inline'>(二合)</span>底賀哆舍<span class='note-inline'>(引)</span>娑曩<span class='note-inline'>(引)</span>喃<span class='note-inline'>(引)</span>怛[(仁-二+爾)*也]<span class='note-inline'>(切身)</span>他<span class='note-inline'>(引)</span>呬呬摩賀<span class='note-inline'>(引)</span>骨嚕<span class='note-inline'>(二合引)</span>馱釤目佉沙吒左<span class='note-inline'>(二合引)</span>囉拏薩哩嚩<span class='note-inline'>(二合)</span>尾覲曩伽<span class='note-inline'>(引)</span>哆迦吽吽<span class='note-inline'>(牛鳴音呼)</span>緊唧囉<span class='note-inline'>(引)</span>野悉尾曩<span class='note-inline'>(引)</span>夜迦[口*尒]尾多<span class='note-inline'>(引)</span>迦囉耨娑嚩<span class='note-inline'>(二合)</span>半喃<span class='note-inline'>(二合)</span>弭<span class='note-inline'>(引)</span>曩<span class='note-inline'>(引)</span>舍野羅護羅護三摩野摩努娑摩<span class='note-inline'>(二合)</span>囉頗吒頗吒娑嚩<span class='note-inline'>(二合引)</span>賀</p>
<p>大忿怒明王說此陀羅尼已。所有一切作障難者。驚懼怖畏身心戰動。是時妙吉祥童子。頂禮世尊釋迦牟尼佛足。作禮敬已即入三昧。</p>
<p>爾時世尊釋迦牟尼佛。觀察彼淨光天一切大眾作如是言。汝等天眾此忿怒明王有大威力。所有持誦行人。求一切世及出世間真言成就者。被部多等及惡眾生作諸障難行不饒益者。彼忿怒王令其自族而調伏之不斷其命。當令疾病受於苦惱。擁護誦者令得安住。兼獲福德增長彼障難者若不順其命。頭破七分如阿梨樹枝。</p>
<p>爾時世尊作是說時。彼妙吉祥童子即出三昧。佛告言童子汝所真言義深廣大。諸儀軌中最上尊勝。此忿怒王大陀羅尼。於諸世間令持誦人心常憶念。於晝夜中息彼冤心障難自退。常自擁護所作成就。</p>

<p class='juan'>大方廣菩薩藏文殊師利根本儀軌經卷第十二</p></div>
</div><!-- end of div[@id='body'] -->
</body></html>