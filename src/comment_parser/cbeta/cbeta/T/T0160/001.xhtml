<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩本生鬘論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 160
<div class='div-jing'>
<p class='juan'><a id='mulu1' />菩薩本生鬘論卷第一</p><p class="byline">聖勇菩薩等造</p><p class="byline">宋朝散大夫試鴻臚少卿同譯經梵才大師紹德慧詢等奉　詔譯</p>
<div class="lg regular"><div class='lg-row'>稽首一切智，　妙湛圓融德；</div>
<div class='lg-row'>聖支分相貌，　無作同真際。</div>
<div class='lg-row'>我意靜無諍，　忘稱讚布施；</div>
<div class='lg-row'>以四大為本，　白淨生無變。</div>
<div class='lg-row'>往昔於人中，　常修寂靜行；</div>
<div class='lg-row'>以拘蘇摩華，　合掌而奉散。</div>
<div class='lg-row'>遠離諸罪惡，　解脫諸煩惱；</div>
<div class='lg-row'>為人天愛敬，　演說無上道。</div>
<div class='lg-row'>由意寂靜故，　獲得清淨法；</div>
<div class='lg-row'>世間相常住，　無盡無修作。</div>
<div class='lg-row'>彼世間眾生，　聞相應功德；</div>
<div class='lg-row'>起決定信解，　住如來密藏。</div>
<div class='lg-row'>息連動遷變，　滅虛妄顛倒；</div>
<div class='lg-row'>彼勝智功能，　如燈常遍照。</div>
<div class='lg-row'>是諸有情類，　自性本無垢；</div>
<div class='lg-row'>依止佛世尊，　樂修真淨業。</div>
<div class='lg-row'>謂聞三寶名，　及師長教誨；</div>
<div class='lg-row'>隨順善行學，　蠲除我慢意。</div>
<div class='lg-row'>往昔調御師，　勤修菩薩道；</div>
<div class='lg-row'>依布施、愛語，　及利行、同事，</div>
<div class='lg-row'>攝取於勝慧，　脫染污縈縛。</div>
<div class='lg-row'>利樂於有情，　增長諸白法；</div>
<div class='lg-row'>由施力圓滿，　生梵天種族。</div>
<div class='lg-row'>唯增上淨業，　而為其根本；</div>
<div class='lg-row'>若起於我慢，　及無勝慧力，</div>
<div class='lg-row'>於自種類中，　而生多慢類，</div>
<div class='lg-row'>於百千萬種，　離生之喜樂；</div>
<div class='lg-row'>由顛倒取故，　彼則不能證。</div>
<div class='lg-row'>又彼寂靜處，　福德最殊勝；</div>
<div class='lg-row'>具廣大色相，　非小因所得。</div>
<div class='lg-row'>唯捨家出家，　彼菩提薩埵，</div>
<div class='lg-row'>具足大智慧，　能堪任荷負。</div>
<div class='lg-row'>彼於過去世，　久修六度行；</div>
<div class='lg-row'>已斷除障染，　為出離後邊。</div>
<div class='lg-row'>具廣大慈心，　憐愍眾生類；</div>
<div class='lg-row'>彼自性真實，　無別染污因。</div>
<div class='lg-row'>是時天帝釋，　觀察於世間，</div>
<div class='lg-row'>來驗彼人行，　其心無傾動，</div>
<div class='lg-row'>而作如是言：　「今此善男子，</div>
<div class='lg-row'>出現於世間，　最為殊勝者；</div>
<div class='lg-row'>於遷變無常，　心安固若是；</div>
<div class='lg-row'>以淨妙飲食，　伸供養恭敬，</div>
<div class='lg-row'>諸天及世人，　咸皆獲善利。」</div>
<div class='lg-row'>憶念修淨因，　契無相真智，</div>
<div class='lg-row'>如是修行者，　能治煩惱病；</div>
<div class='lg-row'>住清淨學處，　質直而無偽，</div>
<div class='lg-row'>觀察勝義諦，　離染無修作，</div>
<div class='lg-row'>啟方便慈門，　施平等安樂，</div>
<div class='lg-row'>發生於勝解，　無邪命希求，</div>
<div class='lg-row'>棄背諸有為，　直躋於實際，</div>
<div class='lg-row'>成就清淨道，　相應諸功德；</div>
<div class='lg-row'>於雜染因緣，　畢竟皆除斷。</div>
<div class='lg-row'>常崇奉恭信，　如來祕密藏，</div>
<div class='lg-row'>離妄執分別，　息除於恚惱；</div>
<div class='lg-row'>隨順勝種族，　而生於染習，</div>
<div class='lg-row'>如影隨其形，　如母生於子；</div>
<div class='lg-row'>菩薩悲願力，　愍恤諸群生，</div>
<div class='lg-row'>勇猛捐自身，　不生憂苦想。</div>
<div class='lg-row'>我今以微善，　歸命伸稱讚；</div>
<div class='lg-row'>願眾聖冥加，　祈悉地成就。</div>
</div></div>
<div class='div-other'><a id='mulu2' />
<p class='h1'>投身飼虎緣起第一</p><p>爾時世尊將諸大眾，詣般遮羅大聚落所，至一林中，謂阿難曰：「汝於此間為我敷座。」佛坐其上，語諸比丘：「汝等欲見我往昔時修行苦行舍利已不？」白言：「願見。」</p>
<p>于時世尊以手按地，六種震動，有七寶塔涌現其前，世尊即起作禮右旋。「阿難！汝可開此塔戶。」見七寶函珍奇間飾。「阿難！汝可復開此函。」見有舍利白如珂雪。「汝可持此大士骨來。」</p>
<p>世尊受已，令眾諦觀而說頌曰：</p>

<div class="lg regular" style="margin-left:1em;"><div class='lg-row'>「菩薩勝功德，　勤修六度行；</div>
<div class='lg-row'>勇猛求菩提，　大捨心無倦。</div>
</div><p>「汝等比丘咸伸禮敬，此之舍利乃是無量戒、定、慧香之所熏修。」</p>
<p>時會作禮歎未曾有。時阿難陀白言：「世尊！如來大師出過三界，以何因緣禮此身骨？」</p>
<p>佛言：「阿難！我因此故得至成佛，為報往恩故茲致禮。今為汝等斷除疑惑說昔因緣，志心諦聽。阿難！乃往過去無量世時，有一國王名曰大車，王有三子：摩訶波羅，摩訶提婆，摩訶薩埵。是時大王縱賞山谷，三子皆從，至大竹林於中憩息。次復前行見有一虎，產生七子已經七日。第一王子作如是言：『七子圍繞無暇尋食，飢渴所逼必噉其子。』第二王子聞是說已：『哀哉此虎將死不久，我有何能而濟彼命？』第三王子作是思念：『我今此身於百千生虛棄敗壞曾無少益，云何今日而不能捨？』</p>
<p>「時諸王子作是議已，徘徊久之俱捨而去。薩埵王子便作是念：『當使我身成大善業，於生死海作大舟航。若捨此者，則棄無量癰疽惡疾百千怖畏，是身唯有便利不淨，筋骨連持，甚可厭患；是故我今應當棄捨，以求無上究竟涅槃，永離憂悲無常苦惱，百福莊嚴，成一切智，施諸眾生無量法樂。』是時王子興大勇猛，以悲願力增益其心，慮彼二兄共為留難，請先還宮，我當後至。</p>
<p>「爾時王子摩訶薩埵，遽入竹林，至其虎所，脫去衣服，置竹枝上，於彼虎前，委身而臥；菩薩慈忍，虎無能為。即上高山，投身於地，虎今羸弱，不能食我，即以乾竹，刺頸出血。于時大地六種震動，如風激水，涌沒不安，日無精明，如羅睺障，天雨眾華及妙香末，繽紛亂墜遍滿林中，虛空諸天咸共稱讚。是時餓虎即舐頸血噉肉皆盡，唯留餘骨。</p>
<p>「時二王子生大愁苦，共至虎所不能自持，投身骨上久乃得穌，悲泣懊惱漸捨而去。時王夫人寢高樓上，忽於夢中見不祥事：兩乳被割，牙齒墮落，得三鴿鶵，一為鷹奪。夫人遂覺兩乳流出。時有侍女聞外人言：『求覓王子今猶未得。』即入宮中白夫人知。聞已憂惱悲淚盈目，即至王所白言：『大王！失我最小所愛之子。』王聞是已悲哽而言：『苦哉！今日失我愛子。』慰喻夫人：『汝勿憂慼，吾今集諸大臣人民，即共出城分散尋覓。』</p>
<p>「未久之頃，有一大臣，前白王言：『聞王子在，其最小者，今猶未見。』次第二臣來至王所，懊惱啼泣，即以王子捨身之事具白王知。王及夫人悲不自勝，共至菩薩捨身之地，見其遺骨隨處交橫，悶絕投地都無所知，以水遍灑而得惺悟。是時夫人頭髮蓬亂宛轉于地，如魚處陸，若牛失犢，及王二子悲哀號哭，共收菩薩遺身舍利，為作供養置寶塔中。</p>
<p>「阿難當知！此即是彼薩埵舍利。我於爾時，雖具煩惱、貪、瞋、癡等，能於地獄、餓鬼、傍生惡趣之中，隨緣救濟令得出離；何況今時煩惱都盡無復餘習，號天人師具一切智，而不能為一一眾生於險難中代受眾苦？」</p>
<p>佛告阿難：「往昔王子摩訶薩埵，豈異人乎？今此會中我身是也；昔國王者，今淨飯父王是也；昔后妃者，摩耶夫人是也；昔長子者，彌勒是也；昔次子者，文殊是也；昔彼虎者，今姨母是也；七虎子者，大目乾連、舍利弗、五比丘是也。」</p>
<p>爾時世尊說是往昔因緣之時，無量阿僧祇人天大眾，皆悉悲喜，同發阿耨多羅三藐三菩提心。先所涌出七寶妙塔，佛攝神力忽然不現。</p>
</div>
<div class='div-other'><a id='mulu3' />
<p class='h1'>尸毘王救鴿命緣起第二</p><p>佛告諸比丘：「我念往昔無量阿僧祇劫，閻浮提中有大國王，名曰尸毘，所都之城號提婆底，地唯沃壤人多豐樂，統領八萬四千小國，后妃采女其數二萬，太子五百，臣佐一萬。王蘊慈行仁恕和平，愛念庶民猶如赤子。是時三十三天帝釋天主，五衰相貌慮將退墮。彼有近臣毘首天子，見是事已白天主言：『何故尊儀忽有愁色？』帝釋謂言：『吾將逝矣，思念世間佛法已滅，諸大菩薩不復出現，我心不知何所歸趣？』時毘首天復白天主：『今閻浮提有尸毘王，志固精進樂求佛道，當往歸投必脫是難。』天帝聞已，『審為實不？若是菩薩今當試之。』乃遣毘首變為一鴿，我化作鷹，逐至王所，求彼救護可驗其誠。毘首白言：『今於菩薩正應供養，不宜加苦，無以難事而逼惱也。』</p>
<p>「時天帝釋而說偈曰：</p>

<div class="lg regular" style="margin-left:2em;"><div class='lg-row'>「『我本非惡意，　如火試真金；</div>
<div class='lg-row'>以此驗菩薩，　知為真實不？』</div>
</div><p>「說是偈已，毘首天子，化為一鴿，帝釋作鷹，急逐於後，將為搏取；鴿甚惶怖，飛王腋下求藏避處。鷹立王前，乃作人語：『今此鴿者是我之食，我甚饑急，願王見還。』王曰：『吾本誓願當度一切，鴿來依投終不與汝。』鷹言：『大王今者愛念一切，若斷我食，命亦不濟。』王曰：『若與餘肉汝能食不？』鷹言：『唯新血肉我乃食之。』王自念言：『害一救一於理不然，唯以我身可能代彼，其餘有命皆自保存。』即取利刀自割股肉，持肉與鷹貿此鴿命。鷹言：『王為施主，今以身肉，代於鴿者可稱令足。』王敕取稱，兩頭施盤，挂鉤中央，使其均等；鴿之與肉，各置一處，股肉割盡鴿身尚低，以至臂脇身肉都無，比其鴿形輕猶未等。王自舉身，欲上稱槃，力不相接失足墮地，悶絕無覺，良久乃穌。以勇猛力自責其心：『曠大劫來我為身累，循環六趣備縈萬苦，未甞為福利及有情，今正是時何懈怠耶？』爾時大王，作是念已，自強起立置身盤上，心生喜足，得未曾有。</p>
<p>「是時大地六種震動，諸天宮殿皆悉傾搖，色界諸天住空稱讚，見此菩薩難行苦行，各各悲感淚下如雨，復雨天華而伸供養。時天帝等復還本形，住立王前作如是說：『王修苦行功德難量，為希輪王釋梵之位，於三界中欲何所作？』王即答曰：『我所願者，不須世間尊榮之報，以此善根誓求佛道。』天帝復言：『王今此身痛徹骨髓，寧有悔不？』王曰：『弗也！』『我觀汝身甚大艱苦，自云無悔，以何表明？』王乃誓曰：『我從舉心迄至于此，無有少悔如毛髮許。若我所求決定成佛真實不虛得如願者，令吾肢體即當平復。』作此誓已頃得如故。諸天世人讚言希有，歡喜踊躍不能自勝。」</p>
<p>佛告大眾：「往昔之時尸毘王者，豈異人乎？我身是也。」時彼眾會聞是語已，異口同音咸伸勸請：「昔者世尊救度眾行，不惜軀命為求大法，法海已滿，法幢已建，法鼓已擊，法炬已然，機熟緣和正得其所，云何捨離一切眾生欲入涅槃而不說法？」時梵天王稱讚如來，為求法故嘗捨千頭。</p>
<p>佛受請已，即時往趣波羅奈國鹿野苑中三轉法輪同觀四諦，三寶於是出現世間。</p>
</div>
<div class='div-other'><a id='mulu4' />
<p class='h1'>如來分衛緣起第三</p><p>爾時世尊在摩竭國竹林精舍重閣講堂，與阿難陀著衣持鉢入城乞食。見有衰老夫婦二人，兩目失明加復貧悴，唯有一子年始七歲，常出乞丐以贍其親；或得新好果蓏飲食，先奉父母，有得硬澁殘觸之物，而自食之。是時阿難念此小兒，雖在幼年而行篤孝，勤意朝夕不失所須。佛分衛訖還歸精舍，食畢洗足敷座而坐，為諸大眾將演經法。阿難叉手前白佛言：「適侍世尊入城分衛，見一小兒將盲父母，往來求乞承順孝養，日以為常甚為難得。」</p>
<p>佛言：「阿難！匪惟在家及出家者，皆以孝行而為其先，計其功德不可稱量。所以者何？憶念過去無量劫時，我為童子亦年七歲，以孝順心曾割身肉，以濟父母危急之命，從是以來承此功德，常為天帝及作人王，直至成佛皆因此福。」</p>
<p>阿難白佛：「願聞往因，活親之命，其事云何？」</p>
<p>佛言：「阿難！汝當諦聽，吾今為汝分別說之。乃往古世，此閻浮提有一大國，名得叉尸羅，時彼國王名曰提婆，有十太子各領一國，其最小者名曰善住，國界康樂人民熾盛。時彼鄰境有一惡王名曰羅睺，欲來侵掠，搆其兇黨舉師相攻。時善住王兵力不如，乃奔父國避其禍難。王有愛子其名善生，方在髫齓不忍棄遺，將婦抱兒怱遽出境，一路七日得至家邦，一路荒僻經十四程，勉力而負七日之儲，登途慞惶誤涉迂道，方行半路已絕餱糧，累日飢羸相顧殆盡。王作是念：『事迫計窮，須棄一人可存二命。』乃諭夫人携兒前進，引刃於後欲斫婦身，用活幼兒兼以自濟。善生迴顧見父舉刀，急白王言：『勿殺於母！寧割我肉以充其糧，未聞有兒食於母肉。』勤誠泣諫母命獲全。</p>
<p>「是時善生乃白王言：『願將身肉以救二親，若割肉時勿令頓盡，漸可取食得延數程；若命絕者肉當臭爛，必為所棄於事無成。』是時父母謂善生曰：『今為罪行非予本心，何忍舉刀親割汝肉？』於是王子先持利刀，自割身肉跪而奉之。王與夫人見是事已，悲啼懊惱久乃能食。經于數朝身肉都盡，未至他國饑急難堪；於骨節間復得少肉，齎之前途用接餘命。時善住王及彼夫人，各以善言慰喻其子，聚首哀戀捨之遂行。爾時王子而作是念：『我以身肉濟活親命，願達鄉國身安泰然，以此善根速獲菩提，濟度十方一切群品，使離眾苦證真常樂。』發是願時三千世界六種震動，欲、色諸天悉皆驚愕，即以天眼觀於世間，乃見菩薩修是孝行。是諸天子於虛空中，合掌稱讚淚墮如雨。</p>
<p>「時天帝釋化作虎狼，試驗菩薩，欲來吞噉。王子自念：『此諸猛獸今來食我，唯有餘骨悉皆施之，以歡喜心不生悔惱。』是時帝釋還復本形，讚王子言：『甚為希有，能以身肉濟活二親，如是孝心無能及也。汝須何願，今當說之。』『我唯志求無上佛道。』天帝復言：『我今視汝身肉都盡，疲苦難堪，得無悔恨於父母耶？』王子答言：『若我誠實心無悔恨，決定當來得成佛者，使我身肉倐然如故。』作是誓已即得平復。時天帝釋及諸天人，同聲讚言：『善哉！善哉！』」佛告阿難：「往昔之時善住王者，豈異人乎？今淨飯父王是；王夫人者，今摩耶夫人是；昔善生王子者，則我身是也。」</p>

<p class='juan'>菩薩本生鬘論卷第一</p></div>
</div><!-- end of div[@id='body'] -->
</body></html>