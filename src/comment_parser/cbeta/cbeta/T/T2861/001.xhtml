<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>泉州千佛新著諸祖師頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2861
<p class='juan'><a id='mulu1' />泉州千佛新著諸祖師頌</p><p class="byline">終南山僧　慧觀撰序</p>
<div class='div-other'><p>南岳泰公著五讚十頌。當時稱之以美談。及樂浦香嚴尤長厥頌。斯則助道之端耳。自祖燈相囑始迦葉終曹溪。凡三十三祖信衣後迨數人。先賢之所未讚者。愚且病焉。雖寶林祖述其事閱而可委。奈何忘機。尚懶者或陋其繫遠殘秋之可。愚得以前意請於　千佛燈禪師罕讓而弗獲免。未信宿而成蓋辭理生　千佛之筆當時問答奇句或糅。其間約字雖則未多。識者曆觀諸聖之作於是乎在矣。亦猶納須彌於芥子其橙一也。是以命牋染翰為之序云。西國二十八代祖師及唐土六祖師。後[枯-十+儿]慶明覺大師述。</p>
</div>
<div class='div-other'><a id='mulu2' />
<p class='h1'>初祖大迦葉尊者</p>
<div class="lg regular"><div class='lg-row'>偉哉迦葉　密傳佛心　身依一納</div>
<div class='lg-row'>口海千尋　威儀庠序　化道幽深</div>
<div class='lg-row'>未逢慈氏　且定鷄岑</div>
</div></div>
<div class='div-other'><a id='mulu3' />
<p class='h1'>第二祖阿難尊者</p>
<div class="lg regular"><div class='lg-row'>多聞慶喜　高建法幢　傳佛金偈</div>
<div class='lg-row'>繼祖銀釭　慈悲第一　智慧無雙</div>
<div class='lg-row'>飲光後䠱　月印秋江</div>
</div></div>
<div class='div-other'><a id='mulu4' />
<p class='h1'>第三祖商那和修尊者</p>
<div class="lg regular"><div class='lg-row'>胎衣尊者　暗室明燈　人天耳目</div>
<div class='lg-row'>佛法股肱　非心非色　無減無增</div>
<div class='lg-row'>良哉至理　覺海大鵬</div>
</div></div>
<div class='div-other'><a id='mulu5' />
<p class='h1'>第四祖優波毱多尊者</p>
<div class="lg regular"><div class='lg-row'>優波鞠多　辯瀉玄河　法山崷崪</div>
<div class='lg-row'>道樹婆娑　籌盈石室　屍繫天魔</div>
<div class='lg-row'>性非十七　悟在剎那</div>
</div></div>
<div class='div-other'><a id='mulu6' />
<p class='h1'>第五祖提多迦尊者</p>
<div class="lg regular"><div class='lg-row'>多迦大<span class='corr'>士</span>　無我出家　了根達境</div>
<div class='lg-row'>兔月空花　體非形相　理出齒牙</div>
<div class='lg-row'>隨方利物　豈有瓟瓜<span class='note-inline'>(薄交反以瓠可為飲瓜亦又音雹瓜雹也)</span></div>
</div></div>
<div class='div-other'><a id='mulu7' />
<p class='h1'>第六祖彌遮迦</p>
<div class="lg regular"><div class='lg-row'>彌遮加祖　習五通仙　遇師正法</div>
<div class='lg-row'>看我心偏　悟如未悟　玄之又玄</div>
<div class='lg-row'>神通示滅　八部潛然</div>
</div></div>
<div class='div-other'><a id='mulu8' />
<p class='h1'>第七祖婆須蜜尊者</p>
<div class="lg regular"><div class='lg-row'>祖婆須蜜　入彌遮室　迷悟本如</div>
<div class='lg-row'>物我冥一　平携酒器　項擎佛曰</div>
<div class='lg-row'>奚是奚非　誰得誰失</div>
</div></div>
<div class='div-other'><a id='mulu9' />
<p class='h1'>第八祖佛陀難提尊者</p>
<div class="lg regular"><div class='lg-row'>佛陀難提　大化群迷　心無心外</div>
<div class='lg-row'>法理高位　五天論將　三界雲梯</div>
<div class='lg-row'>卓然真氣　南北東西</div>
</div></div>
<div class='div-other'><a id='mulu10' />
<p class='h1'>第九祖伏陀蜜多尊者</p>
<div class="lg regular"><div class='lg-row'>伏陀蜜多　大器晚成　五十不語</div>
<div class='lg-row'>五十不行　我逢達士　倐契無生</div>
<div class='lg-row'>崖松有操　秋鷄無程</div>
</div></div>
<div class='div-other'><a id='mulu11' />
<p class='h1'>第十祖脇尊者</p>
<div class="lg regular"><div class='lg-row'>脇大尊者　愛憎網[木*奢]　量等虛空</div>
<div class='lg-row'>道准簫灑　真體自然　因真舒憑</div>
<div class='lg-row'>幼世蒼杧　奔騰意馬</div>
</div></div>
<div class='div-other'><a id='mulu12' />
<p class='h1'>第十一祖富那夜奢尊者</p>
<div class="lg regular"><div class='lg-row'>富那夜奢　智若須彌　心指法住</div>
<div class='lg-row'>身外榮衰　明暗隱顯　視聽希夷</div>
<div class='lg-row'>現前提住　更不參差</div>
</div></div>
<div class='div-other'><a id='mulu13' />
<p class='h1'>第十二祖馬鳴菩薩尊者</p>
<div class="lg regular"><div class='lg-row'>尊者馬鳴　化花□成　魔宮霧卷</div>
<div class='lg-row'>[米*(白/(企-止+干))]苑風清　我欲識佛　不識者朋</div>
<div class='lg-row'>莫非玄解　動足塵生</div>
</div></div>
<div class='div-other'><a id='mulu14' />
<p class='h1'>第十三祖迦毘羅尊者</p>
<div class="lg regular"><div class='lg-row'>毘羅尊聖　因地魔王　憑師指教</div>
<div class='lg-row'>殺證真常　胡為愚智　誰是矩長</div>
<div class='lg-row'>德馨性淨　蘭蕙氷霜</div>
</div></div>
<div class='div-other'><a id='mulu15' />
<p class='h1'>第十四祖龍樹菩薩尊者</p>
<div class="lg regular"><div class='lg-row'>菩薩龍樹　化龍是霧　心曉佛心</div>
<div class='lg-row'>住而靡住　身現圓了　法流膏雨</div>
<div class='lg-row'>提婆機投　孰暗旨趣</div>
</div></div>
<div class='div-other'><a id='mulu16' />
<p class='h1'>第十五祖迦那提婆尊者</p>
<div class="lg regular"><div class='lg-row'>迦那提婆　德岸彌高　迴旋香象</div>
<div class='lg-row'>欠㰦金毛　機通嵒雷　辯瀉秋濤</div>
<div class='lg-row'>始終絕證　勿誤王刀</div>
</div></div>
<div class='div-other'><a id='mulu17' />
<p class='h1'>第十六祖羅睺羅多尊者</p>
<div class="lg regular"><div class='lg-row'>羅睺道德　在口寧論　因師說耳</div>
<div class='lg-row'>尋得人門　高提日了　大照乾坤</div>
<div class='lg-row'>不取不捨　傳乎子孫</div>
</div></div>
<div class='div-other'><a id='mulu18' />
<p class='h1'>第十七祖僧迦難提尊者</p>
<div class="lg regular"><div class='lg-row'>僧迦難提　莊嚴王子　逾域九重</div>
<div class='lg-row'>入山千里　定喻井金　義乖終始</div>
<div class='lg-row'>理屈於師　忽窮自己</div>
</div></div>
<div class='div-other'><a id='mulu19' />
<p class='h1'>第十八祖迦耶舍多尊者</p>
<div class="lg regular"><div class='lg-row'>迦耶舍多　幼會佛機　手携寶鏡</div>
<div class='lg-row'>面難提師　內外絕翳　眉目無虧</div>
<div class='lg-row'>風飄鐸韻　非我而誰</div>
</div></div>
<div class='div-other'><a id='mulu20' />
<p class='h1'>第十九祖鳩摩羅多尊者</p>
<div class="lg regular"><div class='lg-row'>鳩摩羅多　大常止簷　蒙師為澤</div>
<div class='lg-row'>委父無厭　本非鍛鍊　肯藉鎚鉗</div>
<div class='lg-row'>一榻孤坐　人天禮瞻</div>
</div></div>
<div class='div-other'><a id='mulu21' />
<p class='h1'>第二十祖闍夜多尊者</p>
<div class="lg regular"><div class='lg-row'>闍夜多祖　格高貌古　錫有六環</div>
<div class='lg-row'>田無半畝　言下不生　何處不普</div>
<div class='lg-row'>垂手入鄽　他方此土</div>
</div></div>
<div class='div-other'><a id='mulu22' />
<p class='h1'>第二十一祖婆修盤頭尊者</p>
<div class="lg regular"><div class='lg-row'>婆修盤頭　修行不臥　雖曆辛懃</div>
<div class='lg-row'>翻成嬾墮　因指見見　逢歌拍和</div>
<div class='lg-row'>泡幻無真　聽情無過</div>
</div></div>
<div class='div-other'><a id='mulu23' />
<p class='h1'>第二十二祖摩拏羅尊者</p>
<div class="lg regular"><div class='lg-row'>辨塔降勇　自在王子　雷震蟄行</div>
<div class='lg-row'>邪師失齒　神運六通　道風千里</div>
<div class='lg-row'>聲色恒真　何須聵耳</div>
</div></div>
<div class='div-other'><a id='mulu24' />
<p class='h1'>第二十三祖鶴勒尊者</p>
<div class="lg regular"><div class='lg-row'>尊者鶴勒　上德不得　任性縱橫</div>
<div class='lg-row'>發言奇特　功高二義　名宜萬國</div>
<div class='lg-row'>稽首歸依　祖林膽蔔</div>
</div></div>
<div class='div-other'><a id='mulu25' />
<p class='h1'>第二十四祖師子尊者</p>
<div class="lg regular"><div class='lg-row'>師子尊者　人天仰譽　空裏案青</div>
<div class='lg-row'>雲間鶴翥　論鼓纔聲　法輪高御</div>
<div class='lg-row'>㭫柆邪徒　梧真去處</div>
</div></div>
<div class='div-other'><a id='mulu26' />
<p class='h1'>第二十五祖婆舍斯多尊者</p>
<div class="lg regular"><div class='lg-row'>婆舍斯多　久離攀㳂　未逢作者</div>
<div class='lg-row'>終不聞拳　傳師衣鉢　度物橋船</div>
<div class='lg-row'>當心妙見　豈假言宜</div>
</div></div>
<div class='div-other'><a id='mulu27' />
<p class='h1'>第二十六祖不如蜜多者</p>
<div class="lg regular"><div class='lg-row'>不如蜜多　勝王誕慶　高遠空嬪</div>
<div class='lg-row'>逈就道行　佛法梗樑　王以瞻敬</div>
<div class='lg-row'>洞鑒如研　祖堂金鏡</div>
</div></div>
<div class='div-other'><a id='mulu28' />
<p class='h1'>第二十七祖般若多羅尊者</p>
<div class="lg regular"><div class='lg-row'>般若多羅　幼名瓔珞　父母淪亡</div>
<div class='lg-row'>東西盤泊　一曉龜毛　恒嗟水涸</div>
<div class='lg-row'>果滿菩提　道源遼廓</div>
</div></div>
<div class='div-other'><a id='mulu29' />
<p class='h1'>第二十八祖　唐土六代祖師</p>
<div class='div-other'><a id='mulu30' />
<p class='h2'>第一達摩祖師</p>
<div class="lg regular"><div class='lg-row'>菩提達摩　道化無為　九年少室</div>
<div class='lg-row'>六葉宗師　示滅能耳　隻履西歸</div>
<div class='lg-row'>梁天不薦　惠可傳衣</div>
</div></div>
<div class='div-other'><a id='mulu31' />
<p class='h2'>第二祖惠可大師</p>
<div class="lg regular"><div class='lg-row'>二祖碩學　操為堅確　心貫三乘</div>
<div class='lg-row'>項寄五嶽　天上麒麟　人間鸑鷟</div>
<div class='lg-row'>斷臂立靈　混而不濁</div>
</div></div>
<div class='div-other'><a id='mulu32' />
<p class='h2'>第三祖僧璨大師</p>
<div class="lg regular"><div class='lg-row'>三祖大師　諸王真子　語出幽微</div>
<div class='lg-row'>心無彼此　或處山林　或居鄽示</div>
<div class='lg-row'>因地花生　栴檀旖旎</div>
</div></div>
<div class='div-other'><a id='mulu33' />
<p class='h2'>第四祖道信大師</p>
<div class="lg regular"><div class='lg-row'>四祖十四　因師解脫　處世道孤</div>
<div class='lg-row'>與慈量闊　永絕彫熒　逈法始末</div>
<div class='lg-row'>果少花多　忍傳衣鉢</div>
</div></div>
<div class='div-other'><a id='mulu34' />
<p class='h2'>第五祖弘忍大師</p>
<div class="lg regular"><div class='lg-row'>五祖七歲　洞達言前　石牛吐霧</div>
<div class='lg-row'>木馬含咽　身心恒寂　理事俱玄</div>
<div class='lg-row'>無情無種　千年萬年</div>
</div></div>
<div class='div-other'><a id='mulu35' />
<p class='h2'>第六祖惠能大師</p>
<div class="lg regular"><div class='lg-row'>師造黃梅　得旨南來　爰因幡義</div>
<div class='lg-row'>大震法雷　道明遭過　神秀逢迴</div>
<div class='lg-row'>衣雖不付　天下花開</div>
</div>
<div class='div-other'><a id='mulu36' />
<p class='h3'>南嶽讓和尚<span class='note-inline'>(法祖嗣六祖)</span></p>
<div class="lg regular"><div class='lg-row'>觀音和尚　厥名懷讓　般若栖神</div>
<div class='lg-row'>禪門呆匠　五岳德高　四溟心量</div>
<div class='lg-row'>法嗣六人　馬祖興王</div>
</div></div>
<div class='div-other'><a id='mulu37' />
<p class='h3'>吉州行司和尚<span class='note-inline'>(法嗣六祖)</span></p>
<div class="lg regular"><div class='lg-row'>吉水真人　出世盧陵　唯提一脈</div>
<div class='lg-row'>逈出三乘　瀛中月燭　火裏行水</div>
<div class='lg-row'>訐君妙會　說衣想應</div>
</div></div>
<div class='div-other'><a id='mulu38' />
<p class='h3'>國師惠忠和尚<span class='note-inline'>(法嗣司和尚)</span></p>
<div class="lg regular"><div class='lg-row'>唐朝國師　大播鴻猷　曹溪探月</div>
<div class='lg-row'>渭水乘舟　二天請問　四眾拋等</div>
<div class='lg-row'>法才極瞻　大耳慚羞</div>
</div></div>
<div class='div-other'><a id='mulu39' />
<p class='h3'>石頭和尚<span class='note-inline'>(法嗣和尚)</span></p>
<div class="lg regular"><div class='lg-row'>南岳石頭　吉水分流　庵栖碧洞</div>
<div class='lg-row'>車駕白牛　學成麟角　譽漏神舟</div>
<div class='lg-row'>僧問淨土　不垢何求</div>
</div></div>
<div class='div-other'><a id='mulu40' />
<p class='h3'>江西馬和尚<span class='note-inline'>(法嗣讓和尚)</span></p>
<div class="lg regular"><div class='lg-row'>馬師道一　行全金石　悟本超然</div>
<div class='lg-row'>尋枝勞役　久定身心　一時拋擲</div>
<div class='lg-row'>大化南昌　寒松千尺</div>
</div><p style="margin-left:7em">沙州三界寺沙門道真記</p>
</div></div></div>
</div><!-- end of div[@id='body'] -->
</body></html>