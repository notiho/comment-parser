<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>思益梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu9' />思益梵天所問經卷第三</p><p class="byline">姚秦龜茲國三藏鳩摩羅什譯</p><a id='mulu10' />
<p class='h1'>談論品第七<span class='note-inline'>(丹菩薩無二品第十二)</span></p><p>爾時思益梵天白佛言：「世尊！是文殊師利法王子在此大會而無所說。」</p>
<p>佛即告文殊師利：「汝於此會所說法中可少說之。」</p>
<p>文殊師利白佛言：「世尊！佛所得法寧可識不？」</p>
<p>佛言：「不可識也。」</p>
<p>「世尊！是法可說、可演、可論不？」</p>
<p>佛言：「不可說、不可演、不可論。」</p>
<p>「世尊！若是法不可說、不可演、不可論者，則不可示。」</p>
<p>爾時思益梵天謂文殊師利：「汝不為眾生演說法乎？」</p>
<p>文殊師利言：「梵天！法性中有二相耶？」</p>
<p>梵天言：「無也。」</p>
<p>文殊師利言：「一切法不入法性耶？」</p>
<p>梵天言：「然！」</p>
<p>文殊師利言：「若法性是不二相，一切法入法性中，云何當為眾生說法？」</p>
<p>梵天言：「頗有說法亦無二耶？」</p>
<p>文殊師利言：「若決定得說者、聽者，可有說法亦無有二。」</p>
<p>「文殊師利！如來不說法耶？」</p>
<p>文殊師利言：「佛雖說法，不以二相。何以故？如來性無二故，雖有所說而無二也。」</p>
<p>梵天言：「若一切法無二，其誰為二？」</p>
<p>文殊師利言：「凡起貪著我故，分別二耳；不二者，法性終不為二。雖種種分別為二，然其實際無有二相。」</p>
<p>梵天言：「云何識無二法？」</p>
<p>文殊師利言：「若無二可識，則非無二。所以者何？無二相者，不可識也。梵天！二即是識業，不可識法，佛所說也。是法不爾如所說。何以故？是法無文字故。」</p>
<p>「文殊師利！佛所說法，終何所至？」</p>
<p>文殊師利言：「佛所說法，至無所至。」</p>
<p>梵天言：「佛所說法，不至涅槃耶？」</p>
<p>文殊師利言：「涅槃中可得至耶？」</p>
<p>梵天言：「涅槃無來處、無至處。」</p>
<p>文殊師利言：「如是！佛所說法，至無所至。」</p>
<p>梵天言：「是法，誰聽？」</p>
<p>答言：「如所說。」</p>
<p>梵天言：「云何如所說？」</p>
<p>答言：「如不識不聞。」</p>
<p>梵天言：「誰能聽如來如是法？」</p>
<p>答言：「不漏六塵者。」</p>
<p>梵天言：「誰能知是法？」</p>
<p>答言：「無識、無分別、無諍訟者。」</p>
<p>梵天言：「云何比丘名多諍訟？」</p>
<p>答言：「是好、是惡，此名諍訟；是理、是非理，此名諍訟；是垢、是淨，此名諍訟；是善、是不善，此名諍訟；是持戒、是毀戒，此名諍訟；是應作、是不應作，此名諍訟；以是法得道、以是法得果，此名諍訟。梵天！若於法中有高下心，貪著取受，皆是諍訟；佛所說法無有諍訟。梵天！樂戲論者，無不諍訟，樂諍訟者，無沙門法；樂沙門法者，無有妄想貪著。」</p>
<p>梵天言：「云何比丘隨佛語、隨佛教？」</p>
<p>答言：「若比丘稱讚、毀辱其心不動，是名隨佛教；若比丘不隨文字語言，是名隨佛語。又比丘滅一切諸相，是名隨佛教；不違於義，是名隨佛語。若比丘守護於法，是名隨佛教；不違佛語，是名隨佛語。」</p>
<p>梵天言：「云何比丘能守護法？」</p>
<p>答言：「若比丘不逆平等、不壞法性，是名能守護法。」</p>
<p>梵天言：「云何比丘親近於佛？」</p>
<p>答言：「若比丘於諸法中，不見有法若近、若遠，是名親近於佛。」</p>
<p>梵天言：「云何比丘給侍於佛？」</p>
<p>答言：「若比丘身、口、意無所作，是名給侍於佛。」</p>
<p>梵天言：「誰能供養佛？」</p>
<p>答言：「若不起福業，不起無動業者。」</p>
<p>梵天言：「誰能見佛？」</p>
<p>答言：「若不著肉眼、不著天眼、不著慧眼，是名能見佛。」</p>
<p>梵天言：「誰能見法？」</p>
<p>答言：「不逆諸因緣法者。」</p>
<p>梵天言：「誰能順見諸因緣法？」</p>
<p>答言：「不起平等，不見平等所生相者。」</p>
<p>梵天言：「誰得真智？」</p>
<p>答言：「不生不滅諸漏者。」</p>
<p>梵天言：「誰能隨學如來？」</p>
<p>答言：「不起、不受、不取、不捨諸法者。」</p>
<p>梵天言：「誰名正行？」</p>
<p>答言：「不墮三界者。」</p>
<p>梵天言：「誰為善人？」</p>
<p>答言：「不受後身者。」</p>
<p>梵天言：「誰為樂人？」答言：「無我、無我所者。」</p>
<p>梵天言：「誰為得脫？」</p>
<p>答言：「不壞縛者。」</p>
<p>梵天言：「誰為得度？」</p>
<p>答言：「不住生死、不住涅槃者。」</p>
<p>梵天言：「漏盡比丘盡何事耶？」</p>
<p>答言：「若有所盡，不名漏盡。知諸漏空相，隨如是知，名為漏盡。」</p>
<p>梵天言：「誰為實語？」</p>
<p>答言：「離諸言論道者。」</p>
<p>梵天言：「誰為入道？」</p>
<p>答言：「凡夫有入聖道行者，知一切有為法無所從來，無所從去，則為入道。」</p>
<p>梵天言：「誰能見聖諦？」</p>
<p>答言：「無有見聖諦者。所以者何？隨所有見皆為虛妄，無所見者乃名見諦。」</p>
<p>梵天言：「不見何法名為見諦？」</p>
<p>答言：「不見一切諸見，名為見諦。」</p>
<p>梵天言：「是諦當於何求？」</p>
<p>答言：「當於四顛倒中求。」</p>
<p>梵天言：「何故作如是說？」</p>
<p>答言：「求四顛倒，不得淨、不得常、不得樂、不得我；若不得淨是即不淨；若不得常是即無常；若不得樂是即為苦；若不得我是即無我。梵天！一切法空、無我，是為聖諦。若能如是求諦，是人不見苦、不斷集、不證滅、不修道。」</p>
<p>梵天言：「云何名修道？」</p>
<p>答言：「若不分別是法、是非法，離於二相，名為修道；以是道求一切法不得，是名為道。是道不令人離生死至涅槃。所以者何？不離不至乃名聖道。」</p>
<p>爾時有摩訶羅梵天子，名曰等行，問文殊師利：「何謂優婆塞歸依佛、歸依法、歸依僧？」</p>
<p>答言：「優婆塞不起二見——不起我見、不起彼見，不起我見、不起佛見，不起我見、不起法見，不起我見、不起僧見——是名歸依佛、歸依法、歸依僧。又優婆塞不以色見佛，不以受、想、行、識見佛，是名歸依佛。優婆塞於法無所分別，亦不行非法，是名歸依法。若優婆塞不離有為法見無為法，不離無為法見有為法，是名歸依僧。又優婆塞不得佛、不得法、不得僧，是名歸依佛、歸依法、歸依僧。」</p>
<p>爾時等行菩薩問文殊師利言：「是諸菩薩發菩提心者，為趣何所？」</p>
<p>答曰：「趣於虛空。所以者何？阿耨多羅三藐三菩提同虛空故。」</p>
<p>等行言：「云何菩薩名發阿耨多羅三藐三菩提心？」</p>
<p>答言：「若菩薩知一切發非發，一切法非法，一切眾生非眾生，是名菩薩發阿耨多羅三藐三菩提心。」</p>
<p>◎爾時等行菩薩白佛言：「世尊！所言菩薩，菩薩者為何謂耶？」</p>
<p>佛言：「善男子！若菩薩於邪定眾生發大悲心，於正定眾生不見殊異，故言菩薩。所以者何？菩薩不為正定眾生、不為不定眾生故發心，但為度邪定眾生故而起大悲，發阿耨多羅三藐三菩提心，故言菩薩。」</p>
<p><span class='note-inline'>(爾時等行菩薩白佛言下，丹為名字義品第十三)</span>爾時菩提菩薩白佛言：「世尊！我等亦樂說所以為菩薩。」</p>
<p>佛言：「便說！」</p>
<p>菩提菩薩言：「譬如男子、女人受一日戒，無毀無缺；若菩薩如是從初發心乃至成佛，於其中間常修淨行，是名菩薩。」</p>
<p>堅意菩薩言：「若菩薩成就深固慈心，是名菩薩。」</p>
<p>度眾生菩薩言：「譬如橋船，渡人不倦，無有分別，若心如是，是名菩薩。」</p>
<p>斷惡道菩薩言：「若菩薩於諸佛國投足之處，即時一切惡道皆滅，是名菩薩。」</p>
<p>觀世音菩薩言：「若菩薩眾生見者，即時畢定於阿耨多羅三藐三菩提；又稱其名者，得免眾苦，是名菩薩。」</p>
<p>得大勢菩薩言：「若菩薩所投足處，震動三千大千世界及魔宮殿，是名菩薩。」</p>
<p>無疲倦菩薩言：「若恒河沙等劫為一日一夜，以是三十日為一月，十二月為歲；以是歲數，若過百千萬億劫得值一佛；如是於恒河沙等佛所，行諸梵行修集功德，然後受阿耨多羅三藐三菩提記，心不休息無有疲倦，是名菩薩。」</p>
<p>導師菩薩言：「若菩薩於墮邪道眾生生大悲心，令入正道不求恩報，是名菩薩。」</p>
<p>須彌山菩薩言：「若菩薩於一切法無所分別，如須彌山一於眾色，是名菩薩。」</p>
<p>那羅延菩薩言：「若菩薩不為一切煩惱所壞，是名菩薩。」</p>
<p>心力菩薩言：「若菩薩以心思惟一切諸法無有錯謬，是名菩薩。」</p>
<p>師子遊步自在菩薩言：「若菩薩於諸論中，不怖不畏得深法忍，能使一切外道怖畏，是名菩薩。」</p>
<p>不可思議菩薩言：「若菩薩知心相不可思議，無所思惟分別，是名菩薩。」</p>
<p>善寂天子言：「若菩薩能於一切天宮中生而無所染，亦不得是無染之法，是名菩薩。」</p>
<p>實語菩薩言：「若菩薩有所發言常以真實，乃至夢中亦無妄語，是名菩薩。」</p>
<p>喜見菩薩言：「若菩薩能見一切色皆是佛色，是名菩薩。」</p>
<p>常慘菩薩言：「若菩薩見墮生死眾生，其心不樂世間諸樂，欲自度己身亦度眾生，是名菩薩。」</p>
<p>心無礙菩薩言：「若菩薩於一切煩惱眾魔而不瞋礙，是名菩薩。」</p>
<p>常喜根菩薩言：「若菩薩常以善根自滿其願亦滿他願，所作皆辦，是名菩薩。」</p>
<p>散疑女菩薩言：「若菩薩於一切法中不生疑悔，是名菩薩。」</p>
<p>師子童女菩薩言：「若菩薩無男法、無女法而現種種色身，為成就眾生故，是名菩薩。」</p>
<p>寶女菩薩言：「若菩薩於諸寶中不生愛樂，但樂三寶，是名菩薩。」</p>
<p>毘舍佉達多優婆夷言：「若菩薩有所得者則無菩提，若不得一切法、不生一切法、不滅一切法，是名菩薩。」</p>
<p>跋陀婆羅居士言：「若菩薩眾生聞其名者，畢定於阿耨多羅三藐三菩提，是名菩薩。」</p>
<p>寶月童子言：「若菩薩常修童子梵行，乃至不以心念五欲，何況身受！是名菩薩。」</p>
<p>忉利天子曼陀羅花香菩薩言：「若菩薩持戒熏心，常流諸善法香，不流餘香，是名菩薩。」</p>
<p>作喜菩薩言：「若菩薩喜樂三法，謂供養佛、演說法、教化眾生，是名菩薩。」</p>
<p>思益梵天言：「若菩薩所見之法皆是佛法，是名菩薩。」</p>
<p>彌勒菩薩言：「若菩薩眾生見者，即得慈心三昧，是名菩薩。」</p>
<p>文殊師利法王子言：「若菩薩雖說諸法而不起法相、不起非法相，是名菩薩。」</p>
<p>網明菩薩言：「若菩薩光明能滅一切眾生煩惱，是名菩薩。」</p>
<p>普花菩薩言：「若菩薩見諸如來滿十方世界，如林花敷，是名菩薩。」如是諸菩薩各各隨所樂說已。</p>
<p>爾時佛告等行菩薩：「若菩薩能代一切眾生受諸苦惱，亦復能捨一切福事與諸眾生，是名菩薩。」</p>
</div>
<div class='div-pin'><a id='mulu11' />
<p class='h1'>論寂品第八</p><p>爾時思益梵天問等行菩薩言：「善男子！汝今以何行為行？」</p>
<p>答言：「我以隨一切有為法眾生行為行。」</p>
<p>又問：「隨一切有為法眾生以何為行？」</p>
<p>答言：「諸佛所行，是隨一切有為法眾生行也。」</p>
<p>又問：「諸佛以何為行？」</p>
<p>答言：「諸佛以第一義空為行。」</p>
<p>又問：「凡夫所行，諸佛亦以是行，有何差別？」</p>
<p>等行言：「汝欲令空中有差別耶？」</p>
<p>答言：「不也！」</p>
<p>等行言：「如來不說一切法空耶？」</p>
<p>答言：「然！」</p>
<p>「是故，梵天！一切法無有差別，是諸行相亦復如是。所以者何？如來不說諸法有差別也。」</p>
<p>爾時思益梵天問文殊師利言：「所言行行，為何謂耶？」</p>
<p>答言：「於諸行中有四梵行，是名行處行。若人離四梵行，不名行處行；能行四梵行，是名行處行。梵天！若人成就四梵行，雖於空閑曠野中行，是名行處行；若不成就四梵行，雖於樓殿堂閣、金銀床榻、妙好被褥於此中行，不名行處行，亦復不能善知行處相。」</p>
<p>又問：「菩薩以何行知見清淨？」</p>
<p>答言：「於諸行中能淨我見。」</p>
<p>又問：「若得我實性，即得實知見耶？」</p>
<p>答言：「然！若見我實性，即是實知見。譬如國王典金藏人，因已出用，知餘在者。如是，因知我實性，故得實知見。」</p>
<p>又問：「云何得我實性？」</p>
<p>答言：「若得無我法。所以者何？我畢竟無根本、無決定故。若能如是知者，是名得我實性。」</p>
<p>又問：「如我解文殊師利所說義，以見我故即是見佛。所以者何？我性即是佛性。文殊師利！誰能見佛？」</p>
<p>答言：「不壞我見者。所以者何？我見即是法見，以法見能見佛。」</p>
<p>又問：「頗有無所行名為正行耶？」</p>
<p>答言：「有！若不行一切有為法，是名正行。」</p>
<p>又問：「云何行名為正行？」</p>
<p>答言：「若不為見故行，不為斷、不為證、不為修故行，是名正行。」</p>
<p>又問：「慧眼為見何法？」</p>
<p>答言：「若有所見，不名慧眼。慧眼不見有為法、不見無為法。所以者何？有為法皆虛妄分別，無虛妄分別是名慧眼；無為法空無所有，過諸眼道，是故慧眼亦不見無為法。」</p>
<p>又問：「頗有因緣，正行比丘不得道果耶？」</p>
<p>答言：「有！正行中，無道、無果、無行、無得、無有得果差別。梵天！無所得故乃名為得。若有所得，當知是為增上慢人；正行者無增上慢，無增上慢則無行、無得。」</p>
<p>又問：「得何法故名為得道？」</p>
<p>文殊師利言：「若法不自生、不他生、亦不眾緣生，從本已來常無有生，得是法故說名得道。」</p>
<p>又問：「若法不生，為何所得？」</p>
<p>答言：「若知法不生即名為得，是故佛說：『若見諸有為法不生相，即入正位。』」</p>
<p>又問：「何等名為正位？」</p>
<p>答言：「我及涅槃等不作二，是名正位。又行平等故，名為正位。以平等出諸苦惱故，名為正位。入了義中故，名為正位。除一切憶念故，名為正位。」</p>
<p>爾時世尊讚文殊師利言：「善哉，善哉！快說此言，誠如所說。」</p>
<p>說是法時，七千比丘不受諸法，漏盡，心得解脫。三萬二千諸天遠塵離垢，得法眼淨。十千人離欲得定，二百人發阿耨多羅三藐三菩提心，五百菩薩得無生法忍。</p>
<p>爾時思益梵天白佛言：「世尊！是文殊師利法王子能作佛事大饒益眾生。」</p>
<p>文殊師利言：「佛出於世，不為益法故出，不為損法故出。」</p>
<p>梵天言：「佛豈不滅度無量眾生？仁者亦不利益無量眾生耶？」</p>
<p>文殊師利言：「汝欲於無眾生中得眾生耶？」</p>
<p>答言：「不也！」</p>
<p>「梵天！汝欲得眾生決定相耶？」</p>
<p>答言：「不也！」</p>
<p>「梵天！汝欲得諸佛有出生相於世間耶？」</p>
<p>答言：「不也！」</p>
<p>「梵天！何等是眾生為佛所滅度者？」</p>
<p>梵天言：「如仁所說義，無生死、無涅槃。」</p>
<p>文殊師利言：「如是！諸佛、世尊不得生死、不得涅槃；佛諸弟子得解脫者，亦不得生死、不得涅槃。所以者何？是涅槃是生死，但假名字有言說耳！實無生死往來、滅盡得涅槃。」</p>
<p>又問：「誰能信是法耶？」</p>
<p>答言：「於諸法中無貪著者。」</p>
<p>又問：「若貪著者，於何貪著？」</p>
<p>答言：「貪著虛妄。梵天！若貪著是實者，終無增上慢人；以貪著虛妄故，行者知之而不貪著；若不貪著則無有流；若無有流則無往來生死；若無往來生死是則滅度。」</p>
<p>又問：「何故說言滅度？」</p>
<p>答言：「滅度者，名為眾緣不和合。若無明不和合諸行因緣，則不起諸行；若不起諸行是名為滅，不起相是畢竟滅。得是道故，則無生處，如是名為四聖諦。」</p>
<p><span class='note-inline'>(爾時下，丹為如來二事品第五)</span>◎爾時等行菩薩謂文殊師利言：「如汝所說皆為真實？」</p>
<p>答言：「一切言說皆為真實。」</p>
<p>又問：「虛妄言說亦真實耶？」</p>
<p>答言：「如是！所以者何？是諸言說皆為虛妄，無處無方。若法皆虛妄無處無方，是故一切言說皆是真實。善男子！提婆達語、如來語無異無別。所以者何？一切言說。皆是如來言說，不出如故。一切言說有所說事，皆以無所說故得有所說，是故一切言說皆等，文字同故、文字無念故、文字空故。」</p>
<p>等行言：「如來不說凡夫語言、賢聖語言耶？」</p>
<p>文殊師利言：「然！以文字說凡夫語言，亦以文字說賢聖語言。如是，善男子！諸文字有分別，是凡夫言說、是賢聖言說耶？」</p>
<p>等行答言：「不也！」</p>
<p>文殊師利言：「如諸文字無分別，一切賢聖亦無分別，是故賢聖無有言說。所以者何？賢聖不以文字相、不以眾生相、不以法相有所說也。譬如鍾鼓眾緣和合而有音聲，是諸鍾鼓亦無分別；如是諸賢聖善知眾因緣故，於諸言說無貪無礙。」</p>
<p>等行言：「如佛所說：『汝等集會當行二事，若說法、若聖默然。』何謂說法？何謂聖默然？」</p>
<p>答言：「若說法，不違佛、不違法、不違僧，是名說法。若知法即是佛，離相即是法，無為即是僧，是名聖默然。又，善男子！因四念處有所說，名為說法；於一切法無所憶念，名聖默然。因四正勤有所說，名為說法；以諸法等，不作等、不作不等，名聖默然。因四如意足有所說，名為說法；若不起身、心，名聖默然。因五根、五力有所說，名為說法；若不隨他語有所信，為不取不捨故分別諸法，一心安住，無念念中解一切法，常定性斷一切戲論慧，名聖默然。因七菩提分有所說，名為說法；若常行捨心，無所分別，無增無減，名聖默然。因八聖道分有所說，名為說法；若知說法相如栰喻，不依法、不依非法，名聖默然。善男子！於是三十七助道法若能開解、演說，名為說法；若身證是法，亦不離身見法，亦不離法見身，於是觀中不見二相、不見不二相，如是現前知見而亦不見，名聖默然。又，善男子！若不妄想著我，不妄想著彼，不妄想著法有所說，名為說法；若至不可說相，能離一切言說音聲，得不動處，入離相心，名聖默然。又，善男子！若知一切眾生諸根利鈍而教誨之，名為說法；常入於定心不散亂，名聖默然。」</p>
<p>等行言：「如我解文殊師利所說義，一切聲聞、辟支佛無有說法，亦無聖默然。所以者何？不能了知一切眾生諸根利鈍，亦復不能常在於定。文殊師利！若有真實問：『何等是世間說法者？何等是世間聖默然者？』則當為說諸佛是也。所以者何？諸佛善能分別一切眾生諸根利鈍，亦常在定。」</p>
<p>佛告文殊師利：「如是，如是！如等行所說，唯諸佛、如來有此二法。」</p>
<p>爾時須菩提白佛言：「世尊！我親從佛聞：『汝等集<span class='corr'>會</span>當行二事，若說法、若聖默然。』世尊！若聲聞不能行者，云何如來勅諸比丘行此二事？」</p>
<p>佛告須菩提：「於汝意云何？若聲聞不從他聞，能說法、能聖默然不？」</p>
<p>須菩提言：「不也。」</p>
<p>「須菩提！是故當知一切聲聞、辟支佛無有說法、無聖默然。」</p>
<p>爾時文殊師利謂須菩提言：「長老須菩提！如來了知眾生八萬四千行。汝於此中有智慧，能隨其所應為說法不？」</p>
<p>答言：「不也！」</p>
<p>「今須菩提能入觀一切眾生心三昧、住是三昧，通達一切眾生心、心所行，自心、他心無所妨礙不？」</p>
<p>答言：「不也！」</p>
<p>「須菩提！如來於眾生八萬四千行，隨其所應為說法藥。又常住定平等相中心不動搖，而通達一切眾生心心所行。須菩提！是故當知，一切聲聞、辟支佛不及此事。須菩提！或有眾生多婬欲者，以觀淨得解脫，不以不淨——唯佛能知。或有眾生多瞋恚者，以觀過得解脫，不以慈心——唯佛能知。或有眾生多愚癡者，以不共語得解脫，不以說法——唯佛能知。或有眾生等分行者，不以觀淨、不以不淨、不以觀過、不以慈心、不以不共語、不以說法得解脫者，隨其根性以諸法平等而為說法使得解脫——唯佛能知。是故如來於諸說法人中為最第一，禪定人中亦最第一。」</p>
<p>爾時須菩提問文殊師利：「若聲聞、辟支佛不能如是說法，不能如是聖默然者，諸菩薩有成就如是功德，能說法、能聖默然不？」</p>
<p>答言：「唯佛當知！」</p>
<p>於是佛告須菩提：「有三昧名入一切語言心不散亂，若菩薩成就此三昧皆得是功德。」</p>
<p>爾時文殊師利謂等行菩薩：「善男子！為眾生八萬四千行故，說八萬四千法藏，名為說法；常在一切滅受、想、行定中，名聖默然。善男子！我若一劫、若減一劫能說是義，是名說法相、是聖默然相，猶不能盡。」</p>
<p>於是佛告等行菩薩：「善男子！乃往過去無量無邊不可思議阿僧祇劫，時世有佛號曰普光，劫曰名聞，國名憙見。彼國嚴淨豐樂安隱、天人熾盛，其地皆以眾寶莊嚴，柔軟細滑，生寶蓮花，一切香樹充滿其中，常出妙香。善男子！憙見國土有四百億四天下，一一天下縱廣八萬四千由旬。其中諸城縱廣一由旬，皆以眾寶校飾。一一城者，有一萬五千聚落村邑而圍遶之。一一聚落、村邑無量百千人眾充滿其中。彼時人民所見色像心皆喜悅，無可憎惡，亦悉皆得念佛三昧，是以國土名曰憙見。若他方世界諸來菩薩皆得快樂，餘國不爾。善男子！其普光佛以三乘法為弟子說，亦多樂說如是法音：『汝等比丘當行二事：若說法、若聖默然。』</p>
<p>「善男子！爾時上方醫王佛土有二菩薩：一名無盡意，二名益意，來詣普光佛所。頭面禮足，右遶三匝，恭敬合掌，却住一面。時普光佛為二菩薩廣說淨明三昧：『所以名曰淨明三昧者，若菩薩入是三昧，即得解脫一切諸相及煩惱著，亦於一切佛法得淨光明，是故名為淨明三昧。又前際一切法淨、後際一切法淨、現在一切法淨，是三世畢竟淨，無能令不淨，性常淨故，是以說一切諸法性常清淨。何謂諸法性淨？謂一切法空相，離有所得故；一切法無相相，離憶想分別故；一切法無作相，不取不捨、無求無願，畢竟離自性故，是名性常清淨。以是常淨相，知生死性即是涅槃，涅槃性即是一切法性，是故說心性常清淨。善男子！譬如虛空，若受垢污無有是處；心性亦如是，若有垢污無有是處。又如虛空，雖為烟塵、雲霧覆翳，不明不淨，而不能染污虛空之性；設染污者，不可復淨，以虛空實不染污故，還見清淨。凡夫心亦如是，雖邪憶念起諸煩惱，然其心相不可垢污；設垢污者，不可復淨，以心相實不垢污，性常明淨。是故心得解脫。善男子！是名入淨明三昧門。』彼二菩薩聞是三昧，於諸法中得不可思議法光明。</p>
<p>「爾時無盡意菩薩白普光佛言：『世尊！我等已聞入淨明三昧門。當以何行，行此法門？』佛告無盡意：『善男子！汝等當行二行：若說法、若聖默然。』時二菩薩從佛受教，頭面禮佛足，遶三匝而出，趣一園林，自以神力化作寶樓於中修行。</p>
<p>「時有梵天，名曰妙光，與七萬二千梵俱，來至其所，頭面禮足，問二菩薩：『善男子！普光如來說言：「汝等比丘集會當行二事：若說法、若聖默然。」善男子！何謂說法？何謂聖默然？』二菩薩言：『汝今善聽，我當少說，唯有如來乃通達耳！』於是二菩薩以二句義為諸梵眾廣分別說。時七萬二千梵皆得無生法忍，妙光梵天得普光明三昧。</p>
<p>「是二菩薩於七萬六千歲以無礙辯力答其所問，不懈不息分別二句，互相問答而不窮盡。於是普光佛在虛空中作如是言：『善男子！勿於文字言說而起諍訟！凡諸言說，皆空、如響，如所問，答亦如是。汝等二人皆得無礙辯才及無盡陀羅尼，若於一劫、若百劫，說此二句辯不可盡。善男子！佛法是寂滅相第一之義，此中無有文字，不可得說；諸所言說皆無義利。是故汝等當隨此義，勿隨文字。』是二菩薩聞佛教已，默然而止。」</p>
<p>佛告等行：「以是當知，菩薩若以辯才說法，於百千萬劫若過百千萬劫不可窮盡。」又告等行：「於意云何，彼二菩薩豈異人乎？勿造斯觀！無盡意者今文殊師利是，益意菩薩者今汝身是，妙光梵天者今思益梵天是。」</p>
</div>
<div class='div-pin'><a id='mulu12' />
<p class='h1'>仂行品第九<span class='note-inline'>(丹無此品，幅末爾時文殊師利下，為得聖道品第十六（夾註幅末當今本紙左十九行）)</span></p><p>爾時等行菩薩白佛言：「未曾有也。世尊！諸佛菩提為大饒益。如所說行精進眾生。世尊！其懈怠不能如說行者，雖值百千萬佛無能為也，當知從勤精進得出菩提。」</p>
<p>◎爾時文殊師利謂等行菩薩：「善男子！汝知菩薩云何行，名勤精進？」</p>
<p>答言：「若菩薩能得聖道，名勤精進。」</p>
<p>又問：「云何行能得聖道？」</p>
<p>答曰：「若於諸法無所分別，如是行者能得聖道。」</p>
<p>又問：「云何名得聖道已？」</p>
<p>答曰：「若行者於平等中見諸法平等，是名得聖道已。」</p>
<p>又問：「平等可得見耶？」</p>
<p>答言：「不也。所以者何？若平等可見則非平等。」</p>
<p>思益梵天謂文殊師利：「若行者於平等中不見諸法，是名得聖道已。」</p>
<p>文殊師利言：「何故不見？」</p>
<p>思益言：「離二相故不見，不見即是正見。」</p>
<p>又問：「誰能正見世間？」</p>
<p>答言：「不壞世間相者。」</p>
<p>又問：「云何為不壞世間相？」</p>
<p>答言：「色、如無別無異，受想行識、如無別無異。若行者見五陰平等如相，是名正見世間。」</p>
<p>又問：「何等是世間相？」</p>
<p>答言：「滅盡是世間相。」</p>
<p>又問：「滅盡相復可盡耶？」</p>
<p>答言：「滅盡相者不可盡也。」</p>
<p>又問：「何故說言：『世間是滅盡相』？」</p>
<p>答言：「世間畢竟盡相，是相不可盡。所以者何？已盡者，不復盡也。」</p>
<p>又問：「佛不說一切有為法是盡相耶？」</p>
<p>答言：「世間是盡相，終不可盡。是故，佛說一切有為法是盡相。」</p>
<p>又問：「何故數名有為法？」</p>
<p>答言：「以盡相故，名有為法。」</p>
<p>又問：「有為法者為住何所？」</p>
<p>答言：「無為性中住。」</p>
<p>又問：「有為法、無為法有何差別？」</p>
<p>答言：「有為法、無為法，文字言說有差別耳！所以者何？以文字言說，言是有為、是無為。若求有為、無為實相，則無差別，以實相無差別故。」</p>
<p>又問：「何等是諸法實相義？」</p>
<p>答言：「一切法平等無有差別，是諸法實相義。」</p>
<p>又問：「何等為義？」</p>
<p>答言：「以文字說，令人得解，故名為義。所以者何？實相義者，不如文字所說。諸佛雖以文字有所言說，而於實相無所增減。文殊師利！一切言說皆非言說，是故佛語名不可說，諸佛不可以言相說故。」</p>
<p>又問：「云何得說佛相？」</p>
<p>答言：「諸佛、如來不可以色身說相，不可以三十二相說相，不可以諸功德法說相。」</p>
<p>又問：「諸佛可離色身、三十二相、諸功德法而說相耶？」</p>
<p>答言：「不也！所以者何？色身如、三十二相如、諸功德法如；諸佛不即是如，亦不離如，如是可說佛相，不失如故。」</p>
<p>又問：「諸佛、世尊得何等故，號名為佛？」</p>
<p>答言：「諸佛、世尊通達諸法性相如故，說名如來、正遍知者。」</p>
</div>
<div class='div-pin'><a id='mulu13' />
<p class='h1'>志大乘品第十<span class='note-inline'>(丹大乘行品第十七)</span></p><p>於是等行菩薩白佛言：「世尊！何謂菩薩發行大乘？」</p>
<p>爾時世尊以偈答言：</p>

<div class="lg regular" style="margin-left:1em;"><div class='lg-row'>「菩薩不壞色，　發行菩提心，</div>
<div class='lg-row'>知色即菩提，　是名行菩提。</div>
<div class='lg-row'><span class='corr'>如</span>色菩提然，　等入於如相，</div>
<div class='lg-row'>不壞諸法性，　是名行菩提。</div>
<div class='lg-row'>不壞諸法性，　則為菩提義，</div>
<div class='lg-row'>是菩提義中，　亦無有菩提，</div>
<div class='lg-row'>正行第一義，　是名行菩提。</div>
<div class='lg-row'>愚於陰界入，　而欲求菩提，</div>
<div class='lg-row'>陰界入即是，　離是無菩提，</div>
<div class='lg-row'>若有諸菩薩，　於上中下法，</div>
<div class='lg-row'>不取亦不捨，　是名行菩提。</div>
<div class='lg-row'>若法及非法，　不分別為二，</div>
<div class='lg-row'>亦不得不二，　是名行菩提。</div>
<div class='lg-row'>若二則有為，　非二則無為，</div>
<div class='lg-row'>離是二邊者，　是名行菩提。</div>
<div class='lg-row'>是人過凡夫，　亦不入法位，</div>
<div class='lg-row'>未得果而聖，　是世間福田，</div>
<div class='lg-row'>行於世間法，　處中如蓮華，</div>
<div class='lg-row'>遵修最上道，　是名行菩提。</div>
<div class='lg-row'>世間所行處，　悉於是中行，</div>
<div class='lg-row'>世間所貪著，　於中得解脫。</div>
<div class='lg-row'>菩薩無所畏，　不沒生死淵，</div>
<div class='lg-row'>無憂無疲惓，　而行菩提道。</div>
<div class='lg-row'>斯人能善知，　法性真實相，</div>
<div class='lg-row'>是故不分別，　是法是非法。</div>
<div class='lg-row'>行於佛道時，　無法可捨離，</div>
<div class='lg-row'>亦無法可受，　是名菩提相。</div>
<div class='lg-row'>一切法無相，　猶若如虛空，</div>
<div class='lg-row'>終不作是念，　是相是可相。</div>
<div class='lg-row'>善知世所行，　遍知方便力，</div>
<div class='lg-row'>能充滿一切，　眾生之所願。</div>
<div class='lg-row'>常住於平等，　護持佛正法，</div>
<div class='lg-row'>一切無所念，　是則如來法。</div>
<div class='lg-row'>若有佛無佛，　是法常住世，</div>
<div class='lg-row'>能通達此相，　是名護持法。</div>
<div class='lg-row'>諸法之實相，　了達知其義，</div>
<div class='lg-row'>安住於此中，　而為人演說。</div>
<div class='lg-row'>行於甚深法，　魔所不能測，</div>
<div class='lg-row'>是人於諸法，　無所貪著故。</div>
<div class='lg-row'>願求諸佛慧，　亦不著願求，</div>
<div class='lg-row'>是慧於十方，　求之不可得。</div>
<div class='lg-row'>諸佛慧無礙，　不著法非法，</div>
<div class='lg-row'>若能不著此，　究竟得佛道。</div>
<div class='lg-row'>其諸樂善人，　布施轉高尊，</div>
<div class='lg-row'>捨一切所有，　而心不傾動。</div>
<div class='lg-row'>諸法不可捨，　亦復不可取，</div>
<div class='lg-row'>一切世間法，　根本不可得。</div>
<div class='lg-row'>能知一切法，　非施非捨相，</div>
<div class='lg-row'>是名大施主，　於法無所見。</div>
<div class='lg-row'>是等諸菩薩，　不計我我所，</div>
<div class='lg-row'>是故行施時，　不生貪惜心。</div>
<div class='lg-row'>諸所有布施，　皆迴向佛道，</div>
<div class='lg-row'>布施及菩提，　不住是二相。</div>
<div class='lg-row'>無作無起戒，　<span class='corr'>常</span>住於此中，</div>
<div class='lg-row'>亦不作是念，　我住是持戒。</div>
<div class='lg-row'>智者知戒相，　不生亦不作，</div>
<div class='lg-row'>是故戒清淨，　猶若如虛空。</div>
<div class='lg-row'>觀身如鏡像，　言說如響聲，</div>
<div class='lg-row'>心則如幻化，　不以戒自高。</div>
<div class='lg-row'>其心常柔軟，　安處寂滅性，</div>
<div class='lg-row'>悉除一切惡，　通達於善法。</div>
<div class='lg-row'>持戒及毀戒，　不得此二相，</div>
<div class='lg-row'>如是見法性，　則持無漏戒。</div>
<div class='lg-row'>已度忍辱岸，　能忍一切惡，</div>
<div class='lg-row'>於諸眾生類，　其心常平等。</div>
<div class='lg-row'>諸法念念滅，　其性常不住，</div>
<div class='lg-row'>於中無罵辱，　亦無有恭敬。</div>
<div class='lg-row'>若節節解身，　其心終不動，</div>
<div class='lg-row'>知心不在內，　亦復不在外。</div>
<div class='lg-row'>身怨及刀杖，　皆從四大起，</div>
<div class='lg-row'>於地水火風，　未曾有傷損。</div>
<div class='lg-row'>通達於此事，　常行忍辱法，</div>
<div class='lg-row'>菩薩行如是，　眾生不能動。</div>
<div class='lg-row'>勇猛勤精進，　堅住於大乘，</div>
<div class='lg-row'>是人於身心，　而無所依止。</div>
<div class='lg-row'>雖知生死本，　其際不可得，</div>
<div class='lg-row'>為諸眾生故，　莊嚴大誓願。</div>
<div class='lg-row'>法無決定生，　何許有滅相，</div>
<div class='lg-row'>本際不可得，　為顛倒故說。</div>
<div class='lg-row'>法性不可議，　常住於世間，</div>
<div class='lg-row'>若能知如是，　不生亦不滅。</div>
<div class='lg-row'>菩薩念眾生，　不解是法相，</div>
<div class='lg-row'>為之勤精進，　令得離顛倒。</div>
<div class='lg-row'>諸佛常不得，　眾生決定相，</div>
<div class='lg-row'>而彼弘本願，　當觀精進力。</div>
<div class='lg-row'>思惟一切法，　知皆如幻化，</div>
<div class='lg-row'>不得堅牢相，　觀之如虛空。</div>
<div class='lg-row'>從虛妄分別，　貪著生苦惱，</div>
<div class='lg-row'>為斯開法門，　令得入涅槃。</div>
<div class='lg-row'>為彼行精進，　而不壞於法，</div>
<div class='lg-row'>離法非法故，　常行真精進。</div>
<div class='lg-row'>是等行遠離，　了達無諍定，</div>
<div class='lg-row'>獨處無憒閙，　常畏於生死。</div>
<div class='lg-row'>樂住於閑居，　猶如犀一角，</div>
<div class='lg-row'>遊戲諸禪定，　明達諸神通。</div>
<div class='lg-row'>心常住平等，　處空閑聚落，</div>
<div class='lg-row'>威儀無變異，　恒樂於禪定。</div>
<div class='lg-row'>信解常定法，　及寂滅無漏，</div>
<div class='lg-row'>其心得解脫，　故說常定者。</div>
<div class='lg-row'>自住平等法，　以此導眾生，</div>
<div class='lg-row'>不違平等行，　故說常定者。</div>
<div class='lg-row'>志念常堅固，　不忘菩提心，</div>
<div class='lg-row'>亦能化眾生，　故說常定者。</div>
<div class='lg-row'>常念於諸佛，　真實法性身，</div>
<div class='lg-row'>遠離色身相，　故說常定者。</div>
<div class='lg-row'>常修念於法，　如諸法實相，</div>
<div class='lg-row'>亦無有憶念，　故說常定者。</div>
<div class='lg-row'>常修念於僧，　僧即是無為，</div>
<div class='lg-row'>離數及非數，　常入如是者，</div>
<div class='lg-row'>悉見十方佛，　一切眾生類，</div>
<div class='lg-row'>而於眼色中，　終不生二相。</div>
<div class='lg-row'>諸佛所說法，　一切能聽受，</div>
<div class='lg-row'>而於耳聲中，　亦不生二相。</div>
<div class='lg-row'>能於一心中，　知諸眾生心，</div>
<div class='lg-row'>自心及彼心，　此二不分別。</div>
<div class='lg-row'>憶念過去世，　如恒河沙劫，</div>
<div class='lg-row'>是先及是後，　亦復不分別。</div>
<div class='lg-row'>能至無量土，　現諸神通力，</div>
<div class='lg-row'>而於身心中，　無有疲倦想。</div>
<div class='lg-row'>分別知諸法，　樂說辯無盡，</div>
<div class='lg-row'>於無央數劫，　開示法性相。</div>
<div class='lg-row'>智慧度彼岸，　善解陰界入，</div>
<div class='lg-row'>常為眾生說，　無取無戲論。</div>
<div class='lg-row'>善知因緣法，　遠離二邊相，</div>
<div class='lg-row'>知是煩惱因，　亦知是淨因。</div>
<div class='lg-row'>信解因緣法，　則無諸邪見，</div>
<div class='lg-row'>法皆屬因緣，　無有定根本。</div>
<div class='lg-row'>我見與佛見，　空見生死見，</div>
<div class='lg-row'>涅槃之見等，　皆無是諸見。</div>
<div class='lg-row'>無量智慧光，　知諸法實相，</div>
<div class='lg-row'>無闇無障礙，　是行菩提道。</div>
<div class='lg-row'>是乘名大乘，　不可思議乘，</div>
<div class='lg-row'>悉容受眾生，　猶不盡其量。</div>
<div class='lg-row'>一切諸乘中，　是乘為第一，</div>
<div class='lg-row'>如是大乘者，　能出生餘乘。</div>
<div class='lg-row'>餘乘有限量，　不能受一切，</div>
<div class='lg-row'>唯此無上乘，　能悉受眾生。</div>
<div class='lg-row'>若行此無量，　虛空之大乘，</div>
<div class='lg-row'>於一切眾生，　無有慳悋心。</div>
<div class='lg-row'>虛空無有量，　亦無有形色，</div>
<div class='lg-row'>大乘亦如是，　無量無障礙。</div>
<div class='lg-row'>若一切眾生，　乘於此大乘，</div>
<div class='lg-row'>當觀是乘相，　寬博多所容。</div>
<div class='lg-row'>無量無數劫，　說大乘功德，</div>
<div class='lg-row'>及乘此乘者，　不可得窮盡。</div>
<div class='lg-row'>若人聞是經，　乃至持一偈，</div>
<div class='lg-row'>永脫於諸難，　得到安隱處。</div>
<div class='lg-row'>敬念此經者，　捨是身已後，</div>
<div class='lg-row'>終不墮惡道，　常生天人中。</div>
<div class='lg-row'>於後惡世時，　若得聞是經，</div>
<div class='lg-row'>我皆與授記，　究竟成佛道。</div>
<div class='lg-row'>若住此經者，　佛法在是人，</div>
<div class='lg-row'>是人在佛法，　亦能轉法輪。</div>
<div class='lg-row'>若人持是經，　能轉無量劫，</div>
<div class='lg-row'>生死諸往來，　得近於佛道。</div>
<div class='lg-row'>若能持是經，　精進大智慧，</div>
<div class='lg-row'>是名極勇猛，　能破魔軍眾。</div>
<div class='lg-row'>我於燃燈佛，　住忍得受記，</div>
<div class='lg-row'>若有樂是經，　我授記亦然。</div>
<div class='lg-row'>若人於佛後，　能解說是經，</div>
<div class='lg-row'>佛雖不在世，　為能作佛事。」</div>
</div><p>佛說是偈時，五千天子皆發阿耨多羅三藐三菩提心；二千菩薩得無生法忍；十千比丘不受諸法，漏盡，心得解脫；三萬二千人遠塵離垢，於諸法中得法眼淨。</p>
◎</div>
<div class='div-pin'><a id='mulu14' />
<p class='h1'>◎行道品第十一<span class='note-inline'>(丹發菩提心品第十八)</span></p><p>爾時文殊師利法王子白佛言：「世尊！如我解佛所說義，若有人發菩提願，是為邪願。所以者何？諸有所得悉皆是邪。若計得菩提而發願者，是人諸所作行皆為是邪。所以者何？菩提不在欲界，不在色界，不在無色界，菩提無有住處，不應發願。世尊！譬如有人願得虛空，寧得虛空不？」</p>
<p>佛言：「不也！」</p>
<p>「世尊！菩薩亦復如是，發同虛空相菩提之願，即是發虛空願，菩提出過三世非是受相，不可願也。若菩薩起二相發菩提心，作是念：『生死與菩提異，邪見與菩提異，涅槃與菩提異。』是則不行菩提道也。」</p>
<p>爾時思益梵天謂文殊師利：「菩薩云何行名菩提行？」答言：「若菩薩行一切法，而於法無所行，是名行菩提行。所以者何？出過一切所行是行菩提。」</p>
<p>又問：「云何出過一切所行是行菩提？」</p>
<p>答言：「離眼、耳、鼻、舌、身、意諸緣相，是名出過一切所行。」</p>
<p>又問：「出過有何義？」</p>
<p>答言：「不出過平等。所以者何？一切法平等即是菩提。」</p>
<p>又問：「云何是發菩提願？」</p>
<p>答言：「當如菩提。」</p>
<p>又問：「云何為菩提？」</p>
<p>答言：「菩提非過去、非未來、非現在，是故菩薩應以三世清淨心發菩提願。梵天！如過去、未來、現在法，從本以來常不生，不生故不可說，如是發願，無所發願，是發一切願。所以者何？以是行道能得薩婆若。」</p>
<p>又問：「何故說言薩婆若？」</p>
<p>答言：「悉知一切真智慧故，名薩婆若。」</p>
<p>又問：「何等是真智慧？」</p>
<p>答言：「無變異相。如眾生無變異相，真智慧亦無變異相。」</p>
<p>又問：「云何是眾生相？」</p>
<p>答言：「假名字、畢竟離，是眾生相，如是相則無變異<span class='corr'>若</span>。眾生與菩提異是為變異，如菩提相，眾生亦爾，是故無變異。菩提不可以餘道得，但以我平等故菩提平等，眾生性平等無我故，如是可得菩提。是故菩提無有變異。所以者何？如虛空無變異相，一切諸法亦無變異相。」</p>
<p>爾時思益梵天謂文殊師利：「如來是實語者，能說如是法。」</p>
<p>文殊師利言：「如來於法無所說。何以故？如來尚不得諸法，何況說法！」</p>
<p>思益言：「如來豈不說諸法——是世間、是出世間，是有為、是無為耶？」</p>
<p>文殊師利言：「於汝意云何？是虛空可說、可分別不？」</p>
<p>思益言：「不也！」</p>
<p>文殊師利言：「今說虛空名字，以所說故有生有滅耶？」</p>
<p>思益言：「不也！」</p>
<p>文殊師利言：「如來說法亦復如是，不以說故諸法有生有滅，如此說法是不可說相，亦以此法有所教誨，是無所教誨。所以者何？如說法性、不說法性亦如是。是故說一切法住於如中，是如亦無所住。」◎</p>

<p class='juan'>思益梵天所問經卷第三</p></div>
</div><!-- end of div[@id='body'] -->
</body></html>