<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>思益梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 586 [Nos. 585, 587]
<div class='div-pin'>
<p class='juan'><a id='mulu1' />思益梵天所問經卷第一</p><p class="byline">姚秦龜茲國三藏鳩摩羅什<span class='corr'></span>譯</p><a id='mulu2' />
<p class='h1'>序品第一</p><p>如是我聞：</p>
<p>一時佛住王舍城迦蘭陀竹林，與大比丘僧六萬四千人俱。菩薩摩訶薩七萬二千人，皆眾所知識，得陀羅尼無礙辯才及諸三昧，於諸神通無所罣礙，善能曉了諸法實性，悉皆逮得無生法忍。</p>
<p>其名曰：文殊師利法王子、寶手法王子、寶積法王子、寶印手法王子、寶德法王子、虛空藏法王子、發心轉法輪法王子、網明法王子、障諸煩惱法王子、能捨一切法法王子、德藏法王子、花嚴法王子、師子法王子、月光法王子、尊意法王子、善莊嚴法王子，及跋陀婆羅等十六賢士：跋陀婆羅菩薩、寶積菩薩、星德菩薩、帝天菩薩、水天菩薩、善力菩薩、大意菩薩、殊勝意菩薩、增意菩薩、善發意菩薩、不虛見菩薩、不休息菩薩、不少意菩薩、導師菩薩、日藏菩薩、持地菩薩，如是等菩薩摩訶薩七萬二千人。</p>
<p>及四天王釋提桓因等，忉利諸天、夜摩天、兜率陀天、化樂天、他化自在天，及梵王等諸梵天；并餘無量諸天龍、鬼神、夜叉、犍闥婆、阿修羅、迦樓羅、緊那羅、摩睺羅伽，人與非人普皆來集。</p>
<p>爾時世尊，大眾恭敬圍遶而為說法。於時網明菩薩即從坐起，偏袒右肩、右膝著地，頭面禮佛足，合掌向佛，動此三千大千世界引導起發一切大眾，而白佛言：「世尊！我欲從佛少有所問，若佛聽者乃敢諮請。」</p>
<p>佛告網明：「恣汝所問，當為解說悅可爾心。」</p>
<p>於是網明既蒙聽許，心大歡喜，即白佛言：「世尊！如來身相超百千萬日月光明；我自惟念：『若有眾生能見佛身，甚為希有！』我復惟念：『若有眾生能見佛身，皆是如來威神之力！』」</p>
<p>佛告網明：「如是，如是！如汝所言，若佛不加威神，眾生無有能見佛身，亦無能問。網明當知！如來有光，名寂莊嚴，若有眾生遇斯光者，能見佛身不壞眼根；又如來光名無畏辯，若有眾生遇斯光者，能問如來其辯無盡；又如來光名集諸善根，若有眾生遇斯光者，能問如來轉輪聖王行業因緣；又如來光名淨莊嚴，若有眾生遇斯光者，能問如來天帝釋行業因緣；又如來光名得自在，若有眾生遇斯光者，能問如來梵天王行業因緣；又如來光名離煩惱，若有眾生遇斯光者，能問如來聲聞乘所行之道；又如來光名善遠離，若有眾生遇斯光者，能問如來辟支佛所行之道；又如來光名益一切智，若有眾生遇斯光者，能問如來大乘佛事；又如來光名為往益，佛來去時足下光明，眾生遇者命終生天；又如來光名一切莊嚴，若佛入城放斯光明，眾生遇者得歡喜樂，一切嚴飾之具莊嚴其城，城中寶藏從地踊出；又如來光名曰震動，佛以此光能動無量無邊世界；又如來光名曰生樂，佛以此光能滅地獄眾生苦惱；又如來光名曰上慈，佛以此光能令畜生不相惱害；又如來光名曰涼樂，佛以此光能滅餓鬼饑渴熱惱；又如來光名曰明淨，佛以此光使盲者得視；又如來光名曰聰聽，佛以此光能令眾生聾者得聽；又如來光名曰慚愧，佛以此光能令眾生狂者得正；又如來光名曰止息，佛以此光能令眾生捨十不善道，安住十善道；又如來光名曰離惡，佛以此光能令邪見眾生皆得正見；又如來光名曰能捨，佛以此光能破眾生慳貪之心，令行布施；又如來光名無惱熱，佛以此光能令毀禁眾生皆得持戒；又如來光名曰安利，佛以此光能令瞋恨眾生皆行忍辱；又如來光名曰勤修，佛以此光能令懈怠眾生皆行精進；又如來光名曰一心，佛以此光能令妄念眾生皆得禪定；又如來光名曰能解，佛以此光能令愚癡眾生皆得智慧；又如來光名曰清淨，佛以此光能令不信眾生皆得淨信；又如來光名曰能持，佛以此光能令少聞眾生皆得多聞；又如來光名曰威儀，佛以此光能令無慚眾生皆得慚愧；又如來光名曰安隱，佛以此光能令多欲眾生斷除婬欲；又如來光名曰歡喜，佛以此光能令多怒眾生斷除瞋恚；又如來光名曰照明，佛以此光能令多癡眾生斷除愚癡；又如來光名曰遍行，佛以此光能令等分眾生斷除等分；又如來光名示一切色，佛以此光能令眾生皆見佛身無量種色。網明當知！如來若以一劫、若減一劫，說此光明力用名號不可窮盡。」</p>
<p>爾時網明菩薩白佛言：「未曾有也。世尊！如來身者即是無量無邊光明之藏，說法方便亦不可思議。世尊！我自昔來未曾聞此光明名號；如我解佛所說義，若有菩薩聞斯光明名號，信心清淨，皆得如是光明之身。世尊！惟願今日放請菩薩光，令他方菩薩善能問難者見斯光已，發心來此娑婆世界。」</p>
<p>爾時世尊受網明菩薩請已，即放光明照此三千大千世界，普及十方無量佛土。於是諸方無量百千萬億菩薩見斯光已，皆來至此娑婆世界。</p>
<p>爾時東方過七十二恒河沙佛土，有國名清潔，佛號日月光如來、應供、正遍知，今現在其佛土。有菩薩梵天，名曰思益，住不退轉。見此光已，到日月光佛所，頭面作禮，白佛言：「世尊！我欲詣娑婆世界釋迦牟尼佛所，奉見供養，親近諮受；彼佛亦復欲見我等。」其佛告言：「便往，梵天！今正是時！彼娑婆國有若干千億諸菩薩集，汝應以此十法遊於彼土。何等為十？於毀於譽，心無增減；聞善聞惡，心無分別；於諸愚智，等以悲心；於上、中、下眾生之類，意常平等；於輕毀供養，心無有二；於他闕失，不見其過；見種種乘，皆是一乘；聞三惡道，亦勿驚畏；於諸菩薩，生如來想；佛出五濁，生希有想。梵天！汝當以此十法遊彼世界。」</p>
<p>思益梵天白佛言：「世尊！我不敢於如來前作師子吼，我所能行佛自知之。今當以此十法遊彼世界，一心修行。」</p>
<p>爾時日月光佛國有諸菩薩白其佛言：「世尊！我得大利，不生如是惡眾生中。」其佛告言：「善男子，勿作是語！所以者何？若菩薩於此國中百千億劫淨修梵行，不如彼土從旦至食無瞋礙心，其福為勝。」</p>
<p>即時有萬二千菩薩與思益梵天俱共發來，而作是言：「我等亦欲以此十法遊彼世界，見釋迦牟尼佛。」於是思益梵天與萬二千菩薩俱於彼佛土忽然不現，譬如壯士屈伸臂頃，到娑婆世界釋迦牟尼佛所，却住一面。</p>
<p>爾時佛告網明菩薩：「汝見是思益梵天不？」</p>
<p>「唯然！已見。」</p>
<p>「網明當知！思益梵天於諸正問菩薩中為最第一，於諸善分別諸法菩薩中為最第一，於諸說隨宜經意菩薩中為最第一，於諸慈心菩薩中為最第一，於諸悲心菩薩中為最第一，於諸喜心菩薩中為最第一，於諸捨心菩薩中為最第一，於諸軟語菩薩中為最第一，於諸不瞋礙菩薩中為最第一，於諸先意問訊菩薩中為最第一，於諸決疑菩薩中為最第一。」</p>
<p>爾時思益梵天與萬二千菩薩俱，頭面禮佛足，右遶三匝，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「世尊大名稱，　普聞於十方，</div>
<div class='lg-row'>所在諸如來，　無不稱歎者。</div>
<div class='lg-row'>有諸餘淨國，　無三惡道名，</div>
<div class='lg-row'>捨如是妙土，　慈悲故生此。</div>
<div class='lg-row'>佛智無減少，　與諸如來等，</div>
<div class='lg-row'>以大慈本願，　處斯穢惡土。</div>
<div class='lg-row'>若人於淨國，　持戒滿一劫，</div>
<div class='lg-row'>此土須臾間，　行慈為最勝。</div>
<div class='lg-row'>若人於此土，　起身口意罪，</div>
<div class='lg-row'>應墮三惡道，　現世受得除。</div>
<div class='lg-row'>生此土菩薩，　不應懷憂怖，</div>
<div class='lg-row'>設有惡道罪，　頭痛即得除。</div>
<div class='lg-row'>此土諸菩薩，　若能守護法，</div>
<div class='lg-row'>世世所生處，　不失於正念。</div>
<div class='lg-row'>若人欲斷縛，　滅煩惱業罪，</div>
<div class='lg-row'>於此土護法，　增益一切智。</div>
<div class='lg-row'>淨土多億劫，　受持法<span class='corr'>解說</span>，</div>
<div class='lg-row'>於此娑婆界，　從旦至食勝。</div>
<div class='lg-row'>我見喜樂國，　及見安樂土，</div>
<div class='lg-row'>此中無苦惱，　亦無苦惱名。</div>
<div class='lg-row'>於彼作功德，　未足以為奇，</div>
<div class='lg-row'>於此煩惱處，　能忍不可事，</div>
<div class='lg-row'>亦教他此法，　其福為最勝。</div>
<div class='lg-row'>我禮無上尊，　大悲救苦者，</div>
<div class='lg-row'>能為惡眾生，　說法為甚難。</div>
<div class='lg-row'>佛集無量眾，　十方世界中，</div>
<div class='lg-row'>名聞諸菩薩，　聽法無厭足。</div>
<div class='lg-row'>佛集十方界，　名聞諸菩薩，</div>
<div class='lg-row'>聽法無厭足，　如海吞眾流。</div>
<div class='lg-row'>為如是等人，　廣說於佛道，</div>
<div class='lg-row'>釋梵四天王，　諸天龍神等，</div>
<div class='lg-row'>皆集欲求法，　隨所信樂說。</div>
<div class='lg-row'>比丘比丘尼，　及清信士女，</div>
<div class='lg-row'>是四眾普集，　願時為演說。</div>
<div class='lg-row'>有樂佛乘者，　及緣覺聲聞，</div>
<div class='lg-row'>佛知其深心，　悉皆為斷疑。</div>
<div class='lg-row'>不斷佛種者，　能出生三寶，</div>
<div class='lg-row'>為是諸菩薩，　我今<span class='corr'>請</span>法王。</div>
<div class='lg-row'>名稱普流布，　十方菩薩聞，</div>
<div class='lg-row'>皆悉共來集，　為說無上道。</div>
<div class='lg-row'>此無上大法，　二乘所不及，</div>
<div class='lg-row'>我等信力故，　得入如是法，</div>
<div class='lg-row'>不可思議慧，　非我等所及。</div>
<div class='lg-row'>佛雖無疲倦，　而我有所請，</div>
<div class='lg-row'>悔過於世尊，　願說菩提道。」</div>
</div></div>
<div class='div-pin'><a id='mulu3' />
<p class='h1'>四法品第二</p><p>爾時思益梵天說此偈已，白佛言：「世尊！何謂菩薩其心堅固而無疲倦？何謂菩薩所言決定而不中悔？何謂菩薩增長善根？何謂菩薩無所恐畏威儀不動？何謂菩薩成就白法？何謂菩薩善知從一地至一地？何謂菩薩於眾生中善知方便？何謂菩薩善化眾生？何謂菩薩世世不失菩提之心？何謂菩薩能一其心而無雜行？何謂菩薩善求法寶？何謂菩薩善出毀禁之罪？何謂菩薩善障煩惱？何謂菩薩善入諸大眾？何謂菩薩善開法施？何謂菩薩得先因力不失善根？何謂菩薩不由他教而能自行六波羅蜜？何謂菩薩能轉捨禪定還生欲界？何謂菩薩於諸佛法得不退轉？何謂菩薩不斷佛種？」</p>
<p>爾時世尊讚思益梵天：「善哉，善哉！能問如來如此之事。汝今諦聽，善思念之！」</p>
<p>「唯然，世尊！願樂欲聞。」</p>
<p>佛告思益梵天：「菩薩有四法，堅固其心而不疲倦。何等四？一者，於諸眾生起大悲心；二者，精進不懈；三者，信解生死如夢；四者，正思量佛之智慧。菩薩有此四法，堅固其心而不疲倦。</p>
<p>「梵天！菩薩有四法，所言決定而不中悔。何等四？一者，決定說諸法無我；二者，決定說諸生處無可樂者；三者，決定常讚大乘；四者，決定說罪福業不失。是為四。</p>
<p>「梵天！菩薩有四法增長善根。何等為四？一者，持戒；二者，多聞；三者，布施；四者，出家。是為四。</p>
<p>「梵天！菩薩有四法，無所恐畏、威儀不轉。何等四？一者，失利；二者，惡名；三者，毀辱；四者，苦惱。是為四。</p>
<p>「梵天！菩薩有四法，成就白法。何等四？一者，教人令信罪福；二者，布施不求果報；三者，守護正法；四者，以智慧教諸菩薩。是為四。</p>
<p>「梵天！菩薩有四法，善知從一地至一地。何等四？一者，久殖善根；二者，離諸過咎；三者，善知方便迴向；四者，勤行精進。是為四。</p>
<p>「梵天！菩薩有四法，善知方便。何等四？一者，順眾生意；二者，於他功德起隨喜心；三者，悔過除罪；四者，勸請諸佛。是為四。</p>
<p>「梵天！菩薩有四法善化眾生。何等四？一者，常求利安眾生；二者，自捨己樂；三者，心和忍辱；四者，除捨憍慢。是為四。</p>
<p>「梵天！菩薩有四法，世世不失菩提之心。何等四？一者，常憶念佛；二者，所作功德常為菩提；三者，親近善知識；四者，稱揚大乘。是為四。</p>
<p>「梵天！菩薩有四法，能一其心而無雜行。何等四？一者，離聲聞心；二者，離辟支佛心；三者，求法無厭；四者，如所聞法廣為人說。是為四。</p>
<p>「梵天！菩薩有四法，善求法寶。何等四？一者，於法中生寶想，以難得故；二者，於法中生藥想，療眾病故；三者，於法中生財利想，以不失故；四者，於法中生滅一切苦想，至涅槃故。是為四。</p>
<p>「梵天！菩薩有四法，善出毀禁之罪。何等四？一者，得無生法忍，以諸法無來故；二者，得無滅忍，以諸法無去故；三者，得因緣忍，知諸法因緣生故；四者，得無住忍，無異心相續故。是為四。</p>
<p>「梵天！菩薩有四法，善障煩惱。何等四？一者，正憶念；二者，障諸根；三者，得善法力；四者，獨處遠離。是為四。</p>
<p>「梵天！菩薩有四法，善入諸大眾。何等四？一者，求法，不求勝；二者，恭敬，心無憍慢；三者，惟求法利，不自顯現；四者，教人善法，不求名利。是為四。</p>
<p>「梵天！菩薩有四法，善開法施。何等四？一者，守護於法；二者，自益智慧亦益他人；三者，行善人法；四者，示人垢淨。是為四。</p>
<p>「梵天！菩薩有四法得先因力不失善根，何等四？一者，見他人闕不以為過；二者，於瞋怒人常修慈心；三者，常說諸法因緣；四者，常念菩提。是為四。</p>
<p>「梵天！菩薩有四法，不由他教而能自行六波羅蜜。何等四？一者，以施導人；二者，不說他人毀禁之罪；三者，善知攝法，教化眾生；四者，解達深法。是為四。</p>
<p>「梵天！菩薩有四法，能轉捨禪定，還生欲界。何等四？一者，其心柔軟；二者，得諸根力；三者，不捨一切眾生；四者，善修智慧方便之力。是為四。</p>
<p>「梵天！菩薩有四法，於諸佛法得不退轉。何等四？一者，受無量生死；二者，供養無量諸佛；三者，修行無量慈心；四者，信解無量佛慧。是為四。</p>
<p>「梵天！菩薩有四法，不斷佛種。何等四？一者，不退本願；二者，言必施行；三者，大欲精進；四者，深心行於佛道。是為菩薩有四法不斷佛種。」</p>
<p>說是諸四法時，二萬二千天及人皆發阿耨多羅三藐三菩提心；五千人得無生法忍。十方諸來菩薩供養於佛，所散天花周遍三千大千世界，積至于膝。</p>
</div>
<div class='div-pin'><a id='mulu4' />
<p class='h1'>分別品第三<span class='note-inline'>(丹本菩薩正問品第三)</span></p><p>爾時網明菩薩問思益梵天言：「佛說：『汝於正問菩薩中為最第一。』何謂菩薩所問為正問耶？」</p>
<p>梵天言：「網明！若菩薩以彼、我問，名為邪問；分別法問，名為邪問。若無彼、我問，名為正問；不分別法問，名為正問。</p>
<p>「又，網明！以生故問，名為邪問；以滅故問，名為邪問；以住故問，名為邪問。若不以生故問、不以滅故問、不以住故問，名為正問。</p>
<p>「又，網明！若菩薩為垢故問，名為邪問；為淨故問，名為邪問；為生死故問，名為邪問；為出生死故問，名為邪問；為涅槃故問，名為邪問。若不為垢、淨故問，不為生死、出生死故問，不為涅槃故問，名為正問。所以者何？法位中無垢、無淨、無生無死、無涅槃。</p>
<p>「又，網明！若菩薩為見故問、為斷故問、為證故問、為修故問、為得故問、為果故問，名為邪問。若無見、無斷、無證、無修、無得、無果故問，名為正問。</p>
<p>「又，網明！是善、是不善，名為邪問；是世間法、是出世間法，是罪法、是無罪法，是有漏法、是無漏法，是有為法、是無為法，如是等二法，隨所依而問者，名為邪問。若不見二、不見不二問，名為正問。</p>
<p>「又，網明！若菩薩分別佛問，名為邪問；分別法、分別僧、分別眾生、分別佛國、分別諸乘問，名為邪問。若於法不作一、異問者，名為正問。</p>
<p>「又，網明！一切法正，一切法邪。」</p>
<p>網明言：「梵天！何謂一切法正，一切法邪？」</p>
<p>梵天言：「於諸法性無心故，一切法名為正；若於無心法中，以心分別觀者，一切法名為邪。一切法離相名為正；若不信解達是離相，是即分別諸法。若分別諸法，則入增上慢，隨所分別，皆名為邪。」</p>
<p>網明言：「何謂為諸法正性？」</p>
<p>梵天言：「諸法離自性、離欲際，是名正性。」</p>
<p>網明言：「少有能解如是正性。」</p>
<p>梵天言：「是正性不一不多。網明！若有善男子、善女人能如是知諸法正性，若已知、若今知、若當知，是人無有法已得、無有法今得、無有法當得。所以者何？佛說無得、無分別，名為所作已辦相；若人聞是諸法正性，勤行精進，是名如說修行，不從一地至一地。若不從一地至一地，是人不在生死、不在涅槃。所以者何？諸佛不得生死、不得涅槃。」</p>
<p>網明言：「佛不為度生死故說法耶？」</p>
<p>梵天言：「佛所示法有度生死耶？」</p>
<p>網明言：「無也。」</p>
<p>梵天言：「以是因緣當知，佛不令眾生出生死、入涅槃，但為度妄想分別生死、涅槃二相者耳！此中實無度生死至涅槃者。所以者何？諸法平等，無有往來、無出生死、無入涅槃。」</p>
<p>爾時世尊讚思益梵天言：「善哉，善哉！說諸法正性，應如汝所說。」說是法時，二千比丘不受諸法，漏盡心得解脫。</p>
<p>佛告梵天：「我不得生死、不得涅槃。如來雖說生死，實無有人往來生死；雖說涅槃，實無有人得滅度者。若有入此法門者，是人非生死相、非滅度相。」</p>
<p>爾時會中五百比丘從坐而起，作是言：「我等空修梵行，今實見有滅度者，而言無有滅度。我等何用修道，求智慧為？」</p>
<p>爾時網明菩薩白佛言：「世尊！若有於法生見，則於其人，佛不出世。世尊！若有決定見涅槃者，是人不度生死。所以者何？涅槃名為除滅諸相，遠離一切動念戲論。世尊！是諸比丘於佛正法出家，而今墮於外道邪見，見涅槃決定相，譬如從麻出油、從酪出酥。世尊！若人於諸法滅相中求涅槃者，我說是輩皆為增上慢人。世尊！正行道者，於法不作生、不作滅、無得無果。」</p>
<p>網明謂梵天言：「是五百比丘從坐起者，汝當為作方便，引導其心入此法門，令得信解離諸邪見！」</p>
<p>梵天言：「善男子！縱使令去至恒河沙劫，不能得出如此法門。譬如癡人畏於虛空，捨空而走，在所至處不離虛空；此諸比丘亦復如是，雖復遠去，不出空相、不出無相相、不出無作相。又如一人求索虛空，東西馳走言：『我欲得空，我欲得空。』是人但說虛空名字而不得空，於空中行而不見空。此諸比丘亦復如是，欲求涅槃，行涅槃中而不得涅槃。所以者何？涅槃者但有名字。猶如虛空但有名字，不可得取；涅槃亦復如是，但有名字而不可得。」</p>
<p>爾時五百比丘聞說是法，不受諸法；漏盡，心得解脫，得阿羅漢道，作是言：「世尊！若人於諸法畢竟滅相中求涅槃者，則於其人佛不出世。世尊！我等今者非凡夫，非學、非無學，不在生死、不在涅槃。所以者何？佛出世故，名為遠離一切動念戲論。」</p>
<p>爾時長老舍利弗謂諸比丘：「汝今得正智，為己利耶？」</p>
<p>五百比丘言：「長老舍利弗！我等今者得諸煩惱，不可作而作。」</p>
<p>舍利弗言：「何故說此？」</p>
<p>諸比丘言：「知諸煩惱實相，故言得諸煩惱；涅槃是無作性，我等已證，故說不可作而作。」</p>
<p>舍利弗言：「善哉，善哉！汝等今者住於福田，能消供養。」</p>
<p>諸比丘言：「大師！世尊尚不能消諸供養，何況我等！」</p>
<p>舍利弗言：「何故說此？」</p>
<p>諸比丘言：「世尊知見法性，性常淨故。」</p>
<p>於是思益梵天白佛言：「世尊！誰應受供養？」</p>
<p>佛告梵天：「不為世法之所牽者。」</p>
<p>「世尊！誰能消供養？」</p>
<p>佛言：「於法無所取者。」</p>
<p>「世尊！誰為世間福田？」</p>
<p>佛言：「不壞菩提性者。」</p>
<p>「世尊！誰為眾生善知識？」</p>
<p>佛言：「於一切眾生不捨慈心者。」</p>
<p>「世尊！誰知報佛恩？」</p>
<p>佛言：「不斷佛種者。」</p>
<p>「世尊！誰能供養佛？」</p>
<p>佛言：「能通達無生際者。」</p>
<p>「世尊！誰能親近佛？」</p>
<p>佛言：「乃至失命因緣不毀禁者。」</p>
<p>「世尊！誰能恭敬於佛？」</p>
<p>佛言：「善覆六根者。」</p>
<p>「世尊！誰名財富？」</p>
<p>佛言：「成就七財者。」</p>
<p>「世尊！誰名知足？」</p>
<p>佛言：「得出世間<span class='corr'>智</span>慧者。」</p>
<p>「世尊！誰為遠離？」</p>
<p>佛言：「於三界中無所願者。」</p>
<p>「世尊！誰為具足？」</p>
<p>佛言：「能斷一切諸結使者。」</p>
<p>「世尊！誰為樂人？」</p>
<p>佛言：「無貪著者。」</p>
<p>「世尊！誰無貪<span class='corr'>著</span>？」</p>
<p>佛言：「知見五陰者。」</p>
<p>「世尊！誰度欲河？」</p>
<p>佛言：「能捨六入者。」</p>
<p>「世尊！誰住彼岸？」</p>
<p>佛言：「能知諸道平等者。」</p>
<p>「世尊！何謂菩薩能為施主？」</p>
<p>佛言：「菩薩能教眾生一切智心。」</p>
<p>「世尊！何謂菩薩能奉禁戒？」</p>
<p>佛言：「常能不捨菩提之心。」</p>
<p>「世尊！何謂菩薩能行忍辱？」</p>
<p>佛言：「見心相念念滅。」</p>
<p>「世尊！何謂菩薩能行精進？」</p>
<p>佛言：「求心不可得。」</p>
<p>「世尊！何謂菩薩能行禪定？」</p>
<p>佛言：「能除身心麁相。」</p>
<p>「世尊！何謂菩薩能行智慧？」</p>
<p>佛言：「於一切法無有戲論。」</p>
<p>「世尊！何謂菩薩能行慈心？」</p>
<p>佛言：「不生眾生想。」</p>
<p>「世尊！何謂菩薩能行悲心？」</p>
<p>佛言：「不生法想。」</p>
<p>「世尊！何謂菩薩能行喜心？」</p>
<p>佛言：「不生我想。」</p>
<p>「世尊！何謂菩薩能行捨心？」</p>
<p>佛言：「不生彼我想。」</p>
<p>「世尊！何謂菩薩安住於信？」</p>
<p>佛言：「信解無濁法。」</p>
<p>「世尊！何謂菩薩安住於空？」</p>
<p>佛言：「不著一切語言。」</p>
<p>「世尊！何謂菩薩名為有慚？」</p>
<p>佛言：「知見內法。」</p>
<p>「世尊！何謂菩薩名為有愧？」</p>
<p>佛言：「捨於外法。」</p>
<p>「世尊！何謂名為菩薩遍行？」</p>
<p>佛言：「能淨身口意業。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「若身淨無惡，　口淨常實語，</div>
<div class='lg-row'>心淨常行慈，　是菩薩遍行。</div>
<div class='lg-row'>行慈無貪著，　觀不淨無恚，</div>
<div class='lg-row'>行捨而不癡，　是菩薩遍行。</div>
<div class='lg-row'>若聚若空野，　及與處大眾，</div>
<div class='lg-row'>威儀終不缺，　是菩薩遍行。</div>
<div class='lg-row'>知法名為佛，　知離名為法，</div>
<div class='lg-row'>知無名為僧，　是菩薩遍行。</div>
<div class='lg-row'>知多欲所行，　知恚癡所行，</div>
<div class='lg-row'>善知轉此行，　是菩薩遍行。</div>
<div class='lg-row'>不依止欲界，　不住色無色，</div>
<div class='lg-row'>行如是禪定，　是菩薩遍行。</div>
<div class='lg-row'>信解諸法空，　及無相無作，</div>
<div class='lg-row'>而不盡諸漏，　是菩薩遍行。</div>
<div class='lg-row'>善知聲聞乘，　及辟支佛乘，</div>
<div class='lg-row'>通達於佛乘，　是菩薩遍行。</div>
<div class='lg-row'>明解於諸法，　不疑道非道，</div>
<div class='lg-row'>憎愛心無異，　是菩薩遍行。</div>
<div class='lg-row'>於過去未來，　及與現在世，</div>
<div class='lg-row'>一切無分別，　是菩薩遍行。」</div>
</div><p><span class='note-inline'>(此下丹本為菩薩出過世間品第四)</span></p>
<p>◎爾時思益梵天白佛言：「世尊！何謂菩薩過世間法？通達世間法？通達世間法已，度眾生？於世間法行於世間，而不壞世間？」</p>
<p>爾時世尊以偈答言：</p>

<div class="lg regular" style="margin-left:1em;"><div class='lg-row'>「說五陰是世，　世間所依止，</div>
<div class='lg-row'>依止於五陰，　不脫世間法。</div>
<div class='lg-row'>菩薩有智慧，　知世間實相，</div>
<div class='lg-row'>所謂五陰如，　世間法不染。</div>
<div class='lg-row'>利衰及毀譽，　稱譏與苦樂，</div>
<div class='lg-row'>如此之八法，　常牽於世間。</div>
<div class='lg-row'>大智慧菩薩，　散滅世間法，</div>
<div class='lg-row'>見世壞敗相，　處之而不動。</div>
<div class='lg-row'>得利心不高，　失利心不下，</div>
<div class='lg-row'>其心堅不動，　譬如須彌山。</div>
<div class='lg-row'>利衰及毀譽，　稱譏與苦樂，</div>
<div class='lg-row'>於此世八法，　其心常平等。</div>
<div class='lg-row'>知世間虛妄，　皆從顛倒起，</div>
<div class='lg-row'>如是之人等，　不行世間道。</div>
<div class='lg-row'>世間所有道，　菩薩皆識知，</div>
<div class='lg-row'>故能於世間，　度眾生苦惱。</div>
<div class='lg-row'>雖行於世間，　如蓮華不染，</div>
<div class='lg-row'>亦不壞世間，　通達法性故。</div>
<div class='lg-row'>世間行世間，　不知是世間，</div>
<div class='lg-row'>菩薩行世間，　明了世間相。</div>
<div class='lg-row'>世間虛空相，　虛空亦無相，</div>
<div class='lg-row'>菩薩知如是，　不染於世間。</div>
<div class='lg-row'>如所知世間，　隨知而演說，</div>
<div class='lg-row'>知世間性故，　亦不壞世間。</div>
<div class='lg-row'>五陰無自性，　是即世間性，</div>
<div class='lg-row'>若人不知是，　常住於世間。</div>
<div class='lg-row'>若見知五陰，　無生亦無滅，</div>
<div class='lg-row'>是人現行世，　而不依世間。</div>
<div class='lg-row'>凡夫不知法，　於世起諍訟，</div>
<div class='lg-row'>是實是不實，　住是二相中。</div>
<div class='lg-row'>我常不與世，　起於諍訟事，</div>
<div class='lg-row'>世間之實相，　悉已了知故。</div>
<div class='lg-row'>諸佛所說法，　皆悉無諍訟，</div>
<div class='lg-row'>知世平等故，　非實非虛妄。</div>
<div class='lg-row'>若佛法決定，　有實有虛妄，</div>
<div class='lg-row'>是即為貪著，　與外道無異。</div>
<div class='lg-row'>而今實義中，　無實無虛妄，</div>
<div class='lg-row'>是故我常說，　出世法無二。</div>
<div class='lg-row'>若人知世間，　如是之實性，</div>
<div class='lg-row'>於實於虛妄，　不取此惡見。</div>
<div class='lg-row'>如是知世間，　清淨如虛空，</div>
<div class='lg-row'>是大名稱人，　照世間如日。</div>
<div class='lg-row'>若人見世間，　如我之所見，</div>
<div class='lg-row'>如斯之人等，　能見十方佛。</div>
<div class='lg-row'>諸法從緣生，　自無有定性，</div>
<div class='lg-row'>若知此因緣，　則達法實<span class='corr'>相</span>。</div>
<div class='lg-row'>若知法實相，　是則知空相，</div>
<div class='lg-row'>若能知空相，　則為見導師。</div>
<div class='lg-row'>若有人得聞，　如是世間相，</div>
<div class='lg-row'>雖行於世間，　而不住世間。</div>
<div class='lg-row'>依止諸見人，　不能及此事，</div>
<div class='lg-row'>云何行世間，　而不依世間。</div>
<div class='lg-row'>若佛滅度後，　有樂是法者，</div>
<div class='lg-row'>佛則於其人，　常現於法身。</div>
<div class='lg-row'>若人解達此，　則守護我法，</div>
<div class='lg-row'>亦為供養我，　亦是世導師。</div>
<div class='lg-row'>若人須臾聞，　世間性如此，</div>
<div class='lg-row'>是人終不為，　惡魔所得便。</div>
<div class='lg-row'>若能達此義，　則為大智慧，</div>
<div class='lg-row'>法財之施主，　亦是具禁戒。</div>
<div class='lg-row'>若知世如此，　忍辱力勇健，</div>
<div class='lg-row'>具足諸禪定，　通達於智慧。</div>
<div class='lg-row'>所在聞是法，　其方則有佛，</div>
<div class='lg-row'>如是諸菩薩，　不久坐道場。</div>
<div class='lg-row'>若有深愛樂，　如是世間法，</div>
<div class='lg-row'>則能降眾魔，　疾得無上道。」</div>
</div></div>
<div class='div-pin'><a id='mulu5' />
<p class='h1'>解諸法品第四<span class='note-inline'>(此品名丹本無下二十四幅爾時下方為歎功德品第五)</span></p><p>佛復告思益梵天：「如來出過世間，亦說世間苦、世間集、世間滅、世間滅道。梵天！五陰名為世間苦，貪著五陰名為世間集，五陰盡名為世間滅，以無二法求五陰名為世間滅道。又，梵天！所言五陰但有言說，於中取相分別生見，而說是名世間苦；不捨是見是名世間集；是見自相是名世間滅；隨以何道不取是見是名世間滅道。梵天！以是因緣故，我為外道仙人說言：『仙人！於汝身中即說世間苦、世間集、世間滅、世間滅道。』」</p>
<p>爾時思益梵天白佛言：「世尊！所說四聖諦，何等是真聖諦？」</p>
<p>「梵天！苦不名為聖諦，苦集不名為聖諦，苦滅不名為聖諦，苦滅道不名為聖諦。所以者何？若苦是聖諦者，一切牛、驢畜生等，皆應有苦聖諦。若集是聖諦者，一切在所生處眾生，皆應有集聖諦。所以者何？以集故生諸趣中。若苦滅是聖諦者，觀滅者、說斷滅者，皆應有滅聖諦。若道是聖諦者，緣一切有為道者皆應有道聖諦。梵天！以是因緣故，當知聖諦非苦、非集、非滅、非道。聖諦者，知苦無生是名苦聖諦；知集無和合是名集聖諦；於畢竟滅法中，知無生無滅是名滅聖諦；於一切法平等，以不二法得道是名道聖諦。</p>
<p>「梵天！真聖諦者無有虛妄。虛妄者，所謂：著我、著眾生、著人、著壽命者、著養育者、著有著無、著生著滅、著生死、著涅槃。梵天！若行者言：『我知見苦。』是虛妄，『我斷集。』是虛妄，『我證滅。』是虛妄，『我修道。』是虛妄。所以者何？是人違失佛所護念，是故說為虛妄。何等是佛所護念？謂不憶念一切諸法。若行者住是念中，則不住一切相；若不住一切相，則住實際；若住實際，是名不住心；若不住心，是人名為實語者、非妄語者。梵天！是故當知，若非實、非虛妄者，是名聖諦。梵天！實者終不作不實，若有佛、若無佛，法性常住，所謂生死性、涅槃性常實。所以者何？非離生死得涅槃，名為聖諦。若人證如是四諦，是名世間實語者。</p>
<p>「梵天！當來有比丘不修身、不修戒、不修心、不修慧，是人說生死相是苦諦、眾緣和合是集諦、滅法故是滅諦、以二法求相是道諦。」</p>
<p>佛言：「我說此愚人是外道徒黨，我非彼人師，彼非我弟子，是人墮於邪道，破失法故，說言有諦。梵天！汝且觀我坐道場時不得一法，是實是虛妄？若我不得法，是法寧可於眾中有言說、有論議、有教化耶？」</p>
<p>梵天言：「不也。世尊！」</p>
<p>「梵天！以諸法無所得故，諸法離自性故，我菩提是無貪愛相。」◎</p>
<p>◎爾時思益梵天白佛言：「世尊！若如來於法無所得者，有何利益說：『如來得菩提名為佛。』？」</p>
<p>佛言：「梵天！於汝意云何？我所說法，若有為、若無為，是法為實？為虛妄耶？」</p>
<p>梵天言：「是法虛妄，非實。」</p>
<p>「於汝意云何？若法虛妄非實，是法為有？為無？」</p>
<p>梵天言：「世尊！若法虛妄，是法不應說有、不應說無。」</p>
<p>「於汝意云何？若法非有、非無，是法有得者不？」</p>
<p>梵天言：「無有得者。」</p>
<p>「梵天！如來坐道場時，惟得虛妄顛倒所起煩惱畢竟空性。以無所得故得，以無所知故知。所以者何？我所得法，不可見不可聞、不可覺不可識、不可取不可著、不可說不可難；出過一切法相，無語、無說、無有文字，無言說道。梵天！此法如是，猶如虛空。汝欲於如是法中得利益耶？」</p>
<p>梵天言：「不也。世尊！諸佛、如來甚為希有，成就未曾有法，深入大慈大悲，得如是寂滅相法，而以文字言說教人令得。世尊！其有聞是能信解者，當知是人不從小功德來。世尊！是法一切世間之所難信。所以者何？世間貪著實，而是法無實、無虛妄；世間貪著法，而是法無法、無非法；世間貪著涅槃，而是法無生死、無涅槃；世間貪著善法，而是法無善、無非善；世間貪著樂，而是法無苦、無樂；世間貪著佛出世，而是法無佛出世亦無涅槃；雖有說法，而是法非可說相；雖讚說僧，而僧即是無為。是故此法一切世間之所難信。譬如水中出火、火中出水，難可得信；如是煩惱中有菩提，菩提中有煩惱，是亦難信。所以者何？如來得是虛妄煩惱之性，而無法不得，有所說法亦無有形，雖有所知亦無分別，雖證涅槃亦無滅者。</p>
<p>「世尊！若有善男子、善女人能信解如是法義者；當知是人得脫諸見；當知是人已親近無量諸佛；當知是人已供養無量諸佛；當知是人為善知識所護；當知是人志意曠大；當知是人善根深厚；當知是人守護諸佛法藏；當知是人能善思量，起於善業；當知是人種姓尊貴，生如來家；當知是人能行大捨，捨諸煩惱；當知是人得持戒力，非煩惱力；當知是人得忍辱力，非瞋恚力；當知是人得精進力，無有疲懈；當知是人得禪定力，滅諸惡心；當知是人得智慧力，離惡邪見；當知是人一切惡魔不能得便；當知是人一切怨賊所不能破；當知是人不誑世間；當知是人是真語者，善說法相故；當知是人是實語者，說第一義故；當知是人善為諸佛之所護念；當知是人柔和軟善，同止安樂；當知是人名為大富，有聖財故；當知是人常能知足，行聖種故；當知是人易滿易養，離貪著故；當知是人得安隱心，到彼岸故；當知是人度未度者；當知是人解未解者；當知是人安未安者；當知是人滅未滅者；當知是人能示正道；當知是人能說解脫；當知是人為大醫王，善知諸藥；當知是人猶如良藥，善療眾病；當知是人智慧勇健；當知是人為有大力，堅固究竟；當知是人有精進力，不隨他語；當知是人為如師子，無所怖畏；當知是人為如象王，其心調柔；當知是人為如老象，其心隨順；當知是人為如牛王，能導大眾；當知是人為大勇健，能破魔怨；當知是人為大丈夫，處眾無畏；當知是人無所忌難，得無畏法故；當知是人無所畏難，說真諦法故；當知是人具清白法，如月盛滿；當知是人智慧光照，猶如日明；當知是人除諸闇冥，猶如執炬；當知是人樂行捨心，離諸憎愛；當知是人載育眾生，猶如地；當知是人洗諸塵垢，猶如水；當知是人燒諸動念，猶如火；當知是人於法無障，猶如風；當知是人其心不動，如須彌；當知是人其心堅固，如金剛山；當知是人一切外道競勝論者所不能動；當知是人一切聲聞、辟支佛所不能測；當知是人多饒法寶，猶如大海；當知是人煩惱不現，如波陀羅；當知是人求法無厭；當知是人以智慧知足；當知是人能轉法輪，如轉輪王；當知是人身色殊妙，如天帝釋；當知是人心得自在，如梵天王；當知是人說法音聲猶如雷震；當知是人降法甘露，猶如時雨；當知是人能增長無漏根、力、覺分；當知是人已度生死污泥；當知是人入佛智慧；當知是人近佛菩提；當知是人能多學問無與等者；當知是人無有量已過量；當知是人智慧辯才，無有障礙；當知是人得憶念堅固，得陀羅尼；當知是人知諸眾生深心所行；當知是人得智慧力，正觀諸法解達義趣；當知是人勤行精進，利安世間；當知是人超出於世；當知是人不可污染，猶如蓮華；當知是人不為世法所覆；當知是人利根者所愛；當知是人多聞者所敬；當知是人智者所念；當知是人人天供養；當知是人為坐禪者之所敬禮；當知是人善人所貴；當知是人聲聞、辟支佛之所貪慕；當知是人不貪小行；當知是人不覆藏罪、不顯功德；當知是人威儀備具，生他淨心；當知是人身色端正，見者悅樂；當知是人有大威德，眾所宗仰；當知是人以三十二相莊嚴其身；當知是人能繼佛種；當知是人能護法寶；當知是人能供養僧；當知是人諸佛所見；當知是人為得法眼；當知是人以佛智慧而得受記；當知是人具足三忍；當知是人安住道場；當知是人破壞魔軍；當知是人得一切種智；當知是人轉於法輪；當知是人作無量佛事。</p>
<p>「若人信解如是法義，不驚疑怖畏者，得如是功德——是人於諸佛阿耨多羅三藐三菩提甚深難解、難知、難信、難入，而能信受、讀誦、通利、奉持，為人廣說，如說修行，亦教他人如說修行。如是之人，我以一劫若減一劫，說其功德猶不能盡。」</p>

<p class='juan'>思益梵天所問經卷第一</p></div>
</div><!-- end of div[@id='body'] -->
</body></html>