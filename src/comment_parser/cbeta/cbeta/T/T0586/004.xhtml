<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>思益梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu15' />思益梵天所問經卷第四</p><p class="byline">姚秦龜茲國三藏鳩摩羅什譯</p><a id='mulu16' />
<p class='h1'>稱歎品第十二<span class='note-inline'>(丹無此品名)</span></p><p>◎爾時釋、梵、四天王俱在會中，即以天花散於佛上而作是言：「世尊！若善男子、善女人聞文殊師利說是法，有信解者，當知是人能破魔怨。所以者何？文殊師利今所說法，能破一切邪見妄想。世尊！若善男子、善女人聞是法不驚不怖，當知是人不從小功德來。若是經所在之處，當知此處則為諸佛擁護受用。若聞是經處，當知此處轉於法輪。是經在所住處——聚落、村邑、山林、曠野、塔寺、僧坊、經行之處——諸魔、外道、貪著之人不能侵嬈。世尊！若人多供養過去諸佛，乃能得聞如是經典。世尊！我等於此經中得智慧光明，而不能得報佛及文殊師利、思益梵天之恩。世尊！我等所從聞經，於是法師生世尊想；我等常當隨侍說是經者，此善男子常為諸天之所擁護。若人書寫是經，讀誦、解說時，無量諸天為聽法故來至其所。」◎</p>
</div>
<div class='div-pin'><a id='mulu17' />
<p class='h1'>詠德品第十三<span class='note-inline'>(丹無此品名)</span></p><p>◎爾時世尊讚釋、梵、四天王等大眾言：「善哉，善哉！如汝所說，若三千大千世界滿中珍寶以為一分，聞是經者所得功德以為一分，福勝於彼。置是三千大千世界，若恒河沙等十方世界滿中珍寶，聞是經者所得功德復勝於彼。諸善男子！若欲得功德者當聽是經，欲得身色端正，欲得財富，欲得眷屬，欲得自在，欲得具足天樂人樂，欲得名稱，欲得多聞、憶念堅固、正行威儀、戒定智慧、解達經書，欲得善知識，欲得三明六通，欲得一切善法，欲得阿耨多羅三藐三菩提，欲得與一切眾生樂具，欲得涅槃者，當聽是經，受持、讀誦，如法修行，廣為人說。諸善男子！若行是經者，我不見其人不得如此具足快樂。</p>
<p>「諸善男子！我今語汝，若人所從聞是經處，若和上、若阿闍梨，我不見世間供養之具能報其恩。是法出於世間，世間供養所不能報；是法度於世間，世間財物所不能報；是法無染，染污之物所不能報。諸善男子！是法餘無能報，惟有一事——如說修行。若人於此法中能如說行者，是名能報師恩，亦為恭敬於師，淨畢報恩；是名不空食人信施；是名順如來語、順如來教；是名越渡諸流；是名過諸險道；是名建立勝幢；是名能破敵陣；是名師子之王，無所畏故；是名象王，心柔軟故；是名牛王，外道論師無能壞故；是名醫王，能療一切眾生病故；是名無所驚怖，能說甚深法故；是名能具足捨，捨諸煩惱故；是名持清淨戒，究盡善法故；是名得大忍辱，離我、我所故；是名大精進力，於無量劫心無倦故；是名具足禪定，常念繫心住一處故；是名有大智慧，善解言說諸章句故；是名有大威德，以無量福莊嚴身相故；是名有大威德，能蔽日月諸光明故；是名大力，持佛十力故；是名大雲，能震法雷故；是名大雨，能滅煩惱塵故；是名為舍，至涅槃故；是名大救，救生死畏故；是名燈明，離無明闇故；是名歸趣，魔所怖者之所依故；是名眾生究竟之道；是名得位，坐道場故；是名已得法眼；是名見諸法如；是名知空法相；是名安住大悲；是名安立大慈；是名不捨一切眾生；是名背於小乘；是名向於大乘；是名除捨顛倒；是名至於平等；是名入於法位；是名安住道場；是名破壞諸魔；是名轉於法輪。諸善男子！我若一劫、若減一劫，稱揚、讚歎說是如說修行功德不可窮盡，如來之辯亦不可盡。」◎</p>
</div>
<div class='div-pin'><a id='mulu18' />
<p class='h1'>等行品第十四<span class='note-inline'>(丹無此品名)</span></p><p>◎爾時會中有天子，名不退轉，白佛言：「世尊！所說隨法行，隨法行者為何謂耶？」佛告天子：「隨法行者，不行一切法。所以者何？若不行諸法，則不分別是正是邪。如是行者則不行善、不行不善，不行有漏、不行無漏，不行世間、不行出世間，不行有為、不行無為，不行生死、不行涅槃，是名隨法行；若起法相者，是則不名隨法行也。若念言：『我行是法。』是則戲論、不隨法行；若不受一切法，則隨法行；於一切法無憶念、無分別、無所行，是名隨法行。」</p>
<p>爾時不退轉天子白佛言：「世尊！若能如是隨法行者，是人畢竟不復邪行。所以者何？正行者名為畢竟。住邪道者無隨法行，住正道者有隨法行。世尊！行正行者，無有邪法。所以者何？諸法平等無差別故。」</p>
<p>爾時思益梵天謂不退轉天子：「汝於此中隨法行不？」</p>
<p>答言：「若世尊所說法中有二相者，我當行隨法行；今以無二相是隨法行，於中行者及所行法俱不可得。梵天！我以不二法行隨法行，離諸分別故如，諸法如行，是名隨法行。」</p>
<p>思益言：「汝未曾見此佛土耶？」</p>
<p>天子言：「此佛土亦未曾見我。」</p>
<p>思益言：「此佛土不能思惟、分別見與不見。」</p>
<p>天子言：「我亦不思惟、分別曾於佛土見與不見。」</p>
<p>思益言：「何人未見能見？」</p>
<p>答言：「一切凡夫未見聖法位。若能入者，是為先所未見而見；是法位相非眼所見，非耳、鼻、舌、身、意、識所知；但應隨如相——見如、眼如、乃至意如，法位如亦如是。若能如是見者，是名正見。」◎</p>
</div>
<div class='div-pin'><a id='mulu19' />
<p class='h1'>◎授不退轉天子記品第十五<span class='note-inline'>(丹師子吼品第十九)</span></p><p>◎爾時釋提桓因白佛言：「世尊！譬如賈客主入於寶洲，其人所見皆是寶物。如是成就不可思議功德者，有所樂說皆是法寶，所樂說者皆是實際。所樂說者，於諸法中無所貪著，不著彼我。所樂說者，皆是真實無有顛倒。所樂說者，過去際空，未來際不可得，現在際不起見。所樂說者，不信解者得信解，信解者得解脫。所樂說者，破增上慢；無增上慢者自說所作已辦。所樂說者，魔不得便，所聽法者超度魔事。所樂說者，未生善法令生，已生善法令得增長。所樂說者，已生諸煩惱令斷，未生諸煩惱令不生。所樂說者，未大莊嚴者令大莊嚴，已大莊嚴者令不退轉。所樂說者，不斷滅諸法而護佛法。世尊！以是樂說，能降伏一切外道。所以者何？一切野干不能於師子王前自現其身，況聞其吼。世尊！一切外道諸論議師不能堪忍無上師子之吼，亦復如是。」<span class='note-inline'>(八幅爾時佛告下，丹為梵行牢強精進品第二十)</span>。</p>
<p>爾時不退轉天子謂釋提桓因：「憍尸迦！所言師子吼，師子吼者為何謂耶？」</p>
<p>答言：「若行者說法無所貪著，是名師子吼。若行者貪著所見而有所說，是野干鳴，不名師子吼，起諸邪見故。天子！汝當復說所以為師子吼者？」</p>
<p>天子言：「憍尸迦！有所說法，乃至如來尚不貪著，何況餘法，是名師子吼。又，憍尸迦！如說修行名師子吼，決定說法名師子吼，說法無畏名師子吼。又，憍尸迦！若行者為不生、不滅、不出故說法，名師子吼。若為無垢、無淨、無合、無散故說法，名師子吼。又，憍尸迦！師子吼名決定說一切法無我、無眾生；師子吼名決定說諸法空；師子吼名守護法故而有所說；師子吼名作是願言：『我當作佛，滅一切眾生苦惱。』；師子吼名於清淨所須物中少欲知足；師子吼名常能不捨阿蘭若住處；師子吼名行施唱導；師子吼名不捨持戒；師子吼名等心怨親；師子吼名常行精進不捨本願；師子吼名能除煩惱；師子吼名以智慧善知所行。」</p>
<p>說是師子吼法時，三千大千世界六種震動，百千伎樂不鼓自鳴，其大光明普照天地。百千諸天踊躍歡喜言：「我等聞不退轉天子說師子吼法，於閻浮提再見轉法輪。」</p>
<p>時佛微笑。諸佛常法，若微笑時，若干百千種青、黃、赤、白、紅、紫等光，從口中出普照無量無邊世界，上過梵世蔽日月光，還繞身三匝，從頂相入。於是思益梵天向佛合掌，以偈讚曰：</p>

<div class="lg regular" style="margin-left:1em;"><div class='lg-row'>「度一切慧最勝尊，　悉知三世眾生行，</div>
<div class='lg-row'>智慧功德及解脫，　唯願演說笑因緣。</div>
<div class='lg-row'>佛慧無量無障礙，　聲聞緣覺所不及，</div>
<div class='lg-row'>知眾生心隨意說，　願最上尊說笑緣。</div>
<div class='lg-row'>佛光可樂淨無穢，　普照天人蔽日月，</div>
<div class='lg-row'>須彌鐵圍及眾山，　願無比尊說笑緣。</div>
<div class='lg-row'>大聖寂然離瞋恨，　天人瞻仰無厭足，</div>
<div class='lg-row'>一切皆蒙得快樂，　願為分別笑因緣。</div>
<div class='lg-row'>通達諸法空無我，　水沫雲露夢所見，</div>
<div class='lg-row'>水中月影虛空相，　願以妙音說笑緣。</div>
<div class='lg-row'>離分別想諸邪見，　了空無相及無作，</div>
<div class='lg-row'>常樂禪定寂然法，　願說放此淨光緣。</div>
<div class='lg-row'>不著文字言音聲，　說不依法及眾生，</div>
<div class='lg-row'>彼各自謂為我說，　願神通智說笑緣。</div>
<div class='lg-row'>佛為醫王滅眾病，　那羅<span class='corr'>延</span>力救世者，</div>
<div class='lg-row'>趣舍燈明究竟道，　天人供養說笑緣。」</div>
</div><p>爾時佛告思益梵天：「汝見是不退轉天子不？」</p>
<p>「唯然，已見！」</p>
<p>「梵天！此不退轉天子從今已後，過三百二十萬阿僧祇劫當得作佛，號須彌燈王如來、應供、正遍知、明行足、善逝、世間解、無上士、調御丈夫、天人師、佛、世尊，世界名妙化，劫名梵歎。其佛國土以閻浮檀金琉璃為地，純以菩薩為僧，無諸魔怨。所須之物應念即至，佛壽無量不可計數。」</p>
<p>於是思益梵天謂不退轉天子：「如來今已授仁者記。」</p>
<p>天子言：「梵天！如與如、法性受記、與我受記亦復如是。」</p>
<p>思益言：「如、法性不可授記。」</p>
<p>天子言：「如、法性不可授記者，當知一切菩薩受記亦復如是。」</p>
<p>思益言：「若如來不與汝記，汝於過去諸佛所則為空住梵行。」</p>
<p>天子言：「若無所住是住梵行。」</p>
<p>思益言：「云何無住而住梵行？」</p>
<p>答言：「若不住欲界、不住色界、不住無色界，是住梵行。又，梵天！若行者不住我、不住眾生、不住壽命者、不住人者，是住梵行。以要言之，若不住法、不住非法，是住梵行。」</p>
<p>又問：「梵行者有何義？」</p>
<p>答言：「住不二道，是梵行義！」</p>
<p>又問：「住不二道，為住何所？」</p>
<p>答言：「住不二道，是即不住一切諸法。所以者何？眾賢聖無所住、不取於法，能度諸流。」</p>
<p>又問：「云何為修道？」</p>
<p>答言：「不墮有，不墮無，亦不分別是有、是無。習如是者，名為修道。」</p>
<p>又問：「以何法修道？」</p>
<p>答言：「不以見、聞、覺、知法，不以得、不以證，於一切法無相、無示，名為修道。」</p>
<p>又問：「何謂菩薩牢強精進？」</p>
<p>答言：「若菩薩於諸法不見一相、不見異相，是名菩薩牢強精進大莊嚴也。於諸法不壞法性故，於諸法無著、無斷、無增、無減，不見垢淨，出於法性，是名菩薩第一精進，所謂身無所起、心無所起。」</p>
<p>於是世尊讚不退轉天子：「善哉，善哉！」讚已，語思益梵天言：「如此天子所說：『身無所起、心無所起，是為第一牢強精進。』梵天！我念宿世一切所行牢強精進，持戒頭陀，於諸師長供養恭敬，在空閑處專精行道，讀誦多聞，愍念眾生，給其所須；一切難行苦行慇懃精進，而過去諸佛不見授阿耨多羅三藐三菩提記。所以者何？我住身、口、心，起精進相故。梵天！我後得如天子所說牢強精進故，然燈佛授我記言：『汝於來世當得作佛，號釋迦牟尼。』是故，梵天！若菩薩疾欲受記，應當修習如是牢強精進，謂於諸法不起精進相。」</p>
<p>「世尊！何等是不起相精進？」</p>
<p>佛言：「三世等空精進，是名不起相精進。」</p>
<p>「世尊！云何為三世等空精進？」</p>
<p>佛言：「過去心已滅，未來心未至，現在心無住；若法滅不復更起，若未至即無生相，若無住即住實相。又實相亦無有生，若法無生則無去、來、今，若無去、來、今者則從本已來性常不生，是名三世等空精進，能令菩薩疾得受記。</p>
<p>「梵天！菩薩成就如是法忍者，能了達一切法無所捨，是名檀波羅蜜；了達一切法無漏，是名尸波羅蜜；了達一切法無傷，是名羼提波羅蜜；了達一切法無所起，是名毘梨耶波羅蜜；了達一切法平等，是名禪波羅蜜；了達一切法無所分別，是名般若波羅蜜。若菩薩如是了達，則於諸法無增無減、無正無邪。是菩薩雖布施，不求果報；雖持戒，無所貪著；雖忍辱，知內外空；雖精進，知無起相；雖禪定，無所依止；雖行慧，無所取相。</p>
<p>「梵天！菩薩成就如是法忍，雖示現一切所行，而無所染污。是人得世間平等相，不為利衰、毀譽、稱譏、苦樂之所傾動，出過一切世間法故；不自高、不自下、不喜不慼、不動不逸、無二心、離諸緣，得無二法；為墮見二法眾生起大悲心，為其受身而教化之。梵天！是名第一牢強精進，所謂得無我、空、法忍，而於眾生起大悲心，為之受身。」</p>
<p>說是牢強精進相時，八千菩薩得無生法忍，佛為受記，皆當得阿耨多羅三藐三菩提，各於異土得成佛道，皆同一號，號堅精進。</p>
<p>◎爾時大迦葉白佛言：「世尊！譬如諸大龍，若欲雨時，雨於大海；此諸菩薩亦復如是，以大法雨雨菩薩心。」</p>
<p>佛言：「迦葉！如汝所說，諸大龍王所以不雨閻浮提者，非有悋也，但以其地不堪受故。所以者何？大龍所雨，澍如車軸。若其雨者，是閻浮提及城邑、聚落、山林、陂池，悉皆漂流如漂棗葉，是故大龍不雨大雨於閻浮提。如是，迦葉！此諸菩薩所以不雨法雨於餘眾生者，亦無悋心，以其器不堪受如是等法。是故此諸菩薩但於甚深智慧無量大海菩薩心中，雨如是等不可思議無上法雨。</p>
<p>「迦葉！又如大海，堪受大雨，澍如車軸，不增不減；此諸菩薩亦復如是，若於一劫、若復百劫，若聽、若說，其法湛然，不增不減。</p>
<p>「迦葉！又如大海，百川眾流入其中者，同一鹹味；此諸菩薩亦復如是，聞種種法、種種論議，皆能信解為一空味。<span class='note-inline'>(前幅爾時大迦葉下丹本為海喻品第二十一)</span></p>
<p>「迦葉！又如大海，澄淨無垢，濁水流入即皆清潔；此諸菩薩亦復如是，淨諸結恨塵勞之垢。</p>
<p>「迦葉！又如大海，甚深無底；此諸菩薩亦復如是，能思惟入無量法，故名為甚深，一切聲聞、辟支佛不能測，故名為無底。</p>
<p>「迦葉！又如大海，集無量水；此諸菩薩亦復如是，集無量法、無量智慧，是故說諸菩薩心如大海。</p>
<p>「迦葉！又如大海，積聚種種無量珍寶；此諸菩薩亦復如是，入種種法門，集諸法寶，種種行道，出生無量法寶之聚。</p>
<p>「迦葉！又如大海，有三種寶：一者少價、二者有價、三者無價；此諸菩薩所可說法亦復如是，隨諸眾生根之利鈍令得解脫——有以小乘而得解脫，有以中乘而得解脫，有以大乘而得解脫。</p>
<p>「迦葉！又如大海，漸漸轉深；此諸菩薩亦復如是，向薩婆若漸漸轉深。</p>
<p>「迦葉！又如大海，不宿死屍；此諸菩薩亦復如是，不宿聲聞、辟支佛心，亦不宿慳貪、毀戒、瞋恚、懈怠、亂念、愚癡之心，亦不宿我、人、眾生之見。</p>
<p>「迦葉！又如劫盡燒時，諸小陂池、江河、泉源在前枯竭，然後大海乃當消盡；正法滅時亦復如是，諸行小道正法先盡，然後菩薩大海之心正法乃滅。迦葉！此諸菩薩寧失身命不捨正法。汝謂菩薩失正法耶？勿造斯觀。迦葉！如彼大海有金剛珠，名集諸寶，乃至七日出時，火至梵世，而此寶珠不燒不失，轉至他方大海之中。若是寶珠在此世界，世界燒者無有是處；此諸菩薩亦復如是，正法滅時，七邪法出，爾乃至於他方世界。何等七？一者，外道論；二者，惡知識；三者，邪用道法；四者，互相惱亂；五者，入邪見棘林；六者，不修福德；七者，無有得道。此七惡出時，是諸菩薩知諸眾生不可得度，爾乃至於他方佛國，不離見佛、聞法、教化眾生、增長善根。</p>
<p>「迦葉！又如大海，為無量眾生之所依止；此諸菩薩亦復如是，眾生依止得三種樂：人樂、天樂、涅槃之樂。</p>
<p>「迦葉！又如大海，鹹不可飲；此諸菩薩亦復如是，諸魔外道不能吞滅。」</p>
<p>於是大迦葉白佛言：「世尊！大海雖深尚可測量，此諸菩薩不可測也。」</p>
<p>佛告迦葉：「三千大千世界微塵猶可數知，此諸菩薩功德無量不可數也。」</p>
<p>爾時世尊欲重宣此事，而說偈言：</p>

<div class="lg regular" style="margin-left:1em;"><div class='lg-row'>「譬如大海能悉受，　一切眾水無滿時，</div>
<div class='lg-row'>此諸菩薩亦如是，　常求法利無厭足。</div>
<div class='lg-row'>又如大海納眾流，　一切悉歸無損益，</div>
<div class='lg-row'>此諸菩薩亦如是，　聽受深法無增減。</div>
<div class='lg-row'>又如大海不受濁，　濁水流入悉清淨，</div>
<div class='lg-row'>此諸菩薩亦如是，　不受一切煩惱垢。</div>
<div class='lg-row'>又如大海無涯底，　此諸菩薩亦如是，</div>
<div class='lg-row'>功德智慧無有量，　一切眾生不能測。</div>
<div class='lg-row'>又如大海無別異，　百川流入皆一味，</div>
<div class='lg-row'>此諸菩薩亦如是，　所聽受法同一相。</div>
<div class='lg-row'>又如大海所以成，　非但為一眾生故，</div>
<div class='lg-row'>此諸菩薩亦如是，　普為一切發道心。</div>
<div class='lg-row'>如海寶珠名集寶，　因是寶故有眾寶，</div>
<div class='lg-row'>菩薩寶聚亦如是，　從菩薩寶出諸寶。</div>
<div class='lg-row'>如大海出三種寶，　而此大海無分別，</div>
<div class='lg-row'>菩薩說法亦如是，　三乘度人無彼此。</div>
<div class='lg-row'>又如大海漸漸深，　此諸菩薩亦如是，</div>
<div class='lg-row'>為眾生故修功德，　迴向甚深薩婆若。</div>
<div class='lg-row'>又如大海不宿屍，　此諸菩薩亦如是，</div>
<div class='lg-row'>發清淨心菩提願，　不宿聲聞煩惱心。</div>
<div class='lg-row'>如大海有堅牢寶，　其寶名曰集諸寶，</div>
<div class='lg-row'>劫盡燒時終不燒，　轉至他方諸佛國。</div>
<div class='lg-row'>正法滅時亦如是，　堅精進者能持法，</div>
<div class='lg-row'>知諸眾生不可度，　轉至他方諸佛所。</div>
<div class='lg-row'>三千世界欲壞時，　火劫將起燒天地，</div>
<div class='lg-row'>百川眾流在前涸，　爾時水王於後竭。</div>
<div class='lg-row'>行小道者亦如是，　法欲盡時在前滅，</div>
<div class='lg-row'>菩薩勇猛不惜身，　護持正法後乃盡。</div>
<div class='lg-row'>若佛在世滅度後，　是心中法寶不滅，</div>
<div class='lg-row'>深心清淨住是法，　以此善法修行道。</div>
<div class='lg-row'>百千眾生依止海，　海成非為一眾生，</div>
<div class='lg-row'>菩薩發心亦如是，　為度一切眾生故。</div>
<div class='lg-row'>十方世界諸大海，　猶尚可得測其量，</div>
<div class='lg-row'>是諸菩薩所行道，　聲聞緣覺不能測。</div>
<div class='lg-row'>迦葉當知諸菩薩，　勇猛精進迴向心，</div>
<div class='lg-row'>願欲作佛度眾生，　尚無與等何況勝？</div>
<div class='lg-row'>是德寶聚如大海，　是可供養良福田，</div>
<div class='lg-row'>是為最上大醫王，　能療一切眾生病。</div>
<div class='lg-row'>是世歸依作救護，　洲渚燈明究竟道，</div>
<div class='lg-row'>能與世間無明眼，　得眼則能服甘露。</div>
<div class='lg-row'>是為世間諸法王，　是為帝釋決斷智，</div>
<div class='lg-row'>是為梵王行四禪，　是為能轉梵法輪。</div>
<div class='lg-row'>是為大智導世師，　示諸邪徑正真道，</div>
<div class='lg-row'>是為勇猛能破魔，　是為清淨除惱穢。</div>
<div class='lg-row'>是修白法如滿月，　光明高顯猶如日，</div>
<div class='lg-row'>智慧超出如須彌，　猶如密雲雨甘露。</div>
<div class='lg-row'>是無所畏如師子，　是心調柔如象王，</div>
<div class='lg-row'>是則譬如金剛山，　一切外道不能壞。</div>
<div class='lg-row'>是則清淨猶如水，　是有威猛如大火，</div>
<div class='lg-row'>是則如風無障礙，　是則如地無能動。</div>
<div class='lg-row'>是拔憍慢我根等，　是如藥樹無分別，</div>
<div class='lg-row'>是持淨戒如蓮華，　是於世法無所染。</div>
<div class='lg-row'>是如優曇鉢羅華，　千萬億劫時一出，</div>
<div class='lg-row'>是為知報佛之恩，　是為不斷諸佛種。</div>
<div class='lg-row'>是為精進行大悲，　是用慈喜而超出，</div>
<div class='lg-row'>是能捨離五欲心，　是常求佛法寶財。</div>
<div class='lg-row'>是行布施為最勝，　是持淨戒無等侶，</div>
<div class='lg-row'>是忍辱健無疇匹，　是勤精進無厭倦，</div>
<div class='lg-row'>是行禪定具神通，　能至無量諸佛土，</div>
<div class='lg-row'>常見諸佛聽受法，　如其所聞為人說。</div>
<div class='lg-row'>是知眾生所行道，　隨其性欲根利鈍，</div>
<div class='lg-row'>是名善知方便力，　是然慧燈得濟處。</div>
<div class='lg-row'>是能善知一切法，　皆從和合因緣生，</div>
<div class='lg-row'>是能決了因緣相，　離於我見樂平等。</div>
<div class='lg-row'>是能正觀於諸法，　為從何來至何所，</div>
<div class='lg-row'>善知諸法無去來，　常住法性而不動。</div>
<div class='lg-row'>是見有為法皆空，　增益大悲濟眾生，</div>
<div class='lg-row'>眾生妄想起眾苦，　為欲度故修行道。</div>
<div class='lg-row'>凡夫分別我我所，　行於種種諸邪見，</div>
<div class='lg-row'>是能曉了法實相，　為斷諸見講說法。</div>
<div class='lg-row'>無常為常不清淨，　無我謂我苦為樂，</div>
<div class='lg-row'>凡夫顛倒貪著故，　生死前際不可知。</div>
<div class='lg-row'>是能知此從顛倒，　無我無人無眾生，</div>
<div class='lg-row'>我當如是修正道，　無常我樂及不淨。</div>
<div class='lg-row'>迦葉當知此菩薩，　我所稱讚諸功德，</div>
<div class='lg-row'>於其所行不可盡，　猶如大地舉一塵。</div>
<div class='lg-row'>若發菩提心不退，　三千大千供養具，</div>
<div class='lg-row'>若復有供過於是，　悉應供養如是人。</div>
<div class='lg-row'>若人發心願作佛，　是則恭敬供養我，</div>
<div class='lg-row'>於諸去來現在佛，　亦皆恭敬供養已。」◎</div>
</div></div>
<div class='div-pin'><a id='mulu20' />
<p class='h1'>建立法品第十六<span class='note-inline'>(丹天子授記品第二十二)</span></p><p>◎爾時思益梵天謂文殊師利法王子：「當請如來護念斯經，於後末世五百歲時令廣流布。」</p>
<p>文殊師利言：「於意云何？佛於是經，有法、有說、有示、可護念不？」</p>
<p>思益言：「不也。」</p>
<p>「梵天！是故當知，一切法無說、無示、無有護念，是法終不可滅、不可護念。若欲護此法者，為欲護念虛空。梵天！菩薩若言：『欲有所受法』者，即非法言。所以者何？出過一切言論。是名菩薩樂無諍訟。梵天！若有菩薩於此眾中作是念：『今說是法』，當知是人即非聽法。所以者何？不聽法者乃為聽法。」</p>
<p>梵天言：「何故說不聽法者乃為聽法？」</p>
<p>文殊師利言：「眼、耳、鼻、舌、身、意不漏，是聽法也。所以者何？若於內六入不漏，色聲香味觸法中乃為聽法。」</p>
<p>爾時會中三萬二千天子、五百比丘、三百比丘尼、八百優婆塞、八百優婆夷，聞文殊師利所說，皆得無生法忍；得是忍已作是言：「如是，如是！文殊師利！如仁者所說，不聽法者乃為聽法。」</p>
<p>爾時思益梵天問得忍諸菩薩言：「汝等豈不聽是經耶？」</p>
<p>諸菩薩言：「如我等聽，以不聽為聽。」</p>
<p>又問：「汝等云何知是法耶？」</p>
<p>答言：「以不知為知。」</p>
<p>又問：「汝等得何等故名為得忍？」</p>
<p>答言：「以一切法不可得故，我等名為得忍。」</p>
<p>思益言：「云何隨是法行？」</p>
<p>答言：「以不隨行故隨行。」</p>
<p>又問：「汝等於此法中明了通達耶？」</p>
<p>答言：「一切諸法皆明了通達，無彼我故。」</p>
<p>爾時會中有天子名淨相，謂思益梵天：「若有但聞此經，佛不與受記者，我當授其阿耨多羅三藐三菩提記。所以者何？此經不破因果、能生一切善法、能壞魔怨、離諸憎愛、能令眾生心得清淨、能令信者皆得歡喜除諸瞋恨。斯經一切善人之所修行，斯經一切諸佛之所護念，斯經一切世間天、人、阿修羅所共守護，斯經決定至不退轉故，斯經不誑至道場故，斯經真實能令眾生得諸佛法，斯經能轉法輪，斯經能除疑悔，斯經能開聖道，斯經求解脫者所應善聽，斯經欲得陀羅尼者所應善持，斯經求福之人所應善說，斯經樂法之人所應善念。斯經能與快樂至於涅槃，斯經若魔外道有所得人所不能斷，斯經應受供養人能隨其義，斯經能令利根者欣悅，斯經能令智慧者歡喜。斯經能與人慧，離諸見故；斯經能與人智，破愚癡故。斯經文辭次第善說，斯經究竟善隨義說，斯經多所利益說第一義，斯經愛樂法人之所貪惜，斯經有智之人所不能離，斯經施者之大藏，斯經熱惱者之清涼池，斯經能令慈者心等，斯經能令懈怠者精進，斯經能令妄念者得定，斯經能與愚者慧明。梵天！斯經一切諸佛之所貴重。」</p>
<p>淨相天子說是法時，三千大千世界皆大振動。佛即讚言：「善哉，善哉！天子！如汝所說。」</p>
<p>爾時思益梵天白佛言：「世尊！是天子曾於過去諸佛所聞是經耶？」</p>
<p>佛言：「是天子已於六十四億諸佛所，得聞是經。過四萬二千劫當得作佛，號寶莊嚴，國名多寶。於其中間有諸佛出，皆得供養亦聞是經。梵天！是諸比丘、比丘尼、優婆塞、優婆夷，諸天、龍、鬼神在此會中得法忍者，皆當得生多寶國土。」</p>
<p>爾時淨相天子白佛言：「世尊！我不求菩提、不願菩提、不貪菩提、不樂菩提、不念菩提、不分別菩提，云何如來見授記耶？」</p>
<p>佛告天子：「如以草木莖節枝葉投於火中，而語之言：『汝等莫然！汝等莫然！』若以是語而不然者，無有是處。天子！菩薩亦如是，雖不喜樂貪著菩提，當知是人已為一切諸佛所記。所以者何？若菩薩不喜、不樂、不貪、不著、不得菩提，則於諸佛必得受阿耨多羅三藐三菩提記。」</p>
<p>爾時會中有五百菩薩白佛言：「世尊！我等今不求菩提、不願菩提、不喜樂菩提、不貪著菩提、不思念菩提、不分別菩提。」作是語已，以佛神力即見上方八萬四千諸佛，授其阿耨多羅三藐三菩提記。</p>
<p>爾時五百菩薩白佛言：「未曾有也。世尊！如來所說甚善快哉！所謂菩薩不求、不願、不貪、不喜、不得菩提而諸佛授記。世尊！我等今見上方八萬四千諸佛，諸佛皆與我等受阿耨多羅三藐三菩提記。」◎</p>
</div>
<div class='div-pin'><a id='mulu21' />
<p class='h1'>諸天歎品第十七<span class='note-inline'>(丹如來神呪品第二十三)</span></p><p>◎爾時文殊師利白佛言：「惟願世尊護念是法，於當來世後五百歲，廣宣流布此閻浮提，令得久住；又令大莊嚴善男子、善女人咸得聞之；設魔事種種起而能不隨魔，若魔民亦不得便；以受持是經故，終不退失阿耨多羅三藐三菩提。」</p>
<p>爾時佛告文殊師利：「如是，如是！汝今善聽！欲令此經久住故，當為汝說召諸天、龍、夜叉、乾闥婆、鳩槃茶等呪術。若法師誦持此呪，則能致諸天、龍、夜叉、乾闥婆、阿修羅、迦樓羅、緊那羅、摩睺羅伽等，常隨護之。是法師若行道路、若失道時、若在聚落、若在空閑、若在僧房、若在宴室、若經行處、若在眾會，是諸神等常當隨侍衛護，益其樂說辯才。又復為作堅固憶念慧力因緣，無有怨賊得其便者，使是法師行、立、坐、臥一心安詳。文殊師利！何等為呪術章句？</p>
<p class="dharani">「『欝頭隸<span class='note-inline'>(一)</span>　頭頭隸<span class='note-inline'>(二)</span>　摩隸<span class='note-inline'>(三)</span>　遮隸<span class='note-inline'>(四)</span>　麑隸<span class='note-inline'>(五)</span>　梯隷緹隸<span class='note-inline'>(六)</span>　彌隷<span class='note-inline'>(七)</span>　睺樓<span class='note-inline'>(八)</span>　睺樓<span class='note-inline'>(九)</span>　睺樓<span class='note-inline'>(十)</span>　堙婆隷<span class='note-inline'>(十一)</span>　韋多隷<span class='note-inline'>(十二)</span>　麴丘隷<span class='note-inline'>(十三)</span>　阿那禰<span class='note-inline'>(十四)</span>　伽帝<span class='note-inline'>(十五)</span>　摩醯履<span class='note-inline'>(十六)</span>　摩那<span class='corr'>徙</span><span class='note-inline'>(十七)</span>　摩禰<span class='note-inline'>(十八)</span>　婆睺乾地薩波樓帝<span class='note-inline'>(十九)</span>　羅婆婆伽帝<span class='note-inline'>(二十)</span>　辛頭隷<span class='note-inline'>(二十一)</span>　南無佛馱遮黎帝隷<span class='note-inline'>(二十二)</span>　南無達摩涅伽陀禰<span class='note-inline'>(二十三)</span>　南無僧伽和醯陀和醯陀<span class='note-inline'>(二十四)</span>　毘婆扇陀禰<span class='note-inline'>(二十五)</span>　薩婆波波禰麑帝隷彌浮提履<span class='note-inline'>(二十六)</span>　薩遮涅提舍梵嵐摩波舍多予利師鞞波舍多阿哆羅提<span class='corr'>侘</span><span class='note-inline'>(<span class='corr'>侘</span>，勅寫反)</span>提薩婆浮多伽羅呵<span class='note-inline'>(呵，呼奈反)</span>南無佛馱悉纏鬪曼哆邏』</p>
<p>「一切眾生中慈說聖諦，梵天所讚歎！諸賢聖所讚歎！此中住召一切諸神，南無諸佛，當成就是呪術。</p>
<p>「文殊師利！是為呪術章句。若菩薩摩訶薩欲行此經者，當誦持是呪術章句。應一心行，不調戲、不散亂；舉動進止悉令淨潔；不畜餘食，少欲知足；獨處遠離，不樂憒鬧，身心遠離；常樂慈悲，以法喜樂；安住實語，不欺誑人；貴於坐禪，樂欲說法；行於正念，常離邪念；常樂頭陀細行之法；於得、不得無有憂喜；趣向涅槃，畏厭生死；等心憎愛、離別異相；不悋身命及一切物，無有貪惜；威儀成就，常樂持戒；忍辱調柔，惡言能忍；顏色和悅，無惡姿容；先意問訊，除去憍慢，同心歡樂。</p>
<p>「文殊師利！此諸法師住如是法，誦是呪術，即於現世得十種力。何等為十？得念力，不忘失故；得慧力，善擇法故；得行力，隨經意故；得堅固力，行生死故；得慚愧力，護彼我故；得多聞力，具足慧故；得陀羅尼力，一切聞能持故；得樂說辯力，諸佛護念故；得深法力，具五通故；得無生忍力，速得具足薩婆若故。文殊師利！若法師能住是行、誦持呪術，現世得是十力。」</p>
<p>佛說是呪術力時，四天王驚怖毛竪，與無量鬼神眷屬圍遶，前詣佛所，頭面禮足，白佛言：「世尊！我是四天王，得須陀洹道，順佛教者。我等各當率諸親屬、營從人民，衛護法師。若善男子、善女人護念法者，能持如是等經讀誦、解說，我等四天王常往衛護。是人所在之處——若城邑聚落、若空閑靜處、若在家、若出家——我等及眷屬常當隨侍供給，令心安隱，無有厭倦，亦使一切無能嬈者。世尊！又是經所在之處面五十里，若天、天子、若龍、龍子、若夜叉、夜叉子、若鳩槃茶、鳩槃茶子等，不能得便。」</p>
<p>爾時毘樓勒迦護世天王即說偈言：</p>

<div class="lg regular" style="margin-left:1em;"><div class='lg-row'>「我所有眷屬，　親戚及人民，</div>
<div class='lg-row'>皆當共衛護，　供養是法師。」</div>
</div><p>爾時毘樓婆叉天王即說偈言：</p>

<div class="lg regular" style="margin-left:1em;"><div class='lg-row'>「我是法王子，　從法而化生，</div>
<div class='lg-row'>求菩提佛子，　我皆當供給。」</div>
</div><p>爾時犍馱羅吒天王即說偈言：</p>

<div class="lg regular" style="margin-left:1em;"><div class='lg-row'>「若有諸法師，　能持如是經，</div>
<div class='lg-row'>我常當衛護，　周遍於十方。」</div>
</div><p>爾時毘賒婆那天王即說偈言：</p>

<div class="lg regular" style="margin-left:1em;"><div class='lg-row'>「是人發道心，　所應受供養，</div>
<div class='lg-row'>一切諸眾生，　無能辦之者。」</div>
</div><p>爾時毘賒婆那天王子，名曰善寶，持七寶蓋，奉上如來，即說偈言：</p>

<div class="lg regular" style="margin-left:0em;"><div class='lg-row'>「世尊我今當，　受持如是經，</div>
<div class='lg-row'>亦為他人說，　我有如是心。</div>
<div class='lg-row'>世尊知我心，　及先世所行，</div>
<div class='lg-row'>從初所發意，　至誠求佛道。</div>
<div class='lg-row'>世尊無見頂，　今奉此妙蓋，</div>
<div class='lg-row'>願我得如是，　無見之頂相。</div>
<div class='lg-row'>我以愛敬心，　瞻仰於世尊，</div>
<div class='lg-row'>願成清淨眼，　得見彌勒佛。」</div>
<div class='lg-row'>度智慧世尊，　即時以偈答：</div>
<div class='lg-row'>「汝於此命終，　即生兜術天，</div>
<div class='lg-row'>從兜術下生，　得見彌勒佛。</div>
<div class='lg-row'>二萬歲供養，　爾乃行出家，</div>
<div class='lg-row'>既得出家已，　淨修於梵行。</div>
<div class='lg-row'>賢劫中諸佛，　一切悉得見，</div>
<div class='lg-row'>亦得供養之，　於彼修梵行。</div>
<div class='lg-row'>過六十億劫，　汝當得成佛，</div>
<div class='lg-row'>號名為寶蓋，　國土甚嚴淨，</div>
<div class='lg-row'>唯有菩薩僧，　為講說妙法。</div>
<div class='lg-row'>壽命盡一劫，　若滅度已後，</div>
<div class='lg-row'>正法住半劫，　利益諸眾生。」</div>
</div><p>爾時釋提桓因與無數百千諸天圍遶，白佛言：「世尊！我今亦當衛護能持如是比經諸法師等，供養供給。是經所在之處，若讀誦、解<span class='corr'>說</span>，我為聽受法故往詣其所；又當增益法師氣力，法句次第令不漏失。」</p>
<p>爾時釋提桓因子名曰劬婆伽，持真珠蓋七寶莊嚴，奉上如來，即說偈言：</p>

<div class="lg regular" style="margin-left:0em;"><div class='lg-row'>「我常現了知，　世尊之所說，</div>
<div class='lg-row'>亦當如是行，　求佛一切智。</div>
<div class='lg-row'>世尊於前世，　無物不施與，</div>
<div class='lg-row'>我當隨此行，　亦捨諸所有。</div>
<div class='lg-row'>我今法王前，　受持如是經，</div>
<div class='lg-row'>當數為人說，　以報如來恩。</div>
<div class='lg-row'>若愛念是經，　是即與我同，</div>
<div class='lg-row'>我當供養之，　為得菩提故。</div>
<div class='lg-row'>世尊聲聞人，　不能守護法，</div>
<div class='lg-row'>於後恐怖世，　我當護是經。</div>
<div class='lg-row'>世尊安慰我，　又斷諸天疑，</div>
<div class='lg-row'>我今當久如，　得佛如世尊。」</div>
<div class='lg-row'>佛通達智慧，　即時與受記：</div>
<div class='lg-row'>「汝後當作佛，　如我今無異，</div>
<div class='lg-row'>過於千億劫，　又復過百億，</div>
<div class='lg-row'>爾乃得成佛，　號曰為智王。」</div>
</div><p>爾時娑婆世界主梵天王白佛言：「世尊！我捨禪定樂，往詣法師，若善男子、善女人，<span class='corr'>能</span>說是法者。所以者何？從如是等經出帝釋、梵王、諸豪尊等。世尊！我當供養是諸善男子，是諸善男子應受一切世間天、人、阿修羅之所供養。」</p>
<p>爾時妙梵天王即說偈言：</p>

<div class="lg regular" style="margin-left:1em;"><div class='lg-row'>「比丘比丘尼，　諸清信士女，</div>
<div class='lg-row'>其能受是經，　是世供養處。</div>
<div class='lg-row'>乃至有一人，　能行是經者，</div>
<div class='lg-row'>我要當為之，　演說如是經。</div>
<div class='lg-row'>敷眾妙花座，　高至于梵天，</div>
<div class='lg-row'>於此座上坐，　演說如是經。</div>
<div class='lg-row'>若於惡世中，　所從聞此經，</div>
<div class='lg-row'>應發希有心，　踊躍稱善哉。</div>
<div class='lg-row'>若無量世界，　大火悉充滿，</div>
<div class='lg-row'>要當從中過，　往聽如是經。</div>
<div class='lg-row'>能開佛道經，　若欲得聞者，</div>
<div class='lg-row'>積寶如須彌，　應盡供是人。」</div>
</div></div>
<div class='div-pin'><a id='mulu22' />
<p class='h1'>囑累品第十八<span class='note-inline'>(丹第二十四)</span></p><p>爾時世尊現神通力，令魔波旬及其軍眾來詣佛所，作是言：「世尊！我與眷屬今於佛前立此誓願：『是經所流布處，若說法者及聽法者，并彼國土不起魔事，亦當擁護是經！』」</p>
<p>爾時世尊放金色光照此世界，告文殊師利言：「如來今護念是經，利益諸法師故。是經在閻浮提，隨其歲數佛法不滅。」</p>
<p>爾時會中眾生以一切花、一切香、一切末香而散佛上，作是言：「世尊！願使是經久住閻浮提，廣宣流布。」</p>
<p>於是佛告阿難：「汝受持是經不？」</p>
<p>阿難言：「唯然，受持！」</p>
<p>「阿難！我今以是經囑累於汝，受持、讀誦、為人廣說。」</p>
<p>阿難白佛言：「世尊！若人受持是經，讀誦、解說，得幾所功德？」</p>
<p>佛告阿難：「隨是經所有文字、章句之數，盡壽以一切樂具供養爾所諸佛及僧；若人乃至供養是經卷，恭敬、尊重、讚歎，其福為勝。是人現世得十一功德之藏。何等為十一？見佛藏，得天眼故；聽法藏，得天耳故；見僧藏，得不退轉菩薩僧故；無盡財藏，得寶手故；色身藏，具三十二相故；眷屬藏，得不可壞眷屬故；所未聞法藏，得陀羅尼故；憶念藏，得樂說辯故；無所畏藏，破壞一切外道論故；福德藏，利益眾生故；智慧藏，得一切佛法故。」</p>
<p>佛說是經時，七十二那由他眾生得無生法忍，無量眾生發阿耨多羅三藐三菩提心，無數眾生不受諸法，漏盡，心得解脫。</p>
<p>爾時阿難即從坐起，偏袒右肩，頭面禮佛足，白佛言：「世尊！當何名此經？云何奉持？」</p>
<p>佛告阿難：「此經名為『攝一切法』，亦名『莊嚴諸佛法』，又名『思益梵天所問』，又名『文殊師利論議』，當奉持之。」</p>
<p>佛說是經已，文殊師利法王子及思益梵天、等行菩薩、長老摩訶迦葉、慧命阿難，及諸天眾、一切世人，受持佛語，皆大歡喜。</p>

<p class='juan'>思益梵天所問經卷第四</p></div>
</div><!-- end of div[@id='body'] -->
</body></html>