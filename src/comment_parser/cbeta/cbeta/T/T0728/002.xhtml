<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu7' />諸法集要經卷第二</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<p class='h1'>無常品第五之餘</p>
<div class="lg regular"><div class='lg-row'>爾時諸天人，　著樂生喜悅，</div>
<div class='lg-row'>過彼時分已，　各懷於憂惱。</div>
<div class='lg-row'>如樹當滋榮，　密葉而彌布，</div>
<div class='lg-row'>過彼時分已，　悉見其衰落。</div>
<div class='lg-row'>輪迴如彼樹，　諸天則為葉，</div>
<div class='lg-row'>由著欲樂故，　為無常散壞。</div>
<div class='lg-row'>又如雨際時，　於空而遍灑，</div>
<div class='lg-row'>下已不復轉，　彼樂亦如是。</div>
<div class='lg-row'>如響騰於外，　由風而發起，</div>
<div class='lg-row'>虛假本來無，　彼樂亦如是。</div>
<div class='lg-row'>又如投火炬，　則焚彼乾薪，</div>
<div class='lg-row'>死火極熾然，　燒諸著樂者。</div>
<div class='lg-row'>無量百千生，　於輪迴往返，</div>
<div class='lg-row'>為貪癡所迷，　而不生出離。</div>
<div class='lg-row'>於多種欲樂，　縱逸而受用，</div>
<div class='lg-row'>為諸苦所因，　滅已自當受。</div>
<div class='lg-row'>謂彼生老死，　及愛別離苦，</div>
<div class='lg-row'>如是於自他，　各各無能免。</div>
<div class='lg-row'>見一天墮落，　何不生驚怖？</div>
<div class='lg-row'>若無善方便，　我亦當如彼。</div>
<div class='lg-row'>知已勤修作，　常念於無常，</div>
<div class='lg-row'>是人命欲終，　即無諸痛苦。</div>
<div class='lg-row'>彼親眷朋屬，　相對懷悲感，</div>
<div class='lg-row'>當其大怖時，　憂苦無能代。</div>
<div class='lg-row'>住壽者當殞，　未墮者終沒，</div>
<div class='lg-row'>是死力堅強，　貴賤皆勾攝。</div>
<div class='lg-row'>若天善決了，　則不生放逸，</div>
<div class='lg-row'>積集彼善根，　而斷於諸惑。</div>
<div class='lg-row'>聚者散之本，　少即老歸趣，</div>
<div class='lg-row'>命為死所侵，　各依之而住。</div>
<div class='lg-row'>是無常劫火，　能爇於須彌，</div>
<div class='lg-row'>況復諸天人，　類芭蕉聚沫。</div>
<div class='lg-row'>當知有為法，　自性非安住，</div>
<div class='lg-row'>若常若快樂，　何有於少分？</div>
<div class='lg-row'>世間諸眾生，　皆知死非遠，</div>
<div class='lg-row'>無方便免脫，　不起對治道。</div>
<div class='lg-row'>謂自、他形色，　何能得久住？</div>
<div class='lg-row'>癡暗無覺知，　快樂亦如此。</div>
<div class='lg-row'>一切諸有情，　不修淨善業，</div>
<div class='lg-row'>皆為生死輪，　分裂而破壞。</div>
<div class='lg-row'>具百千種類，　剎那皆喪滅，</div>
<div class='lg-row'>當知有生者，　咸為死所伏。</div>
<div class='lg-row'>若人意思惟，　常樂行放逸，</div>
<div class='lg-row'>匱乏無樂因，　徒為焰摩攝。</div>
<div class='lg-row'>恃形色勇健，　著樂即散失，</div>
<div class='lg-row'>大力焰摩羅，　是人樂親近。</div>
<div class='lg-row'>若近焰摩羅，　為最極鄙劣，</div>
<div class='lg-row'>快樂與壽命，　速疾皆消殄。</div>
<div class='lg-row'>若天著欲樂，　長時廢善因，</div>
<div class='lg-row'>盲瞑無覺知，　彼為欲欺誑。</div>
<div class='lg-row'>無威德光明，　根昧心散亂，</div>
<div class='lg-row'>從彼夜摩天，　隨業而墮落。</div>
<div class='lg-row'>快樂暫時住，　衰老常切身，</div>
<div class='lg-row'>若生染著心，　彼無目無智。</div>
<div class='lg-row'>於上妙快樂，　受用無厭捨，</div>
<div class='lg-row'>不覺剎那間，　死怖忽來至。</div>
<div class='lg-row'>愚夫無止足，　不念於老死，</div>
<div class='lg-row'>於後命欲終，　悔惱徒如是。</div>
<div class='lg-row'>又天中快樂，　思惟即獲得，</div>
<div class='lg-row'>當其墮滅時，　彼樂何所往？</div>
<div class='lg-row'>快樂速遷謝，　壽命亦復然，</div>
<div class='lg-row'>不久於自身，　定得無疑惑。</div>
<div class='lg-row'>若於強健時，　淨惠心明了，</div>
<div class='lg-row'>樂求於正法，　此為具智者。</div>
<div class='lg-row'>一切樂有盡，　一切愛有離，</div>
<div class='lg-row'>一切命有終，　未死當修學。</div>
<div class='lg-row'>死怖極險惡，　唯法能捄拔，</div>
<div class='lg-row'>是故常愛樂，　得生安隱處。</div>
<div class='lg-row'>由樂正法故，　得生於天中，</div>
<div class='lg-row'>若彼退滅時，　則無於少苦。</div>
<div class='lg-row'>凡夫死將至，　其心無少樂，</div>
<div class='lg-row'>朋友雖眾多，　一步無隨者。</div>
<div class='lg-row'>若生前所作，　臨終悉現前，</div>
<div class='lg-row'>恐怖唯自知，　眷屬空圍繞。</div>
<div class='lg-row'>又彼命將盡，　於他起分別，</div>
<div class='lg-row'>癡執為我所，　於死生大怖。</div>
<div class='lg-row'>境界如蛇螫，　貪毒如悶絕，</div>
<div class='lg-row'>諸天不了知，　為死所侵暴。</div>
<div class='lg-row'>又彼天中滅，　或生於人中，</div>
<div class='lg-row'>應當諦思惟，　生滅苦相逐。</div>
<div class='lg-row'>隨逐於業風，　受方便苦惱，</div>
<div class='lg-row'>世有彼正人，　當降心免死。</div>
<div class='lg-row'>非父母親屬，　及朋友僕從，</div>
<div class='lg-row'>是人命終時，　慘然而獨往。</div>
<div class='lg-row'>本性自欺誑，　當死無儔侶，</div>
<div class='lg-row'>於眷屬妻孥，　一心空繫念。</div>
<div class='lg-row'>又彼諸親族，　無一能捄度，</div>
<div class='lg-row'>惶怖無所依，　相視如閑者。</div>
<div class='lg-row'>愚夫無識知，　今生枉虛過，</div>
<div class='lg-row'>後世轉辛酸，　各受其苦報。</div>
<div class='lg-row'>若於苦生怖，　於死何不然？</div>
<div class='lg-row'>志求於正法，　當得真常樂。</div>
<div class='lg-row'>諸天著樂故，　暗鈍不明了，</div>
<div class='lg-row'>一切悉無常，　快樂何久住？</div>
<div class='lg-row'>幻法即遷流，　實相常不動，</div>
<div class='lg-row'>諸天捨宮殿，　由不依正法。</div>
<div class='lg-row'>若波心動亂，　耽迷於五欲，</div>
<div class='lg-row'>不知命邊際，　當受其磣毒。</div>
<div class='lg-row'>或彼天中沒，　復生於餘天，</div>
<div class='lg-row'>終當有墮時，　若晝盡有夜；</div>
<div class='lg-row'>晝則同彼命，　夜乃譬諸死，</div>
<div class='lg-row'>了知彼二相，　於心善修作。</div>
<div class='lg-row'>欲境縛眾生，　長時不自在，</div>
<div class='lg-row'>即為彼死魔，　不久而消伏。</div>
<div class='lg-row'>女人多諂惑，　美語相承奉，</div>
<div class='lg-row'>愚人於死時，　業報當自受。</div>
<div class='lg-row'>昔於勝園林，　香風淨池沼，</div>
<div class='lg-row'>縱逸多嬉遊，　快樂知何所？</div>
<div class='lg-row'>彼樂定變異，　此身定當沒，</div>
<div class='lg-row'>如何名丈夫？　常為貪所使。</div>
<div class='lg-row'>或苦及快樂，　長幼與衰老，</div>
<div class='lg-row'>若勝劣種族，　為無常所伏。</div>
<div class='lg-row'>或端正醜陋，　及有力無力，</div>
<div class='lg-row'>若親與非親，　為無常所伏。</div>
<div class='lg-row'>或王者使命，　及長者營從，</div>
<div class='lg-row'>若柔軟剛強，　為無常所伏。</div>
<div class='lg-row'>或貧乏富饒，　及有德無德，</div>
<div class='lg-row'>若男若女等，　為無常所伏。</div>
<div class='lg-row'>或客或主宰，　及水陸所居，</div>
<div class='lg-row'>若住諸山峰，　為無常所伏。</div>
<div class='lg-row'>或寢寐惺寤，　及飲食宴處，</div>
<div class='lg-row'>若往若來者，　為無常所伏。</div>
<div class='lg-row'>或空居地上，　及中夏邊夷，</div>
<div class='lg-row'>如輪鋸不停，　為無常所伏。</div>
<div class='lg-row'>或具智豐財，　精勤并放逸，</div>
<div class='lg-row'>若病若輕安，　為無常所伏。</div>
<div class='lg-row'>或暴惡仁慈，　儉約與奢侈，</div>
<div class='lg-row'>若覺悟癡迷，　為無常所伏。</div>
<div class='lg-row'>或地獄餓鬼，　及傍生人趣，</div>
<div class='lg-row'>若懈怠勇猛，　為無常所伏。</div>
<div class='lg-row'>若欲界諸天，　及色界安住，</div>
<div class='lg-row'>由無力能故，　為無常所伏。</div>
<div class='lg-row'>若無色天人，　住三摩鉢底，</div>
<div class='lg-row'>彼皆無力能，　為無常所伏。</div>
<div class='lg-row'>若法從因生，　彼定當散壞，</div>
<div class='lg-row'>未見諸所作，　而能常住者。</div>
<div class='lg-row'>五欲諸過失，　惠力能除斷，</div>
<div class='lg-row'>若離彼貪愛，　得出於有海。</div>
<div class='lg-row'>謂彼情非情，　終歸於磨滅，</div>
<div class='lg-row'>了世相如是，　心當樂寂靜。</div>
<div class='lg-row'>園林諸寶山，　宮殿妙嚴飾，</div>
<div class='lg-row'>劫火洞燒然，　諸天咸退沒。</div>
<div class='lg-row'>愚癡心放逸，　境界何窮極，</div>
<div class='lg-row'>愛索縛如啞，　從彼而墮落。</div>
<div class='lg-row'>壽命與喜樂，　于是而棄捨，</div>
<div class='lg-row'>盲瞑無所見，　迷失於正道。</div>
<div class='lg-row'>又一切眾生，　命若浮漚起，</div>
<div class='lg-row'>為欲浪傾搖，　壯色何能久？</div>
<div class='lg-row'>彼兜率天人，　無常火所逼，</div>
<div class='lg-row'>油盡滅燈光，　迅速亦如此。</div>
<div class='lg-row'>業果如其輪，　十二支如輻，</div>
<div class='lg-row'>各為因所牽，　生滅同旋轉。</div>
<div class='lg-row'>棄天中妙樂，　莊嚴勝境界，</div>
<div class='lg-row'>復受彼輪迴，　為滅所降伏。</div>
<div class='lg-row'>由滅所伏故，　則增長苦本，</div>
<div class='lg-row'>循環三界中，　無能免諸苦。</div>
<div class='lg-row'>又彼天墮落，　餘天則生喜，</div>
<div class='lg-row'>由是恚惱故，　流轉無休息。</div>
<div class='lg-row'>福盡力還墜，　漂淪於有海，</div>
<div class='lg-row'>若樂若苦因，　自受無差<span class='corr'>忒</span>。</div>
<div class='lg-row'>由昔修善業，　得生於諸天，</div>
<div class='lg-row'>著樂廢淨因，　漸次而消盡。</div>
<div class='lg-row'>彼因不增長，　其福豈能久？</div>
<div class='lg-row'>皆由於無常，　一切都散失。</div>
<div class='lg-row'>諸有為色相，　悉虛假無常，</div>
<div class='lg-row'>眾生著妄心，　不樂依正法。</div>
<div class='lg-row'>諸天耽欲樂，　迅速如瀑流，</div>
<div class='lg-row'>壽命剎那間，　愚癡而不悟。</div>
<div class='lg-row'>自作不善業，　而招於老死，</div>
<div class='lg-row'>彼天不正知，　常追求欲境。</div>
<div class='lg-row'>三界有何樂？　一切皆無常，</div>
<div class='lg-row'>為癡之所盲，　不能尋出要。</div>
<div class='lg-row'>譬如虛空中，　降澍於洪雨，</div>
<div class='lg-row'>勢速無暫停，　快樂亦如是。</div>
<div class='lg-row'>如風飄塵沙，　於空而暫住，</div>
<div class='lg-row'>惑業以成形，　而不知所墮。</div>
<div class='lg-row'>眾生無有常，　快樂亦非久，</div>
<div class='lg-row'>愚人無正思，　彼樂不可得。</div>
<div class='lg-row'>增長諸欲樂，　則為流轉因，</div>
<div class='lg-row'>若不善了知，　當為彼破壞。</div>
<div class='lg-row'>謂彼苦與樂，　相須而止住，</div>
<div class='lg-row'>猶如妙花鬘，　而覆於毒虺。</div>
<div class='lg-row'>如毒和美饌，　食已即當死，</div>
<div class='lg-row'>若著於欲樂，　定沈彼惡趣。</div>
<div class='lg-row'>一切有為相，　皆歸生住滅，</div>
<div class='lg-row'>彼樂亦復然，　意妄生其愛。</div>
<div class='lg-row'>由虛妄生貪，　即剎那流轉，</div>
<div class='lg-row'>快樂與壽命，　不久而棄捐。</div>
<div class='lg-row'>若樂行諸善，　初中後無懈，</div>
<div class='lg-row'>由意寂靜故，　當死無憂悔。</div>
<div class='lg-row'>形色必當盡，　恩愛終別離，</div>
<div class='lg-row'>愚者無思慮，　常著欲境界。</div>
<div class='lg-row'>老死如輪轉，　迅速難防護，</div>
<div class='lg-row'>眾生無智眼，　即為彼分裂。</div>
<div class='lg-row'>彼天墮落時，　根識皆惛亂，</div>
<div class='lg-row'>眷屬皆捨棄，　彼苦無相似。</div>
<div class='lg-row'>受彼彼欲樂，　貪著心無厭，</div>
<div class='lg-row'>於此命終時，　受種種苦惱。</div>
<div class='lg-row'>若人作善業，　定免於惡道，</div>
<div class='lg-row'>於後命臨終，　則無諸憂怖。</div>
<div class='lg-row'>乃至未遷謝，　福報皆具足，</div>
<div class='lg-row'>自獲彼大利，　此第一安隱。</div>
<div class='lg-row'>諸天謂墮落，　人間名夭喪，</div>
<div class='lg-row'>既知彼無常，　何復造諸惡？</div>
<div class='lg-row'>譬若油炷盡，　即知燈定滅，</div>
<div class='lg-row'>福業若消亡，　退失天宮殿。</div>
<div class='lg-row'>如壁施彩繪，　壁毀畫寧存，</div>
<div class='lg-row'>樂壞福衰微，　墮落無疑惑。</div>
<div class='lg-row'>諸天捨勝處，　著樂故如此，</div>
<div class='lg-row'>一切諸有情，　當悟無常法。</div>
<div class='lg-row'>生者死所吞，　盛為衰所逼，</div>
<div class='lg-row'>四大忽增損，　病惱何由免？</div>
<div class='lg-row'>若生有眾多，　滅亦無限量，</div>
<div class='lg-row'>滅已復還生，　生已即衰老。</div>
<div class='lg-row'>於剎那頃刻，　大怖即將至，</div>
<div class='lg-row'>遷流無暫停，　人何無知覺？</div>
<div class='lg-row'>又一切眾生，　年少速變異，</div>
<div class='lg-row'>壽命倏無常，　人何無知覺？</div>
<div class='lg-row'>由日日推遷，　須臾即殞滅，</div>
<div class='lg-row'>為業所牽纏，　人何無知覺？</div>
<div class='lg-row'><span class='corr'>百</span>千俱胝天，　自在而遊戲，</div>
<div class='lg-row'>彼尚有墮落，　人何無知覺？</div>
<div class='lg-row'>又六欲諸天，　貪著於快樂，</div>
<div class='lg-row'>由此而滅謝，　人何無知覺？</div>
<div class='lg-row'>快樂如夢幻，　亦同彼泡沫，</div>
<div class='lg-row'>暫有即散壞，　人何無知覺？</div>
<div class='lg-row'>又如彼陽焰，　從妄想所起，</div>
<div class='lg-row'>愚夫處輪迴，　何不生厭患？</div>
<div class='lg-row'>是死最可怖，　無方便免脫，</div>
<div class='lg-row'>若舍宅天宮，　孰為久安處。</div>
<div class='lg-row'>快樂皆棄捐，　無量苦逼切，</div>
<div class='lg-row'>親眷悉分離，　此說名為死。</div>
<div class='lg-row'>由癡覆正惠，　趣彼大恐怖，</div>
<div class='lg-row'>極深廣苦海，　此說名為死。</div>
<div class='lg-row'>諸根皆昧劣，　須臾命將斷，</div>
<div class='lg-row'>棄捨善名聞，　此說名為死。</div>
<div class='lg-row'>於受用境界，　及稱譽等事，</div>
<div class='lg-row'>由是皆散失，　此說名為死。</div>
<div class='lg-row'>具決定真實，　為眾生所依，</div>
<div class='lg-row'>能壞眾同分，　此說名為死。</div>
<div class='lg-row'>若天龍夜叉，　及諸鬼神等，</div>
<div class='lg-row'>時至皆歸盡，　此說名為死。</div>
<div class='lg-row'>如惡馬奔馳，　如熾火逼迫，</div>
<div class='lg-row'>一切無堪任，　此說名為死。</div>
<div class='lg-row'>壽煖識俱捨，　蘊處皆散壞，</div>
<div class='lg-row'>是法最平等，　此說名為死。</div>
<div class='lg-row'>如是諸有情，　遷流無暫息，</div>
<div class='lg-row'>當離放逸心，　勤修於善業。</div>
<div class='lg-row'>如風及飛鳥，　其性極捷利，</div>
<div class='lg-row'>彼眾生壽命，　迅速過於彼。</div>
<div class='lg-row'>風勢有迴轉，　禽去亦可還，</div>
<div class='lg-row'>眾生命若終，　空愛不復得。</div>
<div class='lg-row'>形色皆變壞，　福業悉銷鎔，</div>
<div class='lg-row'>為彼焰摩王，　強力之所攝。</div>
<div class='lg-row'>死苦極險惡，　破壞諸眾生，</div>
<div class='lg-row'>速疾不暫停，　彼何無知覺？</div>
<div class='lg-row'>諸天多放逸，　著樂癡所迷，</div>
<div class='lg-row'>不知大苦惱，　決定自當受。</div>
<div class='lg-row'>謂有為諸法，　體性無有常，</div>
<div class='lg-row'>恐怖即隨生，　展轉當破壞。</div>
<div class='lg-row'>年少老所侵，　命為死吞噉，</div>
<div class='lg-row'>由住破壞因，　則生諸災橫。</div>
<div class='lg-row'>諸天放逸故，　貪欲心狂亂，</div>
<div class='lg-row'>於如是諸惡，　而不生憂怖。</div>
<div class='lg-row'>惠眼悉明見，　未來諸苦果，</div>
<div class='lg-row'>智者善思惟，　愚夫起顛倒。</div>
<div class='lg-row'>由意造諸惡，　彼為自欺誑，</div>
<div class='lg-row'>福減命即終，　如油盡燈滅。</div>
<div class='lg-row'>於上妙快樂，　園林勝境界，</div>
<div class='lg-row'>受用不厭足，　由是而墮落。</div>
<div class='lg-row'>壽命匪堅固，　譬若彼浮泡，</div>
<div class='lg-row'>倏有即還無，　愚夫亦如是。</div>
<div class='lg-row'>如風飄聚沫，　暫時猶可停，</div>
<div class='lg-row'>彼天若福盡，　瞬息不能住。</div>
<div class='lg-row'>若人著欲樂，　則為貪所使，</div>
<div class='lg-row'>展轉多希求，　不知死將至。</div>
<div class='lg-row'>由縱彼貪愛，　念念則增長，</div>
<div class='lg-row'>寧知彼壽命，　漸漸而減少。</div>
<div class='lg-row'>少壯倏衰朽，　猶如杖捶打，</div>
<div class='lg-row'>安樂病來侵，　損害亦如此。</div>
<div class='lg-row'>是三種過惡，　能壞天非天，</div>
<div class='lg-row'>凡夫癡所加，　見已不驚怖。</div>
<div class='lg-row'>觀自他親屬，　如涎洟不斷，</div>
<div class='lg-row'>由彼彼癡愛，　互相而纏縛。</div>
<div class='lg-row'>若人貪種族，　子孫相繼嗣，</div>
<div class='lg-row'>彼如繭自縛，　畢竟何所得？</div>
<div class='lg-row'>壽命難保護，　死冤有大力，</div>
<div class='lg-row'>勢速不暫停，　剎那即相近。</div>
<div class='lg-row'>非天人修羅，　鬼神諸異類，</div>
<div class='lg-row'>唯除佛世尊，　餘無力能伏。</div>
<div class='lg-row'>善了力無力，　顯示真實法，</div>
<div class='lg-row'>不造諸罪因，　永離彼險道。</div>
</div></div>
<div class='div-pin'><a id='mulu8' />
<p class='h1'>不放逸品第六</p>
<div class="lg regular"><div class='lg-row'>若人樂放逸，　此說非解脫，</div>
<div class='lg-row'>由彼癡所迷，　去菩提即遠。</div>
<div class='lg-row'>不樂放逸者，　<span class='corr'>眎</span>放逸如讎，</div>
<div class='lg-row'>諸天因此故，　即墮於地獄。</div>
<div class='lg-row'>眾生若放逸，　則沈於生死，</div>
<div class='lg-row'>心若離彼過，　自性本清淨。</div>
<div class='lg-row'>不放逸最勝，　如飡於甘露，</div>
<div class='lg-row'>若放逸癡迷，　服毒即當死。</div>
<div class='lg-row'>又彼放逸者，　如彼熾毒火，</div>
<div class='lg-row'>由是造作故，　長時自燒煮。</div>
<div class='lg-row'>於一切世間，　無為最寂靜，</div>
<div class='lg-row'>是人不放逸，　當得至彼所。</div>
<div class='lg-row'>若人生放逸，　常造諸不善，</div>
<div class='lg-row'>彼為癡所蔽，　云何得生天？</div>
<div class='lg-row'>放逸當殂壞，　離此常安隱，</div>
<div class='lg-row'>鄙惡深可厭，　是故當遐棄。</div>
<div class='lg-row'>若人不放逸，　為世所崇重，</div>
<div class='lg-row'>常離於顛倒，　此稱為正人。</div>
<div class='lg-row'>云何著喜樂，　起放逸過咎？</div>
<div class='lg-row'>心若不制止，　為死魔所屈。</div>
<div class='lg-row'>喜樂如熾煙，　放逸猶炎火，</div>
<div class='lg-row'>燒無量諸天，　癡醉無知覺。</div>
<div class='lg-row'>若不斷放逸，　常作輪迴人，</div>
<div class='lg-row'>為境界所迷，　不能求解脫。</div>
<div class='lg-row'>放逸牽諸天，　令墮於險難，</div>
<div class='lg-row'>是故智惠人，　說放逸為毒。</div>
<div class='lg-row'>快樂如彼蜜，　放逸即耽嗜，</div>
<div class='lg-row'>後感苦果時，　自受其楚毒。</div>
<div class='lg-row'>放逸招危厄，　智者皆了知，</div>
<div class='lg-row'>愚癡不厭患，　譬彼牛無異。</div>
<div class='lg-row'>若樂行放逸，　是人唯有苦，</div>
<div class='lg-row'>放逸非善因，　少樂不可得。</div>
<div class='lg-row'>不放逸當得，　寂靜心死處，</div>
<div class='lg-row'>放逸無他能，　唯招地獄苦。</div>
<div class='lg-row'>諸天著放逸，　耽染無明惠，</div>
<div class='lg-row'>彼則同異趣，　暗鈍悉相似。</div>
<div class='lg-row'>彼天極放逸，　樂種種變現，</div>
<div class='lg-row'>謂常處天宮，　不知己墮落。</div>
<div class='lg-row'>又彼諸天人，　知量而受樂，</div>
<div class='lg-row'>若淫縱過多，　失壞唯自咎。</div>
<div class='lg-row'>於天中妙樂，　貪著無暫捨，</div>
<div class='lg-row'>福業即隨減，　自知當退沒。</div>
<div class='lg-row'>示放逸過患，　諸天當永斷，</div>
<div class='lg-row'>由愛著不捨，　從忉利而墮。</div>
<div class='lg-row'>愚癡樂放逸，　生種種過惡，</div>
<div class='lg-row'>於彼命終時，　為欲火所逼。</div>
<div class='lg-row'>五欲如於地，　放逸依之生，</div>
<div class='lg-row'>常耽染癡迷，　不修其福業。</div>
<div class='lg-row'>欲為放逸因，　暴惡極捷利，</div>
<div class='lg-row'>智者當制之，　了彼皆如夢。</div>
<div class='lg-row'>夢非地獄因，　五欲即為因，</div>
<div class='lg-row'>當離於五欲，　勤修殊勝行。</div>
<div class='lg-row'>諸天於欲樂，　隨念皆獲得，</div>
<div class='lg-row'>以智善開悟，　則為不放逸。</div>
<div class='lg-row'>諸天處宮殿，　為境界所惑，</div>
<div class='lg-row'>放逸無出離，　沈淪於苦海。</div>
<div class='lg-row'>放逸極癡暗，　以無明為本，</div>
<div class='lg-row'>為彼癡所覆，　雖見若無目。</div>
<div class='lg-row'>又如騰熾焰，　因火而發生，</div>
<div class='lg-row'>放逸生諸惑，　由癡而得起。</div>
<div class='lg-row'>意若生放逸，　即為彼所燒，</div>
<div class='lg-row'>如是愚癡人，　當墮於地獄。</div>
<div class='lg-row'>諸天起放逸，　戀著於天女，</div>
<div class='lg-row'>樂和合快樂，　不覺乖離苦。</div>
<div class='lg-row'>彼天命欲終，　則近大恐怖，</div>
<div class='lg-row'>快樂非堅牢，　當此徒厭悔。</div>
<div class='lg-row'>合會當離散，　著樂苦所壞，</div>
<div class='lg-row'>少者即衰朽，　一切皆歸盡。</div>
<div class='lg-row'>又彼諸有情，　善、惡業所縛，</div>
<div class='lg-row'>各各往諸趣，　如彼俳優者。</div>
<div class='lg-row'>由業所牽故，　隨輪迴流轉，</div>
<div class='lg-row'>報盡即無常，　有智無能免。</div>
<div class='lg-row'>放逸甚可惡，　方便常遠離，</div>
<div class='lg-row'>若能斷彼過，　則超三有海。</div>
<div class='lg-row'>如人墜深崖，　彼命或少活，</div>
<div class='lg-row'>放逸若墮落，　少樂不可得。</div>
<div class='lg-row'>由放逸過失，　造無量惡業，</div>
<div class='lg-row'>於其晝夜中，　而無有少善。</div>
<div class='lg-row'>世間出世間，　所有諸快樂，</div>
<div class='lg-row'>為放逸破壞，　是故當棄捨。</div>
<div class='lg-row'>放逸速破壞，　離此即安隱，</div>
<div class='lg-row'>後得生諸天，　為最勝天主。</div>
<div class='lg-row'>若人離放逸，　則斷流轉因，</div>
<div class='lg-row'>是故當棄捨，　常得離憂怖。</div>
<div class='lg-row'>若人求樂果，　當除其苦因，</div>
<div class='lg-row'>若斷彼放逸，　則無諸苦難。</div>
<div class='lg-row'>又著放逸者，　引生於睡眠，</div>
<div class='lg-row'>及惡作因緣，　當墮於險岸。</div>
<div class='lg-row'>不放逸最勝，　無令少生起，</div>
<div class='lg-row'>捨離常獲安，　樂著為彼縛。</div>
<div class='lg-row'>諸天放逸故，　展轉增癡醉，</div>
<div class='lg-row'>如禽無所知，　常為地獄行。</div>
<div class='lg-row'>無量諸天人，　為欲所桎梏，</div>
<div class='lg-row'>墮放逸海中，　如魚投羂網。</div>
<div class='lg-row'>又天中有情，　耽欲無知覺，</div>
<div class='lg-row'>為放逸纏心，　彼樂豈能久？</div>
<div class='lg-row'>意隨放逸轉，　境界常現前，</div>
<div class='lg-row'>於樂無厭患，　彼天常苦惱。</div>
<div class='lg-row'>諸天著欲行，　皆由彼放逸，</div>
<div class='lg-row'>是法不堅牢，　能壞於壽命。</div>
<div class='lg-row'>無量百千萬，　那由他諸天，</div>
<div class='lg-row'>為欲火所燒，　由愚癡放逸。</div>
<div class='lg-row'>彼放逸過惡，　能令諸有情，</div>
<div class='lg-row'>造彼不善因，　後招其苦果。</div>
<div class='lg-row'>善真實觀察，　彼放逸自性，</div>
<div class='lg-row'>譬之於毒蚖，　亦如利刀劍。</div>
<div class='lg-row'>放逸使諸天，　一切皆隨轉，</div>
<div class='lg-row'>初<span class='corr'>眎</span>若親朋，　後覺如冤敵。</div>
<div class='lg-row'>天人阿脩羅，　及彼諸龍等，</div>
<div class='lg-row'>皆由放逸故，　而生諸障難。</div>
<div class='lg-row'>為放逸所惑，　不能修眾善，</div>
<div class='lg-row'>是人失大利，　求趣險惡道。</div>
<div class='lg-row'>若人常樂著，　飲食與和合，</div>
<div class='lg-row'>造作傍生行，　為放逸欺誑。</div>
<div class='lg-row'>又彼諸天人，　遠離眾善業，</div>
<div class='lg-row'>展轉恣癡迷，　放逸何所得？</div>
<div class='lg-row'>諸天放逸故，　福盡而墮落，</div>
<div class='lg-row'>為業風所吹，　漂淪於惡趣。</div>
<div class='lg-row'>經無量百千，　輪迴生滅苦，</div>
<div class='lg-row'>無正念思惟，　常生諸憂怖。</div>
<div class='lg-row'>諸天由彼癡，　飲放逸濁水，</div>
<div class='lg-row'>後墮地獄中，　猛火常圍繞。</div>
<div class='lg-row'>若人於世間，　常樂不放逸，</div>
<div class='lg-row'>勤修諸福業，　定得生天中。</div>
<div class='lg-row'>人身極難得，　得已生放逸，</div>
<div class='lg-row'>放逸極黑暗，　當招地獄苦。</div>
<div class='lg-row'>若人樂放逸，　復不生憐愍，</div>
<div class='lg-row'>於彼命終時，　受極苦熱惱。</div>
<div class='lg-row'>非世火所燒，　及刀劍所斷，</div>
<div class='lg-row'>是放逸熾火，　從五根發起。</div>
<div class='lg-row'>樂壞即為苦，　親屬亦如冤，</div>
<div class='lg-row'>皆由放逸生，　是故當棄捨。</div>
<div class='lg-row'>放逸與癡愛，　令貪轉增長，</div>
<div class='lg-row'>是三種可畏，　能壞眾生善。</div>
<div class='lg-row'>無智捨正法，　樂作於放逸，</div>
<div class='lg-row'>為焰摩使者，　臨終所驅逼。</div>
<div class='lg-row'>放逸極險惡，　智者常守護，</div>
<div class='lg-row'>彼於命終時，　安隱無諸怖。</div>
<div class='lg-row'>放逸第一苦，　不放逸最樂，</div>
<div class='lg-row'>若求彼樂者，　不應行放逸。</div>
<div class='lg-row'>於彼處界等，　起放逸過患，</div>
<div class='lg-row'>損壞諸善根，　則生諸障礙。</div>
<div class='lg-row'>又彼放逸者，　樂著於形色，</div>
<div class='lg-row'>由增上無知，　即趣於險難。</div>
<div class='lg-row'>若常作放逸，　定墮於惡道，</div>
<div class='lg-row'>愚夫不覺知，　彼死掌中住。</div>
<div class='lg-row'>諸天福盡故，　皆由生放逸，</div>
<div class='lg-row'>為彼所損害，　墮落無能捄。</div>
<div class='lg-row'>唯有一善法，　具足諸功德，</div>
<div class='lg-row'>忍辱常相應，　憐愍於含識，</div>
<div class='lg-row'>由此善根力，　臨終離諸怖。</div>
<div class='lg-row'>是故捨放逸，　專注勤修作，</div>
<div class='lg-row'>常遠離愚癡，　善護於明惠，</div>
<div class='lg-row'>若達此二法，　放逸自除斷。</div>
<div class='lg-row'>此丈夫法財，　決定當修習，</div>
<div class='lg-row'>由具彼財故，　則樂不放逸。</div>
<div class='lg-row'>放逸名為縛，　不放逸即解，</div>
<div class='lg-row'>如是二種相，　以方便揀擇。</div>
<div class='lg-row'>若樂放逸者，　當起善思惟，</div>
<div class='lg-row'>於後命終時，　則知其業果。</div>
<div class='lg-row'>又復捨家人，　常生於止足，</div>
<div class='lg-row'>精進修諸善，　得近寂滅樂。</div>
<div class='lg-row'>離世俗攀緣，　唯務於真諦，</div>
<div class='lg-row'>不為諸魔事，　少分而動亂。</div>
<div class='lg-row'>若人意寂靜，　常離諸希求，</div>
<div class='lg-row'>勝智則發生，　於彼何有苦？</div>
<div class='lg-row'>以正惠觀察，　過現諸恐怖，</div>
<div class='lg-row'>當脫彼未來，　無量煩惱縛。</div>
<div class='lg-row'>若樂不放逸，　常不值諸難，</div>
<div class='lg-row'>由智離垢染，　當證真常處。</div>
<div class='lg-row'>此放逸能壞，　諸天妙五欲，</div>
<div class='lg-row'>何況彼愚夫，　耽著無知覺！</div>
<div class='lg-row'>若樂行放逸，　彼人則近死，</div>
<div class='lg-row'>能離彼過失，　善任持惠命。</div>
<div class='lg-row'>放逸不放逸，　二種如是說，</div>
<div class='lg-row'>近之為苦本，　捨之則遠死。</div>
<div class='lg-row'>諸天及世人，　常著於欲樂，</div>
<div class='lg-row'>猶如彼飛禽，　二種無有異。</div>
<div class='lg-row'>不達彼正法，　不知解脫因，</div>
<div class='lg-row'>如是天及人，　故與彼相似。</div>
<div class='lg-row'>若棄捨放逸，　常樂於勝行，</div>
<div class='lg-row'>如是諸有情，　此為真智者。</div>
<div class='lg-row'>諸天樂遊戲，　常作於放逸，</div>
<div class='lg-row'>雖受天福報，　與彼禽同類。</div>
<div class='lg-row'>諸業有差別，　受生則有異，</div>
<div class='lg-row'>唯善法可依，　決定無少墮。</div>
<div class='lg-row'>若不悟輪迴，　一切皆歸盡，</div>
<div class='lg-row'>彼天極愚癡，　顛倒唯自損。</div>
<div class='lg-row'>若天依正法，　住無垢境界，</div>
<div class='lg-row'>不作放逸行，　為世所恭敬。</div>
<div class='lg-row'>謂彼苦與樂，　皆從因緣起，</div>
<div class='lg-row'>彼天善覺了，　不造非義利。</div>
<div class='lg-row'>於親眷朋友，　互相而繫屬，</div>
<div class='lg-row'>不厭怖輪迴，　何曾求出離！</div>
<div class='lg-row'>飲酒生放逸，　智者當了知，</div>
<div class='lg-row'>飲已即消散，　放逸難可壞。</div>
<div class='lg-row'>放逸發狂亂，　馳騁於五趣，</div>
<div class='lg-row'>是故方便說，　為患逾惛醉。</div>
<div class='lg-row'>若人行放逸，　受罪俱胝劫，</div>
<div class='lg-row'>飲者日當醒，　放逸長時醉。</div>
<div class='lg-row'>遠離放逸者，　則無彼墮落，</div>
<div class='lg-row'>若為彼所牽，　常沈於諸有。</div>
<div class='lg-row'>若樂饒益者，　當捨諸放逸，</div>
<div class='lg-row'>為最上煩惱，　是諸佛所說。</div>
<div class='lg-row'>為放逸所牽，　令心則輕動，</div>
<div class='lg-row'>諸天由是故，　懈怠無修斷。</div>
<div class='lg-row'>若不遠放逸，　惡惠深可怖，</div>
<div class='lg-row'>定墮於險難，　後受彼熱惱。</div>
<div class='lg-row'>從天中墮落，　則受諸艱苦，</div>
<div class='lg-row'>當知彼放逸，　少不可親近。</div>
<div class='lg-row'>若常樂放逸，　彼無快樂分，</div>
<div class='lg-row'>當知彼放逸，　第一苦根本。</div>
<div class='lg-row'>無數諸天人，　皆因放逸故，</div>
<div class='lg-row'>墮於地獄中，　百千俱胝劫。</div>
<div class='lg-row'>放逸第一冤，　不放逸如友，</div>
<div class='lg-row'>是故當親近，　常為作饒益。</div>
</div>
<p class='juan'>諸法集要經卷第二</p></div>
</div><!-- end of div[@id='body'] -->
</body></html>