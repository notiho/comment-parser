<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu41' />諸法集要經卷第十</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-pin'><a id='mulu42' />
<p class='h1'>生天品第三十二</p>
<div class="lg regular"><div class='lg-row'>若人修眾善，　清淨心質直，</div>
<div class='lg-row'>當得生天中，　牟尼之所說。</div>
<div class='lg-row'>樂布施愛語，　慈心常相應，</div>
<div class='lg-row'>護念諸眾生，　此因為真實。</div>
<div class='lg-row'>由彼心清淨，　為白法依止，</div>
<div class='lg-row'>受天中快樂，　身出於光明。</div>
<div class='lg-row'>是光明最勝，　相續而不絕，</div>
<div class='lg-row'>如世有燈明，　不墮諸險難。</div>
<div class='lg-row'>若人心清淨，　如摩尼無垢，</div>
<div class='lg-row'>平等常謙和，　得生於諸天。</div>
<div class='lg-row'>若心善調伏，　持戒修諸定，</div>
<div class='lg-row'>清淨如真金，　得生於諸天。</div>
<div class='lg-row'>於一切有情，　心常生憐愍，</div>
<div class='lg-row'>不造殺生罪，　得生於諸天。</div>
<div class='lg-row'>處世身光潔，　不染諸罪法，</div>
<div class='lg-row'>離一切損害，　得生於諸天。</div>
<div class='lg-row'>見欲境如毒，　視金寶如草。</div>
<div class='lg-row'>離貪欲過患，　得生於諸天。</div>
<div class='lg-row'>若人離貪欲，　心不為境牽，</div>
<div class='lg-row'>脫怖畏險難，　得生於諸天。</div>
<div class='lg-row'>遠親眷朋屬，　彼互相纏縛，</div>
<div class='lg-row'>單己而修行，　得生於諸天。</div>
<div class='lg-row'>具足殊勝行，　安住於淨慧，</div>
<div class='lg-row'>善降伏貪欲，　得生於諸天。</div>
<div class='lg-row'>三業離毀犯，　樂修諸禪定，</div>
<div class='lg-row'>為眾所稱讚，　得生於諸天。</div>
<div class='lg-row'>棄背惡知識，　遠離愛毒箭，</div>
<div class='lg-row'>不為女索縛，　得生於諸天。</div>
<div class='lg-row'>善離彼愛纏，　如劍斷朽索，</div>
<div class='lg-row'>安隱離諸怖，　得生於諸天。</div>
<div class='lg-row'>慧力極堅勇，　常專求正法，</div>
<div class='lg-row'>修施戒禪定，　得生於諸天。</div>
<div class='lg-row'>又彼諸眾生，　廣修其善行，</div>
<div class='lg-row'>感果生天中，　諸天常恭敬。</div>
<div class='lg-row'>人作善生天，　天修福為人，</div>
<div class='lg-row'>常依於正法，　互相有力能。</div>
<div class='lg-row'>或從天退沒，　或餘趣生天，</div>
<div class='lg-row'>若離彼善業，　則趣三惡道。</div>
<div class='lg-row'>諸寂靜善法，　為樂之因本，</div>
<div class='lg-row'>乃至於夢中，　不應捨善法。</div>
<div class='lg-row'>善法滅非法，　真實摧虛妄，</div>
<div class='lg-row'>諸天降非天，　智慧破愚鈍。</div>
<div class='lg-row'>善法為階梯，　智者能昇蹈，</div>
<div class='lg-row'>往趣諸天中，　受上妙快樂。</div>
<div class='lg-row'>謂身語七支，　不行殺盜等，</div>
<div class='lg-row'>此七能為梯，　得生於天界。</div>
<div class='lg-row'>由淨業嚴身，　光潔極可愛，</div>
<div class='lg-row'>猶如彼明燈，　從自身而發。</div>
<div class='lg-row'>是故諸天人，　皆以戒為本，</div>
<div class='lg-row'>常生適悅心，　受樂無窮極。</div>
<div class='lg-row'>諸天女侍衛，　如眾星拱月，</div>
<div class='lg-row'>遊戲於天中，　皆善因所得。</div>
<div class='lg-row'>隨所欲從心，　得已無減失，</div>
<div class='lg-row'>彼樂常增長，　皆善因所得。</div>
<div class='lg-row'>善修布施行，　憐愍諸有情，</div>
<div class='lg-row'>與慈心相應，　得生於天上。</div>
<div class='lg-row'>遠離殺生罪，　不害諸眾生，</div>
<div class='lg-row'>與善行相應，　得生於天上。</div>
<div class='lg-row'>遠離不與取，　而樂行布施，</div>
<div class='lg-row'>不悋惜少物，　得生於天上。</div>
<div class='lg-row'>棄捨欲邪行，　常依彼正道，</div>
<div class='lg-row'>離垢心寂靜，　得生於天上。</div>
<div class='lg-row'>離飲酒過失，　意不生迷亂，</div>
<div class='lg-row'>不為人輕笑，　得生於天上。</div>
<div class='lg-row'>諸天受快樂，　不應生放逸，</div>
<div class='lg-row'>當求寂靜樂，　彼則常安隱。</div>
<div class='lg-row'>受天中妙欲，　及最勝宮殿，</div>
<div class='lg-row'>念念即無常，　不久後當盡。</div>
<div class='lg-row'>彌盧極高勝，　善業能過彼，</div>
<div class='lg-row'>乃至究竟天，　匪善何能詣？</div>
<div class='lg-row'>於欲境無厭，　天中更殊勝，</div>
<div class='lg-row'>由愛轉增長，　何由得寂靜？</div>
<div class='lg-row'>諸天由愛故，　著樂無休息，</div>
<div class='lg-row'>常為愛火燒，　於樂何能得？</div>
<div class='lg-row'>作善有三品，　三類為三因，</div>
<div class='lg-row'>三有三現行，　三業感三果。</div>
<div class='lg-row'>由汝樂善法，　修施忍不害，</div>
<div class='lg-row'>真實行相應，　得生於天上。</div>
<div class='lg-row'>具足勝莊嚴，　花鬘寶纓絡，</div>
<div class='lg-row'>受樂於天中，　皆由善業得。</div>
<div class='lg-row'>又天中妙樂，　上中下差別，</div>
<div class='lg-row'>如是三品因，　隨福果所現。</div>
<div class='lg-row'>隨修彼善行，　不失二種報，</div>
<div class='lg-row'>或人或天中，　則受於快樂。</div>
<div class='lg-row'>汝昔修福業，　善護七支戒，</div>
<div class='lg-row'>今來此天中，　自受其樂果。</div>
<div class='lg-row'>有妙蓮花池，　生清涼香風，</div>
<div class='lg-row'>珍妙樓閣中，　諸天共遊戲。</div>
<div class='lg-row'>極殊妙金山，　琉璃為峰頂，</div>
<div class='lg-row'>寶樹多花果，　諸天共遊戲。</div>
<div class='lg-row'>上妙劫波林，　枝葉悉滋茂，</div>
<div class='lg-row'>清泉繞其中，　諸天共遊戲。</div>
<div class='lg-row'>復有七寶山，　河流四圍繞，</div>
<div class='lg-row'>金沙布其底，　諸天共遊戲。</div>
<div class='lg-row'>青蓮花妙香，　曼陀羅花林，</div>
<div class='lg-row'>眾鳥出妙音，　諸天共遊戲。</div>
<div class='lg-row'>復有餘勝處，　皆眾寶林木，</div>
<div class='lg-row'>宮殿寶莊嚴，　諸天共遊戲。</div>
<div class='lg-row'>微妙五音樂，　及最勝歌舞，</div>
<div class='lg-row'>聞已咸適悅，　諸天共遊戲。</div>
<div class='lg-row'>戒為其種子，　出生諸樂果，</div>
<div class='lg-row'>於上妙五欲，　隨心而受用。</div>
<div class='lg-row'>諸天光明鬘，　殊勝淨無垢，</div>
<div class='lg-row'>乃至諸快樂，　皆善因所感。</div>
<div class='lg-row'>與諸天遊戲，　受無量快樂，</div>
<div class='lg-row'>如是快樂因，　此因非我作。</div>
<div class='lg-row'>最勝妙樓閣，　眾寶而莊嚴，</div>
<div class='lg-row'>由夙植善因，　得其中安住。</div>
<div class='lg-row'>受廣大五欲，　不生染著心，</div>
<div class='lg-row'>由離三種縛，　為帝釋天王。</div>
<div class='lg-row'>若人心質直，　修定除散亂，</div>
<div class='lg-row'>來生此天中，　自業為現證。</div>
<div class='lg-row'>廣修眾善業，　受樂常相續，</div>
<div class='lg-row'>悟昔所行因，　今來受斯果。</div>
<div class='lg-row'>此現生修善，　猶如植林木，</div>
<div class='lg-row'>令相續滋榮，　是人為智者。</div>
<div class='lg-row'>於在所生處，　作善或不善，</div>
<div class='lg-row'>各各如其因，　而受種種報。</div>
<div class='lg-row'>若人修善因，　得生於天中，</div>
<div class='lg-row'>造彼不善因，　當墮於地獄。</div>
<div class='lg-row'>愚癡著欲人，　捨善作不善，</div>
<div class='lg-row'>不怖命終時，　彼為自損壞。</div>
<div class='lg-row'>善不善業報，　如種各滋長，</div>
<div class='lg-row'>愚夫心著樂，　而未甞暫捨。</div>
<div class='lg-row'>修三品善業，　觀身語七支，</div>
<div class='lg-row'>解脫彼三毒，　得生於天中。</div>
<div class='lg-row'>於欲境不動，　亦不生讚美，</div>
<div class='lg-row'>住離染清淨，　得生於天中。</div>
<div class='lg-row'>善修種種施，　治彼慳悋心，</div>
<div class='lg-row'>越諸苦難處，　得生於天中。</div>
<div class='lg-row'>不害眾生命，　而常生愛護，</div>
<div class='lg-row'>住寂靜慈心，　得生於天中。</div>
<div class='lg-row'>遠離不與取，　其心如熾火，</div>
<div class='lg-row'>安住正思惟，　得生於天中。</div>
<div class='lg-row'>不染欲淤泥，　見他色如母，</div>
<div class='lg-row'>以慧善觀察，　得生於天中。</div>
<div class='lg-row'>自心懷獄火，　從舌薪發起，</div>
<div class='lg-row'>斯由說妄言，　離此生天中；</div>
<div class='lg-row'>由舌無真實，　指虛而談有。</div>
<div class='lg-row'>離詭飾言詞，　得生於天中。</div>
<div class='lg-row'>常遠彼兩舌，　慈心相愛敬，</div>
<div class='lg-row'>不說離間語，　得生於天中。</div>
<div class='lg-row'>惡語如刀杖，　智者當遠離，</div>
<div class='lg-row'>常出美妙言，　得生於天中。</div>
<div class='lg-row'>善護斯七戒，　則能生諸天，</div>
<div class='lg-row'>智者當了知，　此諸佛所說。</div>
<div class='lg-row'>以眾善莊嚴，　得生於天上，</div>
<div class='lg-row'>若廢昔修行，　彼則生後悔。</div>
<div class='lg-row'>天上妙林藤，　修蔓四垂布，</div>
<div class='lg-row'>好花香莊嚴，　諸天憩其下。</div>
<div class='lg-row'>若修眾善行，　當獲諸快樂，</div>
<div class='lg-row'>往趣於天中，　得見如是果。</div>
<div class='lg-row'>又彼諸天眾，　受三品快樂，</div>
<div class='lg-row'>各各如先業，　而得彼彼果。</div>
<div class='lg-row'>因與果相似，　而不肯修因，</div>
<div class='lg-row'>因果善了知，　當獲於樂分。</div>
<div class='lg-row'>勝妙五欲境，　諸天生樂著，</div>
<div class='lg-row'>愚夫意迷妄，　不覺後大怖。</div>
<div class='lg-row'>希上妙欲樂，　求殊勝境界，</div>
<div class='lg-row'>愛果不修因，　彼愚癡增上。</div>
<div class='lg-row'>若樂彼樂果，　而不持淨戒，</div>
<div class='lg-row'>如人處暗中，　離燈而求明。</div>
<div class='lg-row'>離種子無果，　離燈何有光？</div>
<div class='lg-row'>離戒不生天，　離智無解脫。</div>
<div class='lg-row'>樂因業所招，　一切皆染濁，</div>
<div class='lg-row'>當生決定心，　而求無垢樂。</div>
<div class='lg-row'>若人棄欲樂，　永絕於追求，</div>
<div class='lg-row'>彼無愛染心，　善除我所執。</div>
<div class='lg-row'>如屈伸臂頃，　得生夜摩天，</div>
<div class='lg-row'>天眾競來迎，　身光常照耀。</div>
<div class='lg-row'>如彌盧山王，　眾寶所嚴瑩，</div>
<div class='lg-row'>從彼大海中，　涌出於空住。</div>
<div class='lg-row'>寶樹生涼風，　禽鹿相依止，</div>
<div class='lg-row'>天女處紅蓮，　而共相遊戲。</div>
<div class='lg-row'>殊妙寶花鬘，　適意眾歌舞，</div>
<div class='lg-row'>諸天及天女，　咸供養恭敬。</div>
<div class='lg-row'>普遍光明鬘，　清河可愛樂，</div>
<div class='lg-row'>聞妙五樂音，　悟緣生虛幻。</div>
<div class='lg-row'>無量諸天眾，　咸共相遊戲，</div>
<div class='lg-row'>依昔所修因，　受三品快樂。</div>
<div class='lg-row'>久修習施戒，　志念常堅固，</div>
<div class='lg-row'>由具足彼行，　是人生彼天。</div>
<div class='lg-row'>常遵於佛語，　護念諸眾生，</div>
<div class='lg-row'>安住寂靜心，　是人生彼天。</div>
<div class='lg-row'>具足於慈忍，　除怨根深慼，</div>
<div class='lg-row'>慈心常相應，　是人生彼天。</div>
<div class='lg-row'>若人意寂靜，　不著於三有，</div>
<div class='lg-row'>由善調彼心，　是人生彼天。</div>
<div class='lg-row'>唯一真實言，　不樂多虛說，</div>
<div class='lg-row'>遠離非義利，　是人生彼天。</div>
<div class='lg-row'>悟彼老病死，　怖輪迴流轉，</div>
<div class='lg-row'>樂求寂滅樂，　是人生彼天。</div>
<div class='lg-row'>棲巖谷林泉，　塚間或樹下，</div>
<div class='lg-row'>深修諸禪定，　是人生彼天。</div>
<div class='lg-row'>具足妙辯才，　知時方說法，</div>
<div class='lg-row'>常捨惡知識，　是人生彼天。</div>
<div class='lg-row'>於聚落城邑，　不遊往觀翫，</div>
<div class='lg-row'>唯處一空閑，　是人生彼天。</div>
<div class='lg-row'>常觀於自身，　以不淨為本，</div>
<div class='lg-row'>剎那不久停，　是人生彼天。</div>
<div class='lg-row'>善達諸法性，　是法住法位，</div>
<div class='lg-row'>不著彼輪迴，　是人生彼天。</div>
<div class='lg-row'>如實知諸受，　能生於取著，</div>
<div class='lg-row'>心不生愛樂，　是人生彼天。</div>
<div class='lg-row'>了諸法如幻，　如乾闥婆城，</div>
<div class='lg-row'>善調伏自心，　是人生彼天。</div>
<div class='lg-row'>乃至色等蘊，　彼唯一空性，</div>
<div class='lg-row'>志求於涅盤，　是人生彼天。</div>
<div class='lg-row'>於男子女人，　皆生父母想，</div>
<div class='lg-row'>平等觀眾生，　是人生彼天。</div>
<div class='lg-row'>離兩舌過惡，　樂發於愛語，</div>
<div class='lg-row'>其心常質直，　是人生彼天。</div>
<div class='lg-row'>遠離心高舉，　觀身如瓦木，</div>
<div class='lg-row'>知足常謙和，　是人生彼天。</div>
<div class='lg-row'>於彼晝夜中，　心不生疲倦，</div>
<div class='lg-row'>樂勤修眾善，　是人生彼天。</div>
<div class='lg-row'>於掉舉惽沈、　睡眠懈怠等，</div>
<div class='lg-row'>心常生遠離，　是人生彼天。</div>
<div class='lg-row'>由五根散亂，　數數取諸境，</div>
<div class='lg-row'>以智善防護，　是人生彼天。</div>
<div class='lg-row'>善修四攝行，　明了四諦法，</div>
<div class='lg-row'>具廣大知見，　是人生彼天。</div>
<div class='lg-row'>於苦因苦果，　及盡苦邊際，</div>
<div class='lg-row'>皆真實了知，　是人生彼天。</div>
<div class='lg-row'>設遇極險難，　不捨諸善法，</div>
<div class='lg-row'>由心寂靜故，　是人生彼天。</div>
<div class='lg-row'>不樂殊妙衣，　常持於毳服，</div>
<div class='lg-row'>依淨命乞食，　是人生彼天。</div>
<div class='lg-row'>心樂修禪定，　安坐如朽木，</div>
<div class='lg-row'>善修出離行，　是人生彼天。</div>
<div class='lg-row'>隨所得飲食，　精妙或麁糲，</div>
<div class='lg-row'>心不生欣厭，　是人生彼天。</div>
<div class='lg-row'>依地為臥具，　樹下如樓觀，</div>
<div class='lg-row'>其心常泰然，　是人生彼天。</div>
<div class='lg-row'>諸根常寂靜，　不為境所牽，</div>
<div class='lg-row'>離散亂垢染，　是人生彼天。</div>
<div class='lg-row'>眼觀色等境，　了彼相皆空，</div>
<div class='lg-row'>如是皆正知，　是人生彼天。</div>
<div class='lg-row'>若毀若稱讚，　聞已心不動，</div>
<div class='lg-row'>無煩惱相應，　是人生彼天。</div>
<div class='lg-row'>了善不善業，　受報咸決定，</div>
<div class='lg-row'>當修彼梵行，　是人生彼天。</div>
<div class='lg-row'>當離貪等咎，　作已招惡報，</div>
<div class='lg-row'>常怖諸苦惱，　是人生彼天。</div>
<div class='lg-row'>如是大義利，　則為彼樂因，</div>
<div class='lg-row'>眾善當奉行，　是人生彼天。</div>
</div></div>
<div class='div-pin'><a id='mulu43' />
<p class='h1'>快樂品第三十三</p>
<div class="lg regular"><div class='lg-row'>定為功德林，　最上清淨樂，</div>
<div class='lg-row'>能引至菩提，　如犢隨其母。</div>
<div class='lg-row'>若新修樂因，　則能除舊苦，</div>
<div class='lg-row'>或新造苦因，　則能壞舊樂。</div>
<div class='lg-row'>如蜜塗其蘗，　如毒雜其膳，</div>
<div class='lg-row'>由善惡相參，　甘味不可得。</div>
<div class='lg-row'>樂不因貪生，　此樂唯清淨，</div>
<div class='lg-row'>能趣寂靜道，　則無三毒名。</div>
<div class='lg-row'>是樂無過上，　初中後皆善，</div>
<div class='lg-row'>則於貪愛心，　畢竟不復起。</div>
<div class='lg-row'>愚夫心散亂，　不能了無我，</div>
<div class='lg-row'>於苦樂境中，　常求彼欲樂。</div>
<div class='lg-row'>若人離染欲，　則斷輪迴因，</div>
<div class='lg-row'>由依止淨業，　能到於彼岸。</div>
<div class='lg-row'>彼染愛非樂，　與貪瞋相應，</div>
<div class='lg-row'>解脫貪等失，　則得無垢樂。</div>
<div class='lg-row'>雖受天中樂，　而不生欣樂，</div>
<div class='lg-row'>彼善求出離，　於愛無所著。</div>
<div class='lg-row'>若為愛羂拘，　纏縛實非樂，</div>
<div class='lg-row'>得至不滅處，　斯為畢竟樂。</div>
<div class='lg-row'>若樂從欲生，　非智者所樂，</div>
<div class='lg-row'>離染欲因緣，　斯為最上樂。</div>
<div class='lg-row'>不樂寂靜行，　遠離阿蘭若，</div>
<div class='lg-row'>如鷲依蓮池，　無食何能住？</div>
<div class='lg-row'>諸天由放逸，　不樂依寂靜，</div>
<div class='lg-row'>於日求涼光，　顛倒非相應。</div>
<div class='lg-row'>若樂離其愛，　則能脫諸苦，</div>
<div class='lg-row'>是樂無過上，　愚夫所不知。</div>
<div class='lg-row'>善修諸禪定，　能除心散亂，</div>
<div class='lg-row'>則離貪羞恥，　此樂無能勝。</div>
<div class='lg-row'>智者處林中，　常思惟寂靜，</div>
<div class='lg-row'>得離彼貪心，　諸天樂難比。</div>
<div class='lg-row'>一切五欲樂，　畢竟非長久，</div>
<div class='lg-row'>於彼不生貪，　此樂為最上。</div>
<div class='lg-row'>若棲止林野，　得最上安隱，</div>
<div class='lg-row'>一切諸苦因，　以貪欲為本，</div>
<div class='lg-row'>為貪之所覆，　樂飲食衣服，</div>
<div class='lg-row'>是人則不能，　於林中宴坐。</div>
<div class='lg-row'>常以智觀察，　依止善境界，</div>
<div class='lg-row'>常樂於林中，　修無貪等行。</div>
<div class='lg-row'>若人心寂靜，　則不生散亂，</div>
<div class='lg-row'>常樂於林中，　得離於貪染。</div>
<div class='lg-row'>若人離癡行，　無三有過失，</div>
<div class='lg-row'>常樂於林中，　得最上寂靜；</div>
<div class='lg-row'>由心寂靜故，　則無諸希求，</div>
<div class='lg-row'>常樂於林中，　修習諸禪定。</div>
<div class='lg-row'>於城邑聚落，　心不生愛樂，</div>
<div class='lg-row'>唯依止空閑，　棲心而宴坐。</div>
<div class='lg-row'>若人邪思惟，　為貪等圍繞，</div>
<div class='lg-row'>不樂處林中，　何由盡諸漏？</div>
<div class='lg-row'>若近於憒閙，　則生彼散亂，</div>
<div class='lg-row'>是故當遠離，　為人所稱讚。</div>
<div class='lg-row'>當知處林中，　為勝清淨樂，</div>
<div class='lg-row'>離貪等惽濁，　智者常親近。</div>
<div class='lg-row'>若棲止林中，　諸根常適悅，</div>
<div class='lg-row'>雖帝釋天主，　於樂所不及。</div>
<div class='lg-row'>常修習禪定，　安住清淨法，</div>
<div class='lg-row'>彼夜摩諸天，　著樂不能習。</div>
<div class='lg-row'>若耽五欲樂，　常生諸苦惱，</div>
<div class='lg-row'>為癡愛所覆，　彼樂何能久？</div>
<div class='lg-row'>常求善法財，　不造三惡行，</div>
<div class='lg-row'>當知如是人，　癡愛無能繫。</div>
<div class='lg-row'>於所修善法，　心常生守護，</div>
<div class='lg-row'>愍念諸眾生，　令至安隱處。</div>
<div class='lg-row'>若心生散亂，　善法不現前，</div>
<div class='lg-row'>既無彼善因，　後樂不可得。</div>
<div class='lg-row'>智者常觀察，　世間諸眾生，</div>
<div class='lg-row'>皆苦空無常，　則不生貪著。</div>
<div class='lg-row'>樂行寂靜法，　勤求於佛智，</div>
<div class='lg-row'>常出真實言，　得盡苦邊際。</div>
<div class='lg-row'>遠離一貪法，　及苦樂二種，</div>
<div class='lg-row'>了三世過患，　是人得樂分。</div>
<div class='lg-row'>樂果從因生，　生已即隨減，</div>
<div class='lg-row'>彼有漏樂因，　不修不增長。</div>
<div class='lg-row'>於樂不生著，　此為離貪者，</div>
<div class='lg-row'>善越三有海，　能到於彼岸。</div>
<div class='lg-row'>又彼有漏樂，　剎那不久住，</div>
<div class='lg-row'>是故當遠離，　勤求不動樂。</div>
<div class='lg-row'>於苦不疲厭，　於樂不生愛，</div>
<div class='lg-row'>於二無所著，　能趣菩提道。</div>
<div class='lg-row'>愚夫著快樂，　無出離方便，</div>
<div class='lg-row'>如沙中求油，　畢竟不可得。</div>
<div class='lg-row'>愚癡心散亂，　起百千思惟，</div>
<div class='lg-row'>常造諸惡因，　於善無少分。</div>
<div class='lg-row'>若人須快樂，　常依止正法，</div>
<div class='lg-row'>樂行非法者，　則受諸苦惱。</div>
<div class='lg-row'>自作諸苦因，　何能見彼樂？</div>
<div class='lg-row'>苦樂各依因，　知已修眾善。</div>
<div class='lg-row'>世樂非寂靜，　無常力廣大，</div>
<div class='lg-row'>為彼愛所染，　如毒雜嘉饌。</div>
<div class='lg-row'>善人依妙樂，　得至不滅處，</div>
<div class='lg-row'>離愛除煩惱，　無氷炭交心。</div>
<div class='lg-row'>樂從女色生，　此說彼唯苦，</div>
<div class='lg-row'>為諸惡種子，　當墮於惡趣。</div>
<div class='lg-row'>若樂後招苦，　彼何名為樂？</div>
<div class='lg-row'>凡夫不了知，　自受其苦報。</div>
<div class='lg-row'>受用彼欲樂，　為時分所遷，</div>
<div class='lg-row'>如日不久停，　光明亦隨沒。</div>
<div class='lg-row'>若人於苦樂，　心不隨彼轉，</div>
<div class='lg-row'>無怖亦無愛，　是為具智者。</div>
<div class='lg-row'>受昔修福業，　不作新善行，</div>
<div class='lg-row'>彼樂隨減少，　大怖即將至。</div>
<div class='lg-row'>又彼諸天人，　受上妙快樂，</div>
<div class='lg-row'>是樂非堅固，　為無常破壞。</div>
<div class='lg-row'>若不悟彼樂，　如幻泡水月，</div>
<div class='lg-row'>如是著樂者，　身樂皆散壞。</div>
<div class='lg-row'>此世間大怖，　無方便能免，</div>
<div class='lg-row'>死魔勢速疾，　去已無迴者。</div>
<div class='lg-row'>壽命及快樂，　一切皆散壞，</div>
<div class='lg-row'>為業索所拘，　牽至餘惡道。</div>
<div class='lg-row'>過去受諸樂，　廣大豈能說，</div>
<div class='lg-row'>云何彼癡人，　而不生厭足？</div>
<div class='lg-row'>現在所受樂，　愛毒二相雜，</div>
<div class='lg-row'>彼有為無常，　一切皆墮落。</div>
<div class='lg-row'>彼三有快樂，　智者不愛樂，</div>
<div class='lg-row'>能惛醉諸天，　何由離熱惱？</div>
<div class='lg-row'>時分非久長，　迅速如飛電，</div>
<div class='lg-row'>彼著樂諸天，　如火益乾薪。</div>
<div class='lg-row'>一切樂已過，　當心修眾善，</div>
<div class='lg-row'>無令命終時，　後生於憂悔。</div>
<div class='lg-row'>於百千生中，　受用諸快樂，</div>
<div class='lg-row'>愚夫何久住？　彼樂復何往？</div>
<div class='lg-row'>愚者樂無厭，　如以薪投火，</div>
<div class='lg-row'>是故當捨離，　彼樂非究竟。</div>
<div class='lg-row'>知五欲過患，　當離於渴愛，</div>
<div class='lg-row'>修禪除散亂，　斯樂最清淨。</div>
<div class='lg-row'>若人著貪欲，　彼所得非樂，</div>
<div class='lg-row'>能生輪迴因，　如毒雜其蜜。</div>
<div class='lg-row'>是故於五欲，　常不生愛樂，</div>
<div class='lg-row'>彼樂不寂靜，　當求畢竟樂。</div>
<div class='lg-row'>善降伏諸根，　不為境所嬈，</div>
<div class='lg-row'>諸有具智人，　心不隨境轉。</div>
<div class='lg-row'>愚夫無少智，　於苦妄為樂，</div>
<div class='lg-row'>起迷妄顛倒，　馳流於五趣。</div>
<div class='lg-row'>智者常稱讚，　最上寂靜樂，</div>
<div class='lg-row'>若樂欲樂者，　不怖後險難。</div>
<div class='lg-row'>未來諸苦惱，　以智而對治，</div>
<div class='lg-row'>由罪生苦因，　不作則無咎。</div>
</div></div>
<div class='div-pin'><a id='mulu44' />
<p class='h1'>善知識品第三十四</p>
<div class="lg regular"><div class='lg-row'>由自他對待，　相勉遠諸惡，</div>
<div class='lg-row'>於難能救護，　此說名知識。</div>
<div class='lg-row'>常說利益言，　令自他安樂，</div>
<div class='lg-row'>若樂行眾惡，　彼則非其友。</div>
<div class='lg-row'>若近惡知識，　則能生苦惱，</div>
<div class='lg-row'>依止賢善人，　永離諸憂患。</div>
<div class='lg-row'>彼二所習行，　謂染污清淨，</div>
<div class='lg-row'>於此二友中，　智者善揀擇。</div>
<div class='lg-row'>當遠離諸惡，　專修於眾善，</div>
<div class='lg-row'>既無其苦因，　唯獲於樂分。</div>
<div class='lg-row'>若近善知識，　得供養稱讚，</div>
<div class='lg-row'>親附不善人，　即墮於險難。</div>
<div class='lg-row'>遠離彼我慢，　怖畏一切罪，</div>
<div class='lg-row'>善拔諸罪根，　除貪等過失。</div>
<div class='lg-row'>堅固眾善業，　違背彼惡者，</div>
<div class='lg-row'>增長功德行，　不生諸懈怠。</div>
<div class='lg-row'>具足於正見，　心安固不動，</div>
<div class='lg-row'>勇猛心調柔，　此名為良友。</div>
<div class='lg-row'>當知如是人，　世間所希有，</div>
<div class='lg-row'>諸有具智人，　於此應親近。</div>
<div class='lg-row'>若離惡知識，　則得善名聞，</div>
<div class='lg-row'>如是善了知，　相依求出離。</div>
<div class='lg-row'>若人恃種姓，　及豪富端嚴，</div>
<div class='lg-row'>如醉象奔馳，　不怖於深穽；</div>
<div class='lg-row'>其心常高舉，　諸根常散亂，</div>
<div class='lg-row'>當知如是人，　為世間輕賤。</div>
<div class='lg-row'>不怖後苦報，　盲然造眾罪，</div>
<div class='lg-row'>先因不易得，　彼何自輕毀？</div>
<div class='lg-row'>雖具諸福業，　今不修善行，</div>
<div class='lg-row'>彼無智愚夫，　復漂沈苦海。</div>
<div class='lg-row'>彼種性珍財，　及餘諸快樂，</div>
<div class='lg-row'>一切皆無常，　無有能防護。</div>
<div class='lg-row'>若具彼明智，　不捨於淨戒，</div>
<div class='lg-row'>求生勝族中，　斯則善安住。</div>
<div class='lg-row'>當知淨戒法，　如清涼深淵，</div>
<div class='lg-row'>能離煩惱熱，　其心常泰然。</div>
<div class='lg-row'>具足諸勝行，　為真實富饒，</div>
<div class='lg-row'>與勝族相應，　心不生捨離。</div>
<div class='lg-row'>常親近智者，　不生下種姓，</div>
<div class='lg-row'>勤修彼福慧，　善住於勝族。</div>
</div></div>
<div class='div-pin'><a id='mulu45' />
<p class='h1'>王者治國品第三十五</p>
<div class="lg regular"><div class='lg-row'>若王行正法，　臣佐悉清淨，</div>
<div class='lg-row'>善調伏諸根，　得諸天守護。</div>
<div class='lg-row'>常行安忍行，　愛語無喜怒，</div>
<div class='lg-row'>彼王於世間，　人民咸敬奉。</div>
<div class='lg-row'>以時而輸賦，　依正法受用，</div>
<div class='lg-row'>彼王無貪心，　作夜摩天主。</div>
<div class='lg-row'>清淨無偏黨，　及無冤親想，</div>
<div class='lg-row'>彼王平等心，　當得為天主。</div>
<div class='lg-row'>於先王所賜，　而不生奪取，</div>
<div class='lg-row'>不惱諸有情，　當得為天主。</div>
<div class='lg-row'>樂勤修施戒，　常發真實言，</div>
<div class='lg-row'>等視諸眾生，　當得為天主。</div>
<div class='lg-row'>當樂賢善人，　擯棄惡營從，</div>
<div class='lg-row'>守護於正法，　當得為天主。</div>
<div class='lg-row'>樂忠直臣佐，　不著於女色，</div>
<div class='lg-row'>心離垢寂靜，　當得為天主。</div>
<div class='lg-row'>不聽諂佞言，　樂正<span class='corr'>人</span>所說，</div>
<div class='lg-row'>如甘露之美，　當得為天主。</div>
<div class='lg-row'>常樂聞正法，　不著世珍玩，</div>
<div class='lg-row'>解脫貪欲垢，　當得為天主。</div>
<div class='lg-row'>常生於正見，　不依彼邪教，</div>
<div class='lg-row'>清淨心不動，　當得為天主。</div>
<div class='lg-row'>與戒慧相應，　樂勇猛行施，</div>
<div class='lg-row'>得人民稱讚，　當得為天主。</div>
<div class='lg-row'>常以柔軟語，　愛念於群生，</div>
<div class='lg-row'>以真實相應，　當得為天主。</div>
<div class='lg-row'>不畏財增減，　亦未甞慳悋，</div>
<div class='lg-row'>其心如須彌，　當得為天主。</div>
<div class='lg-row'>或他兵侵暴，　知勇悍怯弱，</div>
<div class='lg-row'>以權智和平，　當得為天主。</div>
<div class='lg-row'>於彼三界中，　三寶為第一，</div>
<div class='lg-row'>能以力興顯，　當得為天主。</div>
<div class='lg-row'>依時而布令，　利樂諸群生，</div>
<div class='lg-row'>令離於險難，　當得為天主。</div>
<div class='lg-row'>離染欲過惡，　不樂多睡眠，</div>
<div class='lg-row'>常與智相應，　當得為天主。</div>
<div class='lg-row'>堅固心精進，　未甞生疲倦，</div>
<div class='lg-row'>越三有瀑流，　當得為天主。</div>
<div class='lg-row'>於所作事業，　審諦無錯謬，</div>
<div class='lg-row'>愛念於群臣，　當得為天主。</div>
<div class='lg-row'>口不施惡言，　不喜諸惡者，</div>
<div class='lg-row'>唯仁恕和平，　當得為天主。</div>
<div class='lg-row'>不造諸罪惡，　不妄生喜慍，</div>
<div class='lg-row'>心離彼垢染，　當得為天主。</div>
<div class='lg-row'>當決擇思惟，　然後隨所作，</div>
<div class='lg-row'>依正法而行，　當得為天主。</div>
<div class='lg-row'>不嗜諸飲食，　常樂於正法，</div>
<div class='lg-row'>獲清淨輕安，　為智中智者。</div>
<div class='lg-row'>由解彼正法，　愛育於黎民，</div>
<div class='lg-row'>彼王具福慧，　天龍常守護；</div>
<div class='lg-row'>輪迴極長遠，　如絲緒不絕，</div>
<div class='lg-row'>若入解正法，　於彼善超越。</div>
<div class='lg-row'>於如來所說，　十善真實法，</div>
<div class='lg-row'>彼王能奉行，　依法而治世，</div>
<div class='lg-row'>善達因緣法，　及福非福業，</div>
<div class='lg-row'>見色離其貪，　常生大覺悟；</div>
<div class='lg-row'>以上妙諸物，　奉施於如來，</div>
<div class='lg-row'>由是得人天，　展轉常恭敬。</div>
<div class='lg-row'>清淨心無染，　護后妃眷屬，</div>
<div class='lg-row'>遠離彼邪非，　知足無憂惱。</div>
<div class='lg-row'>凡夫為境牽，　智者心無垢，</div>
<div class='lg-row'>當樂修正行，　於戒能守護。</div>
<div class='lg-row'>離彼毀戒者，　憐念諸善人，</div>
<div class='lg-row'>住正見思惟，　常樂於法樂。</div>
<div class='lg-row'>以正法治國，　護大臣人民，</div>
<div class='lg-row'>彼王於世間，　等諸天無異。</div>
<div class='lg-row'>由王修淨德，　臣佐依正行，</div>
<div class='lg-row'>民庶悉清淨，　如月麗秋空。</div>
<div class='lg-row'>了知因果相，　則無相攻罰，</div>
<div class='lg-row'>一切處吉祥，　自他獲安隱。</div>
</div></div>
<div class='div-pin'><a id='mulu46' />
<p class='h1'>稱讚功德品第三十六</p>
<div class="lg regular"><div class='lg-row'>歸依正遍知，　為世間之父，</div>
<div class='lg-row'>能斷三有縛，　令登於覺路。</div>
<div class='lg-row'>歸依淨智眼，　能破諸疑暗，</div>
<div class='lg-row'>善摧眾異論，　令住於正見。</div>
<div class='lg-row'>歸依良福田，　滋榮諸善果，</div>
<div class='lg-row'>離三毒過患，　令離垢清淨。</div>
<div class='lg-row'>歸依最上慧，　住勝三摩地，</div>
<div class='lg-row'>以最勝法寶，　為眾生開示。</div>
<div class='lg-row'>稱讚佛世尊，　相好諸功德，</div>
<div class='lg-row'>能令彼見者，　適悅心清淨。</div>
<div class='lg-row'>若人意清淨，　常禮敬諸佛，</div>
<div class='lg-row'>獲最上吉祥，　得離諸恐怖。</div>
<div class='lg-row'>若人意清淨，　善說微妙法，</div>
<div class='lg-row'>能至於菩提，　獲畢竟安隱。</div>
<div class='lg-row'>若人意清淨，　常起正思惟，</div>
<div class='lg-row'>乘彼智慧舟，　能渡於彼岸。</div>
<div class='lg-row'>智眼最清淨，　能矚於幽顯，</div>
<div class='lg-row'>自他情非情，　普遍無不盡。</div>
<div class='lg-row'>若離貪等過，　心不生惛濁，</div>
<div class='lg-row'>如彼淨琉璃，　一切悉明了。</div>
<div class='lg-row'>彼一切外道，　不覩智光明，</div>
<div class='lg-row'>當以真實言，　方便為開示。</div>
<div class='lg-row'>極放逸眾生，　唯佛能濟度，</div>
<div class='lg-row'>令至於彼岸，　號最上丈夫。</div>
<div class='lg-row'>佛於諸世間，　作第一歸救，</div>
<div class='lg-row'>未安者令安，　未度者令度；</div>
<div class='lg-row'>從無始輪迴，　為無明所蔽，</div>
<div class='lg-row'>依佛語能斷，　如日除黑暗。</div>
<div class='lg-row'>常思惟此言，　智者能超越，</div>
<div class='lg-row'>得至不滅處，　獲最上寂靜；</div>
<div class='lg-row'>以無盡法智，　作廣大光明，</div>
<div class='lg-row'>功德難稱量，　於聖中最勝。</div>
</div></div>
<p class='juan'>諸法集要經卷第十</p>
</div><!-- end of div[@id='body'] -->
</body></html>