<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu22' />諸法集要經卷第七</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<p class='h1'>說罪品第十五之餘</p>
<div class="lg regular"><div class='lg-row'>明了罪福相，　是為具智者，</div>
<div class='lg-row'>於此無正解，　乃愚癡所作。</div>
<div class='lg-row'>善達諸功德，　於過惡亦然，</div>
<div class='lg-row'>二種如實知，　常獲於樂分。</div>
<div class='lg-row'>若人造諸罪，　如與冤同處，</div>
<div class='lg-row'>樂行善利者，　如近於良友。</div>
<div class='lg-row'>由愛染造作，　境界常現前，</div>
<div class='lg-row'>展轉癡暗中，　常受諸楚毒。</div>
<div class='lg-row'>欲境如稠林，　貪愛常遊處，</div>
<div class='lg-row'>愚夫不達法，　何因能出離？</div>
<div class='lg-row'>墮彼地獄中，　和合受眾苦，</div>
<div class='lg-row'>當知不作罪，　無由來至此。</div>
<div class='lg-row'>行善獲勝報，　無量福莊嚴，</div>
<div class='lg-row'>為惡自招殃，　決定無能免。</div>
<div class='lg-row'>謂自他苦樂，　循環三有海，</div>
<div class='lg-row'>由業風所吹，　如波依於水。</div>
<div class='lg-row'>若人生於逸，　常造作諸惡，</div>
<div class='lg-row'>以是因緣故，　當墮於地獄。</div>
<div class='lg-row'>從地獄得脫，　生於餘趣中，</div>
<div class='lg-row'>復為欲所牽，　忘昔所受苦。</div>
<div class='lg-row'>此心由慣習，　暫悟即還迷，</div>
<div class='lg-row'>樂壞苦復生，　不思惟後患。</div>
<div class='lg-row'>為五根所誑，　狂亂侵佗境，</div>
<div class='lg-row'>受流轉無窮，　皆由愛纏縛。</div>
<div class='lg-row'>墮地獄鬼趣，　傍生及邊夷，</div>
<div class='lg-row'>或暫生天中，　須臾還退殃。</div>
<div class='lg-row'>受諸趣流轉，　如世間車輪，</div>
<div class='lg-row'>皆由業習牽，　而不生疲厭。</div>
<div class='lg-row'>設使生天中，　受極妙快樂，</div>
<div class='lg-row'>福盡還退墮，　此皆輪迴行。</div>
<div class='lg-row'>墮蓮華地獄，　百千俱胝數，</div>
<div class='lg-row'>受無量苦惱，　愚癡無厭怖。</div>
<div class='lg-row'>三界無有樂，　皆為苦所逼，</div>
<div class='lg-row'>眾生癡所盲，　未嘗懷憂畏。</div>
<div class='lg-row'>愚夫迷苦因，　於苦不能了，</div>
<div class='lg-row'>是苦從因起，　如種生其果。</div>
<div class='lg-row'>由苦樂所拘，　於三有往返，</div>
<div class='lg-row'>唯除寂滅樂，　永離諸憂惱。</div>
<div class='lg-row'>若在所生處，　能思念諸苦，</div>
<div class='lg-row'>是苦不復生，　離苦獲安隱。</div>
<div class='lg-row'>若人能憶念，　地獄中苦惱，</div>
<div class='lg-row'>則於彼樂中，　少分而不著。</div>
<div class='lg-row'>如是了知已，　世間悉虛假，</div>
<div class='lg-row'>當離諸過患，　以慧善修作。</div>
<div class='lg-row'>壽命不久住，　瞬息剎那間，</div>
<div class='lg-row'>斷除彼惡因，　常奉行眾善。</div>
<div class='lg-row'>了住壽非堅，　一切由心造，</div>
<div class='lg-row'>依正行所作，　不求邪活命，</div>
<div class='lg-row'>未來世苦惱，　何不生驚怖？</div>
<div class='lg-row'>癡索鎮縈纏，　獄火常燒煮。</div>
<div class='lg-row'>癡為不善法，　違白淨福業，</div>
<div class='lg-row'>能引惡眾生，　長淪於苦海。</div>
<div class='lg-row'>若人不怖罪，　樂多造諸惡，</div>
<div class='lg-row'>展轉地獄中，　為獄火燒炙。</div>
<div class='lg-row'>如一微細火，　則能燒諸物，</div>
<div class='lg-row'>愚夫罪少許，　亦墮於地獄。</div>
<div class='lg-row'>若人怖惡道，　不作諸罪行，</div>
<div class='lg-row'>能攝受正法，　捨惡而從善。</div>
<div class='lg-row'>惡友生放逸，　起無慚無愧，</div>
<div class='lg-row'>智者常遠之，　彼如火如毒。</div>
<div class='lg-row'>苦法為魔障，　樂法無所礙，</div>
<div class='lg-row'>於二善分別，　一切皆通達。</div>
<div class='lg-row'>遠彼惡知識，　樂廣行施忍，</div>
<div class='lg-row'>慈念諸眾生，　是生天要行。</div>
</div></div>
<div class='div-pin'><a id='mulu23' />
<p class='h1'>地獄品第十六</p>
<div class="lg regular"><div class='lg-row'>若人邪活命，　造作眾惡業，</div>
<div class='lg-row'>今當說其報，　後墮於地獄。</div>
<div class='lg-row'>謂等活黑繩，　眾合二號叫，</div>
<div class='lg-row'>燒然極燒然，　無間地獄等；</div>
<div class='lg-row'>如是八地獄，　方面各一門，</div>
<div class='lg-row'>彼一一獄門，　四獄為城郭；</div>
<div class='lg-row'>鐵城遍圍繞，　造惡者充滿，</div>
<div class='lg-row'>獄卒叉罪人，　如魚烹鼎鑊；</div>
<div class='lg-row'>雨山石器杖，　斫截碎其身，</div>
<div class='lg-row'>日夜常悲啼，　渴令飲銅汁；</div>
<div class='lg-row'>為極苦逼切，　發聲大號吼，</div>
<div class='lg-row'>受種種治罰，　向四方奔竄。</div>
<div class='lg-row'>若人癡所覆，　橫生諸惡見，</div>
<div class='lg-row'>招彼地獄因，　如海深且廣。</div>
<div class='lg-row'>此下劣惡見，　損害於自佗，</div>
<div class='lg-row'>無量苦因緣，　汝為自纏縛。</div>
<div class='lg-row'>由著邪見故，　恃己生憍慢，</div>
<div class='lg-row'>永墮惡道中，　長時受極苦。</div>
<div class='lg-row'>由造彼惡業，　汝今來至此，</div>
<div class='lg-row'>下劣愚癡人，　自作何愁怖？</div>
<div class='lg-row'>作惡希善報，　則無有是處，</div>
<div class='lg-row'>種植於深淵，　必無其果利。</div>
<div class='lg-row'>若人縱愚癡，　數親近和合，</div>
<div class='lg-row'>為彼少樂故，　後受於多苦。</div>
<div class='lg-row'>愚夫妄為樂，　戀著於妻孥，</div>
<div class='lg-row'>起染污煩惱，　皆由愛惑心；</div>
<div class='lg-row'>於己命終時，　無一能捄護，</div>
<div class='lg-row'>獨趣險惡道，　慘然而長逝。</div>
<div class='lg-row'>又彼地獄中，　本無諸苦器，</div>
<div class='lg-row'>隨造惡有情，　自心之所變。</div>
<div class='lg-row'>譬如然妙香，　倏爾飄無狀，</div>
<div class='lg-row'>亦如群宿禽，　夜集曉還散。</div>
<div class='lg-row'>或劫取佗財，　及害彼身命，</div>
<div class='lg-row'>造此極不善，　皆為癡所致。</div>
<div class='lg-row'>謂由彼癡故，　從<span class='corr'>暝</span>入於<span class='corr'>暝</span>，</div>
<div class='lg-row'>失生天正行，　及最上寂靜。</div>
<div class='lg-row'>彼妻子眷屬，　纏縛難出離，</div>
<div class='lg-row'>沒生死海中，　而無所依怙。</div>
<div class='lg-row'>貪求造眾惡，　云為於妻孥，</div>
<div class='lg-row'>及自受酸辛，　彼各知何所？</div>
<div class='lg-row'>於無量生中，　常貪著美色，</div>
<div class='lg-row'>由是造諸過，　鄙劣而無愧。</div>
<div class='lg-row'>先造彼罪惡，　後不生追悔，</div>
<div class='lg-row'>定墮地獄中，　長劫無出期。</div>
<div class='lg-row'>親屬雖<span class='corr'>眾</span>多，　於己何能捄？</div>
<div class='lg-row'>見餘著欲者，　受報亦如此。</div>
<div class='lg-row'>自行於善行，　必招其樂果，</div>
<div class='lg-row'>愚夫癡所蔽，　於此殊無悟。</div>
<div class='lg-row'>若為癡所覆，　貪恚亦隨生，</div>
<div class='lg-row'>所愛為佗有，　己苦無能免。</div>
<div class='lg-row'>內為三毒燒，　外獄火圍繞，</div>
<div class='lg-row'>長劫受楚毒，　何時免惡道？</div>
<div class='lg-row'>自心造諸惡，　曾不生愧恥，</div>
<div class='lg-row'>為獄火燒炙，　何用徒悲啼？</div>
<div class='lg-row'>汝輩極暗鈍，　樂行於非法，</div>
<div class='lg-row'>不須生悔恨，　於苦當安忍。</div>
<div class='lg-row'>愚夫造眾罪，　作<span class='corr'>已</span>生驚怖，</div>
<div class='lg-row'>業果常相隨，　皆從因緣起。</div>
<div class='lg-row'>於善何曾修，　於惡不能斷，</div>
<div class='lg-row'>若離彼惡者，　地獄不復見。</div>
<div class='lg-row'>若人癡所覆，　不了於業果，</div>
<div class='lg-row'>為邪師所悞，　轉增其過咎。</div>
<div class='lg-row'>由怖先造罪，　常生於熱惱，</div>
<div class='lg-row'>無正法對治，　終為苦逼切。</div>
<div class='lg-row'>若能離諸過，　於苦則無分，</div>
<div class='lg-row'>住正念思惟，　不應作諸罪。</div>
<div class='lg-row'>若樂作眾惡，　彼於苦無厭，</div>
<div class='lg-row'>以苦而加苦，　何由能出離？</div>
<div class='lg-row'>心不生厭患，　彼何有寂靜？</div>
<div class='lg-row'>我於罪眾生，　故不生悲愍。</div>
<div class='lg-row'>汝為癡所縛，　造彼非法行，</div>
<div class='lg-row'>彼因汝自作，　匪我而能捄。</div>
<div class='lg-row'>積集彼癡行，　罪惡悉盈滿，</div>
<div class='lg-row'>不能持淨戒，　苦報孰能免。</div>
<div class='lg-row'>若人造惡業，　隨因則受報，</div>
<div class='lg-row'>應知苦因緣，　自作而自受。</div>
<div class='lg-row'>汝為愛索拘，　狂亂無慚赧，</div>
<div class='lg-row'>受極險治罰，　彼苦無能說。</div>
<div class='lg-row'>若人造眾惡，　則受諸楚毒，</div>
<div class='lg-row'>不作則不受，　無因亦無報。</div>
<div class='lg-row'>如是諸過患，　果在於地獄，</div>
<div class='lg-row'>於諸善法中，　曾不生欣樂；</div>
<div class='lg-row'>不修於福業，　造無量罪惡，</div>
<div class='lg-row'>受報亦如然，　愚夫徒悔惱。</div>
<div class='lg-row'>捨離諸善人，　多行於詭詐，</div>
<div class='lg-row'>不修真實因，　求樂不可得。</div>
<div class='lg-row'>積集眾罪垢，　從愚癡心起，</div>
<div class='lg-row'>長劫受極苦，　皆由昔所造。</div>
<div class='lg-row'>地獄諸有情，　為獄卒囚執，</div>
<div class='lg-row'>苦切而責之，　業盡汝當出。</div>
<div class='lg-row'>又彼愚癡人，　為自心所誑，</div>
<div class='lg-row'>不了所作業，　煩惋懷悲愴；</div>
<div class='lg-row'>以非利為善，　以良友如冤，</div>
<div class='lg-row'>損壞於自他，　常處大黑暗。</div>
<div class='lg-row'>彼三毒惡行，　與深冤無異，</div>
<div class='lg-row'>能牽諸有情，　至焰摩羅所。</div>
<div class='lg-row'>是癡何因生？　皆由計我所。</div>
<div class='lg-row'>不修施等行，　以何而濟度？</div>
<div class='lg-row'>罪為第一冤，　隨惡趣顯現，</div>
<div class='lg-row'>於此世他生，　而不相捨離；</div>
<div class='lg-row'>所造作諸惡，　如利刀毒火，</div>
<div class='lg-row'>險惡極可畏，　作已汝當受。</div>
<div class='lg-row'>若人心寂靜，　不著諸境界，</div>
<div class='lg-row'>不隨癡所行，　則離於惡報。</div>
<div class='lg-row'>聞地獄苦聲，　愚暗不生怖，</div>
<div class='lg-row'>如持彼乾薪，　投之於烈火。</div>
<div class='lg-row'>又世間火然，　焰久即能滅，</div>
<div class='lg-row'>當知彼業火，　長時而熾盛；</div>
<div class='lg-row'>常火勢可斷，　業火長相續，</div>
<div class='lg-row'>若人造惡行，　畢竟為所燒。</div>
<div class='lg-row'>是故彼業火，　常燒地獄人，</div>
<div class='lg-row'>不怖惡道者，　無能免斯害。</div>
<div class='lg-row'>以慧當揀擇，　於己善防護，</div>
<div class='lg-row'>遠離彼惡業，　則不受諸苦。</div>
<div class='lg-row'>為癡之所覆，　常造作眾惡，</div>
<div class='lg-row'>今受此極苦，　悲號徒爾為。</div>
<div class='lg-row'>謂初中後分，　及盡苦邊際，</div>
<div class='lg-row'>苦因與苦果，　皆不可愛樂。</div>
<div class='lg-row'>昔在於人間，　廣作諸惡業，</div>
<div class='lg-row'>招此險惡報，　汝今當自受。</div>
<div class='lg-row'>離顛倒分別，　因果常相應，</div>
<div class='lg-row'>如昔之所作，　隨業而受報。</div>
<div class='lg-row'>汝能於自身，　常生其保重，</div>
<div class='lg-row'>云何起殺業，　伺斷佗壽命？</div>
<div class='lg-row'>汝求彼財利，　備受諸艱辛，</div>
<div class='lg-row'>云何於佗財，　興心而劫盜？</div>
<div class='lg-row'>汝於自妻妾，　專意而防護，</div>
<div class='lg-row'>云何於佗色，　而生於侵暴？</div>
<div class='lg-row'>汝作妄語罪，　欺誑於良善，</div>
<div class='lg-row'>為佗不信受，　彼舌極可畏。</div>
<div class='lg-row'>汝樂飲酒罪，　引生於癡鈍，</div>
<div class='lg-row'>招非法誹謗，　何不生遠離？</div>
<div class='lg-row'>如是五種惡，　皆汝先所造，</div>
<div class='lg-row'>今受此惡報，　何為徒悲慟？</div>
<div class='lg-row'>不善法如毒，　應當常遠離，</div>
<div class='lg-row'>能令諸有情，　長淪於苦海。</div>
<div class='lg-row'>又彼貪欲火，　於三有熾然，</div>
<div class='lg-row'>見善利不修，　後樂何所得？</div>
<div class='lg-row'>說巧笑言辭，　增長於貪欲，</div>
<div class='lg-row'>斯為大過咎，　當斷無有餘。</div>
<div class='lg-row'>墮彼地獄已，　發聲大號哭，</div>
<div class='lg-row'>獄卒咸謂言：　如彼因而受。</div>
<div class='lg-row'>不遠離諸惡，　作<span class='corr'>已</span>還復造，</div>
<div class='lg-row'>彼因即增長，　受報亦如此。</div>
<div class='lg-row'>若畏未來苦，　當現修眾善，</div>
<div class='lg-row'>則無地獄報，　亦不生悲啼。</div>
<div class='lg-row'>放逸如彼地，　出生諸不善，</div>
<div class='lg-row'>無量諸有情，　皆為貪所牽。</div>
<div class='lg-row'>汝昔造眾罪，　起貪等惡行，</div>
<div class='lg-row'>愚夫不了知，　當苦何人代！</div>
<div class='lg-row'>不生慈愍心，　隨諸惡流轉，</div>
<div class='lg-row'>無邊苦海中，　憑何而濟度？</div>
<div class='lg-row'>資財及所愛，　命盡悉遺棄，</div>
<div class='lg-row'>由造此眾罪，　為獄卒所追。</div>
<div class='lg-row'>極猛惡火聚，　充遍於虛空，</div>
<div class='lg-row'>乃至地方所，　熾焰而無間。</div>
<div class='lg-row'>苦切不可觀，　惶怖何所至？</div>
<div class='lg-row'>鋒刃為其道，　驅逐令履踐。</div>
<div class='lg-row'>險難廣如海，　獨逝而無伴，</div>
<div class='lg-row'>何時得解脫，　於我誰能捄？</div>
<div class='lg-row'>我為苦逼切，　疲乏不能往，</div>
<div class='lg-row'>為彼所執縛，　牽挽而將去；</div>
<div class='lg-row'>妻孥朋屬等，　到此皆如冤，</div>
<div class='lg-row'>縱無量珍財，　求囑無能脫。</div>
<div class='lg-row'>由昔放逸故，　樂壞翻為苦，</div>
<div class='lg-row'>為死羂所牽，　冥莫何歸趣？</div>
<div class='lg-row'>彼琰摩獄卒，　極暴惡忿怒，</div>
<div class='lg-row'>執縛加凌辱，　心生大惶怖。</div>
<div class='lg-row'>我觀彼惡處，　種種苦治罰，</div>
<div class='lg-row'>一切情非情，　皆騰於猛焰。</div>
<div class='lg-row'>復有大毒蟒，　周匝悉圍繞，</div>
<div class='lg-row'>悲號求出離，　無歸亦無捄。</div>
<div class='lg-row'>墮黑暗獄中，　深廣猶大海，</div>
<div class='lg-row'>虛空宿曜光，　長劫何由覩？</div>
<div class='lg-row'>謂由彼五根，　顛倒生貪著，</div>
<div class='lg-row'>流轉三有中，　何由能寂靜？</div>
<div class='lg-row'>一切身肢分，　為利鋸分解，</div>
<div class='lg-row'>無量極苦惱，　言莫能盡宣。</div>
<div class='lg-row'>積集罪如山，　眾苦常圍繞，</div>
<div class='lg-row'>念念常增長，　心作身自受。</div>
<div class='lg-row'>受極苦迫窄，　辛酸唯自知，</div>
<div class='lg-row'>琰摩勅彼言：　汝觀昔所作。</div>
<div class='lg-row'>若了知自罪，　於苦能堪忍，</div>
<div class='lg-row'>乃至業未盡，　一一當思惟。</div>
<div class='lg-row'>昔由癡所覆，　今徒生悔惱，</div>
<div class='lg-row'>汝作如是因，　自受如是果。</div>
<div class='lg-row'>由惡作所起，　造增上重罪，</div>
<div class='lg-row'>墮難中險難，　受苦中極苦。</div>
<div class='lg-row'>愚夫造罪已，　如以薪投火，</div>
<div class='lg-row'>從劫而至劫，　業盡或當出。</div>
<div class='lg-row'>非諸天脩羅，　夜叉鬼神等，</div>
<div class='lg-row'>我為死羂拘，　彼皆不能捄。</div>
<div class='lg-row'>為彼索所縛，　牽至琰摩所，</div>
<div class='lg-row'>惶怖無依歸，　隨業之所趣。</div>
<div class='lg-row'>若離欲過患，　三界中最勝，</div>
<div class='lg-row'>解脫一切縛，　則不造諸罪。</div>
<div class='lg-row'>若和合因緣，　先從父所得，</div>
<div class='lg-row'>彼如是劬勞，　汝何行殺害？</div>
<div class='lg-row'>又復害母罪，　惡業無過此，</div>
<div class='lg-row'>墮於地獄中，　受增上極苦。</div>
<div class='lg-row'>斷三有結縛，　是名阿羅漢，</div>
<div class='lg-row'>愚癡行殺害，　今受此苦報。</div>
<div class='lg-row'>一切諸法藏，　顯示解脫門，</div>
<div class='lg-row'><span class='corr'>汝</span>破和合僧，　今受此苦報。</div>
<div class='lg-row'>常發虛妄言，　指東而談北，</div>
<div class='lg-row'>所說無誠信，　今受此苦報。</div>
<div class='lg-row'>又復生綺語，　損壞真實寶，</div>
<div class='lg-row'>無益於自佗，　今受此苦報。</div>
<div class='lg-row'>起兩舌惡業，　互相而讒謗，</div>
<div class='lg-row'>離散彼親朋，　今受此苦報。</div>
<div class='lg-row'>說無義惡語，　如刀杖毒火，</div>
<div class='lg-row'>令佗生熱惱，　今受此苦報。</div>
<div class='lg-row'>護惜己身命，　損害諸有情，</div>
<div class='lg-row'>常無慈愍心，　今受此苦報。</div>
<div class='lg-row'>佗所有珍財，　偷取或劫奪，</div>
<div class='lg-row'>恣為五欲因，　今受此苦報。</div>
<div class='lg-row'>樂作欲邪行，　如火益其薪，</div>
<div class='lg-row'>常生疑怖心，　增長諸不善；</div>
<div class='lg-row'>樂著於邪見，　損壞佗善根，</div>
<div class='lg-row'>受惡報無窮，　受第一苦惱。</div>
<div class='lg-row'>此諸惡境界，　汝愚癡隨轉，</div>
<div class='lg-row'>皆由身語心，　相應而造作。</div>
<div class='lg-row'>造彼眾惡已，　將終苦現前，</div>
<div class='lg-row'>為獄卒所驅，　速趣於地獄。</div>
<div class='lg-row'>是地獄苦惱，　極難堪忍受，</div>
<div class='lg-row'>假使海深廣，　燒然亦枯涸。</div>
<div class='lg-row'>若人了諸惡，　<span class='corr'>因</span>果非可樂，</div>
<div class='lg-row'>常當正思惟，　於罪不應作。</div>
<div class='lg-row'>謂佛法僧寶，　眾德皆圓滿，</div>
<div class='lg-row'>得生於人中，　何不能親近？</div>
<div class='lg-row'>初作微細罪，　如小火所燒，</div>
<div class='lg-row'>後廣造惡因，　如投身火聚。</div>
<div class='lg-row'>於罪徒憂怖，　意不斷諸惡，</div>
<div class='lg-row'>常思受苦報，　今汝復何造？</div>
<div class='lg-row'>當知彼少罪，　則能生眾苦，</div>
<div class='lg-row'>業盡當出離，　餘無有能捄。</div>
<div class='lg-row'>彼琰摩使者，　檢察隨釋放，</div>
<div class='lg-row'>若惡報未盡，　還牽受眾苦。</div>
<div class='lg-row'>於身肢方面，　分裂而斫截，</div>
<div class='lg-row'>無數罪有情，　生悲愁號叫。</div>
<div class='lg-row'>復有惡有情，　多作離間語，</div>
<div class='lg-row'>猶如一種子，　後增長無數。</div>
<div class='lg-row'>皆由彼惡慧，　而生於鬪亂，</div>
<div class='lg-row'>於親屬朋友，　悉為作破壞。</div>
<div class='lg-row'>常遠諸善言，　樂發於惡語，</div>
<div class='lg-row'>當割截其舌，　因果還相似。</div>
<div class='lg-row'>百千功德門，　由舌而破壞，</div>
<div class='lg-row'>今受此苦報，　何時獲出離？</div>
<div class='lg-row'>墮彼地獄中，　極熱生飢渴，</div>
<div class='lg-row'>譬如以芥子，　擲須彌火聚。</div>
<div class='lg-row'>又彼地獄火，　復從飢渴生，</div>
<div class='lg-row'>及墮落諸天，　受報亦如此。</div>
<div class='lg-row'>所造眾惡業，　皆由三毒起，</div>
<div class='lg-row'>展轉猛焰間，　無藏竄逃避。</div>
<div class='lg-row'>無智諸有情，　妄起於分別，</div>
<div class='lg-row'>不善說為善，　於良友如冤。</div>
<div class='lg-row'>云何諸眾生，　不悟真實法？</div>
<div class='lg-row'>設為彼開示，　心不生愛樂。</div>
<div class='lg-row'>不樂聞正法，　輕毀說法師，</div>
<div class='lg-row'>於濁惡世中，　何由生慧眼？</div>
<div class='lg-row'>愚夫之境界，　愛欲長迷惑，</div>
<div class='lg-row'>不依正法律，　無因能自悟；</div>
<div class='lg-row'>為癡索所牽，　常樂作諸惡，</div>
<div class='lg-row'>作已受極苦，　徒生於憂悔。</div>
<div class='lg-row'>由增上愚癡，　於法說非法，</div>
<div class='lg-row'>彼因既顛倒，　則錯行亂學；</div>
<div class='lg-row'>無明慧揀擇，　耽嗜於五欲，</div>
<div class='lg-row'>於善不修習，　見惡則隨作。</div>
<div class='lg-row'>諸天心著樂，　投放逸火中，</div>
<div class='lg-row'>不遇勝善緣，　彼即隨退墮。</div>
<div class='lg-row'>又彼愚癡人，　憎嫉諸賢善，</div>
<div class='lg-row'>矯現諸威儀，　誑佗而求利。</div>
<div class='lg-row'>口雖說正法，　心常伺他咎，</div>
<div class='lg-row'>是人於世間，　為第一惡者。</div>
<div class='lg-row'>若人著欲樂，　則是求苦惱，</div>
<div class='lg-row'>為自心所誑，　樂壞非他受。</div>
<div class='lg-row'>是故以正慧，　常修十善行，</div>
<div class='lg-row'>於諸非義利，　畢竟永除斷。</div>
<div class='lg-row'>樂利益於佗，　繫心無暫捨，</div>
<div class='lg-row'>常依淨善法，　應當如是住。</div>
</div></div>
<div class='div-pin'><a id='mulu24' />
<p class='h1'>餓鬼品第十六</p>
<div class="lg regular"><div class='lg-row'>若人不行施，　如無燈求光，</div>
<div class='lg-row'>捨離於善業，　何能有樂報？</div>
<div class='lg-row'>如世間盲者，　於物無所覩，</div>
<div class='lg-row'>離施無福因，　當墮餓鬼趣。</div>
<div class='lg-row'>墮無財鬼中，　周遍而求覓，</div>
<div class='lg-row'>常困於飢渴，　皆由慳所感。</div>
<div class='lg-row'>若樂修施者，　一切無能壞，</div>
<div class='lg-row'>不作於少因，　後乃徒生悔。</div>
<div class='lg-row'>由先造惡業，　墮餓鬼趣中，</div>
<div class='lg-row'>為獄火燒炙，　長受飢渴苦；</div>
<div class='lg-row'>何時離彼趣，　暫得於快樂？</div>
<div class='lg-row'>何劫得解脫，　則捨諸熱惱？</div>
<div class='lg-row'>由不了因果，　及彼道非道，</div>
<div class='lg-row'>為飢火所逼，　相續苦不斷。</div>
<div class='lg-row'>醜狀髮髼亂，　唯筋皮相連，</div>
<div class='lg-row'>希求諸飲食，　暫覩無由得。</div>
<div class='lg-row'>為眾苦逼迫，　墮諸惡險難，</div>
<div class='lg-row'>曾無有親朋，　於我暫能捄。</div>
<div class='lg-row'>汝昔於人中，　斷作諸福行，</div>
<div class='lg-row'>如至於寶洲，　空手而獨返。</div>
<div class='lg-row'>若樂修勝行，　常遠彼諸惡，</div>
<div class='lg-row'>我觀彼善人，　躡生天階漸。</div>
<div class='lg-row'>由彼身語意，　造作諸不善，</div>
<div class='lg-row'>眷屬皆他往，　獨依苦而住。</div>
<div class='lg-row'>為琰摩使者，　捉縛而驅逐，</div>
<div class='lg-row'>入深邃黑暗，　去處極懸遠。</div>
<div class='lg-row'>我於一切處，　常受諸苦惱，</div>
<div class='lg-row'>乃至須臾頃，　曾無微少樂。</div>
<div class='lg-row'>今受此果報，　皆由先所作，</div>
<div class='lg-row'>何時免斯苦，　得至於樂處？</div>
<div class='lg-row'>為渴所逼故，　徒陟彼高原，</div>
<div class='lg-row'>設見於河池，　到則皆枯涸。</div>
<div class='lg-row'>於曠野山林，　周遍而尋覓，</div>
<div class='lg-row'>受渴乏艱辛，　求水不可得。</div>
<div class='lg-row'>乃至濕潤處，　彼亦不能見，</div>
<div class='lg-row'>復有大烏鳶，　利嘴而啄食。</div>
<div class='lg-row'>為彼飢渴火，　常逼切其身，</div>
<div class='lg-row'>宛轉險道中，　叫呼求捄護。</div>
<div class='lg-row'>昔近欲境界，　彼如鏡中像，</div>
<div class='lg-row'>虛壞己<span class='corr'>珍</span>財，　今獨受此報。</div>
<div class='lg-row'>由造彼業故，　籠罩難出離，</div>
<div class='lg-row'>於四向奔走，　業盡當解脫。</div>
<div class='lg-row'>從三毒所生，　極惡猛火聚，</div>
<div class='lg-row'>念念常熾然，　則能燒巨石。</div>
<div class='lg-row'>又火焚彼石，　水沃即能止，</div>
<div class='lg-row'>我業火如海，　深廣何能滅？</div>
<div class='lg-row'>惡業如其薪，　愛風同發起，</div>
<div class='lg-row'>燒彼罪有情，　周匝無能避。</div>
<div class='lg-row'>我造諸罪咎，　遠離於善法，</div>
<div class='lg-row'>墮彼鬼世間，　為自心所誑。</div>
<div class='lg-row'>我為彼飢渴，　二火鎮燒然，</div>
<div class='lg-row'>及刀杖傷殘，　受三種極苦。</div>
<div class='lg-row'>我造諸惡業，　墮餓鬼趣中，</div>
<div class='lg-row'>非眷屬親朋，　能為作捄濟。</div>
<div class='lg-row'>唯有彼善法，　與我作依怙，</div>
<div class='lg-row'>謂施戒多聞，　三種為歸捄。</div>
<div class='lg-row'>乃至我造作，　諸極惡苦因，</div>
<div class='lg-row'>墮愚癡網中，　長淪於苦海。</div>
<div class='lg-row'>受極重熱惱，　實難堪難忍，</div>
<div class='lg-row'>我若得出離，　少罪不復造。</div>
<div class='lg-row'>彼餓鬼趣中，　常生大愁怖，</div>
<div class='lg-row'>於此不善因，　是故當遠離。</div>
</div></div>
<div class='div-pin'><a id='mulu25' />
<p class='h1'>畜生品第十八</p>
<div class="lg regular"><div class='lg-row'>彼畜生苦報，　為牽縛捶打，</div>
<div class='lg-row'>不斷殺因緣，　則更生食噉。</div>
<div class='lg-row'>愚夫愛惑心，　樂行於損害，</div>
<div class='lg-row'>不修施戒因，　後受畜生報。</div>
<div class='lg-row'>為愛索所縛，　五根如癡瘂，</div>
<div class='lg-row'>懷忿恨憎嫉，　後受畜生報；</div>
<div class='lg-row'>應作不應作，　可食不可食，</div>
<div class='lg-row'>於善不善法，　皆不能了知。</div>
<div class='lg-row'>人趣多追求，　諸天著放逸，</div>
<div class='lg-row'>餓鬼受飢渴，　地獄唯極苦。</div>
<div class='lg-row'>若人於有情，　樂行於殺戮，</div>
<div class='lg-row'>招種種危苦，　當互相殘害。</div>
<div class='lg-row'>又復諸眾生，　多慳復散亂，</div>
<div class='lg-row'>以是因緣故，　當墮鬼畜趣。</div>
<div class='lg-row'>彼三毒過患，　沒溺諸有情，</div>
<div class='lg-row'>受生死輪迴，　深險難出離。</div>
<div class='lg-row'>若樂求正法，　則生諸善果，</div>
<div class='lg-row'>具足彼明慧，　為人所恭敬。</div>
<div class='lg-row'>是故具智者，　樂修清淨業，</div>
<div class='lg-row'>如理而作意，　躋解脫正道。</div>
</div></div>
<div class='div-pin'><a id='mulu26' />
<p class='h1'>飢乏業報品第十九</p>
<div class="lg regular"><div class='lg-row'>樂作不饒益，　驅役諸眾生，</div>
<div class='lg-row'>招下劣苦因，　無與飢相似。</div>
<div class='lg-row'>叫呼求飲食，　從自身起火，</div>
<div class='lg-row'>燒彼罪眾生，　如然於槁木。</div>
<div class='lg-row'>是火遍方處，　所至即隨逐，</div>
<div class='lg-row'>設經百劫中，　匪食無能濟。</div>
<div class='lg-row'>世火雖炎熱，　飢火復過是，</div>
<div class='lg-row'>奔馳三有中，　於食求無得。</div>
<div class='lg-row'>又世間有情，　常生種種過，</div>
<div class='lg-row'>為飲食因緣，　沈淪三有海。</div>
<div class='lg-row'>住彼三有中，　隨業而牽去，</div>
<div class='lg-row'>長時受楚毒，　此苦說無盡。</div>
<div class='lg-row'>處於胎藏中，　為糞穢所溺，</div>
<div class='lg-row'>受逼迫熱惱，　此苦說無盡。</div>
<div class='lg-row'>耽著於欲境，　樂殊妙嚴飾，</div>
<div class='lg-row'>貪求受艱辛，　此苦說無盡。</div>
<div class='lg-row'>常詣他舍宅，　求丐於衣食，</div>
<div class='lg-row'>為彼所輕賤，　此苦說無盡。</div>
<div class='lg-row'>由愛毒所使，　勞己而求覓，</div>
<div class='lg-row'>乃至身未終，　此苦說無盡。</div>
<div class='lg-row'>自貪其欲境，　眾冤伺其便，</div>
<div class='lg-row'>心常生惶怖，　此苦說無盡。</div>
<div class='lg-row'>由為彼妻孥，　多生於憂慼，</div>
<div class='lg-row'>斯為第一冤，　此苦說無盡。</div>
<div class='lg-row'>枉費諸珍財，　為親朋訶毀，</div>
<div class='lg-row'>由斯起愁惱，　此苦說無盡。</div>
<div class='lg-row'>變異身衰老，　策杖而徐行，</div>
<div class='lg-row'>色力頓疲羸，　此苦說無盡。</div>
<div class='lg-row'>生平所愛寵，　臨終皆棄捨，</div>
<div class='lg-row'>獨往無所依，　此苦說無盡。</div>
<div class='lg-row'>愚夫造諸罪，　墮於惡趣中，</div>
<div class='lg-row'>皆由飲食因，　智者之所誡；</div>
<div class='lg-row'>了知是業報，　心當生怖畏，</div>
<div class='lg-row'>樂修於施戒，　以眾善莊嚴。</div>
</div></div>
<p class='juan'>諸法集要經卷第七</p>
</div><!-- end of div[@id='body'] -->
</body></html>