<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />諸法集要經卷第五</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-pin'><a id='mulu16' />
<p class='h1'>治心品第十一</p>
<div class="lg regular"><div class='lg-row'>佛宣轉諸法，　說身為無常，</div>
<div class='lg-row'>於酒及女人，　慎勿生放逸。</div>
<div class='lg-row'>此心猶彼王，　於世得自在，</div>
<div class='lg-row'>能令諸眾生，　墮於深險難。</div>
<div class='lg-row'>由心造諸業，　迷亂生怖畏，</div>
<div class='lg-row'>智者善持心，　住最上安隱；</div>
<div class='lg-row'>能引生勝處，　及牽入惡道，</div>
<div class='lg-row'>若離垢寂靜，　即證真常果。</div>
<div class='lg-row'>若樂說諸法，　作意為先導，</div>
<div class='lg-row'>由意清淨故，　則成殊勝行。</div>
<div class='lg-row'>若人善制心，　則不隨心轉，</div>
<div class='lg-row'>棄背諸煩惱，　如日除黑暗。</div>
<div class='lg-row'>又彼心如冤，　是冤非他起，</div>
<div class='lg-row'>劫火然須彌，　心火亦如此。</div>
<div class='lg-row'>愚夫為心降，　諸根得自在，</div>
<div class='lg-row'>能生彼苦惱，　去菩提則遠。</div>
<div class='lg-row'>冤從自心生，　離心何所有？</div>
<div class='lg-row'>能縛諸有情，　牽至焰摩所。</div>
<div class='lg-row'>若樂欲境界，　不修習正法，</div>
<div class='lg-row'>愚癡履邪道，　則墮於地獄。</div>
<div class='lg-row'>心如火中火，　最上難調伏，</div>
<div class='lg-row'>由彼難調故，　當受於極苦。</div>
<div class='lg-row'>若縱心自在，　常生諸過失，</div>
<div class='lg-row'>善離彼染欲，　不為苦所逼。</div>
<div class='lg-row'>由起如是心，　則受如是果，</div>
<div class='lg-row'>作善為淨因，　造惡得苦報。</div>
<div class='lg-row'>由心造彼業，　由業感於果，</div>
<div class='lg-row'>心與業相應，　即受輪迴故。</div>
<div class='lg-row'>若人由彼心，　造作諸惡業，</div>
<div class='lg-row'>為彼地獄火，　長時而燒煮。</div>
<div class='lg-row'>由心造諸罪，　由心感其果，</div>
<div class='lg-row'>當知彼心者，　從因緣生起。</div>
<div class='lg-row'>眾生為心誑，　自在作諸咎，</div>
<div class='lg-row'>墮於地獄中，　深生大恐怖。</div>
<div class='lg-row'>當依於正法，　不隨心造惡，</div>
<div class='lg-row'>善行常輕安，　惡行唯非法。</div>
<div class='lg-row'>一切唯心造，　果亦從心得，</div>
<div class='lg-row'>心若種種生，　彼果亦如是。</div>
<div class='lg-row'>心如彩繪者，　畫三界眾生，</div>
<div class='lg-row'>無有善安住，　不隨心動轉。</div>
<div class='lg-row'>又彼心為本，　能生解與縛，</div>
<div class='lg-row'>善業則解脫，　不善乃纏縛。</div>
<div class='lg-row'>眾生墮業網，　為心之所降，</div>
<div class='lg-row'>不求趣菩提，　如盲不見道。</div>
<div class='lg-row'>是心唯一種，　能造作諸業，</div>
<div class='lg-row'>若業若彼心，　則遍於三有。</div>
<div class='lg-row'>又如彼五色，　能種種顯現，</div>
<div class='lg-row'>緣五根諸塵，　則處處隨轉。</div>
<div class='lg-row'>如世間畫者，　諸人咸共覩，</div>
<div class='lg-row'>當知心畫師，　巧妙無能見。</div>
<div class='lg-row'>如壁圖諸像，　好醜隨畫工，</div>
<div class='lg-row'>善不善業緣，　皆由心造作。</div>
<div class='lg-row'>是心常思惟，　晝夜無暫住，</div>
<div class='lg-row'>如其所造業，　受報皆相似。</div>
<div class='lg-row'>若為心伏者，　樂作諸不善，</div>
<div class='lg-row'>命終生恐怖，　於苦無能免。</div>
<div class='lg-row'>業則如彼畫，　隨處而顯現，</div>
<div class='lg-row'>由心所作故，　彼果則隨轉。</div>
<div class='lg-row'>種種業差別，　受報亦如是，</div>
<div class='lg-row'>為心之所使，　馳騁於三界。</div>
<div class='lg-row'>若人隨於心，　則造一切業，</div>
<div class='lg-row'>善調伏心者，　則證真常樂。</div>
<div class='lg-row'>是心隨所趣，　或暴惡輕動，</div>
<div class='lg-row'>善哉調彼心，　心靜則無苦。</div>
<div class='lg-row'>若人善制心，　則除諸過患，</div>
<div class='lg-row'>離過乃智人，　於苦則不受。</div>
<div class='lg-row'>諸苦從心生，　了彼非他得，</div>
<div class='lg-row'>逼迫難堪任，　皆由心輕動。</div>
<div class='lg-row'>天龍阿修羅、　夜叉畢舍遮，</div>
<div class='lg-row'>皆以心為主，　遍於三有處。</div>
<div class='lg-row'>心能引天中，　及生於人世，</div>
<div class='lg-row'>乃至諸惡道，　如輪轉無異。</div>
<div class='lg-row'>心為境所牽，　愚者則迷亂，</div>
<div class='lg-row'>由意生愛故，　住無量苦惱。</div>
<div class='lg-row'>心唯一癡行，　暴惡有大力，</div>
<div class='lg-row'>可說不可見，　念念速遷滅。</div>
<div class='lg-row'>智者善調伏，　心種種過患，</div>
<div class='lg-row'>則超出魔網，　得渡於彼岸。</div>
<div class='lg-row'>心能生疑惑，　諂曲多動轉，</div>
<div class='lg-row'>若依彼心者，　乃求趣險難。</div>
<div class='lg-row'>當<span class='corr'>離</span>心過失，　則諸根寂靜，</div>
<div class='lg-row'>不著罪非法，　善達於實相。</div>
<div class='lg-row'>得最勝禪定，　從心因緣生，</div>
<div class='lg-row'>墮於惡道中，　亦由彼心起。</div>
<div class='lg-row'>是心有力能，　造作種種業，</div>
<div class='lg-row'>於虛空境界，　剎那不暫住。</div>
<div class='lg-row'>彼心難了知，　常無其形相，</div>
<div class='lg-row'>引生於世間，　匪心則不往。</div>
<div class='lg-row'>身造作諸業，　何去？何所住？</div>
<div class='lg-row'>彼果皆可見，　彼心無能覩。</div>
<div class='lg-row'>是心難調伏，　癡暗無所見，</div>
<div class='lg-row'>能引諸眾生，　速趣於地獄。</div>
<div class='lg-row'>是心能作罪，　亦能修福業，</div>
<div class='lg-row'>了彼如幻化，　常依於正道。</div>
<div class='lg-row'>是心去不知，　來亦無能見，</div>
<div class='lg-row'>能牽諸有情，　百千生往返。</div>
<div class='lg-row'>利刃不能斷，　熾火不能燒，</div>
<div class='lg-row'>愚暗無智人，　則為彼所壞。</div>
<div class='lg-row'>是業索堅固，　能縛癡眾生，</div>
<div class='lg-row'>於百千生中，　挽之而不斷。</div>
<div class='lg-row'>是心剎那頃，　造善不善業，</div>
<div class='lg-row'>能調彼心者，　隨處常安樂。</div>
<div class='lg-row'>入彼六根門，　樂著諸境界，</div>
<div class='lg-row'>心牽彼有情，　不覺墮險難。</div>
<div class='lg-row'>虛空本明朗，　水性常澄湛，</div>
<div class='lg-row'>是心若如彼，　引生殊勝善。</div>
<div class='lg-row'>於境生尋求，　常念於和合，</div>
<div class='lg-row'>由心依諸根，　如王將導從。</div>
<div class='lg-row'>是心常奔馳，　彼身隨所往，</div>
<div class='lg-row'>互相有力能，　輪轉三有海。</div>
<div class='lg-row'>所造業周遍，　皆由心使然，</div>
<div class='lg-row'>若無善因緣，　少樂不可得。</div>
<div class='lg-row'>當規求正法，　修習諸禪定，</div>
<div class='lg-row'>心離諸過惡，　如日出雲翳。</div>
<div class='lg-row'>若心善定住，　則生於正見，</div>
<div class='lg-row'>在家發淨信，　當免輪迴難。</div>
<div class='lg-row'>若心不造惡，　過失則不起，</div>
<div class='lg-row'>離煩惱清淨，　常生於天上。</div>
<div class='lg-row'>是心隨諸根，　迅速而流轉，</div>
<div class='lg-row'>善防護心者，　後則生諸天。</div>
<div class='lg-row'>若為心所使，　造作一切罪，</div>
<div class='lg-row'>依止非法行，　長處輪迴中。</div>
<div class='lg-row'>是心剎那頃，　有百千生滅，</div>
<div class='lg-row'>本性唯輕動，　如幻化不實。</div>
<div class='lg-row'>是心有大力，　奔馳無暫停，</div>
<div class='lg-row'>若智識寂靜，　則能善縛彼。</div>
<div class='lg-row'>是心難調伏，　令諸根動亂，</div>
<div class='lg-row'>智者善任持，　能達於彼岸。</div>
<div class='lg-row'>是心唯無厭，　知足索能縛，</div>
<div class='lg-row'>善治彼心者，　為世間智人。</div>
<div class='lg-row'>是心緣欲境，　常生於愛樂，</div>
<div class='lg-row'>為善能息除，　作惡則增長。</div>
<div class='lg-row'>若人心寂靜，　見諸欲如毒，</div>
<div class='lg-row'>愚者縱其心，　耽之為美妙。</div>
<div class='lg-row'>是心唯造作，　彼業則隨轉，</div>
<div class='lg-row'>由根境所生，　令相應和合。</div>
<div class='lg-row'>智者了知己，　捨此獲輕安，</div>
<div class='lg-row'>彼色覩皆同，　復何生異想？</div>
<div class='lg-row'>一切色境界，　為因能亂心，</div>
<div class='lg-row'>善調彼心者，　則離諸過咎。</div>
<div class='lg-row'>如一穀種子，　生色香有異，</div>
<div class='lg-row'>由彼彼和合，　各各隨心起。</div>
<div class='lg-row'>如世間匠者，　善修彼機關，</div>
<div class='lg-row'>依正法治心，　彼則常安樂。</div>
<div class='lg-row'>境界牽於心，　愚者生適悅，</div>
<div class='lg-row'>智慧有大力，　速使令清淨。</div>
<div class='lg-row'>又彼心動轉，　遍緣諸蘊界，</div>
<div class='lg-row'>及彼三有中，　由無真實見。</div>
<div class='lg-row'>又如大海中，　風擊波騰涌，</div>
<div class='lg-row'>猶心境和合，　隨世間流轉。</div>
<div class='lg-row'>善業引於心，　定招於勝果，</div>
<div class='lg-row'>應當行善行，　無復造諸惡。</div>
<div class='lg-row'>心與定相應，　如水無風動，</div>
<div class='lg-row'>各從因緣生，　隨業所歸趣。</div>
<div class='lg-row'>是心極迅速，　剎那而往返，</div>
<div class='lg-row'>或緣彼天中，　或趣於地獄。</div>
<div class='lg-row'>心能斷諸惡，　復造一切善，</div>
<div class='lg-row'>引至解脫門，　故說心如是。</div>
<div class='lg-row'>是心最輕捷，　無有過彼者，</div>
<div class='lg-row'>若不善防護，　則常著於欲。</div>
<div class='lg-row'>是心須臾頃，　能造善惡業，</div>
<div class='lg-row'>自性本輕動，　尋求不可得。</div>
<div class='lg-row'>是心來不知，　去亦何所見？</div>
<div class='lg-row'>緣合即暫有，　緣散無所住。</div>
<div class='lg-row'>是心非積聚，　亦非彼長久，</div>
<div class='lg-row'>非執持相應，　一切處無覩。</div>
<div class='lg-row'>心亦為強名，　從和合而起，</div>
<div class='lg-row'>牛糞與摩尼，　二種亦如是；</div>
<div class='lg-row'>色根等亦爾，　各各從識生，</div>
<div class='lg-row'>未見有一法，　非和合而得。</div>
<div class='lg-row'>如是彼境界，　眾生難除斷，</div>
<div class='lg-row'>若安住正法，　於欲何所作？</div>
<div class='lg-row'>是心極兇險，　大力難調伏，</div>
<div class='lg-row'>樂造作諸業，　愚夫無知覺。</div>
<div class='lg-row'>由造諸業故，　則為流轉因，</div>
<div class='lg-row'>於三有之中，　長受諸苦惱。</div>
<div class='lg-row'>如染風等疾，　滅非沈惡道，</div>
<div class='lg-row'>彼貪等過患，　定墮於地獄。</div>
<div class='lg-row'>心過失最大，　常造作諸惡，</div>
<div class='lg-row'>風病亦非善，　應當修勝行。</div>
<div class='lg-row'>風等疾可瘳，　身殞則隨散，</div>
<div class='lg-row'>彼貪病不然，　百千生長在。</div>
<div class='lg-row'>當知貪等病，　與風有差別，</div>
<div class='lg-row'>善修殊勝行，　得離貪過失。</div>
<div class='lg-row'>是心如醫王，　善治意過患，</div>
<div class='lg-row'>非如彼世間，　唯療於身病。</div>
<div class='lg-row'>心起善思惟，　則不生諸染，</div>
<div class='lg-row'>愚者無正法，　則墮於險道。</div>
<div class='lg-row'>若人樂禪定，　依止於山林，</div>
<div class='lg-row'>愚夫不寂靜，　多起其違諍。</div>
<div class='lg-row'>是心如畫者，　遍繪諸形像，</div>
<div class='lg-row'>皆由彼造作，　周流於五趣。</div>
<div class='lg-row'>世畫雖巧妙，　圖百千種類，</div>
<div class='lg-row'>業畫極廣大，　三界為其㡠。</div>
<div class='lg-row'>畫若干眾生，　隨五趣流轉，</div>
<div class='lg-row'>由業廣大故，　處處悉周遍。</div>
<div class='lg-row'>又彼心畫師，　能畫諸業網，</div>
<div class='lg-row'>世間有情等，　皆為彼所縛。</div>
<div class='lg-row'>又風雨煙塵，　皆能損其畫，</div>
<div class='lg-row'>百千俱胝劫，　業畫常如故。</div>
<div class='lg-row'>大地有散壞，　海水亦枯竭，</div>
<div class='lg-row'>唯業畫長存，　隨處而顯現，</div>
<div class='lg-row'>諸業常相隨，　彼果無差忒。</div>
<div class='lg-row'>眾生縱其心，　流轉於諸趣，</div>
<div class='lg-row'>若人心著樂，　求趣欲境界，</div>
<div class='lg-row'>不斷不善業，　定墮於苦難，</div>
<div class='lg-row'>是故當制心，　彼極惡可畏。</div>
<div class='lg-row'>樂欲境和合，　愛毒常充滿，</div>
<div class='lg-row'>不顧其險難，　於欲常追求，</div>
<div class='lg-row'>樂壞苦相應，　自受其果報。</div>
<div class='lg-row'>若人怖惡趣，　其心常寂靜，</div>
<div class='lg-row'>由彼寂靜故，　增長於慧命。</div>
<div class='lg-row'>是心有大力，　暴惡難防護，</div>
<div class='lg-row'>智者善調伏，　得離諸憂怖。</div>
</div></div>
<div class='div-pin'><a id='mulu17' />
<p class='h1'>離惡語言品第十二</p>
<div class="lg regular"><div class='lg-row'>智者離惡言，　常發於正語，</div>
<div class='lg-row'>令他生愛樂，　善住菩提道。</div>
<div class='lg-row'>常讚清淨行，　離垢染言說，</div>
<div class='lg-row'>若樂惡言者，　當墮於惡趣。</div>
<div class='lg-row'>若發虛妄言，　則捨真實法，</div>
<div class='lg-row'>亦壞他世善，　無惡而不作。</div>
<div class='lg-row'>若人虛妄言，　為他所嫌惡，</div>
<div class='lg-row'>長受輪迴苦，　無由生諸天。</div>
<div class='lg-row'>善人咸見棄，　為眾之所怒，</div>
<div class='lg-row'>障礙諸善法，　皆由惡言故。</div>
<div class='lg-row'>是人於世間，　口則如利斧，</div>
<div class='lg-row'>自斷壞其身，　皆由惡言故。</div>
<div class='lg-row'>令他起暴惡，　增長一切罪，</div>
<div class='lg-row'>能生諸過患，　皆由惡言故。</div>
<div class='lg-row'>由語無真實，　為人所輕賤，</div>
<div class='lg-row'>以是因緣故，　後墮於餓鬼。</div>
<div class='lg-row'>智人無虛言，　虛言返招咎，</div>
<div class='lg-row'>口氣常臭穢，　後受諸苦報。</div>
<div class='lg-row'>若捨真實行，　則遠離正法，</div>
<div class='lg-row'>由離正法故，　生無量苦惱。</div>
<div class='lg-row'>若發真實言，　為人所尊重，</div>
<div class='lg-row'>得如來稱讚，　正法之明炬。</div>
<div class='lg-row'>常說解脫言，　不捨於真實，</div>
<div class='lg-row'>當知如是人，　趣聖之階漸。</div>
<div class='lg-row'>若人無真實，　後轉為女身，</div>
<div class='lg-row'>常習虛妄言，　則墮於惡趣。</div>
<div class='lg-row'>此真實正道，　是諸佛所說，</div>
<div class='lg-row'>為最勝法財，　作第一救護。</div>
<div class='lg-row'>真實如至寶，　莊嚴中最勝，</div>
<div class='lg-row'>如淨無垢目，　光明常熾盛。</div>
<div class='lg-row'>真實如寶藏，　無價用無盡，</div>
<div class='lg-row'>若能行是行，　人中為最上。</div>
<div class='lg-row'>如世間王者，　以妙寶莊嚴，</div>
<div class='lg-row'>智人真實言，　如諸天嚴飾。</div>
<div class='lg-row'>虛言為深過，　如毒中之毒，</div>
<div class='lg-row'>由此為因故，　則墮於惡趣。</div>
<div class='lg-row'>非父亦非母，　及親眷朋屬，</div>
<div class='lg-row'>唯彼真實行，　餘無能救護。</div>
<div class='lg-row'>若近虛妄人，　如觸地獄火，</div>
<div class='lg-row'>由不生怖畏，　則為彼燒害。</div>
<div class='lg-row'>是火極炎猛，　尚能燒大海，</div>
<div class='lg-row'>何況無智人？　如然於草木。</div>
<div class='lg-row'>是故當一心，　畢竟不妄語，</div>
<div class='lg-row'>若能遠離者，　則無諸憂惱。</div>
<div class='lg-row'>若樂彼妄語，　常捨離真實，</div>
<div class='lg-row'>是人唯自咎，　捨寶取瓦礫。</div>
<div class='lg-row'>若人不了知，　好發虛妄言，</div>
<div class='lg-row'>墮於地獄中，　長時受極苦。</div>
<div class='lg-row'>真實語非難，　無智不修習，</div>
<div class='lg-row'>能莊嚴行人，　於善皆成就。</div>
<div class='lg-row'>真實為上善，　虛妄為深咎，</div>
<div class='lg-row'>愚人捨功德，　而取於過患。</div>
<div class='lg-row'>諸苦惱種子，　皆從妄語生，</div>
<div class='lg-row'>若人能遠離，　獲無垢寂靜。</div>
<div class='lg-row'>若發真實言，　為人所喜見，</div>
<div class='lg-row'>當知虛妄者，　常作諸不善。</div>
<div class='lg-row'>若人語真實，　心喜如諸天，</div>
<div class='lg-row'>愚者由妄言，　常怖未來苦。</div>
<div class='lg-row'>真實第一善，　虛妄最極惡，</div>
<div class='lg-row'>離過求功德，　人中無過上。</div>
<div class='lg-row'>常生於勝處，　受用諸快樂，</div>
<div class='lg-row'>善求趣菩提，　皆因真實故。</div>
<div class='lg-row'>若人不遠離，　增上虛妄言，</div>
<div class='lg-row'>常生於難處，　備受諸苦報。</div>
<div class='lg-row'>真實為勝道，　虛妄非善因，</div>
<div class='lg-row'>不從餘方來，　非因他所得。</div>
<div class='lg-row'>佛說彼真實，　能離諸苦惱，</div>
<div class='lg-row'>為最勝明燈，　除病之良藥。</div>
<div class='lg-row'>如毒與甘露，　二種皆依舌，</div>
<div class='lg-row'>毒如彼妄言，　甘露同真實；</div>
<div class='lg-row'>住決定真實，　當取彼甘露，</div>
<div class='lg-row'>若起虛妄者，　如愚返求毒。</div>
<div class='lg-row'>由起虛妄故，　定為彼所壞，</div>
<div class='lg-row'>如世飲毒者，　不久而自喪。</div>
<div class='lg-row'>於身則非安，　於他豈能益，</div>
<div class='lg-row'>自他唯有損，　何用虛妄說？</div>
<div class='lg-row'>又世間諸毒，　一發斃即止，</div>
<div class='lg-row'>虛妄毒不然，　百千生破壞。</div>
<div class='lg-row'>佛說解脫道，　以真實為本，</div>
<div class='lg-row'>淨行而莊嚴，　常生殊勝處。</div>
<div class='lg-row'>眾生隨自業，　墮彼愛河中，</div>
<div class='lg-row'>唯乘真實舟，　則能超越彼。</div>
<div class='lg-row'>眾生不善因，　皆從愛所起，</div>
<div class='lg-row'>墮於惡道中，　真實能救度。</div>
<div class='lg-row'>如金剛堅利，　能摧破諸山，</div>
<div class='lg-row'>彼真實勝能，　善息除煩惱。</div>
<div class='lg-row'>真實二世益，　由如無盡財，</div>
<div class='lg-row'>善分別諸法，　其心常安隱。</div>
<div class='lg-row'>或有惡比丘，　其性多磣毒，</div>
<div class='lg-row'>常說虛妄言，　彼心唯輕動；</div>
<div class='lg-row'>善人咸棄捨，　為世之所惡，</div>
<div class='lg-row'>視之如冤賊，　由無真實故。</div>
<div class='lg-row'>謂由彼妄語，　能壞於自他，</div>
<div class='lg-row'>既無於少益，　云何不棄捨？</div>
<div class='lg-row'>若人起妄語，　感口氣常臭，</div>
<div class='lg-row'>諸天咸遠離，　貧窮無依怙。</div>
<div class='lg-row'>若人起妄語，　動止無安隱，</div>
<div class='lg-row'>世間出世間，　常離於正道。</div>
<div class='lg-row'>若不捨妄語，　當受極苦果，</div>
<div class='lg-row'>如是諸眾生，　自求趣惡道。</div>
<div class='lg-row'>當知真實人，　為世所尊重，</div>
<div class='lg-row'>是故捨妄言，　常修斯勝行。</div>
<div class='lg-row'>真實則不害，　常生於慈愍，</div>
<div class='lg-row'>為正法之藏，　生天之要行。</div>
<div class='lg-row'>眾生墮地獄，　及焰摩鬼趣，</div>
<div class='lg-row'>皆因妄語故，　智者為深誡。</div>
<div class='lg-row'>如刀火毒藥，　如羂索鬼使，</div>
<div class='lg-row'>當知彼妄語，　招苦報實重。</div>
<div class='lg-row'>若不怖業果，　命終皆現前，</div>
<div class='lg-row'>當離彼惡言，　常樂真實說；</div>
<div class='lg-row'>不則集眾苦，　生下劣種族，</div>
<div class='lg-row'>兩舌互相生，　展轉無窮極。</div>
<div class='lg-row'>彼兩舌惡報，　則墮於地獄，</div>
<div class='lg-row'>念念常燒然，　自受其極苦。</div>
<div class='lg-row'>於諸祕密教，　潛心而破壞，</div>
<div class='lg-row'>如兩口兩舌，　己過常覆蔽。</div>
<div class='lg-row'>若人離兩舌，　住決定寂靜，</div>
<div class='lg-row'>離眷屬纏縛，　不生和合想。</div>
<div class='lg-row'>兩舌如惡<span class='corr'>蟒</span>，　常處於窟穴，</div>
<div class='lg-row'>若離彼過者，　則無諸災橫。</div>
<div class='lg-row'>若人發惡言，　則如鹻鹵地，</div>
<div class='lg-row'>由舌生毒故，　眾人皆見棄；</div>
<div class='lg-row'>如見利刀杖，　何不生怖畏？</div>
<div class='lg-row'>若樂彼惡言，　則為所損害。</div>
<div class='lg-row'>舌如彼熾火，　心則如其薪，</div>
<div class='lg-row'>惡言如猛焰，　焚燒諸眾生。</div>
<div class='lg-row'>若人以愛語，　世間咸恭敬，</div>
<div class='lg-row'>見者生歡喜，　視之如父母。</div>
<div class='lg-row'>愛語最為善，　能生殊勝樂，</div>
<div class='lg-row'>無盡諸熱惱，　皆使令清涼。</div>
<div class='lg-row'>愛語能生天，　為勝功德聚，</div>
<div class='lg-row'>亦如彼良朋，　是最上寂靜。</div>
<div class='lg-row'>於真實經典，　違背不修習，</div>
<div class='lg-row'>如諸佛所觀，　彼舌唯片肉。</div>
<div class='lg-row'>常樂說真實，　具足諸功德，</div>
<div class='lg-row'>後得生天中，　此舌則如寶。</div>
<div class='lg-row'>若人心妄想，　為彼愛欺誑，</div>
<div class='lg-row'>他財己願取，　何能生天趣？</div>
<div class='lg-row'>妄想造諸惡，　愚癡無暫捨，</div>
<div class='lg-row'>自受諸熱惱，　如油沃熾火。</div>
<div class='lg-row'>妄想求諸果，　無因何所得？</div>
<div class='lg-row'>眾苦由之生，　畢竟當遠離。</div>
<div class='lg-row'>又愚癡眾生，　樂行於損惱，</div>
<div class='lg-row'>其心常恚恨，　則如彼毒虺。</div>
<div class='lg-row'>自性唯險惡，　常捶打於他，</div>
<div class='lg-row'>熱惱鎮燒然，　彼定無少樂，</div>
<div class='lg-row'>無名聞利養，　無親眷朋屬，</div>
<div class='lg-row'>由心樂損害，　人神咸不護。</div>
<div class='lg-row'>若樂損害者，　如黑暗之聚，</div>
<div class='lg-row'>令他生恚惱，　此說為深咎。</div>
<div class='lg-row'>不害最為善，　能安樂眾生，</div>
<div class='lg-row'>常修如是因，　當得菩提道。</div>
<div class='lg-row'>口雖說正法，　其心唯不善，</div>
<div class='lg-row'>非如世盜者，　此法中大賊。</div>
<div class='lg-row'>若善說法者，　當如說而行，</div>
<div class='lg-row'>則離煩惱垢，　求趣真實果。</div>
<div class='lg-row'>為由妄語故，　多說世俗事，</div>
<div class='lg-row'>無量出世法，　少分不能解。</div>
<div class='lg-row'>當樂談真諦，　不習世俗言，</div>
<div class='lg-row'>若依世俗者，　為輪迴所縛。</div>
<div class='lg-row'>樂作非福業，　決定無樂因，</div>
<div class='lg-row'>離出世法財，　是智者所說。</div>
<div class='lg-row'>師示利益言，　愚癡不受教，</div>
<div class='lg-row'>後招於苦難，　其心徒悔惱。</div>
<div class='lg-row'>若人真實言，　心中常喜悅，</div>
<div class='lg-row'>諸天咸衛護，　世間皆恭敬。</div>
<div class='lg-row'>由世恭敬故，　增長善名稱，</div>
<div class='lg-row'>常修真實行，　定得生天中。</div>
<div class='lg-row'>若人虛妄言，　惱亂一切眾，</div>
<div class='lg-row'>為眾之所怒，　雖活即如死。</div>
<div class='lg-row'>若人虛妄言，　如利刀傷割，</div>
<div class='lg-row'>壞真實功德，　彼舌何不墮？</div>
<div class='lg-row'>若人虛妄言，　則如熾火聚，</div>
<div class='lg-row'>亦如彼毒蛇，　皆從其口出。</div>
<div class='lg-row'>妄言毒第一，　勝地生諸毒，</div>
<div class='lg-row'>損惱諸眾生，　地獄彼先得。</div>
<div class='lg-row'>若人虛妄言，　諸惡集其舌，</div>
<div class='lg-row'>如從自口中，　出便利膿血。</div>
<div class='lg-row'>是人舌如索，　能牽趣惡道，</div>
<div class='lg-row'>破壞法橋梁，　皆由說妄語。</div>
<div class='lg-row'>非佛非淨戒，　非父亦非母，</div>
<div class='lg-row'>是人由惡慧，　於苦無能救。</div>
<div class='lg-row'>若人說妄語，　彼速自輕懱，</div>
<div class='lg-row'>智者咸捨去，　諸天皆遠離。</div>
<div class='lg-row'>不攝護語言，　常生於瞋恚，</div>
<div class='lg-row'>斯人鮮福德，　所至則多苦。</div>
<div class='lg-row'>他樂則生嫉，　他惡不能掩，</div>
<div class='lg-row'>當知如是人，　定墮於惡道。</div>
<div class='lg-row'>愚人空妄說，　而不能修作，</div>
<div class='lg-row'>彼言行相違，　當受無量苦。</div>
<div class='lg-row'>自不住正法，　樂談他密事，</div>
<div class='lg-row'>是人於世間，　高心無智慧。</div>
<div class='lg-row'>若人於正教，　違背而不信，</div>
<div class='lg-row'>十萬尼浮陀，　常受地獄報。</div>
<div class='lg-row'>若人虛妄言，　願樂造諸惡，</div>
<div class='lg-row'>五十六浮陀，　常受地獄報。</div>
<div class='lg-row'>樂作彼惡因，　見濁無真實，</div>
<div class='lg-row'>如是愚癡人，　轉增其黑暗。</div>
<div class='lg-row'>真實第一財，　堅固無能動，</div>
<div class='lg-row'>依之生天上，　登常樂之門。</div>
<div class='lg-row'>是故應一心，　常念真實法，</div>
<div class='lg-row'>是人得最上，　不生不滅處。</div>
<div class='lg-row'>此真實功德，　能生寂靜樂，</div>
<div class='lg-row'>智者離妄言，　諸佛所稱讚。</div>
</div></div>
<p class='juan'>諸法集要經卷第五</p>
</div><!-- end of div[@id='body'] -->
</body></html>