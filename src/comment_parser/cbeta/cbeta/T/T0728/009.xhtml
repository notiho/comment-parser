<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu36' />諸法集要經卷第九</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-pin'><a id='mulu37' />
<p class='h1'>寂靜品第二十八</p>
<div class="lg regular"><div class='lg-row'>若盡諸煩惱，　則得最上樂，</div>
<div class='lg-row'>此為寂靜通，　智者如實說。</div>
<div class='lg-row'>又彼諸如來，　常讚寂靜法，</div>
<div class='lg-row'>得至不滅處，　諸苦則不生。</div>
<div class='lg-row'>若人離放逸，　無貪欲過患，</div>
<div class='lg-row'>樂修寂靜行，　去菩提不遠。</div>
<div class='lg-row'>若能離貪愛，　於境心不亂，</div>
<div class='lg-row'>及捨惡知識，　去菩提不遠。</div>
<div class='lg-row'>若能善觀察，　不著善不善，</div>
<div class='lg-row'>離輪迴怖畏，　去菩提不遠。</div>
<div class='lg-row'>若能斷諸惑，　除懈怠垢穢，</div>
<div class='lg-row'>了自他無我，　去菩提不遠。</div>
<div class='lg-row'>離三毒過患，　令諸根寂靜，</div>
<div class='lg-row'>明了於四諦，　去菩提不遠。</div>
<div class='lg-row'>於精麁飲食，　而不生貪厭，</div>
<div class='lg-row'>智境兩相如，　去菩提不遠。</div>
<div class='lg-row'>於苦樂二種，　亦不生執著，</div>
<div class='lg-row'>得離諸怖畏，　去菩提不遠。</div>
<div class='lg-row'>若人怖諸罪，　當離諸放逸，</div>
<div class='lg-row'>善求趣菩提，　得最上寂靜。</div>
</div></div>
<div class='div-pin'><a id='mulu38' />
<p class='h1'>聖道品第二十九</p>
<div class="lg regular"><div class='lg-row'>若人於四諦，　以智善觀察，</div>
<div class='lg-row'>解脫諸輪迴，　趣無為彼岸。</div>
<div class='lg-row'>若無正思惟，　愚癡著諸欲，</div>
<div class='lg-row'>不厭離生死，　為輪迴所縛。</div>
<div class='lg-row'>不畏廣大苦，　無出離方便，</div>
<div class='lg-row'>為欲箭所中，　當墮於惡道。</div>
<div class='lg-row'>愚人著諸欲，　如蛾愛燈光，</div>
<div class='lg-row'>不知大怖畏，　畢竟無少樂。</div>
<div class='lg-row'>佛說真實道，　謂苦空無常，</div>
<div class='lg-row'>及無我作者，　能免脫輪迴。</div>
<div class='lg-row'>智境本平等，　一切皆心造，</div>
<div class='lg-row'>於此證解已，　故不說三種。</div>
<div class='lg-row'>離飲食過患，　不依邪活命，</div>
<div class='lg-row'>起無分別智，　證出世間法。</div>
<div class='lg-row'>善住真實智，　作十六行相，</div>
<div class='lg-row'>然後能了知，　達諸法次第。</div>
<div class='lg-row'>永離三毒垢，　出三有逼迫，</div>
<div class='lg-row'>趣越三惡趣，　是名須陀洹。</div>
<div class='lg-row'>不善法為因，　定墮於惡道，</div>
<div class='lg-row'>由依解脫法，　得須陀洹果。</div>
<div class='lg-row'>善修習諸定，　引生於輕安，</div>
<div class='lg-row'>純淨業相應，　得超三有海。</div>
<div class='lg-row'>永斷諸疑惑，　離貪及不害，</div>
<div class='lg-row'>乘白業船舫，　能到於彼岸。</div>
<div class='lg-row'>謂有為諸法，　從因緣生起，</div>
<div class='lg-row'>知彼四聖諦，　為染淨因果。</div>
<div class='lg-row'>若了達四諦，　決定得解脫，</div>
<div class='lg-row'>愚夫著欲境，　隨三有旋轉。</div>
<div class='lg-row'>若能離貪欲，　則住寂靜道，</div>
<div class='lg-row'>此道無過上，　智者所遊履。</div>
<div class='lg-row'>若人於諸佛，　常淨心恭敬，</div>
<div class='lg-row'>生生獲快樂，　離佛無解脫。</div>
<div class='lg-row'>若人於正法，　常淨心愛樂，</div>
<div class='lg-row'>生生獲快樂，　離法無解脫。</div>
<div class='lg-row'>若人於眾僧，　常淨心供養，</div>
<div class='lg-row'>生生獲快樂，　離僧無解脫。</div>
<div class='lg-row'>若人於四諦，　常淨心信解，</div>
<div class='lg-row'>生生獲快樂，　離此無解脫。</div>
<div class='lg-row'>若人於聖道，　常淨心修習，</div>
<div class='lg-row'>生生獲快樂，　離此無解脫。</div>
<div class='lg-row'>若求證真如，　當安住淨慧，</div>
<div class='lg-row'>不樂著遊戲，　此為天中天。</div>
<div class='lg-row'>若樂著嬉戲，　心不生暫捨，</div>
<div class='lg-row'>增長諸病惱，　斯則實非樂。</div>
<div class='lg-row'>善解四諦法，　及修施等行，</div>
<div class='lg-row'>當知如是人，　<span class='corr'>住</span>最上安隱。</div>
</div></div>
<div class='div-pin'><a id='mulu39' />
<p class='h1'>教誡比丘品第三十</p>
<div class="lg regular"><div class='lg-row'>常樂行慈忍，　不害諸有情，</div>
<div class='lg-row'>得一切眾生，　敬之如其父。</div>
<div class='lg-row'>身業常清淨，　諸根善相應，</div>
<div class='lg-row'>心不生慳貪，　遠離不與取。</div>
<div class='lg-row'>於彩繪女人，　亦不應觀視，</div>
<div class='lg-row'>斷堅固欲想，　為世解脫者。</div>
<div class='lg-row'>樂習諸禪定，　得離諸憂畏，</div>
<div class='lg-row'>不觸煩惱蛇，　視金如瓦礫。</div>
<div class='lg-row'>於苦樂安危，　及盛衰等事，</div>
<div class='lg-row'>其心不傾動，　此名為比丘。</div>
<div class='lg-row'>善降伏諸根，　不為境所嬈，</div>
<div class='lg-row'>以智如實知，　於冤親平等。</div>
<div class='lg-row'>若具足明智，　了欲境如毒，</div>
<div class='lg-row'>我記如是人，　當得菩提道。</div>
<div class='lg-row'>具真實正見，　悟剎那生滅，</div>
<div class='lg-row'>安住如須彌，　超出輪迴海。</div>
<div class='lg-row'>於草及旃檀，　等視無差別，</div>
<div class='lg-row'>珍饍及名衣，　皆不生愛樂。</div>
<div class='lg-row'>於利養名聞，　觀之如熾火，</div>
<div class='lg-row'>心常生止足，　依草而坐臥。</div>
<div class='lg-row'>於過現所作，　種種諸事業，</div>
<div class='lg-row'>離顛倒思惟，　則不生染著。</div>
<div class='lg-row'>樂聞於正法，　不隨流轉因，</div>
<div class='lg-row'>以慧善揀擇，　常修殊勝行。</div>
<div class='lg-row'>欲境雖熾然，　由彼心寂靜，</div>
<div class='lg-row'>驅策如僮僕，　則無諸苦惱。</div>
<div class='lg-row'>若諸根調順，　則不生流蕩，</div>
<div class='lg-row'>離欲纏縛者，　與牟尼無異。</div>
<div class='lg-row'>善人如金寶，　見者咸貴重，</div>
<div class='lg-row'>樂修寂靜行，　令他生喜心。</div>
<div class='lg-row'>棲止阿蘭若，　不樂居樓觀，</div>
<div class='lg-row'>知足持毳衣，　常行於乞食。</div>
<div class='lg-row'>善修身語心，　不生苦樂想，</div>
<div class='lg-row'>離分別執著，　得最上安隱。</div>
<div class='lg-row'>由習諸禪定，　能破彼魔怨，</div>
<div class='lg-row'>常以真實言，　引導於群品。</div>
<div class='lg-row'>善乘智慧車，　摧六根貪使，</div>
<div class='lg-row'>當知如是人，　得近菩提道。</div>
<div class='lg-row'>樂住阿蘭若，　則永離諸過，</div>
<div class='lg-row'>如風於空中，　吹雲無障礙。</div>
<div class='lg-row'>以清淨三業，　勤修諸勝行，</div>
<div class='lg-row'>具真實正見，　破壞諸魔教。</div>
<div class='lg-row'>於彼貪等行，　本性而不染，</div>
<div class='lg-row'>常起慈悲心，　是比丘所作。</div>
<div class='lg-row'>了知色等境，　為彼纏縛因，</div>
<div class='lg-row'>是人無憂惱，　得至寂滅處。</div>
<div class='lg-row'>知諸因緣法，　善惡皆決定，</div>
<div class='lg-row'>樂聞解脫法，　於貪則不著。</div>
<div class='lg-row'>於未修善業，　而常生愛樂，</div>
<div class='lg-row'>是人如月光，　本性淨無垢。</div>
<div class='lg-row'>焚燒罪惡法，　如火投乾薪，</div>
<div class='lg-row'>棄背諸苦因，　於三有稱勝。</div>
<div class='lg-row'>志求於解脫，　不著世間法，</div>
<div class='lg-row'>超出諸輪迴，　如鳥隨空往。</div>
<div class='lg-row'>如實知其因，　決定而受果，</div>
<div class='lg-row'>彼於三有中，　是名真解脫。</div>
<div class='lg-row'>於苦樂精麁，　皆無有所著，</div>
<div class='lg-row'>此最上比丘，　觀世間如焰。</div>
<div class='lg-row'>心不生散亂，　樂求於正法，</div>
<div class='lg-row'>勤修本白業，　彼如阿羅漢。</div>
<div class='lg-row'>樂近善知識，　遠離於親屬，</div>
<div class='lg-row'>捐在家垢染，　彼如阿羅漢。</div>
<div class='lg-row'>由慧寂諸根，　不著於境界，</div>
<div class='lg-row'>行視二足指，　彼如阿羅漢。</div>
<div class='lg-row'>不詣王履道，　城邑四衢巷，</div>
<div class='lg-row'>販賣為譏呵，　彼如阿羅漢。</div>
<div class='lg-row'>不觀於歌舞，　不樂相鬪諍，</div>
<div class='lg-row'>住曠野空閑，　彼如阿羅漢。</div>
<div class='lg-row'>一日唯一食，　未得不希求，</div>
<div class='lg-row'>知分量止足，　彼如阿羅漢。</div>
<div class='lg-row'>常持糞掃衣，　不樂上妙服，</div>
<div class='lg-row'>與食行相應，　彼如阿羅漢。</div>
<div class='lg-row'>由不造諸業，　離一切虛妄，</div>
<div class='lg-row'>不起亦不樂，　彼如阿羅漢。</div>
<div class='lg-row'>不起恚怒相，　離貪欲愚癡，</div>
<div class='lg-row'>解脫諸惡法，　彼如阿羅漢。</div>
<div class='lg-row'>離一切瞋惱，　超越諸結使，</div>
<div class='lg-row'>住正念思惟，　彼如阿羅漢。</div>
<div class='lg-row'>修習八聖道，　善住於寂靜，</div>
<div class='lg-row'>破諸煩惱怨，　彼如阿羅漢。</div>
<div class='lg-row'>寂靜根堅固，　超貪欲淤泥，</div>
<div class='lg-row'>住心一境性，　彼如阿羅漢。</div>
<div class='lg-row'>於自經行所，　及他遊止處，</div>
<div class='lg-row'>知已如實說，　彼如阿羅漢。</div>
<div class='lg-row'>知漏無漏法，　皆從因緣生，</div>
<div class='lg-row'>決定無有疑，　彼如阿羅漢。</div>
<div class='lg-row'>離惛沈睡眠，　無懈依時起，</div>
<div class='lg-row'>勤修諸梵行，　彼如阿羅漢。</div>
<div class='lg-row'>喜住阿蘭若，　修毘鉢舍那，</div>
<div class='lg-row'>奢摩他諸定，　彼如阿羅漢。</div>
<div class='lg-row'>智者依正理，　常棲止林野，</div>
<div class='lg-row'>如禽處空虛，　彼如阿羅漢。</div>
<div class='lg-row'>受信施飲食，　平等為說法，</div>
<div class='lg-row'>破根隨煩惱，　彼如阿羅漢。</div>
<div class='lg-row'>善知真實道，　相應心次第，</div>
<div class='lg-row'>能到於彼岸，　彼如阿羅漢。</div>
<div class='lg-row'>若具於明智，　離怖畏歡喜，</div>
<div class='lg-row'>於二無所著，　彼如阿羅漢。</div>
<div class='lg-row'>於自他眾類，　如實知老死，</div>
<div class='lg-row'>天人咸歸信，　彼如阿羅漢。</div>
<div class='lg-row'>常樂修梵行，　離三衣無有，</div>
<div class='lg-row'>得少以為足，　彼如阿羅漢。</div>
<div class='lg-row'>不耽嗜美味，　依時一坐食，</div>
<div class='lg-row'>離名利垢染，　彼如阿羅漢。</div>
<div class='lg-row'>與悲捨相應，　不覆藏眾罪，</div>
<div class='lg-row'>焚燒過失林，　彼如阿羅漢。</div>
<div class='lg-row'>違僧伽軌則，　其心常懈怠，</div>
<div class='lg-row'>無勇捍精進，　此則非比丘。</div>
<div class='lg-row'>佛誡諸弟子，　不應畜臥具，</div>
<div class='lg-row'>若樂懈怠者，　何能獲安樂？</div>
<div class='lg-row'>由懈怠一種，　諸過患之本，</div>
<div class='lg-row'>於流轉輪迴，　受無量苦惱。</div>
<div class='lg-row'>若有懈怠者，　眾善則不生，</div>
<div class='lg-row'>雖被袈裟服，　此則非比丘。</div>
<div class='lg-row'>若不修定慧，　何由盡諸漏？</div>
<div class='lg-row'>唯具假形相，　此則非比丘。</div>
<div class='lg-row'>樂安住僧坊，　離學法境界，</div>
<div class='lg-row'>耽味於酒色，　此則非比丘。</div>
<div class='lg-row'>若斷諸魔縛，　遠離眾罪業，</div>
<div class='lg-row'>不應與毀禁，　共住同飲食。</div>
<div class='lg-row'>又破戒比丘，　受用眾飲食，</div>
<div class='lg-row'>彼則如服毒，　飲洋銅無異。</div>
<div class='lg-row'>由彼無勝能，　不預眾同分，</div>
<div class='lg-row'>後墮地獄中，　於食不可得。</div>
<div class='lg-row'>若斷諸煩惱，　如蛇出其室，</div>
<div class='lg-row'>不樂見女人，　依正命乞食。</div>
<div class='lg-row'>云何諸比丘，　以身為所質？</div>
<div class='lg-row'>造諸惡趣因，　壞僧寶名稱。</div>
<div class='lg-row'>貪名利境界，　習近於女人，</div>
<div class='lg-row'>彼非俗非僧，　為法中之賊。</div>
<div class='lg-row'>恃王臣威勢，　恣噉於酒饌，</div>
<div class='lg-row'>為假名比丘，　誑惑於施者。</div>
<div class='lg-row'>無善攝方便，　同營辦俗務，</div>
<div class='lg-row'>常依止王城，　如蛇處林壑。</div>
<div class='lg-row'>若不生厭離，　念念常增長，</div>
<div class='lg-row'>當捨欲愛纏，　樂依止寂靜。</div>
<div class='lg-row'>諸煩惱惑業，　於見所治斷，</div>
<div class='lg-row'>解脫色等蘊，　應當善修作。</div>
<div class='lg-row'>樂修諸禪定，　覺悟於諸法，</div>
<div class='lg-row'>善達真實相，　得最上安隱。</div>
<div class='lg-row'>發廣大慈心，　勤求於正法，</div>
<div class='lg-row'>了自身如幻，　名真實比丘。</div>
<div class='lg-row'>常生淨善心，　除貪欲忿恚，</div>
<div class='lg-row'>離顛倒分別，　名真實比丘。</div>
<div class='lg-row'>斷一切結縛，　離一切和合，</div>
<div class='lg-row'>常愍諸眾生，　名真實比丘。</div>
<div class='lg-row'>善調伏自心，　欲境不能亂，</div>
<div class='lg-row'>如真金離垢，　名真實比丘。</div>
<div class='lg-row'>於諸欲境界，　不起愛非愛，</div>
<div class='lg-row'>彼心無所著，　名真實比丘。</div>
<div class='lg-row'>具足諸戒法，　降諸根怨賊，</div>
<div class='lg-row'>離下劣譏謗，　名真實比丘。</div>
<div class='lg-row'>不耽諸飲食，　常發生明慧。</div>
<div class='lg-row'>樂研究諸法，　名真實比丘。</div>
<div class='lg-row'>於曠野塚間，　敷草而坐臥，</div>
<div class='lg-row'>心不生疲倦，　名真實比丘。</div>
<div class='lg-row'>了知諸惡因，　定受其苦報，</div>
<div class='lg-row'>則離彼垢濁，　名真實比丘。</div>
<div class='lg-row'>由意根清淨，　離諸惡險難，</div>
<div class='lg-row'>超出輪迴道，　名真實比丘。</div>
<div class='lg-row'>智慧深如海，　毀譽而無動，</div>
<div class='lg-row'>心不生恚愛，　名真實比丘。</div>
<div class='lg-row'>善宣微妙法，　無垢無所著，</div>
<div class='lg-row'>智慧力堅固，　依時無疲懈。</div>
<div class='lg-row'>知欲界色界，　及彼無色界，</div>
<div class='lg-row'>種種因緣生，　是名具智者。</div>
<div class='lg-row'>能離欲過失，　不著世言論，</div>
<div class='lg-row'>我說彼比丘，　見欲境如毒。</div>
<div class='lg-row'>由具彼正慧，　觀欲如淤泥，</div>
<div class='lg-row'>此為解脫人，　得免於淪溺。</div>
<div class='lg-row'>樂修諸禪定，　遠離於懈怠，</div>
<div class='lg-row'>常讀誦經典，　饒益諸眾生。</div>
<div class='lg-row'>具足大辯才，　隨問而為答，</div>
<div class='lg-row'>知諸法次第，　離顛倒分別。</div>
<div class='lg-row'>善營僧伽事，　護惜諸財物，</div>
<div class='lg-row'>身不生疲勞，　亦無有悔惱。</div>
<div class='lg-row'>不求己名稱，　亦不希福報，</div>
<div class='lg-row'>我說彼比丘，　則離一切縛。</div>
<div class='lg-row'>又彼持淨戒，　不求生天中，</div>
<div class='lg-row'>以所作善因，　唯趣菩提果。</div>
<div class='lg-row'>常樂修正行，　不親近惡友，</div>
<div class='lg-row'>我記如是人，　則得離諸咎。</div>
<div class='lg-row'>善修於慈觀，　精進心質直，</div>
<div class='lg-row'>無少犯律儀，　去菩提不遠。</div>
<div class='lg-row'>怖生老病死，　厭離輪迴苦，</div>
<div class='lg-row'>除散亂修禪，　去菩提不遠。</div>
<div class='lg-row'>依止自性空，　悟無常生滅，</div>
<div class='lg-row'>次第修諸禪，　得盡苦邊際。</div>
<div class='lg-row'>又彼毀戒人，　為佛法之害，</div>
<div class='lg-row'>外雖服袈裟，　內無德所蘊。</div>
<div class='lg-row'>猶如彼聚沫，　怯弱非堅固，</div>
<div class='lg-row'>如是虛行人，　竊比丘名字。</div>
<div class='lg-row'>毀戒地獄人，　為僧寶所擯，</div>
<div class='lg-row'>由自心所誑，　身壞墮惡道。</div>
<div class='lg-row'>誑諸法律儀，　隨業而自受，</div>
<div class='lg-row'>為業網纏縛，　彼唯有極苦。</div>
<div class='lg-row'>不著善法衣，　如裸形醜惡，</div>
<div class='lg-row'>後墮地獄中，　受種種治罰。</div>
<div class='lg-row'>無眾善莊嚴，　唯苦惱逼迫，</div>
<div class='lg-row'>如是破戒人，　速趣於惡道。</div>
<div class='lg-row'>謂由破戒故，　不修諸善行，</div>
<div class='lg-row'>獄火極燒然，　決定無能免。</div>
<div class='lg-row'>內安住戒法，　外具諸威儀，</div>
<div class='lg-row'>捨此皆邪命，　則無由出離。</div>
<div class='lg-row'>於彼晝夜中，　增長諸不善，</div>
<div class='lg-row'>愚癡惡行人，　毀壞於戒寶。</div>
<div class='lg-row'>聞諸法皆空，　意堅持不捨，</div>
<div class='lg-row'>住正念思惟，　為善護戒者。</div>
<div class='lg-row'>戒能遠諸罪，　善人常奉持，</div>
<div class='lg-row'>破戒如垢索，　縛諸造惡者。</div>
<div class='lg-row'>若毀於禁戒，　唯與罪相應，</div>
<div class='lg-row'>彼則樂親近，　焰摩羅使者。</div>
<div class='lg-row'>愚癡無戒人，　起增上散亂，</div>
<div class='lg-row'>相續造諸罪，　去地獄非遠。</div>
<div class='lg-row'>若樂造眾惡，　彼唯自損害，</div>
<div class='lg-row'>今果如昔因，　云何生後悔？</div>
<div class='lg-row'>罪河極深廣，　波濤常洶涌，</div>
<div class='lg-row'>漂溺諸罪人，　晝夜受諸苦。</div>
<div class='lg-row'>若離彼淨戒，　則捨白淨<span class='corr'>法</span>，</div>
<div class='lg-row'>後縱得人身，　心常生放逸。</div>
<div class='lg-row'>於戒全毀犯，　增嫉賢善人，</div>
<div class='lg-row'>如是惡比丘，　決定墮惡道。</div>
<div class='lg-row'>若樂持淨戒，　常遊履善道，</div>
<div class='lg-row'>是人不久得，　出世真常樂。</div>
<div class='lg-row'>善堅持齋法，　讀誦諸經典，</div>
<div class='lg-row'>其心常寂靜，　無煩惱相應。</div>
<div class='lg-row'>於三有海中，　以戒為船筏，</div>
<div class='lg-row'>當依教奉行，　能到於彼岸。</div>
<div class='lg-row'>常持糞掃衣，　唯畜一破鉢，</div>
<div class='lg-row'>飡木實根蓏，　彼樂佛所讚。</div>
<div class='lg-row'>清淨身語心，　當行於正命，</div>
<div class='lg-row'>樂修諸禪定，　趣菩提不遠。</div>
<div class='lg-row'>常棲止曠野，　心不生放逸，</div>
<div class='lg-row'>唯淨修梵行，　趣菩提不遠。</div>
<div class='lg-row'>棄背於五欲，　知足無希求，</div>
<div class='lg-row'>常生寂靜心，　趣菩提不遠。</div>
<div class='lg-row'>不行邪活命，　離煩惱塵垢，</div>
<div class='lg-row'>其心等虛空，　趣菩提不遠。</div>
<div class='lg-row'>佛說諸法律，　心不生愛樂，</div>
<div class='lg-row'>不修彼梵行，　誹謗寂靜道。</div>
<div class='lg-row'>習近下劣人，　遠離於戒法，</div>
<div class='lg-row'>棄真實正見，　不樂修諸定。</div>
<div class='lg-row'>由彼掉舉故，　作意而破壞，</div>
<div class='lg-row'>離彼對治法，　何由得禪定？</div>
<div class='lg-row'>離自分善法，　樂邪師事業，</div>
<div class='lg-row'>彼二皆破壞，　決定墮惡道。</div>
<div class='lg-row'>捨比丘形相，　改易俗形服，</div>
<div class='lg-row'>為人所輕笑，　處世常貧乏。</div>
<div class='lg-row'>彼下劣愚癡，　自矜誇所學，</div>
<div class='lg-row'>棄捨己善業，　樂行於非法。</div>
<div class='lg-row'>由返俗自濟，　則失善名聞，</div>
<div class='lg-row'>為彼諸善人，　棄之如草芥。</div>
<div class='lg-row'>樂造諸惡業，　則壞彼正見，</div>
<div class='lg-row'>此破法比丘，　其心常諂詐。</div>
<div class='lg-row'>常貪妙飲食，　樂著於欲事，</div>
<div class='lg-row'>此惡行比丘，　名著袈裟賊。</div>
<div class='lg-row'>窮曆象星宿，　說占相等事，</div>
<div class='lg-row'>此世俗比丘，　樂親近王者。</div>
<div class='lg-row'>習醫方彩畫，　結搆非理事，</div>
<div class='lg-row'>此險惡比丘，　常營務衣食。</div>
<div class='lg-row'>厭誦經習定，　貪利養名聞，</div>
<div class='lg-row'>此假名比丘，　不久當自損。</div>
<div class='lg-row'>多狎近惡友，　求方術燒金，</div>
<div class='lg-row'>此非法比丘，　彼則自損減。</div>
<div class='lg-row'>若離彼欲行，　則遠諸惡友，</div>
<div class='lg-row'>食麨而知足，　亦不生熱惱。</div>
<div class='lg-row'>若欲境來侵，　捨之如熾火，</div>
<div class='lg-row'>此護戒比丘，　等摩尼無垢。</div>
<div class='lg-row'>內外悉清淨，　智德而嚴身，</div>
<div class='lg-row'>此梵行比丘，　戒衣之所覆。</div>
<div class='lg-row'>不著世間法，　如須彌不動，</div>
<div class='lg-row'>此寂靜比丘，　一切咸恭敬。</div>
<div class='lg-row'>入城邑聚落，　不逾三晝夜，</div>
<div class='lg-row'>此解脫比丘，　常樂居巖谷。</div>
<div class='lg-row'>極怖貪欲罪，　修定除散亂，</div>
<div class='lg-row'>此單己比丘，　寂然心不動。</div>
<div class='lg-row'>遠離惡知識，　泯絕於貪愛，</div>
<div class='lg-row'>此離染比丘，　不著諸所作。</div>
<div class='lg-row'>常遠離親朋，　習定或讀誦，</div>
<div class='lg-row'>此出離比丘，　則脫諸苦難。</div>
<div class='lg-row'>少欲而知足，　勤修無懈怠，</div>
<div class='lg-row'>此精進比丘，　能壞諸魔業。</div>
<div class='lg-row'>比丘棲山谷，　遠離諸貪求，</div>
<div class='lg-row'>云何披袈裟，　如奴而活命？</div>
<div class='lg-row'>又彼持戒人，　天龍常恭敬，</div>
<div class='lg-row'>無善法可親，　如池涸鵝去。</div>
<div class='lg-row'>若能離貪欲，　永無諸過患，</div>
<div class='lg-row'>樂親近王臣，　則生諸憂怖。</div>
<div class='lg-row'>於阿蘭若處，　及曠野塚間，</div>
<div class='lg-row'>藤蘿山谷中，　息心而宴坐。</div>
<div class='lg-row'>若不修禪定，　唯營求飲食，</div>
<div class='lg-row'>當知如是人，　則同諸餓鬼。</div>
<div class='lg-row'>定為離垢樂，　智者之所說，</div>
<div class='lg-row'>若離於禪定，　餘則無少樂。</div>
<div class='lg-row'>劣慧愚癡人，　則不能修習，</div>
<div class='lg-row'>著世間飲食，　彼則自欺誑。</div>
<div class='lg-row'>為欲境所牽，　心復生愛樂，</div>
<div class='lg-row'>增長不善法，　破壞生天行。</div>
<div class='lg-row'>若人於法師，　信解除我慢，</div>
<div class='lg-row'>發起精進心，　憶持令不忘。</div>
<div class='lg-row'>由聞是法故，　依彼如是說，</div>
<div class='lg-row'>復能令他人，　不生於我慢。</div>
<div class='lg-row'>於慢過慢相，　善能分別說，</div>
<div class='lg-row'>自他如實知，　為比丘智者。</div>
<div class='lg-row'>無智心散亂，　懷我慢忿毒，</div>
<div class='lg-row'>恃名利醉慠，　彼何有寂靜？</div>
<div class='lg-row'>名與行相應，　善住智境界，</div>
<div class='lg-row'>怖生死過患，　具出家果利。</div>
<div class='lg-row'>由住智境界，　了自性他性，</div>
<div class='lg-row'>道非道亦然，　及善惡業報。</div>
<div class='lg-row'>離苦樂二邊，　不行彼非道，</div>
<div class='lg-row'>捨在家纏縛，　安隱無憂苦。</div>
<div class='lg-row'>比丘住僧房，　則生於散亂，</div>
<div class='lg-row'>與世俗不殊，　損壞沙門法。</div>
<div class='lg-row'>若棲止山林，　不為人毀謗，</div>
<div class='lg-row'>常習定持經，　意則無散亂。</div>
<div class='lg-row'>若樂在僧房，　多貪求積畜，</div>
<div class='lg-row'>其心不暫暇，　以至損壽命。</div>
<div class='lg-row'>不悟命非堅，　快樂亦隨減，</div>
<div class='lg-row'>不顧現在因，　而求後世樂。</div>
<div class='lg-row'>心不起希望，　是為離貪者，</div>
<div class='lg-row'>少欲而知足，　彼得沙門果。</div>
<div class='lg-row'>樂依止山林，　修習諸禪定，</div>
<div class='lg-row'>常讚定功德，　能離諸過患。</div>
<div class='lg-row'>離一切合和，　不為境所牽，</div>
<div class='lg-row'>善斷彼貪欲，　如火焚乾薪。</div>
<div class='lg-row'>若樂居寂靜，　則怖三有海，</div>
<div class='lg-row'>此淨身比丘，　非房舍所累。</div>
<div class='lg-row'>若樂住僧坊，　唯增長貪愛，</div>
<div class='lg-row'>於此世他生，　何由能出離？</div>
<div class='lg-row'>若樂住僧坊，　多追求知識，</div>
<div class='lg-row'>常造作諸惡，　後則墮惡道。</div>
<div class='lg-row'>若人具明慧，　能離冤親想，</div>
<div class='lg-row'>則無彼對待，　其心常寂靜。</div>
<div class='lg-row'>諸惡如淤泥，　不應著少分，</div>
<div class='lg-row'>當獨處山林，　捨妄求寂靜。</div>
<div class='lg-row'>善修無垢行，　則壞諸垢染，</div>
<div class='lg-row'>唯依止空閑，　能超欲境界。</div>
<div class='lg-row'>於世出世法，　離垢無所著，</div>
<div class='lg-row'>苦樂平等知，　此說名寂靜。</div>
<div class='lg-row'>捨離於五欲，　知足無希求，</div>
<div class='lg-row'>清淨而活命，　此說名寂靜。</div>
<div class='lg-row'>常遠諸憒閙，　不遊止非處，</div>
<div class='lg-row'>單己而修行，　此說名寂靜。</div>
<div class='lg-row'>永絕於貪欲，　則無諸憂喜，</div>
<div class='lg-row'>清淨身語心，　此說名寂靜。</div>
<div class='lg-row'>於勝劣等法，　心不生高下，</div>
<div class='lg-row'>以智平等觀，　此說名寂靜。</div>
<div class='lg-row'>於善不善行，　咸知其業報，</div>
<div class='lg-row'>不著世間法，　此說名寂靜。</div>
<div class='lg-row'>發起於正慧，　常念欲過失，</div>
<div class='lg-row'>了知受所生，　此說名寂靜。</div>
<div class='lg-row'>善調伏諸根，　知時方說法，</div>
<div class='lg-row'>怖彼輪迴因，　此說名寂靜。</div>
<div class='lg-row'>了知自身相，　除諸根散亂，</div>
<div class='lg-row'>常依止山林，　此說名寂靜。</div>
<div class='lg-row'>住正念精進，　常思離諸惡，</div>
<div class='lg-row'>不遊戲園林，　此說名寂靜。</div>
<div class='lg-row'>斷一切煩惱，　如火燒林木，</div>
<div class='lg-row'>是名為沙門，　彼不著諸欲。</div>
<div class='lg-row'>若樂世俗事，　常遊止聚落，</div>
<div class='lg-row'>愚癡誑於人，　自稱依法住。</div>
<div class='lg-row'>清淨阿蘭若，　心不生愛樂，</div>
<div class='lg-row'>此唯離貪者，　所居之境界。</div>
<div class='lg-row'>若耽著五欲，　好說世言論，</div>
<div class='lg-row'>當知如是人，　彼則不能往。</div>
<div class='lg-row'>意樂於空寂，　專修諸禪定，</div>
<div class='lg-row'>彼梵志沙門，　善住安隱道。</div>
</div></div>
<div class='div-pin'><a id='mulu40' />
<p class='h1'>福行品第三十一</p>
<div class="lg regular"><div class='lg-row'>若人營福業，　當獲殊勝報，</div>
<div class='lg-row'>是故廣修作，　無福則無財。</div>
<div class='lg-row'>福為最勝寶，　福稱無盡藏，</div>
<div class='lg-row'>福如彼明燈，　福同於父母。</div>
<div class='lg-row'>福能生諸天，　福能引勝處，</div>
<div class='lg-row'>人間修福行，　感果得如意。</div>
<div class='lg-row'>若修彼福行，　定招於富樂，</div>
<div class='lg-row'>應當善了知，　無福則無樂。</div>
<div class='lg-row'>福為三世益，　自性可愛樂，</div>
<div class='lg-row'>如影常相隨，　彼則無暫捨。</div>
<div class='lg-row'>諸天福若減，　不久則退墮，</div>
<div class='lg-row'>是故於福行，　應相續修作。</div>
<div class='lg-row'>無福多艱辛，　常生下劣處，</div>
<div class='lg-row'>無善希樂果，　如沙中求酥。</div>
<div class='lg-row'>愚夫為心誑，　常離於福業，</div>
<div class='lg-row'>既不修善法，　罪惡常增長。</div>
<div class='lg-row'>現生修眾善，　福隨行所生，</div>
<div class='lg-row'>以是因緣故，　後得生天中。</div>
<div class='lg-row'>若樂修福業，　眾人所尊奉，</div>
<div class='lg-row'>身離諸逼迫，　其心常安靜。</div>
<div class='lg-row'>善人行善法，　獲樂中妙樂，</div>
<div class='lg-row'>由彼清淨因，　當得菩提道。</div>
<div class='lg-row'>是故諸有情，　勤修於福業，</div>
<div class='lg-row'>倏爾無常至，　定為他所有。</div>
<div class='lg-row'>若於勝福行，　數數而修作，</div>
<div class='lg-row'>隨其種種因，　則受彼彼果。</div>
<div class='lg-row'>一切諸世間，　善惡法為主，</div>
<div class='lg-row'>當勤修善法，　彼則能捄護。</div>
<div class='lg-row'>若捨離善法，　樂造作眾罪，</div>
<div class='lg-row'>由是因緣故，　則受地獄苦。</div>
<div class='lg-row'>乃至命未謝，　及身肢圓滿，</div>
<div class='lg-row'>努力勤修作，　彼則具大智。</div>
<div class='lg-row'>若人善說法，　能開悟於他，</div>
<div class='lg-row'>令至涅盤城，　安隱離憂怖。</div>
<div class='lg-row'>若於彼正法，　為說四句偈，</div>
<div class='lg-row'>顯示出離道，　為第一歸捄。</div>
<div class='lg-row'>善宣說正法，　能疾成佛道，</div>
<div class='lg-row'>雖帝釋少因，　多財豈能致。</div>
<div class='lg-row'>若貪著世財，　法慧不增長，</div>
<div class='lg-row'>珍寶有散壞，　法財用無極。</div>
<div class='lg-row'>唯所修善法，　百千生相逐，</div>
<div class='lg-row'>己所有資財，　一步不隨去。</div>
<div class='lg-row'>又水火盜賊，　則能損其財，</div>
<div class='lg-row'>善法在心中，　少分無能奪。</div>
<div class='lg-row'>縱經久遠劫，　受無量欲樂，</div>
<div class='lg-row'>決定當破壞，　須諦求正法。</div>
<div class='lg-row'>唯此一善法，　當精勤守護，</div>
<div class='lg-row'>作善命延長，　造惡速磨滅。</div>
<div class='lg-row'>當親近善法，　如教而修行，</div>
<div class='lg-row'>諸苦則不生，　獲得殊勝樂。</div>
<div class='lg-row'>若樂作不善，　常行於非法，</div>
<div class='lg-row'>後墮地獄中，　受無量極苦。</div>
<div class='lg-row'>於無量劫中，　<span class='corr'>常</span>歸依三寶，</div>
<div class='lg-row'>先受天中樂，　後得寂靜果。</div>
<div class='lg-row'>觀現受福報，　皆從先業生，</div>
<div class='lg-row'>或樂或苦因，　各各無差忒。</div>
<div class='lg-row'>當堅持淨戒，　廣崇於福業，</div>
<div class='lg-row'>晝夜常相續，　如河流不絕。</div>
<div class='lg-row'>若人捨善法，　今生則虛過，</div>
<div class='lg-row'>若不癈善因，　得人天快樂。</div>
<div class='lg-row'>若福行圓滿，　善護持正法，</div>
<div class='lg-row'>是人於世間，　最勝無倫匹。</div>
<div class='lg-row'>寧喪失身命，　不違背正法，</div>
<div class='lg-row'>若離正法者，　隨諸惡流轉。</div>
<div class='lg-row'>愚癡著欲樂，　棄捨正法眼，</div>
<div class='lg-row'>彼現生虛擲，　如海中下雨。</div>
<div class='lg-row'>不護彼禁戒，　樂造作諸惡，</div>
<div class='lg-row'>心田善種子，　則無由生長。</div>
<div class='lg-row'>當一心觀察，　最上清淨法，</div>
<div class='lg-row'>得至不滅處，　於苦則無有。</div>
<div class='lg-row'>若諸根縱逸，　於境而耽著，</div>
<div class='lg-row'>則為彼所纏，　輪轉無休息。</div>
<div class='lg-row'>若不著罪法，　如鎔金赫<span class='corr'>奕</span>，</div>
<div class='lg-row'>離三有險難，　獲畢竟寂靜。</div>
<div class='lg-row'>具足清淨慧，　常尊重正法，</div>
<div class='lg-row'>於彼說法師，　聞已能信受。</div>
<div class='lg-row'>常供養三寶，　孝事於父母，</div>
<div class='lg-row'>能至涅盤城，　住最上安隱。</div>
<div class='lg-row'>具出家形儀，　善宣說正法，</div>
<div class='lg-row'>精修於梵行，　得最勝妙樂。</div>
<div class='lg-row'>於諸布施中，　法施無過上，</div>
<div class='lg-row'>起勇猛精進，　修習諸禪定。</div>
<div class='lg-row'>如是說法者，　如來所稱讚，</div>
<div class='lg-row'>若不生淨信，　如傍生無異。</div>
<div class='lg-row'>常樂諸賢聖，　所說寂靜法，</div>
<div class='lg-row'>於三種福田，　修持求出離。</div>
<div class='lg-row'>於彼說法師，　生第一恭敬，</div>
<div class='lg-row'>為求正法故，　心不生疲倦。</div>
<div class='lg-row'>觀察五欲境，　彼則實非樂，</div>
<div class='lg-row'>設見不應取，　牟尼之所誡。</div>
<div class='lg-row'>樂修習正法，　則見離垢道，</div>
<div class='lg-row'>彼受用法樂，　諸天所不及。</div>
<div class='lg-row'>現所作善業，　如依背而住，</div>
<div class='lg-row'>是故當一心，　常親近彼善。</div>
<div class='lg-row'>以慧眼觀見，　未來諸苦報，</div>
<div class='lg-row'>愚夫樂作罪，　智者心常怖。</div>
<div class='lg-row'>由具彼正慧，　見諸惡險難，</div>
<div class='lg-row'>常與善相應，　得離諸煩惱。</div>
<div class='lg-row'>若縱彼愚癡，　唯樂於欲境，</div>
<div class='lg-row'>樂壞苦現前，　徒勞生悔惱。</div>
<div class='lg-row'>乃至盡形壽，　心不生散亂，</div>
<div class='lg-row'>常修於福行，　則能免惡道。</div>
<div class='lg-row'>壽命速遷謝，　福報亦非久，</div>
<div class='lg-row'>當攝受正法，　為知足天主。</div>
<div class='lg-row'>若棄捨善法，　彼則生放逸，</div>
<div class='lg-row'>復不修福行，　不久當退沒。</div>
<div class='lg-row'>各聞強健時，　及身肢無缺，</div>
<div class='lg-row'>廣營諸福業，　後則無憂悔。</div>
<div class='lg-row'>若不修福因，　唯樂於放逸，</div>
<div class='lg-row'>當知如是人，　為地獄苦本。</div>
<div class='lg-row'>彼雖具諸根，　而不樂正法，</div>
<div class='lg-row'>云何求活命，　養育多眷屬？</div>
<div class='lg-row'>常於晝夜中，　心攝持正法，</div>
<div class='lg-row'>親近說法師，　得遠諸罪垢。</div>
<div class='lg-row'>由持戒生天，　得受諸欲樂，</div>
<div class='lg-row'>愚癡廢福行，　不久則退沒。</div>
<div class='lg-row'>樂發生淨智，　以戒寶嚴身，</div>
<div class='lg-row'>常怖彼欲蛇，　諸天共稱讚。</div>
<div class='lg-row'>由愛樂善法，　諸天常恭敬，</div>
<div class='lg-row'>若生顛倒心，　貧窮無福慧。</div>
<div class='lg-row'>善法如橋梁，　持戒則能往，</div>
<div class='lg-row'>不修彼善行，　苦海何由渡？</div>
<div class='lg-row'>隨順修善行，　決定得善果，</div>
<div class='lg-row'>百千俱胝劫，　彼善無能壞。</div>
<div class='lg-row'>常修施戒法，　以智而防護，</div>
<div class='lg-row'>諸有所求者，　令歸依三寶。</div>
<div class='lg-row'>善修三種施，　能治三過失，</div>
<div class='lg-row'>由離彼過故，　獲清淨功德。</div>
<div class='lg-row'>樂圓滿淨戒，　生決定正信，</div>
<div class='lg-row'>破壞三有苦，　如日除雲翳。</div>
<div class='lg-row'>若具足正法，　諸天咸尊重，</div>
<div class='lg-row'>是人當獲得，　最上寂靜處。</div>
</div></div>
<p class='juan'>諸法集要經卷第九</p>
</div><!-- end of div[@id='body'] -->
</body></html>