<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />諸法集要經卷第八</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-pin'><a id='mulu28' />
<p class='h1'>捨離懈怠品第二十</p>
<div class="lg regular"><div class='lg-row'>謂由彼劣慧，　而生於懈怠，</div>
<div class='lg-row'>好習戲論言，　遠離於正智。</div>
<div class='lg-row'>捨離善知識，　樂習近惡友，</div>
<div class='lg-row'>為破法因緣，　此說為邪命。</div>
<div class='lg-row'>不知時與方，　及彼諸難處，</div>
<div class='lg-row'>不應說為說，　心常生愁怖。</div>
<div class='lg-row'>不避於譏嫌，　而常往乞食，</div>
<div class='lg-row'>為佗所輕賤，　樂自稱己德；</div>
<div class='lg-row'>起增上貪癡，　生掉舉邪慢，</div>
<div class='lg-row'>深著於五欲，　心不依正教。</div>
<div class='lg-row'>違背王教勅，　常懷於忿恚，</div>
<div class='lg-row'>狂亂失正念，　非時而致死。</div>
<div class='lg-row'>遠離說法師，　不達法非法，</div>
<div class='lg-row'>善人雖教招，　生瞋而毀呰。</div>
<div class='lg-row'>貪嗜彼飲食，　常著於睡眠，</div>
<div class='lg-row'>如是罪眾生，　當墮於地獄。</div>
<div class='lg-row'>若決定精進，　能生於樂報，</div>
<div class='lg-row'>是故依正法，　而當取善果。</div>
<div class='lg-row'>若懈怠為本，　生三種過失，</div>
<div class='lg-row'>唯精進對治，　能破諸癡惑；</div>
<div class='lg-row'>謂彼三毒因，　能招三種報，</div>
<div class='lg-row'>此三為根本，　隨趣於三有。</div>
<div class='lg-row'>若樂彼懈怠，　則棄諸善法，</div>
<div class='lg-row'>眾惡由之生，　當墮於地獄。</div>
<div class='lg-row'>或取彼生貪，　或捨此增恚，</div>
<div class='lg-row'>如是處執著，　此說為愚癡。</div>
<div class='lg-row'>懈怠覆其心，　如中毒悶絕，</div>
<div class='lg-row'>於放逸深坑，　墮落無疑惑。</div>
<div class='lg-row'>若樂行精進，　離懈怠垢穢，</div>
<div class='lg-row'>解脫諸恐怖，　此則獲樂分，</div>
<div class='lg-row'>若作意懈怠，　不修勝淨法，</div>
<div class='lg-row'>得廣大過咎，　是人唯苦分。</div>
<div class='lg-row'>由眷屬纏縛，　當墮於險難，</div>
<div class='lg-row'>是故此生中，　無貪彼欲樂。</div>
<div class='lg-row'>又彼懈怠者，　常為癡所蔽，</div>
<div class='lg-row'>無少分福業，　眾共生輕賤。</div>
<div class='lg-row'>又彼懈怠者，　生睡眠惛沈，</div>
<div class='lg-row'>破壞解脫門，　智者善防護。</div>
<div class='lg-row'>又彼懈怠者，　起無慚無愧，</div>
<div class='lg-row'>此二為苦本，　後得大恐怖。</div>
<div class='lg-row'>又彼懈怠者，　悉廢其修作，</div>
<div class='lg-row'>是人於世間，　雖活即如死。</div>
<div class='lg-row'>又彼懈怠者，　引生於掉舉，</div>
<div class='lg-row'>令心不寂靜，　命終心散亂。</div>
<div class='lg-row'>沒懈怠淤泥，　何由超苦海？</div>
<div class='lg-row'>唯勇猛精進，　能到於彼岸。</div>
<div class='lg-row'>又彼懈怠者，　如傍生無異，</div>
<div class='lg-row'>但思念所食，　餘則無所知。</div>
<div class='lg-row'>由貪嗜飲食，　樂作不淨行，</div>
<div class='lg-row'>所欲多匱乏，　常從佗乞丐。</div>
<div class='lg-row'>乃至於自身，　忍寒熱飢渴，</div>
<div class='lg-row'>皆由懈怠故，　備受於艱苦。</div>
<div class='lg-row'>由彼懈怠故，　眾人皆嫌棄，</div>
<div class='lg-row'>彼為自欺罔，　何能盡苦際？</div>
<div class='lg-row'>不學真實乘，　唯貪於美味，</div>
<div class='lg-row'>命終墮惡道，　徒勞生後悔。</div>
<div class='lg-row'>若發起精進，　安住彼正念，</div>
<div class='lg-row'>永斷不善法，　此則為智者。</div>
<div class='lg-row'>如是種種苦，　皆由懈怠生，</div>
<div class='lg-row'>了知是業報，　畢竟不復造。</div>
<div class='lg-row'>眾生三毒火，　念念常熾然，</div>
<div class='lg-row'>大悲甘露雨，　為彼而息除。</div>
</div></div>
<div class='div-pin'><a id='mulu29' />
<p class='h1'>悲愍有情品第二十一</p>
<div class="lg regular"><div class='lg-row'>謂身語意業，　常與善相應，</div>
<div class='lg-row'>顯示三惡道，　引之令出離。</div>
<div class='lg-row'>若依止悲心，　能趣寂滅樂，</div>
<div class='lg-row'>愍念諸眾生，　如母愛己子。</div>
<div class='lg-row'>於有苦眾生，　尋求而捄護，</div>
<div class='lg-row'>鬼趣尚蒙祐，　得生於天趣。</div>
<div class='lg-row'>若具足悲心，　愛念諸含識，</div>
<div class='lg-row'>是名大丈夫，　人天咸恭敬。</div>
<div class='lg-row'>若人有悲心，　則能持淨戒，</div>
<div class='lg-row'>如月照世間，　光明常清淨。</div>
<div class='lg-row'>能令諸眾生，　離愁怖憂慼，</div>
<div class='lg-row'>是故於悲心，　畢竟常親近。</div>
<div class='lg-row'>若人離麁獷，　以悲心莊嚴，</div>
<div class='lg-row'>是名良福田，　名稱普周遍。</div>
<div class='lg-row'>由悲心普滋，　諸根無垢染，</div>
<div class='lg-row'>住清淨正見，　去菩提不遠。</div>
<div class='lg-row'>若人具悲心，　如諸天自在，</div>
<div class='lg-row'>於百千生中，　永離彼貧乏。</div>
<div class='lg-row'>若人意質直，　如金可貴重，</div>
<div class='lg-row'>復安住悲心，　斯為無盡寶。</div>
<div class='lg-row'>若人具精進，　常勤求正法，</div>
<div class='lg-row'>以悲心明燈，　為說除疑暗；</div>
<div class='lg-row'>常於晝夜中，　不捨其悲意，</div>
<div class='lg-row'>隨其所至處，　樂說而無懈。</div>
<div class='lg-row'>悲心極清涼，　息眾生熱惱，</div>
<div class='lg-row'>令得上妙樂，　後獲真常果。</div>
<div class='lg-row'>故諸佛所讚，　悲為無盡財，</div>
<div class='lg-row'>亦如淨池沼，　能滌諸罪垢，</div>
<div class='lg-row'>是最上莊嚴，　破煩惱黑暗，</div>
<div class='lg-row'>沃潤菩提苗，　令得真常果。</div>
<div class='lg-row'>若人有悲心，　如牛出醍醐，</div>
<div class='lg-row'>具足其美味，　蠲身心熱惱。</div>
<div class='lg-row'>三有如巨海，　三毒如駛流，</div>
<div class='lg-row'>悲心為舡筏，　仁者所乘蹈。</div>
<div class='lg-row'>悲為功德財，　白淨法嚴瑩，</div>
<div class='lg-row'>善人常繫念，　此說名為悲。</div>
<div class='lg-row'>悲捨離剛強，　內則生諸善，</div>
<div class='lg-row'>除煩惱過患，　如鎔金出鑛。</div>
<div class='lg-row'>悲心如寶器，　滿中容妙物，</div>
<div class='lg-row'>增長彼善根，　隨念獲安隱。</div>
<div class='lg-row'>悲心如寶藏，　眾生用無盡，</div>
<div class='lg-row'>能破彼貧窮，　成就廣大利。</div>
<div class='lg-row'>悲心常寂靜，　樂修習諸禪，</div>
<div class='lg-row'>離放逸境界，　出五欲垢染。</div>
<div class='lg-row'>又復起慈心，　於他生愍念，</div>
<div class='lg-row'>令彼獲輕安，　得脫苦纏縛。</div>
<div class='lg-row'>以意善思惟，　常遠彼罪垢，</div>
<div class='lg-row'>解脫諸恐怖，　志求寂靜樂。</div>
<div class='lg-row'>常與忍相應，　自他則無惱，</div>
<div class='lg-row'>世間咸喜見，　後得生天中。</div>
<div class='lg-row'>若人能安住，　慈忍無上寶，</div>
<div class='lg-row'>一切諸有情，　瞻之如父母。</div>
<div class='lg-row'>慈愍無過上，　為樂之根本，</div>
<div class='lg-row'>若人無是心，　後則唯有苦。</div>
<div class='lg-row'>若梵天悲心，　自在天忍辱，</div>
<div class='lg-row'>諸持明智母，　皆不及慈行；</div>
<div class='lg-row'>不害第一福，　正見最上善，</div>
<div class='lg-row'>寂靜心常安，　得離諸險難。</div>
<div class='lg-row'>是故當了知，　心常生憐愍，</div>
<div class='lg-row'>以施戒忍慈，　修成無垢智。</div>
</div></div>
<div class='div-pin'><a id='mulu30' />
<p class='h1'>布施品第二十二</p>
<div class="lg regular"><div class='lg-row'>由淨施所感，　十二種功德，</div>
<div class='lg-row'>得生人天中，　財富無與等。</div>
<div class='lg-row'>若人返是者，　獲咎亦如此，</div>
<div class='lg-row'>愚癡不樂施，　後墮於惡處。</div>
<div class='lg-row'>為妻子眷屬，　起慳悋貪愛，</div>
<div class='lg-row'>造匱乏苦因，　常希求不足。</div>
<div class='lg-row'>若廣行布施，　解脫貪纏縛，</div>
<div class='lg-row'>摧彼我慢幢，　破滅諸癡暗。</div>
<div class='lg-row'>施為彼先導，　引生殊勝處，</div>
<div class='lg-row'>於人世天中，　當招於巨富。</div>
<div class='lg-row'>施如彼浴池，　戒能淨諸垢，</div>
<div class='lg-row'>以智善觀察，　能超於三有。</div>
<div class='lg-row'>謂施戒及智，　三種如燈明，</div>
<div class='lg-row'>若人善修習，　永離諸癡暝。</div>
<div class='lg-row'>愛恚如巨海，　疑惑如波濤，</div>
<div class='lg-row'>欲渡彼險難，　當修施戒智。</div>
<div class='lg-row'>眾生多狂亂，　隨所生貪著，</div>
<div class='lg-row'>欲防護彼心，　當修施戒智；</div>
<div class='lg-row'>如是三種行，　我說為良藥，</div>
<div class='lg-row'>善除煩惱病，　皆使獲清涼。</div>
<div class='lg-row'>心起邪思惟，　生放逸過失，</div>
<div class='lg-row'>為彼婬怒癡，　相應而纏縛；</div>
<div class='lg-row'>是三毒可畏，　如火燒世間，</div>
<div class='lg-row'>以施等對治，　當斷令永盡。</div>
<div class='lg-row'>不修施等行，　彼則為愚癡，</div>
<div class='lg-row'>是人常苦惱，　求樂則無有。</div>
<div class='lg-row'>若在在處處，　眾生造諸罪，</div>
<div class='lg-row'>隨彼彼因緣，　受種種果報。</div>
<div class='lg-row'>一切有為法，　皆從因緣起，</div>
<div class='lg-row'>未見無惡因，　而受於苦報。</div>
<div class='lg-row'>心不樂惠施，　面常生怒色，</div>
<div class='lg-row'>斯為貧窶因，　是故當遠離。</div>
<div class='lg-row'>若施生喜心，　離相應慳垢，</div>
<div class='lg-row'>後得生天中，　諸天共遊戲。</div>
<div class='lg-row'>是慳如彼冤，　損壞極可畏，</div>
<div class='lg-row'>能令諸眾生，　受餓鬼饑渴。</div>
<div class='lg-row'>若樂行布施，　所生即快樂，</div>
<div class='lg-row'>是故諸智者，　於施常稱讚。</div>
<div class='lg-row'>施如彼光明，　所至則隨有，</div>
<div class='lg-row'>若生人天中，　得供養恭敬。</div>
<div class='lg-row'>故諸佛所說，　當善修布施，</div>
<div class='lg-row'>住不可破壞，　最上堅牢處。</div>
<div class='lg-row'>善行其施者，　則降彼慳冤，</div>
<div class='lg-row'>常以慧觀察，　無令得其便。</div>
<div class='lg-row'>施如彼良田，　而有其三種，</div>
<div class='lg-row'>善熏心種子，　各獲其果利。</div>
<div class='lg-row'>初樂行於施，　後專持淨戒，</div>
<div class='lg-row'>以智斷愛垢，　此理無過上。</div>
<div class='lg-row'>世間皆無常，　復多諸過失，</div>
<div class='lg-row'>不能斷彼愛，　何由生勝處？</div>
<div class='lg-row'>當發起大心，　樂廣行布施，</div>
<div class='lg-row'>捨此不修習，　後受餓鬼報。</div>
<div class='lg-row'>由依止施故，　復堅持淨戒，</div>
<div class='lg-row'>是人於後身，　受轉輪王位。</div>
<div class='lg-row'>由具彼禁戒，　善知時非時，</div>
<div class='lg-row'>解脫苦邊際，　得近菩提道。</div>
<div class='lg-row'>諸天不行施，　其福則隨<span class='corr'>減</span>，</div>
<div class='lg-row'>智者了知已，　當樂行喜捨；</div>
<div class='lg-row'>乃至此生中，　受人間快樂，</div>
<div class='lg-row'>皆由彼施故，　常繫念修作。</div>
<div class='lg-row'>設墮畜生中，　亦受彼快樂，</div>
<div class='lg-row'>皆由彼施故，　是如來所說。</div>
<div class='lg-row'>若人不樂施，　後墮餓鬼趣，</div>
<div class='lg-row'>斯由慳悋故，　常食諸不淨。</div>
<div class='lg-row'>若樂行布施，　則得清涼果，</div>
<div class='lg-row'>不修如是行，　為饑渴所燒。</div>
<div class='lg-row'>由先放逸故，　不修施等因，</div>
<div class='lg-row'>於彼命終時，　自心生熱惱。</div>
<div class='lg-row'>心喜而行施，　得眾所愛敬，</div>
<div class='lg-row'>常獲於吉祥，　感果故相似。</div>
<div class='lg-row'>若人不樂施，　自亦不受用，</div>
<div class='lg-row'>常悋惜其財，　終為佗散壞。</div>
<div class='lg-row'>若人具珍財，　奉尊親師長，</div>
<div class='lg-row'>斯順於正行，　則不為虛用。</div>
<div class='lg-row'>於貧病疲乏，　一切諸有情，</div>
<div class='lg-row'>常樂清淨施，　為之作眼目。</div>
<div class='lg-row'>由如是行施，　施已得生天，</div>
<div class='lg-row'>諸天若生慳，　不久而退墮。</div>
<div class='lg-row'>人間修施因，　天中受樂報，</div>
<div class='lg-row'>非無所修因，　而妄招其果。</div>
<div class='lg-row'>若離於施戒，　亦不修禪定，</div>
<div class='lg-row'>如是愚癡人，　雖活死無異。</div>
<div class='lg-row'>若不樂正法，　則減失慧命，</div>
<div class='lg-row'>愚夫不修習，　雖活則如死。</div>
<div class='lg-row'>若人無智燈，　心則不明了，</div>
<div class='lg-row'>彼則如傍生，　為人皮所覆。</div>
<div class='lg-row'>不施復多貪，　諸根常散亂，</div>
<div class='lg-row'>當知彼非人，　如餓鬼鬪諍。</div>
<div class='lg-row'>住慈念觀察，　修施戒禪定，</div>
<div class='lg-row'>斯為寂靜人，　諸天咸恭敬；</div>
<div class='lg-row'>具德眾所尊，　無德咸輕易，</div>
<div class='lg-row'>如是善了知，　是名人中天。</div>
<div class='lg-row'>善修其施者，　獲富樂長壽，</div>
<div class='lg-row'>於此世佗世，　常樂行喜捨。</div>
<div class='lg-row'>眾生隨自業，　生於五趣中，</div>
<div class='lg-row'>唯施等善因，　見之如父母。</div>
<div class='lg-row'>了知布施因，　所感其勝報，</div>
<div class='lg-row'>當奉持淨戒，　得脫三有苦。</div>
</div></div>
<div class='div-pin'><a id='mulu31' />
<p class='h1'>持戒品第二十三</p>
<div class="lg regular"><div class='lg-row'>戒為最勝財，　如日光普照，</div>
<div class='lg-row'>若人命終時，　唯戒為伴侶。</div>
<div class='lg-row'>持戒得生天，　或得諸禪定，</div>
<div class='lg-row'>於此世佗世，　光明無與等。</div>
<div class='lg-row'>若人樂生天，　少因則能得，</div>
<div class='lg-row'>是故遠諸惡，　常持於淨戒。</div>
<div class='lg-row'>若能護彼戒，　心樂行於施，</div>
<div class='lg-row'>後得生天中，　獲妙樂無比。</div>
<div class='lg-row'>妻子及珍財，　親眷朋屬等，</div>
<div class='lg-row'>護持淨戒者，　覩此皆非樂。</div>
<div class='lg-row'>於戒生愛敬，　如護念赤子，</div>
<div class='lg-row'>則離彼毀犯，　常生於勝處。</div>
<div class='lg-row'>由修彼淨行，　施戒悉圓滿，</div>
<div class='lg-row'>以白業莊嚴，　得生於天上。</div>
<div class='lg-row'>戒如於寶藏，　能生彼富饒，</div>
<div class='lg-row'>名稱及生天，　不求而自至；</div>
<div class='lg-row'>此三種勝報，　鬼趣尚能求，</div>
<div class='lg-row'>何況具智人，　淨心而奉戒？</div>
<div class='lg-row'>若人於淨戒，　盡形能護持，</div>
<div class='lg-row'>得至不滅處，　永盡諸苦際。</div>
<div class='lg-row'>過去諸輪迴，　為三毒纏縛，</div>
<div class='lg-row'>戒如淨光明，　能破彼黑暗。</div>
<div class='lg-row'>戒如天池沼，　具眾寶嚴瑩，</div>
<div class='lg-row'>亦名堅固財，　水火無能壞。</div>
<div class='lg-row'>是故彼正士，　於戒曾無犯，</div>
<div class='lg-row'>常生愛敬心，　得最上寂靜。</div>
<div class='lg-row'>決定心堅固，　於戒無缺漏，</div>
<div class='lg-row'>唯彼戒功能，　命終常守護。</div>
<div class='lg-row'>若親持戒人，　如日光所照，</div>
<div class='lg-row'>習近毀禁者，　轉增其癡鈍。</div>
<div class='lg-row'>離不善垢穢，　無希求熱惱，</div>
<div class='lg-row'>如是持戒人，　諸佛所稱讚。</div>
<div class='lg-row'>持戒具福慧，　初中後皆善，</div>
<div class='lg-row'>破戒唯愚夫，　如傍生無異。</div>
<div class='lg-row'>若人持淨戒，　得戒衣所覆，</div>
<div class='lg-row'>於戒若毀犯，　彼則如裸體。</div>
<div class='lg-row'>由持戒生天，　天眾競迎奉，</div>
<div class='lg-row'>於彼園苑中，　而共相遊戲。</div>
<div class='lg-row'>具足諸福業，　堅修持梵行，</div>
<div class='lg-row'>是人生天中，　決定無疑惑。</div>
<div class='lg-row'>由持彼戒故，　增益諸善利，</div>
<div class='lg-row'>於上妙五欲，　心不生染著。</div>
<div class='lg-row'>若此世佗世，　戒為其伴侶，</div>
<div class='lg-row'>於彼險惡道，　為之作依怙。</div>
<div class='lg-row'>於饑渴怖畏，　作第一捄護，</div>
<div class='lg-row'>應當善觀察，　捨此何歸趣？</div>
<div class='lg-row'>寧以利刀劍，　而自斷其首，</div>
<div class='lg-row'>於彼戒功能，　不應生毀犯。</div>
<div class='lg-row'>是持戒功德，　因果皆清淨，</div>
<div class='lg-row'>招世出世樂，　為諸佛所讚。</div>
<div class='lg-row'>若人不護戒，　無初中後善，</div>
<div class='lg-row'>失廣大利益，　及最上寂靜。</div>
<div class='lg-row'>持戒第一善，　施所不能及，</div>
<div class='lg-row'>彼財有限量，　戒功能無盡。</div>
<div class='lg-row'>由戒德莊嚴，　眾人所愛敬，</div>
<div class='lg-row'>當知諸如來，　因戒而成聖。</div>
<div class='lg-row'>持戒最清涼，　除身心熱惱，</div>
<div class='lg-row'>是故常奉行，　當得生天道。</div>
<div class='lg-row'>戒為生天梯，　亦名為樂海，</div>
<div class='lg-row'>若人離彼戒，　後唯生憂悔。</div>
<div class='lg-row'>戒如清涼水，　深廣常彌滿，</div>
<div class='lg-row'>為彼持戒者，　滌身心垢穢。</div>
<div class='lg-row'>受天中妙樂，　及殊勝莊嚴，</div>
<div class='lg-row'>皆由戒功能，　善因之所致。</div>
<div class='lg-row'>若安住淨戒，　眾善咸依止，</div>
<div class='lg-row'>念念常增長，　無惡道怖畏。</div>
<div class='lg-row'>若專修梵行，　以戒而嚴身，</div>
<div class='lg-row'>是人於現生，　得供養恭敬。</div>
<div class='lg-row'>由堅持禁戒，　常遠諸不善，</div>
<div class='lg-row'>於彼一切處，　得快樂安隱。</div>
<div class='lg-row'>若持彼彼戒，　各別有功能，</div>
<div class='lg-row'>常生殊勝處，　隨意而自在。</div>
<div class='lg-row'>施戒智三種，　能生於慈心，</div>
<div class='lg-row'>常愛念眾生，　得親近承事。</div>
<div class='lg-row'>戒如妙珍寶，　善人常貴重，</div>
<div class='lg-row'>永離諸過失，　得生於天中。</div>
<div class='lg-row'>具足清淨智，　如鎔金離垢，</div>
<div class='lg-row'>常樂持淨戒，　得生於天中。</div>
<div class='lg-row'>能令諸有情，　一切處安隱，</div>
<div class='lg-row'>不造諸罪行，　得生於天中。</div>
<div class='lg-row'>若人護彼戒，　以智善揀擇，</div>
<div class='lg-row'>於彼晝夜中，　精進常無退。</div>
<div class='lg-row'>戒如彼良馬，　善人所乘御，</div>
<div class='lg-row'>以真實思惟，　不著於樂報。</div>
<div class='lg-row'>天中上妙樂，　諸天共遊戲，</div>
<div class='lg-row'>皆由持戒故，　而得生於彼。</div>
<div class='lg-row'>天上妙花鬘，　天衣而嚴飾，</div>
<div class='lg-row'>諸天共遊戲，　皆善因所得。</div>
<div class='lg-row'>有妙蓮花池，　生清涼香風，</div>
<div class='lg-row'>諸天共遊戲，　皆善因所得。</div>
<div class='lg-row'>天上諸宮殿，　眾寶而莊嚴，</div>
<div class='lg-row'>諸天共遊戲，　皆由持戒故。</div>
<div class='lg-row'>天中妙園林，　眾華悉開發，</div>
<div class='lg-row'>遊止諸寶山，　皆由持戒故。</div>
<div class='lg-row'>由具彼淨戒，　生三十三天，</div>
<div class='lg-row'>如人入己宅，　即無諸憂患。</div>
<div class='lg-row'>若人護彼戒，　得最上壽命，</div>
<div class='lg-row'>破戒命終時，　受無量極苦。</div>
<div class='lg-row'>於持戒功德，　知已常愛樂，</div>
<div class='lg-row'>善護於戒者，　則不生毀犯。</div>
<div class='lg-row'>由能護彼戒，　善住於忍辱，</div>
<div class='lg-row'>以寂靜因緣，　眾人咸樂覩。</div>
<div class='lg-row'>若依止淨戒，　如乘於舡筏，</div>
<div class='lg-row'>能運載自佗，　得渡三有海。</div>
<div class='lg-row'>由戒水清涼，　能滌於心智，</div>
<div class='lg-row'>閻浮檀金花，　諸天來奉獻。</div>
<div class='lg-row'>若人意寂靜，　以戒常莊嚴，</div>
<div class='lg-row'>自在生諸天，　受樂而無極。</div>
<div class='lg-row'>由廣修勝行，　受最上妙樂，</div>
<div class='lg-row'>遊戲於諸天，　皆由持戒故。</div>
<div class='lg-row'>若持彼淨戒，　如陞於階陛，</div>
<div class='lg-row'>智力常相扶，　得生尊勝處。</div>
<div class='lg-row'>若人純淨心，　於戒無缺漏，</div>
<div class='lg-row'>由戒法清淨，　常生安隱處。</div>
<div class='lg-row'>善護於戒者，　常思惟觀察，</div>
<div class='lg-row'>離微細毀犯，　得至寂滅處。</div>
<div class='lg-row'>戒能生彼樂，　棄背諸罪垢，</div>
<div class='lg-row'>是故常守護，　畢竟除憂怖。</div>
<div class='lg-row'>由持彼戒故，　命終無怖畏，</div>
<div class='lg-row'>於三惡道中，　為第一捄護。</div>
<div class='lg-row'>若人不護戒，　如盲瞖眼目，</div>
<div class='lg-row'>於戒不清淨，　常生下劣處。</div>
<div class='lg-row'>求人天快樂，　唯戒為其本，</div>
<div class='lg-row'>於戒不清淨，　後則生悔惱。</div>
<div class='lg-row'>無戒愚癡人，　不得生天界，</div>
<div class='lg-row'>是故具智者，　於戒常奉持。</div>
<div class='lg-row'>天中妙五欲，　第一殊勝樂，</div>
<div class='lg-row'>由戒清淨故，　而獲於多果。</div>
<div class='lg-row'>彌盧山金光，　戒光復過彼，</div>
<div class='lg-row'><span class='corr'>扸</span>為十六分，　亦不及其一。</div>
<div class='lg-row'>戒光常照明，　逾真金嚴瑩，</div>
<div class='lg-row'>皆由自善業，　得生於忉利。</div>
<div class='lg-row'>持戒有三品，　謂彼上中下，</div>
<div class='lg-row'>皆如所作因，　受報亦如是。</div>
<div class='lg-row'>由持彼戒故，　則不生放逸，</div>
<div class='lg-row'>安住於正法，　常獲諸妙樂。</div>
<div class='lg-row'>戒能離諸垢，　常發淨光明，</div>
<div class='lg-row'>設百千日光，　類此無能及。</div>
<div class='lg-row'>若上品持戒，　獲七種功德，</div>
<div class='lg-row'>隨意而受用，　善逝之所說。</div>
<div class='lg-row'>由依止淨戒，　正見常現前，</div>
<div class='lg-row'>從人世生天，　斯不為難得。</div>
<div class='lg-row'>戒為清涼觸，　於身不捨離，</div>
<div class='lg-row'>愚夫不親近，　常受諸熱惱。</div>
<div class='lg-row'>若人清淨心，　善護於禁戒，</div>
<div class='lg-row'>具彼七種財，　決定無能壞。</div>
<div class='lg-row'>若人清淨心，　修持於梵行，</div>
<div class='lg-row'>如禽有二翼，　飛空而不墮。</div>
<div class='lg-row'>由持彼戒故，　而得清淨果，</div>
<div class='lg-row'>為勝中最勝，　則更無過上。</div>
<div class='lg-row'>若心善修作，　依止施戒寶，</div>
<div class='lg-row'>於天上人間，　長生殊勝處。</div>
<div class='lg-row'>身不持淨戒，　心不樂正法，</div>
<div class='lg-row'>內外無所蘊，　何由免惡道？</div>
<div class='lg-row'>若樂寂靜法，　為人所恭敬，</div>
<div class='lg-row'>彼內外堅固，　如金剛無異。</div>
<div class='lg-row'>旃檀沈水香，　怛計薝蔔花，</div>
<div class='lg-row'>人天咸所重，　不及彼戒香。</div>
<div class='lg-row'>若人修施戒，　唯意樂生天，</div>
<div class='lg-row'>此為垢濁因，　如毒和美膳。</div>
<div class='lg-row'>是故於彼戒，　堅持求出離，</div>
<div class='lg-row'>遠離破戒人，　如毒如刀杖。</div>
<div class='lg-row'>如是善護戒，　往趣人天中，</div>
<div class='lg-row'>無戒眾所嫌，　求樂不可得。</div>
<div class='lg-row'>了知是功德，　專心無暫捨，</div>
<div class='lg-row'>為第一捄護，　無與戒相似。</div>
</div></div>
<div class='div-pin'><a id='mulu32' />
<p class='h1'>忍辱品第二十四</p>
<div class="lg regular"><div class='lg-row'>善安住於忍，　為第一莊嚴，</div>
<div class='lg-row'>此為最勝財，　非世寶所及。</div>
<div class='lg-row'>若人修忍行，　為世所恭敬，</div>
<div class='lg-row'>是故常一心，　堅固而修習。</div>
<div class='lg-row'>若人修忍行，　離忿怒過失，</div>
<div class='lg-row'>於此世佗世，　善人常稱讚。</div>
<div class='lg-row'>忍財與戒財，　及彼勝慧財，</div>
<div class='lg-row'>如是諸功德，　超過於世間。</div>
<div class='lg-row'>是故具智者，　樂行於忍辱，</div>
<div class='lg-row'>常於諸眾生，　心不生厭捨。</div>
<div class='lg-row'>忍如妙良藥，　能療治忿毒，</div>
<div class='lg-row'>由彼忍力故，　展轉無令起。</div>
<div class='lg-row'>愚夫無明慧，　如盲無所覩，</div>
<div class='lg-row'>以忍辱燈明，　引之登正道。</div>
<div class='lg-row'>由無正法財，　於五趣旋轉，</div>
<div class='lg-row'>善修忍行者，　我說為富饒。</div>
<div class='lg-row'>忿怒深過咎，　如險惡曠野，</div>
<div class='lg-row'>若人具忍行，　於彼善超越。</div>
<div class='lg-row'>若不修忍行，　迷失於正道，</div>
<div class='lg-row'>欲離惡趣苦，　非忍何由免？</div>
<div class='lg-row'>若人行忍辱，　晝夜獲安隱，</div>
<div class='lg-row'>永離諸憂慼，　後世常端正。</div>
<div class='lg-row'>忍為功德藏，　善人常守護，</div>
<div class='lg-row'>於意善調伏，　無煩惱所嬈。</div>
<div class='lg-row'>忍為生天梯，　出輪迴怖畏，</div>
<div class='lg-row'>若能善修習，　解脫地獄苦。</div>
<div class='lg-row'>忍為功德水，　清淨常充滿，</div>
<div class='lg-row'>能捄餓鬼渴，　滌傍生罪垢。</div>
<div class='lg-row'>若專修忍行，　獲吉祥安樂，</div>
<div class='lg-row'>等視諸有情，　如世之慈母。</div>
</div></div>
<div class='div-pin'><a id='mulu33' />
<p class='h1'>精進品第二十五</p>
<div class="lg regular"><div class='lg-row'>為長養正法，　觀彼時及方，</div>
<div class='lg-row'>起勇猛精進，　而求彼彼果。</div>
<div class='lg-row'>若離於正法，　及時方作用，</div>
<div class='lg-row'>由無彼精進，　多增懶墮事。</div>
<div class='lg-row'>智者多勇捍，　樂解脫正法，</div>
<div class='lg-row'>速趣於天中，　如箭頃相似。</div>
<div class='lg-row'>由彼精進力，　善營種種事，</div>
<div class='lg-row'>於彼彼所作，　皆悉得成就。</div>
<div class='lg-row'>若出世正法，　及世間義利，</div>
<div class='lg-row'>皆由彼精進，　捨此則無有。</div>
<div class='lg-row'>若人遠精進，　則捨諸善法，</div>
<div class='lg-row'>為世所輕嫌，　如兔影昏月。</div>
<div class='lg-row'>捨離八聖道，　淨智不增長，</div>
<div class='lg-row'>唯彼精進力，　得至安隱處。</div>
<div class='lg-row'>若人具精進，　如王力自在，</div>
<div class='lg-row'>羅漢無精進，　不能成菩提。</div>
<div class='lg-row'>了知是功德，　諸根不散亂，</div>
<div class='lg-row'>發起精進心，　為第一最勝。</div>
<div class='lg-row'>得淨智現前，　常生於正念，</div>
<div class='lg-row'>遠離彼老死，　得證真常果。</div>
</div></div>
<div class='div-pin'><a id='mulu34' />
<p class='h1'>禪定品第二十六</p>
<div class="lg regular"><div class='lg-row'>若人修諸定，　於慧而不著，</div>
<div class='lg-row'>應當常一心，　生清淨意樂。</div>
<div class='lg-row'>善住心一境，　無相違過失，</div>
<div class='lg-row'>解脫諸怖畏，　此說為安樂。</div>
<div class='lg-row'>若心住一境，　則離諸疑惑，</div>
<div class='lg-row'>清淨如真金，　此說為安樂。</div>
<div class='lg-row'>若人心寂靜，　諸根不散亂，</div>
<div class='lg-row'>決定趣菩提，　此說為安樂。</div>
<div class='lg-row'>由心住一境，　樂修習諸定，</div>
<div class='lg-row'>是人常獲得，　三摩地快樂。</div>
<div class='lg-row'>樂獨處空閑，　常修彼勝定，</div>
<div class='lg-row'>了知彼妙樂，　出過於世間。</div>
<div class='lg-row'>如是清淨心，　常安住一境，</div>
<div class='lg-row'>解脫過失網，　到最上寂靜。</div>
<div class='lg-row'>若心專一境，　善制於五根，</div>
<div class='lg-row'>以智水滅除，　愛火所燒害；</div>
<div class='lg-row'>常現前安住，　清淨殊妙樂，</div>
<div class='lg-row'>由解脫彼愛，　受用而無盡。</div>
<div class='lg-row'>心邪曲思惟，　處處而生起，</div>
<div class='lg-row'>善住持定者，　常一境相應。</div>
<div class='lg-row'>此最上禪定，　能趣涅盤城，</div>
<div class='lg-row'>破壞諸魔怨，　是故應修習。</div>
<div class='lg-row'>善堅固諸定，　則能調意馬，</div>
<div class='lg-row'>永離諸憂染，　得最上安住。</div>
<div class='lg-row'>善修於定者，　離貪而止足，</div>
<div class='lg-row'>所招殊勝報，　此無能盡說。</div>
<div class='lg-row'>如是善修習，　住心一境性，</div>
<div class='lg-row'>能超生死流，　得至不滅處。</div>
</div></div>
<div class='div-pin'><a id='mulu35' />
<p class='h1'>勝慧品第二十七</p>
<div class="lg regular"><div class='lg-row'>由慧力為先，　樂勤求正法，</div>
<div class='lg-row'>與定常相應，　如母愛於子；</div>
<div class='lg-row'>又世間父母，　不能偏隨逐，</div>
<div class='lg-row'>彼於五趣中，　一切皆捄護。</div>
<div class='lg-row'>慧山極高峻，　戒水常清淨，</div>
<div class='lg-row'>於三有過患，　一切皆明見。</div>
<div class='lg-row'>若真實了知，　眼根所緣境，</div>
<div class='lg-row'>以智為所依，　能渡三有海。</div>
<div class='lg-row'>善修施戒定，　說彼智為先，</div>
<div class='lg-row'>由智樂持戒，　則能免惡趣。</div>
<div class='lg-row'>若眼所觀境，　由慧而離染，</div>
<div class='lg-row'>故如來所說，　善住八聖道；</div>
<div class='lg-row'>於苦等四諦，　最初而開示，</div>
<div class='lg-row'>由增上慧力，　破愚夫常見。</div>
<div class='lg-row'>智如彼利劍，　斷貪愛藤蔓，</div>
<div class='lg-row'>離生等纏縛，　及彼過失聚。</div>
<div class='lg-row'>智為勝甘露，　是出世法財，</div>
<div class='lg-row'>最上善知識，　為第一寶藏。</div>
<div class='lg-row'>修智戒耆舊，　離貪愛疑惑，</div>
<div class='lg-row'>常依止寂靜，　開示真實道。</div>
<div class='lg-row'>慧如彼金剛，　力能極堅利，</div>
<div class='lg-row'>摧壞諸煩惱，　令乘大智車。</div>
</div></div>
<p class='juan'>諸法集要經卷第八</p>
</div><!-- end of div[@id='body'] -->
</body></html>