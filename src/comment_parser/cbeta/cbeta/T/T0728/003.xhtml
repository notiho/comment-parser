<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu9' />諸法集要經卷第三</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<p class='h1'>不放逸品第六之餘</p>
<div class="lg regular"><div class='lg-row'>於善當奉行，　見惡則如毒，</div>
<div class='lg-row'>故說此放逸，　為第一險道。</div>
<div class='lg-row'>彼放逸眾生，　為美言所誑，</div>
<div class='lg-row'>常迷醉其心，　於苦唯己分。</div>
</div>
<div class="lg regular"><div class='lg-row'>不怖於苦惱，　不求天快樂，</div>
<div class='lg-row'>由無智觀察，　與傍生無異。</div>
<div class='lg-row'>於飲食婬欲，　其心無暫捨，</div>
<div class='lg-row'>如是諸有情，　則同其畜類。</div>
<div class='lg-row'>樂著嬉戲者，　住琰摩口中，</div>
<div class='lg-row'>彼死即現前，　是苦難堪忍。</div>
<div class='lg-row'>眾生心放逸，　樂壞即夭喪，</div>
<div class='lg-row'>由彼放逸故，　終為死磨滅。</div>
<div class='lg-row'>唯有一善法，　令壽命安隱，</div>
<div class='lg-row'>復能生諸天，　說名不放逸。</div>
<div class='lg-row'>放逸不放逸，　生過失功德，</div>
<div class='lg-row'>善惡皆由心，　解縛亦如是。</div>
<div class='lg-row'>眾生不了知，　快樂如冤害，</div>
<div class='lg-row'>彼意極愚癡，　遠離於佛智。</div>
<div class='lg-row'>放逸如毒樹，　聳幹有其三，</div>
<div class='lg-row'>為彼老病死，　常依止而住。</div>
<div class='lg-row'>具足修正行，　不為彼所侵，</div>
<div class='lg-row'>智者處輪迴，　常樂不放逸。</div>
<div class='lg-row'>若樂不放逸，　則離諸過咎，</div>
<div class='lg-row'>解脫諸恐怖，　得最上快樂。</div>
<div class='lg-row'>若具放逸者，　我則生怖畏，</div>
<div class='lg-row'>彼若有解脫，　於樂不須斷。</div>
<div class='lg-row'>由貪起放逸，　當墮蓮華獄，</div>
<div class='lg-row'>彼於欲自在，　常止住其中。</div>
<div class='lg-row'>若住於放逸，　生四種顛倒，</div>
<div class='lg-row'>能壞於善行，　如世間冤害。</div>
<div class='lg-row'>無量諸疑惑，　恐怖常逼切，</div>
<div class='lg-row'>流轉生死中，　皆由放逸行。</div>
<div class='lg-row'>此一放逸行，　常樂諸欲樂，</div>
<div class='lg-row'>則遠離一切，　無漏清淨法。</div>
<div class='lg-row'>諸天放逸故，　展轉無窮極，</div>
<div class='lg-row'>愚癡不厭離，　何由得寂靜？</div>
<div class='lg-row'>離染污思惟，　其心則寂靜，</div>
<div class='lg-row'>能利於自他，　無復諸熱惱。</div>
<div class='lg-row'>諸天著欲樂，　所得何曾見！</div>
<div class='lg-row'>是樂有為生，　無常不久住。</div>
<div class='lg-row'>此有為色相，　決定而破壞，</div>
<div class='lg-row'>彼樂若壞時，　則生於苦惱。</div>
<div class='lg-row'>若人於欲境，　放逸心狂亂，</div>
<div class='lg-row'>決定有乖離，　後受於熱惱。</div>
<div class='lg-row'>於五欲境界，　貪愛得自在，</div>
<div class='lg-row'>彼欲誑諸天，　放逸則隨轉。</div>
<div class='lg-row'>若人作放逸，　是諸難根本，</div>
<div class='lg-row'>於財起貪求，　廣造諸不善。</div>
<div class='lg-row'>若人於此生，　具足諸快樂，</div>
<div class='lg-row'>當隨智惠行，　如魚逐流水。</div>
<div class='lg-row'>諸天若放逸，　為女色所伏，</div>
<div class='lg-row'>則為彼燒然，　常受於苦惱。</div>
<div class='lg-row'>是故諸天人，　一心當遠離，</div>
<div class='lg-row'>於意常止足，　不為欲所縛。</div>
<div class='lg-row'>愚癡迷罪福，　不知法非法，</div>
<div class='lg-row'>此人於涅盤，　少分不可得。</div>
<div class='lg-row'>於輕重律儀，　及甚深法要，</div>
<div class='lg-row'>而常樂修習，　則獲彼安樂。</div>
<div class='lg-row'>常樂宣正法，　滌除諸垢穢，</div>
<div class='lg-row'>不作放逸行，　則常獲妙樂。</div>
<div class='lg-row'>昔樂行放逸，　常迷醉愚癡，</div>
<div class='lg-row'>若天若世人，　皆不應親近。</div>
<div class='lg-row'>造放逸過失，　未曾有間斷，</div>
<div class='lg-row'>彼人命欲終，　則趣於惡道。</div>
<div class='lg-row'>此說彼放逸，　於理非和合，</div>
<div class='lg-row'>諸天常癡迷，　當墮於地獄。</div>
<div class='lg-row'>諸天欲所迷，　非愛而生愛，</div>
<div class='lg-row'>癡暗不覺知，　何有於少樂？</div>
<div class='lg-row'>諸天於五欲，　常樂著迷醉，</div>
<div class='lg-row'>如彼生盲人，　不見於正道。</div>
<div class='lg-row'>由彼心散亂，　不生真實見，</div>
<div class='lg-row'>放逸鎮燒然，　是故當遠離。</div>
<div class='lg-row'>意地諸善法，　由放逸破壞，</div>
<div class='lg-row'>八聖道昭然，　畢竟無能見。</div>
<div class='lg-row'>是放逸為毒，　能壞十善法，</div>
<div class='lg-row'>如是放逸者，　失四種禪定。</div>
<div class='lg-row'>諸佛離五欲，　常讚不放逸，</div>
<div class='lg-row'>是身老死侵，　當厭離放逸。</div>
<div class='lg-row'>放逸唯有苦，　離此即解脫，</div>
<div class='lg-row'>為放逸所牽，　無智不能斷。</div>
<div class='lg-row'>不放逸最勝，　諸天樂親近，</div>
<div class='lg-row'>若作放逸者，　定知當退沒。</div>
<div class='lg-row'>一切諸眾生，　輪迴不解脫，</div>
<div class='lg-row'>由放逸羂索，　縈纏難出離，</div>
<div class='lg-row'>造惡則無福，　作善非招罪。</div>
<div class='lg-row'>放逸諸有情，　常生顛倒見，</div>
<div class='lg-row'>云何為罪福？　非世俗所說。</div>
<div class='lg-row'>智者善明了，　不讚於放逸，</div>
<div class='lg-row'>諸天若放逸，　則減失善業，</div>
<div class='lg-row'>當知此惡因，　定招於苦果。</div>
<div class='lg-row'>若意著諸欲，　暫時生少樂，</div>
<div class='lg-row'>則為彼破壞，　退失生大苦。</div>
<div class='lg-row'>境界常現前，　愚夫不厭足，</div>
<div class='lg-row'>癡迷著女人，　則見其墮落。</div>
<div class='lg-row'>由貪生放逸，　習近諸女人，</div>
<div class='lg-row'>於己命終時，　彼則咸觀看。</div>
<div class='lg-row'>諸天若退沒，　獨逝而無侶，</div>
<div class='lg-row'>唯有善惡業，　於後而隨逐。</div>
<div class='lg-row'>遠離彼惡作，　<span class='corr'>專</span>修諸善行，</div>
<div class='lg-row'>棄捨斯過咎，　常樂不放逸。</div>
<div class='lg-row'>放逸輪迴本，　離此為寂靜，</div>
<div class='lg-row'>彼二種差別，　此說其自相。</div>
<div class='lg-row'>智者常思惟，　樂修於諸善，</div>
<div class='lg-row'>正人依法行，　則無於少苦。</div>
<div class='lg-row'>眾生處輪迴，　皆隨於自業，</div>
<div class='lg-row'>云何彼世間，　為放逸破壞？</div>
<div class='lg-row'>放逸第一縛，　復能壞諸善，</div>
<div class='lg-row'>為彼墮落因，　作地獄苦本。</div>
<div class='lg-row'>顯示一放逸，　為諸苦惱因，</div>
<div class='lg-row'>若樂饒益者，　常離彼過失。</div>
<div class='lg-row'>若離於放逸，　得至不死處，</div>
<div class='lg-row'>由不放逸故，　則近菩提道。</div>
<div class='lg-row'>若樂不放逸，　住最上涅盤，</div>
<div class='lg-row'>故說彼放逸，　為其墮落因。</div>
<div class='lg-row'>若人作放逸，　此惡無過上，</div>
<div class='lg-row'>為世所欺輕，　死墮餓鬼趣。</div>
<div class='lg-row'>若樂於放逸，　則生彼顛倒，</div>
<div class='lg-row'>由如是業果，　隨生死流轉。</div>
<div class='lg-row'>彼地獄熾火，　常燒放逸人，</div>
<div class='lg-row'>若樂解脫者，　則捨於放逸。</div>
<div class='lg-row'>若人離放逸，　則生於明智，</div>
<div class='lg-row'>永斷於諸惑，　常受彼妙樂。</div>
<div class='lg-row'>眾生心散亂，　為業而纏縛，</div>
<div class='lg-row'>流轉三有中，　當樂不放逸。</div>
<div class='lg-row'>於苦謂為樂，　樂壞生於苦，</div>
<div class='lg-row'>夫死轉為妻，　當樂不放逸。</div>
<div class='lg-row'>妻死或為母，　母死或為妻，</div>
<div class='lg-row'>於此流轉中，　當樂不放逸。</div>
<div class='lg-row'>放逸能生貪，　由貪復生恚，</div>
<div class='lg-row'>為過患之源，　沈輪於惡道。</div>
<div class='lg-row'>放逸不放逸，　智者皆不著，</div>
<div class='lg-row'>此最上安隱，　昇智慧樓閣。</div>
<div class='lg-row'>若能離放逸，　善住安樂處，</div>
<div class='lg-row'>為大智丈夫，　速證真常果。</div>
<div class='lg-row'>示放逸過失，　與道極相違，</div>
<div class='lg-row'>則斷法橋梁，　壞善心種子。</div>
<div class='lg-row'>能壞解脫法，　引生諸妄念，</div>
<div class='lg-row'>墮彼險惡趣，　皆從放逸起。</div>
<div class='lg-row'>自不求利益，　為他人所棄，</div>
<div class='lg-row'>無言無所作，　彼則如死者。</div>
<div class='lg-row'>雖具天形質，　愚癡同畜類，</div>
<div class='lg-row'>常居放逸中，　作歌舞戲笑。</div>
<div class='lg-row'>若人著放逸，　即趣三有海，</div>
<div class='lg-row'>滅已復還生，　悉見其破壞。</div>
<div class='lg-row'>由此造諸罪，　為業所纏縛，</div>
<div class='lg-row'>放逸轉為冤，　違背諸善法。</div>
<div class='lg-row'>是業不住內，　亦不在於外，</div>
<div class='lg-row'>當知放逸者，　皆由心破壞。</div>
<div class='lg-row'>於最上境界，　其心無厭足，</div>
<div class='lg-row'>樂歌舞嬉戲，　不知墮滅處。</div>
<div class='lg-row'>愚癡放逸者，　以怖為歡悅，</div>
<div class='lg-row'>彼天同生盲，　不知道非道。</div>
<div class='lg-row'>由彼放逸行，　從諸禪墮落，</div>
<div class='lg-row'>輪轉欲界中，　馳流於五趣。</div>
<div class='lg-row'>若住無色界，　獲四種空定，</div>
<div class='lg-row'>由行放逸故，　流轉於世間。</div>
<div class='lg-row'>周流三界中，　愚癡無知覺，</div>
<div class='lg-row'>放逸為桎梏，　愛索而纏縛。</div>
<div class='lg-row'>若墮諸惡道，　常飢渴恐怖，</div>
<div class='lg-row'>由彼放逸行，　不生於悔惱。</div>
<div class='lg-row'>若心生苦惱，　則為愛別離，</div>
<div class='lg-row'>故如來所訶，　常遠於放逸。</div>
<div class='lg-row'>由彼放逸芽，　滋長老病死，</div>
<div class='lg-row'>是三種苦惱，　能壞諸眾生。</div>
<div class='lg-row'>又如彼大地，　能生其藥草，</div>
<div class='lg-row'>彼放逸愚夫，　則增長諸惑。</div>
<div class='lg-row'>放逸如毒苗，　出生諸懈怠，</div>
<div class='lg-row'>飲酒著女色，　共遊戲境界，</div>
<div class='lg-row'>放逸為極苦，　不放逸最樂。</div>
<div class='lg-row'>放逸不放逸，　於此善分別。</div>
</div>
<div class="lg regular"><div class='lg-row'>假使百千俱胝劫，　墮於惡趣受極苦，</div>
<div class='lg-row'>是故不應作放逸，　則同諸佛超彼岸。</div>
</div></div>
<div class='div-pin'><a id='mulu10' />
<p class='h1'>訶厭五欲品第七</p>
<div class="lg regular"><div class='lg-row'>欲為第一誑，　於彼無作意，</div>
<div class='lg-row'>是諸地獄因，　輪迴深險縛。</div>
<div class='lg-row'>若人著諸欲，　則受無邊苦，</div>
<div class='lg-row'>常為欲蛇害，　何有於少樂？</div>
<div class='lg-row'>寧以利刀劍，　而自斷其舌，</div>
<div class='lg-row'>不應以少言，　而談於欲事。</div>
<div class='lg-row'>眾生貪所欺，　瞋恚常燒煮，</div>
<div class='lg-row'>愚癡所降伏，　於欲常讚美。</div>
<div class='lg-row'>多造於惡行，　而得欲少味，</div>
<div class='lg-row'>由縱彼貪癡，　不了苦為苦。</div>
<div class='lg-row'>彼欲無形色，　快樂無有常，</div>
<div class='lg-row'>為最極惡因，　然後當遠離。</div>
<div class='lg-row'>眾生由起貪，　常墮於惡趣，</div>
<div class='lg-row'>若能離彼過，　則無地獄怖。</div>
<div class='lg-row'>獄中生惡火，　欲火悉同等，</div>
<div class='lg-row'>是故當一心，　常生於厭怖。</div>
<div class='lg-row'>常愛樂解脫，　遠離於彼欲，</div>
<div class='lg-row'>破壞不善法，　如日除黑暗。</div>
<div class='lg-row'>彼愚癡凡夫，　諸根著境界，</div>
<div class='lg-row'>由意生愛樂，　即墮於惡趣。</div>
<div class='lg-row'>由彼五境界，　五根生愛著，</div>
<div class='lg-row'>須臾貪火然，　於欲而無足。</div>
<div class='lg-row'>又彼諸有情，　而生於貪火，</div>
<div class='lg-row'>和合則熾盛，　離散則無有。</div>
<div class='lg-row'>若離欲境界，　彼無由得起，</div>
<div class='lg-row'>是火極險惡，　常應生遠離。</div>
<div class='lg-row'>如木無分別，　從愛河而流，</div>
<div class='lg-row'>彼愛復如酥，　沃之增熾焰。</div>
<div class='lg-row'>是貪火猛毒，　能燒於一身，</div>
<div class='lg-row'>棄捨於名色，　彼火則不滅。</div>
<div class='lg-row'>又如世間火，　見已咸生畏，</div>
<div class='lg-row'>貪火極洞然，　何不生驚怖？</div>
<div class='lg-row'>從彼五根起，　五境而圍繞，</div>
<div class='lg-row'>愛力疾如風，　燒彼多貪者。</div>
<div class='lg-row'>境界如稠林，　深險難出離，</div>
<div class='lg-row'>為彼貪所燒，　如火然槁木。</div>
<div class='lg-row'>是貪欲熾火，　隨境界增長，</div>
<div class='lg-row'>彼貪者無知，　以苦而為樂。</div>
<div class='lg-row'>世火益光明，　貪火增黑暗，</div>
<div class='lg-row'>是境界如冤，　智者當遠離。</div>
<div class='lg-row'>若人於境界，　見已當如毒，</div>
<div class='lg-row'>暫生於少樂，　然後受極苦。</div>
<div class='lg-row'>非此世他世，　亦無初中後，</div>
<div class='lg-row'>如是欲境界，　云何有快樂？</div>
<div class='lg-row'>是諸愚癡者，　多樂著嬉戲，</div>
<div class='lg-row'>於境界無厭，　如火焚草木。</div>
<div class='lg-row'>由於境無厭，　則為彼欺誑，</div>
<div class='lg-row'>常處生死中，　不知其過失。</div>
<div class='lg-row'>著欲飛禽行，　彼決定愚癡，</div>
<div class='lg-row'>如是諸天人，　不及禽等類。</div>
<div class='lg-row'>猶如劫盡時，　日炙海令竭，</div>
<div class='lg-row'>百千俱胝劫，　觀色而無厭。</div>
<div class='lg-row'>彼海尚有竭，　天雨能充滿，</div>
<div class='lg-row'>眼視諸色相，　未曾有厭足。</div>
<div class='lg-row'>於欲若無厭，　於樂何分別？</div>
<div class='lg-row'>彼若足無貪，　則遠離憂惱。</div>
<div class='lg-row'>如摩羅耶山，　悉產旃檀木，</div>
<div class='lg-row'>愚者伐為薪，　復以營田畝。</div>
<div class='lg-row'>欲為第一誑，　虛妄不堅牢，</div>
<div class='lg-row'>如乾闥婆城，　亦如於夢境；</div>
<div class='lg-row'>如幻如聚沫，　如金播歌果，</div>
<div class='lg-row'>暫生於美味，　著欲亦如此。</div>
<div class='lg-row'>智者真實見，　離愛則無苦，</div>
<div class='lg-row'>為彼愚癡者，　顯示其惡果。</div>
<div class='lg-row'>欲如世間毒，　造作一切罪，</div>
<div class='lg-row'>如所得思惟，　後復為破壞。</div>
<div class='lg-row'>意著欲無厭，　復以欲為冤，</div>
<div class='lg-row'>彼天命終時，　即墮於地獄。</div>
<div class='lg-row'>欲為世間毒，　亦如一電光，</div>
<div class='lg-row'>愚癡著女色，　如魚逐浪轉。</div>
<div class='lg-row'>常思惟增長，　前後際不善，</div>
<div class='lg-row'>著欲如熾火，　智者當遠離。</div>
<div class='lg-row'>若隨其親近，　則彼彼增長，</div>
<div class='lg-row'>欲火極燒然，　觸則受楚毒。</div>
<div class='lg-row'>了知此欲火，　智者常遠離，</div>
<div class='lg-row'>若離於彼欲，　決定獲安隱。</div>
<div class='lg-row'>彼無數百千，　那由佗天眾，</div>
<div class='lg-row'>由愛樂五欲，　為獄火燒煮。</div>
<div class='lg-row'>欲如火如毒，　當離求安樂，</div>
<div class='lg-row'>為彼地獄因，　是故應棄捨。</div>
<div class='lg-row'>於欲得自在，　如不見不聞，</div>
<div class='lg-row'>由不著彼故，　無苦無逼惱。</div>
<div class='lg-row'>於欲不應作，　亦勿意思惟，</div>
<div class='lg-row'>著欲諸天人，　為彼火所害。</div>
<div class='lg-row'>從無始輪迴，　欲冤從心起，</div>
<div class='lg-row'>於愛若解脫，　彼欲則無有。</div>
<div class='lg-row'>彼染濁苦果，　從愛欲而生，</div>
<div class='lg-row'>若於欲解脫，　則得上妙樂。</div>
<div class='lg-row'>智者依於欲，　於欲而無愛，</div>
<div class='lg-row'>由離彼癡故，　得證真常處。</div>
<div class='lg-row'>暫生於適悅，　後受諸楚毒，</div>
<div class='lg-row'>於欲起染著，　則趣於地獄。</div>
<div class='lg-row'>是中生愛樂，　剎那樂非有，</div>
<div class='lg-row'>若離垢寂靜，　得至不滅處。</div>
<div class='lg-row'>智者初中後，　以欲而莊嚴，</div>
<div class='lg-row'>云何彼愚夫，　於欲而耽著？</div>
<div class='lg-row'>是欲如毒苗，　觸則生熾火，</div>
<div class='lg-row'>於彼生愛樂，　則為毒所害。</div>
<div class='lg-row'>如火加於薪，　其焰常不滅，</div>
<div class='lg-row'>若樂彼欲者，　則增於熱惱。</div>
<div class='lg-row'>如蛾見燈焰，　不知燒其身，</div>
<div class='lg-row'>彼愚癡眾生，　著欲亦如是。</div>
<div class='lg-row'>若人著貪欲，　常為彼燒煮，</div>
<div class='lg-row'>畢竟無知覺，　與燈蛾相似。</div>
<div class='lg-row'>是故彼諸天，　捨欲求佛智，</div>
<div class='lg-row'>放逸當自損，　今生勿虛擲。</div>
<div class='lg-row'>常樂著諸欲，　減失於善業，</div>
<div class='lg-row'>為癡所欺誑，　後當墮地獄。</div>
<div class='lg-row'>如毒樹開花，　遊蜂而競採，</div>
<div class='lg-row'>愚癡著欲人，　受用以為樂。</div>
<div class='lg-row'>彼蜂由食毒，　其命復何有？</div>
<div class='lg-row'>欲毒損眾生，　永壽極難得。</div>
<div class='lg-row'>又彼地獄火，　由欲而燒然，</div>
<div class='lg-row'>是火滿其中，　燒諸天等類。</div>
<div class='lg-row'>餓鬼飢渴逼，　復為火所燒，</div>
<div class='lg-row'>於彼畜生中，　樂尋求損害。</div>
<div class='lg-row'>餘一切世間，　皆依欲而住，</div>
<div class='lg-row'>是火普遍起，　燒諸迷欲者。</div>
<div class='lg-row'>心常於境界，　耽迷復輕動，</div>
<div class='lg-row'>愚者若明了，　得離彼危苦。</div>
<div class='lg-row'>是心著諸欲，　不知其險難，</div>
<div class='lg-row'>常處欲瀑流，　則生於苦惱。</div>
<div class='lg-row'>諸天性怯弱，　著欲生狂亂，</div>
<div class='lg-row'>由斯心動轉，　不知大恐怖。</div>
<div class='lg-row'>諸天耽五欲，　常生於固護，</div>
<div class='lg-row'>無智不棄捨，　後當生憂悔。</div>
<div class='lg-row'>是心常癡暗，　於境不明了，</div>
<div class='lg-row'>彼欲極過患，　暫生於適悅。</div>
<div class='lg-row'>於若干百千，　無量俱胝數，</div>
<div class='lg-row'>皆由欲破壞，　於心不防護。</div>
<div class='lg-row'>為欲境所縛，　當受地獄報，</div>
<div class='lg-row'>以意善修作，　畢竟當遠離。</div>
<div class='lg-row'>由先起貪染，　復作彼瞋行，</div>
<div class='lg-row'>因愚癡所迷，　則同於畜類。</div>
<div class='lg-row'>愚夫沒欲中，　由欲復癡醉，</div>
<div class='lg-row'>猶如彼飛蛾，　終為火所害。</div>
<div class='lg-row'>彼諸天形色，　著樂而破壞，</div>
<div class='lg-row'>為彼欲所降，　決定當墮落。</div>
<div class='lg-row'>眾生為欲誑，　則生於癡迷，</div>
<div class='lg-row'>由愛索所牽，　則墮於惡道。</div>
<div class='lg-row'>若怖彼險惡，　自作於善利，</div>
<div class='lg-row'>以意寂靜故，　不生於熱惱。</div>
<div class='lg-row'>若樂欲境界，　疑惑則增長，</div>
<div class='lg-row'>漸生諸過患，　如風鼓其火。</div>
<div class='lg-row'>欲火常燒然，　彼樂速遷滅，</div>
<div class='lg-row'>常真實思惟，　不著於境界。</div>
<div class='lg-row'>若人於欲境，　其心生迷亂，</div>
<div class='lg-row'>境界常現前，　是彼愚癡行。</div>
<div class='lg-row'>無智著境界，　不生於厭離，</div>
<div class='lg-row'>如薪投火中，　因風則熾盛。</div>
<div class='lg-row'>諸天由彼貪，　常著於欲樂，</div>
<div class='lg-row'>愚癡不厭捨，　由是而退沒。</div>
<div class='lg-row'>若人於欲境，　心常生繫念，</div>
<div class='lg-row'>為別離苦惱，　長時而燒煮。</div>
<div class='lg-row'>天中妙欲樂，　當為愛別離，</div>
<div class='lg-row'>是苦勝人間，　不及其少分。</div>
<div class='lg-row'>諸天受欲樂，　如魚居水中，</div>
<div class='lg-row'>心境若俱亡，　彼貪則不起。</div>
<div class='lg-row'>若人於欲境，　常愛樂親近，</div>
<div class='lg-row'>其心不防護，　長時苦不斷。</div>
<div class='lg-row'>由樂著諸欲，　不畏其苦果，</div>
<div class='lg-row'>彼暗鈍無知，　後受極險難。</div>
<div class='lg-row'>欲為患尤重，　暫能生少樂，</div>
<div class='lg-row'>此為不淨行，　引導於惡趣。</div>
<div class='lg-row'>若人無智眼，　於欲常愛念，</div>
<div class='lg-row'>亦如彼盲者，　墮險而無捄。</div>
<div class='lg-row'>彼著欲眾生，　少味而多怖，</div>
<div class='lg-row'>猶如尋香城，　暫有即無處。</div>
<div class='lg-row'>放逸生喜悅，　展轉而愛樂，</div>
<div class='lg-row'>諸天癡所迷，　不生於覺悟。</div>
<div class='lg-row'>於境界生貪，　彼欲即隨轉，</div>
<div class='lg-row'>不知大苦報，　決定而自受。</div>
<div class='lg-row'>若人於五欲，　常樂著嬉戲，</div>
<div class='lg-row'>當墮彼惡道，　愚癡徒後悔。</div>
<div class='lg-row'>若離癡境界，　不為欲火燒，</div>
<div class='lg-row'>於正行勤修，　則得最上樂。</div>
<div class='lg-row'>以世間欲境，　比清淨妙樂，</div>
<div class='lg-row'>於十六分中，　而不及其一。</div>
<div class='lg-row'>若人心著欲，　此欲實非樂，</div>
<div class='lg-row'>速趣地獄中，　於苦而有分。</div>
<div class='lg-row'>設於百千劫，　著欲亦無足，</div>
<div class='lg-row'>常求欲境界，　何曾有樂處？</div>
<div class='lg-row'>若於欲作意，　剎那則增長，</div>
<div class='lg-row'>諸天及世<span class='corr'>人</span>，　由此而墮落。</div>
<div class='lg-row'>於欲常耽迷，　為最極險惡，</div>
<div class='lg-row'>若不生遠離，　則為彼滅壞。</div>
<div class='lg-row'>是眼猶若海，　觀色無滿足，</div>
<div class='lg-row'>於最上美味，　舌嗜而無厭；</div>
<div class='lg-row'>鼻嗅諸妙香，　於彼常不捨，</div>
<div class='lg-row'>由觸生快樂，　彼意則無盡；</div>
<div class='lg-row'>於美妙音聲，　耳聞極愛樂，</div>
<div class='lg-row'>意著於法塵，　未曾而暫捨；</div>
<div class='lg-row'>是六根輕動，　譬之彼惡馬，</div>
<div class='lg-row'>著欲境無厭，　常如其飢渴。</div>
<div class='lg-row'>諸天著五欲，　如火益乾薪，</div>
<div class='lg-row'>火性本熾然，　無足亦如此。</div>
<div class='lg-row'>是六根熾火，　無始常燒然，</div>
<div class='lg-row'>愚夫無覺知，　貪迷如悶絕。</div>
<div class='lg-row'>當知彼欲樂，　則為地獄因，</div>
<div class='lg-row'>覩欲起貪心，　如蛇動其舌。</div>
<div class='lg-row'>又如彼盲者，　無目亡諸欲，</div>
<div class='lg-row'>彼若起尋求，　則墮於地獄。</div>
<div class='lg-row'>非由無目故，　能離欲境界，</div>
<div class='lg-row'>具眼修正行，　則越彼惡趣。</div>
<div class='lg-row'>樂行非義利，　造諸不善業，</div>
<div class='lg-row'>於欲心無厭，　是人墮惡道。</div>
<div class='lg-row'>若人著於欲，　眾苦由之生，</div>
<div class='lg-row'>暫捨還追求，　彼無識無智。</div>
<div class='lg-row'>欲初如親友，　後則為冤敵，</div>
<div class='lg-row'>如金播歌果，　食已即為害。</div>
<div class='lg-row'>無量諸眾生，　著欲而墮落，</div>
<div class='lg-row'>如逝水無迴，　彼樂亦無異。</div>
<div class='lg-row'>受用諸快樂，　園林勝境界，</div>
<div class='lg-row'>於彼若無貪，　常生安隱處。</div>
<div class='lg-row'>若人耽欲味，　放逸心狂亂，</div>
<div class='lg-row'>樂壞苦現前，　彼不生後悔。</div>
<div class='lg-row'>由先善業力，　感形色姝好，</div>
<div class='lg-row'>是故彼諸天，　各生於愛樂。</div>
<div class='lg-row'>是欲境無常，　決定當離散，</div>
<div class='lg-row'>諸有具智人，　於欲而不亂。</div>
<div class='lg-row'>此身何所堪？　無智生愛樂，</div>
<div class='lg-row'>常造不善因，　況復未來苦。</div>
<div class='lg-row'>彼愚癡凡夫，　常貪於欲味，</div>
<div class='lg-row'>初雖有少樂，　後當唯有損。</div>
<div class='lg-row'>如是彼聲色，　體性能生惑，</div>
<div class='lg-row'>愚者為彼牽，　則趣其險道。</div>
<div class='lg-row'>若人於欲味，　心常生渴愛，</div>
<div class='lg-row'>彼唯苦非樂，　智者當遠離。</div>
<div class='lg-row'>如虛空降雨，　能益於河流，</div>
<div class='lg-row'>諸天沒欲中，　唯增於熾盛。</div>
<div class='lg-row'>如魚居水中，　猶生其渴愛，</div>
<div class='lg-row'>彼著樂諸天，　無厭亦如是。</div>
<div class='lg-row'>如彼虛空界，　邊際不可得，</div>
<div class='lg-row'>於欲生貪人，　境界何窮盡？</div>
<div class='lg-row'>如海騰波濤，　其水常充滿，</div>
<div class='lg-row'>愚癡著欲人，　彼心常不足。</div>
<div class='lg-row'>愚者常思惟，　未得諸欲境，</div>
<div class='lg-row'>已得則堅著，　如貪味流涎。</div>
<div class='lg-row'>欲能生熱惱，　為極惡過患，</div>
<div class='lg-row'>此滅彼復生，　非寂靜境界。</div>
<div class='lg-row'>是欲唯損害，　棄此名丈夫，</div>
<div class='lg-row'>己若有衰危，　彼則咸捨去。</div>
<div class='lg-row'>於境界無厭，　於樂亦無足，</div>
<div class='lg-row'>智者善思惟，　應常生遠離。</div>
<div class='lg-row'>境界為苦因，　寂靜為樂本，</div>
<div class='lg-row'>離境界毒蛇，　當親近寂靜。</div>
<div class='lg-row'>欲能生大怖，　刑戮及重病，</div>
<div class='lg-row'>由彼貪因緣，　隨輪迴流轉。</div>
<div class='lg-row'>無量百千生，　聚已復還散，</div>
<div class='lg-row'>唯諸佛世尊，　真實悉知見。</div>
<div class='lg-row'>世間出世間，　種種諸快樂，</div>
<div class='lg-row'>由彼著欲故，　悉皆為散壞。</div>
<div class='lg-row'>愚人心著欲，　顧戀不能捨，</div>
<div class='lg-row'>彼為癡所盲，　何能發明惠？</div>
<div class='lg-row'>惡言聞若讎，　於此人皆怖，</div>
<div class='lg-row'>欲境如深冤，　云何不遠離？</div>
<div class='lg-row'>愚夫著彼欲，　則為欲火燒，</div>
<div class='lg-row'>不生厭患心，　後受於苦報。</div>
<div class='lg-row'>譬如大火聚，　見者咸生怖，</div>
<div class='lg-row'>欲境常熾然，　云何樂親近？</div>
<div class='lg-row'>是身筋連持，　深可生厭離，</div>
<div class='lg-row'>復為欲所迷，　如索而纏縛。</div>
<div class='lg-row'>如金播歌果，　紅色味甘美，</div>
<div class='lg-row'>食則生損惱，　著欲亦如是。</div>
<div class='lg-row'>如蛾撲燈焰，　則為彼所燒，</div>
<div class='lg-row'>著欲諸眾生，　由之而破壞。</div>
<div class='lg-row'>彼無識愚夫，　於欲而稱譽，</div>
<div class='lg-row'>是欲如熾火，　觸則為燒然。</div>
<div class='lg-row'>如鹿為渴逼，　奔趣於陽焰，</div>
<div class='lg-row'>由隨彼貪心，　妄求於快樂。</div>
<div class='lg-row'>諸天著妙欲，　則無有厭飫，</div>
<div class='lg-row'>諸惑由之生，　何能得寂靜？</div>
<div class='lg-row'>現雖生少樂，　於後則為苦，</div>
<div class='lg-row'>諸天欲境牽，　其心常散亂。</div>
<div class='lg-row'>於種種境界，　耽染心迷醉，</div>
<div class='lg-row'>命盡業相隨，　決定無疑惑。</div>
<div class='lg-row'>眾生死將至，　無不生惶怖，</div>
<div class='lg-row'>由著欲境界，　及死無依怙。</div>
<div class='lg-row'>愛別離苦惱，　皆由欲所生，</div>
<div class='lg-row'>諸天當了知，　不應心戀著。</div>
<div class='lg-row'>是欲非義利，　生無常恐怖，</div>
<div class='lg-row'>彼愚癡凡夫，　愛樂而親近。</div>
<div class='lg-row'>由增上癡迷，　為貪火燒煮，</div>
<div class='lg-row'>無正念思惟，　於欲無厭怖。</div>
<div class='lg-row'>若樂欲境界，　決定受諸苦，</div>
<div class='lg-row'>輪轉三界中，　何由得出離？</div>
<div class='lg-row'>眾生因無明，　常受諸苦惱，</div>
<div class='lg-row'>是故說彼欲，　如電非久住。</div>
<div class='lg-row'>當知彼貪欲，　如夢境虛幻，</div>
<div class='lg-row'>了苦空無常，　及無實主宰。</div>
<div class='lg-row'>故諸佛所說，　五蘊自性空，</div>
<div class='lg-row'>若如實了知，　則於欲不著。</div>
<div class='lg-row'>為愍諸有情，　斷除煩惱縛，</div>
<div class='lg-row'>令至於彼岸，　得寂靜涅盤。</div>
<div class='lg-row'>樂行五欲者，　則沒溺三有，</div>
<div class='lg-row'>常迷惑其心，　何由得寂靜？</div>
<div class='lg-row'>若人著於欲，　則忘失正法，</div>
<div class='lg-row'>尋求彼境界，　速趣其地獄。</div>
<div class='lg-row'>是欲唯破壞，　猶如利刀劍，</div>
<div class='lg-row'>若不生厭離，　後當唯有苦。</div>
<div class='lg-row'>若如是造作，　則如是增長，</div>
<div class='lg-row'>於彼無厭足，　常生諸熱惱。</div>
<div class='lg-row'>求天中快樂，　當為欲所燒，</div>
<div class='lg-row'>不造諸苦因，　常得於快樂。</div>
<div class='lg-row'>愚夫於欲境，　堅著而不捨，</div>
<div class='lg-row'>此則如電光，　暫時而動轉。</div>
<div class='lg-row'>若人貪五欲，　相續而不斷，</div>
<div class='lg-row'>是人為欲火，　燒然無休息。</div>
<div class='lg-row'>諸天於欲境，　生增上愚癡，</div>
<div class='lg-row'>於離喜妙樂，　彼則不復得。</div>
<div class='lg-row'>離解脫無樂，　亦無於涅盤，</div>
<div class='lg-row'>與欲境相違，　是故當棄捨。</div>
<div class='lg-row'>若住貪境界，　諸根則無厭，</div>
<div class='lg-row'>由彼無厭故，　何由得解脫？</div>
<div class='lg-row'>若於輪迴海，　而能生怖畏，</div>
<div class='lg-row'>當離彼不善，　及貪欲險難。</div>
<div class='lg-row'>欲境無暫停，　如日出復沒，</div>
<div class='lg-row'>當樂依山林，　修禪求出離。</div>
<div class='lg-row'>欲非解脫法，　愚者為珍玩，</div>
<div class='lg-row'>唯聖財七種，　畢竟獲安樂。</div>
<div class='lg-row'>是欲非寶處，　為輪迴曠野，</div>
<div class='lg-row'>若愛樂親近，　則不能出離。</div>
<div class='lg-row'>於罪不驚怖，　彼為大無知，</div>
<div class='lg-row'>非財說為財，　唯苦則無樂。</div>
<div class='lg-row'>若人遠離欲，　不生於貪愛，</div>
<div class='lg-row'>此為善安住，　非欲火所害。</div>
<div class='lg-row'>於欲無止足，　彼心非安靜，</div>
<div class='lg-row'>與貪愛相應，　如火騰於焰。</div>
<div class='lg-row'>諸天阿脩羅、　人及非人等，</div>
<div class='lg-row'>於欲不生厭，　皆為彼破壞。</div>
<div class='lg-row'>若人於欲境，　迷惑心狂亂，</div>
<div class='lg-row'>彼為自欺誑，　由是而喪滅。</div>
<div class='lg-row'>諸愚癡眾生，　不知罪福相，</div>
<div class='lg-row'>境界名為欲，　而常生愛樂。</div>
<div class='lg-row'>諸天欲所牽，　其心則癡亂，</div>
<div class='lg-row'>若樂佛功德，　當離彼境界。</div>
<div class='lg-row'>此現在五欲，　能生諸過患，</div>
<div class='lg-row'>於樂不染著，　是名為智者。</div>
</div>
<p class='juan'>諸法集要經卷第三</p></div>
</div><!-- end of div[@id='body'] -->
</body></html>