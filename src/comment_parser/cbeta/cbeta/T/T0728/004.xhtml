<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu11' />諸法集要經卷第四</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<p class='h1'>訶厭五欲品第七之餘</p>
<div class="lg regular"><div class='lg-row'>欲境如夢事，　亦猶尋香城，</div>
<div class='lg-row'>猛熾若焰然，　諸天由是墮。</div>
<div class='lg-row'>若於欲生愛，　後則為所損，</div>
<div class='lg-row'>曲戾無正思，　諸天由是墮。</div>
<div class='lg-row'>極下惡可厭，　流注若河源，</div>
<div class='lg-row'>譬之深險坑，　諸天由是墮。</div>
<div class='lg-row'>欲性本動搖，　猶風浪水月，</div>
<div class='lg-row'>如蛇舌不停，　諸天由是墮。</div>
<div class='lg-row'>欲如飛電轉，　亦如於陽焰，</div>
<div class='lg-row'>如聚沫不堅，　諸天由是墮。</div>
<div class='lg-row'>欲如迅河流，　如象耳常動，</div>
<div class='lg-row'>如芭蕉不實，　諸天由是墮。</div>
<div class='lg-row'>欲如彼幻事，　如金播歌果，</div>
<div class='lg-row'>如魚吞其鉤，　諸天由是墮。</div>
<div class='lg-row'>當以真實智，　斷除於欲境，</div>
<div class='lg-row'>解脫不善果，　及諸不饒益。</div>
<div class='lg-row'>起妄想思惟，　於欲生欣樂，</div>
<div class='lg-row'>則為欲羂拘，　壽命豈能久？</div>
<div class='lg-row'>眾生心輕動，　咸為欲所牽，</div>
<div class='lg-row'>愚癡無覺知，　彼為自欺誑。</div>
<div class='lg-row'>若為欲境動，　則是諸苦本，</div>
<div class='lg-row'>如乾闥婆城，　當知不久<span class='corr'>住</span>。</div>
<div class='lg-row'>若於欲生貪，　彼瞋則隨轉，</div>
<div class='lg-row'>如是諸眾生，　速趣於惡道。</div>
<div class='lg-row'>是故彼正士，　捨欲除瞋恚，</div>
<div class='lg-row'>離癡等過失，　顯發於明慧。</div>
<div class='lg-row'>若人厭欲境，　悟彼如深冤，</div>
<div class='lg-row'>以智為良朋，　速證真常果。</div>
<div class='lg-row'>於欲不生著，　得離諸垢染，</div>
<div class='lg-row'>斯為具智人，　諸天咸敬奉。</div>
<div class='lg-row'>善超欲淤泥，　能與眾生樂，</div>
<div class='lg-row'>心離縛寂靜，　降伏諸魔軍。</div>
</div></div>
<div class='div-pin'><a id='mulu12' />
<p class='h1'>離愛品第八</p>
<div class="lg regular"><div class='lg-row'>愛火起於心，　迷者謂清涼，</div>
<div class='lg-row'>猶勝地獄火，　此乃遍三界。</div>
<div class='lg-row'>又彼地獄中，　能生於劫火，</div>
<div class='lg-row'>極炎猛熾然，　皆從愛所起。</div>
<div class='lg-row'>地獄苦眾生，　業盡必當出，</div>
<div class='lg-row'>三界諸有情，　愛火無休息。</div>
<div class='lg-row'>由愛所縛故，　輪迴無有窮，</div>
<div class='lg-row'>何況地獄中，　更生於愛火？</div>
<div class='lg-row'>又地獄業火，　但能然彼身，</div>
<div class='lg-row'>愛火損眾生，　燒心及其體；</div>
<div class='lg-row'>是二種差別，　今當分別之，</div>
<div class='lg-row'>獄火雖熾炎，　愛火復過彼。</div>
<div class='lg-row'>由三業所起，　遍三有燒然，</div>
<div class='lg-row'>損害於善因，　唯愛火為毒。</div>
<div class='lg-row'>貪火燒諸天，　瞋火亦復爾，</div>
<div class='lg-row'>癡火逐愚夫，　愛火隨所至；</div>
<div class='lg-row'>嫉慢復如火，　從我執薪生，</div>
<div class='lg-row'><span class='corr'>愛</span>火燒世間，　無薪常熾盛。</div>
<div class='lg-row'>於境生戀著，　為愛蛇所傷，</div>
<div class='lg-row'>瞻視及承迎，　展轉而增長。</div>
<div class='lg-row'>如火增其薪，　相續而不絕，</div>
<div class='lg-row'>世火猶可防，　愛火無能制。</div>
<div class='lg-row'>若為愛欺罔，　隨世間流轉，</div>
<div class='lg-row'>彼則如冤敵，　無有能勝者。</div>
<div class='lg-row'>由愛之所覆，　趣海求諸珍，</div>
<div class='lg-row'>恐怖軍陣中，　深入而鬪戰。</div>
<div class='lg-row'>王者愛其國，　乃互相侵競，</div>
<div class='lg-row'>以至母及子，　因財而起諍。</div>
<div class='lg-row'>若解脫彼愛，　捐捨諸珍玩，</div>
<div class='lg-row'>視之如瓦礫，　則近菩提道。</div>
<div class='lg-row'>由愛於財故，　墮地獄趣中，</div>
<div class='lg-row'>彼熱惱難堪，　是故當遠離。</div>
<div class='lg-row'>當以其智水，　沃之令永滅，</div>
<div class='lg-row'>若不除愛火，　去菩提則遠。</div>
<div class='lg-row'>若遠離其愛，　於諸珍不著，</div>
<div class='lg-row'>是人於世間，　則無微少苦。</div>
<div class='lg-row'>如網捕於魚，　悉遺諸螺蜆，</div>
<div class='lg-row'>愛縛彼眾生，　無有能免者。</div>
<div class='lg-row'>如鹿中毒箭，　則四向馳走，</div>
<div class='lg-row'>毒處處相隨，　寧逃於苦惱。</div>
<div class='lg-row'>愛火亦如是，　彼毒常隨逐，</div>
<div class='lg-row'>燒愚癡凡夫，　何由能出離？</div>
<div class='lg-row'>暫生於適意，　果報常燒然，</div>
<div class='lg-row'>求出世樂者，　應當去其愛。</div>
<div class='lg-row'>如魚食其餌，　彼必當趣死，</div>
<div class='lg-row'>人為愛所牽，　中夭無疑惑。</div>
<div class='lg-row'>墮鬼境界中，　熱惱遍馳走，</div>
<div class='lg-row'>及地獄有情，　多由心起愛。</div>
<div class='lg-row'>乃至向他門，　求乞而活命，</div>
<div class='lg-row'>皆由愛使然，　是佛之所說。</div>
<div class='lg-row'>愛火燒諸天，　不須薪少許，</div>
<div class='lg-row'>由著於境界，　從六根發起。</div>
<div class='lg-row'>受具足快樂，　常迷醉其心，</div>
<div class='lg-row'>墮落不覺知，　由愛之所誤。</div>
<div class='lg-row'>一切輪迴因，　皆從愛所得，</div>
<div class='lg-row'>愛鎖拘有情，　令墮於惡趣。</div>
<div class='lg-row'>又天中愛火，　欲境常圍繞，</div>
<div class='lg-row'>由愚癡自在，　燒彼著欲者。</div>
<div class='lg-row'>如火得乾薪，　騰焰則彌盛，</div>
<div class='lg-row'>欲樂適其心，　其愛轉增長。</div>
<div class='lg-row'>世火極炎猛，　人皆能遠之，</div>
<div class='lg-row'>愛火燒世間，　無能免斯害。</div>
<div class='lg-row'>若人不生愛，　得最上寂靜，</div>
<div class='lg-row'>出過患稠林，　能超於苦海。</div>
<div class='lg-row'>離和合過失，　則斷愛欲索，</div>
<div class='lg-row'>解脫諸罪垢，　乃是無憂者。</div>
<div class='lg-row'>百千俱胝劫，　常為愛所欺，</div>
<div class='lg-row'>愚夫不棄捨，　為幻網維縶。</div>
<div class='lg-row'>謂由愛所覆，　樂親近承事，</div>
<div class='lg-row'>如彼傭力人，　渴飲其醎水；</div>
<div class='lg-row'>飲已渴暫息，　須臾喉復乾，</div>
<div class='lg-row'>渴愛在於心，　非道何由止？</div>
<div class='lg-row'>是故當遠離，　諸惡由之生，</div>
<div class='lg-row'>為愛所伏者，　沈淪無出期。</div>
<div class='lg-row'>受天中最勝，　上妙五欲樂，</div>
<div class='lg-row'>終為愛索牽，　復墮於惡趣。</div>
<div class='lg-row'>若人近於愛，　苦惱常充滿，</div>
<div class='lg-row'>依正教所明，　此定非饒益。</div>
<div class='lg-row'>若著愛境界，　則無有厭足，</div>
<div class='lg-row'>能棄彼愛者，　是人無憂患。</div>
<div class='lg-row'>諸天由愛故，　則生於放逸，</div>
<div class='lg-row'>耽著復追求，　<span class='corr'>後</span>墮於地獄。</div>
<div class='lg-row'>諸天若退失，　為第一慚恥，</div>
<div class='lg-row'>由著上妙樂，　則受極重苦。</div>
<div class='lg-row'>愛覆於自心，　其心則狂亂，</div>
<div class='lg-row'>不怖於輪迴，　長時而縱逸。</div>
<div class='lg-row'>眾生由欲樂，　復增長其愛，</div>
<div class='lg-row'>愛火地獄火，　為彼彼燒害。</div>
<div class='lg-row'>彼愛若增長，　展轉則無窮，</div>
<div class='lg-row'>已有生防護，　未得常追求。</div>
<div class='lg-row'>由起追求故，　其心常不足，</div>
<div class='lg-row'>是人無樂分，　如來所印可。</div>
<div class='lg-row'>由心無厭故，　常思其欲味，</div>
<div class='lg-row'>則為彼愛火，　相續而燒然。</div>
<div class='lg-row'>若於欲生怖，　離愛火所逼，</div>
<div class='lg-row'>解脫愛垢染，　不復墮惡道。</div>
<div class='lg-row'>由自邪思惟，　起三毒塵坌，</div>
<div class='lg-row'>溺放逸深淵，　常貪於女色，</div>
<div class='lg-row'>歌樂妙音聲，　引生於散亂，</div>
<div class='lg-row'>其心無暫停，　猶如於駃水。</div>
<div class='lg-row'>愛如深險河，　欲如漏舡舫，</div>
<div class='lg-row'>愚者之所乘，　即為彼沈喪。</div>
<div class='lg-row'>愛如猛熾焰，　三毒如乾薪，</div>
<div class='lg-row'>放逸如迅風，　燒諸天不覺。</div>
<div class='lg-row'>諸天著欲樂，　則為愛降伏，</div>
<div class='lg-row'>於頃刻須臾，　暫無其少暇。</div>
<div class='lg-row'>愛為欲所依，　生百千障礙，</div>
<div class='lg-row'>諸天著樂故，　於善不能作。</div>
<div class='lg-row'>愛蛇有五首，　其性極暴惡，</div>
<div class='lg-row'>螫彼貪欲人，　是苦難堪忍。</div>
<div class='lg-row'>愛河極深廣，　從五欲出生，</div>
<div class='lg-row'>欲達彼岸者，　匪善何能越？</div>
<div class='lg-row'>愛如幻伎兒，　充遍於三有，</div>
<div class='lg-row'>誑惑諸天人，　於益無少分。</div>
<div class='lg-row'>五根取欲境，　未曾有厭怠，</div>
<div class='lg-row'>如酥投火中，　念念而增長。</div>
<div class='lg-row'>又復彼愛者，　能開惡趣門，</div>
<div class='lg-row'>地獄鬼畜生，　如是常往返。</div>
<div class='lg-row'>愚夫由起愛，　墮死魔口中，</div>
<div class='lg-row'>善離斯過失，　不為彼所噉。</div>
<div class='lg-row'>諸有具智人，　能降伏彼愛，</div>
<div class='lg-row'>離憂惱怖畏，　坐臥常安隱，</div>
<div class='lg-row'>若離彼愛纏，　則不生諸苦。</div>
<div class='lg-row'>愚者多希求，　常興於損害，</div>
<div class='lg-row'>於其晝夜中，　心不生慈愍，</div>
<div class='lg-row'>他所有珍財，　意欲皆希取。</div>
<div class='lg-row'>是輩如劫火，　其性常兇險，</div>
<div class='lg-row'>遠離於善人，　如毒蛇處穴。</div>
<div class='lg-row'>由增上愛故，　為熱惱燒煮，</div>
<div class='lg-row'>死墮地獄中，　復生於鬼趣；</div>
<div class='lg-row'>從惡道出已，　得生於人間，</div>
<div class='lg-row'>向五百生中，　常於他求乞；</div>
<div class='lg-row'>下色常低言，　匱乏心逼迫，</div>
<div class='lg-row'>唯苦為己分，　皆由愛所得。</div>
<div class='lg-row'>若人斷其愛，　常樂求佛慧，</div>
<div class='lg-row'>斯為其正人，　得最上寂靜。</div>
<div class='lg-row'>若遣心中愛，　如驅蛇出穴，</div>
<div class='lg-row'>愛毒未蠲除，　決定當破壞。</div>
<div class='lg-row'>若決定造作，　彼愛常現前，</div>
<div class='lg-row'>如火擲乾薪，　其焰則彌盛。</div>
<div class='lg-row'>眾生貪珍財，　積聚無止足，</div>
<div class='lg-row'>彼於命終時，　皆為他所有。</div>
<div class='lg-row'>由愛所獲咎，　財散罪不消，</div>
<div class='lg-row'>由業之所牽，　含悲趣地獄。</div>
<div class='lg-row'>財為他受用，　罪則當己身，</div>
<div class='lg-row'>墮彼惡趣中，　後悔徒熱惱。</div>
<div class='lg-row'>財散名為衰，　樂壞則為苦，</div>
<div class='lg-row'>親友忽如冤，　皆從愛心轉。</div>
<div class='lg-row'>智人不起愛；　愛火常熾然，</div>
<div class='lg-row'>損害諸有情，　令墮於惡道。</div>
<div class='lg-row'>積財如彼山，　守禦常憂怖，</div>
<div class='lg-row'>云何造諸罪，　非理而持用？</div>
<div class='lg-row'>不樂畜財者，　無怖無防護，</div>
<div class='lg-row'>是離貪智人，　在處常安住。</div>
<div class='lg-row'>樂求於富樂，　倐然而散壞，</div>
<div class='lg-row'>盛衰不久停，　如日之輪轉。</div>
<div class='lg-row'>榮富者如縛，　貧乏者如罪，</div>
<div class='lg-row'>皆為愛所使，　於欲無厭患。</div>
<div class='lg-row'>受上妙快樂，　所欲皆如意，</div>
<div class='lg-row'>為愛火所逼，　身樂俱散壞。</div>
<div class='lg-row'>若諸天及人，　由於欲無厭，</div>
<div class='lg-row'>皆為愛所燒，　如來悉知見。</div>
<div class='lg-row'>百千諸有情，　因愛墮險難，</div>
<div class='lg-row'>受無量苦報，　智者咸興歎。</div>
<div class='lg-row'>壽命速遷謝，　愚夫不知覺，</div>
<div class='lg-row'>福業悉消除，　彼愛則增長。</div>
<div class='lg-row'>若人著於愛，　世世常隨逐，</div>
<div class='lg-row'>彼暗鈍無知，　不達罪福相。</div>
<div class='lg-row'>若善業果報，　生諸天受樂；</div>
<div class='lg-row'>不善業因緣，　從彼而退墮。</div>
<div class='lg-row'>不造善惡業，　離和合過失，</div>
<div class='lg-row'>棄背老死因，　住最上安隱。</div>
<div class='lg-row'>貪如彼車輪，　五欲為於輻，</div>
<div class='lg-row'>愛轂處其中，　世間無知者。</div>
<div class='lg-row'>愛河極深廣，　欲境為波濤，</div>
<div class='lg-row'>疑惑譬群魚，　世間無知者。</div>
<div class='lg-row'>於晝夜三時，　多造諸不善，</div>
<div class='lg-row'>智者不防護，　即隨惡流轉。</div>
<div class='lg-row'>美色如幻化，　了彼則無縛，</div>
<div class='lg-row'>由愛常追求，　為縛無能解。</div>
<div class='lg-row'>若為愛所纏，　則著於欲樂，</div>
<div class='lg-row'>智慧若現前，　能除彼過患。</div>
<div class='lg-row'>愛增其黑暗，　智發於光明，</div>
<div class='lg-row'>當捨暗從明，　離苦獲安樂。</div>
<div class='lg-row'>智如其利劍，　能伐愛林木，</div>
<div class='lg-row'>應當善修習，　獲最上安隱。</div>
<div class='lg-row'>當知愛稠林，　深密難出離，</div>
<div class='lg-row'>若人善超越，　則出於三界。</div>
<div class='lg-row'>愛河有三派，　放逸水彌滿，</div>
<div class='lg-row'>當乘於慧舟，　能渡於彼岸。</div>
<div class='lg-row'>愛如利刀杖，　割截愚夫身，</div>
<div class='lg-row'>苦惱難堪任，　是故常遠離。</div>
<div class='lg-row'>愛如惡癰疽，　從心而生起，</div>
<div class='lg-row'>於其晝夜中，　曾無於少樂。</div>
<div class='lg-row'>愛如猛熾火，　疑惑如樵薪，</div>
<div class='lg-row'>由業風所吹，　燒心生熱惱。</div>
<div class='lg-row'>若人愛所纏，　其心則輕躁，</div>
<div class='lg-row'>非理取其財，　則喪於身命。</div>
<div class='lg-row'>世間諸眾生，　造無邊惡業，</div>
<div class='lg-row'>皆由愛彼財，　長淪於苦海。</div>
<div class='lg-row'>為愛之所使，　勇捍無怯弱，</div>
<div class='lg-row'>乃至蹈火中，　不顧其身命。</div>
<div class='lg-row'>若人多起愛，　心火常燒然，</div>
<div class='lg-row'>無愛意清涼，　如深淵澡沐。</div>
<div class='lg-row'>愛如彼烈火，　投薪則騰焰，</div>
<div class='lg-row'>譬之彼貪夫，　愈得而無厭。</div>
<div class='lg-row'>具無量珍寶，　剎利猶不充，</div>
<div class='lg-row'>自餘諸有情，　少畜則無患。</div>
<div class='lg-row'>若人起於愛，　樂少而苦多，</div>
<div class='lg-row'>苦樂兩昭然，　智者善取捨。</div>
<div class='lg-row'>善降彼愛者，　得最勝寂靜，</div>
<div class='lg-row'>若能常遠之，　則近菩提道。</div>
</div></div>
<div class='div-pin'><a id='mulu13' />
<p class='h1'>離欲邪行品第九</p>
<div class="lg regular"><div class='lg-row'>女人為罪本，　能散於資生，</div>
<div class='lg-row'>若為彼所伏，　於樂則何有？</div>
<div class='lg-row'>女人多諂曲，　常懷於嫉妬，</div>
<div class='lg-row'>樂造作不善，　於業得自在；</div>
<div class='lg-row'>巧言誑於他，　常生和合想，</div>
<div class='lg-row'>無正念思惟，　喜讚於欲事。</div>
<div class='lg-row'>彼暫生柔順，　後則多剛狠，</div>
<div class='lg-row'>雖珍異莊嚴，　於恩曾不念。</div>
<div class='lg-row'>設百千眾生，　咸生於愛樂，</div>
<div class='lg-row'>自性無有常，　猶如彼飛電。</div>
<div class='lg-row'>若樂於女色，　斯為不善因，</div>
<div class='lg-row'>現生及後身，　悉為彼破壞。</div>
<div class='lg-row'>若見一姝好，　心則生散亂，</div>
<div class='lg-row'>樂著彼境界，　為貪之所嬈。</div>
<div class='lg-row'>合會必有離，　由之起愁慼，</div>
<div class='lg-row'>貪欲鎮縈纏，　皆由女人故。</div>
<div class='lg-row'>是女人貪毒，　與身俱時起，</div>
<div class='lg-row'>如火生世間，　熱性則隨有。</div>
<div class='lg-row'>當知是貪火，　從心中所發，</div>
<div class='lg-row'>相續常燒然，　於苦無與比，</div>
<div class='lg-row'>破壞於善法，　及損惱眾生，</div>
<div class='lg-row'>為惡道之因，　是諸佛所說。</div>
<div class='lg-row'>口雖出美言，　心中常蘊毒，</div>
<div class='lg-row'>於其所戀慕，　其志曾無定。</div>
<div class='lg-row'>設暫生愛著，　不久則棄捐，</div>
<div class='lg-row'>所說無有誠，　彼意則非實。</div>
<div class='lg-row'>以方便欺誑，　習染欲因緣，</div>
<div class='lg-row'>於己生貪人，　恃之生憍慢。</div>
<div class='lg-row'>天人阿脩羅、　夜叉鬼神等，</div>
<div class='lg-row'>墮於險難中，　皆由女人故。</div>
<div class='lg-row'>又彼女人者，　不知恩念善，</div>
<div class='lg-row'>其心無暫停，　如日之旋轉。</div>
<div class='lg-row'>見其榮盛人，　則樂於承奉，</div>
<div class='lg-row'>彼若有衰危，　殊無少憂慮。</div>
<div class='lg-row'>如蜂採其花，　花乾即捨去，</div>
<div class='lg-row'>應知彼女人，　棄舊亦如是。</div>
<div class='lg-row'>女人無慈心，　常懷於嫉妬，</div>
<div class='lg-row'>此非無端由，　皆因於男子。</div>
<div class='lg-row'>諸天唯女人，　餘無能降彼，</div>
<div class='lg-row'>由女縛所牽，　則墮於惡趣。</div>
<div class='lg-row'>若樂著女色，　此失無與等，</div>
<div class='lg-row'>貪火鎮燒心，　何由能出離？</div>
<div class='lg-row'>若為欲所牽，　貪業皆可見，</div>
<div class='lg-row'>常惛醉其意，　樂作諸不善。</div>
<div class='lg-row'>女人惡所纏，　多興於潛意，</div>
<div class='lg-row'>棄彼昔所眷，　如蛇委其蛻。</div>
<div class='lg-row'>女人最險詐，　無能過彼者，</div>
<div class='lg-row'>多作於方便，　而希於寵愛。</div>
<div class='lg-row'>又諸女人者，　自性多流蕩，</div>
<div class='lg-row'>智者有先見，　慎勿相隨順。</div>
<div class='lg-row'>若習近女人，　則失於善利，</div>
<div class='lg-row'>設求生天中，　此亦不能得。</div>
<div class='lg-row'>天中妙樂音，　聞者咸生愛，</div>
<div class='lg-row'>若樂著不捨，　引生於苦難。</div>
<div class='lg-row'>女人心動轉，　於餘生染愛，</div>
<div class='lg-row'>愛火或暫息，　則生於棄捨。</div>
<div class='lg-row'>女人志堅著，　樂行於鄙事，</div>
<div class='lg-row'>若見彼衰殘，　則生於棄捨。</div>
<div class='lg-row'>女人多諂媚，　使彼如癡鹿，</div>
<div class='lg-row'>見禍患所侵，　則生於棄捨。</div>
<div class='lg-row'>女人極險惡，　不念其恩德，</div>
<div class='lg-row'>彼厄難相臨，　則生於棄捨。</div>
<div class='lg-row'>女人心散亂，　起種種思惟，</div>
<div class='lg-row'>能誑誘於他，　如蜜和諸毒。</div>
<div class='lg-row'>女人多巧言，　能惑愚癡者，</div>
<div class='lg-row'>智士善思惟，　彼意曾無動。</div>
<div class='lg-row'>由愚癡著欲，　於財無慳悋，</div>
<div class='lg-row'>不修彼福因，　如鼠常藏竄。</div>
<div class='lg-row'>女色如彼索，　而第一堅牢，</div>
<div class='lg-row'>縛彼迷士夫，　令墜三有海。</div>
<div class='lg-row'>是索非縛體，　唯能縶於心，</div>
<div class='lg-row'>心若為彼纏，　苦則為己有；</div>
<div class='lg-row'>餘索縛於人，　燒斫皆令斷，</div>
<div class='lg-row'>是女索不然，　能牽趣惡道。</div>
<div class='lg-row'>身有其相狀，　彼索則能縛，</div>
<div class='lg-row'>心本無形質，　非女索不可。</div>
<div class='lg-row'>若為索所縛，　其量人皆見，</div>
<div class='lg-row'>女索縛於人，　是量無知者；</div>
<div class='lg-row'>暫生其少樂，　後脫則為難，</div>
<div class='lg-row'>能縛諸眾生，　常淪愛苦海。</div>
<div class='lg-row'>又彼女索者，　善縛於六根，</div>
<div class='lg-row'>常索無其能，　唯縛身及頸。</div>
<div class='lg-row'>妻子并眷屬，　為縛最堅牢，</div>
<div class='lg-row'>愚人生妄心，　皆執為己有。</div>
<div class='lg-row'>於女色生愛，　彼唯筋肉纏，</div>
<div class='lg-row'>便利之所依，　汝愛復來此。</div>
<div class='lg-row'>好發巧言詞，　誑惑而無媿，</div>
<div class='lg-row'>當知女人者，　與冤則無異。</div>
<div class='lg-row'>以眾妙嚴飾，　令他生愛樂，</div>
<div class='lg-row'>其心常動轉，　所說多虛假。</div>
<div class='lg-row'>女人性多毒，　如迦羅俱吒，</div>
<div class='lg-row'>損彼著欲人，　無能免其難。</div>
<div class='lg-row'>具百千方便，　不能防女人，</div>
<div class='lg-row'>如風火虛空，　無能縛彼者。</div>
<div class='lg-row'>造諸非律儀，　遭病難夭喪，</div>
<div class='lg-row'>皆因於女人，　破其解脫行。</div>
<div class='lg-row'>世間諸眾生，　造作眾罪業，</div>
<div class='lg-row'>皆因於女人，　恐怖常迫窄。</div>
<div class='lg-row'>自幼及其耄，　其心常散亂，</div>
<div class='lg-row'>女人性本然，　如日光常暖。</div>
<div class='lg-row'>女心無定則，　猶風中燈焰，</div>
<div class='lg-row'>有怨不暫捨，　如馬囓其瘡。</div>
<div class='lg-row'>如索縻鼠狼，　雖縛彼能脫，</div>
<div class='lg-row'>則同彼女人，　不為他所制。</div>
<div class='lg-row'>如花蓋毒蛇，　如灰覆炎火，</div>
<div class='lg-row'>如色蔽人心，　如女藏惡露。</div>
<div class='lg-row'>如毒樹開花，　觀者曾無厭，</div>
<div class='lg-row'>是花猶女人，　畢竟當棄捨。</div>
<div class='lg-row'>常樂求女色，　境界即現前，</div>
<div class='lg-row'>此生及後身，　俱無於樂分。</div>
<div class='lg-row'>非火非刀杖，　非力非機關，</div>
<div class='lg-row'>為女所縛者，　彼惡無能斷。</div>
<div class='lg-row'>於人世天中，　略述欲過咎，</div>
<div class='lg-row'>智者若遠離，　作夜摩天主。</div>
<div class='lg-row'>樂彼女色者，　皆從慣習生，</div>
<div class='lg-row'>世有真實人，　則能免其事。</div>
<div class='lg-row'>是人宿善本，　滅已生天中，</div>
<div class='lg-row'>見諸天女人，　散亂亦同此。</div>
<div class='lg-row'>則毀樂非真，　訶心不寂靜，</div>
<div class='lg-row'>厭女人過患，　如冤而捨去。</div>
<div class='lg-row'>若習近女人，　生多種苦惱，</div>
<div class='lg-row'>是故當了知，　於彼常遠離。</div>
<div class='lg-row'>若起散亂心，　則生諸過失，</div>
<div class='lg-row'>常見於女人，　而生於戲調。</div>
<div class='lg-row'>日本無黑暗，　火性無清涼，</div>
<div class='lg-row'>女人無慈心，　少分不可得。</div>
<div class='lg-row'>大地無傾搖，　風狀無安寧，</div>
<div class='lg-row'>女人無善行，　常樂說諸過。</div>
<div class='lg-row'>又女人之心，　動亂非長久，</div>
<div class='lg-row'>有難則捨離，　如池涸鵝去。</div>
<div class='lg-row'>淺瀨鷺所依，　深淵則無有，</div>
<div class='lg-row'>山嶽有震動，　彼定無悲愍。</div>
<div class='lg-row'>不稱揚正法，　樂作諸魔障，</div>
<div class='lg-row'>墮於險難中，　為彼之所誑。</div>
<div class='lg-row'>赫日可令冷，　蒲桃能使剛，</div>
<div class='lg-row'>女人諂嫉心，　堅著不棄捨。</div>
<div class='lg-row'>於樂同受用，　於苦則不然，</div>
<div class='lg-row'>少恨常在心，　於恩而廢忘。</div>
<div class='lg-row'>昔於園苑中，　而共相娛樂，</div>
<div class='lg-row'>衰難忽相侵，　毀呰而棄捨。</div>
<div class='lg-row'>女為世間縛，　增長於鬪諍，</div>
<div class='lg-row'>為過失之藏，　乃非法之器。</div>
<div class='lg-row'>女色惑眾生，　常懷其欲想，</div>
<div class='lg-row'>起遍計追求，　其心無暫捨。</div>
<div class='lg-row'>無量愛欲箭，　損惱諸眾生，</div>
<div class='lg-row'>彼樂何所之？　悉見其磨滅。</div>
<div class='lg-row'>是欲深可畏，　如利<span class='corr'>刀</span>猛火，</div>
<div class='lg-row'>智者善了知，　常一心防護。</div>
<div class='lg-row'>若有持淨戒，　忽起於欲想，</div>
<div class='lg-row'>招無量誹謗，　生眾多過患；</div>
<div class='lg-row'>如風觸於火，　其焰則熾然，</div>
<div class='lg-row'>見女人生貪，　定為彼燒害。</div>
<div class='lg-row'>若求清淨樂，　當遠離女人，</div>
<div class='lg-row'>此世與他生，　其心常寂靜。</div>
<div class='lg-row'>起勇猛精進，　修習於勝慧，</div>
<div class='lg-row'>捨欲信因果，　是人獲大利。</div>
</div></div>
<div class='div-pin'><a id='mulu14' />
<p class='h1'>離酒過失品第十</p>
<div class="lg regular"><div class='lg-row'>此說酒為毒，　應當遠離之，</div>
<div class='lg-row'>若樂飲酒者，　則壞於善法。</div>
<div class='lg-row'>若人近於酒，　不生於明慧，</div>
<div class='lg-row'>彼無解脫分，　是故常遠離。</div>
<div class='lg-row'>為第一過失，　智者之所說，</div>
<div class='lg-row'>損壞於自他，　是故常遠離。</div>
<div class='lg-row'>若人樂飲酒，　好說世俗事，</div>
<div class='lg-row'>多言起紛諍，　是故常遠離。</div>
<div class='lg-row'>飲酒損資財，　惛迷復懈怠，</div>
<div class='lg-row'>有如是過患，　是故常遠離。</div>
<div class='lg-row'>由酒發生貪，　瞋恚亦復爾，</div>
<div class='lg-row'>展轉增愚癡，　是故常遠離。</div>
<div class='lg-row'>酒為禍根本，　令諸根馳散，</div>
<div class='lg-row'>後墮地獄中，　皆由酒所敗。</div>
<div class='lg-row'>或高聲戲笑，　出暴惡語言，</div>
<div class='lg-row'>毀諸良善人，　後則生憂怖。</div>
<div class='lg-row'>由飲酒醉亂，　善惡不分別，</div>
<div class='lg-row'>如傍生無知，　是故當遠離。</div>
<div class='lg-row'>若人為酒困，　惛醉則如斃，</div>
<div class='lg-row'>求快樂長年，　為患則何有！</div>
<div class='lg-row'>是諸難之本，　為過患之源，</div>
<div class='lg-row'>常居癡暗中，　趣死之階漸；</div>
<div class='lg-row'>後墮地獄中，　復生於鬼界，</div>
<div class='lg-row'>及彼傍生趣，　皆為酒所壞。</div>
<div class='lg-row'>酒為毒中毒，　疾中之痼疾，</div>
<div class='lg-row'>已苦復加苦，　是智者所說。</div>
<div class='lg-row'>破壞於慧命，　竭盡法財寶，</div>
<div class='lg-row'>毀彼淨梵行，　皆由心樂酒。</div>
<div class='lg-row'>乃至尊崇者，　醉已無區別，</div>
<div class='lg-row'>為世人所嗤，　不生於慚恥。</div>
<div class='lg-row'>酒如其利斧，　能損諸善法，</div>
<div class='lg-row'>樂飲者無慚，　為他所輕賤。</div>
<div class='lg-row'>若人為酒惑，　耽湎無罷期，</div>
<div class='lg-row'>不作諸善行，　彼無識無智。</div>
<div class='lg-row'>若人樂飲酒，　彼心則狂亂，</div>
<div class='lg-row'>或發於戲笑，　或起於瞋恚。</div>
<div class='lg-row'>現生及後身，　無明常覆慧，</div>
<div class='lg-row'>焚燒解脫法，　皆為酒所使。</div>
<div class='lg-row'>若嗜其酒味，　如食金播果，</div>
<div class='lg-row'>初甘後則毒，　是智者所說。</div>
<div class='lg-row'>是故彼智者，　於酒深為誡，</div>
<div class='lg-row'>心不起思念，　飲則生熱惱。</div>
<div class='lg-row'>富足常飲酒，　諸天復過是，</div>
<div class='lg-row'>於彼彼快樂，　後則皆散壞。</div>
<div class='lg-row'>眾生酒所迷，　其心常醉亂，</div>
<div class='lg-row'>為彼癡所牽，　耽著其美味。</div>
<div class='lg-row'>當知酒如繩，　癡愛常難解，</div>
<div class='lg-row'>寧墮地獄中，　於酒不應觸。</div>
<div class='lg-row'>因觸聞其香，　癡人即樂飲，</div>
<div class='lg-row'>是故於彼酒，　見<span class='corr'>已</span>當捨去。</div>
<div class='lg-row'>若見即生貪，　若觸香即發，</div>
<div class='lg-row'>由聞彼香故，　其心不能止。</div>
<div class='lg-row'>是故酒為毒，　生過失非一，</div>
<div class='lg-row'>壞色力名聞，　皆因飲彼酒。</div>
<div class='lg-row'>口出於狂言，　瞪目無定往，</div>
<div class='lg-row'>時臥不覺知，　所作皆廢忘。</div>
<div class='lg-row'>由偃仆於地，　為女人所笑，</div>
<div class='lg-row'>其身不動轉，　<span class='corr'>如</span>枯木相似。</div>
<div class='lg-row'>彼醉酒而臥，　瞥見謂其死，</div>
<div class='lg-row'>知者咸告言，　由飲酒如是。</div>
<div class='lg-row'>常樂飲酒者，　住三十六失，</div>
<div class='lg-row'>當了知彼過，　此則常安隱。</div>
<div class='lg-row'>具勝族名稱，　由酒之所污，</div>
<div class='lg-row'>是人如蘆花，　不久自輕棄。</div>
<div class='lg-row'>若人樂飲酒，　展轉為境牽，</div>
<div class='lg-row'>墮放逸水中，　漂流難出離。</div>
<div class='lg-row'>為境所牽故，　不知善不善，</div>
<div class='lg-row'>於清勝園林，　何用復飲酒？</div>
<div class='lg-row'>若樂於酒味，　則生諸險難，</div>
<div class='lg-row'>墮於地獄中，　具受諸苦惱。</div>
<div class='lg-row'>飲已發生癡，　由癡造眾罪，</div>
<div class='lg-row'>愚人心愛樂，　何能生遠離？</div>
<div class='lg-row'>起增上耽著，　受極重苦報，</div>
<div class='lg-row'>若能離彼過，　則無諸憂惱。</div>
<div class='lg-row'>初則損其慧，　後則壞其樂，</div>
<div class='lg-row'>是故彼智人，　於酒常厭捨。</div>
<div class='lg-row'>若人近於酒，　彼則如飛鳶，</div>
<div class='lg-row'>常為癡所盲，　故說酒為毒。</div>
<div class='lg-row'>於酒作毒想，　最上第一樂，</div>
<div class='lg-row'>由持淨戒故，　寧飲於銅汁。</div>
<div class='lg-row'>若樂飲酒者，　於罪則不免，</div>
<div class='lg-row'>彼增上愚癡，　常處於惡道。</div>
<div class='lg-row'>飲酒雖一罪，　能生一切惡，</div>
<div class='lg-row'>是故當制之，　心戒則為本。</div>
<div class='lg-row'>比丘樂飲酒，　則捨阿蘭若，</div>
<div class='lg-row'>離心一境性，　不思惟正法。</div>
<div class='lg-row'>由樂飲酒故，　心常生熱惱，</div>
<div class='lg-row'>習近於非法，　壞二世善利。</div>
<div class='lg-row'>無威儀道行，　廢說法是分，</div>
<div class='lg-row'>與言行相違，　空說有何益？</div>
<div class='lg-row'>自不能達解，　何由悟於他？</div>
<div class='lg-row'>發麁<span class='corr'>獷</span>言詞，　此非善說法，</div>
<div class='lg-row'>違背於正理，　識者咸譏誚，</div>
<div class='lg-row'>貧弊人所輕，　皆由飲於酒。</div>
<div class='lg-row'>過去無憶念，　現在復忘失，</div>
<div class='lg-row'>未來何所知？　由酒迷三世。</div>
<div class='lg-row'>失名稱威德，　令心常馳散，</div>
<div class='lg-row'>引生諸過咎，　斯為酒所困。</div>
<div class='lg-row'>若遠離酒者，　具戒定清淨，</div>
<div class='lg-row'>住最上安隱，　得至不滅處。</div>
</div></div>
<p class='juan'>諸法集要經卷第四</p>
</div><!-- end of div[@id='body'] -->
</body></html>