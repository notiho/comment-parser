<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 728
<p class='juan'><a id='mulu1' />諸法集要經卷第一</p><p class="byline">觀無畏尊者集<span class='note-inline'>(總二千六百八十四頌)</span></p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-pin'><a id='mulu2' />
<p class='h1'>伏除煩惱品第一</p>
<div class="lg regular"><div class='lg-row'>稽首三有最勝尊，　吉祥無垢盡諸漏，</div>
<div class='lg-row'>愚夫為惑所沈溺，　能以等慈而拔濟。</div>
</div>
<div class="lg regular"><div class='lg-row'>依正法念處，　廣大契經海，</div>
<div class='lg-row'>集成此伽陀，　為作世間眼。</div>
<div class='lg-row'>當發生淨信，　精進不放逸，</div>
<div class='lg-row'>棄背於六塵，　修習微妙智，</div>
<div class='lg-row'>樂布施持戒，　忍辱諸禪定，</div>
<div class='lg-row'>以四無量心，　利樂諸含識。</div>
<div class='lg-row'>若散亂放逸，　起暴惡邪見，</div>
<div class='lg-row'>常發虛妄言，　當墮於地獄。</div>
<div class='lg-row'>若慳悋憎嫉，　遠離於善法，</div>
<div class='lg-row'>樂損惱眾生，　定墮餓鬼趣。</div>
<div class='lg-row'>若破壞正法，　愚癡著染欲，</div>
<div class='lg-row'>耽飲食睡眠，　當獲畜生報。</div>
<div class='lg-row'>身語意三種，　造作諸不善，</div>
<div class='lg-row'>為業之所纏，　數數而增長。</div>
<div class='lg-row'>如是彼愚夫，　展轉無休息，</div>
<div class='lg-row'>智者善修習，　當得寂靜樂。</div>
<div class='lg-row'>了知是業果，　棄捨於放逸，</div>
<div class='lg-row'>以智慧揀擇，　此善無過上。</div>
<div class='lg-row'>常樂修惠施，　堅固持淨戒。</div>
<div class='lg-row'>憐愍諸有情，　令<span class='corr'>所</span>願成就，</div>
<div class='lg-row'>與慈悲相應，　不生於希望，</div>
<div class='lg-row'>為攝受於他，　決定得成就。</div>
<div class='lg-row'>解脫彼貪瞋，　知足離過患，</div>
<div class='lg-row'>愛念於眾生，　決定得成就。</div>
<div class='lg-row'>以平等質直，　無有冤親想，</div>
<div class='lg-row'>永脫諸惡趣，　決定得成就。</div>
<div class='lg-row'>具足諸威儀，　善平等說法，</div>
<div class='lg-row'>離慳嫉過失，　決定得成就。</div>
<div class='lg-row'>樂承事師尊，　持戒修諸定，</div>
<div class='lg-row'>明了罪福相，　決定得成就。</div>
<div class='lg-row'>起勇猛精進，　坐禪若讀誦，</div>
<div class='lg-row'>愛語無諂曲，　決定得成就。</div>
<div class='lg-row'>於時及彼方，　或作或止息，</div>
<div class='lg-row'>皆方便了知，　決定得成就。</div>
<div class='lg-row'>無瞋伏瞋恚，　忍辱除暴惡，</div>
<div class='lg-row'>正法捨非法，　光明滅黑暗，</div>
<div class='lg-row'>真實遣虛妄，　寂靜摧兩舌，</div>
<div class='lg-row'>憐愍息毀呰，　無縛解纏縛，</div>
<div class='lg-row'>慈心止殺害，　樂施銷慳垢。</div>
<div class='lg-row'>以淨善對治，　不如理作意，</div>
<div class='lg-row'>以智照無明，　無常破常執。</div>
<div class='lg-row'>猶日昃月虧，　遷流本如是，</div>
<div class='lg-row'>當自善思惟，　觀察離邪欲。</div>
<div class='lg-row'>八聖道為因，　能越諸惡趣，</div>
<div class='lg-row'>住四無所畏，　能降諸恐怖，</div>
<div class='lg-row'>正念祛妄念，　勝智摧邪智，</div>
<div class='lg-row'>樂住阿蘭若，　淡泊絕貪欲。</div>
<div class='lg-row'>譬如眾山中，　須彌為最勝，</div>
<div class='lg-row'>如大海深廣，　能生諸珍寶；</div>
<div class='lg-row'>如皎日光明，　映蔽諸宿曜。</div>
<div class='lg-row'>無生止有生，　如火然槁木，</div>
<div class='lg-row'>亦如妙飲食，　能除於飢渴。</div>
<div class='lg-row'>如師子進止，　能伏諸群獸，</div>
<div class='lg-row'>知足絕貪求，　無畏亦如是。</div>
<div class='lg-row'>仁慈世共稱，　捨此咸輕鄙，</div>
<div class='lg-row'>懈怠與顓愚，　精進能除斷。</div>
<div class='lg-row'>如有暴惡人，　非理相加謗，</div>
<div class='lg-row'>智者以誠言，　安忍能除遣。</div>
<div class='lg-row'>諸天降脩羅，　由信樂正法，</div>
<div class='lg-row'>佛出於世間，　能制諸外道。</div>
</div></div>
<div class='div-pin'><a id='mulu3' />
<p class='h1'>說法品第二</p>
<div class="lg regular"><div class='lg-row'>若人善說法，　能使彼開解，</div>
<div class='lg-row'>為眾之導師，　令至安隱處，</div>
<div class='lg-row'>示菩提正路，　畢竟令趣入，</div>
<div class='lg-row'>生死險道中，　永斷癡纏縛。</div>
<div class='lg-row'>是法無過上，　非世俗所說，</div>
<div class='lg-row'>若有聞是者，　能渡諸有海。</div>
<div class='lg-row'>若有智慧人，　於此勤修習，</div>
<div class='lg-row'>有四種福田，　能生諸善果。</div>
<div class='lg-row'>若奉持佛教，　得諸根具足，</div>
<div class='lg-row'>不生愛樂心，　於後徒悔惱。</div>
<div class='lg-row'>若人於五欲，　常追求耽染，</div>
<div class='lg-row'>戀著於妻孥，　當墮於惡趣。</div>
<div class='lg-row'>起不正思惟，　積集諸過失，</div>
<div class='lg-row'>皆由於自心，　為妄想縈縶。</div>
<div class='lg-row'>是心難降伏，　多攀緣欲境，</div>
<div class='lg-row'>若能善制之，　獲清涼安隱。</div>
<div class='lg-row'>是心如惡馬，　以正法調伏，</div>
<div class='lg-row'>聞已當憶持，　數數而觀察。</div>
<div class='lg-row'>若人聞正法，　聞已悉明了，</div>
<div class='lg-row'>發生於善根，　遠離諸過咎。</div>
<div class='lg-row'>由聞正法故，　心淨無垢染，</div>
<div class='lg-row'>生踊躍歡喜，　增長於明慧。</div>
<div class='lg-row'>由聞正法故，　不造作眾罪，</div>
<div class='lg-row'>知業果不虛，　當得菩提道。</div>
<div class='lg-row'>由聞正法故，　知佛諸功德，</div>
<div class='lg-row'>法為解脫因，　是為真智者。</div>
<div class='lg-row'>由聞正法故，　知法相常住，</div>
<div class='lg-row'>是故當一心，　於事勤修作。</div>
<div class='lg-row'>由聞正法故，　解脫輪迴海，</div>
<div class='lg-row'>斷種種貪愛，　當證於實際。</div>
<div class='lg-row'>由聞正法故，　悟彼生滅相，</div>
<div class='lg-row'>具四種因緣，　當明了信解。</div>
<div class='lg-row'>由聞正法故，　了知蘊處界，</div>
<div class='lg-row'>與生滅相應，　<span class='corr'>令</span>正智明顯。</div>
<div class='lg-row'>是三種過患，　為輪迴之本，</div>
<div class='lg-row'>樂多聞正法，　當斷令永盡。</div>
<div class='lg-row'>若樂於多聞，　處世無過上，</div>
<div class='lg-row'>於動不動法，　悉究諸源底。</div>
<div class='lg-row'>是人命終時，　無復諸憂怖，</div>
<div class='lg-row'>善達彼正法，　不生於少苦。</div>
<div class='lg-row'>能以正智火，　焚燒煩惱薪，</div>
<div class='lg-row'>由樂於多聞，　後苦不復受。</div>
<div class='lg-row'>若親近多聞，　則生安隱樂，</div>
<div class='lg-row'>離放逸燒然，　此為善根本。</div>
<div class='lg-row'>當承事耆德，　欣樂彼宣說，</div>
<div class='lg-row'>出離老死因，　得證真常處。</div>
<div class='lg-row'>了達一切法，　解脫諸障染，</div>
<div class='lg-row'>引發菩提心，　多聞為最上。</div>
<div class='lg-row'>若習近多聞，　樂欲修正慧，</div>
<div class='lg-row'>當以身語心，　尊重常恭敬。</div>
<div class='lg-row'>若樂多聞者，　善住於法性，</div>
<div class='lg-row'>堅固勤修作，　能越三有海。</div>
<div class='lg-row'>若人有多聞，　則具諸財寶，</div>
<div class='lg-row'>無聞雖富饒，　愚懵同貧窶。</div>
<div class='lg-row'>若人無法財，　遠離於師範，</div>
<div class='lg-row'>虛受彼形軀，　常懷於憂赧。</div>
<div class='lg-row'>若近惡知識，　生放逸懈怠，</div>
<div class='lg-row'>猶如磽田中，　虛擲於種子。</div>
<div class='lg-row'>多聞具法眼，　雖瞽亦明覺，</div>
<div class='lg-row'>無目無多聞，　是為暗鈍者。</div>
<div class='lg-row'>若遠離正法，　依止於非法，</div>
<div class='lg-row'>猶如捨良醫，　而求愈篤疾。</div>
<div class='lg-row'>諸法無限量，　積學方悟入，</div>
<div class='lg-row'>滴雨成駛流，　皆由於漸次。</div>
<div class='lg-row'>無始輪迴海，　發起菩提心，</div>
<div class='lg-row'>至金剛道場，　成佛果亦爾。</div>
<div class='lg-row'>淨心持正法，　不著於諸禪，</div>
<div class='lg-row'>非欲境所牽，　決定常安隱。</div>
<div class='lg-row'>有智親智人，　當捨離無智，</div>
<div class='lg-row'>以智德修身，　斯人甚希有！</div>
<div class='lg-row'>以信心求法，　常生於勝處，</div>
<div class='lg-row'>設墮險難中，　諸天常捄護。</div>
<div class='lg-row'>於暗作明燈，　於病為良藥，</div>
<div class='lg-row'>貧乏與珍財，　盲者使能視。</div>
<div class='lg-row'>於世間瀑流，　為作彼舡筏，</div>
<div class='lg-row'>若醉傲放逸，　決定為自損。</div>
<div class='lg-row'>是先佛所說，　當具足信受，</div>
<div class='lg-row'>令正智現前，　修習忘疲倦。</div>
</div></div>
<div class='div-pin'><a id='mulu4' />
<p class='h1'>厭離自身品第三</p>
<div class="lg regular"><div class='lg-row'>謂利養名聞、　飲食臥具等，</div>
<div class='lg-row'>無少分希求，　於我何所作？</div>
<div class='lg-row'>是身可厭患，　損害如冤賊，</div>
<div class='lg-row'>造作諸過愆，　常樂非梵行。</div>
<div class='lg-row'>又復此身者，　為眾病依止，</div>
<div class='lg-row'>不淨常盈流，　實罪惡之器；</div>
<div class='lg-row'>與心為近住，　無思惟覺知，</div>
<div class='lg-row'>剎那命終時，　惡色深可畏。</div>
<div class='lg-row'>壽煖識三緣，　俱時而棄捨，</div>
<div class='lg-row'>如枯木無知，　形消流穢汁。</div>
<div class='lg-row'>愚夫當盛年，　迷亂多憍恣，</div>
<div class='lg-row'>須臾不暫停，　變異成衰老。</div>
<div class='lg-row'>恃財富奢逸，　廣造諸惡業，</div>
<div class='lg-row'>是人命欲終，　受極苦熱惱。</div>
<div class='lg-row'>不樂於正法，　何異彼非人？</div>
<div class='lg-row'>違背涅盤城，　棲止於邪道。</div>
<div class='lg-row'>廣大修福報，　由是生人間，</div>
<div class='lg-row'>當乘智慧舟，　永越於有海。</div>
<div class='lg-row'>是身如掣電，　類乾闥婆城，</div>
<div class='lg-row'>云何於他人，　數生於喜怒？</div>
<div class='lg-row'>此身非堅牢，　暫時而動轉，</div>
<div class='lg-row'>常諂曲為心，　寧免老死怖；</div>
<div class='lg-row'>為疾病城邑，　是憂惱舍宅，</div>
<div class='lg-row'>亦如於田疇，　生善不善種。</div>
<div class='lg-row'>若人以施戒，　慈智莊嚴身，</div>
<div class='lg-row'>唯此善因緣，　為第一堅固。</div>
<div class='lg-row'>又說此身者，　為諸界所依，</div>
<div class='lg-row'>若能善覺了，　速得於解脫。</div>
<div class='lg-row'>此明自身界，　虛假強分別，</div>
<div class='lg-row'>若樂他蘊界，　愚癡無出要。</div>
<div class='lg-row'>若外具諸財。　內界無寂靜，</div>
<div class='lg-row'>於身善了知，　則能脫諸苦。</div>
<div class='lg-row'>由守護己財，　復增於苦惱，</div>
<div class='lg-row'>諸恐怖隨生，　謂官賊水火。</div>
<div class='lg-row'>若遠非法財，　則無諸障礙，</div>
<div class='lg-row'>棄捨常獲安，　攝取當自咎。</div>
<div class='lg-row'>應如實了知，　自他蘊界相，</div>
<div class='lg-row'>習定持經典，　焚燒煩惱聚。</div>
<div class='lg-row'>是故有智人，　於身善觀察，</div>
<div class='lg-row'>既明彼界性，　是名解脫者。</div>
</div></div>
<div class='div-pin'><a id='mulu5' />
<p class='h1'>遠離不善品第四</p>
<div class="lg regular"><div class='lg-row'>若人於五欲，　常生其渴愛，</div>
<div class='lg-row'>由彼心動亂，　諸惡此隨轉。</div>
<div class='lg-row'>若見於女色，　樂著無暫捨，</div>
<div class='lg-row'>不悟彼無常，　諸惡此隨轉。</div>
<div class='lg-row'>由彼貪癡故，　增長於生死，</div>
<div class='lg-row'>凡夫不了知，　諸惡此隨轉。</div>
<div class='lg-row'>常樂行放逸，　壽命非長久，</div>
<div class='lg-row'>無正智思惟，　諸惡此隨轉。</div>
<div class='lg-row'>貪欲無厭足，　侈服恣嚴身，</div>
<div class='lg-row'>生掉舉無慚，　諸惡此隨轉。</div>
<div class='lg-row'>常為六塵坌，　五欲之所牽，</div>
<div class='lg-row'>迷三世無知，　諸惡此隨轉。</div>
<div class='lg-row'>樂著己眷屬，　自不知殞沒，</div>
<div class='lg-row'>顧戀起恚心，　諸惡此隨轉。</div>
<div class='lg-row'>昔耽於欲境，　則為後過患，</div>
<div class='lg-row'>由意不寂靜，　諸惡此隨轉。</div>
<div class='lg-row'>受用彼富樂，　恩愛忽乖離，</div>
<div class='lg-row'>不究先苦因，　諸惡此隨轉。</div>
<div class='lg-row'>為染欲所迷，　譬若魚投網，</div>
<div class='lg-row'>纏縛不能脫，　諸惡此隨轉。</div>
<div class='lg-row'>愚夫常愛著，　不知欲過失，</div>
<div class='lg-row'>癡暗之所迷，　諸惡此隨轉。</div>
<div class='lg-row'>多畜於寵嬖，　命終而獨往，</div>
<div class='lg-row'>為業羂所拘，　諸惡此隨轉。</div>
<div class='lg-row'>迷失於正道，　三界殊不知，</div>
<div class='lg-row'>不攝護諸根，　諸惡此隨轉。</div>
<div class='lg-row'>於有戒、無戒，　樂行於損惱，</div>
<div class='lg-row'>破壞於正法，　諸惡此隨轉。</div>
<div class='lg-row'>於罪福損益，　聞已如聾瘂，</div>
<div class='lg-row'>譬愚童作戲，　諸惡此隨轉。</div>
<div class='lg-row'>捨寂靜園林，　流泉諸勝處，</div>
<div class='lg-row'>樂著於嬉逸，　諸惡此隨轉。</div>
<div class='lg-row'>離巖谷宮殿，　清淨蓮花池，</div>
<div class='lg-row'>由貪彼欲樂，　諸惡此隨轉。</div>
<div class='lg-row'>雖嗜妙飲食，　無光澤威德，</div>
<div class='lg-row'>作非法業緣，　諸惡此隨轉。</div>
<div class='lg-row'>如是愚癡人，　常不生知覺，</div>
<div class='lg-row'>為業風所飄，　輪轉於三界。</div>
<div class='lg-row'>或有生勝處，　放逸而墮落，</div>
<div class='lg-row'>由懈怠癡迷，　不能斷諸過。</div>
<div class='lg-row'>若棄捨五欲，　得最上安隱，</div>
<div class='lg-row'>如諸佛聖人，　無貪無憂惱。</div>
<div class='lg-row'>初中後修習，　解脫諸垢染，</div>
<div class='lg-row'>當得牟尼尊，　第一寂靜樂。</div>
<div class='lg-row'>若樂五欲者，　則墮於惡趣，</div>
<div class='lg-row'>彼無別功能，　唯招其苦報。</div>
<div class='lg-row'>是故有智人，　於欲何所著？</div>
<div class='lg-row'>為彼輪迴因，　定受諸楚毒。</div>
<div class='lg-row'>或住天寶峰，　園林淨池沼，</div>
<div class='lg-row'>由戲妄染著，　從彼而墮落。</div>
<div class='lg-row'>天上妙金山，　琉璃為峰頂，</div>
<div class='lg-row'>由造不善業，　從彼而墮落。</div>
<div class='lg-row'>天上諸寶樹，　清泉相間繞，</div>
<div class='lg-row'>以貪欲因緣，　從彼而墮落。</div>
<div class='lg-row'>天上諸寶坊，　香海可愛樂，</div>
<div class='lg-row'>毀戒離諸善，　從彼而墮落。</div>
<div class='lg-row'>天上妙音樂，　聞已能適意，</div>
<div class='lg-row'>由樂著廢時，　從彼而墮落。</div>
<div class='lg-row'>若意生貪著，　欲境常現前，</div>
<div class='lg-row'>無正智思惟，　何因獲安樂？</div>
<div class='lg-row'>如童稚無知，　豈能修少福，</div>
<div class='lg-row'>從彼墮落已，　自受其業報。</div>
<div class='lg-row'>若人作不善，　而求於樂果，</div>
<div class='lg-row'>彼因不相似，　愚夫心妄轉。</div>
<div class='lg-row'>於施戒正慧，　不起於修習，</div>
<div class='lg-row'>愚癡著欲人，　為死所吞噉。</div>
<div class='lg-row'>無智迷業果，　常作諸過惡，</div>
<div class='lg-row'>愚癡著欲人，　為死所吞噉。</div>
<div class='lg-row'>為貪火燒然，　不知輪迴苦，</div>
<div class='lg-row'>愚癡著欲人，　為死所吞噉。</div>
<div class='lg-row'>由情愛所鍾，　生別離苦惱，</div>
<div class='lg-row'>愚人當爾時，　為死所吞噉。</div>
<div class='lg-row'>不厭怖輪迴，　心馳於色境，</div>
<div class='lg-row'>愚癡著欲人，　為死所吞噉。</div>
<div class='lg-row'>生病難憂怖，　而不能厭患，</div>
<div class='lg-row'>愚癡著欲人，　為死所吞噉。</div>
<div class='lg-row'>為彼惡知識，　趣輪迴險道，</div>
<div class='lg-row'>愚癡著欲人，　為死所吞噉。</div>
<div class='lg-row'>心起邪思惟，　違背於正理，</div>
<div class='lg-row'>愚癡著欲人，　為死所吞噉。</div>
<div class='lg-row'>自行於非法，　作生死怖畏，</div>
<div class='lg-row'>愚癡著欲人，　為死所吞噉。</div>
<div class='lg-row'>常發染污言，　心寧知罪福，</div>
<div class='lg-row'>愚癡著欲人，　為死所吞噉。</div>
<div class='lg-row'>由慣習貪愛，　不樂真實法，</div>
<div class='lg-row'>愚癡著欲人，　為死所吞噉。</div>
<div class='lg-row'>於己求快樂，　於法生損壞，</div>
<div class='lg-row'>愚癡著欲人，　為死所吞噉。</div>
<div class='lg-row'>當專注一心，　常修持淨業，</div>
<div class='lg-row'>棄捨諸不善，　是名為智者。</div>
<div class='lg-row'>若諸天著樂，　不樂修施戒，</div>
<div class='lg-row'>常生放逸心，　決定當墮落。</div>
<div class='lg-row'>復有天寶山，　諸珍所嚴瑩，</div>
<div class='lg-row'>琉璃以為峰，　與須彌相稱。</div>
<div class='lg-row'>彼天或初生，　現住及將沒，</div>
<div class='lg-row'>若生放逸心，　於彼而流轉。</div>
<div class='lg-row'>其地悉嚴淨，　林木起涼風，</div>
<div class='lg-row'>若生放逸心，　於彼而流轉。</div>
<div class='lg-row'>有妙蓮花池，　金葉琉璃幹，</div>
<div class='lg-row'>若生放逸心，　於彼而流轉。</div>
<div class='lg-row'>有清勝河流，　珍禽悉翔集，</div>
<div class='lg-row'>若生放逸心，　於彼而流轉。</div>
<div class='lg-row'>有上妙輦輿，　層樓極高勝，</div>
<div class='lg-row'>若生放逸心，　於彼而流轉。</div>
<div class='lg-row'>如是流轉相，　皆由迷欲境，</div>
<div class='lg-row'>云何說名人，　心不生厭捨？</div>
<div class='lg-row'>樂習放逸行，　則增長輪迴，</div>
<div class='lg-row'>於此不遠離，　當受大苦惱。</div>
<div class='lg-row'>屠者縛群畜，　皆不令馳散，</div>
<div class='lg-row'>眷屬累於身，　何由能免脫？</div>
<div class='lg-row'>又彼諸天眾，　常著諸欲樂，</div>
<div class='lg-row'>不知生滅因，　彼天如愚者。</div>
<div class='lg-row'>如是彼眾生，　為放逸牽縛，</div>
<div class='lg-row'>極增上愚癡，　至死無醒悟。</div>
<div class='lg-row'>心常造諸惡，　為死所降伏，</div>
<div class='lg-row'>欲火鎮燒然，　徒增於後悔。</div>
<div class='lg-row'>由樂行非法，　決定入輪迴，</div>
<div class='lg-row'>於彼命終時，　極怖無捄度。</div>
<div class='lg-row'>不思擇善法，　常樂於歡聚，</div>
<div class='lg-row'>倐爾忽乖違，　則受別離苦。</div>
<div class='lg-row'>晝夜促壽命，　在須臾頃刻，</div>
<div class='lg-row'>死怖若現前，　應知無能免。</div>
<div class='lg-row'>智者覩生滅，　則興於嗟歎，</div>
<div class='lg-row'>捨放逸愚癡，　得離垢清淨。</div>
<div class='lg-row'>觀自他滅相，　何容造諸惡，</div>
<div class='lg-row'>若心離過失，　當獲寂靜樂。</div>
<div class='lg-row'>不放逸最勝，　是如來所說。</div>
<div class='lg-row'>人若悟無常，　則捨諸不善。</div>
</div></div>
<div class='div-pin'><a id='mulu6' />
<p class='h1'>無常品第五</p>
<div class="lg regular"><div class='lg-row'>盡快樂邊際，　一切無有常，</div>
<div class='lg-row'>若自生愛樂，　應知當棄捨。</div>
<div class='lg-row'>是死怖可畏，　迅速難防護，</div>
<div class='lg-row'>或於戲笑中，　忽爾而長逝。</div>
<div class='lg-row'>此滅法平等，　處處悉周遍，</div>
<div class='lg-row'>於此不了知，　真是愚癡者。</div>
<div class='lg-row'>若年少衰老，　或貧乏富足，</div>
<div class='lg-row'>及在家出家，　為死所勾攝。</div>
<div class='lg-row'>若快樂苦惱，　或有德無德，</div>
<div class='lg-row'>淨行非淨行，　為死所勾攝。</div>
<div class='lg-row'>若持戒毀戒，　或智者愚夫，</div>
<div class='lg-row'>乃至尊及卑，　為死所勾攝。</div>
<div class='lg-row'>若天若地獄，　或餓鬼畜生，</div>
<div class='lg-row'>醒覺及惛迷，　為死所勾攝。</div>
<div class='lg-row'>若生於欲界，　或住色界者，</div>
<div class='lg-row'>無色亦復然，　為死所勾攝。</div>
<div class='lg-row'>是身老病侵，　如杖索捶縛，</div>
<div class='lg-row'>彼死有強力，　於眾無慈護。</div>
<div class='lg-row'>有種種恐怖，　死畏極險惡，</div>
<div class='lg-row'>諸天癡所盲，　對此有啼笑。</div>
<div class='lg-row'>從天中墮沒，　有乖離苦惱，</div>
<div class='lg-row'>或墮地獄中，　彼苦無窮極。</div>
<div class='lg-row'>受天上快樂，　唯滅生憂苦，</div>
<div class='lg-row'>如毒雜美味，　是故當棄捨。</div>
<div class='lg-row'>彼天福將盡，　親屬皆捨去，</div>
<div class='lg-row'>當其墮落時，　是苦無相似。</div>
<div class='lg-row'>以福減劣故，　如油盡燈滅，</div>
<div class='lg-row'>於此命臨終，　但增其逼惱。</div>
<div class='lg-row'>為愛欲所纏，　憂慼心狂亂，</div>
<div class='lg-row'>語緩身顫動，　是彼墮落怖。</div>
<div class='lg-row'>常著彼快樂，　為欲所欺誑，</div>
<div class='lg-row'>或暫時捨離，　彼則生苦惱。</div>
<div class='lg-row'>諸天墮落苦，　比地獄猶輕，</div>
<div class='lg-row'>於十六分中，　而不及其一。</div>
<div class='lg-row'>天中滅沒怖，　人間死憂惱，</div>
<div class='lg-row'>見已不厭患，　況復輪迴火。</div>
<div class='lg-row'>由著樂退失，　即知世無常，</div>
<div class='lg-row'>若覺悟彼因，　心當造諸善。</div>
<div class='lg-row'>高者必當墜，　世數終歸盡，</div>
<div class='lg-row'>合會有分離，　死為命邊際。</div>
<div class='lg-row'>諸法有無常，　生滅即隨轉，</div>
<div class='lg-row'>有生無滅者，　三界何曾見！</div>
<div class='lg-row'>或一生餘族，　或一胎中喪，</div>
<div class='lg-row'>或隨轉往來，　或作欲事業，</div>
<div class='lg-row'>如見日光明，　出已定當沒，</div>
<div class='lg-row'>一切有生者，　滅即依前住。</div>
<div class='lg-row'>愚夫不了知，　彼樂生即滅，</div>
<div class='lg-row'>無出離方便，　後當唯守死。</div>
<div class='lg-row'>當求彼常樂，　未殞勤修善，</div>
<div class='lg-row'>隨順正法行，　此說為智者。</div>
<div class='lg-row'>無常亦何定？　他世轉艱辛，</div>
<div class='lg-row'>佛說輪迴因，　唯此為真實。</div>
<div class='lg-row'>謂彼彼生起，　即數數墮滅，</div>
<div class='lg-row'>諸天著樂故，　則多生憍傲。</div>
<div class='lg-row'>又復彼天中，　滅時受苦惱，</div>
<div class='lg-row'>唯除地獄中，　餘苦無與等。</div>
<div class='lg-row'>由堅著五欲，　自不知退沒，</div>
<div class='lg-row'>如是愚癡人，　何由免老死？</div>
<div class='lg-row'>受輪轉生滅，　其數無有量，</div>
<div class='lg-row'>不生出離心，　彼為自欺誑。</div>
<div class='lg-row'>居高者必危，　聚寶當有乏，</div>
<div class='lg-row'>恩愛有乖離，　生者皆歸死。</div>
<div class='lg-row'>生已即長大，　壯色不暫停，</div>
<div class='lg-row'>倐爾即無常，　俱生性如此。</div>
<div class='lg-row'>於福不攝取，　為境界所縛，</div>
<div class='lg-row'>由貪愛愚癡，　臨終無救護。</div>
<div class='lg-row'>復有妙寶峰，　莊嚴皆具足，</div>
<div class='lg-row'>有種種蓮華，　林木極可愛；</div>
<div class='lg-row'>有種種河池，　水鳥咸依止；</div>
<div class='lg-row'>有眾妙名華，　眾寶而嚴飾；</div>
<div class='lg-row'>有最勝宮殿，　皆珍寶所成，</div>
<div class='lg-row'>劫樹發金光，　葉布琉璃色，</div>
<div class='lg-row'>尼俱律陀樹，　銀光相間錯，</div>
<div class='lg-row'>蓮蘤悉開敷，　眾蜂如音樂，</div>
<div class='lg-row'>有上妙瓔珞，　奇巧勝無比，</div>
<div class='lg-row'>人世昔所修，　感果皆如意。</div>
<div class='lg-row'>彼諸天著樂，　不悟彼無常，</div>
<div class='lg-row'>如乾闥婆城，　如幻泡聚沫。</div>
<div class='lg-row'>愛欲如熾火，　依彼即破壞，</div>
<div class='lg-row'>由此而命終，　漂沈於有海。</div>
<div class='lg-row'>於五欲快樂，　受用無厭捨，</div>
<div class='lg-row'>滅時為彼燒，　諸天皆遠離。</div>
<div class='lg-row'>多欲無慚恥，　為第一鄙惡，</div>
<div class='lg-row'>諸天縱癡冥，　死魔得其便。</div>
<div class='lg-row'>若天人脩羅，　夜叉龍神等，</div>
<div class='lg-row'>為死羂所拘，　無一能捄者。</div>
<div class='lg-row'>乃至遍三界，　皆為死所攝，</div>
<div class='lg-row'>由堅著貪癡，　何由得解脫？</div>
<div class='lg-row'>諸天由著樂，　受百千死畏，</div>
<div class='lg-row'>境界如乾薪，　彼死如熾火。</div>
<div class='lg-row'>若覩他滅謝，　己何不知覺？</div>
<div class='lg-row'>病苦欲終時，　自受其業報。</div>
<div class='lg-row'>放逸染於心，　耽著欲境界，</div>
<div class='lg-row'>不悟彼無常，　俱生性如是。</div>
<div class='lg-row'>若樂行放逸，　常追求欲樂，</div>
<div class='lg-row'>彼與毒相似，　為死兵所逐。</div>
<div class='lg-row'>非呪術妙藥，　及大力脩羅，</div>
<div class='lg-row'>為死繩所牽，　彼彼不能救。</div>
<div class='lg-row'>為貪塵翳目，　都無所覺知，</div>
<div class='lg-row'>彼著欲眾生，　唯死為歸趣。</div>
<div class='lg-row'>若樂於貪欲，　多求於快樂，</div>
<div class='lg-row'>不生厭離心，　於死而不遠。</div>
<div class='lg-row'>彼焰<span class='corr'>摩</span>使者，　強力無能却，</div>
<div class='lg-row'>剎那現其前，　即受大恐怖。</div>
<div class='lg-row'>捨彼天寶山，　林泉殊勝境，</div>
<div class='lg-row'>從彼而墮落，　隨業受自果。</div>
<div class='lg-row'>樂著於遊戲，　受欲無厭足，</div>
<div class='lg-row'>彼渴愛癡迷，　墮落無能捄。</div>
<div class='lg-row'>如遙見彼煙，　則知火非遠，</div>
<div class='lg-row'>衰相若現前，　彼定當退沒。</div>
<div class='lg-row'>有生必當滅，　無病暫輕安，</div>
<div class='lg-row'>年少老所侵，　榮盛倏衰變；</div>
<div class='lg-row'>恩愛有別離，　和合不久住，</div>
<div class='lg-row'>諸法本無常，　正覺之所說。</div>
<div class='lg-row'>自他生滅法，　二種常隨轉，</div>
<div class='lg-row'>滅己復還生，　決定如是住。</div>
<div class='lg-row'>愚人剎那間，　少福即消殄，</div>
<div class='lg-row'>是故彼正士，　速修調御法。</div>
<div class='lg-row'>壯色非久停，　壽命亦隨滅，</div>
<div class='lg-row'>常<span class='corr'>祛</span>放逸心，　具足修諸善。</div>
<div class='lg-row'>諸天具智者，　悟剎那生滅，</div>
<div class='lg-row'>勤修於福業，　當證於真常。</div>
<div class='lg-row'>復有妙樓閣，　密葉羅清陰，</div>
<div class='lg-row'>修藤發異花，　芬馥而圍繞。</div>
<div class='lg-row'>有勝妙樓閣，　眾寶所裝校，</div>
<div class='lg-row'>金河泛清泉，　諸珍廁階陛。</div>
<div class='lg-row'>皆由善業招，　畢竟不久住，</div>
<div class='lg-row'>譬若彌盧山，　劫盡亦散壞。</div>
<div class='lg-row'>又彼諸天人，　生憍慢放逸，</div>
<div class='lg-row'>不念於無常，　剎那而墮落。</div>
<div class='lg-row'>彼天中有情，　五欲得自在，</div>
<div class='lg-row'>受多快樂已，　定溺於惡趣。</div>
<div class='lg-row'>若身根意識，　逼迫無時處，</div>
<div class='lg-row'>彼苦極艱辛，　不知其數量。</div>
<div class='lg-row'>恃己多眷屬，　而生於常想，</div>
<div class='lg-row'>當其退沒時，　則受乖離苦。</div>
<div class='lg-row'>於侍衛僮僕，　俱時而棄捨，</div>
<div class='lg-row'>由增上愚迷，　至死無知覺。</div>
<div class='lg-row'>彼天將滅時，　根識唯憂苦，</div>
<div class='lg-row'>覩斯墮落已，　彼我當無異。</div>
<div class='lg-row'>是三界虛假，　諸法皆有為，</div>
<div class='lg-row'>旋轉如車輪，　不堅如聚沫。</div>
<div class='lg-row'>是身如聚沫，　著臥具衣服；</div>
<div class='lg-row'>是心如車輪，　樂和合動轉。</div>
<div class='lg-row'>非天人夜叉，　脩羅迦樓羅，</div>
<div class='lg-row'>唯自作善業，　於死能捄度。</div>
<div class='lg-row'>乃至未來世，　死怖深可畏，</div>
<div class='lg-row'>若不修勝因，　後悔無所益。</div>
<div class='lg-row'>是鄙劣境界，　能生多欲樂，</div>
<div class='lg-row'>由無智愚癡，　不知命邊際。</div>
<div class='lg-row'>何者是親屬？　何者為快樂？</div>
<div class='lg-row'>滅相現其前，　彼天無依怙。</div>
<div class='lg-row'>捨離諸勝處，　林木花莊嚴，</div>
<div class='lg-row'>為死繩所牽，　隨業而長逝。</div>
<div class='lg-row'>如水踊於空，　勢墮即飄散，</div>
<div class='lg-row'>聚首有睽離，　輪迴各流轉。</div>
<div class='lg-row'>又如陽春時，　眾花悉開發，</div>
<div class='lg-row'>時景速遷流，　人豈能長久？</div>
</div>
<p class='juan'>諸法集要經卷第一</p></div>
</div><!-- end of div[@id='body'] -->
</body></html>