<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法集要經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu18' />諸法集要經卷第六</p><p class="byline">觀無畏尊者集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-pin'><a id='mulu19' />
<p class='h1'>福非福業品第十三</p>
<div class="lg regular"><div class='lg-row'>所造作諸業，　謂福及非福，</div>
<div class='lg-row'>能縛諸有情，　定各招其報。</div>
<div class='lg-row'>愚夫心如魚，　依愛波而住，</div>
<div class='lg-row'>含笑造諸惡，　悲啼而自受。</div>
<div class='lg-row'>昔同造諸罪，　謂僕使營從，</div>
<div class='lg-row'>後受其苦報，　彼則無相代。</div>
<div class='lg-row'>由親眷朋屬，　和合造眾罪，</div>
<div class='lg-row'>於他世相隨，　唯所作惡業。</div>
<div class='lg-row'>如花所至處，　其香不捨離，</div>
<div class='lg-row'>善惡業亦然，　在處常隨逐。</div>
<div class='lg-row'>眾生由自業，　因果常相應，</div>
<div class='lg-row'>作善生諸天，　而受殊勝樂。</div>
<div class='lg-row'>若惡業果報，　則受極重苦，</div>
<div class='lg-row'>墮三惡趣中，　彼苦無相似。</div>
<div class='lg-row'>謂由彼三業，　造作遍三界，</div>
<div class='lg-row'>常起於三毒，　則墮三惡道。</div>
<div class='lg-row'>諸愚夫異生，　由因緣和合，</div>
<div class='lg-row'>流轉三界中，　皆隨於自業；</div>
<div class='lg-row'>非自作他受，　非他作我受，</div>
<div class='lg-row'>當知所造業，　招報唯決定。</div>
<div class='lg-row'>業雖有眾多，　受處有其九，</div>
<div class='lg-row'>由彼互相資，　成四十種惡。</div>
<div class='lg-row'>自造作一業，　定受其一報，</div>
<div class='lg-row'>墮於險道中，　則無其伴侶。</div>
<div class='lg-row'>或為他勸請，　而造作惡業，</div>
<div class='lg-row'>後受苦報時，　彼則不能救。</div>
<div class='lg-row'>業熟非初後，　及此生他世，</div>
<div class='lg-row'>謂於此造作，　或於餘處受。</div>
<div class='lg-row'>由善惡業故，　隨輪迴流轉，</div>
<div class='lg-row'>為業風所吹，　而招苦樂報。</div>
<div class='lg-row'>愚夫心散亂，　於欲常樂著，</div>
<div class='lg-row'>無正慧揀擇，　諸惡則增長。</div>
<div class='lg-row'>彼著樂眾生，　為癡之所覆，</div>
<div class='lg-row'>惡報現其前，　則墮黑暗處。</div>
<div class='lg-row'>由於佛正法，　心不生欣樂，</div>
<div class='lg-row'>在彼地獄中，　長時受其苦。</div>
<div class='lg-row'>從無始輪迴，　為業網纏縛，</div>
<div class='lg-row'>此滅彼復生，　皆由心造作；</div>
<div class='lg-row'>或從天墮落，　或地獄生天，</div>
<div class='lg-row'>或生於人中，　或受餓鬼報；</div>
<div class='lg-row'>謂彼苦樂因，　皆由己所造，</div>
<div class='lg-row'>各互相生起，　非自在天作。</div>
<div class='lg-row'>輪迴生死中，　造無數惡業，</div>
<div class='lg-row'>唯佛當證知，　餘智不能了。</div>
<div class='lg-row'>若非法招善，　此因為顛倒，</div>
<div class='lg-row'>當知所受果，　皆與因相似。</div>
<div class='lg-row'>若因果相應，　則順於正理，</div>
<div class='lg-row'>是有為諸法，　無不從緣起。</div>
<div class='lg-row'>未見無罪者，　而趣於地獄，</div>
<div class='lg-row'>定由惡業故，　則受其苦報。</div>
<div class='lg-row'>決定造諸惡，　堅著而無悔，</div>
<div class='lg-row'>彼為業所縛，　則墮於惡道。</div>
<div class='lg-row'>未見不善業，　引生於樂果，</div>
<div class='lg-row'>唯佛真實言，　示彼對治道。</div>
<div class='lg-row'>如因燈有光，　如由業招報，</div>
<div class='lg-row'>諸有所作者，　皆因緣生故。</div>
<div class='lg-row'>謂由彼彼因，　各各果隨轉，</div>
<div class='lg-row'>善達如是相，　則名真實見。</div>
<div class='lg-row'>非同自在天，　無因而建立，</div>
<div class='lg-row'>諸法皆緣生，　是如來所說。</div>
<div class='lg-row'>由無始輪迴，　業報常相似，</div>
<div class='lg-row'>非顛倒分別，　從因緣而有。</div>
<div class='lg-row'>眾生癡所迷，　於愛欲無厭，</div>
<div class='lg-row'>若不了業報，　何由獲寂靜？</div>
<div class='lg-row'>若人於佛教，　不達道非道，</div>
<div class='lg-row'>由癡無正慧，　常生於熱惱。</div>
<div class='lg-row'>見他如意樂，　彼樂從因生，</div>
<div class='lg-row'>諸法皆唯心，　各各隨自行。</div>
<div class='lg-row'>有為皆無常，　如水泡非久，</div>
<div class='lg-row'>應當行善行，　為二世饒益。</div>
<div class='lg-row'>覩世間業報，　及諸天退墮，</div>
<div class='lg-row'>若樂放逸者，　彼定無少樂。</div>
<div class='lg-row'>業索極修長，　堅固而難脫，</div>
<div class='lg-row'>纏縛彼愚夫，　去菩提則遠。</div>
<div class='lg-row'>智慧如利劍，　於彼能除斷，</div>
<div class='lg-row'>離愚癡熱惱，　令至於彼岸。</div>
<div class='lg-row'>由業受彼果，　隨善惡相應，</div>
<div class='lg-row'>智者不暫忘，　因果常決定。</div>
<div class='lg-row'>由因緣和合，　生肢分骨鎖，</div>
<div class='lg-row'>纏縛諸有情，　輪迴無解脫。</div>
<div class='lg-row'>由彼纏縛故，　逼迫難堪任，</div>
<div class='lg-row'>當修解脫因，　得盡諸苦際。</div>
<div class='lg-row'>彼業善鉤名，　復能牽眾生，</div>
<div class='lg-row'>於在所生處，　隨業而受報。</div>
<div class='lg-row'>彼業果如輪，　於三有旋轉，</div>
<div class='lg-row'>當離諸過患，　常修殊勝行。</div>
<div class='lg-row'>布施如淨器，　貯戒勤慧水，</div>
<div class='lg-row'>智者善持用，　滅三有業火。</div>
<div class='lg-row'>若縱彼三業，　三毒則隨轉，</div>
<div class='lg-row'>馳騁三界中，　由癡三種行。</div>
<div class='lg-row'>一切諸眾生，　為苦所逼迫，</div>
<div class='lg-row'>皆隨自作業，　常依止而住。</div>
<div class='lg-row'>若無彼善因，　何能有少樂？</div>
<div class='lg-row'>隨業受彼報，　如種生其果。</div>
<div class='lg-row'>又如陽春時，　能滋榮卉木，</div>
<div class='lg-row'>彼果從因生，　無因則不起。</div>
<div class='lg-row'>為業索所拘，　百千生往返，</div>
<div class='lg-row'>如世間車輪，　由機關而轉。</div>
<div class='lg-row'>彼三毒堅牢，　眾生難出離，</div>
<div class='lg-row'>離貪等過患，　則善超三有。</div>
<div class='lg-row'>若人慶快心，　修彼殊勝行，</div>
<div class='lg-row'>以是因緣故，　受莊嚴勝報。</div>
<div class='lg-row'>業如彼畫師，　善圖諸形像，</div>
<div class='lg-row'>或天上人間，　所畫無不盡。</div>
<div class='lg-row'>彼畫無數量，　皆由業變化，</div>
<div class='lg-row'>不施眾彩飾，　亦無能見者。</div>
<div class='lg-row'>壁毀畫亦無，　畢竟皆散壞，</div>
<div class='lg-row'>此身雖滅謝，　彼業則長在。</div>
<div class='lg-row'>眾生癡所覆，　為業所籠縛，</div>
<div class='lg-row'>無始生死中，　如陶輪常轉；</div>
<div class='lg-row'>如風日煙塵，　於畫則能損，</div>
<div class='lg-row'>彼所招業緣，　未常而暫棄。</div>
<div class='lg-row'>當觀察過去，　所造諸不善，</div>
<div class='lg-row'>於在在處處，　隨作而自受。</div>
<div class='lg-row'>謂於上中下，　諸微細惡業，</div>
<div class='lg-row'>能悉令解脫，　是最上智者。</div>
<div class='lg-row'>又彼諸有情，　造作善不善，</div>
<div class='lg-row'>於樂及非樂，　決定當獲得。</div>
<div class='lg-row'>若違背佛言，　彼為愚癡者，</div>
<div class='lg-row'>於無量苦惱，　長時無解脫。</div>
<div class='lg-row'>天人阿脩羅、　地獄鬼畜生，</div>
<div class='lg-row'>皆由彼業故，　當隨智慧行。</div>
<div class='lg-row'>由染慧分別，　造無量惡業，</div>
<div class='lg-row'>各各往諸趣，　受報悉知見。</div>
<div class='lg-row'>若人造善業，　後得生人天，</div>
<div class='lg-row'>不善溺三塗，　如俳優更服。</div>
<div class='lg-row'>業線極堅長，　遍縛於三有，</div>
<div class='lg-row'>眾生由自業，　如輻依車輞，</div>
<div class='lg-row'>或生於天中，　或沈於險難，</div>
<div class='lg-row'>輪迴不暫停，　隨業而受報。</div>
<div class='lg-row'>有情生天中，　皆從善業得，</div>
<div class='lg-row'>如妙色蓮華，　出清淨池沼。</div>
<div class='lg-row'>若人造善業，　決定非破壞，</div>
<div class='lg-row'>常生於勝處，　感果得如意。</div>
<div class='lg-row'>愚夫不修因，　而妄希樂報，</div>
<div class='lg-row'>譬如於沙中，　求酥不可得。</div>
<div class='lg-row'>若修彼善因，　則生於快樂，</div>
<div class='lg-row'>無因獲報者，　如離樹求果。</div>
<div class='lg-row'>眾生由業故，　受報而無定，</div>
<div class='lg-row'>如擲沙空中，　隨風而飄墮。</div>
<div class='lg-row'>彼聚散因緣，　苦樂亦復爾，</div>
<div class='lg-row'>皆由業所牽，　於罪不應造。</div>
<div class='lg-row'>無邊業種子，　變化六道中，</div>
<div class='lg-row'>皆從心所生，　是佛真實說。</div>
<div class='lg-row'>是心難調伏，　樂造作諸業，</div>
<div class='lg-row'>如彩畫眾生，　唯佛能知見。</div>
<div class='lg-row'>如一穀種子，　能生百千萬，</div>
<div class='lg-row'>是業網亦然，　無能測量者。</div>
<div class='lg-row'>如線縶於禽，　雖翔復能至，</div>
<div class='lg-row'>彼業拘眾生，　往返亦如是。</div>
<div class='lg-row'>愚夫無正見，　不達罪福相，</div>
<div class='lg-row'>循環三有中，　唯苦為己有。</div>
<div class='lg-row'>若了善惡業，　則悟生滅法，</div>
<div class='lg-row'>斯為真實人，　能到於彼岸。</div>
<div class='lg-row'>若離善知識，　則親近惡友，</div>
<div class='lg-row'>棄法貪世財，　不信後苦果，</div>
<div class='lg-row'>由不了業報，　則不知罪福。</div>
<div class='lg-row'>彼愚癡有情，　長受於熱惱，</div>
<div class='lg-row'>世智生我慢，　常說無義言，</div>
<div class='lg-row'>不悟業因緣，　常受輪迴苦。</div>
<div class='lg-row'>如人久囚執，　偶得其釋放，</div>
<div class='lg-row'>彼親眷朋屬，　喜樂相慶慰。</div>
<div class='lg-row'>猶處地獄中，　業盡得解脫，</div>
<div class='lg-row'>由先善業力，　得生於天上。</div>
<div class='lg-row'>受天中快樂，　具無量莊嚴，</div>
<div class='lg-row'>於彼復修因，　轉生其勝處。</div>
<div class='lg-row'>彼若不修善，　業盡即退墮，</div>
<div class='lg-row'>衰相現其前，　如油盡燈滅；</div>
<div class='lg-row'>此滅彼復生，　循環於三界，</div>
<div class='lg-row'>隨業風所吹，　何由能出離？</div>
<div class='lg-row'>若人智自在，　則不著輪迴，</div>
<div class='lg-row'>不為彼業繩，　少分而纏縛。</div>
<div class='lg-row'>假使蓮簳絲，　積如須彌量，</div>
<div class='lg-row'>彼業索亦爾，　無能縛智者。</div>
<div class='lg-row'>智者處輪迴，　如須彌不動，</div>
<div class='lg-row'>遠離諸憂惱，　解脫諸恐怖。</div>
<div class='lg-row'>如諸佛所見，　因果常相似，</div>
<div class='lg-row'>若作業廣大，　彼報亦同等。</div>
<div class='lg-row'>數數造諸業，　各各受其果，</div>
<div class='lg-row'>由如是造作，　則為彼纏縛。</div>
<div class='lg-row'>若造善業故，　定獲彼勝報，</div>
<div class='lg-row'>色力命嚴身，　為人之所敬。</div>
<div class='lg-row'>福業豈能久，　倏爾若燈光，</div>
<div class='lg-row'>彼業報無差，　皆隨心造作。</div>
<div class='lg-row'>一切諸眾生，　業盡命必喪，</div>
<div class='lg-row'>身為火所燒，　無有少安住。</div>
<div class='lg-row'>又彼諸眾生，　由心界差別，</div>
<div class='lg-row'>各造作諸業，　為三有纏縛。</div>
<div class='lg-row'>世間瘖瘂人，　由行不善道，</div>
<div class='lg-row'>彼希於樂報，　如攪水求火。</div>
<div class='lg-row'>若無所作善，　樂果則不生，</div>
<div class='lg-row'>常樂放逸者，　決定無功德。</div>
<div class='lg-row'>為業索所牽，　暗鈍無知覺，</div>
<div class='lg-row'>彼索無能斷，　苦盡方解脫。</div>
<div class='lg-row'>眾生由業故，　於輪回往返，</div>
<div class='lg-row'>見此滅彼生，　皆從因所得。</div>
<div class='lg-row'>愚夫著五欲，　未甞生覺悟，</div>
<div class='lg-row'>由貪愛相資，　何窮苦邊際？</div>
<div class='lg-row'>愚夫無厭足，　樂作諸欲樂，</div>
<div class='lg-row'>由彼無厭故，　則自取衰滅。</div>
<div class='lg-row'>於現生福報，　業盡樂亦亡，</div>
<div class='lg-row'>由多作放逸，　臨終始覺知。</div>
<div class='lg-row'>起無量分別，　造彼種種業，</div>
<div class='lg-row'>各隨業因緣，　而受其果報。</div>
<div class='lg-row'>眾生為業驅，　或為業所招，</div>
<div class='lg-row'>或生於快樂，　或招於苦報。</div>
<div class='lg-row'>若得生天中，　受五欲妙樂，</div>
<div class='lg-row'>福盡而退墮，　及此無能救。</div>
<div class='lg-row'>又彼輪迴因，　皆從虛妄起，</div>
<div class='lg-row'>佛以真實見，　示解脫正道。</div>
<div class='lg-row'>昔修諸善業，　戒定慧相應，</div>
<div class='lg-row'>此非輪迴因，　安住清淨樂。</div>
<div class='lg-row'>是福報無盡，　不應作放逸，</div>
<div class='lg-row'>當畢竟一心，　增修殊勝行。</div>
<div class='lg-row'>若人具福報，　當遠諸不善，</div>
<div class='lg-row'>為善躋聖道，　作惡招殃咎。</div>
<div class='lg-row'>若人作善行，　勇悍無退屈，</div>
<div class='lg-row'>常獲寂靜樂，　能趣菩提道。</div>
<div class='lg-row'>若人著放逸，　樂作諸不善，</div>
<div class='lg-row'>彼福則隨減，　當墮於惡道。</div>
<div class='lg-row'>是業如鞦韆，　皆從心變化，</div>
<div class='lg-row'>眾生癡所誑，　常依彼而轉。</div>
<div class='lg-row'>生死其如輪，　十二處如輻，</div>
<div class='lg-row'>旋轉於世間，　皆為心所使。</div>
<div class='lg-row'>由心造善業，　引生於天中，</div>
<div class='lg-row'>為境界所迷，　不思惟後苦。</div>
<div class='lg-row'>於樂及非樂，　當審慮而行，</div>
<div class='lg-row'>苦樂業雖殊，　皆從因緣起。</div>
<div class='lg-row'>世間無有樂，　皆為業所牽，</div>
<div class='lg-row'>樂壞苦現前，　由心而造作。</div>
<div class='lg-row'>眾生由業風，　吹至所生處，</div>
<div class='lg-row'>於彼生愛樂，　則為業所拘。</div>
<div class='lg-row'>唯善不善業，　後世常相逐，</div>
<div class='lg-row'>猶如採其花，　彼香則隨至。</div>
<div class='lg-row'>眾生自業使，　隨生滅流轉，</div>
<div class='lg-row'>譬若彼鞦韆，　昇墜無休息。</div>
<div class='lg-row'>於天人脩羅，　六趣而往返，</div>
<div class='lg-row'>為癡之所覆，　不生真實見。</div>
<div class='lg-row'>又如世間輪，　依手而旋轉，</div>
<div class='lg-row'>彼為業所催，　速疾無與等。</div>
<div class='lg-row'>由業之所纏，　十二支和合，</div>
<div class='lg-row'>是名緣生輪，　世間無知者。</div>
<div class='lg-row'>諸天癡所覆，　常著於欲境，</div>
<div class='lg-row'>唯業果長存，　彼樂無積聚。</div>
<div class='lg-row'>彼不知善業，　如良藥明燈，</div>
<div class='lg-row'>除暗獲輕安，　能為作歸救。</div>
<div class='lg-row'>受難堪極苦，　及種種怖畏，</div>
<div class='lg-row'>是業有大力，　而不生疲勞。</div>
<div class='lg-row'>天滅生人中，　人歿墮地獄，</div>
<div class='lg-row'>獄出作傍生，　復墮於鬼趣。</div>
<div class='lg-row'>皆由彼業風，　飄轉而無定，</div>
<div class='lg-row'>彼愚癡眾生，　未甞生覺悟。</div>
<div class='lg-row'>眾生乘業車，　能行於三界，</div>
<div class='lg-row'>餘乘則不然，　速疾無相似。</div>
<div class='lg-row'>若所作清淨，　則受其福報，</div>
<div class='lg-row'>唯於彼現生，　則知其自業。</div>
<div class='lg-row'>彼業如彩繪，　皆從心所起，</div>
<div class='lg-row'>所畫無不周，　長時而不滅。</div>
<div class='lg-row'>謂廣大福報，　皆從業所生，</div>
<div class='lg-row'>福業若盡時，　彼樂則散壞；</div>
<div class='lg-row'>於善若不廢，　彼樂則增長，</div>
<div class='lg-row'>是故於善因，　展轉常修作。</div>
<div class='lg-row'>於彼百千生，　受形軀骨鎖，</div>
<div class='lg-row'>為業之所纏，　曾無安樂想。</div>
<div class='lg-row'>若造種種因，　則受種種報，</div>
<div class='lg-row'>當於此生中，　勤修諸善行。</div>
<div class='lg-row'>業畫極工巧，　皆依心造作，</div>
<div class='lg-row'>業盡果則亡，　剎那不久住。</div>
<div class='lg-row'>唯自業為親，　於他何所得？</div>
<div class='lg-row'>善調伏其心，　如理而安住。</div>
<div class='lg-row'>以業自莊嚴，　則非餘所作，</div>
<div class='lg-row'>於百生千生，　而未曾暫捨。</div>
<div class='lg-row'>若了知生滅，　及真實因果，</div>
<div class='lg-row'>則離諸罪垢，　得至不滅處。</div>
<div class='lg-row'>所造作諸業，　迂曲常相隨，</div>
<div class='lg-row'>如輻依彼輪，　於世間旋轉。</div>
<div class='lg-row'>當以慧揀擇，　如理而修作，</div>
<div class='lg-row'>是為調御師，　永脫諸煩惱。</div>
</div></div>
<div class='div-pin'><a id='mulu20' />
<p class='h1'>教示眾生品第十四</p>
<div class="lg regular"><div class='lg-row'>謂貪恚癡垢，　及老病死苦，</div>
<div class='lg-row'>此六如深冤，　能損諸含識。</div>
<div class='lg-row'>又五境如賊，　能劫功德財，</div>
<div class='lg-row'>初如彼親朋，　後則為冤害。</div>
<div class='lg-row'>由心生放逸，　於欲境囂馳，</div>
<div class='lg-row'>能令諸眾生，　趣地獄餓鬼。</div>
<div class='lg-row'>貪為其熾火，　瞋則如彼冤，</div>
<div class='lg-row'>黑暗說為癡，　是三皆可畏。</div>
<div class='lg-row'>謂三十六業，　及彼四十行，</div>
<div class='lg-row'>九十八煩惱，　周遍於三界。</div>
<div class='lg-row'>離十二因緣，　一百八煩惱，</div>
<div class='lg-row'>善解法非法，　常獲無量樂；</div>
<div class='lg-row'>於十六現觀，　及彼十六空，</div>
<div class='lg-row'>了我法二相，　是名為智者。</div>
<div class='lg-row'>善達道非道，　及彼四究竟，</div>
<div class='lg-row'>解脫四瀑流，　能滅諸罪垢。</div>
<div class='lg-row'>修習八聖道，　出二種生死，</div>
<div class='lg-row'>顯現彼十力，　得證菩提果。</div>
<div class='lg-row'>明真俗二諦，　及彼四念處，</div>
<div class='lg-row'>除三際無知，　不為魔所伏。</div>
<div class='lg-row'>是五欲境界，　初甘後則苦，</div>
<div class='lg-row'>令墮諸險難，　是故常遠離。</div>
<div class='lg-row'>以正智思惟，　伏斷諸煩惱，</div>
<div class='lg-row'>斯為具智人，　世世常安隱。</div>
<div class='lg-row'>智能斷諸惑，　猶火焚乾薪，</div>
<div class='lg-row'>正智若增明，　令三寶顯現。</div>
<div class='lg-row'>若樂智境界，　常住寂靜法，</div>
<div class='lg-row'>煩惱如毒蛇，　則能害諸善。</div>
<div class='lg-row'>若具真實見，　能利於自他，</div>
<div class='lg-row'>離老死過患，　住最上寂靜。</div>
<div class='lg-row'>若樂於輪迴，　常為彼纏縛，</div>
<div class='lg-row'>是煩惱冤賊，　遍三有逼迫。</div>
<div class='lg-row'>若人知佛教，　為眾生演說，</div>
<div class='lg-row'>常修純淨行，　得生於梵天。</div>
<div class='lg-row'>若厭離三毒，　常供養諸佛，</div>
<div class='lg-row'>破壞彼輪迴，　如燃於槁木。</div>
<div class='lg-row'>若人知苦因，　而不造諸罪，</div>
<div class='lg-row'>無量煩惱聚，　於彼無能縛。</div>
<div class='lg-row'>智為勝光明，　癡為極黑暗，</div>
<div class='lg-row'>若能善分別，　此說為智者。</div>
<div class='lg-row'>若離癡過失，　則無諸險難，</div>
<div class='lg-row'>為癡之所覆，　何能得解脫？</div>
<div class='lg-row'>寧觸於猛火，　及毒蛇共處，</div>
<div class='lg-row'>善求寂滅樂，　不應與癡俱。</div>
<div class='lg-row'>愚人無正智，　如盲處黑暗，</div>
<div class='lg-row'>不怖畏輪迴，　常造非法行。</div>
<div class='lg-row'>眾生為癡誑，　常起於愛染，</div>
<div class='lg-row'>受世間貧窮，　為衰老逼迫。</div>
<div class='lg-row'>由三世業果，　從地獄生天，</div>
<div class='lg-row'>或天墮畜生，　或受餓鬼報；</div>
<div class='lg-row'>眾生由彼貪，　隨業往諸趣，</div>
<div class='lg-row'>復為癡羂拘，　輪回三有海。</div>
<div class='lg-row'>無始造諸罪，　受種種生死，</div>
<div class='lg-row'>由彼慣習故，　曾不生疲倦。</div>
<div class='lg-row'>諸天為樂損，　人世匱乏苦，</div>
<div class='lg-row'>地獄常燒然，　傍生互相噉，</div>
<div class='lg-row'>餓鬼飢渴逼，　皆由彼癡故，</div>
<div class='lg-row'>長處於輪迴，　何曾有少樂？</div>
<div class='lg-row'>愚癡著欲樂，　由樂而受苦，</div>
<div class='lg-row'>不近善知識，　無正法救護。</div>
<div class='lg-row'>若人具真實，　常樂聞正法，</div>
<div class='lg-row'>修習諸禪定，　彼則無憂苦。</div>
<div class='lg-row'>諸佛宣正法，　如燈常照明，</div>
<div class='lg-row'>慈念諸眾生，　過如彼父母。</div>
<div class='lg-row'>眾生由三因，　造三種過失，</div>
<div class='lg-row'>循環三界中，　三受常相逐。</div>
<div class='lg-row'>由三業所起，　趣三惡險難，</div>
<div class='lg-row'>眾生著樂故，　馳騁於三有。</div>
<div class='lg-row'>若尊重三寶，　當得三菩提，</div>
<div class='lg-row'>遠離三種見，　則不生諸苦。</div>
<div class='lg-row'>於彼晝夜中，　三時常觀察，</div>
<div class='lg-row'>謂彼老病死，　三種過失藏。</div>
<div class='lg-row'>三業離邪思，　善住三平等，</div>
<div class='lg-row'>不著於輪迴，　永離諸憂惱。</div>
<div class='lg-row'>於彼道非道，　及空有等相，</div>
<div class='lg-row'>慈心善觀察，　當證無上道。</div>
<div class='lg-row'>是人意清淨，　不觸諸染欲，</div>
<div class='lg-row'>永離諸垢濁，　得解脫安樂。</div>
<div class='lg-row'>離三有貪求，　常生於正念，</div>
<div class='lg-row'>是人於正道，　決定無退轉。</div>
<div class='lg-row'>眾生癡所蔽，　於智不通達，</div>
<div class='lg-row'>起無量貪愛，　常為苦纏縛。</div>
<div class='lg-row'>懈怠無慚愧，　習近惡知識，</div>
<div class='lg-row'>為地獄種子，　智者善防護。</div>
<div class='lg-row'>由彼無慚愧，　常造作眾罪，</div>
<div class='lg-row'>後墮於險道，　徒生於悔惱。</div>
<div class='lg-row'>起憍慢瞋恚，　嫉妬并覆惱，</div>
<div class='lg-row'>愚癡無信根，　何能生善道？</div>
<div class='lg-row'>嗜酒復貪財，　起邪見妄語，</div>
<div class='lg-row'>常行磣毒因，　定招地獄報。</div>
<div class='lg-row'>邪見障諸善，　不應起少分，</div>
<div class='lg-row'>如是愚癡人，　自投險惡道。</div>
<div class='lg-row'>謂起邪見者，　非因而計因，</div>
<div class='lg-row'>彼為自欺誑，　沈淪無出期。</div>
<div class='lg-row'>若人著邪見，　徒修其苦行，</div>
<div class='lg-row'>誑惑於他人，　愚癡生我慢。</div>
<div class='lg-row'>由愚癡黑暗，　溺生死大海，</div>
<div class='lg-row'>是人無正因，　以苦欲捨苦。</div>
<div class='lg-row'>隨彼外道說，　炙身求出離，</div>
<div class='lg-row'>智者令炙心，　則能燒諸惑。</div>
<div class='lg-row'>若具修正智，　能破諸煩惱，</div>
<div class='lg-row'>是名真丈夫，　得離諸苦際。</div>
<div class='lg-row'>樂著世名聞，　而互相諂讚，</div>
<div class='lg-row'>彼清淨菩提，　非邪見所得。</div>
<div class='lg-row'>於善不勤修，　心常生掉舉，</div>
<div class='lg-row'>貪著利養故，　捨離彼淨戒。</div>
<div class='lg-row'>樂著於酒味，　好侵於外色，</div>
<div class='lg-row'>殺害諸眾生，　由此墮地獄。</div>
<div class='lg-row'>親近惡知識，　起邪見兩舌，</div>
<div class='lg-row'>不獲諸威儀，　三業多毀犯。</div>
<div class='lg-row'>由我慢無明，　所說無真實，</div>
<div class='lg-row'>於此世佗生，　何能得快樂？</div>
<div class='lg-row'>為眾苦沈溺，　此滅彼復生，</div>
<div class='lg-row'>如諸佛所說，　皆由無明行。</div>
<div class='lg-row'>若人起我慢，　邪慢增上慢，</div>
<div class='lg-row'>此為苦根本，　畢竟常遠離。</div>
<div class='lg-row'>樂造作諸惡，　無初中後善，</div>
<div class='lg-row'>隨彼無明流，　入生死大海。</div>
<div class='lg-row'>若人具勝智，　善息除煩惱，</div>
<div class='lg-row'>能解一切縛，　得至不滅處。</div>
<div class='lg-row'>由修勝智故，　則能斷諸惑，</div>
<div class='lg-row'>此說煩惱縛，　由智得解脫。</div>
<div class='lg-row'>諸煩惱如薪，　智火燒永盡，</div>
<div class='lg-row'>若樂欲境界，　何能離纏縛？</div>
<div class='lg-row'>五欲為重瘴，　能覆於智眼，</div>
<div class='lg-row'>常令諸眾生，　壞說法正道。</div>
<div class='lg-row'>於善說法者，　當一心諦聽，</div>
<div class='lg-row'>是人為法將，　能敵諸魔軍。</div>
<div class='lg-row'>謂於四顛倒，　及世間八法，</div>
<div class='lg-row'>自不生正慧，　則為彼欺誑。</div>
<div class='lg-row'>五欲如迅流，　漂淪難出離，</div>
<div class='lg-row'>當以智舡筏，　於彼<span class='corr'>能</span>超越。</div>
<div class='lg-row'>由彼愚癡心，　常樂著諸欲，</div>
<div class='lg-row'>輪迴五趣中，　何能得解脫？</div>
<div class='lg-row'>不如理作意，　如火常熾然，</div>
<div class='lg-row'>若如理而行，　如甘露除熱。</div>
<div class='lg-row'>謂積集無明，　從久遠生起，</div>
<div class='lg-row'>以一智明燈，　破滅令不現。</div>
<div class='lg-row'>若人具正智，　則能趣涅槃，</div>
<div class='lg-row'>無智縱貪癡，　則生於懈怠。</div>
<div class='lg-row'>若具智光明，　壞三毒黑暗，</div>
<div class='lg-row'>是故當一心，　持戒修淨智。</div>
<div class='lg-row'>常以大智火，　焚燒諸惑薪，</div>
<div class='lg-row'>若無此善根，　為三毒所損。</div>
<div class='lg-row'>眾生縈痼疾，　偃臥命將終，</div>
<div class='lg-row'>癡迷無所依，　眷屬徒悲惱。</div>
<div class='lg-row'>由多作放逸，　常樂愚癡行，</div>
<div class='lg-row'>為無量惡因，　受眾苦逼迫。</div>
<div class='lg-row'>是三毒過患，　損惱諸眾生，</div>
<div class='lg-row'>若正智相應，　於彼悉除遣。</div>
<div class='lg-row'>當知彼智火，　能焚煩惱山，</div>
<div class='lg-row'>惑業既無餘，　常棲寂靜樂。</div>
</div></div>
<div class='div-pin'><a id='mulu21' />
<p class='h1'>說罪品第十五</p>
<div class="lg regular"><div class='lg-row'>謂由彼作意，　常造諸罪惡，</div>
<div class='lg-row'>愚癡不了知，　徒生於後悔。</div>
<div class='lg-row'>眾生造諸罪，　皆受於苦報，</div>
<div class='lg-row'>是故當遠離，　常求於樂果。</div>
<div class='lg-row'>初雖作少罪，　後則墮險道，</div>
<div class='lg-row'>由癡覆彼心，　出已而復造。</div>
<div class='lg-row'>小罪不防護，　皆為地獄因，</div>
<div class='lg-row'>譬如微少火，　能燒於山林。</div>
<div class='lg-row'>由罪生惡趣，　受極重苦惱，</div>
<div class='lg-row'>彼於己如冤，　何能得寂靜？</div>
<div class='lg-row'>若人造諸罪，　則無有少樂，</div>
<div class='lg-row'>若樂求樂者，　當修諸善行。</div>
<div class='lg-row'>作善稱善哉，　造惡皆輕毀，</div>
<div class='lg-row'>修福乃為難，　於罪何容易！</div>
<div class='lg-row'>若見造非法，　生劣心隨喜，</div>
<div class='lg-row'>由彼無智故，　受苦復過是。</div>
<div class='lg-row'>若人造眾罪，　積集諸果報，</div>
<div class='lg-row'>是苦難堪任，　於惡不應作。</div>
<div class='lg-row'>由造眾惡故，　定受其惡報，</div>
<div class='lg-row'>是故當遠離，　不作則無咎。</div>
<div class='lg-row'>若不怖諸罪，　則習近惡友，</div>
<div class='lg-row'>由自造作故，　感果非佗受。</div>
<div class='lg-row'>行善招善果，　作惡受惡報，</div>
<div class='lg-row'>若造眾罪者，　於善則無有。</div>
<div class='lg-row'>若人著邪見，　展轉生諸罪，</div>
<div class='lg-row'>雖刀杖火坑，　無與彼相似。</div>
<div class='lg-row'>若人離眾惡，　常修於善行，</div>
<div class='lg-row'>身語意清淨，　去菩提不遠。</div>
<div class='lg-row'>若樂造諸惡，　受極重苦惱，</div>
<div class='lg-row'>非由造惡故，　而能得樂果。</div>
<div class='lg-row'>若樂修諸善，　得最上快樂，</div>
<div class='lg-row'>此善非苦因，　無顛倒受者。</div>
<div class='lg-row'>從無始劫來，　作善得樂報，</div>
<div class='lg-row'>若造彼惡因，　定獲於苦果。</div>
<div class='lg-row'>為善親良朋，　造罪近惡友，</div>
<div class='lg-row'>憎嫉賢善人，　彼則墮惡道。</div>
<div class='lg-row'>心若樂修善，　則遠諸罪惡，</div>
<div class='lg-row'>是人於菩提，　如掌中不遠。</div>
<div class='lg-row'>謂於所修作，　初中後皆善，</div>
<div class='lg-row'>能生於樂報，　捨此則不然。</div>
<div class='lg-row'>是故遠諸罪，　令善常相續，</div>
<div class='lg-row'>能離彼惡者，　常獲於快樂。</div>
<div class='lg-row'>無始生死中，　數數受諸罪，</div>
<div class='lg-row'>愚夫癡所使，　而不生疲厭。</div>
<div class='lg-row'>著欲造諸惡，　不知後苦果，</div>
<div class='lg-row'>暫生於適悅，　長時受苦惱。</div>
<div class='lg-row'>樂作諸罪者，　世間共輕鄙，</div>
<div class='lg-row'>是故離諸惡，　於善無令廢。</div>
<div class='lg-row'>無益非究竟，　受最上苦惱，</div>
<div class='lg-row'>是故彼智者，　於罪常遠離。</div>
<div class='lg-row'>若人具慈心，　則不造諸罪，</div>
<div class='lg-row'>為惡自招殃，　不作則不受。</div>
<div class='lg-row'>常造諸罪惡，　依邪師邪教，</div>
<div class='lg-row'>若離彼二種，　善住真實道。</div>
<div class='lg-row'>愚夫不覺知，　樂造諸惡行，</div>
<div class='lg-row'>若離彼過失，　常生於勝處。</div>
<div class='lg-row'>若樂作眾罪，　定為業所牽，</div>
<div class='lg-row'>不怖後輪迴，　於人身難得。</div>
<div class='lg-row'>若人怖諸罪，　多樂作諸善，</div>
<div class='lg-row'>彼能趣菩提，　得最上妙樂。</div>
<div class='lg-row'>若能離諸過，　能修諸善業，</div>
<div class='lg-row'>是人於世間，　獲第一福報。</div>
<div class='lg-row'>善降伏諸根，　為世所尊重，</div>
<div class='lg-row'>盡此一報身，　得生於天中。</div>
<div class='lg-row'>若人鮮福德，　無初中後善，</div>
<div class='lg-row'>罪惡常增長，　則墮於地獄。</div>
<div class='lg-row'>若造作眾罪，　自招其惡果，</div>
<div class='lg-row'>作善如所見，　定受於樂報。</div>
<div class='lg-row'>由不善種子，　後生於險難，</div>
<div class='lg-row'>如昔所作業，　因果皆相似。</div>
<div class='lg-row'>眾生墮惡趣，　皆由罪所召，</div>
<div class='lg-row'>如魚吞彼鉤，　無因而得免。</div>
<div class='lg-row'>罪為苦之根，　畢竟當除斷，</div>
<div class='lg-row'>眾生常染習，　如具隨不淨。</div>
<div class='lg-row'>常習當愛樂，　能破諸惡業，</div>
<div class='lg-row'>譬如壓胡麻，　華壞香不散。</div>
<div class='lg-row'>常樂著五<span class='corr'>樂</span>，　散亂無安忍，</div>
<div class='lg-row'>懈怠虛妄言，　彼則定無善。</div>
<div class='lg-row'>若造眾惡者，　如長夜黑暗，</div>
<div class='lg-row'>若安住善法，　如旭日出現。</div>
<div class='lg-row'>若人無嫉妬，　此為善淨行，</div>
<div class='lg-row'>愚癡作眾罪，　彼則常忿怒。</div>
<div class='lg-row'>如舡載少物，　所至則能浮，</div>
<div class='lg-row'>眾生罪若輕，　則免沈諸惡。</div>
<div class='lg-row'>遠離惡知識，　常獲諸快樂，</div>
<div class='lg-row'>於彼若隨順，　則受諸險難。</div>
<div class='lg-row'>善了知業報，　離微細毀犯，</div>
<div class='lg-row'>是人不著罪，　如空泥不染。</div>
<div class='lg-row'>未聞者令聞，　聞<span class='corr'>已</span>能憶念，</div>
<div class='lg-row'>惡趣尚生天，　何況具智者？</div>
</div>
<p class='juan'>諸法集要經卷第六</p></div>
</div><!-- end of div[@id='body'] -->
</body></html>