<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>發覺淨心經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />發覺淨心經卷下</p><p class="byline">隋北印度健陀羅國三藏闍那崛多譯</p><p>爾時彌勒菩薩白佛言：「希有，世尊！世間人聚集言話，乃有如此多濁過患，無有功德和合。此世間言話者，但增長諸煩惱，於白法中當作虛妄。世尊！何有智者菩薩求功德者，聞此世間過患語已，當不樂獨行。世尊！云何菩薩樂於多言復觀諸患？菩薩若觀時樂擇真義，後更無悔。」</p>
<p>佛言：「彌勒！於中菩薩當觀二十種諸患樂多言者。何等為二十？彌勒！樂多話者當無敬心，以多聞故；我慢放逸，於語言思惟當染著；當失本念，無有自正念；所作事當不正威儀，不能伏身心；所行之處身不周正，失於法忍；身心剛強難可迴屈；遠離於奢摩他、毘婆舍那；所作語言不知時節，語言穢濁；當貪飲食；不得聖智；諸天龍等所不敬重；所得辯者常恒輕賤；後當常悔；不住於正，行當輕躁；不能滅斷諸疑行，行之時猶如那吒唯隨逐聲；當順諸欲功德，識隨順流；謗正法，以不觀如實故；所望之處數數發起，動處不動不動處動，應得供養而復不得，以心不調伏故；隨他所牽，以不穿法界故；隨諸煩惱所牽，諸根不調伏故。彌勒！樂多言菩薩有此等二十諸患，唯信知音聲，不觀正義者。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「多聞如醉無敬心，　勞亂言語依倚住，</div>
<div class='lg-row'>忘失正念無正智，　樂於多言如是患。</div>
<div class='lg-row'>於內思惟甚為遠，　身無寂定心亦然，</div>
<div class='lg-row'>行動俯仰不屈伸，　樂於多言如是患。</div>
<div class='lg-row'>正法思惟忘失意，　唯有乾鞕無潤心，</div>
<div class='lg-row'>禪定止觀皆遠離，　樂於多言如是患。</div>
<div class='lg-row'>尊者勝邊無敬意，　恒常樂於諍競言，</div>
<div class='lg-row'>住處不堅顛倒意，　樂於多言如是患。</div>
<div class='lg-row'>於諸天眾不恭敬，　諸龍夜叉不念彼，</div>
<div class='lg-row'>於後無有諸辯才，　樂於多言如是患。</div>
<div class='lg-row'>有諸智者恒呵責，　所有應當證身者，</div>
<div class='lg-row'>彼壽虛然無有利，　樂於多言如是患。</div>
<div class='lg-row'>彼癡命終時有悔，　我被虛誑今何言，</div>
<div class='lg-row'>彼當記說有眾苦，　樂於多言如是患。</div>
<div class='lg-row'>輕躁猶如風吹草，　有諸疑心不能決，</div>
<div class='lg-row'>彼無堅意不能定，　樂於多言如是患。</div>
<div class='lg-row'>猶如那吒在戲場，　說他猛健諸功德，</div>
<div class='lg-row'>彼時亦復如那吒，　樂於多言如是患。</div>
<div class='lg-row'>彼於耳聞樂染心，　彼愛音聲離正智，</div>
<div class='lg-row'>如有思惟不正道，　樂於多言如是患。</div>
<div class='lg-row'>彼當諂曲最無望，　數數還發諍競事，</div>
<div class='lg-row'>於諸聖行最為遠，　樂於多言如是患。</div>
<div class='lg-row'>動作有為念無勢，　他問聖德恒輕動，</div>
<div class='lg-row'>猶如獼猴躁擾心，　樂於多言如是患。</div>
<div class='lg-row'>彼人癡者被他使，　自智無有正定意，</div>
<div class='lg-row'>被諸煩惱隨順助，　樂於多言如是患。</div>
<div class='lg-row'>彼當亂眼及耳鼻，　舌身及意亦復亂，</div>
<div class='lg-row'>諸根一切皆亂行，　樂於多言如是患。</div>
<div class='lg-row'>無智雖求多言語，　求於諸法意不倦，</div>
<div class='lg-row'>彼當不受喜樂法，　然心不喜於一念。</div>
<div class='lg-row'>甘蔗莖幹皮不堅，　然彼心中味最上，</div>
<div class='lg-row'>不以壓皮令有味，　其味不離於甘蔗。</div>
<div class='lg-row'>如皮多言既如是，　如汁思義亦復然，</div>
<div class='lg-row'>是故多言樂遠離，　思惟正義莫放逸。</div>
<div class='lg-row'>義味法味勝於眾，　解脫之味亦為妙，</div>
<div class='lg-row'>此是味中最上味，　何故智者不獨行？</div>
<div class='lg-row'>如是多言覺知已，　如是最勝義功德，</div>
<div class='lg-row'>若有智者欲學道，　於彼真義應思惟。</div>
<div class='lg-row'>是故遠離無利言，　欲求真如勝義者，</div>
<div class='lg-row'>應須親近最勝法，　當住於此證勝道。」</div>
</div><p>爾時彌勒菩薩白佛言：「希有，世尊！乃能善說多言過患。世尊！思惟正義有大功德。世尊！若欲求堅義者，菩薩欲著刀鎧甲仗，於虛偽語言應不樂習。世尊！菩薩云何樂於睡眠？當觀諸患，菩薩觀時應捨睡眠，勤發精進，不生疲倦。」</p>
<p>彌勒作如是語已，佛告彌勒菩薩云：「彌勒！於中菩薩當觀二十種睡眠諸患。何等為二十？彌勒！夫有菩薩當樂睡眠者，當有懶墮，身體沈重，膚皮不淨；皮肉麁澁；諸大穢濁；威德薄少；飲食不消；體生創疱；多有懈怠；增長癡網；<span class='corr'>智</span>慧羸弱；善欲疲倦；當趣黑闇；人不恭敬；稟質愚癡；多諸煩惱；心向諸使；於善法中而不生欲；一切白法能令減少；恒行驚怖之中；見精進者而毀辱之；至於大眾被他輕賤。彌勒！菩薩樂於睡眠，有如是等二十諸患。若菩薩觀時，當樂發精進。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「身體沈重無寂定，　懶墮懈怠形不端，</div>
<div class='lg-row'>皮膚穢惡不清淨，　若樂睡眠隨順行。</div>
<div class='lg-row'>涕唾風等及黃癊，　彼於身體多饒有，</div>
<div class='lg-row'>諸界撩亂不平等，　若樂睡眠隨順行。</div>
<div class='lg-row'>彼食飲食不成熟，　身體麁大無光澤，</div>
<div class='lg-row'>彼於音聲而嘶破，　若樂睡眠隨順行。</div>
<div class='lg-row'>身體多有諸瘡疱，　晝夜隨順睡眠者，</div>
<div class='lg-row'>其於身體多生苦，　若樂睡眠隨順行。</div>
<div class='lg-row'>多有懈怠離精進，　諸樂甚遠無財分，</div>
<div class='lg-row'>恒常睡醉無正意，　若樂睡眠隨順行。</div>
<div class='lg-row'>恒常增長癡羅網，　諸見顛倒甚難治，</div>
<div class='lg-row'>彼無正念意所奪，　若樂睡眠隨順行。</div>
<div class='lg-row'>彼有智慧甚羸弱，　諸法損減無禪定，</div>
<div class='lg-row'>遠離智慧及正住，　若樂睡眠隨順行。</div>
<div class='lg-row'>知彼懈怠不勤學，　恒為非人奪威德，</div>
<div class='lg-row'>住在蘭若常恐怖，　若樂睡眠隨順行。</div>
<div class='lg-row'>恒常蒙憒失正念，　彼有讀誦不能住，</div>
<div class='lg-row'>所說正法常忘失，　若樂睡眠隨順行。</div>
<div class='lg-row'>彼常護助煩惱等，　恒亂迷惑性輕躁，</div>
<div class='lg-row'>彼於後時生悔心，　若樂睡眠隨順行。</div>
<div class='lg-row'>彼有多業滅盡者，　追憶求時生惱悔，</div>
<div class='lg-row'>增<span class='corr'>長</span>諸使煩惱地，　若樂睡眠隨順行。</div>
<div class='lg-row'>於諸善事無求欲，　於諸法中無求心，</div>
<div class='lg-row'>數數行於非法中，　若樂睡眠隨順行。</div>
<div class='lg-row'>即是遠離菩提道，　一切功德悉減少，</div>
<div class='lg-row'>滅於白淨至黑闇，　若樂睡眠隨順行。</div>
<div class='lg-row'>無有無畏嚴熾心，　彼不甞生歡喜念，</div>
<div class='lg-row'>睡眠所執寬慢行，　若樂睡眠隨順行。</div>
<div class='lg-row'>彼自知己懈怠處，　妬他住於精進力，</div>
<div class='lg-row'>彼於精進說非善，　若樂睡眠隨順行。</div>
<div class='lg-row'>智者若見如是患，　誰當喜樂共睡眠？</div>
<div class='lg-row'>一向生癡多見網，　無欲正法滅功德，</div>
<div class='lg-row'>智者誰不樂精進？　若能滅苦淨諸闇，</div>
<div class='lg-row'>未來惡道皆悉盡，　諸樂根本得甘露。</div>
<div class='lg-row'>世間所有諸才藝，　及出世間諸能處，</div>
<div class='lg-row'>能發精進不為難，　智者何不力精進？</div>
<div class='lg-row'>若欲真住勝菩提，　彼等當知睡眠患，</div>
<div class='lg-row'>精進無怠不放逸，　我於如是發覺彼。</div>
<div class='lg-row'>故無放逸與恐怖，　發於精進禪定心，</div>
<div class='lg-row'>捨於諸患離睡眠，　守護菩提及種子。」</div>
</div><p>爾時彌勒菩薩白佛言：「世尊！如來為諸菩薩應當見，若聞如是多睡眠諸患已，然當不能斷，亦不能生厭離心。世尊！何者菩薩欲當學信心，當欲成阿耨多羅三藐三菩提而生懈怠？為求善法故，於如是多功德中，雖復聞已，不能發於精進已行，當欲滿足菩提分故。如來已善說多睡眠諸患，及發精進諸功德。世尊！云何菩薩當觀樂造諸業諸患，菩薩若觀已，當少欲知足。」</p>
<p>佛告彌勒：「於中菩薩於樂作業，當觀二十種諸患。何等為二十？彌勒！所謂凡菩薩樂作諸業，當樂欲世間法，即住一切最下業中；所有讀誦勤劬者當被他輕賤；所有獨行禪定勤劬者當被他戲弄；乃至無際生死流轉以來當發造業不休；所有信心諸長者，不能為作福田；常有貪欲；愛諸物心，向行於中；以勤劬力常憂家業；違他善法；施以法教而不順從；多有思念染著諸味；所得精妙之事，即不愛樂；常造作相害惡業；向諸知識新舊恒常憶念飲食；恒常樂知他人是非長短之事；恒常樂不合語議；諸梵行者所教不受；常觀他過，不觀於己；速被他輕賤；合真議語中恒常減少。彌勒！若菩薩樂造諸業者，當有如是等二十諸惡過患。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「恒常住於下賤業，　勝上之業彼最遠，</div>
<div class='lg-row'>此教法中無廣大，　營事業者有斯患。</div>
<div class='lg-row'>好樂讀誦諸比丘，　為彼輕賤不欣仰，</div>
<div class='lg-row'>禪定之人去捨彼，　營事業者有斯患。</div>
<div class='lg-row'>生死業中常勤勞，　解脫處遠住諸縛，</div>
<div class='lg-row'>凡所受食不淨食，　營事業者有斯患。</div>
<div class='lg-row'>恒常趣於諸業等，　受取諸物無不樂，</div>
<div class='lg-row'>於諸受物常貪欲，　營事業者有斯患。</div>
<div class='lg-row'>貪著朋友同行者，　雜行共親更相染，</div>
<div class='lg-row'>猶如飛鳥被籠罩，　營事業者有斯患。</div>
<div class='lg-row'>於諸家業恒常憂，　心意愁慼未曾樂，</div>
<div class='lg-row'>凡所出言無人受，　營事業者有斯患。</div>
<div class='lg-row'>有人教德不隨順，　順法教者而不受，</div>
<div class='lg-row'>彼有戒行不具足，　營事業者有斯患。</div>
<div class='lg-row'>恒常憂愁心不安，　於諸俗業勤勞意，</div>
<div class='lg-row'>智慧寂靜彼不欲，　營事業者有斯患。</div>
<div class='lg-row'>彼恒多有諸業事，　雜種諸味為彼縛，</div>
<div class='lg-row'>在在處處不知足，　營事業者有斯患。</div>
<div class='lg-row'>於他集聚恒歡欣，　智者不樂共言語，</div>
<div class='lg-row'>愛樂猥濁猶如驢，　營事業者有斯患。</div>
<div class='lg-row'>心常瞋恨無潤澤，　增長諸業常無盡，</div>
<div class='lg-row'>被彼愛染堅繫纏，　營事業者有斯患。</div>
<div class='lg-row'>彼不依倚諸尊者，　依倚俗家相佐助，</div>
<div class='lg-row'>見有住戒者誹謗，　營事業者有斯患。</div>
<div class='lg-row'>晝夜無有別思念，　飲食衣服及臥具，</div>
<div class='lg-row'>略說功德不欲受，　營事業者有斯患。</div>
<div class='lg-row'>好問世間業功德，　勤營語業彼歡欣，</div>
<div class='lg-row'>勤勞勝德彼不恭，　營事業者有斯患。</div>
<div class='lg-row'>耽著營作共親友，　用己力勢調伏彼，</div>
<div class='lg-row'>所有惡業彼便作，　營事業者有斯患。</div>
<div class='lg-row'>恒常好觀他過失，　己所過惡不自知，</div>
<div class='lg-row'>見彼德者常調弄，　營事業者有斯患。</div>
<div class='lg-row'>每至被他所輕賤，　來者請法為我說，</div>
<div class='lg-row'>意智不周無方便，　營事業者有斯患。</div>
<div class='lg-row'>如是諸患當觀已，　諸有菩薩樂是業，</div>
<div class='lg-row'>應當作彼最勝業，　所作諸業皆無失。</div>
<div class='lg-row'>捨於千錢取一錢，　有智之者應呵責，</div>
<div class='lg-row'>如是之者被他嫌，　若樂作彼賤業者。</div>
<div class='lg-row'>是故智者有方便，　下賤之業棄捨已，</div>
<div class='lg-row'>智者知已作上業，　一切諸佛所讚歎。」</div>
</div><p>爾時彌勒菩薩白佛言：「世尊！彼諸菩薩，缺少智慧心意狹劣，正等勤勞，捨最勝法，而作小業。」</p>
<p>佛言：</p>
<p>「彌勒！我今告汝，我今勅汝。彼等菩薩不依佛教出家故，即不能滅，無禪定，無有讀誦，不求多聞。復次，彌勒！諸如來教滅智行作智智，具足勤勞故能辯知，不可以俗業校量而知。此非勤勞者，樂聞生死流轉者，所謂檢挍世間所造作世間財購，於中菩薩不得慕羨。</p>
<p>「彌勒！假使檢挍勤勞菩薩，作七寶塔滿此三千大千世界，不能令我歡欣，非供養我，非承事我。彌勒！若有菩薩。乃至一四句偈，受持誦習與波羅蜜相應者，彼當令我歡欣，當供養我，當承事我。所以者何？彌勒！以多聞故，諸如來菩提不取諸物故。</p>
<p>「彌勒！若有菩薩勤勞事業者，於勤修讀誦菩薩之所而為惱亂者，令修事業多致罪障無有福聚。所以者何？三種勝福皆因智起，以是故勤勞事業菩薩，於勤讀誦諸菩薩等不應障礙。彌勒！譬如閻浮提營事業者皆滿於中，其數無量；於勤誦念一菩薩所應勤給事。譬如閻浮提勤誦念諸菩薩等皆滿其中，應當給事一禪定者。我如是說彼等菩薩善能給事，彼人已作無量福聚。所以者何？是最為得所謂第一義智慧相應，證知無有上故，一切世間最上最勝最高。彌勒！以是故欲取當禪定精進者，應習智業應，當求生般若住處。」</p>
<p>爾時彌勒菩薩白佛言：「世尊！已為諸菩薩說樂世間言話諸患，樂多言話、樂多睡眠、樂造多業諸患。世尊！菩薩當云何觀樂戲論，如所觀已，當趣寂靜行？」</p>
<p>佛言：「彌勒！其戲論者，略說有二十種過，應當觀察；若廣說者則有無邊。何等二十？彌勒！多戲論菩薩現見法中多不樂行，於忍辱中而復減少，熏習瞋恚，未生善根能令不生，已生善根能令減損。當有諍鬪怨讐，當得短命，趣不端正，言語吃澁。若他教法於心不住，未說經法而不現前。諸善知識皆悉遠離，於惡知識當速和合。當入苦道，於一切時聞不戲言，所生之處恒墮疑網，近於八難，白淨法中勤求學處多有障礙。彌勒！如是等比說二十種諸患，為多戲論菩薩。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「現法得苦心不樂，　遠於忍辱助瞋恚，</div>
<div class='lg-row'>彼彼怨家常歡欣，　行戲論者有斯患。</div>
<div class='lg-row'>惡黑魔羅為彼喜，　魔家眷屬亦復然，</div>
<div class='lg-row'>所有善處皆棄捨，　行戲論者有斯患。</div>
<div class='lg-row'>所欲作彼諸善行，　彼以放逸故不住，</div>
<div class='lg-row'>彼以放逸向惡道，　行戲論者有斯患。</div>
<div class='lg-row'>以無信故心難伏，　生下賤家常被輕，</div>
<div class='lg-row'>彼之舌根常蹇吃，　行戲論者有斯患。</div>
<div class='lg-row'>為其說法而不住，　是故彼法不現前，</div>
<div class='lg-row'>諸善知識皆離彼，　行戲論者有斯患。</div>
<div class='lg-row'>於諸惡業恒和合，　於諸乘中極難淨，</div>
<div class='lg-row'>聞於法言意不樂，　行戲論者有斯患。</div>
<div class='lg-row'>彼於諸善多障礙，　於諸行中多怨讐，</div>
<div class='lg-row'>彼發勤時多有障，　行戲論者有斯患。</div>
<div class='lg-row'>如是諸患智者知，　一切戲論應當捨，</div>
<div class='lg-row'>戲論行者道難得，　是故不應住戲論。</div>
<div class='lg-row'>走避由旬復由旬，　所有戲論及諍競，</div>
<div class='lg-row'>我今不能獨住此，　須臾之間煩惱處。</div>
<div class='lg-row'>我今出家求利德，　莫作諍競生惡心，</div>
<div class='lg-row'>無有田地及商估，　為何事故起諍鬪。</div>
<div class='lg-row'>妻與兒子及奴婢，　無有家宅諸財等，</div>
<div class='lg-row'>彼無奴僕自在處，　既出家已莫諍競。</div>
<div class='lg-row'>既著袈裟衣服已，　寂靜諸仙所印可，</div>
<div class='lg-row'>汝等具足是功德，　捨於戲論當生忍。</div>
<div class='lg-row'>心如毒蛇及羅剎，　當生地獄鬼畜生，</div>
<div class='lg-row'>戲論行者得不難，　故於解脫生精進。</div>
<div class='lg-row'>所有諸苦害縛處，　怨讐呵責打縛等，</div>
<div class='lg-row'>和合聚集相諍論，　世間所有皆住此。</div>
<div class='lg-row'>若有和合怨難得，　和合之者增名聞，</div>
<div class='lg-row'>和合之者得相愛，　何有智者不和合。</div>
<div class='lg-row'>伺求過者不得便，　眷屬不曾相破壞，</div>
<div class='lg-row'>彼諸朋友不離散，　遠離戲論得順教。</div>
<div class='lg-row'>安樂乘中當得淨，　得脫業障無有餘，</div>
<div class='lg-row'>降伏魔羅及軍眾，　被他誹毀當生忍。</div>
<div class='lg-row'>若有戲論多諸患，　無戲論者德難量，</div>
<div class='lg-row'>我能示現如是等，　欲得菩提當生忍。」</div>
</div><p>爾時彌勒菩薩白佛言：「希有，世尊！乃至如來說此發覺諸煩惱。世尊！頗有此等諸菩薩，於後聞此如是發覺諸煩惱，當作厭以不？於煩惱行中當能斷以不？」</p>
<p>佛告彌勒菩薩言：「彌勒！於未來世當少有菩薩乘行富伽羅，若於後五百世時，當斷煩惱行，多有剛強，心體無敬我慢自高，作諸分別不能修習。是故魔波旬作比丘形來，在彼等前作如是破壞：『此等修多羅，他家文章，非是如來所說。所以者何？於此修多羅所說諸功德無有彼我。』然彼徒眾被破已，如來所說諸修多羅中，當作疑惑，當起諍競，不肯受持，亦不為他說，亦不修習。然彼等癡人不作如是知，此是諸業果報，我等當不能證如是功德。」</p>
<p>爾時彌勒菩薩白佛言：「世尊！如來歎阿彌多如來十種發心，於中各隨念發，若念當欲生彼，當即得生彼。世尊！何者是十種發心於彼處生？」</p>
<p>佛告彌勒言：「彼等發心非少智者，有彼發心是大事者。所有欲生阿彌陀剎中者，當為一切眾生發慈悲心，不生瞋恨，當生阿彌陀如來佛剎。為一切眾生生慈悲心故當生彼處。離於殺害受持正法，發此心故當生彼處。捨於身命發心，不著一切諸法故當生於彼處。發甚深忍行清淨信，發此心故當生彼處。不染名聞利養一切智寶，發此心故當生彼處。為一切眾生生貴敬，發心不忘失故當生彼處。不驚不怖不愛凡言語，發此心故當生彼處。入菩提分種種善根，發此心故當生彼處。然不離念佛，發此心故當生彼處；遠離諸相故。彌勒！此十種發心，若菩薩各發念一具足者，當往生彼阿彌陀佛剎中，若不生者無有是處。」</p>
<p>爾時長老阿難白佛言：「希有，世尊！乃至如來說此法本，為諸菩薩發覺。」</p>
<p>爾時世尊，讚長老阿難言：「善哉，善哉！阿難！是故菩薩於此法本發覺，當如是持。」</p>
<p>佛說此經時，彌勒菩薩及長老阿難，歡喜踊躍。彼六十菩薩乘行諸善男子等，皆悉滅彼業障，歡喜奉行作禮而去。</p>
</div>
<p class='juan'>發覺淨心經卷下</p>
</div><!-- end of div[@id='body'] -->
</body></html>