<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南宗頓教最上大乘摩訶般若波羅蜜經六祖惠能大師於韶州大梵寺施法壇經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2007
<p class='juan'><a id='mulu1' />南宗頓教最上大乘摩訶般若波羅蜜經六祖惠能大師於韶州大梵寺施法壇經一卷</p><p class="byline">兼<span class='corr'>授</span>無相戒弘法弟子法海集記</p>
<div class='div-other'><a id='mulu2' /><p>惠能大師於大梵寺講堂中，昇高座，說摩訶般若波羅蜜法，<span class='corr'>授</span>無相戒。其時座下僧尼、道俗一萬餘人，韶州刺史<span class='corr'>韋</span>據及諸官<span class='corr'>僚</span>三十餘人，儒士<span class='corr'>三十</span>餘人，同請大師說摩訶般若波羅蜜法。刺史遂令門人僧法海集記，流行後代，與學道者承此宗旨，遞相傳授，有所<span class='corr'>依</span>約，以為稟承，說此《壇經》。</p>
</div>
<div class='div-other'><a id='mulu3' /><p>能大師言：「善知識！淨心念摩訶般若波羅蜜法。」大師不語，自淨心神，良久乃言：「善知識<span class='corr'>靜</span>聽：惠能慈父，本官范陽，左降遷流<span class='corr'>嶺</span>南，<span class='corr'>作</span>新州百姓。惠能幼小，父<span class='corr'>亦</span>早亡。老母孤遺，移來<span class='corr'>南</span>海。艱辛貧乏，於市<span class='corr'>賣</span>柴。忽有一客買柴，遂領惠能至於官店，客將柴去。惠能得錢，却向門前，忽見一客讀《金剛經》。惠能一聞，心<span class='corr'>明</span>便悟。乃<span class='corr'>問</span>客<span class='corr'>曰</span>：『從何處來，持此經典？』客答曰：『我於蘄州黃梅<span class='corr'>縣</span>東<span class='corr'>馮茂</span>山，禮拜五祖弘忍和尚，<span class='corr'>現今</span>在彼，門人有千餘眾。我於彼聽見大師勸道俗，但持《金剛經》一卷，即得見性，直了成佛。』惠能聞說，宿業有緣，便即辭親，往黃梅<span class='corr'>馮茂</span>山禮拜五祖弘忍和尚。」</p>
</div>
<div class='div-other'><a id='mulu4' /><p>弘忍和尚問惠能曰：「汝何方人？來此山禮拜吾，汝今向吾邊，復求何物？」惠能答曰：「弟子是<span class='corr'>嶺</span>南人，新州百姓，今故遠來禮拜和尚，不求餘物，唯求<span class='corr'>作</span>佛<span class='corr'></span>。」大師遂責惠能曰：「汝是<span class='corr'>嶺</span>南人，又是<span class='corr'>獵</span>獠，若為堪作佛！」惠能答曰：「人即有南北，佛<span class='corr'>性</span>即無南北；<span class='corr'>獵</span>獠身與和尚不同，佛<span class='corr'>性</span>有何差別？」大師欲更共<span class='corr'>語</span>，見左右在<span class='corr'>旁</span>邊，大師<span class='corr'>便</span>不言，遂發遣惠能令隨眾作務。時有一行者，遂差惠能於碓坊踏碓八个餘月。</p>
</div>
<div class='div-other'><a id='mulu5' /><p>五祖忽於一日喚門人盡來，門人集<span class='corr'>訖</span>。五祖曰：「吾向<span class='corr'>汝</span>說，世人生死事大。汝等門人，終日供養，只求福田，不求出離生死苦海。汝等自<span class='corr'>性</span>迷，福門何可救汝？汝<span class='corr'>等</span>且歸房自看，有知惠者，自取本<span class='corr'>性</span>般若知之，各作一偈呈吾。吾看汝偈，若<span class='corr'>悟</span>大意者，付汝衣法，稟為六代。火急<span class='corr'>作</span>！」</p>
</div>
<div class='div-other'><a id='mulu6' /><p>門人得處分，却來各至自房，遞相謂言：「我等不須<span class='corr'>澄</span>心用意作偈，將呈和尚。神秀上座是教授師，秀上座得法後，自可<span class='corr'>依</span>止，<span class='corr'>偈</span>不用作！」諸人息心，盡不敢呈偈。時大師堂前有三間房廊，於此廊下供養，欲畫楞伽變，<span class='corr'>並</span>畫五祖大師傳授衣法流行後代為記。畫人盧<span class='corr'>珍</span>看壁了，明日下手。</p>
</div>
<div class='div-other'><a id='mulu7' /><p>上座神秀思惟：「諸人不呈心偈，緣我為教授師，我若不呈心偈，五祖如何得見我心中見解深淺？我將心偈上五祖呈意，<span class='corr'>求法</span>即善，<span class='corr'></span>覓祖不善，却同凡心奪其聖位。若不呈心<span class='corr'>偈，終</span>不得法。」良久思惟，甚難甚難！<span class='corr'></span>夜至三更，不令人見，遂向南廊下中間壁上題作呈心偈，欲求<span class='corr'>衣</span>法。「若五祖見偈，言此偈語，若訪覓我，我<span class='corr'>見和尚，即云是秀作。五祖見偈言不堪，自是我迷</span>，宿業障重，不合得法，聖意難測，我心自息。」秀上座三更於南廊下中間壁上秉燭題作偈，人盡不<span class='corr'>知</span>。偈曰：</p>

<div class="lg regular" style="margin-left:1em;"><div class='lg-row'>「身是菩提樹，　心如明鏡臺，</div>
<div class='lg-row'>時時勤<span class='corr'>拂</span>拭，　莫使有塵埃。」</div>
</div></div>
<div class='div-other'><a id='mulu8' /><p>神秀上座題此偈畢，<span class='corr'>卻</span>歸房臥，並無人見。五祖平旦，遂<span class='corr'>喚</span>盧供奉來南廊下，畫楞伽變。五祖忽見此偈，<span class='corr'>讀訖</span>，乃謂供奉曰：「弘忍與供奉錢三十千，深勞遠來，不畫變相也。《金剛經》云：『凡所有相，皆是虛妄。』不如<span class='corr'>留</span>此偈，令迷人誦。依此修行，不墮三惡；依法修行，人有大利益。」大師遂喚門人盡來，焚香偈前，<span class='corr'>眾人</span>入見<span class='corr'>已</span>，皆生敬心。<span class='corr'>弘忍曰：</span>「汝等盡誦此偈者，方得見<span class='corr'>性</span>，<span class='corr'>依</span>此修行，即不墮落。」門人盡誦，皆生敬心，喚言善哉！五祖遂喚秀上座於堂內，<span class='corr'>問</span>：「是汝作偈否？若是汝作，應得我法。」秀上座言：「罪過！實是神秀作。不敢求祖，願和尚慈悲，看弟子有小智惠識大意否？」五<span class='corr'>祖</span>曰：「汝作此偈，見<span class='corr'>解</span><span class='corr'></span>只到門前，尚未得入。凡夫<span class='corr'>依</span>此偈修行，即不墮落；作此見解，若覓無上菩提，即<span class='corr'>不</span>可得。<span class='corr'>要</span>入得門，見自本<span class='corr'>性</span>。汝<span class='corr'>且</span>去，一兩日<span class='corr'></span>思惟，更作一偈來呈吾，若入得門，見自本<span class='corr'>性</span>，當付汝衣法。」秀上座去數日，作不得。</p>
</div>
<div class='div-other'><a id='mulu9' /><p>有一童子，於碓坊邊過，唱誦此偈。惠能一聞，知未見<span class='corr'>性</span>，即識大意。能問童子：「適來誦者，是何言偈？」童子答能曰：「<span class='corr'>你</span>不知大師言生死<span class='corr'>事</span>大，欲傳<span class='corr'>衣</span>法，令門人等各作一偈來呈看，悟大意，即付衣法，稟為六代<span class='corr'>祖</span>。有一上座名神秀，忽於南廊下書無相偈一首，五祖令諸門人盡誦，悟此偈者，即見自<span class='corr'>性</span>；依此修行，即得出離。」惠能答曰：「我此踏碓八<span class='corr'>個</span>餘月，未至堂前，望上人引惠能至南廊下，見此偈禮拜，亦願誦取，結來生緣，願生佛地。」童子引能至南廊下，能即禮拜此偈。為不識字，請一人讀。惠<span class='corr'>能聞</span>已，即識大意。惠能亦作一偈，又請得一解書人，於西間壁上提着，呈自本心，不識本心，學法無益，識心見<span class='corr'>性</span>，即<span class='corr'>悟</span>大意。惠能偈曰：</p>

<div class="lg regular" style="margin-left:1em;"><div class='lg-row'>「菩提本無樹，　明鏡亦無臺，</div>
<div class='lg-row'>佛<span class='corr'>性</span>常<span class='corr'>清</span>淨，　何處有塵埃？」</div>
</div><p>又偈曰：</p>

<div class="lg regular" style="margin-left:1em;"><div class='lg-row'>「心是菩提樹，　身為明鏡臺，</div>
<div class='lg-row'>明鏡本清淨，　何處染塵埃？」</div>
</div><p>院內<span class='corr'>徒</span>眾，見能作此偈，盡怪，惠能却入碓坊。五<span class='corr'>祖</span>忽<span class='corr'>來廊下</span>，見惠能<span class='corr'>偈</span>，即<span class='corr'></span>知識大意。恐眾人知，五祖乃謂眾人曰：「此亦未得了。」</p>
</div>
<div class='div-other'><a id='mulu10' /><p>五祖夜<span class='corr'>至</span>三更，喚惠能堂內，說《金剛經》。惠能一聞，言下便<span class='corr'>悟</span>。其夜受法，人盡不知，便傳頓<span class='corr'>教</span>法及衣，<span class='corr'>以</span>為六代祖。衣將為信稟，代代相傳；法以心傳心，當令自悟。五祖言：「惠能！自古傳法，氣如懸絲！若住此間，有人害汝，汝即須速去。」</p>
</div>
<div class='div-other'><a id='mulu11' /><p>能得衣法，三更發去。五祖自送能<span class='corr'>至</span>九江驛，登時便<span class='corr'>別，五</span>祖處分：「汝去，努力將法向南，三年勿弘此法，難去在後弘化，善誘迷人，若得心開，<span class='corr'>與吾</span>悟無別。」辭違已了，便發向南。</p>
</div>
<div class='div-other'><a id='mulu12' /><p>兩月中間，至大<span class='corr'>庾</span>嶺，不知向後有數百人來，欲擬<span class='corr'>捉</span>惠能，奪<span class='corr'>衣</span>法，來至半路，盡總却迴。唯有一僧，姓陳名惠順，先是三品將軍，性行麁惡，直至嶺上，來趁<span class='corr'>把</span>着。惠能即還法衣，又不肯取。<span class='corr'>惠順曰</span>：「我故遠來求法，不要其衣。」能於嶺上，便傳法惠順，惠順得聞，言下心開，能使惠順即却向北化人<span class='corr'></span>。</p>
</div>
<div class='div-other'><a id='mulu13' /><p>惠能來<span class='corr'>於</span>此地，與諸官<span class='corr'>僚</span>道俗，亦有累劫之因。教是先<span class='corr'>聖</span>所傳，不是惠能自知。願聞先<span class='corr'>聖</span>教者，各須淨心，聞了願自<span class='corr'>除</span>迷，<span class='corr'>如</span>先代悟<span class='note-inline'>(下是法)</span>。惠能大師喚言：「善知識！菩提般若之<span class='corr'>智</span>，世人本自有之，即緣心迷，不能自悟，須求大善知識示道見性。善知識！<span class='corr'>愚人智人，佛性本亦無差別，只緣迷悟，迷即為愚</span>，悟<span class='corr'>即</span>成智。</p>
</div>
<div class='div-other'><a id='mulu14' /><p>「善知識！我此法門，以定惠為本。第一勿迷，言惠定別，定惠體一不二。即定是惠體，即惠是定用。即惠之時定在惠，即定之時惠在定。善知識！此義即是<span class='corr'>定</span>惠等。學道之人作意，莫言先定發惠，先惠發定，定惠各別。作此見者，法有二相，口說善，心不善，惠定不等；心口俱善，內外一<span class='corr'></span>種，定惠即等。自悟修行，不在口諍。若諍先後，即是<span class='corr'>迷</span>人。不斷勝負，却生法我，不離四相。」</p>
</div>
<div class='div-other'><a id='mulu15' /><p>「一行三昧者，於一切時中，行、住、<span class='corr'>坐</span>、臥，常<span class='corr'>行</span><span class='corr'>直</span>心是。《淨名經》云：『<span class='corr'>直</span>心是道場，<span class='corr'>直</span>心是淨土。』莫心行諂<span class='corr'>曲</span>，口說法直，口說一行三昧，不行<span class='corr'>直</span>心，非佛弟子。但行<span class='corr'>直</span>心，於一切法上，無有執著，名一行三昧。迷人著法相，執一行三昧，<span class='corr'>直言坐</span>不動，除妄不起心，即是一行三昧。若如是，此法同無<span class='corr'>情</span>，却是障道因緣。道<span class='corr'>須</span>通流，何以却滯？心<span class='corr'>不住</span><span class='corr'>法</span>，<span class='corr'>道</span>即通流，住即<span class='corr'>被</span>縛。若<span class='corr'>坐</span>不動是，維摩詰不合呵舍利弗宴<span class='corr'>坐</span>林中。善知識！又見有人教人<span class='corr'>坐</span>，看心看淨，不動不起，從此置功。迷人不悟，便執成顛，即有數百<span class='corr'>般</span>如此教道者，故<span class='corr'>知</span>大錯。</p>
</div>
<div class='div-other'><a id='mulu16' /><p>「善知識！定惠猶如何等？如燈光，有燈即有光，無燈即無光。燈是光<span class='corr'>之</span>體，光是燈之用。<span class='corr'>名</span>即有二，體無兩般。此定惠法，亦復如是。</p>
</div>
<div class='div-other'><a id='mulu17' /><p>「善知識！法無頓漸，人有利鈍。<span class='corr'>迷</span>即漸勸，悟人頓修。識自本<span class='corr'>心</span>，是見本性，悟即<span class='corr'>原</span>無差別，不悟即長劫輪迴。</p>
</div>
<div class='div-other'><a id='mulu18' /><p>「善知識！我<span class='corr'>此</span>法門，從上<span class='corr'>以</span>來，頓漸皆立無念<span class='corr'>為</span>宗，無相<span class='corr'>為</span>體，無住<span class='corr'></span>為本。何<span class='corr'>名無</span>相？無相<span class='corr'>者，於</span>相而離相。無念者，於念而不念。無住者，為人本性，念念不住，前念、<span class='corr'>今</span>念、後念，念念相<span class='corr'>續</span>，無有斷絕。若一念斷絕，法身即<span class='corr'></span>離色身。念念時中，於一切法上無住。一念若住，念念即住，名繫縛。於一切法上，念念不住，即無縛也，<span class='corr'>是</span>以無住為本。善知識！外離一切相，是無相。但能離相，性體清淨<span class='corr'></span>。是以無相為體，於一切<span class='corr'>境</span>上不染，名為無念。於自念上離<span class='corr'>境</span>，不<span class='corr'></span>於法上<span class='corr'>生</span><span class='corr'>念</span>。莫百物不思，念盡除却，一念斷即無，別處受生。學道者用心，莫不<span class='corr'>識</span>法意。自錯尚可，更勸他人迷，不自見迷，又謗經法。是以立無念為宗。即緣<span class='corr'>迷</span>人於<span class='corr'>境</span>上有念，念上便<span class='corr'>起</span>邪見，一切塵勞妄念從此而生。然此教門立無念為宗，世人離見，不起於念，若無有念，無念亦不立。無者無何事？念者<span class='corr'>念</span>何物？無者，離二相諸塵勞；<span class='corr'>念者，念真如本性</span>。真如是念之體，念是真如之用。<span class='corr'>自</span><span class='corr'>性</span>起念，雖即見聞覺<span class='corr'>知</span>，不染萬<span class='corr'>境</span>，而常自在。《維摩經》云：『外能善分別諸法相，內於第一義而不動。』</p>
</div>
<div class='div-other'><a id='mulu19' /><p>「善<span class='corr'>知</span>識！此法門中，<span class='corr'>坐</span>禪<span class='corr'>原</span>不著心，亦不著淨，亦不言<span class='corr'>不</span>動。若言看心，心<span class='corr'>原</span>是妄，妄如幻故，無所看也。若言看淨，人<span class='corr'>性</span>本淨，為妄念故，蓋覆真如。離妄念，本<span class='corr'>性</span>淨。不見自<span class='corr'>性</span>本淨，<span class='corr'>起心</span>看淨，却生淨妄，妄無處所。故知看者，看却是妄也。淨無形相，却立淨相，言是功夫，作此見者，<span class='corr'>障</span>自本<span class='corr'>性</span>，却被淨縛。若<span class='corr'>修</span>不動者，<span class='corr'>不</span>見一切人過患，<span class='corr'>即</span>是<span class='corr'>自</span>性不動。迷人自身不動，開口即說人是非，與道違背。看心看淨，却是障道因緣。</p>
</div>
<div class='div-other'><a id='mulu20' /><p>「今<span class='corr'>既如</span>是，此法門中，何名<span class='corr'>坐</span>禪？此法門中，一切無礙，外於一切境界上念不<span class='corr'>起</span>為<span class='corr'>坐</span>，見本<span class='corr'>性</span>不亂為禪。何名為禪定？外<span class='corr'>離</span>相曰禪，內不亂曰定。外若<span class='corr'>離</span>相，內<span class='corr'>性</span>不亂。本<span class='corr'>性</span>自淨<span class='corr'>曰</span>定，只緣境觸，觸即亂，離相不亂即定。外離相即禪，內<span class='corr'></span>不亂即定，外禪內定，故名禪定。《維摩經》云：『即<span class='corr'>時</span>豁然，還得本心。』《<span class='corr'>梵網</span>菩薩戒<span class='corr'>經</span>》云：『本<span class='corr'>源</span>自<span class='corr'>性</span>清淨。』善知識！見自<span class='corr'>性</span>自淨，自修自作自<span class='corr'>性</span>法身，自行佛行，自作自成佛道。</p>
</div>
<div class='div-other'><a id='mulu21' /><p>「善知識！總須自體與受無相戒。一時，逐惠能口道，令善知識見自三身佛：於自色身，歸<span class='corr'>依</span>清淨法身佛；於自色身，歸<span class='corr'>依</span>千百億化身佛；於自色身，歸<span class='corr'>依</span>當來圓滿報身佛。<span class='note-inline'>(已上三唱)</span>色身是舍宅，不可言歸，向者三身在自法性，世人盡有，為<span class='corr'>迷</span>不見，外覓三<span class='corr'>身</span>如來，不見自色身中三<span class='corr'>身</span>佛。善知識！聽<span class='corr'>與</span>善知識說，令善知識<span class='corr'>於</span>自色身見自法性有三<span class='corr'>身</span>佛，此三身佛從<span class='corr'>自</span>性上生。何名清淨<span class='corr'>法</span>身佛？善知識！世人性本自淨，萬法在自<span class='corr'>性</span>。思量一切<span class='corr'>惡</span>事，即行<span class='corr'>於</span>惡<span class='corr'>行</span>；思量一切善事，便修於善行。知如是一切法盡在自<span class='corr'>性</span>，自<span class='corr'>性</span>常清淨，日月常<span class='corr'>明</span>。只為雲覆蓋，上<span class='corr'>明</span>下暗，不能了見日月<span class='corr'>星</span>辰，忽遇惠風吹散<span class='corr'>捲</span>盡雲霧，萬<span class='corr'>象森</span>羅，一時皆現。世人性淨，猶如清天。惠如日，智如月，智惠常<span class='corr'>明</span>。於外<span class='corr'>著境</span>，妄念浮雲蓋覆，自<span class='corr'>性</span>不能明故。遇善知識，開真<span class='corr'>正</span>法，吹却<span class='corr'>迷</span>妄，內外<span class='corr'>明</span><span class='corr'>澈</span>，於自<span class='corr'>性</span>中，萬法皆<span class='corr'>現</span>。一切法<span class='corr'>在自</span><span class='corr'>性</span>。名為清淨法身。自歸<span class='corr'>依</span>者，除不善<span class='corr'>心與不善</span>行，是名歸<span class='corr'>依</span>。何名為千百億化身佛？不思量，性即空寂；思量，即是自化。思量惡法，化為地獄；思量善法，化為天堂；<span class='corr'>思量</span>毒害，化為畜生；<span class='corr'>思量</span>慈悲，化為菩薩。<span class='corr'>思量</span>智惠，化為上界；<span class='corr'>思量</span>愚癡，化為下方。自<span class='corr'>性</span>變化甚<span class='corr'>多</span>，迷人自不知見。一念善，知惠即生，<span class='corr'>此名自性化身佛</span>。<span class='corr'>何名為圓滿報身佛</span>？一燈能除千年闇，一智能滅萬年愚。莫思向前，常思於後，常後念善，名為報身。一念惡，報却千年善心；一念善，報却千年惡滅。無常<span class='corr'>以</span>來，後念善，名為報身。從法身思量，即是化身；念念善，即是報身。自悟自修，即名歸<span class='corr'>依</span>也。皮肉是色身，<span class='corr'>色身</span>是舍宅，不在歸依也。但悟三身，即識大<span class='corr'>意</span>。</p>
</div>
<div class='div-other'><a id='mulu22' /><p>「今既自歸依三身佛已，與善知識發四弘大願。善知識！一時逐惠能道：眾生無邊誓願度，煩惱無邊誓願斷，法門無邊誓願學，無上佛道誓願成<span class='note-inline'>(三唱)</span>。善知識！眾生無邊誓願度，不是惠能度，善知識心中眾生，各於自身自<span class='corr'>性</span>自度。何名自<span class='corr'>性</span>自度？自色身中，邪見煩惱，愚癡<span class='corr'>迷</span>妄，自有本覺性，將正見度。既悟正見般若之智，除却愚癡迷妄。眾生各各自度，邪<span class='corr'>來</span>正度，迷來悟度，愚來智度，惡來善度，煩惱來菩<span class='corr'>提</span>度，如是度者，是名真度。煩惱無邊誓願斷，自心除虛妄。法門無邊誓願學，學無上正法。無上佛道誓願成，常下心行，恭敬一切，遠離迷執，覺<span class='corr'>智</span>生般若，除却迷妄，即自悟佛道成，行誓願力。</p>
</div>
<div class='div-other'><a id='mulu23' /><p>「今既發四弘誓願訖，與善知識<span class='corr'>授</span>無相懺悔，<span class='corr'>滅</span>三世罪障。大師言：善知識！前念、後念及今念，<span class='corr'>念念</span>不被愚迷染。從前惡行一時<span class='corr'>除</span>，自<span class='corr'>性</span>若除即是懺<span class='corr'></span>；前念後念及今念，念念<span class='corr'>不被</span>愚<span class='corr'>痴</span>染，除却從前矯誑心，<span class='corr'>永</span>斷名為自性懺。前念、後念及<span class='corr'>今念，念</span>念不被<span class='corr'>疽疾</span>染，除却從前<span class='corr'>嫉妒</span>心，自性若除即是懺<span class='note-inline'>(已上三唱)</span>。善知識！何名懺悔？<span class='corr'>懺</span>者終身不作，悔者知於前非。惡業<span class='corr'>恆</span>不離心，諸佛前口說無益，我此法門中，永斷不作，名為懺悔。</p>
</div>
<div class='div-other'><a id='mulu24' /><p>「今既懺悔已，與善知識<span class='corr'>授</span>無相三歸依戒。」大師言：「善<span class='corr'>知</span>識！歸<span class='corr'>依</span>覺，兩足尊；歸<span class='corr'>依</span>正，離<span class='corr'>欲尊</span>；歸<span class='corr'>依</span>淨，眾中尊。從今<span class='corr'>以</span>後，稱佛為師，更不歸<span class='corr'>依</span>餘<span class='corr'>邪迷</span>外道，願自三寶慈悲<span class='corr'>證明</span>。善知識！惠能勸<span class='corr'></span>善知識歸<span class='corr'>依</span>三寶。佛者，覺也；法者，正也；僧者，淨也。自心歸依覺，邪<span class='corr'>迷</span>不生，少欲知足，離財離色，名兩足尊。自心歸<span class='corr'>依</span>正，念念無邪故，即無愛著，以無愛著，名離欲尊。自心歸<span class='corr'>依</span>淨，一切塵勞妄念，雖在自<span class='corr'>性</span>，自<span class='corr'>性</span>不染著，名眾中尊。凡夫<span class='corr'>不</span>解，從日至日，受三歸<span class='corr'>依</span>戒。若言歸佛，佛在何處？若不見佛，即無所歸；既無所歸，言却是妄。善知識！各自觀察，莫錯用意，經中只<span class='corr'></span>言自歸依佛，不言歸<span class='corr'>依</span>他佛。自<span class='corr'>性</span>不歸，無所<span class='corr'>依</span>處。</p>
</div>
<div class='div-other'><a id='mulu25' /><p>「今既自歸<span class='corr'>依</span>三寶，總各各至心，與善知識說摩訶般若波羅蜜法。善知識雖念不解，惠能與說，各各聽。摩訶般若波羅蜜者，西國梵語，唐言大智惠彼岸到。此法須行，不在口<span class='corr'>念</span>。口念不行，如<span class='corr'>幻如</span>化。修行者，法身與佛等也。何名摩訶？摩訶者是大。心量廣大，猶如虛空。<span class='corr'>若空</span>心<span class='corr'>坐禪</span>，即落無<span class='corr'>記</span>空。<span class='corr'>虛空</span>能含日月星辰大地山河，一切草木，惡人善人，惡法善法，天堂地獄，盡在空中，世人性空，亦復如是。</p>
</div>
<div class='div-other'><a id='mulu26' /><p>「性含萬法是大，萬法盡是自<span class='corr'>性</span>。見一切人及非人，惡<span class='corr'>之</span>與善，惡法善法，盡皆不捨，不可染著，<span class='corr'>猶</span>如虛空，名之為大，此是摩訶行。迷人口念，智者心<span class='corr'>行</span>。又有<span class='corr'>迷</span>人，空心不思，名之為大，此亦不是。心量<span class='corr'>廣</span>大，不行是<span class='corr'>小</span>。莫口空說，不修此行，非我弟子。</p>
</div>
<div class='div-other'><a id='mulu27' /><p>「何名般若？般若是智惠。一<span class='corr'>切</span>時中，念念不愚，常行智惠，即名般若行。一念愚即般若絕，一念智即般若生。<span class='corr'>世人</span>心中常愚，<span class='corr'>自言</span>我修般若。<span class='corr'>般若</span>無形相，智惠性即是。何名波羅蜜？此是西國梵音，<span class='corr'>唐</span>言彼岸到。解義離生滅，著<span class='corr'>境</span>生滅<span class='corr'>起</span>。如水有波浪，即是於此岸；離境無生滅，如水<span class='corr'>永</span>長流，故即名到彼岸，故名波羅蜜。迷人口念，智者心行。當念時有妄，有妄即非真有；念念若行，是名真有。悟此法者，悟般若法，修般若行。不修即凡，一念修行，法身等佛。善知識！即煩惱是菩提。<span class='corr'></span>前念迷即凡，後念悟即佛。善知識！摩訶般若波羅蜜，最尊、最上、第一，無住、無去、無來。三世諸佛從中出，將大<span class='corr'>智</span>惠到彼岸，打破五陰煩惱塵勞，最尊、最上、第一。讚最上<span class='corr'></span>乘法，修行定成佛。無去、無住、無來往，是定惠等，不染一切法，三世諸佛從中變三毒為戒定惠。</p>
</div>
<div class='div-other'><a id='mulu28' /><p>「善知識！我此法門從<span class='corr'>一般若生</span>八萬四千智惠。何以故？為世<span class='corr'>人</span>有八萬四千塵勞，若無塵勞，般若常在，不離自<span class='corr'>性</span>。悟此法者，即是無念、無<span class='corr'>憶</span>、無著。莫<span class='corr'>起誑</span>妄，即自是真如<span class='corr'>性</span>。用<span class='corr'>智</span>惠觀照，於一切法不取不捨，即見<span class='corr'>性</span>成佛道。</p>
</div>
<div class='div-other'><a id='mulu29' /><p>「善知識！若欲入甚深法界，入般若三昧者，直<span class='corr'>須</span>修般若波羅蜜行，但持《金剛般若波羅蜜經》一卷，即得見性，入般若三昧。當知此人功德無量，經中分<span class='corr'>明</span>讚嘆，不能具說。此是最上乘法，為大智上根人說。<span class='corr'>小</span>根<span class='corr'>之</span>人若聞法，心不生信。何以故？譬如大龍，若下大雨，雨<span class='corr'>於</span>閻浮提，<span class='corr'>城邑聚落，悉皆漂流</span>，如漂草葉；若下大雨，雨<span class='corr'>於</span>大海，不增不減。若大乘者，聞說《金剛經》，心開悟解。故知本性自有般若之智，自用<span class='corr'>智</span>惠觀照，不假文字。譬如其雨水，不從<span class='corr'>天</span>有，<span class='corr'>原</span>是龍王於江海中，將身引此水，令一切眾生，一切草木，一切有情無情，悉皆<span class='corr'>蒙</span>潤。諸水眾流，却入大海，海納眾水，合為一體。眾生本性般若之智，亦復如是。</p>
</div>
<div class='div-other'><a id='mulu30' /><p>「<span class='corr'>小</span>根之人，聞說此頓教，猶如大地草木根性自<span class='corr'>小</span>者，若被大雨一沃，悉皆自<span class='corr'>倒</span>，不能增長。<span class='corr'>小</span>根之人，亦復如是。有般若之智<span class='corr'></span>，與大智之人亦無差別。因何聞法即不悟？緣邪見障重，煩惱根深，猶如大雲，蓋覆於日，不得風吹，日無能現。般若之智，亦無大小，為一切眾生，自有迷心，外修覓佛，<span class='corr'>未</span>悟自性，即是小根人。聞其頓教，不信外修，但於自心，令自本性常起正見，<span class='corr'>一切邪見</span>煩惱，塵勞眾生，當時盡悟，猶如大海，納於眾流，小水大水，合為一體，即是見性。內外不住，來去自由，能除執心，通達無礙，心修此行，即與《般若波羅蜜經》本無差別。</p>
</div>
<div class='div-other'><a id='mulu31' /><p>「一切經書及文字，小大二乘，十二部經，皆因<span class='corr'>人置</span>，因智惠性故，故然能建立。我若無<span class='corr'>世</span>人，一切萬法本<span class='corr'>亦</span>不有。故知萬法本從人興，一切經書因人說有。緣在人中有愚有智，愚為<span class='corr'>小人</span>，智為大人。<span class='corr'>迷人問</span>於智者，智人與愚人說法，令使愚者悟解<span class='corr'>心</span>開。迷人若悟<span class='corr'>解</span>心開，與大智人無別。故知不悟，即<span class='corr'></span>佛是眾生；一念若悟，即眾生<span class='corr'></span>是佛。故知一切萬法，盡在自身心中，何不從於自心頓<span class='corr'>見</span>真如本<span class='corr'>性</span>。《<span class='corr'>梵網</span>菩薩戒經》云：『<span class='corr'></span>本<span class='corr'>源</span>自<span class='corr'>性</span>清淨。』識心見性，自成佛道。<span class='corr'>《維摩經》云：</span>『即時豁然，還得本心。』</p>
</div>
<div class='div-other'><a id='mulu32' /><p>「善知識！我於忍和尚處，一聞言下大<span class='corr'>悟</span>，頓見真如本性。是故<span class='corr'>以頓悟</span>教法流行後代，<span class='corr'>令</span>學道者頓<span class='corr'>悟</span>菩提，各自觀心，令自本性頓悟。若<span class='corr'>不</span>能自悟者，<span class='corr'>須</span>覓大善知識<span class='corr'>示</span>道見<span class='corr'>性</span>。何名大善<span class='corr'>知識</span>？解最上乘法，直<span class='corr'>示</span>正路，是大善知識，是大因緣。所為<span class='corr'>示</span>道，令得見<span class='corr'>性</span>。一切善法，皆因大善知識能發起故。三世諸佛十二部經，<span class='corr'></span>在人性中本自具有。不能自<span class='corr'>性</span>悟，須得善知識示道見性。若自悟者，不假外<span class='corr'>求</span>善知識。若取外求善知識望得解<span class='corr'>脫</span>，無有是處。識自心內善知識，即得解<span class='corr'>脫</span>。若自心邪迷，妄念顛倒，外善知識即有教授，<span class='corr'>救不可得</span>。汝若不得自悟，當起般若觀照，剎那間妄念俱滅，即是自真正善知識，一悟即<span class='corr'>至</span>佛<span class='corr'>地</span>。自性心地，以智惠觀照，內外<span class='corr'>明</span><span class='corr'>澈</span>，識自本心。若識本心，即是解脫。既得解脫，即是般若三昧。悟般若三昧，即是無念。何名無念？無念法者，見一切法，不著一切法；遍一切處，不著一切處。常淨自性，使六賊從六門走出，於六塵中不離不染，來去自由，即是般若三昧，自在解脫，名無念行。莫百物不思，當令念絕，即是法<span class='corr'>縛</span>，即名邊見。悟無念法者，萬法盡通；悟無念法者，見諸佛境界；悟無念頓法者，至佛位地。</p>
</div>
<div class='div-other'><a id='mulu33' /><p>「善知識！後代得<span class='corr'>吾</span>法者，常見吾法身不離汝左右。善知識！將此頓教法門，同見同行，發願受持，如是佛<span class='corr'>教</span>，終身受持而不退者，欲入聖位，然須<span class='corr'>傳</span><span class='corr'>授</span>，從上<span class='corr'>以</span>來，默然而付<span class='corr'>衣</span>法，發大誓願，不退菩提，即須分付。若不同見解，無有志願，在在處處，勿妄宣傳，損彼前人，究竟無益。若<span class='corr'>愚</span>人不解，<span class='corr'>謗</span>此法門，百劫<span class='corr'></span>千生，斷佛種性。」</p>
</div>
<div class='div-other'><a id='mulu34' /><p>大師言：「善知識！聽<span class='corr'>吾</span>說〈無相<span class='corr'>頌</span>〉，令汝<span class='corr'>迷</span>者罪滅，亦名〈滅罪頌〉」。頌曰：</p>

<div class="lg regular" style="margin-left:1em;"><div class='lg-row'>「愚人修福不修道，　謂言修福而<span class='corr'>是道</span>。</div>
<div class='lg-row'>布施供養福無邊，　心中三業<span class='corr'>原</span>來在。</div>
<div class='lg-row'>若將修福欲滅罪，　後世得福罪<span class='corr'>原在</span>。</div>
<div class='lg-row'>若解向心除罪緣，　各自<span class='corr'>性</span>中真懺悔。</div>
<div class='lg-row'>若悟大乘真懺<span class='corr'>悔</span>，　除邪行正<span class='corr'>即</span>無罪。</div>
<div class='lg-row'>學道之人能自觀，　即與悟人同一例。</div>
<div class='lg-row'><span class='corr'>惠能今</span>傳此頓教，　願學之人同一體。</div>
<div class='lg-row'>若欲當來覓<span class='corr'>法</span>身，　三毒惡緣心<span class='corr'>裏</span>洗。</div>
<div class='lg-row'>努力修道莫悠悠，　忽然虛度一世休。</div>
<div class='lg-row'>若遇大乘頓教法，　虔誠合掌<span class='corr'>至</span>心求。」</div>
</div><p>大師說法了，韋使君、官<span class='corr'>僚</span>、僧眾、道俗，讚言無盡，昔所未聞。</p>
</div>
<div class='div-other'><a id='mulu35' /><p>使君禮拜，<span class='corr'>白</span>言：「和尚說法，實不思議。弟子<span class='corr'>尚</span>有少疑，欲<span class='corr'>問</span>和尚。望意和尚大慈大悲，為弟子說。」大師言：「有<span class='corr'>疑</span>即<span class='corr'>問</span>，何須再三？」使君<span class='corr'>問</span>：「法可不？<span class='corr'></span>是西國第一<span class='corr'>師</span>達<span class='corr'>摩</span>祖師宗旨？」大師言：「是！」<span class='corr'>使君問：</span>「弟子見說達<span class='corr'>摩</span>大師<span class='corr'>化</span>梁武<span class='corr'>帝</span>。<span class='corr'>帝</span>問達<span class='corr'>摩</span>：『朕一生<span class='corr'>以</span>來，造寺、布施、供養有<span class='corr'></span>功德否？』達<span class='corr'>摩</span>答言：『並無功德。』武帝惆悵，遂遣達<span class='corr'>摩</span>出境。未審此言，請和尚說。」六祖言：「實無功德，使君<span class='corr'></span>勿疑達<span class='corr'>摩</span>大師言。武帝著邪道，不識正法。」使君問：「何以無功德？」和尚言：「造寺、布施、供養，只是修福。不可將福以為功德，<span class='corr'>功德</span>在法身，非在於福田。自法性有功德，平直是<span class='corr'></span>佛性，外行恭敬，若輕一切人，<span class='corr'>吾</span>我不斷，即自無功德。自性<span class='corr'>無功德</span>，法身無功德。念念<span class='corr'></span>行平等<span class='corr'>直</span>心，德即不輕。常行於敬，自修身即功，自修<span class='corr'></span>心即德。功德自心作，福與功德別。武帝不識正理，非祖大師有過。」</p>
</div>
<div class='div-other'><a id='mulu36' /><p>使君禮拜，又問：「弟子見僧<span class='corr'></span>俗常念阿彌<span class='corr'>陀</span>佛，願往生西方。請和尚說，<span class='corr'>得</span>生彼否？望為破疑。」大師言：「使君聽，惠能與說。世尊在舍衛<span class='corr'>城</span>，說西方引化，經文分明，去此不遠，只為下根。說近說遠，只緣上智。人自兩<span class='corr'>種</span>，法無<span class='corr'>兩般</span>。<span class='corr'>迷</span>悟有殊，見有遲疾。迷人念佛生彼，悟者自淨其心。所以<span class='corr'>佛言</span>：『隨其心淨，則佛土淨。』使君！東方但淨心無罪，西方心不淨有愆。迷人願生東方、西<span class='corr'>方，悟</span>者所在處並皆一種。心<span class='corr'>地</span>但無不淨，西方去此不遠；心起不淨之心，念佛往生難到。除<span class='corr'>十</span>惡即行十萬；無八邪即過八千。但行<span class='corr'>直</span>心，到如<span class='corr'>彈</span>指。使君！但行十善，何須更願往生？不斷十惡之心，何佛即來迎請？若悟無生頓法，見西方只在剎那；不悟頓教大乘，念佛往生路<span class='corr'>遠</span>，如何得達？」六祖言：「惠能與使君移西方剎那<span class='corr'>間，目</span>前便見，使君願見否？」使君禮拜：「若此得見，何須往生？願和尚慈悲，為現西方，大善！」大師言：「<span class='corr'>一時</span>見西方！無疑即散！」大眾愕然，莫知何<span class='corr'>事</span>。大師曰：「大眾！大眾！作意聽！世人自色身是城，眼、耳、鼻、舌、身即是城門。外有<span class='corr'>五</span>門，內有意門。心即是地，性即是王。性在王在，性去王無。性在身心存，性去身<span class='corr'>心</span>壞。佛是自性作，莫向<span class='corr'>身外</span>求。自性迷，佛即<span class='corr'>是</span>眾生；自性悟，眾生即是佛。慈悲即是觀音，喜捨名為勢至，能淨是釋迦，平<span class='corr'>直即</span>是彌勒，人我<span class='corr'>即</span>是須彌，邪心<span class='corr'>即</span>是<span class='corr'></span>海<span class='corr'>水</span>，煩惱<span class='corr'>即</span>是波浪，毒心<span class='corr'>即</span>是惡龍，塵勞<span class='corr'>即</span>是魚鼈，虛妄即是<span class='corr'>鬼神</span>，三毒即是地獄，愚癡即是畜生，十善<span class='corr'>即</span>是天堂。<span class='corr'>無人我</span>，須彌自倒；除邪心，海水竭；煩惱無，波浪滅；毒害除，魚龍絕。自心地上覺性如來，<span class='corr'>放</span>大智惠光明，照曜六門清淨，照<span class='corr'>破</span>六欲諸天，下照三毒若除，地獄一時消滅，內外明<span class='corr'>澈</span>，不異西方。不作此修，如何到彼？」座下<span class='corr'>聞</span>說，讚聲徹天，應是迷人，<span class='corr'>了</span>然便見。使君禮拜，讚言：「善哉！善哉！普願法界眾生，聞者一時悟解。」</p>
</div>
<div class='div-other'><a id='mulu37' /><p>大師言：「善知識！若欲修行，在家亦得，不由在寺。在寺不修，如西方心惡之人；在家若修行，如東方人修善。但願自家修清淨，即是<span class='corr'>西</span>方。」使君問：「和<span class='corr'>尚</span>！在家如何修？願為指授。」大師言：「善<span class='corr'>知</span>識！惠能與道俗作〈無相頌〉，<span class='corr'>汝等</span>盡誦取，<span class='corr'>依</span>此修行<span class='corr'>頓教法</span>，常與惠能說一處無別。」頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「說通及心通，　如日<span class='corr'>處</span>虛空，</div>
<div class='lg-row'>惟傳頓教法，　出世破邪宗。</div>
<div class='lg-row'>教即無頓漸，　迷悟有遲疾，</div>
<div class='lg-row'>若學頓教法，　愚人不可<span class='corr'>悉</span>。</div>
<div class='lg-row'>說即<span class='corr'>雖</span>萬般，　合<span class='corr'>理</span>還歸一，</div>
<div class='lg-row'>煩惱暗宅中，　常須生惠日。</div>
<div class='lg-row'>邪來因煩惱，　正來煩惱除，</div>
<div class='lg-row'>邪正<span class='corr'>悉</span>不用，　清淨至無餘。</div>
<div class='lg-row'>菩提本清淨，　起心即是妄，</div>
<div class='lg-row'>淨性於妄中，　但正除三障。</div>
<div class='lg-row'>世間若修道，　一切盡不妨，</div>
<div class='lg-row'>常<span class='corr'>見</span>在<span class='corr'>己</span>過，　與道即相當。</div>
<div class='lg-row'>色<span class='corr'>類</span>自有道，　離道別覓道，</div>
<div class='lg-row'>覓道不見道，　到頭還自懊。</div>
<div class='lg-row'>若欲<span class='corr'></span>覓<span class='corr'>真</span>道，　行正即是道，</div>
<div class='lg-row'>自若無正心，　暗行不見道。</div>
<div class='lg-row'>若真修道人，　不見世間<span class='corr'>過</span>，</div>
<div class='lg-row'>若見世間非，　自非却是左。</div>
<div class='lg-row'>他非我<span class='corr'>不</span>罪，　我非自有罪，</div>
<div class='lg-row'>但自去非心，　打破煩惱碎。</div>
<div class='lg-row'>若欲化愚人，　<span class='corr'>事</span>須有方便，</div>
<div class='lg-row'>勿令<span class='corr'></span>彼<span class='corr'>有</span>疑，　即是菩提<span class='corr'>現</span>。</div>
<div class='lg-row'>法<span class='corr'>原</span>在世間，　於世出世間，</div>
<div class='lg-row'>勿離世間上，　外求出世間。</div>
<div class='lg-row'>邪見<span class='corr'>在</span>世間，　正見出世間，</div>
<div class='lg-row'>邪正悉打却，　<span class='corr'>菩提性宛然。</span>　此但是頓教，</div>
<div class='lg-row'>亦名為大乘，　迷來經累劫，</div>
<div class='lg-row'>悟<span class='corr'>即</span>剎那間。」</div>
</p></div>
<div class='div-other'><a id='mulu38' /><p>大師言：「善<span class='corr'>知</span>識！汝等盡誦取此偈，依偈修行，去惠能千里，常在能邊；<span class='corr'>依</span>此不修，對面千里。各各自修，法不相<span class='corr'>待</span>。眾人<span class='corr'>且</span>散，惠能歸漕溪山，眾生若有大疑，來彼山間，為汝破疑，同見佛<span class='corr'>性</span>。」合座官<span class='corr'>僚</span>道俗，禮拜和尚，無不嗟嘆：「善哉大悟，昔所未<span class='corr'>聞</span>，嶺南有福，生佛在此，誰能得<span class='corr'>知</span>？」一時盡散。</p>
</div>
<div class='div-other'><a id='mulu39' /><p>大師往漕溪山，韶、廣二州行化四十餘年。若論門人，僧之與俗，<span class='corr'>約有</span>三五千人，說不<span class='corr'>可</span>盡。若論宗<span class='corr'>旨</span>，傳授壇經，以此為<span class='corr'>依</span>約。若不得《壇經》，即無稟受。須知法處、年、月、日、<span class='corr'>姓</span>名，<span class='corr'>遞</span>相付囑。無《壇經》稟承，非南宗<span class='corr'>弟</span>子也。未得稟承者，雖說頓教法，未知根本，<span class='corr'>終</span>不免諍。但得法者，只勸修行，諍是勝負之心，與<span class='corr'>佛</span>道違背。</p>
</div>
<div class='div-other'><a id='mulu40' /><p>世人盡傳南宗能、<span class='corr'>北</span><span class='corr'>宗</span>秀，未知根本事由，<span class='corr'>且</span>秀禪師於南<span class='corr'>都</span>荊<span class='corr'>州江陵</span>府<span class='corr'>當</span>陽縣玉泉寺住<span class='corr'>持</span>修行，惠能大師於韶州城東三十五里漕溪山住<span class='corr'>持修行</span>。法即一宗，人有南<span class='corr'>北</span>，因此便立南北。何以漸頓？法即一種，見有遲疾，見遲即漸，見疾即頓，法無漸頓，人有利鈍，故名漸頓。</p>
</div>
<div class='div-other'><a id='mulu41' /><p>神秀師常見人說，惠能法疾，直<span class='corr'>指見</span>路。秀師遂<span class='corr'>喚</span>門人僧志誠曰：「汝聰明多智，汝與吾至漕溪山到惠能所，禮拜但聽，莫言吾使汝來。所聽<span class='corr'>得</span>意旨，記取，却來與吾說，看惠能見解與吾誰疾遲。汝<span class='corr'>第</span>一早來，勿令吾怪。」志誠奉使，歡喜遂<span class='corr'>行</span>，半月中間，即至漕溪山，見惠能和尚，禮拜即聽，不言來處。志<span class='corr'>誠</span>聞法，言下便悟，即契本心。起立即禮拜，<span class='corr'>白</span>言：「和尚！弟子從玉泉寺來，秀師處不<span class='corr'>得</span><span class='corr'>啟</span>悟，聞和尚說，便契本心。和尚慈悲，願當<span class='corr'>教</span>示。」惠能大師曰：「汝從<span class='corr'>彼</span>來，應是<span class='corr'>細</span>作？」<span class='corr'>志誠曰：「不是！」六祖曰：「何以不是？」</span>志誠曰：「未說時即是，說<span class='corr'></span>了即<span class='corr'>不</span>是。」六祖言：「煩惱即是菩提，亦復如是！」</p>
</div>
<div class='div-other'><a id='mulu42' /><p>大師謂志誠曰：「吾聞<span class='corr'>汝</span>禪師教人，唯傳戒定惠，<span class='corr'>汝</span>和尚教人戒定惠如何？當為吾說！」志<span class='corr'>誠</span>曰：「秀和尚言戒定惠：諸惡不作名為戒，諸善奉行名為惠，自淨其意名為定，此即名為戒定惠。彼作如是說，不知和尚所見如何？」惠能和尚答曰：「此說不可思議，惠能所見又別。」志<span class='corr'>誠</span>問：「何以別？」惠能答曰：「見有遲疾。」志<span class='corr'>誠</span>請和尚說所見戒定惠。大師言：「<span class='corr'></span>汝聽<span class='corr'>吾</span>說，看<span class='corr'>吾</span>所見處：心地無<span class='corr'></span>非<span class='corr'>是</span>自<span class='corr'>性</span>戒，心地無亂是自<span class='corr'>性</span>定，心地無癡<span class='corr'>是</span>自<span class='corr'>性</span>惠。」<span class='corr'></span>大師言：「汝<span class='corr'>師</span>戒定惠勸小根<span class='corr'>智</span>人；吾戒定惠勸上<span class='corr'>智</span>人。得<span class='corr'>悟</span><span class='corr'>自性</span>，亦不立戒定惠。」志<span class='corr'>誠</span>言：「請大師說，不立如何？」大師言：「自<span class='corr'>性</span>無非、無亂、無癡，念念般若觀照，<span class='corr'>常</span>離法相，有何可立？自<span class='corr'>性</span>頓修，<span class='corr'>無</span>有漸<span class='corr'>次</span>，<span class='corr'>所</span>以不立。」志誠禮拜，便不離漕溪山，即為門人，不離大師左右。</p>
</div>
<div class='div-other'><a id='mulu43' /><p>又有一僧名法達，常誦《法華經》七年，心迷不知正法之處。<span class='corr'>來至漕溪山禮拜，問大師言：「弟子常誦《妙法蓮華經》七年，心迷不知正法之處，</span>經上有疑，大師智惠廣大，願為<span class='corr'>除</span>疑？」大師言：「法達！法即甚達，汝心不達！經上無<span class='corr'>疑</span>，汝心自邪，而求正法，吾心正定即是持經。吾一生<span class='corr'>以</span>來，不識文字，汝將《法華經》來，對吾讀一遍，吾<span class='corr'>聞</span>即<span class='corr'>知</span>。」法達取經到，對大師讀一遍，六祖<span class='corr'>聞</span>已，即識佛意，便<span class='corr'>與</span>法達說《法華經》。六祖言：「法達！《法華經》無多語，七卷盡是譬喻<span class='corr'>因</span>緣。如來廣說三乘，只為世人根鈍。經<span class='corr'>文</span><span class='corr'>分</span>明，無有餘乘，唯<span class='corr'>有</span>一佛乘。」大<span class='corr'>師言</span>：「法達！汝聽一佛乘，莫求二佛乘，迷<span class='corr'>即</span>却汝<span class='corr'>性</span>。經中何處是一佛乘？<span class='corr'>吾與</span>汝<span class='corr'></span>說，經云：『諸佛世尊唯<span class='corr'>以</span>一大事因緣故，出現於世。』<span class='note-inline'>(已上十六<span class='corr'>字</span>是正法)</span><span class='corr'>此</span>法如何解？此法如何修？汝聽吾說，人心不思，本源空寂，離却邪見即一大<span class='corr'>事</span>因緣。內外不迷，即離兩邊。外迷<span class='corr'>著</span>相，內迷著空，於相離相，於空離空，即是不<span class='corr'>迷</span>。<span class='corr'>若悟</span>此法，一念心開，出現於世。心開何物？開佛知見。『佛』猶如『覺』也，分為四門：開覺知見，示覺知見，悟覺知見，入覺知見。<span class='corr'>此名</span>開、示、悟、入，<span class='corr'>從</span>一處入，即覺知見，見自本性，即得出世。」大師言：「法達！<span class='corr'>吾</span>常願一切世人，心地常自開佛知見，莫開眾生知見。世人心<span class='corr'>邪</span>，愚迷造惡，自開眾生知見；世人心正，起智惠觀照，自開佛<span class='corr'>知</span>見。莫開眾生<span class='corr'>知</span>見，開佛<span class='corr'>知</span>見即出世。」大師言：「法達！此是《法<span class='corr'>華</span>經》一乘法。向下分三，為<span class='corr'>迷</span>人故。汝但<span class='corr'>依</span>一佛乘。」大師言：「法達！心行轉《法華》，不行《法華》轉；心正轉《法華》，心<span class='corr'>邪</span>《法華》轉。開佛<span class='corr'>知</span>見轉《法華》，開眾生<span class='corr'>知</span>見被《法華》轉。」大師言：「努力依法修行，即是轉經。」法達一聞，言下大悟，涕淚悲泣，<span class='corr'>白</span>言：「和尚！實未<span class='corr'>曾</span>轉《法華》，七年被《法華》轉；<span class='corr'>以</span>後轉《法華》，念念修行佛行。」大師言：「即佛行是佛。」其時聽<span class='corr'>人</span>，無不悟者。</p>
</div>
<div class='div-other'><a id='mulu44' /><p>時有一僧名智常，來漕溪山，禮拜和尚，<span class='corr'>問</span>四乘法義。智常<span class='corr'>問</span>和尚曰：「佛說三乘，又言最上乘，弟子不解，望為<span class='corr'>教</span>示。」惠能大師曰：「汝自身心見，莫著外法相，<span class='corr'>原</span>無四乘法。人心<span class='corr'></span>量四等，法有四乘。見聞讀誦是小乘，悟<span class='corr'>法</span>解義是中乘，<span class='corr'>依</span>法修行是大乘。萬法盡通，萬<span class='corr'>行</span>俱備，一切<span class='corr'>不</span>離，但離法相，作無所<span class='corr'>得</span>，是最上乘，<span class='corr'>最上</span>乘是最上行義，不在口諍，汝須自修，莫問<span class='corr'>吾</span>也。」</p>
</div>
<div class='div-other'><a id='mulu45' /><p>又有一僧名神會，<span class='corr'>襄</span>陽人也。至漕溪山禮拜，問言：「和尚<span class='corr'>坐</span>禪，見亦不見？」大師起，把打神會三下，却問神會：「吾打汝，痛不痛？」神會答言：「亦痛亦不痛。」六祖言曰：「吾亦見亦不見。」神會又問：「大師何以亦見亦不見？」大師言：「吾亦見，常見自過患，故云亦見。亦不見者，不見<span class='corr'>他</span>人過罪，所以亦見亦不<span class='corr'>見</span>也。汝亦痛亦不痛如何？」神會答曰：「若不痛，即同無情木石；若痛，即同凡<span class='corr'>夫</span>，即起於恨。」大師言：「神會！向前！見不見是兩邊，<span class='corr'>痛不</span>痛是生滅。汝自性<span class='corr'>且</span>不見，敢來弄人？」<span class='corr'>神會</span>禮拜，<span class='corr'>再</span>禮拜，更不言。大師言：「汝心迷不見，問善知識覓路；<span class='corr'>汝</span>心悟自見，依法修行。汝自<span class='corr'>迷</span>不見自心，却來問惠能見否？吾不自知，代汝迷不得；汝若自見，代得吾迷？何不自修，問吾見否？」神會作禮，便為門人，不離漕溪山中，常在左右。</p>
</div>
<div class='div-other'><a id='mulu46' /><p>大師遂喚門人法海、志誠、法達、智常、<span class='corr'>智</span>通、志徹、志道、法珍、法如、神會。大師言：「汝等<span class='corr'>十</span>弟子近前，汝等不同餘人，吾滅度後，汝<span class='corr'>等</span>各為一方<span class='corr'>師</span>。吾教汝<span class='corr'>等</span>說法，不失本宗。舉<span class='corr'>三</span>科法門，動<span class='corr'>用</span>三十六對，出沒即離兩邊，說一切法，莫離於性相。若有人問法，出語盡雙，皆取法對，來去相因，究竟二法盡除，更無去處。三科法門者，蔭、界、入。蔭，是五蔭；界，<span class='corr'>是</span>十八界；<span class='corr'>入</span>，是十二入。何名五蔭？色蔭、受蔭、<span class='corr'>想</span>蔭、行蔭、識蔭是。何名十八界？六塵、六門、六識。何名十二入？外六塵，中六門。何名六塵？色、聲、香、<span class='corr'>味、觸</span>、法是。何名六門？眼、耳、鼻、舌、身、意是。法性起六識：眼識、耳識、鼻識、舌識、身識、意識，六門、六塵。自性含萬法，名為含藏識。思量即轉識，生六識，出六門、六塵，是三六十八。由自性邪，起十八邪；<span class='corr'>若</span>自性<span class='corr'>正起</span>十八正<span class='corr'></span>。惡用即眾生，善用即佛。用<span class='corr'>由</span>何等？<span class='corr'>由</span>自性。</p>
</div>
<div class='div-other'><a id='mulu47' /><p>「對。外境無情對有五：天與地對，日與月對，暗與明對，陰與陽對，水與火對。語<span class='corr'></span>言<span class='corr'></span>法<span class='corr'></span>相對，有十二對：有為無為<span class='corr'>對</span>，有色無色對、有相無相對、有漏無漏對、色與空對、動與<span class='corr'>靜</span>對、清與濁對、凡與<span class='corr'>聖</span>對、僧與俗對、老與少對、<span class='corr'></span>長與短對、高與下對。自性<span class='corr'></span>起用對有十九對：邪與正對、癡與惠對、愚與智對、亂與定對、戒與非對、直與<span class='corr'>曲</span>對、實與虛對、嶮與平對、煩惱與菩提對、慈與<span class='corr'>害</span>對、喜與<span class='corr'>嗔</span>對、捨與慳對、進與退對、生與滅對、常與無常對、法身與色身對、化身與報身對、體與用對、性與相<span class='corr'></span>對。<span class='corr'>語言</span>與法相<span class='corr'>對</span>有十二對，<span class='corr'></span>外境<span class='corr'></span>無<span class='corr'>情</span>對<span class='corr'></span>有<span class='corr'>五</span>對，<span class='corr'>自性起用對有十九對</span>，都合成三十六對<span class='corr'></span>也。此三十六對法，解用通一切經，出入即離兩邊。如何自性起用三十六對共人言語？出外，於<span class='corr'>相離</span>相；入內，於空離空。著空，<span class='corr'>則</span>惟長無<span class='corr'>明</span>；著相，<span class='corr'>則</span>惟<span class='corr'>長</span>邪見。<span class='corr'>秉</span>法直言，不用文字。既云不用文字？<span class='corr'>人</span>不合言語，言語即是文字。自性上說空，正語言本性不空。迷自惑，語言除故。暗不自暗，以<span class='corr'>明</span>故暗；暗不自暗，以<span class='corr'>明</span>變暗。以暗現明，來去相因，三十六對，亦復如是。」</p>
</div>
<div class='div-other'><a id='mulu48' /><p>大師言：「十弟子！<span class='corr'>以</span>後傳法，<span class='corr'>遞</span>相教授一卷《<span class='corr'>壇</span>經》，不失本宗。不稟<span class='corr'>受</span>《壇經》，非我宗旨。如今得了，<span class='corr'>遞</span>代流行。得遇《壇經》者，如見吾親授。<span class='corr'>十</span>僧得教授已，寫為《<span class='corr'>壇</span>經》，<span class='corr'>遞</span>代流行，得者必當見性。」</p>
</div>
<div class='div-other'><a id='mulu49' /><p>大師先天二年八月三日滅度。七月八日，喚門人告別。大師<span class='corr'>先</span>天<span class='corr'>元</span>年於<span class='corr'>新</span>州國恩寺造塔，至先天二年七月告別。大師言：「汝眾近前，<span class='corr'>吾</span>至八月，欲離世間，汝等有疑早問，為<span class='corr'>汝</span>破疑，當令迷者盡<span class='corr'>悟</span>，使<span class='corr'>汝</span>安樂。吾若去後，無人教<span class='corr'>汝</span>。」法海等眾僧聞已，涕淚悲泣。唯有神會不動，亦不悲泣。六祖言：「神會小僧，却得善<span class='corr'>不善</span>等，毀譽不動。<span class='corr'>餘</span>者不得，數年山中，更修何道？汝今悲泣，更<span class='corr'>憂</span>阿誰？憂吾不知去處在？若不知去處，終不別汝。汝等悲泣，即不知吾<span class='corr'>去</span>處；若知去處，即不悲泣。性<span class='corr'>體</span>無生無滅，無去無來。」「汝等盡<span class='corr'>坐</span>，吾與<span class='corr'>汝</span>一偈：〈真假動<span class='corr'>靜</span>偈〉，<span class='corr'>汝</span>等盡誦取，見此偈意，<span class='corr'>與</span>吾<span class='corr'>意</span>同。<span class='corr'>依</span>此修行，不失宗旨。」僧眾禮拜，請大師留偈，敬心受持。偈曰：</p>

<div class="lg regular" style="margin-left:1em;"><div class='lg-row'>「一切無有真，　不以見於真。</div>
<div class='lg-row'>若見<span class='corr'>於</span>真者，　是見盡非真。</div>
<div class='lg-row'>若能自有真，　離假即心真。</div>
<div class='lg-row'>自心不離假，　無真何處真？</div>
<div class='lg-row'>有<span class='corr'>情</span>即解動，　無<span class='corr'>情</span>即<span class='corr'>無</span>動。</div>
<div class='lg-row'>若修不動行，　同無情不動。</div>
<div class='lg-row'>若見真不動，　動上有不動，</div>
<div class='lg-row'>不動是不動，　無情無佛<span class='corr'>種</span>。</div>
<div class='lg-row'>能善分別相，　第一義不動。</div>
<div class='lg-row'>若悟作此見，　則是真如用。</div>
<div class='lg-row'>報諸學道者，　努力須用意。</div>
<div class='lg-row'>莫於大乘門，　却執生死智。</div>
<div class='lg-row'>前頭人相應，　即共論佛<span class='corr'>義</span>。</div>
<div class='lg-row'>若實不相應，　合掌<span class='corr'>禮</span>勸善。</div>
<div class='lg-row'>此教本無諍，　<span class='corr'>若</span>諍失道意。</div>
<div class='lg-row'>執迷諍法門，　自性入生死。」</div>
</div></div>
<div class='div-other'><a id='mulu50' /><p>眾僧既聞，識大師意，更不敢諍，依法修行。一時禮拜，即<span class='corr'>知</span>大師不<span class='corr'>久</span>住世。上座法海向前言：「大師！大師去後，衣法當付何人？」大師言：「法即付了，汝不須問。吾滅後二十餘年，邪法<span class='corr'>撩</span>亂，惑我宗旨。有人出來，不惜身命，<span class='corr'>定</span>佛教是非，竪立宗旨，即是吾正法。衣不合<span class='corr'>傳</span>，汝不信，吾與誦先代〈五祖傳衣付法<span class='corr'>頌</span>〉。若據第一祖達摩頌意，即不合傳衣。聽<span class='corr'>吾</span>與汝<span class='corr'>誦</span>。」頌曰：</p>
<p>「第一祖達摩和尚頌曰：</p>

<div class="lg regular" style="margin-left:1em;"><div class='lg-row'>「吾<span class='corr'>本</span>來<span class='corr'>東土</span>，　傳教救<span class='corr'>迷情</span>，</div>
<div class='lg-row'>一花開五葉，　結菓自然成。</div>
</div><p>「第二祖惠可和尚頌曰：</p>

<div class="lg regular" style="margin-left:1em;"><div class='lg-row'>「本來緣有地，　從地種花生，</div>
<div class='lg-row'>當本<span class='corr'>元</span>無地，　花從何處生？</div>
</div><p>「第三祖僧璨和尚頌曰：</p>

<div class="lg regular" style="margin-left:1em;"><div class='lg-row'>「花種<span class='corr'>須</span>因地，　地上種<span class='corr'>花</span>生，</div>
<div class='lg-row'>花種無<span class='corr'>生性</span>，　於地亦無生。</div>
</div><p>「第四祖道信和尚頌曰：</p>

<div class="lg regular" style="margin-left:1em;"><div class='lg-row'>「花種有生性，　因地種花生，</div>
<div class='lg-row'>先緣不和合，　一切盡無生。</div>
</div><p>「第五祖弘忍和尚頌曰：</p>

<div class="lg regular" style="margin-left:1em;"><div class='lg-row'>「有情來下種，　無情花即生，</div>
<div class='lg-row'>無情又無種，　心地亦無生。</div>
</div><p>「第六祖惠能和尚頌曰：</p>

<div class="lg regular" style="margin-left:1em;"><div class='lg-row'>「心地含情種，　法雨即花生，</div>
<div class='lg-row'>自<span class='corr'>悟</span>花情種，　菩提菓自成。」</div>
</div></div>
<div class='div-other'><a id='mulu51' /><p>能大師言：「汝等聽吾作二頌，取達摩和尚頌意。汝迷人依此頌修行，必當見性。」第一頌曰：</p>

<div class="lg regular" style="margin-left:1em;"><div class='lg-row'>「心地邪花放，　五葉逐根隨，</div>
<div class='lg-row'>共造無明<span class='corr'>業</span>，　見被<span class='corr'>業</span>風吹。」</div>
</div><p>第二頌曰：</p>

<div class="lg regular" style="margin-left:1em;"><div class='lg-row'>「心地正花放，　五葉逐<span class='corr'>根</span>隨，</div>
<div class='lg-row'>共修般若惠，　當來佛菩提。」</div>
</div><p>六祖說偈已了，放眾<span class='corr'>僧</span>散。門人出外思惟，即知大師不久住世。</p>
</div>
<div class='div-other'><a id='mulu52' /><p>六祖後至八月三日食後，大師言：「汝等<span class='corr'>著</span>位<span class='corr'>坐</span>，<span class='corr'>吾</span>今共<span class='corr'>汝</span>等別！」法海<span class='corr'>問</span>言：「此頓教法傳<span class='corr'>授</span>，從上<span class='corr'>以</span>來至今幾代？」六祖言：「初，傳<span class='corr'>授</span>七佛，釋迦牟尼佛第七，大迦葉第八，阿難第九，末田地第十，商那和修第十一，優婆毱多第十二，提多迦第十三，佛陀難提第十四，佛陀<span class='corr'>蜜</span>多第十五，脇比丘第十六，富那奢第十七，馬鳴第十八，毘羅長者第十九，龍樹第二十，迦那提婆第二十一，羅睺羅第二十二，僧迦那提第二十三，僧迦<span class='corr'>耶</span>舍第二十四，鳩摩羅馱第二十五，闍耶多第二十六，婆修盤多第二十七，摩拏羅第二十八，鶴勒那第二十九，師子比丘第三十，舍那婆斯第三十一，優婆堀第三十二，僧迦羅第三十三，須婆蜜多第三十四，南天<span class='corr'>竺</span>國王子第三子菩提達摩第三十五，唐國僧惠可第三十六，僧璨第三十七，道信第三十八，弘忍第三十九，惠能自身當今受法第<span class='corr'>四十</span>。」大師言：「今日<span class='corr'>以</span>後，<span class='corr'>遞</span>相傳<span class='corr'>授</span>，須有依約，莫失宗旨。」</p>
</div>
<div class='div-other'><a id='mulu53' /><p>法海又白：「大師今去，留付何法，<span class='corr'>令</span>後代人如何見佛？」六祖言：「汝聽！後代迷人，但識眾生，即能見佛；若不識眾生，覓佛萬劫不<span class='corr'>可</span>得見也。<span class='corr'>吾</span>今教汝識眾生見佛，更留〈見真佛解脫頌〉，迷即不見佛，悟者即見。」法海願聞，代代流傳，世世不絕。六祖言：「汝聽！吾<span class='corr'>與汝</span>說。後代世人，若欲覓佛，但識<span class='corr'></span>眾生，即能識佛，即<span class='corr'>緣佛心</span>有眾<span class='corr'>生</span>，離眾生無佛心。</p>

<div class="lg regular" style="margin-left:1em;"><div class='lg-row'>「迷即佛眾生，　悟即眾生佛。</div>
<div class='lg-row'>愚癡佛眾生，　智惠眾生佛。</div>
<div class='lg-row'>心<span class='corr'>嶮</span>佛眾生，　平等眾生佛。</div>
<div class='lg-row'>一生心若<span class='corr'>嶮</span>，　佛在眾生中。</div>
<div class='lg-row'>一念<span class='corr'>悟</span>若平，　即眾生自佛。</div>
<div class='lg-row'>我心自有佛，　自佛是真佛。</div>
<div class='lg-row'>自若無佛心，　向何處求佛？」</div>
</div></div>
<div class='div-other'><a id='mulu54' /><p>大師言：「汝等門人好住！吾留一頌，名〈自性<span class='corr'>見</span>真佛解脫頌〉。後代迷<span class='corr'>人</span>，<span class='corr'>聞</span>此頌意，<span class='corr'></span>即見自心自性真佛。<span class='corr'>與</span>汝此頌，吾共汝別。」頌曰：</p>

<div class="lg regular" style="margin-left:1em;"><div class='lg-row'>「真如淨性是真佛，　邪見三毒是真<span class='corr'>魔</span>。</div>
<div class='lg-row'>邪見之人<span class='corr'>魔</span>在舍，　正見<span class='corr'>之</span>人佛<span class='corr'>在堂</span>。</div>
<div class='lg-row'>性<span class='corr'>中</span>邪見三毒生，　即是<span class='corr'>魔</span>王來住舍。</div>
<div class='lg-row'>正見忽<span class='corr'>除</span>三毒<span class='corr'>心</span>，　<span class='corr'>魔</span>變成佛真無假。</div>
<div class='lg-row'>化身報身及<span class='corr'>法</span>身，　三身<span class='corr'>原</span>本是一身。</div>
<div class='lg-row'>若向<span class='corr'>性</span>中覓自見，　即是<span class='corr'>成佛</span>菩提因。</div>
<div class='lg-row'>本從<span class='corr'>化</span>身生淨性，　淨性常在<span class='corr'>化</span>身中。</div>
<div class='lg-row'>性使<span class='corr'>化</span>身行正道，　當來<span class='corr'>圓滿</span>真無<span class='corr'>窮</span>。</div>
<div class='lg-row'><span class='corr'>婬</span>性本<span class='corr'>是</span>淨<span class='corr'>性</span>因，　除<span class='corr'>婬即</span>無淨性身。</div>
<div class='lg-row'>性中但自離<span class='corr'>五</span>欲，　見性剎那即是真。</div>
<div class='lg-row'>今生若<span class='corr'>悟</span>頓教門，　悟即眼前見<span class='corr'>世</span>尊。</div>
<div class='lg-row'>若欲修行<span class='corr'>求</span>覓佛，　不知何處欲<span class='corr'>覓</span>真？</div>
<div class='lg-row'>若能<span class='corr'>心</span>中自有真，　有真即是成佛因。</div>
<div class='lg-row'>自不求真外覓佛，　去覓總是大癡人。</div>
<div class='lg-row'>頓教法者是西流，　<span class='corr'>救</span>度世人須自修。</div>
<div class='lg-row'>今<span class='corr'>報</span>世間學道者，　不<span class='corr'>依</span>此<span class='corr'>見</span>大悠悠。」</div>
</div><p>大師說偈已了，遂告門人曰：「汝等好住，今共汝別，吾去<span class='corr'>以</span>後，莫作世情悲泣，而受人<span class='corr'>弔</span><span class='corr'>問</span>錢帛，著孝衣，即非聖法，非我弟子。如吾在日一種，一時端坐，但無動無<span class='corr'>靜</span>，無生無滅，無去無來，無是無非，無住，<span class='corr'>坦</span>然寂<span class='corr'>靜</span>，即是大道。吾去<span class='corr'>以</span>後，但<span class='corr'>依</span>法修行，共吾在日一種；吾若在世，汝違教法，吾住無益。」大師云此語已，夜至三更，奄然遷<span class='corr'>化</span>。大師春秋七十有六。</p>
</div>
<div class='div-other'><a id='mulu55' /><p>大師滅度<span class='corr'>之</span>日，寺內異香<span class='corr'>氛</span>氳，經數日不散。山<span class='corr'>崩</span>地動，林木變白，日月無光，風雲失色。八月三日滅度，至十一月迎和尚神座於漕溪山，葬在龍龕之內，白光出現，直上衝天，<span class='corr'>三日</span>始散。韶州刺<span class='corr'>史</span>韋<span class='corr'>據</span>立碑，至今供養。</p>
</div>
<div class='div-other'><a id='mulu56' /><p>此《壇經》，法海上座集。上座無常，付同學道<span class='corr'>際</span>。道<span class='corr'>際</span>無常，付門人悟真。悟真在嶺南<span class='corr'>漕溪</span>山法興寺，<span class='corr'>現</span>今傳<span class='corr'>授</span>此法。</p>
</div>
<div class='div-other'><a id='mulu57' /><p>如付<span class='corr'>此</span>法，須<span class='corr'>得</span>上<span class='corr'>根智</span>，<span class='corr'>深</span>信佛法，立<span class='corr'>於</span>大悲，持此經，以為<span class='corr'>稟</span>承，於今不絕。</p>
</div>
<div class='div-other'><a id='mulu58' /><p>和尚本是韶州曲江<span class='corr'>縣</span>人也。如來入涅<span class='corr'>槃</span>，法教流東土，共傳無住<span class='corr'>心</span>，即我心無住。此真菩薩說，真<span class='corr'></span>實<span class='corr'>亦譬</span>喻，唯教大智人，<span class='corr'>無住</span>是旨<span class='corr'>依</span>。凡<span class='corr'>發</span>誓修行，修行遭難不退，遇苦能忍，福德深厚，方授此法。如根性不堪，<span class='corr'>裁</span>量不得，<span class='corr'>雖</span>求此法，<span class='corr'>建</span>立不<span class='corr'>得</span>者，不得妄付《壇經》。告諸同道者，<span class='corr'>令知密</span>意。</p>

<p class='juan'>南宗頓教最上大乘壇經<span class='corr'></span>一卷</p></div>
<div class='div-w'><p>大乘志三十　大聖志四十　大通志五十</p>
<p>　大寶志六十　大法志七十　大德志八十</p>
<p>　清之藏志三十　清持藏志四十　清寶藏志五十　清蓮藏志六十　清海藏志七十</p>
<p>　大法藏志八十　此是菩薩法號</p>
</div>
</div><!-- end of div[@id='body'] -->
</body></html>