<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍樹菩薩勸誡王頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1674 [Nos. 1672, 1673]
<p class='juan'><a id='mulu1' />龍樹菩薩勸誡王頌</p><p class="byline">大唐三藏法師義淨譯</p>
<div class='div-jing'><p>此頌是龍樹菩薩以詩代書，寄與南印度親友乘土國王一首。此書已先譯神州處藏，人多不見，遂令妙語不得詳知。為此更定本文，冀使流通罔滯。沙門義淨創至東印度耽摩立底國譯。</p>

<div class="lg regular"><div class='lg-row'>有情無知覆心故，　由此興悲為開解，</div>
<div class='lg-row'>大德龍樹為國王，　寄書與彼令修學。</div>
</div><p>此一行頌乃是後人所述標書本意也。</p>

<div class="lg regular"><div class='lg-row'>具德我演如如教，　為生福愛而興述，</div>
<div class='lg-row'>真善宜應可審聽，　此頌名為聖祇底。</div>
<div class='lg-row'>隨何木等雕佛像，　諸有智者咸供養，</div>
<div class='lg-row'>縱使我詩非巧妙，　依正法說勿當輕。</div>
<div class='lg-row'>王雖先解如如教，　更聞佛語增勝解，</div>
<div class='lg-row'>猶如粉壁月光輝，　豈不鮮明益姝妙。</div>
<div class='lg-row'>佛法并僧眾，　施戒及與天，</div>
<div class='lg-row'>一一功德聚，　佛說應常念。</div>
<div class='lg-row'>十善諸業道，　身語意常親，</div>
<div class='lg-row'>遠離於諸酒，　亦行清淨命。</div>
<div class='lg-row'>知財體非固，　如法施苾芻，</div>
<div class='lg-row'>貧賤及再生，　來世為親友。</div>
<div class='lg-row'>眾德依戒住，　如地長一切，</div>
<div class='lg-row'>勿宂瘦雜悕，　佛說應常習。</div>
<div class='lg-row'>施戒忍勇定，　惠不可稱量，</div>
<div class='lg-row'>此能到應修，　渡有海成佛。</div>
<div class='lg-row'>若孝養父母，　其家有梵王，</div>
<div class='lg-row'>現招善名稱，　來世生天堂。</div>
<div class='lg-row'>殺盜婬妄說，　耽食愛高床，</div>
<div class='lg-row'>斷諸酒歌舞，　華彩及塗香，</div>
<div class='lg-row'>若女男能成，　此八支聖戒，</div>
<div class='lg-row'>欲界六天上，　長淨善當生。</div>
<div class='lg-row'>慳諂誑貪怠，　慢婬嗔氏族，</div>
<div class='lg-row'>多聞年少嬌，　並視如怨賊。</div>
<div class='lg-row'>說無生由勤，　有死因放逸，</div>
<div class='lg-row'>勤能長善法，　爾可修謹慎。</div>
<div class='lg-row'>先時離放逸，　後若改勤修，</div>
<div class='lg-row'>猶如雲翳除，　良宵覩明月。</div>
<div class='lg-row'>孫陀羅難陀，　央具理摩羅，</div>
<div class='lg-row'>達舍綺莫迦，　翻惡皆成善。</div>
<div class='lg-row'>勇進無同忍，　勿使忿勢行，</div>
<div class='lg-row'>終得不還位，　佛證可除嗔。</div>
<div class='lg-row'>他人打罵我，　欺陵奪我財，</div>
<div class='lg-row'>懷恨招怨諍，　捨恨眠安樂。</div>
<div class='lg-row'>如於水土石，　人心盡彼同，</div>
<div class='lg-row'>起煩惱前勝，　愛法者如後。</div>
<div class='lg-row'>佛說三種語，　人美實虛言，</div>
<div class='lg-row'>猶如蜜花糞，　棄後可行前。</div>
<div class='lg-row'>今明後亦明，　今闇後還闇，</div>
<div class='lg-row'>或今明後闇，　或今闇後明，</div>
<div class='lg-row'>如是四種人，　王當依第一。</div>
<div class='lg-row'>自有生如熟，　亦有熟如生，</div>
<div class='lg-row'>亦有熟如熟，　或復生如生。</div>
<div class='lg-row'>菴沒羅果中，　有如是差別，</div>
<div class='lg-row'>人亦同彼四，　難識王應知。</div>
<div class='lg-row'>勿覩他妻室，　設觀如母女，</div>
<div class='lg-row'>姊妹想隨年，　起貪思不淨。</div>
<div class='lg-row'>如聞子藏命，　防持躁動心，</div>
<div class='lg-row'>獸藥刀怨火，　無令欲樂侵。</div>
<div class='lg-row'>由欲作無利，　譬如兼博果，</div>
<div class='lg-row'>佛說彼應除，　生死牢枷鎖。</div>
<div class='lg-row'>譎誑常搖境，　能降斯六識，</div>
<div class='lg-row'>執仗掃眾怨，　許初為勇極。</div>
<div class='lg-row'>臭氣九門眾穢室，　行軀難滿薄皮纏，</div>
<div class='lg-row'>請看少女除莊彩，　折別形骸惡叵言。</div>
<div class='lg-row'>癩虫穿已痛，　求安就火邊，</div>
<div class='lg-row'>止息無由免，　耽欲亦同然。</div>
<div class='lg-row'>為知真勝理，　作意觀眾事，</div>
<div class='lg-row'>唯斯德應習，　無餘法可親。</div>
<div class='lg-row'>若人具族望，　貌美復多聞，</div>
<div class='lg-row'>無智破尸羅，　是人何足<span class='corr'>貴</span>。</div>
<div class='lg-row'>若人無族望，　貌醜寡知聞，</div>
<div class='lg-row'>有智護尸羅，　人皆應供養。</div>
<div class='lg-row'>利無利苦樂，　稱無稱毀譏，</div>
<div class='lg-row'>了俗世八法，　齊心離斯境。</div>
<div class='lg-row'>再生天乞士，　父母妻子人，</div>
<div class='lg-row'>勿由斯造罪，　獄果他不分。</div>
<div class='lg-row'>若行諸罪業，　非如刀斬傷，</div>
<div class='lg-row'>待至臨終際，　惡業果全彰。</div>
<div class='lg-row'>信戒施淨聞，　慚愧及正慧，</div>
<div class='lg-row'>七財牟尼說，　共有物誠虛。</div>
<div class='lg-row'>博<span class='corr'>弈</span>樂觀諠雜境，　嬾惰惡友敦親志，</div>
<div class='lg-row'>飲酒非時行六過，　此劫芳名爾應棄。</div>
<div class='lg-row'>求財少欲最，　人天師盛陳，</div>
<div class='lg-row'>若能修少欲，　雖貧是富人。</div>
<div class='lg-row'>若人廣求諸事者，　還被爾許苦來加，</div>
<div class='lg-row'>智者若不修少欲，　受惱還如眾首蛇。</div>
<div class='lg-row'>稟性抱怨如殺者，　欺輕夫主如男偶，</div>
<div class='lg-row'>縱使片物必行偷，　宜可棄茲三賊婦。</div>
<div class='lg-row'>順若姊妹慈如母，　隨從若婢伴猶親，</div>
<div class='lg-row'>如茲四婦宜應供，　應知此室號天人。</div>
<div class='lg-row'>受飡如服藥，　知量去貪嗔，</div>
<div class='lg-row'>不為肥憍傲，　但欲住持身。</div>
<div class='lg-row'>勤軀度永日，　於初後夜中，</div>
<div class='lg-row'>眠夢猶存念，　勿使命虛終。</div>
<div class='lg-row'>慈悲喜正捨，　修習可常研，</div>
<div class='lg-row'>上流雖未入，　能生梵世天。</div>
<div class='lg-row'>捨雜欲苦尋喜樂，　隨業當生四地中，</div>
<div class='lg-row'>大梵光音及遍淨，　廣果天生與彼同。</div>
<div class='lg-row'>若恒修對治，　德勝愍眾生，</div>
<div class='lg-row'>此五行為善，　不行為大惡。</div>
<div class='lg-row'>雨鹽醎少水，　豈若瀉江池，</div>
<div class='lg-row'>縱令微罪業，　善大殄應知。</div>
<div class='lg-row'>嗔掉舉惡作，　惛睡欲貪疑，</div>
<div class='lg-row'>如斯五蓋賊，　常偷諸善利。</div>
<div class='lg-row'>有五最勝法，　信勇念定慧，</div>
<div class='lg-row'>於此應勤習，　能招根力頂。</div>
<div class='lg-row'>病苦死愛別，　斯皆自業為，</div>
<div class='lg-row'>未度可勤修，　對品亡嬌恣。</div>
<div class='lg-row'>若悕天解脫，　爾當修正見，</div>
<div class='lg-row'>設使人行善，　邪見招惡果。</div>
<div class='lg-row'>無樂常無我，　不淨審知人，</div>
<div class='lg-row'>妄念四倒見，　難苦在茲身。</div>
<div class='lg-row'>說色不是我，　我非有於色，</div>
<div class='lg-row'>色我非更在，　知餘四蘊空。</div>
<div class='lg-row'>不從時節生，　非自然本性，</div>
<div class='lg-row'>非無因自在，　從愚業愛生。</div>
<div class='lg-row'>戒禁見身見，　及毘織吉蹉，</div>
<div class='lg-row'>應知三種結，　能縛木叉門。</div>
<div class='lg-row'>解脫終依己，　不由他伴成，</div>
<div class='lg-row'>勤修聞戒定，　四真諦便生。</div>
<div class='lg-row'>增上戒心慧，　茲學可常修，</div>
<div class='lg-row'>百五十餘戒，　咸歸此三攝。</div>
<div class='lg-row'>於身住身念，　茲路善修常，</div>
<div class='lg-row'>如其虧正念，　諸法盡淪亡。</div>
<div class='lg-row'>壽命多災厄，　如風吹水泡，</div>
<div class='lg-row'>若得瞬息停，　臥起成希有。</div>
<div class='lg-row'>卒歸灰燥爛，　糞穢難久持，</div>
<div class='lg-row'>觀身非實法，　滅壞墮分離。</div>
<div class='lg-row'>大地迷盧海，　七日出燒燃，</div>
<div class='lg-row'>況此極微軀，　那不成煨燼。</div>
<div class='lg-row'>如是無常亦非久，　無歸無救無家室，</div>
<div class='lg-row'>生死勝人須厭背，　併若芭蕉體無實。</div>
<div class='lg-row'>海龜投木孔，　一會甚難遭，</div>
<div class='lg-row'>棄畜成人體，　惡行果還招。</div>
<div class='lg-row'>金寶盤除糞，　斯為是大癡，</div>
<div class='lg-row'>若生人作罪，　全成極憃兒。</div>
<div class='lg-row'>生中依善友，　及發於正願，</div>
<div class='lg-row'>先身為福業，　四大輪全獲。</div>
<div class='lg-row'>佛言近善友，　全梵行是親，</div>
<div class='lg-row'>善士依佛故，　眾多證圓寂。</div>
<div class='lg-row'>邪見生鬼畜，　泥黎法不聞，</div>
<div class='lg-row'>邊地蔑戾車，　生便癡瘂性，</div>
<div class='lg-row'>或生長壽天，　除八無暇過，</div>
<div class='lg-row'>閑暇既已得，　爾可務當生。</div>
<div class='lg-row'>愛別老病死，　斯等眾苦處，</div>
<div class='lg-row'>智者應生厭，　說少過應聽。</div>
<div class='lg-row'>母或改為婦，　父乃轉成兒，</div>
<div class='lg-row'>怨家翻作友，　遷流無定規。</div>
<div class='lg-row'>一一飲母乳，　過於四海水，</div>
<div class='lg-row'>轉受異生身，　更飲多於彼。</div>
<div class='lg-row'>過去一一生身骨，　展轉積若妙高山，</div>
<div class='lg-row'>地土丸為酸棗核，　數己形軀豈盡邊？</div>
<div class='lg-row'>梵主世皆供，　業力終淪地，</div>
<div class='lg-row'>縱紹轉輪王，　迴身化奴使。</div>
<div class='lg-row'>三十三天中妓女樂，　多時受已墮泥黎，</div>
<div class='lg-row'>速疾磣毒經諸苦，　磨身碎體鎮號啼。</div>
<div class='lg-row'>妙高岑受樂，　地軟隨其足，</div>
<div class='lg-row'>轉受煻煨苦，　行經糞屎獄。</div>
<div class='lg-row'>歡喜芳園裏，　天女隨遊戲，</div>
<div class='lg-row'>墮落劍林中，　截手足耳鼻。</div>
<div class='lg-row'>或入曼陀妙池浴，　天女金花艶彩容，</div>
<div class='lg-row'>捨身更受泥黎苦，　熱焰難當灰㵎中。</div>
<div class='lg-row'>欲天受法樂，　除貪大梵天，</div>
<div class='lg-row'>更墮阿毘止，　薪焰苦恒連。</div>
<div class='lg-row'>或生居日月，　身光遍四洲，</div>
<div class='lg-row'>一朝歸黑闇，　展手見無由。</div>
<div class='lg-row'>三種燈明福，　死後可持將，</div>
<div class='lg-row'>獨入無邊闇，　日月不流光。</div>
<div class='lg-row'>有命黑繩熱，　合叫無間下，</div>
<div class='lg-row'>斯等恒纏苦，　燒諸行惡者。</div>
<div class='lg-row'>或若麻床㧗，　或粉如細末，</div>
<div class='lg-row'>如利斧斫木，　猶如鋸解割。</div>
<div class='lg-row'>猛火恒煎煮，　令飲熱銅漿，</div>
<div class='lg-row'>驅令上劍刺，　叉身熱鐵床。</div>
<div class='lg-row'>或時高舉手，　鐵牙猛狗飡，</div>
<div class='lg-row'>鷹鳥觜爪利，　任彼啅心肝。</div>
<div class='lg-row'>虻蠅及諸虫，　其數過千億，</div>
<div class='lg-row'>利觜唼身軀，　急墮皆飡食。</div>
<div class='lg-row'>若人具造眾罪業，　聞苦身自不干墮，</div>
<div class='lg-row'>如此頑騃金剛性，　氣盡泥犁遭猛火。</div>
<div class='lg-row'>時觀盡變聞應念，　讀誦經論常尋鞠，</div>
<div class='lg-row'>泥犁聽響已驚惶，　如何遣當斯異熟。</div>
<div class='lg-row'>於諸樂中誰是最？　愛盡無生樂最精。</div>
<div class='lg-row'>於眾苦內誰為極？　無間泥犁苦極成。</div>
<div class='lg-row'>人間一日中，　屢刺三百槊，</div>
<div class='lg-row'>比地獄輕苦，　毫分寧相捅。</div>
<div class='lg-row'>此處受極苦，　經百俱胝秋，</div>
<div class='lg-row'>如其惡未盡，　命捨定無由。</div>
<div class='lg-row'>如是諸惡果，　種由身語心，</div>
<div class='lg-row'>爾勤隨力護，　輕塵惡勿侵。</div>
<div class='lg-row'>或入傍生趣，　殺縛苦恒親，</div>
<div class='lg-row'>遠離於寂善，　更互被艱辛。</div>
<div class='lg-row'>或被殺縛苦，　求珠尾角皮，</div>
<div class='lg-row'>錐鞭鉤斲頂，　踏拍任他騎。</div>
<div class='lg-row'>受鬼望不遂，　無敵苦常臨，</div>
<div class='lg-row'>飢渴及冷熱，　困怖苦恒侵。</div>
<div class='lg-row'>口小如針孔，　腹大等山丘，</div>
<div class='lg-row'>飢纏縱己糞，　得少定無由。</div>
<div class='lg-row'>形如枯杌樹，　皮方作衣服，</div>
<div class='lg-row'>炬口夜夜然，　飛蛾墮充食。</div>
<div class='lg-row'>血膿諸不淨，　福少獲無從，</div>
<div class='lg-row'>更相口排逼，　還飡癭熟癰。</div>
<div class='lg-row'>月下便招熱，　日中身遂寒，</div>
<div class='lg-row'>望菓唯空樹，　瞻江水剩乾。</div>
<div class='lg-row'>如是受眾苦，　經萬五千年，</div>
<div class='lg-row'>長時擊身命，　良由苦器堅。</div>
<div class='lg-row'>若生飢鬼中，　遭斯一味苦，</div>
<div class='lg-row'>非賢澁者愛，　佛說由慳垢。</div>
<div class='lg-row'>生天雖受樂，　福盡苦難思，</div>
<div class='lg-row'>終歸會墜墮，　勿樂可應知。</div>
<div class='lg-row'>厭坐衣沾垢，　身光有變衰，</div>
<div class='lg-row'>液下新流汗，　頭上故花萎。</div>
<div class='lg-row'>如斯五相現，　天眾死無疑，</div>
<div class='lg-row'>地居人若卒，　悶亂改常儀。</div>
<div class='lg-row'>若從天處墮，　眾善盡無餘，</div>
<div class='lg-row'>任落傍生鬼，　泥犁隨一居，</div>
<div class='lg-row'>阿蘇羅本性，　縱令全覺慧，</div>
<div class='lg-row'>忿天生苦心，　趣遮於見諦。</div>
<div class='lg-row'>如是漂流生死處，　天人畜及阿蘇羅，</div>
<div class='lg-row'>下賤業生眾苦器，　鬼趣兼投捺落迦。</div>
<div class='lg-row'>縱使烈火燃頭上，　遍身衣服焰皆通，</div>
<div class='lg-row'>此苦無暇能除拂，　無生住想涅槃中。</div>
<div class='lg-row'>爾求尸羅及定慧，　寂靜調柔離垢殃，</div>
<div class='lg-row'>涅槃無盡無老死，　四大日月悉皆亡。</div>
<div class='lg-row'>念擇法勇進，　定慧喜輕安，</div>
<div class='lg-row'>此七菩提分，　能招妙涅槃。</div>
<div class='lg-row'>無慧定非有，　缺定慧便溺，</div>
<div class='lg-row'>若其雙運者，　有海如牛跡。</div>
<div class='lg-row'>十四不記法，　日親之所說，</div>
<div class='lg-row'>於此勿應思，　不能令覺滅。</div>
<div class='lg-row'>從無知起業，　由業復生識，</div>
<div class='lg-row'>識緣於名色，　名色生六處，</div>
<div class='lg-row'>六處緣於觸，　觸生緣於受，</div>
<div class='lg-row'>受既緣於愛，　由愛招於取，</div>
<div class='lg-row'>取復緣於有，　有復緣於生，</div>
<div class='lg-row'>生緣於老死，　憂病求不得。</div>
<div class='lg-row'>輪迴大苦蘊，　斯應速斷除，</div>
<div class='lg-row'>如其生若滅，　眾苦珍無餘。</div>
<div class='lg-row'>最勝言教藏，　深妙緣起門，</div>
<div class='lg-row'>如能正見此，　便觀無上尊。</div>
<div class='lg-row'>正見命正念，　正定語業思，</div>
<div class='lg-row'>此謂八聖道，　為寂可修治。</div>
<div class='lg-row'>無由集愛起，　託身眾苦生，</div>
<div class='lg-row'>除斯證解脫，　八聖道宜行。</div>
<div class='lg-row'>即此瑜伽業，　四種聖諦因，</div>
<div class='lg-row'>雖居舍嚴飾，　智遮煩惱津，</div>
<div class='lg-row'>不從空處墮，　如穀因地造。</div>
<div class='lg-row'>諸先證法人，　皆凡具煩惱，</div>
<div class='lg-row'>何假多陳述，　除惱略呈言，</div>
<div class='lg-row'>事由情可伏，　聖談心是源。</div>
<div class='lg-row'>如上所陳法，　苾芻難總行，</div>
<div class='lg-row'>隨能修一事，　勿令虛夭生。</div>
<div class='lg-row'>眾善皆隨喜，　妙行三自修，</div>
<div class='lg-row'>迴向為成佛，　福聚令恒收。</div>
<div class='lg-row'>後生壽無量，　廣度於天人，</div>
<div class='lg-row'>猶如觀自在，　極難等怨親。</div>
<div class='lg-row'>生老病死三毒除，　佛國託生為世父，</div>
<div class='lg-row'>壽命時長量叵知，　同彼大覺彌陀主。</div>
<div class='lg-row'>開顯尸羅及捨惠，　天地虛空名遍彰，</div>
<div class='lg-row'>大地居人及天眾，　勿使妖妍女愛傷。</div>
<div class='lg-row'>煩惱羈纏有情眾，　絕流生死登正覺，</div>
<div class='lg-row'>超度世間但有名，　由獲無生離塵濁。</div>
</div><p>阿離野那伽曷樹那菩提薩埵蘇頡里蜜離佉。了<span class='note-inline'>(阿離野是聖，那伽是龍是象，曷樹那義翻為猛，菩提薩埵謂是覺情，蘇頡里即是親密，離佉者書也。先云龍樹者，訛也)</span>。</p>

<p class='juan'>龍樹菩薩勸誡王頌</p></div>
</div><!-- end of div[@id='body'] -->
</body></html>