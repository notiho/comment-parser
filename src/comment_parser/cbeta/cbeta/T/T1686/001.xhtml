<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>賢聖集伽陀一百頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1686
<p class='juan'><a id='mulu1' />賢聖集伽陀一百頌</p><p class="byline">西天譯經三藏朝散大夫試鴻臚少卿明教大師臣天息災奉　詔譯</p>
<div class='div-jing'>
<div class="lg regular"><div class='lg-row'>稽首一切出世間，　三界最尊功德海，</div>
<div class='lg-row'>智火能燒煩惱垢，　正覺我今歸命禮。</div>
<div class='lg-row'>稽首能拔生死嶮，　普竭憂惱貪癡海，</div>
<div class='lg-row'>破彼塵勞罪業山，　我今歸禮妙法寶。</div>
<div class='lg-row'>稽首一切佛稱讚，　八聖道行作莊嚴，</div>
<div class='lg-row'>無為禪定漸圓明，　我今歸禮聖眾寶。</div>
<div class='lg-row'>內宮寶藏諸樓閣，　金玉摩尼種種光，</div>
<div class='lg-row'>真珠瓔珞廣莊嚴，　百千天人恒遊履，</div>
<div class='lg-row'>若得安居天界中，　修嚴佛寺獲斯報。</div>
<div class='lg-row'>信心歸敬於三寶，　給施財帛精舍中，</div>
<div class='lg-row'>受彼人天快樂已，　當得涅盤寂滅果。</div>
<div class='lg-row'>精舍年深多摧壞，　重修嚴飾供佛僧，</div>
<div class='lg-row'>常獲快樂住人天，　亦得涅槃寂滅果。</div>
<div class='lg-row'>若於精舍施園林，　座具衣服湯藥等，</div>
<div class='lg-row'>復遇惡世飢難時，　施彼眾生飲食物，</div>
<div class='lg-row'>如是而獲無邊福，　及得智者七聖財，</div>
<div class='lg-row'>消除一切惡道苦，　永受大富無窮盡。</div>
<div class='lg-row'>諸佛如來行住處，　若人到已生恭敬，</div>
<div class='lg-row'>承事供養兼聞法，　深信修學依戒行，</div>
<div class='lg-row'>當獲廣大無邊果，　譬如大海渺渺深，</div>
<div class='lg-row'>以器較量算不及，　福德因緣亦如是。</div>
<div class='lg-row'>若人修建於佛殿，　寒熱風雨不能侵，</div>
<div class='lg-row'>最先獲證寂滅法，　圓滿一切隨意願。</div>
<div class='lg-row'>若人塑畫於佛像，　憂惱疾病得解脫，</div>
<div class='lg-row'>復得生天勝妙身，　大智吉祥及尊貴。</div>
<div class='lg-row'>若人重修於佛像，　當得堅牢無病身，</div>
<div class='lg-row'>長壽色力諸相圓，　後得涅盤寂靜樂，</div>
<div class='lg-row'>憂惱諍訟皆滅除，　勇猛辯才人稱讚，</div>
<div class='lg-row'>調伏諸根而策勤，　一切莊嚴眾所敬。</div>
<div class='lg-row'>若人修諸佛像等，　遠離過失得生天，</div>
<div class='lg-row'>富貴端嚴眾所欽，　一切福德皆具足。</div>
<div class='lg-row'>破損塔廟若重修，　彼人無病身圓滿，</div>
<div class='lg-row'>一切世間可愛果，　種種隨心皆具足。</div>
<div class='lg-row'>若造佛像及佛塔，　形量至小如麥粒，</div>
<div class='lg-row'>不唯天上與人間，　決定為王受快樂，</div>
<div class='lg-row'>有色無色生亦爾，　富貴無邊不可量，</div>
<div class='lg-row'>當離生老病死苦，　究竟菩提佛果圓。</div>
<div class='lg-row'>若於塔廟安舍利，　及畫佛像而供養，</div>
<div class='lg-row'>得彼智光極大地，　善逝淨妙佛富貴，</div>
<div class='lg-row'>安住無邊眾生界，　同入平等無相性。</div>
<div class='lg-row'>若於寂靜山峯上，　安置佛塔及相輪，</div>
<div class='lg-row'>形量可如指節許，　當生一切人天中，</div>
<div class='lg-row'>端嚴大富色力安，　後作三十三天子。</div>
<div class='lg-row'>若人以手開佛塔，　當獲富貴及具足，</div>
<div class='lg-row'>身體光潔心柔軟，　多知性淨無瞋恨。</div>
<div class='lg-row'>若有智者行檀度，　施佛塗香及白檀，</div>
<div class='lg-row'>恭俱摩等種種香，　當獲廣大可愛果。</div>
<div class='lg-row'>若人信佛生歡喜，　持妙香花及音樂，</div>
<div class='lg-row'>種種供養佛如來，　生天而感金寶池，</div>
<div class='lg-row'>以彼池蓮細香蘂，　遍身霑惹而澡浴，</div>
<div class='lg-row'>曼那吉儞水清淨，　入者塵垢自然除，</div>
<div class='lg-row'>波濤流湧噴香冷，　寶岸紅蓮周匝開，</div>
<div class='lg-row'>天等覩斯恒適意，　給施佛僧得此報。</div>
<div class='lg-row'>如是功德不可量，　是故諸經結頌讚。</div>
<div class='lg-row'>名衣及上服，　施佛及施僧，</div>
<div class='lg-row'>後生天界時，　最上天衣香，</div>
<div class='lg-row'>青黃種種色，　百千摩尼寶，</div>
<div class='lg-row'>而用作莊嚴，　富貴而無量，</div>
<div class='lg-row'>快樂亦無邊，　獲斯勝妙果。</div>
<div class='lg-row'>若人生世間，　而得作國王，</div>
<div class='lg-row'>具足諸色相，　上妙繒綵衣，</div>
<div class='lg-row'>種種殊勝香，　隨身恒受用，</div>
<div class='lg-row'>皆因施佛衣，　成就如斯報。</div>
<div class='lg-row'>若有生天界，　種種寶莊嚴，</div>
<div class='lg-row'>身挂珠瓔珞，　頭戴寶玉冠，</div>
<div class='lg-row'>耳鐶及腕釧，　如是富快樂，</div>
<div class='lg-row'>施佛莊嚴具，　獲天勝妙果。</div>
</div><p class="lg-abnormal"><div class='lg-row'>若作大國王，　身相廣嚴飾，</div>
<div class='lg-row'>瓔珞摩尼珠，　玎璫聲響亮，</div>
<div class='lg-row'>亦是三寶田，　布施莊嚴具。</div>
<div class='lg-row'>智者清淨心，　施佛花鬘等，</div>
<div class='lg-row'>天上及人間，　恒獲於快樂，</div>
<div class='lg-row'>復生後報中，</div>
<div class='lg-row'>成就七覺花，　復生天山地，</div>
<div class='lg-row'>而為帝釋主，　與彼諸眷屬，</div>
<div class='lg-row'>遊嬉於園林，　種種花供養，</div>
<div class='lg-row'>而獲如是果。　琉璃真珠寶，</div>
<div class='lg-row'>金銀青綠等，　莊嚴於繖蓋，</div>
<div class='lg-row'>團圓如滿月，　若王若大臣，</div>
<div class='lg-row'>而用覆頭頂。　如佛說此因，</div>
<div class='lg-row'>施蓋獲斯報，　解脫貪憂惱，</div>
<div class='lg-row'>無病恒安樂，　復作世間王，</div>
<div class='lg-row'>亦是施蓋報。　若於佛塔廟，</div>
<div class='lg-row'>布施於幢幡，　當作天輪王，</div>
<div class='lg-row'>世上無能勝，　遠離一切罪，</div>
<div class='lg-row'>於諸眾生中，　而為於上首，</div>
<div class='lg-row'>恒得人供養。　若人於塔廟，</div>
<div class='lg-row'>布施鈴鐸等，　不生罪惡地，</div>
<div class='lg-row'>常得梵音聲。　若人作伎樂，</div>
<div class='lg-row'>琴瑟鼓吹等，　供養佛聖賢，</div>
<div class='lg-row'>令聞心適悅，　當獲天耳根，</div>
<div class='lg-row'>莊嚴常清淨，　復得金剛慧，</div>
<div class='lg-row'>摧壞煩惱山。　若發信喜心，</div>
<div class='lg-row'>以妙色香味，　種種美飲食，</div>
<div class='lg-row'>供養諸佛等，　當生天界中，</div>
<div class='lg-row'>眷屬同寶座，　以摩尼寶器，</div>
<div class='lg-row'>食天上妙饌，　飢饉刀兵劫，</div>
<div class='lg-row'>永不生其中。　若人以飲食，</div>
<div class='lg-row'>供養聖賢眾，　當生人天中，</div>
<div class='lg-row'>美食常豐足，　種種而最上，</div>
<div class='lg-row'>智者恒敬愛。　若以美妙食，</div>
<div class='lg-row'>施彼出家者，　常獲富樂身，</div>
<div class='lg-row'>辯才而長壽，　色力相具足，</div>
<div class='lg-row'>施食報如是。　若以慈愍心，</div>
<div class='lg-row'>施彼甘蜜水，　酥乳酪漿等，</div>
<div class='lg-row'>令彼渴乏者，　飲之獲安樂，</div>
<div class='lg-row'>亦得如前報。　若以呵梨勒，</div>
<div class='lg-row'>林藤諸藥草，　供施於聖賢，</div>
<div class='lg-row'>當生人天中，　無病而長壽，</div>
<div class='lg-row'>恒獲身安樂。　又彼施漿飲，</div>
<div class='lg-row'>後得生天宮，　劫樹花芳盛，</div>
<div class='lg-row'>所求隨意得，　寶器酒蜜等，</div>
<div class='lg-row'>眷屬同所飲。　又復於劫樹，</div>
<div class='lg-row'>能出莊嚴具，　妓唱天樂等，</div>
<div class='lg-row'>悅樂天眾心，　甘露復隨身，</div>
<div class='lg-row'>施飲獲斯報。　若人設齋食，</div>
<div class='lg-row'>當得生人天，　遠離於貧寒，</div>
<div class='lg-row'>長命足財寶。　若以象馬等，</div>
<div class='lg-row'>車乘及輦輿，　供施佛如來，</div>
<div class='lg-row'>當得大神通。　若施鞋襪等，</div>
<div class='lg-row'>恒生上族家，　常有象馬車，</div>
<div class='lg-row'>永離貧辛苦。　師長等有病，</div>
<div class='lg-row'>若人懃承事，　當於一切處，</div>
<div class='lg-row'>所求皆成就。　若施座具等，</div>
<div class='lg-row'>當生於天上，　不受苦辛勤，</div>
<div class='lg-row'>常坐上妙座。　敷設臥具施，</div>
<div class='lg-row'>生天恒快樂，　身相廣端直，</div>
<div class='lg-row'>無畏人稱讚。　修種雜園林，</div>
<div class='lg-row'>嚴飾諸屋宅，　施人令遊止，</div>
<div class='lg-row'>身心生適悅，　當招歡喜園，</div>
<div class='lg-row'>天人遊行處，　與諸天女等，</div>
<div class='lg-row'>嬉戲受快樂。　若於炎熱時，</div>
<div class='lg-row'>而作陰涼施，　當感優曇鉢，</div>
<div class='lg-row'>尼俱菩提樹，　復後得生天，</div>
<div class='lg-row'>恒受五欲樂。　井泉及池沼，</div>
<div class='lg-row'>修飾令嚴淨，　濟彼渴乏人，</div>
<div class='lg-row'>普皆令充足，　後報得生天，</div>
<div class='lg-row'>或生於梵世，　種種受快樂，</div>
<div class='lg-row'>復證寂滅果。　若以鉢多羅，</div>
<div class='lg-row'>布施於三寶，　當生一切處，</div>
<div class='lg-row'>富貴而快樂，　於彼世間中，</div>
<div class='lg-row'>尊高德最上，　復感諸眾生，</div>
<div class='lg-row'>恒時而供養。　智者若施刀，</div>
<div class='lg-row'>當得生天上，　智慧極聰利，</div>
<div class='lg-row'>永不值刀兵。　若人施其針，</div>
<div class='lg-row'>智慧恒猛利，　能斷諸煩惱，</div>
<div class='lg-row'>證彼寂靜道。　佛說若有人，</div>
<div class='lg-row'>塑畫於佛像，　生於天界中，</div>
<div class='lg-row'>身體真金色，　清淨光如日，</div>
<div class='lg-row'>而諸天人眾，　天男及天女，</div>
<div class='lg-row'>恒時而歸命。　若彼智慧人，</div>
<div class='lg-row'>善能說法施，　天上人間生，</div>
<div class='lg-row'>智德力具足，　恒受於快樂，</div>
<div class='lg-row'>永離憂悲苦，　於其後有身，</div>
<div class='lg-row'>得證寂滅道。　若彼諸有情，</div>
<div class='lg-row'>書寫妙法寶，　當得宿命智，</div>
<div class='lg-row'>富貴恒安樂，　而滅一切罪，</div>
<div class='lg-row'>經彼俱胝劫，　不墮於地獄，</div>
<div class='lg-row'>及與鬼畜生。　若彼有智者，</div>
<div class='lg-row'>掃灑結壇場，　旋繞散香花，</div>
<div class='lg-row'>恒時而供養，　後生於人間，</div>
<div class='lg-row'>及生於天上，　恒受於富貴，</div>
<div class='lg-row'>復證寂滅故。　若以長明燈，</div>
<div class='lg-row'>供養佛賢聖，　生彼人天中，</div>
<div class='lg-row'>三眼常清淨，　慧眼與天眼，</div>
<div class='lg-row'>及於肉眼故。　又彼施燈者，</div>
<div class='lg-row'>常得生天上，　口亦不瘖瘂，</div>
<div class='lg-row'>耳眼無聾眇。　又彼施燈者，</div>
<div class='lg-row'>非唯三眼淨，　能於正覺法，</div>
<div class='lg-row'>一切悉通達。　智者若施財，</div>
<div class='lg-row'>供養有德眾，　沙門婆羅門，</div>
<div class='lg-row'>少施獲多報，　廣得順道財，</div>
<div class='lg-row'>長時而受用。　又彼行施者，</div>
<div class='lg-row'>食施畜生類，　所獲於福德，</div>
<div class='lg-row'>而成於百倍。　若以財食等，</div>
<div class='lg-row'>布施於罪人，　功利漸加殊，</div>
<div class='lg-row'>獲福成千倍。　若施持戒人，</div>
<div class='lg-row'>福獲千百倍，　供養無心人，</div>
<div class='lg-row'>得益百俱胝。　若人施有學，</div>
<div class='lg-row'>及彼無學者，　所獲於福德，</div>
<div class='lg-row'>比前而最上。　若施佛如來，</div>
<div class='lg-row'>當生於天上，　大富永不斷，</div>
<div class='lg-row'>恒受於快樂，　乃至盡輪迴，</div>
<div class='lg-row'>而證寂滅法。　我集此一切，</div>
<div class='lg-row'>佛說伽陀經，　略明於福報，</div>
<div class='lg-row'>普令生信受。　假使千光日，</div>
<div class='lg-row'>吉祥照大地，　夜分滿月輝，</div>
<div class='lg-row'>能開青蓮花；　水天毘沙門，</div>
<div class='lg-row'>帝釋那羅延，　上首諸天等，</div>
<div class='lg-row'>俱因行施得。　日行於虛空，</div>
<div class='lg-row'>上下普皆照，　能活諸物命，</div>
<div class='lg-row'>時至亦無常。　帝釋四天王，</div>
<div class='lg-row'>并及諸天眾，　福壽窮盡時，</div>
<div class='lg-row'>而入死冤口，　憂悲苦惱火，</div>
<div class='lg-row'>不住被焚燒。　是故勸汝等，</div>
<div class='lg-row'>觀察無常身，　遠離欲渴心，</div>
<div class='lg-row'>勿耽人天樂，　須臾不久長，</div>
<div class='lg-row'>皆歸於散壞。　我發淨信心，</div>
<div class='lg-row'>捨離虛幻樂，　常詣於佛前，</div>
<div class='lg-row'>合掌而親近，　以自大菩提，</div>
<div class='lg-row'>而作解脫主。</div>
</p>
<p class='juan'>賢聖集伽陀一百頌</p></div>
</div><!-- end of div[@id='body'] -->
</body></html>