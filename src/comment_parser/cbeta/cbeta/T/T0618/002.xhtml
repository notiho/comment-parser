<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>達摩多羅禪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu11' />達摩多羅禪經卷下</p><p class="byline">東晉三藏佛陀跋陀羅譯</p><a id='mulu12' />
<p class='h1'>◎修行方便道不淨觀退分第九</p>
<div class="lg regular"><div class='lg-row'>如我力所能，　已說安般念，</div>
<div class='lg-row'>修行不淨觀，　次第應分別。</div>
<div class='lg-row'>不淨方便觀，　思惟念退減，</div>
<div class='lg-row'>明智所知相，　是今我當說。</div>
<div class='lg-row'>修行初方便，　自於身少分，</div>
<div class='lg-row'>背淨開皮色，　觀其所起相。</div>
<div class='lg-row'>雖暫壞皮色，　不力勤方便；</div>
<div class='lg-row'>淨想還復生，　說名修行退。</div>
<div class='lg-row'>不能起所應，　重令皮色壞；</div>
<div class='lg-row'>淨想仍不除，　亦名修行退。</div>
<div class='lg-row'>修行愛欲增，　應往至<span class='corr'>冢</span>間，</div>
<div class='lg-row'>取彼不淨相，　還來本處坐。</div>
<div class='lg-row'>所見諸死屍，　我身亦復然；</div>
<div class='lg-row'>一心內觀察，　如彼<span class='corr'>冢</span>間相。</div>
<div class='lg-row'>彼為我作證，　由是得真實，</div>
<div class='lg-row'>已得真實相，　不復起邪想。</div>
<div class='lg-row'>如是方便修，　慧眼猶不淨；</div>
<div class='lg-row'>當知是顛倒，　無智癡冥聚。</div>
<div class='lg-row'>若於足指緣，　闇亂心不住，</div>
<div class='lg-row'>當於上繫<span class='corr'>念</span>，　觀察求升進。</div>
<div class='lg-row'>於上壞色處，　其心復馳亂；</div>
<div class='lg-row'>當力勤精進，　方便離退過。</div>
<div class='lg-row'>勿為煩惱染，　令不至解脫，</div>
<div class='lg-row'>自勉勤方便，　疾得到涅槃。</div>
<div class='lg-row'>自於身壞相，　繫念無分散，</div>
<div class='lg-row'>日夜勤修習，　莫令煩惱起。</div>
<div class='lg-row'>修行微妙想，　世尊之所說，</div>
<div class='lg-row'>常能守護想，　是終不退減。</div>
<div class='lg-row'>具足觀內身，　其念已堅固；</div>
<div class='lg-row'>次應觀外緣，　漸習令增廣。</div>
<div class='lg-row'>於外已周滿，　堅固三摩提，</div>
<div class='lg-row'>當知是不久，　次第盡諸漏。</div>
<div class='lg-row'>如王無器甲，　安足不堅固，</div>
<div class='lg-row'>而欲禦怨敵，　必為彼所害。</div>
<div class='lg-row'>修行於自身，　愚癡未決定，</div>
<div class='lg-row'>而欲觀外緣，　是必於行退。</div>
<div class='lg-row'>我已說比丘，　無黠故修退，</div>
<div class='lg-row'>更有餘退過，　今當說善聽。</div>
<div class='lg-row'>當知修行退，　沒在癡冥故，</div>
<div class='lg-row'>或為盛煩惱，　業行所障蔽。</div>
<div class='lg-row'>有人因色欲，　而起煩惱退，</div>
<div class='lg-row'>於彼美艶色，　癡愛覆正念。</div>
<div class='lg-row'>種種上衣服，　文彩發光澤，</div>
<div class='lg-row'>瓔珞莊嚴具，　金銀眾妙寶，</div>
<div class='lg-row'>於先俗所樂，　修行還顧戀，</div>
<div class='lg-row'>因此動欲想，　當知是必退。</div>
<div class='lg-row'>形相計端嚴，　處處著姿好；</div>
<div class='lg-row'>一切身肢節，　妄想起貪欲；</div>
<div class='lg-row'>身體諸肢節，　細滑柔軟觸；</div>
<div class='lg-row'>憶此本所更，　欲火還復熾。</div>
<div class='lg-row'>或泣或言笑，　歌舞相顧盻；</div>
<div class='lg-row'>綵服貫珠環，　文繡莊嚴具；</div>
<div class='lg-row'>來去若容止，　流轉行者心；</div>
<div class='lg-row'>顧念是威儀，　欲起令退轉。</div>
<div class='lg-row'>有人情欲深，　不專在四種，</div>
<div class='lg-row'>愚癡增煩惱，　遇形起婬亂，</div>
<div class='lg-row'>是則極惡欲，　疾令修行退。</div>
<div class='lg-row'>由是諸愛欲，　迷亂失正念；</div>
<div class='lg-row'>相與想明了，　是終不退轉。</div>
<div class='lg-row'>諦自見內身，　次外善觀察，</div>
<div class='lg-row'>境界廣增滿，　周匝見嶮岸，</div>
<div class='lg-row'>不識究竟處，　修行疾退沒。</div>
<div class='lg-row'>於身<span class='corr'>染</span>愛著，　怖<span class='corr'>畏</span>不能進；</div>
<div class='lg-row'>修行生疑怖，　是必疾退減。</div>
<div class='lg-row'>若欲離疑怖，　於身修厭患，</div>
<div class='lg-row'>厭患想已生，　其心猶馳亂；</div>
<div class='lg-row'>當知修行者，　是必復還退。</div>
<div class='lg-row'>已說諸修行，　不淨方便退；</div>
<div class='lg-row'>若於勝道中，　退亦如前說。◎</div>
</div><p>方便不淨退分竟。</p>
</div>
<div class='div-other'><a id='mulu13' />
<p class='h1'>◎修行方便不淨觀住分第十</p>
<div class="lg regular"><div class='lg-row'>我已略分別，　不淨退減分，</div>
<div class='lg-row'>如其住過相，　今當次第說。</div>
<div class='lg-row'>修行煩惱業，　增長內充滿，</div>
<div class='lg-row'>不曉知度法，　愚癡縛令住。</div>
<div class='lg-row'>自於身少分，　背淨壞皮色，</div>
<div class='lg-row'>不知升進法，　煩惱增故住。</div>
<div class='lg-row'>或有漸升進，　遍身見壞相，</div>
<div class='lg-row'>不能求外緣，　樂觀內身住。</div>
<div class='lg-row'>若於外境界，　修行心樂進，</div>
<div class='lg-row'>欲去應隨去，　方便勿令住。</div>
<div class='lg-row'>未見究竟處，　而便中路止，</div>
<div class='lg-row'>癡冥住所縛，　猶如象繫樹。</div>
<div class='lg-row'>骨想有堅相，　其體密無間，</div>
<div class='lg-row'>不次行眾想，　亦不求升進。</div>
<div class='lg-row'>又無厭離心，　亦不能決定，</div>
<div class='lg-row'>修行雖成就，　不淨奇特道。</div>
<div class='lg-row'>不能起勝想，　令其身柔軟；</div>
<div class='lg-row'>若不柔軟身，　流覺則不生；</div>
<div class='lg-row'>不能生流覺，　是說修行住。</div>
</div><p>不淨觀方便道住分竟。</p>
</div>
<div class='div-other'><a id='mulu14' />
<p class='h1'>修行方便道不淨觀升進分第十一</p>
<div class="lg regular"><div class='lg-row'>已說不淨觀，　方便道住過；</div>
<div class='lg-row'>若於勝道中，　住應如前說；</div>
<div class='lg-row'>今當次第說，　不淨升進法。</div>
<div class='lg-row'>先總相思惟，　繫念不淨緣；</div>
<div class='lg-row'>次住身少分，　正觀察自相。</div>
<div class='lg-row'>自在及外緣，　二種說無量。</div>
<div class='lg-row'>行者於內身，　自在三摩提，</div>
<div class='lg-row'>勤習正方便，　周滿究竟處。</div>
<div class='lg-row'>外緣無量者，　境界普周遍，</div>
<div class='lg-row'>而於彼正受，　不能數自在。</div>
<div class='lg-row'>又自觀內身，　是亦說無量。</div>
<div class='lg-row'>謂於自身處，　種種眾多色，</div>
<div class='lg-row'>筋連與肉段，　其數各五百；</div>
<div class='lg-row'>提賴與揵大，　是皆有六種。</div>
</div><p>提賴似果，揵大似癰，盡在腹內。</p>

<div class="lg regular"><div class='lg-row'>三十六<span class='corr'>種</span>物，　三百二十骨；</div>
<div class='lg-row'>節解九百分，　九十千種脈；</div>
<div class='lg-row'>宣氣通諸味，　三萬六千道；</div>
<div class='lg-row'>身中諸毛孔，　九十九萬數；</div>
<div class='lg-row'>身內侵食蟲，　戶有八十千；</div>
<div class='lg-row'>內血外精氣，　是二共和合。</div>
<div class='lg-row'>先得迦羅邏，　身根與命根，</div>
<div class='lg-row'>是身不淨起，　出自迦羅邏。</div>
<div class='lg-row'>結業之所起，　愚惑生樂著；</div>
<div class='lg-row'>二種重煩惱，　愛恚癡冥心。</div>
<div class='lg-row'>謂初受生時，　興二顛倒想：</div>
<div class='lg-row'>於內生愛欲，　於外起瞋恚。</div>
<div class='lg-row'>男有如是想，　女則上相違。</div>
<div class='lg-row'>不淨迦羅邏，　迦羅邏起泡，</div>
<div class='lg-row'>從泡生肉段，　漸厚成支節，</div>
<div class='lg-row'>出胎名嬰兒，　轉次為童子，</div>
<div class='lg-row'>如是漸增長，　盛壯謂中年，</div>
<div class='lg-row'>年逝形枯悴，　朽耄日衰老，</div>
<div class='lg-row'>識滅壽命終，　身壞白骨現，</div>
<div class='lg-row'>青毀節節離，　消碎盡磨滅，</div>
<div class='lg-row'>如是十五種，　修行觀自相。</div>
<div class='lg-row'>始從迦羅邏，　次第衰老死；</div>
<div class='lg-row'>七日漸毀變，　乃至灰滅盡。</div>
<div class='lg-row'>宿世曾修行，　先從迦羅邏；</div>
<div class='lg-row'>出生至老死，　次第諦觀察。</div>
<div class='lg-row'>白骨青赤相，　肢節皆離散，</div>
<div class='lg-row'>骨瑣及羸朽，　腐壞盡磨滅。</div>
<div class='lg-row'>彼諸修行者，　思惟不淨念，</div>
<div class='lg-row'>有從因觀察，　或果方便學；</div>
<div class='lg-row'>成就深妙慧，　能了是相義。</div>
<div class='lg-row'>觀察迦羅邏，　乃至一切分，</div>
<div class='lg-row'>四大和合淨，　造色五情根。</div>
<div class='lg-row'>無量極微種，　一切從彼起；</div>
<div class='lg-row'>當復更觀察，　死後次第相。</div>
<div class='lg-row'>日日漸變異，　乃至於七日，</div>
<div class='lg-row'>無復有來去，　視瞻笑語言，</div>
<div class='lg-row'>容止悉已滅，　捨離威儀姿。</div>
<div class='lg-row'>死屍漸漸異，　其色日毀變；</div>
<div class='lg-row'>青等諸不淨，　如是次第現。</div>
<div class='lg-row'>膖脹膿爛潰，　流漫極臭處，</div>
<div class='lg-row'>種種諸蟲出，　見已離色欲。</div>
<div class='lg-row'>觀察本所著，　已壞食不盡；</div>
<div class='lg-row'>離散在處處，　能滅全具欲。</div>
</div><p>上言端正非其本，亦應言全具。</p>

<div class="lg regular"><div class='lg-row'>自見枯朽骨，　無復滋潤相，</div>
<div class='lg-row'>久故極麁澁，　能離細滑欲；</div>
<div class='lg-row'>腐碎若塵塺，　磨滅無所有。</div>
<div class='lg-row'>成就如是相，　遠離有形欲<span class='note-inline'>(有形不必患是眾生)</span>；</div>
<div class='lg-row'>五欲亦五壞，　隨病而對治，</div>
<div class='lg-row'>相對真實相，　修行正觀察。</div>
<div class='lg-row'>色變若離散，　威儀容止滅，</div>
<div class='lg-row'>羸朽及磨碎，　是名五種壞。</div>
<div class='lg-row'>此則自身中，　無量諸境界；</div>
<div class='lg-row'>修行正憶念，　悉能得自在。</div>
<div class='lg-row'>已說二無量，　自在及境界；</div>
<div class='lg-row'>修行不自在，　亦已分別說。</div>
<div class='lg-row'>於是不淨念，　聞思與修慧，</div>
<div class='lg-row'>正觀開慧眼，　是說有三種。</div>
<div class='lg-row'>作想有二種，　時復不想住；</div>
<div class='lg-row'>俱開解思惟，　或時非開解<span class='note-inline'>(解即開也)</span>。</div>
<div class='lg-row'>第三性無垢，　離垢清淨住；</div>
<div class='lg-row'>不想不開解，　是慧修禪起。</div>
<div class='lg-row'>起身寂止樂，　餘二則不能；</div>
<div class='lg-row'>心亦寂靜樂，　是名為修慧。</div>
<div class='lg-row'>滋潤身柔軟，　此則寂靜相；</div>
<div class='lg-row'>二俱不柔軟，　當知非寂靜。</div>
<div class='lg-row'>彼二不寂靜，　一則安隱住；</div>
<div class='lg-row'>是說色有中，　修禪所起慧。</div>
<div class='lg-row'>不淨觀一智，　依止十地起；</div>
<div class='lg-row'>根本及未至，　亦說欲中間。</div>
<div class='lg-row'>依住一界身，　境界於欲色；</div>
<div class='lg-row'>化生既命終，　即滅無不淨。</div>
<div class='lg-row'>身淨無餘穢，　不能起厭患，</div>
<div class='lg-row'>唯觀彼生滅，　變易無常相。</div>
<div class='lg-row'>胞胎所生身，　則有死屍形；</div>
<div class='lg-row'>於身起淨想，　不淨觀對治。</div>
<div class='lg-row'>不求止貪欲，　思惟習厭患；</div>
<div class='lg-row'>更有淨對治，　不作厭患想。</div>
<div class='lg-row'>方便淨解脫，　智者開慧眼，</div>
<div class='lg-row'>謂於不淨緣，　白骨流光出。</div>
<div class='lg-row'>從是次第起，　青色妙寶樹，</div>
<div class='lg-row'>黃赤若鮮白，　枝葉花亦然。</div>
<div class='lg-row'>上服珠瓔珞，　種種微妙色，</div>
<div class='lg-row'>是則名修行，　淨解方便相。</div>
<div class='lg-row'>於彼不淨身，　處處莊嚴現，</div>
<div class='lg-row'>階級次第上，　三昧然慧燈。</div>
<div class='lg-row'>從彼一身出，　高廣普周遍，</div>
<div class='lg-row'>一切餘身起，　莊嚴亦如是。</div>
<div class='lg-row'>此則淨解脫，　方便不淨觀，</div>
<div class='lg-row'>若能須臾頃，　修習此勝觀，</div>
<div class='lg-row'>是則順佛教，　堪受一切施，</div>
<div class='lg-row'>世尊所稱歎，　三界良福田。</div>
<div class='lg-row'>說餘一切相，　功德亦復然，</div>
<div class='lg-row'>白骨青瘀想，　成就心厭離；</div>
<div class='lg-row'>因是不淨念，　方便度諸地。</div>
<div class='lg-row'>所謂身念止，　受心法念處，</div>
<div class='lg-row'>煖來及頂忍，　世間第一法，</div>
<div class='lg-row'>見道及修道，　乃至漏盡智，</div>
<div class='lg-row'>因是方便度，　一切功德地。</div>
<div class='lg-row'>從初身念觀，　乃至究竟處，</div>
<div class='lg-row'>佛說不淨念，　一切諸種子。</div>
<div class='lg-row'>世尊說貪欲，　利入深無底，</div>
<div class='lg-row'>正受對治藥，　當修厭離想，</div>
<div class='lg-row'>一切餘煩惱，　悉能須臾治。</div>
<div class='lg-row'>我已說不淨，　方便升進法，</div>
<div class='lg-row'>餘有勝道進，　相行如前說。</div>
</div><p>不淨念升進分第十一竟。</p>
</div>
<div class='div-other'><a id='mulu15' />
<p class='h1'>修行方便道不淨決定分第十二</p>
<div class="lg regular"><div class='lg-row'>不淨升進分，　相義我已說，</div>
<div class='lg-row'>今當說修行，　不淨決定分。</div>
<div class='lg-row'>不為惡戒縛，　亦非業煩惱，</div>
<div class='lg-row'>心不背解脫，　歡喜常志樂。</div>
<div class='lg-row'>如是隨順生，　麁澁四大滅。</div>
<div class='lg-row'>柔軟寂止樂，　三昧於中起，</div>
<div class='lg-row'>從定生智慧，　修行能厭患。</div>
<div class='lg-row'>厭想已修起，　則能離有愛；</div>
<div class='lg-row'>思惟離有愛，　解脫實智生。</div>
<div class='lg-row'>已生解脫智，　於縛得解脫，</div>
<div class='lg-row'>從是得無為，　究竟離三有，</div>
<div class='lg-row'>是說名修行，　成就決定分。</div>
<div class='lg-row'>天王五威相，　觀相壞煩惱，</div>
<div class='lg-row'>漏過漸衰薄，　由是究竟滅。</div>
<div class='lg-row'>人王有五相，　獸王相亦然；</div>
<div class='lg-row'>諸地相明了，　說名為決定。</div>
<div class='lg-row'>動身四顧視，　奮威暢大音，</div>
<div class='lg-row'>自在獨遊步，　師子王威相。</div>
<div class='lg-row'>於此十五相，　修行生決定，</div>
<div class='lg-row'>能令彼地中，　一切諸垢滅。</div>
<div class='lg-row'>繫念三摩提，　出諸煩惱縛；</div>
<div class='lg-row'>惡露不淨想，　能生厭離心。</div>
<div class='lg-row'>青瘀等諸想，　修行善決了；</div>
<div class='lg-row'>更有餘三想，　明想及觀想，</div>
<div class='lg-row'>第三說空想，　修習寂滅慧。</div>
<div class='lg-row'>淨色及自身，　所起諸煩惱，</div>
<div class='lg-row'>貪欲瞋恚癡，　從是正觀滅。</div>
<div class='lg-row'>此一一諸想，　各三想眷屬，</div>
<div class='lg-row'>能除貪欲等，　結縛使惱纏。</div>
<div class='lg-row'>是諸一切想，　明審善觀察；</div>
<div class='lg-row'>是名修行者，　決定不淨想。</div>
<div class='lg-row'>久故朽白骨，　踈瘠羸相現，</div>
<div class='lg-row'>破碎若塵塺<span class='note-inline'>(音昧)</span>，　一切悉磨滅。</div>
<div class='lg-row'>從下次第起，　方便壞所依，</div>
<div class='lg-row'>淨慧之所說，　修行決定相。</div>
<div class='lg-row'>無量深妙種，　一切普周遍，</div>
<div class='lg-row'>彼決定真實，　生如金翅鳥，</div>
<div class='lg-row'>次起清淨地，　平坦極莊嚴。</div>
<div class='lg-row'>勇猛寶師子，　牛王若龍象，</div>
<div class='lg-row'>此諸未曾類，　處處決定相。</div>
<div class='lg-row'>始因不淨生，　亦從不淨長；</div>
<div class='lg-row'>初起迦羅邏，　住於不淨中。</div>
<div class='lg-row'>觀彼七日住，　念頃不暫停，</div>
<div class='lg-row'>修行善明了，　是則說決定。</div>
<div class='lg-row'>如是一切分，　悉能知相義，</div>
<div class='lg-row'>明見彼真實，　念念有生滅。</div>
<div class='lg-row'>因習諸骨想，　修行覺意生；</div>
<div class='lg-row'>能起覺支想，　說名為決定。</div>
<div class='lg-row'>彼諸修行者，　分別三種想：</div>
<div class='lg-row'>或有始習行，　或已少習行，</div>
<div class='lg-row'>或有久修習，　是悉近決定。</div>
<div class='lg-row'>隨彼智慧力，　趣向有差別。</div>
<div class='lg-row'>初業者始起，　少習心已住，</div>
<div class='lg-row'>久學能趣緣，　是說三種修。</div>
<div class='lg-row'>初業名始種，　第二為長養，</div>
<div class='lg-row'>最後能捨離，　說名為決定。</div>
<div class='lg-row'>不淨有二種，　或共或非共，</div>
<div class='lg-row'>如前三眷屬，　是離共不淨。</div>
<div class='lg-row'>聞思與修慧，　三種不淨念，</div>
<div class='lg-row'>於此一切種，　修行諦明了；</div>
<div class='lg-row'>善分別離欲，　是說名決定。</div>
</div><p>不淨決定分第十二竟。</p>
</div>
<div class='div-other'><a id='mulu16' />
<p class='h1'>修行觀界第十三</p>
<div class="lg regular"><div class='lg-row'>安般不淨念，　退住與升進，</div>
<div class='lg-row'>決定真實相，　悉已分別說；</div>
<div class='lg-row'>修行界方便，　廣略差別相，</div>
<div class='lg-row'>甚深微妙義，　今當次第說。</div>
<div class='lg-row'>有因先修習，　安般不淨念，</div>
<div class='lg-row'>然後觀諸界，　安樂速究竟；</div>
<div class='lg-row'>自以方便度，　此苦難成就。</div>
<div class='lg-row'>頂上兩眉間，　繫念令不亂；</div>
<div class='lg-row'>寂止潤澤生，　三摩提增長。</div>
<div class='lg-row'>所依已柔軟，　三昧安不動；</div>
<div class='lg-row'>擾亂不淨心，　智者悉調伏。</div>
<div class='lg-row'>已隨調伏心，　安住修行處；</div>
<div class='lg-row'>是處起明想，　一切身分現。</div>
<div class='lg-row'>初從一髮始，　如其相憶念；</div>
<div class='lg-row'>於一見自相，　然後總眾髮。</div>
<div class='lg-row'>次第三十六，　自相總亦然；</div>
<div class='lg-row'>佛說三十六，　各各有住處。</div>
<div class='lg-row'>或時彼諸界，　合聚內觀察；</div>
<div class='lg-row'>猶如明眼人，　開倉見五穀。</div>
<div class='lg-row'>時復有逆順，　超越次第觀。</div>
<div class='lg-row'>一界藉其下，　餘種悉處上，</div>
<div class='lg-row'>次第相連持，　一一知其相，</div>
<div class='lg-row'>雜色不雜色，　周滿悉觀察。</div>
<div class='lg-row'>止心在一處，　境界遍十方；</div>
<div class='lg-row'>處處安置已，　依是勤修習。</div>
<div class='lg-row'>一髮為百分，　思惟正憶念；</div>
<div class='lg-row'>復於一分中，　分別五種界。</div>
<div class='lg-row'>次於空界上，　識相別觀察。</div>
<div class='lg-row'>修行見無垢，　清淨妙相生，</div>
<div class='lg-row'>譬如水上泡，　明淨無障翳。</div>
<div class='lg-row'>是處觀諸界，　各各見自相，</div>
<div class='lg-row'>水濕地堅強，　風動火燒熱；</div>
<div class='lg-row'>虛空無障礙，　別知是識相。</div>
<div class='lg-row'>青黃赤白綠，　及與頗梨色，</div>
<div class='lg-row'>於此眾雜色，　修行具足觀。</div>
<div class='lg-row'>虛空堅固相，　彌廣周遍住，</div>
<div class='lg-row'>難沮喻金剛，　金剛慧能壞；</div>
<div class='lg-row'>於上曼荼羅，　則有熟相現。</div>
<div class='lg-row'>譬如火熾然，　能破彼堅固。</div>
<div class='lg-row'>或見生疑怪，　其心大恐怖；</div>
<div class='lg-row'>明者能決定，　增益諸功德。</div>
<div class='lg-row'>已壞虛空界，　能起升進相，</div>
<div class='lg-row'>融壞若流注，　復碎如塵塺；</div>
<div class='lg-row'>修行見真實，　則生解脫相。</div>
<div class='lg-row'>空界既已壞，　上諸界亦然；</div>
<div class='lg-row'>是則壞相上，　有餘壞相起。</div>
<div class='lg-row'>若復餘一種，　於上觀諸界，</div>
<div class='lg-row'>次第普周遍，　俱壞如前說。</div>
<div class='lg-row'>觀察六六種，　六三及四二；</div>
<div class='lg-row'>如是六十二，　世尊略說界。</div>
<div class='lg-row'>色壞有三種，　剎那世極微；</div>
<div class='lg-row'>無色唯二種，　無為無壞相。</div>
<div class='lg-row'>修界不淨念，　則能捨貪欲；</div>
<div class='lg-row'>順界方便觀，　是治我慢藥。</div>
<div class='lg-row'>觀界四無量，　除滅瞋恚毒<span class='note-inline'>(一無常頃名剎那)</span>。</div>
<div class='lg-row'>阿難說是言：　當修五念處。</div>
<div class='lg-row'>世尊告之曰：　更有第六念。</div>
<div class='lg-row'>髮毛爪齒骨、　筋肉厚薄皮、</div>
<div class='lg-row'>肪[月*冊]髓腦膜、　脾腎心肝肺、</div>
<div class='lg-row'>胞胃大小腸、　屎尿膿涕唾、</div>
<div class='lg-row'>垢污諸血淚、　黃白及痰癊，</div>
<div class='lg-row'>三十六不淨。　觀察三種界，</div>
<div class='lg-row'>是中濕相水，　火熱地堅強，</div>
<div class='lg-row'>諸有形色處，　內外飄動相。</div>
<div class='lg-row'>出入息語言，　通利等迴轉；</div>
<div class='lg-row'>一切總說五，　是相名風界。</div>
<div class='lg-row'>眼耳鼻舌身，　毛孔咽喉空，</div>
<div class='lg-row'>山巖室宅中，　內外無障礙；</div>
<div class='lg-row'>如是一切種，　悉名為空界。</div>
<div class='lg-row'>於彼六情根，　所生諸識種；</div>
<div class='lg-row'>如是多無量，　總說名識界。</div>
<div class='lg-row'>佛言應當知，　六界非有我。</div>
<div class='lg-row'>不觀陰界相，　計我及我所，</div>
<div class='lg-row'>一切內外界，　是處意迴轉。</div>
<div class='lg-row'>從是意行處，　三受十八種，</div>
<div class='lg-row'>六觸及四處，　世尊之所說。</div>
<div class='lg-row'>愛慢諸煩惱，　悉於是中起；</div>
<div class='lg-row'>是身眾微合，　虛妄空無主；</div>
<div class='lg-row'>非我非眾生，　迷惑計真實。</div>
<div class='lg-row'>佛告羅睺羅，　觀界悉無常；</div>
<div class='lg-row'>如是六種界，　說從六處起。</div>
<div class='lg-row'>修習六巧便，　六時各觀一；</div>
<div class='lg-row'>色處悉具足，　無色唯識界。</div>
<div class='lg-row'>彼種所依處，　相行地境界；</div>
<div class='lg-row'>對治與所治，　如實知分數。</div>
<div class='lg-row'>身中諸界種，　還自生苦惱；</div>
<div class='lg-row'>譬如養毒蛇，　終為彼所害。</div>
<div class='lg-row'>四大生造色，　即共造色住；</div>
<div class='lg-row'>和合相間錯，　還為四大壞。</div>
<div class='lg-row'>不淨方便觀，　先於造色起；</div>
<div class='lg-row'>安般方便念，　要從四大始。</div>
<div class='lg-row'>若彼修行者，　增廣二方便，</div>
<div class='lg-row'>四大及造色，　和合等觀察。</div>
<div class='lg-row'>始入根本處，　彼先壞造色；</div>
<div class='lg-row'>入已然後觀，　所因四大壞。</div>
<div class='lg-row'>定慧漸增廣，　念處具成就；</div>
<div class='lg-row'>和合總觀察，　一切悉寂滅。</div>
<div class='lg-row'>彼三十六物，　臭穢壞磨滅；</div>
<div class='lg-row'>此三與十想，　修行增厭離。</div>
<div class='lg-row'>佛說是根本，　能及一切惡。</div>
<div class='lg-row'>四十九種法，　三昧於中起，</div>
<div class='lg-row'>修行諦觀察，　自身及欲界，</div>
<div class='lg-row'>無量不淨種，　穢惡悉充滿。</div>
<div class='lg-row'>眾苦所逼迫，　盛火極熾然；</div>
<div class='lg-row'>無常變壞相，　見已生厭離。</div>
<div class='lg-row'>色界相似種，　微妙相顯現；</div>
<div class='lg-row'>深樂求出離，　增進厭患想。</div>
<div class='lg-row'>有覺亦有觀，　離欲生喜樂；</div>
<div class='lg-row'>寂然入初禪，　內外悉清淨。</div>
<div class='lg-row'>所依及境界，　如練真金像；</div>
<div class='lg-row'>自身處梵世，　於中極娛樂。</div>
<div class='lg-row'>又見五支相，　身及境界現；</div>
<div class='lg-row'>第二滅覺觀，　內淨心一處。</div>
<div class='lg-row'>從定生喜樂，　四支身內現；</div>
<div class='lg-row'>所依及境界，　譬如真珊瑚。</div>
<div class='lg-row'>第三處離喜，　行捨念慧除；</div>
<div class='lg-row'>身受樂三昧，　五支相明了。</div>
<div class='lg-row'>所依青琉璃，　清淨甚微妙；</div>
<div class='lg-row'>緣少身無量，　諸<span class='corr'>相</span>次第起。</div>
<div class='lg-row'>第四斷苦樂，　憂喜先已滅；</div>
<div class='lg-row'>不苦不樂捨，　念淨三摩提。</div>
<div class='lg-row'>如是四支相，　現身及境界；</div>
<div class='lg-row'>出息入息滅，　所依極淳白。</div>
<div class='lg-row'>過色滅有對，　是說入空處；</div>
<div class='lg-row'>過空相識定，　過識無所有。</div>
<div class='lg-row'>過是無所有，　非想非非想；</div>
<div class='lg-row'>善知諸界相，　不味亦不縛。</div>
<div class='lg-row'>清淨四梵行，　高廣無有量；</div>
<div class='lg-row'>慈悲普周遍，　喜捨亦復然。</div>
<div class='lg-row'>根本四禪中，　修起五神通；</div>
<div class='lg-row'>三昧現在前，　繫心觀自身。</div>
<div class='lg-row'>作輕及軟想，　漸舉不令動；</div>
<div class='lg-row'>境界現在前，　離地如胡麻；</div>
<div class='lg-row'>稍進如大麥，　轉次高四指。</div>
<div class='lg-row'>此床至彼床，　漸漸能隨意；</div>
<div class='lg-row'>飛行及變化，　自在無障礙；</div>
<div class='lg-row'>是名修行者，　微妙神通力。</div>
<div class='lg-row'>繫心於自身，　禪定現在前；</div>
<div class='lg-row'>諦取外音聲，　如其實皆聞。</div>
<div class='lg-row'>繫心於自身，　禪定現在前；</div>
<div class='lg-row'>觀他心所念，　一<span class='corr'>切</span>皆悉知。</div>
<div class='lg-row'>繫心於自身，　禪定現在前；</div>
<div class='lg-row'>自憶念此生，　從胎及中陰；</div>
<div class='lg-row'>漸見前身事，　乃至百千劫；</div>
<div class='lg-row'>一切諸所更，　如實憶念知。</div>
<div class='lg-row'>繫心於自身，　禪定現在前；</div>
<div class='lg-row'>觀察眾生類，　生死及形色，</div>
<div class='lg-row'>隨其業果報，　中陰五道生。</div>
<div class='lg-row'>修行天眼淨，　一切如實見；</div>
<div class='lg-row'>根本諸地中，　無量餘功德；</div>
<div class='lg-row'>修行心自在，　一切悉具足。</div>
<div class='lg-row'>所謂八背捨，　勝處一切入，</div>
<div class='lg-row'>背捨相有五，　不淨與淨相、</div>
<div class='lg-row'>色相、煩惱、識，　略說是五相。</div>
<div class='lg-row'>勝處先自身，　內色外少色；</div>
<div class='lg-row'>若好若醜一，　外多二亦然。</div>
<div class='lg-row'>內無有色想，　外觀少多色；</div>
<div class='lg-row'>二俱若好醜，　是前四勝處。</div>
<div class='lg-row'>後四內無色，　外青黃赤白，</div>
<div class='lg-row'>一切入四大。　四色與空識，</div>
<div class='lg-row'>觀外及內身，　一相無差別。</div>
<div class='lg-row'>諸辯妙願智，　無諍三摩提；</div>
<div class='lg-row'>逆順與超越，　無量三昧門。</div>
<div class='lg-row'>明智決定觀，　具足五種滿。</div>
<div class='lg-row'>一身二境界，　定相普周遍；</div>
<div class='lg-row'>第三憶念滿，　修行喜厭捨；</div>
<div class='lg-row'>第四諸地滿，　十處相明了；</div>
<div class='lg-row'>三乘根具足，　是說第五滿。</div>
<div class='lg-row'>界方便成就，　久遠癡冥滅，</div>
<div class='lg-row'>能令意清淨，　無垢如虛空。</div>
<div class='lg-row'>如是諸功德，　一切悉究竟。</div>
</div><p>觀界第十三竟。</p>
</div>
<div class='div-other'><a id='mulu17' />
<p class='h1'>修行四無量三昧第十四</p><p>修行者若欲廣修慈心，先當繫心所緣，漸習令無量。滅除過惡心，不諍競，亦無怨結，無恚清淨。謂於親、中、怨三種，九品眾生，無量無數，安處十方，盡三分際，淳一樂行。唯除國土世界，於眾生世界周普總緣，成就遊行者，修慈方便，先等心思惟，總緣一切眾生，令心堅固，滅除瞋恚而起慈心，是名總觀慈無量三昧。</p>
<p>如是總觀，猶為瞋恚所縛者，當於上親修別相慈，次於中親、下親、中人、怨家，次第修習九品慈心，漸離瞋恚，心生愛念，與種種樂具。與是樂已，然後於一切眾生起法饒益心，修三種慈：廣大慈、極遠慈、無量慈。捨除瞋礙，住仁愛心，隨其所應功德善根，一切佛法皆悉與之，謂與種種法樂，修種種慈，先與出家樂，次與禪定正受樂，次與菩提樂，次與寂滅樂。彼修行者本曾所更及所未更，種種樂具，自得、他得，清淨善根，乃至無上寂滅，究竟無為，隨其修行，意所想念，無量法樂等，與眾生相現在前。樂想起已，一一觀察，以相自證，便得決定。猶如明鏡，因物像現；慈三昧鏡，亦因樂事，種種樂相，悉現在前。</p>
<p>或時修行為瞋恚所亂，作是思惟：「我從本來，由是瞋恚，多所殺害，興諸罪逆，入於惡道，於大地獄，還受苦毒；或作蜂蠆、蜈蚣、毒蛇、惡龍、害鬼、羅剎，如是種種毒害之類，今不除滅，復見燒迫。」以是方便，能止瞋恚。又復思惟：「罵者、受者，彼我無常，須臾不住，二俱過去。惡聲已滅，後起二人無故共諍。又今二人念念即滅，虛妄無實，誰罵誰受？何為顛倒與空共鬪？計我耳根，從虛妄顛倒煩惱業起，彼人舌根，亦復如是，因緣生滅，誰罵誰聞？」修行如是思惟時，瞋恚縛解，能修慈心，離垢清淨。如佛說：「修慈者於四念處能得決定，修習增廣，成就無量法門，勝妙道果，不復退還。」是則三種方便大慈。若已離欲，更修淨妙離欲慈心，深心饒益，增廣無量，得真實果。因此功德具足，所願究竟涅槃。所以者何？一切諸佛說慈為無畏，慈為一切功德之母，慈為一切功德鑽燧，慈能消滅凶暴諸惡，是故修行當勤方便，修離欲大慈。</p>
<p>悲無量者，如慈境界怨親中人，悲亦如是，次第修習。如佛言曰：「饒益眾生，說名慈心；除不饒益，說名悲心。」若先於眾生起饒益心，以種種樂，具悉施與之，然後觀眾生，唯見受樂，是名慈心；若先觀眾生受無量苦，起除不饒益心，然後見眾生除不饒益；除不饒益已，受種種樂，非與樂也，是名悲心。見淨相是慈，見虛空相是悲；樂行是慈，苦行是悲，是則差別。謂修行者見諸眾生兇暴諍怒、殘賊殺害，共相逼迫，無有覆護。如是見已，而起悲心，為作覆護。又見眾生，斬截身、首、耳、鼻，肢體苦痛無量，無能救者，修行見已，而起悲心。又修行住悲心時，見五趣眾生苦痛熾然，無量燒迫，深起悲心，興救護想。如是修行悲無量善根生時，無量功德相現。若見此眾生受無量苦而不起悲，是則極惡無善根人。如是大悲，一切諸佛，本所修習，由是究竟一切智海；行者若能具足修習，當知不久，必到是處。</p>
<p>喜無量者，謂修行於慈境界，以六思念等諸善功德，無量佛法，及自身成就戒定智慧，一切功德，饒益眾生，自樂他樂，盡皆與之。見一切眾生得法樂已，其心歡喜；其心歡喜，則憂慼滅；憂慼滅已，一向欣悅，踊躍歡喜，念言快哉，永使安樂。於一切眾生歡喜時，見有樂相，輕微明淨，成就此相，名為喜無量三昧。如佛說：「修集喜等，乃至識處。」</p>
<p>捨無量者，捨怨親已，等緣中品，此唯是眾生，無有差別。離慈悲喜，唯作眾生行近、境界近相，是故世尊說捨。種種捨各自有相，捨無量不與彼同，謂平等清淨，離苦樂相。捨相似相現，是名捨無量三昧。世尊說修捨無量，乃至無所有處。已略說四無量相，餘種種甚深相，行者應次第修習。</p>
</div>
<div class='div-other'><a id='mulu18' />
<p class='h1'>修行觀陰第十五</p><p>若修行者，久積功德，曾習禪定，少聞開示，發其本緣，即能思惟，觀察五陰，了達深法，滅除生死；猶如大風飄散重雲，亦斷一切魔所樂法。觀五陰義，今當說。修行者，內自思惟，欲渡煩惱海，起離欲，生潤澤，自身快樂，麁澁四大滅。隨順四大生，攝諸亂意，能趣究竟，成就智慧。若根本觀處，堅固明淨，能起三昧，離諸亂想，滅除煩惱，諸微妙相，於是悉現。如淨妙瑠璃，如水淨泡。行者見此明淨無垢相起，善念守持，心不放逸；既不放逸，則熟相起；熟相起已，壞相現；壞相現已，唯起法想，一切寂滅。如是修行法相，具足成就，得增上厭離意；堅固精進，不可動轉，得甚深三昧、堅固三昧、不動三昧。修行住是三昧，能起五種明淨三昧，遍照五道：月光三昧、日光三昧、淨瑠璃三昧、練金光三昧、無垢頗梨三昧。因此五種明淨三昧，復生光耀三昧、遍光耀三昧、無量光耀三昧。</p>
<p>復次，修行者因五種壞相能壞諸緣：一曰穿、二曰剝、三曰裂、四曰壞、五曰滅。以是五壞相，壞一切法。修行五種三昧壞境界，悉清淨已，次復生五種三昧相：師子王三昧、龍王三昧、金翅鳥王三昧、牛王三昧、象王三昧。心無放逸故，起此雄相。修行住此獸王三昧，各隨其類，一切悉攝。又三昧力、男女十相起，隨類相攝，一切眾生，於是悉現。若能分別此諸三昧相而不恐怖，是則名曰於一切諸法自在功德。</p>
<p>復次，修行者於明淨境界觀察陰流從一處出，分為二分。如是觀已，還合為一。一一流中，復見五相；相各別異，布列境界；布列境界已，還合為一。色如聚沫，受如水泡，觀想如炎，行如芭蕉，觀識如幻，是五虛妄，欺誑之相。修行如是觀已，其身安隱，柔軟快樂。復觀流所起處，無垢相現，如水淨泡，漸漸增長，充滿其身。修行心不放逸，專念受持；持已，淨相增廣，周遍覆身，如明淨泡，離諸過惡。更勝妙智生，乃壞是相；是相既壞，彼流流下，遠注無量，如淨頗梨，極知境界；極知境界已，從彼攝還，成曼荼羅。更有異相，充滿本處，然後流至十方無量世界，至十方已，各住自相。爾時修行明見無量色種，猶如山水漂積聚沫；一切受相，如大雨渧泡；種種諸想，如春時焰；行如芭蕉，無有堅實；觀六識種，猶如幻化。如是種種虛妄，但欺誑愚夫，是名修行觀陰自相。觀陰自相已，復以智慧，自照其身，專念觀察。觀察時，見周匝熾然，相起身處，其內有種種雜華、淨妙、珍寶，周匝遶身；又自見身種種雜寶、諸功德相，微妙莊嚴。修行見是諸相已，慧眼開廣，自顧其身，周遍觀察；觀察已，復外觀陰相，盛火熾然，即生厭心，勇猛精進，欲度生死無邊苦海。修行於五陰熾然相厭離已，離欲相、解脫相、涅槃相、一切功德相，次第起現。</p>
<p>復次，修行者具七處觀，觀五陰、苦、集、滅、道。復觀因愛生五陰，厭患出離，如是於真諦中，方便種子慧生。於是七處，善修三種觀義，自相觀成；成就決定堅固已，然後得無垢息止修慧；是慧起已，境界平正，淳一無雜。復次，得勝妙無垢思慧決定觀，五陰興衰，念念磨滅，見真實相。譬如毒飯，食者必死；修行觀五陰三相，所雜亦復如是。一念生，一念苦，即一念時，亦生、亦住、亦滅。彼念生時，即與苦俱生。是故一念，一念即壞。修行觀五陰如是，生滅破壞，虛偽無常過惡，即起無常行、苦行、空寂行、無我行、穿漏法、不實法、速朽法、破壞法。如是無常義，如修多羅廣說，乃至百句。修行盡行如是諸相，知諸法真實，便得解脫。以賢聖地三昧想行，觀此非常相，便起深憂厭，見有為過患，不樂三有。</p>
<p>復次，修行者若觀生則非滅，若觀滅則非生，如是則不生聖行；要一心一相，正向解脫，然後智生，是決定聖行。聖行既起，一切法相寂滅無餘，癡愛煩惱及諸罪垢，能轉苦陰者，皆悉除滅。滅已，其心調伏，是見五陰無我亦無我所。以無常諸行觀察苦陰，觀察苦陰有八苦逼迫，於八苦相成就八行。所謂如病、如癰、如刺、如殺、無常、苦、空、無我，四是聖行，四非聖行，於苦陰決定，觀其真實。如是四諦十六聖行，是則修行煖法初相，於真諦地，得真實慧。觀察苦陰如燒鐵丸，亦無堅固，向涅槃，背生死；不貴有，不樂生。譬如群獸，獵師圍逼，以怖急力故，超勇奔出。修行如是，見生死熾然，大苦圍迫，以厭智力，超出無礙。</p>
<p>復次，修行者思慧生時，煖法種起；息止修慧生時，煖種增長，到煖自地，煖相滿足。息止修慧生時，頂法種起；煖法生時，頂種增長；到頂自地，頂相滿足。煖法生時，忍法種起；頂法生時，忍種增長；到忍自地，忍相滿足。</p>
<p>復次，於五陰悅可，名為煖法。煖法觀五陰，於三寶悅可，名為頂法。頂法觀十八界，於四諦悅可，名為忍法。忍法觀十二入，俱觀三種，隨彼善根，一增上故，說有差別。是一切盡觀真諦，但忍於真實觀增，煖法想增，頂法信觀喜增，忍法智慧增。</p>
<p>復次，修行有三種緣，謂上、下、諸方。三種善根，依此三緣，各一增上，故說<span class='note-inline'>(悅可本云出設)</span>。</p>
<p>復次，三種修煖依厭離頂，依觀喜忍，依平等捨，亦隨彼善根一增上，故說當知一種修盡，成就三法。</p>
<p>復次，修行當知！譬如有人有五怨賊，拔刀隨逐，常欲加害；前後五陰轉相煎逼，亦復如是。佛言：「欲求阿鼻三磨耶<span class='note-inline'>(此是見道名也)</span>，當作達磨摩那斯伽邏。」常觀真實義，以聖行刀斷除陰賊，莫如劣夫，不能執杖，為彼所害。乃至一切賢聖，皆應勤修如是正觀，為現法樂故，為後世作大明故，斷一切苦本故，饒益眾生故。況於凡夫，空無所得，而自放逸，不勤修習。</p>
<p>觀五陰竟。</p>
<p>達磨摩那斯伽邏：達磨，法，謂世間第一法也。摩那斯伽邏，謂一經心，譯者義言思惟。</p>
</div>
<div class='div-other'><a id='mulu19' />
<p class='h1'>修行觀入第十六</p><p>六入各於境界縛無智眾生，貪欲心故，常起淨想。修行當知，於諸根境界，防制非法，攝心所緣，繫令不動，正觀六入。譬如空村，離我我所不定義，是入處義、牽下義，是入處義能將眾生入惡道。又內入相，如燒鐵鏘，如極利劍，亦如利刀。佛言：「若觀此相，則能捨離。」復次，觀外入惡賊劫善珍寶。若修行捨正念，開諸入門，馳縱六境；六境惡賊劫奪淨戒，失諸功德。如鳥無兩翼而欲飛空，人無兩足而欲遠遊。修行如是，毀淨戒功德故，止、觀兩翅永不復生，欲出生死是終不能。如破瓶盛水，須臾不住，破戒比丘，亦復如是，三昧法水，念頃不住。如天德瓶守護不壞，常出珍寶，隨意無盡；修行如是，不毀淨戒，則常出生聖功德寶。輕壞德瓶，珍寶即滅；若破戒瓶，則永失法寶。譬人截鼻，照鏡不自喜樂，破戒比丘，亦復如是，內省其身，心不自悅。百穀藥木，依地而生，諸善功德，悉依淨戒。如栴檀塗身，能除熱惱；淨戒清涼，能止欲火。如如意寶珠，隨所著處，熱時清涼；淨戒如是，於煩惱火中，能息熾然。犯戒比丘自惟罪深，身逝命終，必入惡道，心常憂悔，死時恐怖；淨戒之人，心常歡喜，生無憂悔，死時安樂。淨戒為梯，能升慧堂。戒為莊嚴具，亦為善戍衛；戒能將人至於涅槃；戒為良地，生十善種子。教誡師水，隨時溉灌，信根則生，無漏陰為幹，四如意為芽，慈心為枝條，少欲知足為柯葉，七覺意為華，解脫智為果，寂滅法為甘露。戒香流出，一切普熏。賢聖鳥王，棲宿其間；悲為重陰，清涼廣覆；辯才法師為蜜蜂王，和聲相顧，甞採精味。其樹修直，堅固貞實，無有虛偽、諂曲、腐病，是則名曰功德大樹。諸修行者欲趣涅槃，背三世苦，向解脫城，漸次發行諸善功德，息彼樹下，飲法甘露，止三渴患，其身安隱，能至涅槃。</p>
<p>復次，戒有眾多數，或一、二、三、四，或七，或十二，或二十一。若念念須臾頃，則有無量戒種。道共、定共、俱生戒，正語、正業、正命，與心迴轉。觀此諸戒，其相各別，或淳淨無垢，或輕薄明淨；如是無垢戒相，現於境界。修行於依緣念三處觀察戒相，若塗香柔軟，離垢悅樂，明淨潔白，是所依中相；若其地平廣，妙華寶器，嚴飾之具，眾寶滑澤，是名修行境界中相。譬如犛牛護尾，一毛著樹，守樹而死，不令毛斷。比丘護戒，亦復如是，一微之戒，守死不犯；妙相嚴身，眾好具足，猶如秋月，停照虛空。修行三昧，觀此淨相已，乃至命終，無復憂悔，亦無熱惱，不復恐怖，安悅歡喜，踊躍增長，生寂止樂，麁澁四大滅，如是等名修行憶念中相。復次，三種中更有雜相，嬈亂障礙，失念意不住。請求悔過，不善惡業，守死不為，夢中無犯，增益持戒。佛說：「戒為花鬘塗香，莊嚴眾具；香風一方來是世界香，諸<span class='corr'>方</span>來是戒德香。」或身無手、足、眼、耳、鼻、舌，一切肢節，悉不皃具；或身沒塵埃；或觀察自身，離諸塵垢，澡浴塗身，名衣上服，是名修行。於依緣憶念觀察，尸羅種種，雜相威儀。定共、道共三種戒，悉已於中說此三種戒，更有無量諸深妙相，明智者當廣演說。</p>
<p>修行已觀淨戒，欲破諸入山者，當修二法，所謂止、觀。先當觀離惡悅樂，充滿其身，麁澁四大滅，柔順四大生，趣寂止樂，一心不亂。自於內身繫心於入相，當善守護入相所起處。觀察時，白淨相起，比丘見此相，當善守護，如佛所說。譬如伏雞善護其子，必得成就；比丘修行，亦復如是，專精守護，乃得成就；十二修果，相現分明。修行善守護時，離諸放逸；修果成就，境界淨妙，離諸垢污。明如寶珠，亦如懸水，境界廣滿，身處少分，周遍遠流，然後來還。還已，一相現，復分為二分，還合為一，成曼荼邏境界。安住平正，普現眾相，猶如眾星光耀布列，然後乃壞。壞已，各各流出，還合為一；復周遍遠流，充滿諸方；充滿<span class='corr'>諸</span>方已，復還安隱堅住；住已，熟相現；熟相現已，有種種眾相，周遍彌廣，微妙器服，諸奇特相悉現。境界內入空聚，外色、聲、香、味、觸及三世三種法，善、不善、無記，一切悉現，觀其真實。</p>
<p>復次，外六入如賊，內六入如空聚，亦說內外入為此彼岸。此十二入諸勝妙相，增廣無量，佛說修多羅中廣說。</p>
<p>復次，修行者，於此境界熟相起，起已復壞，間間有斷離相，斷離相流注極遠，停住一處。如寶瓶盛水，然後還開，漸見寂滅；寂滅已，復有諸餘一切功德相生。諸入門中常雜相流出，各各出已，復於一處，成曼荼邏。曼荼邏上，復有自相起；起已復熟，熟已不久寂滅。然後修行復加專精，更現清淨微妙禪相，現已如前，次第寂滅。</p>
<p>復次，修行於諸入中更有種種妙相，於繫心處決定相起，名髻中明珠喻三昧。修行自觀身作二分，眾寶藏上有寶蓮花；修行自見身在蓮花上，眾寶妙花，莊嚴圍遶。復次，如世尊修多羅說六眾生喻，行者於此具足觀察。所謂眼為狗，走逐五色村；耳為鳥，隨空聲起；鼻為毒蛇；隨逐香穴；舌為野干，貪五味死屍；身為輸收磨羅，常樂入觸海；意為猨猴，常樂遊縱三世法林。若六種眾生，繫著一處，不能自在，各遊所樂。修行如是，以三昧正念，繫縛六根，不令自在馳散所緣，然後以清淨智觀法真實。癡冥凡夫六境中，貪著悕望無量惡法，如是正觀，悉能除滅一切眾生樂著境界，自起障礙，不至涅槃。是故修行欲壞生死、趣涅槃者，當降伏諸根，遠離境界。</p>
</div>
<div class='div-other'><a id='mulu20' />
<p class='h1'>修行觀十二因緣第十七</p><p>已說諸對治及所治，愚癡對治，是應分別。一切諸佛所<span class='corr'>說</span>緣起，滅除癡冥，生如實智。有甚深微妙隨順功德，今當略說，令諸修行功德增益，滅除愚癡。觀察緣起，遠離斷、常二邊諸想，知因緣和合，有為法生；亦能降伏迷醉外道，牽令隨順，第一空法，慧眼明淨，無明悉滅。修行觀緣起有四種：一名連縛、二名流注、三名分段、四名剎那。</p>
<p>連縛有六種：一曰生、二曰分、三曰趣、四曰生門、五曰剎那、六曰成壞。生者從死陰，次起中陰；中陰次起生陰。中陰眾生，無明昏亂，愚癡所盲，造作有業。中陰眾生，見男女和合，無明增故，生顛倒想，或生害想，或生愛想；欲與女俱者，於男生害心，然後自見與彼和合。爾時欲心迷醉，是名愛起身；見和合不淨，謂為己有，是名慢起身；因母飲食而得增長，令身敷起，是名食起身；四大與迦羅邏俱生得報身，是名四大起身。</p>
<p>結業為方便，二支既過，次第識種生，是名種子識。始處迦羅邏時，其心沈沒，少所識知，識不明利，是名為生得迦羅邏。已識明利故，是名為識，是名生連縛也。分段者，從迦羅邏，次起皰、肉段、堅厚、肢節、嬰兒、童子、盛、壯、衰分、老分次第生，是名分連縛也。趣者，謂遍至諸趣，修行觀諸趣相，是名趣連縛也。生門者，謂四生相續，輪迴不絕，是名生門連縛也。剎那者，觀五陰，念念相續，生滅不斷，是名剎那連縛也。成壞者，一切境界起滅，劫數始終，修行觀此成壞相續，名為成壞連縛也。是則修行觀緣起連縛也。</p>
<p>流注者，謂修行觀剎那流至怛剎那，乃至羅婆摩睺路妬，是名流注迦羅邏分。流注七日，皰、肉段、堅厚，乃至衰老分，是名流注。起分、住分、起緣分、入分、出分、方便分，一切正受，巧便流注，次第起盡，名流注。諸趣迴轉，如旋火輪，是名流注。如是一切無量流注，是則修行觀緣起。流注分段者，修行觀察，從分至分，故說分段能如是知，則於緣起成就。</p>
<p>謂無明增上，猶如盲人無有見相，如大黑冥，遠離光明；或於前無見，或於後無見，是則偏盲；若前後無見，是二俱盲；若離二盲，則捨癡冥，得明淨慧眼。如是苦集滅道，佛法僧寶無知，是名十種癡；十種癡滅，名為十種慧。佛說無明為初因，種三種業。若修行不知無明過患，則種三種業。業起已，從是生識，諸識如幻，種種悉現；從識相續，起名色，於彼一身，而有二相。譬如虛軟沮爛之物，內有諸蟲，令外動搖；亦如野蠶，初作繭膜；名色二相，亦復如是。乃至諸根未成，說為名色二相；諸根既開，名為六入。諸根始開，未有所作，於觸愚癡，不知適與不適。如雨渧注水，水則泡起；情塵生觸，亦復如是，外刺刺身，觸從中起。亦如然燈油炷所成，是名修行觀爾炎觸相。觸相起已，次第生受。譬如水泡，三種相現，若分別諸根，則有五受。受起已，次生渴愛。譬如舌舐蜜塗刀刃，愛增諸煩惱名為取。取次生有，有三種業，業起當來果，故名為有。已種生而未受，名為未來生，生已熟，謂為老死。二支說未來生時，生相增上。佛說識分、未來識生時，名為生；名色、六入、觸、受，名為老死。前<span class='corr'>生</span>愛、取、有能集今有故，於此生為過去。愛取是煩惱分，故說為無明；有則是行。現在三支能種來生、過去二枝，轉生死輪。彼眾生輪轉，以無明覆故。八現在，二過去，二未來世差別故，如是分別，當知轉時，一切皆十二。</p>
<p>復次，更有餘分因緣，今當說。從迦羅邏、皰、肉段、堅厚、肢節、嬰兒、童子、壯年、衰分、老死分，於是十種分觀察緣起。復次，於起住起緣入出方便分，乃至餘一切分，悉觀緣起。復次，是事起故是事起，謂彼眼色能起眼識，三事和合，觸生受、想、思，是名修行異種觀緣起。復次，修行方便，觀諸入緣起，以明淨境界，自向觀諸入門；如是見已，各觀自相處，破諸入山，無量積聚；熟相現已，流注十方。極智境界，到彼觀察，明智升進者，修住巧便。爾時聞、思、修慧，熟相、壞相，次第而起，諸餘升進，義如前入處說。復次，是事有故是事有；是事起故是事起。謂修行者，先壞內身，次觀外色；猶如照鏡，因物像現。如是所依相起，外相亦起也。</p>
<p>復次，修行於諸不淨觀其緣起，先於方便處，繫念令堅固，然後於肢節分解，觀其緣起。起明相已，無明相壞。依脚骨、有[蹲-酋+(十/田/ㄙ)]骨、髀骨、跨骨、肩骨、頸骨、頭骨，充滿十方，有漏業相普現，於下諸雜不淨相，階級次第起。</p>
<p>復次，修行觀四因能生眾苦：展轉因、隣近因、周普因、不共因。復次，修行觀果從生因、生從有因、有從取因，如是乃至行從無明因。行是果，亦是因；從因推果，還至老死亦如是。若於無明求因，必大恐怖，而起斷見。無智闇冥，餘明甚微，猶如螢火。如是猶復求因不已，自見唯與大黑闇俱。世尊說言：「由不正思惟，眾生若與是俱，則輪轉生死。」無明縛故，有輪常轉。無明為本，餘支所作，各有相現。一切有支輪，無明最自在。自在力所轉，如奴屬其主，是無故是不作，是滅故是不轉，當知餘枝皆如是說。</p>
<p>死有四種：漸漸死、頓死、行盡死、剎那死。又說三種無常：一、剎那無常，二、分段無常，三、種類無常。修行了此無常，則遠離四魔，破壞無明，明相顯現。如明淨燈，能消眾冥，乃至老死滅，諸明相起，亦復如是。破壞無明，諸積聚已，成就一相，淨妙境界。行者身體柔軟光澤，光澤已，身極明淨，如明鏡像；如是相現明淨，觀己身內眾物，各各自相，一切顯現。如是觀成就，名曰於界得度。何以故？有五種癡，五種對治相。一、界，二、入，三、陰，四、卑賤，五、垢污，是名五種癡。或觀界得度，或復觀陰、觀入、觀彼增功德、觀第一義而得度者，是名五種對治也。</p>
<p>復次，修行者入快淨琉璃三昧，於明淨境界觀緣起支。觀緣起枝時，便生易見想如說。阿難白佛言：「緣起易見？」佛告阿難：「十二緣起甚深無底，難見難知。汝欲毀壞我三阿僧祇劫甚深微妙難得之果，云何欣悅而說是言是深妙觀？我今當度，汝當隨我觀佛境界。佛境界海浮漂，外道無智闇冥，二邊愚癡，離爾炎境界所不能入。聲聞、辟支佛雖能少入，不得其底。」爾時世尊說是語已，即入甚深微妙爾炎住三昧自在正受。正受境界有三師子王，師子王上各有七寶池，七寶池中各有七寶蓮華，七寶蓮花上皆有坐佛，放大光明，極聲聞境界，然後乃住。是諸聲聞從初發心至最後身，所種善根及諸緣起一切悉現。從是復起三師子王，師子王上各有七寶池，七寶池中各有七寶蓮花，七寶蓮花上皆有坐佛，放大光明，極辟支佛境界，然後乃住。諸辟支佛從初發心乃至究竟，所種善根及諸緣起一切悉現。從是復起無量師子王，師子王上各有七寶池，七寶池中各有七寶蓮花，一一花上皆有坐佛，普放光明，極菩薩境界，然後乃住。是諸菩薩從初發心至金剛座，所修善根、一切功德、若業、若果及諸緣起，一切悉現。從是復起無量師子王，師子王上各有七寶池，七寶池中各有七寶蓮花，一一花上皆有坐佛，放大光明，普照佛法，甚深緣起，一切悉現。</p>
<p>爾時佛以神力示阿難佛之境界已，語阿難言：「爾炎中更有無量無邊諸佛境界，佛智所行，如是甚深微妙境界，云何欣悅而言易見？汝智淺不及，謂為易見耳。如上爾炎境界無量諸法現在前已，然後乃壞，一切皆空，清淨寂滅；寂滅已，復觀勝妙。爾炎起佛法身，漸漸廣大，周滿十方；無量法寶，充滿法身。法身光明，無有邊際，不共智慧，所行境界。一切佛法甚深緣起，悉現在前，然後乃壞，一切皆空，清淨寂滅，無有處所；猶如虛空，無所依止。如寶入手，名為得寶；修果如是，名決定相。阿難！如來境界不可思議，我今為汝示少少耳。」阿難見佛境界，歡喜踊躍，白佛言：「甚深。世尊！世尊爾炎境界，難得其底。若我先知如來境界如是深妙者，寧使我身碎如胡麻，要當究竟佛法彼岸。」</p>
<p>如是一切名修行觀緣起。分叚剎那者，三世一剎那，一剎那三世。法未起名未來，起時名現在，已起名過去。一剎那生即一剎那，苦與無常俱故。當知眾行，剎那頃不住，亦無所從來去，亦無所至，雖轉亦無所去，去亦無積聚。一剎那起，一剎那滅；剎那如一念，一念如剎那。前剎那聚已滅，滅時與後起。隨順四緣具足；後剎那起，修行境界。觀一剎那間，有無量微塵；無量微塵，一一剎那，次第相續，猶如連珠。譬如四善射人，俱放四箭。有一人健行，箭未至地，能就空中接取四箭，不令落地。地神迅疾復過於是，虛空神疾過於地神，日月天疾過虛空天，如是健行天疾倍過日月。當知諸行無常，迅過於是，不可譬喻。如修行觀迦羅邏七日住分有無量剎那，當知餘一切分亦如是。如是觀已，離諸愚癡，增益明慧，如是無量，名修行觀緣起剎那。</p>
<p>復次，修行初入正受，名為連縛境界，增長名為流注方便境界，安住名為分段境界，漸滅名為剎那。</p>
<p>復次，已說四種別相觀緣起，佛說總緣起，今當說二支種、二支熟、二支起、二支牽、所種二支、生長二支、成就二支、受二支、作人二支、田二支、寄者二支、所寄二支。受寄者是說名有支。修行觀緣起，或五陰，或四陰。五陰欲色界，四陰無色界。無常、空等諸行，於陰決定真實。決定真實已，決定相現在前。是事有故是事有，是事起故是事起，是事無故是事無，是滅故是不作。譬如有鑽有燧，有人方便煙火，乃出因薪熾然。亦如因樹有蔭，因日有光，因燈有焰，皆從緣起。無明不言，我能生行；行亦不言，我從無明生。當知一切有支皆如是，是空法、寂滅法、無所有法，作者不可得。但有無明諸行和合，有漏法生。受為軸，轉有支輪，生諸結縛。諸結中愛支增，諸縛中取支增，諸使中識支增，諸纏中無明增。向生結增，受生縛增，諸識漂利使增，於境界愚癡煩惱增。如是煩惱業縛能轉生果，有輪常轉漂。無智眾生隨義增故，說有差別，當知諸分皆有結縛使纏。</p>
<p>復次，修行六種觀十二緣起，於十二支隨順義說。謂安般念觀業支、有支，以出息、入息是身行，覺觀是口行，想思是意行，是故安般念是彼對治。界方便觀，觀識支、生支，識增上故處胎，識於諸界增上說七識界，是故界方便觀是彼對治。陰方便觀，觀名色支、老死支，是故陰方便觀是彼對治。破諸入出方便觀，觀六入支、觸支，是故入方便觀是彼對治。緣起方便觀，觀無明支、受支，是故緣起方便觀是彼對治。何以故？受及無明是諸煩惱根本，是故智慧是彼對治；愛、取二支染著淨故，不淨是對治。</p>
<p>復次，修行觀十二緣，或時從因度，或時從果度，或從無明行乃至老死，或觀識乃至老死，或三事和合生觸、觸生受、受生愛、愛生取乃至老死，或從愛、取、有、生、老死，或從老死乃至無明，或觀老死乃至識，如《佛城喻經》說。</p>
<p>復次，修行於四念處觀十二支各增上：身念處觀六入支，受念處觀受支，心念處觀識名色支，法念處總觀餘支。說此義已，而說讚偈曰：</p>

<div class="lg regular"><div class='lg-row'>方便治地行，　乃至究竟處，</div>
<div class='lg-row'>無上法施主，　說是傳至今。</div>
<div class='lg-row'>我從彼勝聞，　撰說深妙義，</div>
<div class='lg-row'>章句莊嚴集，　欲令法久住。</div>
<div class='lg-row'>佛法深無底，　修行亦無邊，</div>
<div class='lg-row'>以我少智力，　宣揚無量法。</div>
<div class='lg-row'>是深非所測，　如蚊嘗大海；</div>
<div class='lg-row'>唯彼已度者，　然後乃究竟。</div>
</div><p>六十二界：六種、六情、六塵、六識、六界、六覺，謂貪、恚、癡三不淨覺；反是，三淨覺也，苦、樂、不苦不樂、憂、喜、捨六。</p>
<p>三：欲、色、無色界，又色、無色、滅界三世法，軟、中、上法，善、不善、無記法，學、無學、非學、非無學四。二者：食非食、漏無漏，依欲、依出要，有為、無為。</p>
<p>三十六不淨次第：髮、毛、爪、齒、薄皮、厚皮、筋、肉、骨、髓、脾、腎、心、肝、肺、小腸、大腸、<span class='corr'>胃</span>、胞、屎、尿、垢污、淚、涕、唾、膿、血、黃白痰、癊、肪、[月*冊]腦、膜。</p>
<p>剎那數：百二十剎那名一怛剎那，六十怛剎那名一羅婆，三十羅婆名一摩睺路妬，三十摩睺路妬名一日一夜。一歲中唯二時二日，三十摩睺路妬晝夜等。</p>
<p>謂羯提月白分，八日八月名羯提，後半月名為白分。陛舍佉月白分，八日二月名陛舍佉，後半月名白分。此二時二日，晝夜各十五摩睺路妬；從是後，羅婆流，或晝減夜增，或夜減晝增，名為流晝夜等，各三十摩睺路妬。</p>
</div>
<div class='div-w'><p><span class='note-inline'>(謂羯提月白分八日，陛舍佉月白分八日。羯提月者，謂七月十六日，至八月十五日，是八月名後半月，名白分；陛舍佉月者，正月十六日，至二月十五日，是二月名後半月，名白分。此二時二日，晝夜各三十摩睺路妬；從是後，羅婆流，或晝減夜增，或夜減晝增，名為流。)</span></p>
</div>
<p class='juan'>達摩多羅禪經卷下</p>
</div><!-- end of div[@id='body'] -->
</body></html>