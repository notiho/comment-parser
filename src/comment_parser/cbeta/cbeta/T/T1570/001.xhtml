<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣百論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1570 [cf. Nos. 1569, 1571]
<div class='div-pin'>
<p class='juan'><a id='mulu1' />廣百論本一卷</p><p class="byline">聖天菩薩造</p><p class="byline">三藏法師玄奘奉　詔譯</p><a id='mulu2' />
<p class='h1'>破常品第一</p>
<div class="lg regular"><div class='lg-row'>一切為果生，　所以無常性；</div>
<div class='lg-row'>故除佛無有，　如實號如來。</div>
<div class='lg-row'>無有時方物，　有性非緣生；</div>
<div class='lg-row'>故無時方物，　有性而常住。</div>
<div class='lg-row'>非無因有性，　有因即非常；</div>
<div class='lg-row'>故無因欲成，　真見說非有。</div>
<div class='lg-row'>見所作無常，　謂非作常住；</div>
<div class='lg-row'>既見無常有，　應言常性無。</div>
<div class='lg-row'>愚夫妄分別，　謂空等為常；</div>
<div class='lg-row'>智者依世間，　亦不見此義。</div>
<div class='lg-row'>非唯一有分，　遍滿一切分；</div>
<div class='lg-row'>故知一一分，　各別有有分。</div>
<div class='lg-row'>若法體實有，　卷舒用可得；</div>
<div class='lg-row'>此定從他生，　故成所生果。</div>
<div class='lg-row'>若離所生果，　無有能生因；</div>
<div class='lg-row'>是故能生因，　皆成所生果。</div>
<div class='lg-row'>諸法必變異，　方作餘生因；</div>
<div class='lg-row'>如是變異因，　豈得名常住？</div>
<div class='lg-row'>若本無今有，　自然常為因；</div>
<div class='lg-row'>既許有自然，　因則為妄立。</div>
<div class='lg-row'>云何依常性，　而起於無常？</div>
<div class='lg-row'>因果相不同，　世所未曾見。</div>
<div class='lg-row'>若一分是因，　餘分非因者；</div>
<div class='lg-row'>即應成種種，　種種故非常。</div>
<div class='lg-row'>在因微圓相，　於果則非有；</div>
<div class='lg-row'>是故諸極微，　非遍體和合。</div>
<div class='lg-row'>於一極微處，　既不許有餘；</div>
<div class='lg-row'>是故亦不應，　許因果等量。</div>
<div class='lg-row'>微若有東方，　必有東方分；</div>
<div class='lg-row'>極微若有分，　如何是極微？</div>
<div class='lg-row'>要取前捨後，　方得說為行；</div>
<div class='lg-row'>此二若是無，　行者應非有。</div>
<div class='lg-row'>極微無初分，　中後分亦無；</div>
<div class='lg-row'>是則一切眼，　皆所不能見。</div>
<div class='lg-row'>若因為果壞，　是因即非常；</div>
<div class='lg-row'>或許果與因，　二體不同處。</div>
<div class='lg-row'>不見有諸法，　常而是有對；</div>
<div class='lg-row'>故極微是常，　諸佛未曾說。</div>
<div class='lg-row'>離縛所縛因，　更無真解脫；</div>
<div class='lg-row'>生成用闕故，　設有亦名無。</div>
<div class='lg-row'>究竟涅槃時，　無蘊亦無我；</div>
<div class='lg-row'>不見涅槃者，　依何有涅槃？</div>
<div class='lg-row'>我時捨諸德，　離愛有何思？</div>
<div class='lg-row'>若有我無思，　便用無所有。</div>
<div class='lg-row'>無餘有我種，　則定能生思；</div>
<div class='lg-row'>要無我無思，　諸有乃無有。</div>
<div class='lg-row'>若離苦有我，　則定無涅槃；</div>
<div class='lg-row'>是故涅槃中，　我等皆永滅。</div>
<div class='lg-row'>寧在世間求，　非求於勝義；</div>
<div class='lg-row'>以世間少有，　於勝義都無。</div>
</div></div>
<div class='div-pin'><a id='mulu3' />
<p class='h1'>破我品第二</p>
<div class="lg regular"><div class='lg-row'>內我實非男，　非女非非二；</div>
<div class='lg-row'>但由無智故，　謂我為丈夫。</div>
<div class='lg-row'>若諸大種中，　無男女非二；</div>
<div class='lg-row'>云何諸大種，　有男等相生？</div>
<div class='lg-row'>汝我餘非我，　故我無定相；</div>
<div class='lg-row'>豈不於無常，　妄分別為我？</div>
<div class='lg-row'>我即同於身，　生生有變易；</div>
<div class='lg-row'>故離身有我，　常住理不然。</div>
<div class='lg-row'>若法無觸對，　則無有動搖；</div>
<div class='lg-row'>是故身作業，　非命者能造。</div>
<div class='lg-row'>我常非所害，　豈煩修護因？</div>
<div class='lg-row'>誰恐食金剛，　執杖防眾蠹？</div>
<div class='lg-row'>若有宿生念，　便謂我為常；</div>
<div class='lg-row'>既見昔時痕，　身亦應常住。</div>
<div class='lg-row'>若我與思合，　轉成思念者；</div>
<div class='lg-row'>思亦應非思，　故我非常住。</div>
<div class='lg-row'>我與樂等合，　種種如樂等；</div>
<div class='lg-row'>我如樂等故，　非一亦非常。</div>
<div class='lg-row'>若謂我思常，　緣助成邪執；</div>
<div class='lg-row'>如言火常住，　則不緣薪等。</div>
<div class='lg-row'>如至滅動物，　作用彼無有；</div>
<div class='lg-row'>故有我無思，　其理不成就。</div>
<div class='lg-row'>餘方起思界，　別處見於思；</div>
<div class='lg-row'>如鐵鋌鎔銷，　我體應變壞。</div>
<div class='lg-row'>思如意量小，　我似虛空大；</div>
<div class='lg-row'>唯應觀自相，　則不見於思。</div>
<div class='lg-row'>我德若周遍，　何為他不受？</div>
<div class='lg-row'>能障既言通，　不應唯障一。</div>
<div class='lg-row'>若德並悲思，　何能造一切？</div>
<div class='lg-row'>彼應與狂亂，　俱癡無所成。</div>
<div class='lg-row'>若德能善解，　造舍等諸物，</div>
<div class='lg-row'>而不知受用，　非理寧過此！</div>
<div class='lg-row'>有動作無常，　虛通無動作；</div>
<div class='lg-row'>無用同無性，　何不欣無我？</div>
<div class='lg-row'>或觀我周遍，　或見量同身，</div>
<div class='lg-row'>或執如極微，　智者達非有。</div>
<div class='lg-row'>常法非可惱，　何捨惱解脫？</div>
<div class='lg-row'>是故計我常，　證解脫非理。</div>
<div class='lg-row'>我若實有性，　不應讚離我；</div>
<div class='lg-row'>定知真實者，　趣解脫應虛。</div>
<div class='lg-row'>解脫中若無，　前亦應非有；</div>
<div class='lg-row'>無雜時所見，　彼真性應知。</div>
<div class='lg-row'>若無常皆斷，　草等何不然？</div>
<div class='lg-row'>此理設為真，　無明亦非有。</div>
<div class='lg-row'>現見色等行，　從緣生住滅；</div>
<div class='lg-row'>故知汝執我，　雖有而無有。</div>
<div class='lg-row'>如緣成芽等，　緣成種等生；</div>
<div class='lg-row'>故無常諸法，　皆無常所起。</div>
<div class='lg-row'>以法從緣生，　故體而無斷；</div>
<div class='lg-row'>以法從緣滅，　故體亦非常。</div>
</div></div>
<div class='div-pin'><a id='mulu4' />
<p class='h1'>破時品第三</p>
<div class="lg regular"><div class='lg-row'>瓶等在未來，　即非有過現；</div>
<div class='lg-row'>未來過現有，　便是未來無。</div>
<div class='lg-row'>未來若已謝，　而有未來體；</div>
<div class='lg-row'>此則恒未來，　云何成過現？</div>
<div class='lg-row'>法若在未來，　現有未來相，</div>
<div class='lg-row'>應即為現在，　如何名未來？</div>
<div class='lg-row'>去來如現有，　取果用何無？</div>
<div class='lg-row'>若體恒非無，　何為不常住？</div>
<div class='lg-row'>過去若過去，　如何成過去？</div>
<div class='lg-row'>過去不過去，　如何成過去？</div>
<div class='lg-row'>未來若有生，　如何非現在？</div>
<div class='lg-row'>未來若無生，　如何非常住？</div>
<div class='lg-row'>若未來無生，　壞故非常者；</div>
<div class='lg-row'>過去既無壞，　何不謂為常？</div>
<div class='lg-row'>現在世無常，　非由過去等；</div>
<div class='lg-row'>除斯二所趣，　更無有第三。</div>
<div class='lg-row'>若後生諸行，　先已有定體；</div>
<div class='lg-row'>說有定性人，　應非是邪執。</div>
<div class='lg-row'>若法因緣生，　即非先有體；</div>
<div class='lg-row'>先有而生者，　生已復應生。</div>
<div class='lg-row'>若見去來有，　如何不見無？</div>
<div class='lg-row'>既見有去來，　應不說為遠。</div>
<div class='lg-row'>未作法若有，　修戒等唐捐；</div>
<div class='lg-row'>若少有所為，　果則非先有。</div>
<div class='lg-row'>諸行既無常，　果則非恒有；</div>
<div class='lg-row'>若有初有後，　世共許非常。</div>
<div class='lg-row'>應非勤解脫，　解脫無去來；</div>
<div class='lg-row'>或許有去來，　貪應離貪者。</div>
<div class='lg-row'>若執果先有，　造宮舍嚴具，</div>
<div class='lg-row'>柱等則唐捐；　果先無亦爾。</div>
<div class='lg-row'>諸法有轉變，　慧者未曾有；</div>
<div class='lg-row'>唯除無智人，　妄分別為有。</div>
<div class='lg-row'>無常何有住？　住無有何體？</div>
<div class='lg-row'>初若有住者，　後應無變衰。</div>
<div class='lg-row'>譬如無一識，　能了於二義；</div>
<div class='lg-row'>如是無一義，　二識所能知。</div>
<div class='lg-row'>時若有餘住，　住則不成時；</div>
<div class='lg-row'>時若餘住無，　後滅應非有。</div>
<div class='lg-row'>法與無常異，　法則非無常；</div>
<div class='lg-row'>法與無常一，　法應非有住。</div>
<div class='lg-row'>無常初既劣，　住力定應強；</div>
<div class='lg-row'>此二復何緣，　後見成顛倒？</div>
<div class='lg-row'>若遍諸法體，　無常力初劣；</div>
<div class='lg-row'>應都無有住，　或一切皆常。</div>
<div class='lg-row'>無常若恒有，　住相應常無；</div>
<div class='lg-row'>或彼法先常，　後乃非常住。</div>
<div class='lg-row'>若法無常俱，　而言有住者；</div>
<div class='lg-row'>無常相應妄，　或住相應虛。</div>
<div class='lg-row'>無所見見無，　迴心緣妄境；</div>
<div class='lg-row'>是故唯虛假，　有憶念名生。</div>
</div></div>
<div class='div-pin'><a id='mulu5' />
<p class='h1'>破見品第四</p>
<div class="lg regular"><div class='lg-row'>稟和希勝慧，　是法器應知；</div>
<div class='lg-row'>異此有師資，　無因獲勝利。</div>
<div class='lg-row'>說有及有因，　淨與淨方便；</div>
<div class='lg-row'>世間自不了，　過豈在牟尼？</div>
<div class='lg-row'>捨諸有涅槃，　邪宗所共許；</div>
<div class='lg-row'>真空破一切，　如何彼不欣？</div>
<div class='lg-row'>不知捨證因，　無由能捨證；</div>
<div class='lg-row'>是故牟尼說，　清涼餘定無。</div>
<div class='lg-row'>若於佛所說，　深事以生疑；</div>
<div class='lg-row'>可依無相空，　而生決定信。</div>
<div class='lg-row'>觀現尚有妄，　知後定為虛；</div>
<div class='lg-row'>諸依彼法行，　被誑終無已。</div>
<div class='lg-row'>智者自涅槃，　是能作難作；</div>
<div class='lg-row'>愚夫逢善導，　而無隨趣心。</div>
<div class='lg-row'>不知無怖畏，　遍知亦復然；</div>
<div class='lg-row'>定由少分知，　而生於怖畏。</div>
<div class='lg-row'>生死順流法，　愚夫常習行，</div>
<div class='lg-row'>未曾修逆流，　是故生怖畏。</div>
<div class='lg-row'>諸有愚癡人，　障他真實見；</div>
<div class='lg-row'>無由生善趣，　如何證涅槃？</div>
<div class='lg-row'>寧毀犯尸羅，　不損壞正見；</div>
<div class='lg-row'>尸羅生善趣，　正見得涅槃。</div>
<div class='lg-row'>寧彼起我執，　非空無我見；</div>
<div class='lg-row'>後兼向惡趣，　初唯背涅槃。</div>
<div class='lg-row'>空無我妙理，　諸佛真境界；</div>
<div class='lg-row'>能怖眾惡見，　涅槃不二門。</div>
<div class='lg-row'>愚聞空法名，　皆生大怖畏；</div>
<div class='lg-row'>如見大力者，　怯劣悉奔逃。</div>
<div class='lg-row'>諸佛雖無心，　說摧他論法；</div>
<div class='lg-row'>而他論自壞，　如野火焚薪。</div>
<div class='lg-row'>諸有悟正法，　定不樂邪宗；</div>
<div class='lg-row'>為餘出偽門，　故顯真空義。</div>
<div class='lg-row'>若知佛所說，　真空無我理；</div>
<div class='lg-row'>隨順不生欣，　乖違無厭怖。</div>
<div class='lg-row'>見諸外道眾，　為多無義因；</div>
<div class='lg-row'>樂正法有情，　誰不深悲愍！</div>
<div class='lg-row'>婆羅門離繫，　如來三所宗；</div>
<div class='lg-row'>耳眼意能知，　故佛法深細。</div>
<div class='lg-row'>婆羅門所宗，　多令行誑詐；</div>
<div class='lg-row'>離繫外道法，　多分順愚癡。</div>
<div class='lg-row'>恭敬婆羅門，　為誦諸明故；</div>
<div class='lg-row'>愍念離繫者，　由自苦其身。</div>
<div class='lg-row'>如苦業所感，　非真解脫因；</div>
<div class='lg-row'>勝身業所生，　亦非證解脫。</div>
<div class='lg-row'>略言佛所說，　具二別餘宗；</div>
<div class='lg-row'>不害生人天，　觀空證解脫。</div>
<div class='lg-row'>世人耽自宗，　如愛本生地；</div>
<div class='lg-row'>正法能摧滅，　邪黨不生欣。</div>
<div class='lg-row'>有智求勝德，　應信受真宗；</div>
<div class='lg-row'>正法如日輪，　有目因能見。</div>
</div></div>
<div class='div-pin'><a id='mulu6' />
<p class='h1'>破根境品第五</p>
<div class="lg regular"><div class='lg-row'>於瓶諸分中，　可見唯是色；</div>
<div class='lg-row'>言瓶全可見，　如何能悟真？</div>
<div class='lg-row'>諸有勝慧人，　隨前所說義，</div>
<div class='lg-row'>於香味及觸，　一切類應遮。</div>
<div class='lg-row'>若唯見瓶色，　即言見瓶者；</div>
<div class='lg-row'>既不見香等，　應名不見瓶。</div>
<div class='lg-row'>有障礙諸色，　體非全可見，</div>
<div class='lg-row'>彼分及中間，　由此分所隔。</div>
<div class='lg-row'>極微分有無，　應審諦思察；</div>
<div class='lg-row'>引不成為證，　義終不可成。</div>
<div class='lg-row'>一切有礙法，　皆眾分所成；</div>
<div class='lg-row'>言說字亦然，　故非根所取。</div>
<div class='lg-row'>離顯色有形，　云何取形色？</div>
<div class='lg-row'>即顯取形色，　何故不由身？</div>
<div class='lg-row'>離色有色因，　應非眼所見；</div>
<div class='lg-row'>二法體既異，　如何不別觀。</div>
<div class='lg-row'>身覺於堅等，　共立地等名；</div>
<div class='lg-row'>故唯於觸中，　說地等差別。</div>
<div class='lg-row'>瓶所見生時，　不見有異德；</div>
<div class='lg-row'>體生如所見，　故實性都無。</div>
<div class='lg-row'>眼等皆大造，　何眼見非餘？</div>
<div class='lg-row'>故業果難思，　牟尼真實說。</div>
<div class='lg-row'>智緣未有故，　智非在見先；</div>
<div class='lg-row'>居後智唐捐，　同時見無用。</div>
<div class='lg-row'>眼若行至境，　色遠見應遲；</div>
<div class='lg-row'>何不亦分明，　照極遠近色？</div>
<div class='lg-row'>若見已方行，　行即為無用；</div>
<div class='lg-row'>若不見而往，　定欲見應無。</div>
<div class='lg-row'>若不往而觀，　應見一切色；</div>
<div class='lg-row'>眼既無行動，　無遠亦無障。</div>
<div class='lg-row'>諸法體相用，　前後定應同；</div>
<div class='lg-row'>如何此眼根，　不見於眼性？</div>
<div class='lg-row'>眼中無色識，　識中無色眼；</div>
<div class='lg-row'>色內二俱無，　何能合見色？</div>
<div class='lg-row'>所聞若能表，　何不成非音？</div>
<div class='lg-row'>聲若非能詮，　何故緣生解？</div>
<div class='lg-row'>聲若至耳聞，　如何了聲本？</div>
<div class='lg-row'>聲無頓說理，　如何全可知？</div>
<div class='lg-row'>乃至非所聞，　應非是聲性；</div>
<div class='lg-row'>先無而後有，　理定不相應。</div>
<div class='lg-row'>心若離諸根，　去亦應無用；</div>
<div class='lg-row'>設如是命者，　應常無有心。</div>
<div class='lg-row'>令心妄取塵，　依先見如焰，</div>
<div class='lg-row'>妄立諸法義，　是想蘊應知。</div>
<div class='lg-row'>眼色等為緣，　如幻生諸識；</div>
<div class='lg-row'>若執為實有，　幻喻不應成。</div>
<div class='lg-row'>世間諸所有，　無不皆難測；</div>
<div class='lg-row'>根境理同然，　智者何驚異！</div>
<div class='lg-row'>諸法如火輪，　變化夢幻事，</div>
<div class='lg-row'>水月彗星響，　陽焰及浮雲。</div>
</div></div>
<div class='div-pin'><a id='mulu7' />
<p class='h1'>破邊執品第六</p>
<div class="lg regular"><div class='lg-row'>諸法若實有，　應不依他成；</div>
<div class='lg-row'>既必依他成，　定知非實有。</div>
<div class='lg-row'>非即色有瓶，　非離色有瓶；</div>
<div class='lg-row'>非依瓶有色，　非有瓶依色。</div>
<div class='lg-row'>若見二相異，　謂離瓶有同；</div>
<div class='lg-row'>二相既有殊，　應離瓶有異。</div>
<div class='lg-row'>若一不名瓶，　瓶應不名一；</div>
<div class='lg-row'>瓶一曾無合，　瓶應無一名。</div>
<div class='lg-row'>若色遍於實，　色應得大名；</div>
<div class='lg-row'>敵論若非他，　應申自宗義。</div>
<div class='lg-row'>有數等能相，　顯所相不成；</div>
<div class='lg-row'>除此更無因，　故諸法非有。</div>
<div class='lg-row'>離別相無瓶，　故瓶體非一；</div>
<div class='lg-row'>一一非瓶故，　瓶體亦非多。</div>
<div class='lg-row'>非無有觸體，　與有觸體合；</div>
<div class='lg-row'>故色等諸法，　不可合為瓶。</div>
<div class='lg-row'>色是瓶一分，　故色體非瓶；</div>
<div class='lg-row'>有分既為無，　一分如何有？</div>
<div class='lg-row'>一切色等性，　色等相無差；</div>
<div class='lg-row'>唯一類是瓶，　餘非有何理？</div>
<div class='lg-row'>若色異味等，　不異於瓶等；</div>
<div class='lg-row'>瓶等即味等，　色何即瓶等？</div>
<div class='lg-row'>瓶等既無因，　體應不成果；</div>
<div class='lg-row'>故若異色等，　瓶等定為無。</div>
<div class='lg-row'>瓶等因若有，　可為瓶等因；</div>
<div class='lg-row'>瓶等因既無，　如何生瓶等？</div>
<div class='lg-row'>色等和合時，　終不成香等；</div>
<div class='lg-row'>故和合一體，　應如瓶等無。</div>
<div class='lg-row'>如離於色等，　瓶體實為無；</div>
<div class='lg-row'>色體亦應然，　離風等非有。</div>
<div class='lg-row'>煖即是火性，　非煖如何燒？</div>
<div class='lg-row'>故薪體為無，　離此火非有。</div>
<div class='lg-row'>餘煖雜故成，　如何不成火？</div>
<div class='lg-row'>若餘不成煖，　由火法應無。</div>
<div class='lg-row'>若火微無薪，　應離薪有火；</div>
<div class='lg-row'>火微有薪者，　應無火極微。</div>
<div class='lg-row'>審觀諸法時，　無一體實有；</div>
<div class='lg-row'>一體既非有，　多體亦應無。</div>
<div class='lg-row'>若法更無餘，　汝謂為一體；</div>
<div class='lg-row'>諸法皆三性，　故一體為無。</div>
<div class='lg-row'>有非有俱非，　一非一雙泯，</div>
<div class='lg-row'>隨次應配屬，　智者達非真。</div>
<div class='lg-row'>於相續假法，　惡見諸真常；</div>
<div class='lg-row'>積集假法中，　邪執言實有。</div>
<div class='lg-row'>諸法眾緣成，　性羸無自在；</div>
<div class='lg-row'>虛假依他立，　故我法皆無。</div>
<div class='lg-row'>果眾緣合成，　離緣無別果；</div>
<div class='lg-row'>如是合與果，　諸聖達皆無。</div>
<div class='lg-row'>識為諸有種，　境是識所行；</div>
<div class='lg-row'>見境無我時，　諸有種皆滅。</div>
</div></div>
<div class='div-pin'><a id='mulu8' />
<p class='h1'>破有為相品第七</p>
<div class="lg regular"><div class='lg-row'>若本無而生，　先無何不起？</div>
<div class='lg-row'>本有而生者，　後有復應生。</div>
<div class='lg-row'>果若能違因，　先無不應理；</div>
<div class='lg-row'>果立因無用，　先有亦不成。</div>
<div class='lg-row'>此時非有生，　彼時亦無生；</div>
<div class='lg-row'>此彼時無生，　何時當有生？</div>
<div class='lg-row'>如生於自性，　生義既為無，</div>
<div class='lg-row'>於他性亦然，　生義何成有？</div>
<div class='lg-row'>初中後三位，　生前定不成？</div>
<div class='lg-row'>二一既為無，　一一如何有？</div>
<div class='lg-row'>非離於他性，　唯從自性生；</div>
<div class='lg-row'>非從他及俱，　故生定非有。</div>
<div class='lg-row'>前後及同時，　二俱不可說；</div>
<div class='lg-row'>故生與瓶等，　唯假有非真。</div>
<div class='lg-row'>舊若在新前，　前生不應理；</div>
<div class='lg-row'>舊若居新後，　後生理不成。</div>
<div class='lg-row'>現非因現起，　亦非因去來；</div>
<div class='lg-row'>未來亦不因，　去來今世起。</div>
<div class='lg-row'>若具即無來，　既滅應非往；</div>
<div class='lg-row'>法體相如是，　幻等喻非虛。</div>
<div class='lg-row'>生住滅三相，　同時有不成，</div>
<div class='lg-row'>前後亦為無，　如何執為有？</div>
<div class='lg-row'>若生等諸相，　復有別生等；</div>
<div class='lg-row'>應住滅如生，　或生住如滅。</div>
<div class='lg-row'>所相異能相，　何為體非常？</div>
<div class='lg-row'>不異四應同，　或復全非有。</div>
<div class='lg-row'>有不生有法，　有不生無法；</div>
<div class='lg-row'>無不生有法，　無不生無法。</div>
<div class='lg-row'>有不成有法，　有不成無法；</div>
<div class='lg-row'>無不成有法，　無不成無法。</div>
<div class='lg-row'>半生半未生，　非一生時體；</div>
<div class='lg-row'>或以未生位，　應亦是生時。</div>
<div class='lg-row'>生時若是果，　體即非生時；</div>
<div class='lg-row'>生時若自然，　應失生時性。</div>
<div class='lg-row'>已生異未生，　別有中間位；</div>
<div class='lg-row'>生時異二位，　應別有中間。</div>
<div class='lg-row'>若謂生時捨，　方得已生時；</div>
<div class='lg-row'>是則應有餘，　得時而可見。</div>
<div class='lg-row'>若至已生位，　理必無生時；</div>
<div class='lg-row'>已生有生時，　云何從彼起？</div>
<div class='lg-row'>未至已生位，　若立為生時；</div>
<div class='lg-row'>何不謂無瓶？　未生無別故。</div>
<div class='lg-row'>非生時有用，　能簡未生時；</div>
<div class='lg-row'>亦非體未圓，　別於已生位。</div>
<div class='lg-row'>前位生時無，　後位方言有；</div>
<div class='lg-row'>兼成已生位，　故此位非無。</div>
<div class='lg-row'>有時名已生，　無時名未起；</div>
<div class='lg-row'>除茲有無位，　誰復謂生時？</div>
<div class='lg-row'>諸有執離因，　無別所成果；</div>
<div class='lg-row'>轉生及轉滅，　理皆不可成。</div>
</div></div>
<div class='div-pin'><a id='mulu9' />
<p class='h1'>教誡弟子品第八</p>
<div class="lg regular"><div class='lg-row'>由少因緣故，　疑空謂不空；</div>
<div class='lg-row'>依前諸品中，　理教應重遣。</div>
<div class='lg-row'>能所說若有，　空理則為無；</div>
<div class='lg-row'>諸法假緣成，　故三事非有。</div>
<div class='lg-row'>若唯說空過，　不空義即成；</div>
<div class='lg-row'>不空過已明，　空義應先立。</div>
<div class='lg-row'>諸欲壞他宗，　必應成己義；</div>
<div class='lg-row'>何樂談他失，　而無立己宗？</div>
<div class='lg-row'>為破一等執，　假立遣為宗；</div>
<div class='lg-row'>他三執既除，　自宗隨不立。</div>
<div class='lg-row'>許執為現見，　空因非有能；</div>
<div class='lg-row'>餘宗現見因，　此宗非所許。</div>
<div class='lg-row'>若無不空理，　空理如何成？</div>
<div class='lg-row'>汝既不立空，　不空應不立。</div>
<div class='lg-row'>若許有無宗，　有宗方可立；</div>
<div class='lg-row'>無宗若非有，　有宗應不成。</div>
<div class='lg-row'>若諸法皆空，　如何火名煖？</div>
<div class='lg-row'>此如前具遣，　火煖俗非真。</div>
<div class='lg-row'>若謂法實有，　遮彼說為空；</div>
<div class='lg-row'>應四論皆真，　見何過而捨？</div>
<div class='lg-row'>若諸法都無，　生死應非有；</div>
<div class='lg-row'>諸佛何曾許，　執法定為無？</div>
<div class='lg-row'>若真離有無，　何緣言俗有？</div>
<div class='lg-row'>汝本宗亦爾，　致難復何為？</div>
<div class='lg-row'>諸法若都無，　差別應非有；</div>
<div class='lg-row'>執諸法皆有，　差別亦應無。</div>
<div class='lg-row'>若謂法非有，　無能破有因；</div>
<div class='lg-row'>破有因已明，　汝宗何不立？</div>
<div class='lg-row'>說破因易得，　是世俗虛言；</div>
<div class='lg-row'>汝何緣不能，　遮破真空義？</div>
<div class='lg-row'>有名詮法有，　謂法實非無；</div>
<div class='lg-row'>無名表法無，　法實應非有。</div>
<div class='lg-row'>由名解法有，　遂謂法非無；</div>
<div class='lg-row'>因名知法無，　應信法非有。</div>
<div class='lg-row'>諸世間可說，　皆是假非真；</div>
<div class='lg-row'>離世俗名言，　乃是真非假。</div>
<div class='lg-row'>謗諸法為無，　可墜於無見；</div>
<div class='lg-row'>唯蠲諸妄執，　如何說墮無？</div>
<div class='lg-row'>有非真有故，　無亦非真無；</div>
<div class='lg-row'>既無有真無，　何有於真有？</div>
<div class='lg-row'>有因證法空，　法空應不立；</div>
<div class='lg-row'>宗因無異故，　因體實為無。</div>
<div class='lg-row'>謂空喻別有，　例諸法非空；</div>
<div class='lg-row'>唯有喻應成，　內我同烏黑。</div>
<div class='lg-row'>若法本性空，　見空有何德？</div>
<div class='lg-row'>虛妄分別縛，　證空見能除。</div>
<div class='lg-row'>法成一成無，　違真亦違俗；</div>
<div class='lg-row'>故與有一異，　二俱不可言。</div>
<div class='lg-row'>有非有俱非，　諸宗皆寂滅；</div>
<div class='lg-row'>於中欲興難，　畢竟不能申。</div>
</div><p>聖天菩薩造論既周，重敘摧邪，復說頌曰：</p>

<div class="lg regular" style="margin-left:1em;"><div class='lg-row'>「我在為燎邪宗火，　沷以如來正教酥，</div>
<div class='lg-row'>又扇因明廣大風，　誰敢如蛾投猛焰？」</div>
</div>
<p class='juan'>廣百論本一卷</p></div>
</div><!-- end of div[@id='body'] -->
</body></html>