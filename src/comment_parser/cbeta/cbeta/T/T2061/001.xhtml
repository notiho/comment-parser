<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宋高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2061
<div class='div-other'><a id='mulu1' />
<p class='h1'>進《高僧傳》表</p><p class="byline">端拱元年十月日左街天壽寺通慧大師賜紫臣僧贊寧上表</p><p>臣僧贊寧等言，自太平興國七年伏奉勅旨，俾修《高僧傳》與新譯經同入藏者，臣等遐求事跡，博採碑文，今已撰集成三十卷，謹詣闕庭進上。益琅函而更廣，延玉曆以彌長。臣等誠憂誠恐，兢惕之至。臣等聞渾儀之外，別有釋天；法海之中，多生僧寶。釋天可則，阿難記事而載言；僧寶堪稱，慧皎為篇而作傳。猗歟我佛，號「大遍知」，知教法之無依，委帝王之有力。當二千載之後，屬一萬年之初，伏惟應運統天叡文英武大聖至明廣孝皇帝陛下，神龍在天，愛日升上，土疆開闢，四夷請吏而貢琛，時律均和，百穀登敖而棲畝，耕籍田而又勸，賜酺飲以咸歡，儒術特興，玄風爰振。是以麒麟非中國之物，白雉非草莽之禽，今遊苑囿之間，且類牢籠之畜。近以從澶至濮，黃河牽一帶之清；自古及今，青史載千年之應。斯蓋陛下來從不動之地，示為長壽之王。飜譯成經，製甚深之御序；迴文作頌，演無盡之法音。仍降鳳書，令編《僧史》。屬此雍熙之運，伸其貞觀之風，合選兼才，豈當末學？得不擒犀截角，搴翠刪毛，精求出類之人，取法表年之史。所恨空門寡學，釋胄何知！或有可觀，實錄聊摹於陳壽；如苞深失，戾經宜罪於馬遷。副陛下遺賢必取之心，助陛下墜典咸修之美。今遇乾明聖節，謹令弟子賜紫顯忠、同元受勅，相國寺賜紫智輪進納。伏乞叡慈，略賜御覽。恭惟聖主是文章之主，微臣非惇史之臣。儻示天機，令知凡例。如得操北斗而斟酌，或示刀圭；執南箕而簸揚，方除糠糩。臣等冒黷天顏，無任惶懼激切屏營之至，謹言。</p>
</div>
<div class='div-other'><a id='mulu2' />
<p class='h1'>批答</p><p>勅通慧大師贊寧，省所令左街天壽寺賜紫僧顯忠進編修《有宋高僧傳》三十卷事，具悉。一乘妙道，六度玄門，代有奇人，迭恢聖教。若無纂述，何以顯揚？繄爾真流，棲心法苑，成茲編集，頗効辛勤。備觀該總之能，深切歎嘉之意。其所進《高僧傳》，已令僧錄司編入大藏。今賜絹三千匹，至可領也。故茲獎諭，想宜知悉。冬寒，想比清休否？遣書指不多及。十八日勅。</p>
</div>
<div class='div-xu'><a id='mulu3' />
<p class='h1'>宋高僧傳序</p><p>臣聞賢劫綿長，世間宏廓，天與時而不盡，地受富以無疆，最靈之氣牣于中，大聖之師居于上。偉哉！釋迦方隱，彌勒未來，其間出命世之人，此際多分身之聖，肆為僧相，喜示沙門。言與行而可觀，槧兼觚而爭錄。是以王巾《僧史》，孫綽《道賢》，摹列傳以周流，象世家而布濩，蓋欲希顏之者，慕藺之儔，成飛錫之應真，作曳山之上士。時則裴子野著《眾僧傳》，釋法濟撰《高逸沙門傳》，陸杲述《沙門傳》，釋寶唱立《名僧傳》，斯皆河圖作《洪範》之椎輪，土鼓為《咸池》之坏器。焉知來者，靡曠其人。慧皎刊修，用實行潛光之目；道宣緝綴，續高而不名之風，令六百載行道之人弗墜于地者矣。爰自貞觀命章之後，西明絕筆已還，此作蔑聞，斯文將缺。時有再至，肅殺過而繁華來；世無久虛，地天<span class='corr'>泰</span>而聖明出。我應運統天叡文英武大聖至明廣孝皇帝陛下，陽龍挺德，斗電均威。踐大道也，犧、黃輸執御之勞；多天才也，周、孔行弟子之職。講信修睦，崇德報功，一統無遺，百王有愧，四海若窺於掌內，萬機皆發於宸衷。然而玄牝留神，釋天淡慮。長生授術，時開太一之壇；續法延期，僧度倍千之戒。浮圖揭漢，梵夾飜華，將佛國之同風，與玉京而合制。慨茲釋侶，代有其人，思景行之莫聞，實紀錄之彌曠。臣等謬膺良選，俱乏史才，空門不出於董狐，弱手難探於禹穴。而乃循十科之舊例，輯萬行之新名。或案誄銘，或徵志記，或問輶軒之使者，或詢耆舊之先民，研磨將經論略同，讎校與史書懸合。勒成三帙，上副九重，列僧寶之瓌奇，知佛家之富貴。昔者嘉祥筆削，盡美善於東南；澄照纂修，足英髦於關輔。蓋是拘於墟也，傳不習乎？豈若皇朝也，八極張羅，舉之則無物不至；四夷弭伏，求之則何事不供。臣等分面徵搜，各塗搆集，如見一家之好，且無諸國之殊，所以成十科者，易同拾取。其正傳五百三十三人，附見一百三十人。矧復逐科盡處，象史「論」以攄辭；因事言時，為傳家之「系」斷。厥號《有宋高僧傳》焉。庶幾乎銅馬為式，選千里之駿駒；竹編見書，實六和之年表。觀之者務進，悟之者思齊，皆登三藐之山，悉入薩云之海，永資聖曆，俱助皇明，齊愛日之炳光，應嵩山之呼壽云爾。時端拱元年乾明節臣僧贊寧等謹上。</p>
</div><p style="margin-left:1em">譯經篇第一<span class='note-inline'>(變梵成華。通凡入聖。法輪斯轉。諸佛所師。)</span></p>
<p style="margin-left:1em">義解篇第二<span class='note-inline'>(尋文見義。得意忘言。三慧克全。二依當轉。)</span></p>
<p style="margin-left:1em">習禪篇第三<span class='note-inline'>(修至無念。善惡都亡。亡其所亡。常住安樂。)</span></p>
<p style="margin-left:1em">明律篇第四<span class='note-inline'>(嚴而少恩。正而急護。嬰守三業。同彼金湯。)</span></p>
<p style="margin-left:1em">護法篇第五<span class='note-inline'>(家有良吏。守藏何虞。法有名師。外禦其侮。)</span></p>
<p style="margin-left:1em">感通篇第六<span class='note-inline'>(逆於常理。感而遂通。化于世間。觀之難測。)</span></p>
<p style="margin-left:1em">遺身篇第七<span class='note-inline'>(難捨易捐。施中第一。以穢漏體。迴金剛身。)</span></p>
<p style="margin-left:1em">讀誦篇第八<span class='note-inline'>(十種法師。此為高大。染枸櫞花。果時瓤赤。)</span></p>
<p style="margin-left:1em">興福篇第九<span class='note-inline'>(為己為他。福生罪滅。有為之善。其利博哉。)</span></p>
<p style="margin-left:1em">雜科聲德十<span class='note-inline'>(統攝諸科。同歸高尚。唱導之匠。光顯佛乘。)</span></p>

<p class='juan'><a id='mulu4' />宋高僧傳卷第一</p><p class="byline">宋左街天壽寺通慧大師賜紫沙門贊寧等奉　勅撰</p>
<div class='div-other'><a id='mulu5' />
<div class='div-other'><a id='mulu6' />
<p class='h2'>譯經篇第一之一<span class='note-inline'>(正傳三人附見一人)</span></p>
<div class='div-other'><a id='mulu7' />
<p class='h3'>唐京兆大薦福寺義淨傳</p><p>釋義淨字文明，姓張氏，范陽人也。髫齓之時，辭親落髮，遍詢名匠，廣探群籍，內外閑習，今古博通。年十有五，便萌其志，欲遊西域，仰法顯之雅操，慕玄奘之高風。加以勤無棄時，手不釋卷，弱冠登具，愈堅貞志。</p>
<p>咸亨二年，年三十有七，方遂發足。初至番禺，得同志數十人，及將登舶，餘皆退罷。淨奮勵孤行，備歷艱險。所至之境，皆洞言音。凡遇酋長，俱加禮重。鷲峯、雞足，咸遂周遊；鹿苑、祇林，並皆瞻矚。諸有聖迹，畢得追尋。經二十五年，歷三十餘國，以天后證聖元年乙未仲夏，還至河洛。得梵本經律論近四百部，合五十萬頌，金剛座真容一鋪、舍利三百粒。天后親迎于上東門外，諸寺緇伍具幡蓋歌樂前導，勅於佛授記寺安置焉。</p>
<p>初與于闐三藏實叉難陀飜《華嚴經》。久視之後乃自專譯。起庚子歲至長安癸卯，於福先寺及雍京西明寺譯《金光明最勝王》、《能斷金剛般若》、《彌勒成佛》、《一字呪王》、《莊嚴王陀羅尼》、《長爪梵志》等經，《根本一切有部毘柰耶》、《尼陀那目得迦》、《百一羯磨》、《攝》等，《掌中》、《取因假設》、《六門教授》等論、及《龍樹勸誡頌》，凡二十部。北印度沙門阿儞真那證梵文義，沙門波崙、復禮、慧表、智積等筆受證文，沙門法寶、法藏、德感、勝莊、神英、仁亮、大儀、慈訓等證義，成均太學助教許觀監護，繕寫進呈。天后製《聖教序》，令標經首。</p>
<p>暨和帝神龍元年乙巳，於東洛內道場譯《孔雀王經》，又於大福先寺出《勝光天子》、《香王菩薩呪》、《一切莊嚴王經》四部，沙門盤度讀梵文，沙門玄傘筆受，沙門大儀證文，沙門勝莊、利貞證義，兵部侍郎崔湜、給事中<span class='corr'>盧</span>粲潤文正字，祕書監駙馬都尉楊慎交監護。帝深崇釋典，特抽叡思，製《大唐龍興三藏聖教序》。又御洛陽西門，宣示群官新飜之經。</p>
<p>二年，淨隨駕歸雍京，置飜經院於大薦福寺，居之。三年，詔入內與同飜經沙門九旬坐夏。帝以昔居房部，幽厄無歸，祈念藥師，遂蒙降祉，荷茲往澤，重闡鴻猷。因命法徒更重傳譯於大佛光殿，二卷成文，曰《藥師瑠璃光佛本願功德經》。帝御法筵，手自筆受。</p>
<p>睿宗<span class='corr'>唐</span>隆元年庚戌，於大薦福寺出《浴像功德經》、《毘柰耶雜事》、二眾《戒經》、《唯識寶生》、《所緣釋》等二十部。吐火羅沙門達磨末磨、中印度沙門拔弩證梵義，罽賓沙門達磨難陀證梵文，居士東印度首領伊舍羅證梵本，沙門慧積、居士中印度李釋迦、度頗多<span class='corr'>讀</span>梵本，沙門文綱、慧沼、利貞、勝莊、愛同、思恒證義，玄傘、智積筆受，居士東印度瞿曇金剛、迦濕彌羅國王子阿順證譯，修文館大學士李嶠、兵部尚書韋嗣立、中書侍郎趙彥昭、吏部侍郎盧藏用、兵部侍郎張說、中書舍人李<span class='corr'>乂</span>二十餘人次文潤色，左僕射韋巨源、右僕射蘇瓌監護，祕書大監嗣虢王邕同監護。</p>
<p>景雲二年辛亥，復於大薦福寺譯《稱讚如來功德神呪》等經，太常卿薛崇嗣監護。自天后久視迄睿宗景雲，都飜出五十六部，二百三十卷。又別撰《大唐西域求法高僧傳》、《南海寄歸內法傳》、《別說罪要行法》、《受用三法水要法》、《護命放生軌儀》，凡五部，九卷。又出《說一切有部跋窣堵》，即諸律中犍度、跋渠之類，蓋梵音有楚、夏耳，約七十八卷。淨雖遍飜三藏，而偏攻律部，譯綴之暇，曲授學徒。凡所行事皆尚急護。漉囊滌穢，特異常倫。學侶傳行，遍于京洛。美哉！亦遺法之盛事也。</p>
<p>先天二年卒，春秋七十九，法臘五十九，葬事官供。所出《跋窣堵》唯存真本，未暇覆疏，而逼泥曰。然其傳度經律，與奘師抗衡。比其著述，淨多文性，傳密呪，最盡其妙，二三合聲，爾時方曉矣。今塔在洛京龍門北之高岡焉。</p>
<p>系曰：「譯」之言「易」也，謂以所有易所無也。譬諸枳橘焉，由易土而殖，橘化為枳。枳橘之呼雖殊，而辛芳榦葉無異。又如西域尼拘律陀樹，即東夏之楊柳，名雖不同，樹體是一。自漢至今皇宋，飜譯之人多矣。晉、魏之際，唯西竺人來，止稱「尼拘」耳。此方參譯之士，因西僧指楊柳，始體言意。其後東僧往彼，識尼拘是東夏之柳。兩土方言，一時洞了焉。唯西唯東，二類之人未為盡善。東僧往西，學盡梵書，解盡佛意，始可稱善。傳譯者，宋、齊已還，不無去彼迴者，若入境觀風必聞其政者，奘師、<span class='corr'>淨</span>師為得其實。此二師者兩全通達，其猶見璽文知是天子之書，可信也。《周禮》象胥氏通夷狄之言，淨之才智，可謂釋門之象胥也歟！</p>
</div>
<div class='div-other'><a id='mulu8' />
<p class='h3'>唐洛陽廣福寺金剛智傳</p><p>釋跋日羅菩提，華言金剛智。南印度摩賴耶國人也，華言「光明」，其國境近觀音宮殿補陀落伽山。父婆羅門善五明論，為建支王師。智生數歲，日誦萬言，目覽心傳，終身無忘。年十六，開悟佛理，不樂習尼揵子諸論，乃削染出家，蓋宿植之力也。後隨師往中印度那爛陀寺，學修多羅、阿毘達磨等。洎登戒法，遍聽十八部律。又詣西印度學小乘諸論及瑜伽、三密、陀羅尼門。十餘年全通三藏。次復遊師子國，登楞伽山，東行佛誓、裸人等二十餘國。聞脂那佛法崇盛，泛舶而來，以多難故，累歲方至。</p>
<p>開元己未歲，達于廣府，勅迎就慈恩寺，尋徙薦福寺。所住之剎，必建大曼拏羅灌頂道場，度於四眾。大智、大慧二禪師、不空三藏皆行弟子之禮焉。後隨駕洛陽，其年自正月不雨迨于五月，嶽瀆靈祠，禱之無應。乃詔智結壇祈請。於是用不空鉤、依菩薩法，在所住處起壇，深四肘，躬繪七俱胝菩薩像，立期以開光，明日定隨雨焉。帝使一行禪師謹密候之。至第七日，炎氣爞爞，天無浮翳。午後，方開眉眼，即時西北風生，飛瓦拔樹，崩雲泄雨，遠近驚駭。而結壇之地，穿穴其屋，洪注道場。質明，京城士庶皆云：「智獲一龍，穿屋飛去。」求觀其處，日千萬人，斯乃壇法之神驗也。于時帝留心玄牝，未重空門，所司希旨，奏外國蕃僧遣令歸國，行有日矣。侍者聞智，智曰：「吾是梵僧，且非蕃胡，不干明勅，吾終不去。」數日，忽乘傳將之雁門，奉辭，帝大驚，下手詔留住。</p>
<p>初，帝之第二十五公主甚鍾其愛，久疾不救，移臥於咸宜外館，閉目不語，已經旬朔。有勅令智授之戒法，此乃料其必終，故有是命。智詣彼，擇取宮中七歲二女子，以緋繒纏其面目，臥於地，使牛仙童寫勅一紙，焚於他所，智以密語呪之。二女冥然誦得，不遺一字。智入三摩地，以不思議力令二女持勅詣琰摩王。食頃間，王令公主亡保母劉氏護送公主魂隨二女至，於是公主起坐開目，言語如常。帝聞之，不俟仗衛，馳騎往于外館。公主奏曰：「冥數難移，今王遣迴，略覲聖顏而已。」可半日間，然後長逝。自爾帝方加歸仰焉。</p>
<p>武貴妃寵異六宮，薦施寶玩，智勸貴妃急造金剛壽命菩薩像，又勸河東郡王於毘盧遮那塔中繪像；謂門人曰：「此二人者壽非久矣。」經數月，皆如其言，凡先覺多此類也。</p>
<p>智理無不通，事無不驗，經、論、戒律、祕呪餘書，隨問剖陳，如鐘虡受。有登其門者，智一覿其面，永不忘焉。至於語默興居，凝然不改，喜怒逆順，無有異容，瞻禮者莫知津涯，自然率服矣。</p>
<p>自開元七年，始屆番禺，漸來神甸，廣敷《密藏》，建曼拏羅，依法製成，皆感靈瑞。沙門一行欽尚斯教，數就諮詢，智一一指授，曾無遺隱。一行自立壇灌頂，遵受斯法，既知利物，請譯流通。十一年，奉勅於資聖寺飜出《瑜伽念誦法》二卷、《七俱胝陀羅尼》二卷，東印度婆羅門大首領直中書伊舍羅譯語，嵩岳沙門溫古筆受。十八年，於大薦福寺又出《曼殊室利五字心陀羅尼》、《觀自在瑜伽法要》各一卷，沙門智藏譯語，一行筆受，刪綴成文。復觀舊《隨求》本中有闕章句，加之滿足。智所譯總持、印契，凡至皆驗，祕密流行，為其最也。兩京稟學，濟度殊多，在家出家，傳之相繼。</p>
<p>二十年壬申八月既望，於洛陽廣福寺命門人曰：「白月圓時，吾當去矣。」遂禮毘盧遮那佛，旋繞七匝，退歸本院，焚香發願，頂戴梵夾并新譯教法，付囑訖，寂然而化。壽七十一，臘五十一。其年十一月七日葬於龍門南伊川之右，建塔旌表。傳教弟子不空奏舉，勅<span class='corr'>諡</span>國師之號。灌頂弟子中書侍郎杜鴻漸，素所歸奉，述碑紀德焉。</p>
<p>系曰：五部曼拏羅法，攝取鬼物，必附麗童男處女，去疾除祅也絕易。近世之人，用是圖身口之利，乃寡徵驗，率為時所慢。吁，正法醨薄，一至於此！</p>
</div>
<div class='div-other'><a id='mulu9' />
<p class='h3'>唐京兆大興善寺不空傳<span class='note-inline'>(慧朗)</span></p><p>釋不空，梵名阿目佉跋折羅，華言不空金剛，止行二字，略也。本北天竺婆羅門族，幼失所天，隨叔父觀光東國。年十五，師事金剛智三藏，初導以梵本悉曇章及聲明論，浹旬已通徹矣。師大異之，與受菩薩戒，引入金剛界大曼荼羅，驗以擲花，知後大興教法。洎登具戒，善解一切有部，諳異國書語。師之飜經，常令共譯。凡學聲明論，一紀之功，六月而畢。誦《文殊普賢行願》，一年之限，再夕而終。其敏利皆此類也。欲求學新瑜伽、五部、三密法，涉于三載，師未教詔。空擬迴天竺，師夢京城諸寺佛菩薩像皆東行，寐寤乃知空是真法器，遂允所求。授與五部灌頂、護摩、阿闍梨法及《毘盧遮那經》、《蘇悉地軌則》等，盡傳付之。厥後師往洛陽，隨侍之際，遇其示滅，即開元二十年矣。影堂既成，追<span class='corr'>諡</span>已畢，曾奉遺旨，令往五天并師子國，遂議遐征。</p>
<p>初至南海郡，採訪使劉巨隣懇請灌頂，乃於法性寺相次度人百千萬眾。空自對本尊祈請旬日，感文殊現身。及將登舟，採訪使召誡番禺界蕃客大首領伊習賓等曰：「今三藏往南天竺師子國，宜約束船主，好將三藏并弟子含光、慧辯等三七人、國信等達彼，無令疎失。」</p>
<p>二十九年十二月，附崑崙舶離南海，至訶陵國界，遇大黑風。眾商惶怖，各作本國法禳之，無驗，皆膜拜求哀，乞加救護，慧辯等亦慟哭。空曰：「吾今有法，汝等勿憂。」遂右手執五股菩提心杵，左手持《般若佛母經》夾，作法誦《大隨求》一遍，即時風偃海澄。又遇大鯨出水，噴浪若山，甚於前患。眾商甘心委命，空同前作法，令慧辯誦《娑竭龍王經》，逡巡，眾難俱息。</p>
<p>既達師子國，王遣使迎之。將入城，步騎羽衛，駢羅衢路。王見空，禮足請住宮中，七日供養。日以黃金斛滿盛香水，王為空躬自洗浴，次太子、后妃、輔佐，如王之禮焉。空始見普賢阿闍梨，遂奉獻金寶錦繡之屬，請開十八會《金剛頂》瑜伽法門，毘盧遮那大悲胎藏、建立壇法，并許含光、慧辯等同受五部灌頂。空自爾學無常師，廣求密藏及諸經論五百餘部，本三昧耶、諸尊密印、儀形色像、壇法幖幟，文義性相，無不盡源。一日，王作調象戲，人皆登高望之，無敢近者。空口誦、手印，<span class='corr'>住</span>於慈定，當衢而立，狂象數頭頓皆<span class='corr'>踼</span>跌，舉國奇之。次遊五印度境，屢彰瑞應。</p>
<p>至天寶五載還京，進師子國王尸羅迷伽表及金寶瓔珞，《般若》梵夾、雜珠、白㲲等，奉勅權止鴻臚。續詔入內立壇，為帝灌頂。後移居淨影寺。是歲終夏愆陽，詔令祈雨。制曰：「時不得賒，雨不得暴。」空奏立孔雀王壇，未盡三日，雨已浹洽。帝大悅，自持寶箱賜紫袈裟一副，親為披擐，仍賜絹二百匹。後因一日大風卒起，詔空禳止，請銀缾一枚作法加持，須臾戢靜。忽因池鵝誤觸缾傾，其風又作，急暴過前，勅令再止，隨止隨効。帝乃賜號曰智藏焉。</p>
<p>天寶八載，許迴本國，乘驛騎五匹，至南海郡，有勅再留。十二載，勅令赴河、隴節度使哥舒翰所請。十三載，至武威，住開元寺，節度使洎賓從皆願受灌頂，士庶數千人咸登道場，弟子含光等亦受五部法。別為功德使開府李元琮受法，并授金剛界大曼荼羅。是日道場地震，空曰：「群心之至也。」</p>
<p>十五載，詔還京，住大興善寺。至德初，鑾駕在靈武、鳳翔，空常密奉表起居，肅宗亦密遣使者求祕密法。洎收京反正之日，事如所料。乾元中，帝請入內，建道場護摩法，為帝受轉輪王位七寶灌頂。上元末，帝不豫，空以大隨求真言祓除，至七過，翼日乃瘳，帝愈加殊禮焉。空表請入山，李輔國宣勅令於終南山智炬寺修功德。念誦之夕，感大樂薩埵舒毫發光，以相證驗，位隣悉地，空曰：「眾生未度，吾安自度耶？」</p>
<p>肅宗厭代，代宗即位，恩渥彌厚。譯《密嚴》、《仁王》二經畢，帝為序焉。頒行之日，慶雲俄現，舉朝表賀。永泰元年十一月一日，制授特進試鴻臚卿，加號大廣智三藏。大曆三年，於興善寺立道場，勅賜錦繡褥十二領、繡羅幡三十二首，又賜道場僧二七日齋糧。勅近侍大臣諸禁軍使並入灌頂。四年冬，空奏天下食堂中置文殊菩薩為上座，制許之，此蓋慊憍陳如是小乘教中始度故也。五年夏，有詔請空往五臺山修功德，于時彗星出焉。法事告終，星亦隨沒。秋，空至自五臺，帝以師子驄并御鞍轡遣中使出城迎入，賜沿道供帳。</p>
<p>六年十月二日，帝誕節，進所譯之經表云：「爰自幼年承事先師三藏十有四載，稟受瑜伽法門。復遊五印度求所未授者，并諸經論，計五百餘部，天寶五載却至上都。上皇詔入內立灌頂道場，所齎梵經盡許飜度。肅宗於內立護摩及灌頂法。累奉二聖令鳩聚先代外國梵文，或絛索脫落者修，未譯者譯。陛下恭遵遺旨，再使飜傳，利濟群品。起于天寶迄今大曆六年，凡一百二十餘卷，七十七部，并目錄及筆受等僧俗名字，兼略出念誦儀軌，寫畢，遇誕節，謹具進上。」勅付中外，並編入《一切經目錄》中。李憲誠宣勅賜空錦綵絹八百匹，同翻經十大德各賜三十匹。沙門潛真表謝。僧俗弟子賜物有差。</p>
<p>又以京師春夏不雨，詔空祈請，如三日內雨，是和尚法力；三日已往而霈然者，非法力也。空受勅立壇，至第二日大雨云足。帝賜紫羅衣并雜綵百匹，弟子衣七副，設千僧齋，以報功也。空進表請造文殊閣，勅允奏。貴妃、韓王、華陽公主同成之，捨內庫錢約三千萬計。復翻《孽路荼王經》，宣賜相繼，旁午道路。</p>
<p>至九年，自春抵夏，宣揚妙法，誡勗門人。每語及《普賢願行》、《出生無邊法門經》，勸令誦持，再三歎息。其先受法者，偏令屬意觀菩提心本尊大印，直詮阿字了法，不生證大覺身，若指諸掌，重重囑累。一夜，命弟子趙遷：「持筆硯來，吾略出涅槃茶毘儀軌以貽後代，使準此送終。」遷稽首三請「幸乞慈悲久住。不然，眾生何所依乎？」空笑而已。俄而示疾，上表告辭。勅使勞問，賜醫藥，加開府儀同三司，封肅國公，食邑三千戶，固讓不俞。空甚不悅，且曰：「聖眾儼如舒手相慰，白月圓滿，吾當逝矣。奈何臨終更竊名位？」乃以五股金剛鈴杵先師所傳者，并銀盤子、菩提子、水精數珠留別，附中使李憲誠進。六月十五日，香水澡沐，東首倚臥，北面瞻望闕庭，以大印身定中而寂，享年七十，僧臘五十。</p>
<p>弟子慧朗次紹灌頂之位。餘知法者數人。帝聞，輟視朝三日，賜絹布雜物，錢四十萬，造塔錢二百餘萬。勅功德使李元琮知護喪事。空未終前，諸僧夢千仞寶臺摧，文殊新閣頹，金剛杵飛上天。又興善寺後池無故而涸，林竹生實，庭花變萎。七月六日茶毘，帝詔高品劉僊鶴就寺置祭，贈司空，<span class='corr'>諡</span>曰大辯<span class='corr'>正廣</span>智三藏。火滅，收舍利數百粒。八十粒進內。其頂骨不然，中有舍利一顆，半隱半現，勅於本院別起塔焉。</p>
<p>空之行化利物居多，於總持門最彰殊勝，測其忍位莫定高卑。始者玄宗尤推重焉，嘗因歲旱，勅空祈雨。空曰：「過某日可禱之，或強得之，其暴可怪。」勅請本師金剛智設壇，果風雨不止，坊市有漂溺者，樹木有拔仆者。遽詔空止之。空於寺庭中揑泥媼五六，溜水作梵言罵之，有頃開霽矣。</p>
<p>玄宗召術士羅公遠與空捔法，同在便殿。空時時反手搔背。羅曰：「借尊師如意。」時殿上有華石，空揮如意擊碎於其前，羅再三取如意不得，帝欲起取。空曰：「三郎勿起，此影耳。」乃舉手示羅，如意復完然在手。</p>
<p>又北邙山有巨蛇，樵采者往往見之，矯首若丘陵，夜常承吸露氣。見空，人語曰：「弟子惡報，和尚如何見度？每欲飜河水陷洛陽城以快所懷也。」空為其受歸戒，說因果，且曰：「汝以瞋心故受今，那復恚恨乎？吾力何及？當思吾言，此身必捨矣。」後樵子見蛇死㵎下，臭聞數里。</p>
<p>空凡應詔祈雨，無他軌則，但設一繡座，手簸旋數寸木神子，念呪擲之。當其自立於座上已，伺其吻角牙出目瞬，則雨至矣。</p>
<p>又天寶中，西蕃、大石、康三國帥兵圍西涼府，詔空入，帝御于道場。空秉香罏，誦《仁王》密語二七遍，帝見神兵可五百員在于殿庭，驚問空。空曰：「毘沙門天王子領兵救安西，請急設食發遣。」四月二十日果奏云：「二月十一日。城東北三十許里，雲霧間見神兵長偉，鼓角諠鳴，山地崩震，蕃部驚潰。彼營壘中有鼠金色，咋弓弩弦皆絕。城北門樓有光明天王怒視，蕃帥大奔。」帝覽奏謝空，因勅諸道城樓置天王像，此其始也。</p>
<p>空既終，三朝所賜墨制一皆進納。生榮死哀，西域傳法僧至此，今古少類矣。嗣其法位，慧朗師也。御史大夫嚴郢為碑，徐浩書之，樹於本院焉。</p>
<p>系曰：傳教令輪者，東夏以金剛智為始祖，不空為二祖，慧朗為三祖，已下宗承所損益可知也。自後岐分派別。</p>
<p>咸曰：「傳瑜伽大教，多則多矣，而少驗者何？」亦猶羽嘉生應龍，應龍生鳳皇，凰皇已降，生庶鳥矣。欲無變革，其可得乎！</p>
</div></div>
<p class='juan'>宋高僧傳卷第一</p></div>
</div><!-- end of div[@id='body'] -->
</body></html>