<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>貞元新定釋教目錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu53' /><a id='mulu54' />貞元新定釋教目錄卷第十六</p><p class="byline">西京西明寺沙門圓照撰</p>
<p class='h3'>總集群經錄上之十六</p><p>時左右六軍使覩此慶雲陳表奉賀。永泰元年九月三日特進右龍武大將軍知軍事上柱國徐國公臣劉仙智等上表。臣仙智等言。昨日迎新譯仁王護國般若波羅蜜多經。伏有慶雲應見瑞呈五色彩散一天。抱慧日而逾鮮。順祥風而表聖。伏惟陛下以大道賴物以至德臨邦。精誠感神靈應斯降。臣等職忝侍衛。久沐淳風親覩禎祥。無任慶幸。謹詣右銀臺門。奉表陳賀以聞。臣仙智等誠惶誠恐頓首頓首謹言。寶應元聖文武皇帝批曰。不二之門早傳祕藏。重宣其義庶廣其言。將敷貝葉之文用啟蓮宮之會。天浮瑞色日麗慶雲。見以神通彰其瑞應。和平之兆慶慰同懷。所賀知。從是初日至白月終。兩上講經二時行道。飲食茶藥並出有司。六律五聲晝夜不絕。至十六日西明散齊。鼓樂絃歌百戲彌日。西明講終陳表奉賀。永泰元年九月十日西明寺上座沙門懷感等上表。西明寺上座沙門懷感等言。特奉恩命令開百座講仁王護國般若波羅蜜經。以今日經周設齋慶畢。凡是生靈不勝抃躍。伏惟陛下再造天地明齊日月。垂衣之暇重譯真經。聖心佛心同歸一理。唐言梵語不隔殊方。貫花之偈備聞。傳燈之僧可覩。金繩之界彌勒下生。玉京之中輪王出見。秋天麗景稼穡將成。彩雲浮空祓氛必盡。吾君至聖佛力至慈。法潤恒沙天下幸甚。懷感等忝棲祇樹喜躍無涯。稽首焚香何堦上答。其功德數別狀封進。謹奉表陳謝以聞。沙門懷感等誠歡誠喜謹言。寶應元聖文武皇帝批曰。師等演暢真經弘宣妙旨。用滋仁壽拯護生靈。法會既終當同慶也。時大寧郡王僕固懷恩分第列。士位至太師背逆天恩。遠自靈武合聚蕃醜馮陵涇陽。</p>
<p>勅下西明百座大德。同赴資聖寺百座道場。永泰元年九月十七日。高品李希逸奉勅。應先西明寺百座法師大德。並赴資聖寺佛殿為國轉經行道。其資聖寺百座法師良賁五十座。依前講說仁王般若護國密嚴等經普及蒼生。其京城諸寺觀僧道等並二時於當處轉經行道。仍令三綱差了事僧專知撿校。務在精修不得疏怠。爾時兩街大德百座法師准勅咸皆萃資聖寺。二時講唱兩上轉經行道。午時及與日暮。供設音樂無易。於初夜後夜悉集大講堂內。齊聲稱念摩訶般若波羅蜜多。為國為家願無憂懼。京城寺觀轉念亦然。時制使關內河中副元帥司。徒兼中書令上柱國汾陽郡王郭子儀杖節出師。親總戎律發于帝里。洎彼涇陽馮恃天威。賴茲經力兩軍交對。列陣相望。鉦鼓發聲劍戟如雪。時汾陽王單騎直出挺立軍前。感激一言懷恩屏退西戎北狄各自相攻。浹旬之間王國大定。是知仁王護國般若。真經聖心佛心子育萬姓其義一也。然後收軍整律振旅還京親對。天顏特蒙賜<span class='corr'>賚</span>。勅資聖寺百座道場。取閏十月二十三日。設無遮齋以成慶散。是日也寺南門外陳布道場盡正一坊。東西街內弈幕雲布幡花麗天。尊容煥然光照人里。飯僧既畢。六樂爭陳百戲充衢歌吹盡日。京城大德各䞋三十。不空三藏賜九百匹絹帛綿綵以充數焉侍者小僧各十五匹。又特降恩旨賜資聖寺講堂。名為永泰善法之堂。御札題牓。此即萬古千秋法門故事也。自蕃戎入境。夜集僧徒於大講堂齊聲念摩訶般若波羅蜜多。一志一心更無異想。未盈累月果得清平。此乃聖力經威感斯福應。翻經百座錫<span class='corr'>賚</span>珍財。自佛法東流莫尚於茲日也。至十一月一日恩旨荐臻　勅不空三藏和上。故金剛三藏可贈開府儀同三司。仍賜號大弘教三藏。已如前述。同日又降鴻恩延及不空三藏。勅不空三藏蓮宮釋種香界導師。性表真如學精祕藏。承紺園之妙旨開示四依。譯金口之微言津梁六趣。身持梵夾遠涉流沙。傳燈益明甘露溥潤。散慈雲於火宅揚慧日於幽塗。頃者躬問勝因弘示方便。永決疑網滋予智芽。雖出塵之心齊謝於名位。而褒崇之典式旌於賢哲。俾應嘉命用叶朝章。可特進試鴻臚卿。仍賜號大廣智不空三藏。伏聞母以子貴俗禮恒規。師因弟榮釋門罕有。恭受榮命喜懼感懷捧戴屏營。陳表謝曰。永泰元年十一月五日特進試鴻臚卿。三藏大興善寺沙門大廣智不空表進。詞曰。三藏沙門不空言。奉今月一日制錫。故大和上金剛三藏可贈開府儀同三司仍贈號大弘教三藏。不空特進試鴻臚卿仍賜號大廣智不空三藏。一雨自天潤流根葉。圓毫發艶照及幽明。捧戴傍惶悲喜交集。不空誠歡誠喜以悽以懼不空聞。十號者表德之殊稱。九卿者象河之重位。故大和上道洽傳燈。誠以彰其遺烈不空法慚紹搆。虛並荷於鴻私。猶燕石之混光。同齊竿之濫吹。榮兼存歿寵及師資祇奉兢驚瞻言靦恧。況出家落彩本志榮辱潔誠報國僧者通規。陛下廣運金輪曲收瓦礫。引安禪於中禁。旌褎崇之殊禮。雖負山無力而踐跡近賓。虧高謝之法流。點少欲之清躅。是以面奏三讓言煩九重。冀殷鑒於懇誠。豈礭然之不拔。羊車稚子慚廣智而茫然。鹿苑卑材愧鴻臚而甚矣。無任感戴之至。謹奉表陳謝以聞。沙門不空誠歡誠喜謹言。寶應元聖文武皇帝批曰。和上道祕雙林功超正覺。遠從天竺來布真言。頃得歸依親承付囑。褎崇之典禮秩攸先。俾增印綬之榮。式重師資之敬。兼申寵贈庶表追榮也。表謝已訖答制又宣。存歿哀榮但增感慰。次譯。</p>

<ul class="">
<li>大虛空藏菩薩所問經八卷<p>右一部八卷。准永泰元年六月十八日勅。鄜坊等州都防禦使特進試太常卿使持節鄜州諸軍事鄜州刺史兼御史中丞上柱國鄭國公杜冕奏。宣州實封壹伯戶寶應元年五月十九日勅賜。臣素無功勳。曲霑恩渥謬踐寵錫。願答聖慈。今迴寶應元年已後至永泰元年。以前約計錢一萬餘貫。臣請為國迴造功德。其寶應元年封先請得二千五百餘貫到京分付興善寺不空三藏助翻譯佛經。其所請到封物錢請充給道場齋儭。翻譯抄寫糧食等用。其請未到者先差。弟紞請受望請。各下所由發遣續供。其佛經或有梵夾未翻。冀聞傳譯古本雖著義味不周。特望天恩。委龍武軍將軍李元琮句當與三藏及興善寺大德潛真。僉量京城義學大德十人同參會翻詳。各寫二十一本。頒示諸道及京城大寺。即傳諸千界流布萬年。使不臣者滅蜂蠆之形狂虜者掃犲狼之跡。伏惟陛下納無疆之福膺無疆之休。即愚臣微誠生死願畢。特望聖慈允臣所請。勅旨依奏。從是翻譯諸大乘經。先仁王經及密嚴經及仁王經念誦法念誦儀軌。永泰二年景午十一月十二日改為大曆元年歲仍景午。次譯虛空藏經。此經從晉至。唐凡經五譯。一西秦沙門。聖賢或云法堅。或云堅公。初譯一本。名方等主虛空藏經。或加云所問經。或云勸發菩薩莊嚴菩提經。二北涼曇無讖三藏。又譯方等大集經六十卷。中與漢支讖及姚秦羅什出者並同。此即大集經之一分也。舊錄合入大集經中。今以理義幽深。又別翻出耳。時大曆四年十二月十九日三藏不空及京城大德具狀奏聞。尋有制曰。大聖文殊師利菩薩。右京城大德特進試鴻臚卿大興善寺三藏沙門大廣智不空等奏。忝跡緇門久修梵行。習譯聖典頗悟玄門。大聖文殊師利菩薩大乘密教皆因流演。今鎮在臺山福滋兆庶。伏惟寶應元聖皇帝陛下。德合乾坤明並日月。無疆之福康我生人。伏望自今已後令天下食堂中於賓頭盧上特置文殊師利形像以為上座。諸聖典具有明文。僧祇如來尚承訓旨。凡出家者固合摳衣。普賢觀音猶執拂而為侍。聲聞緣覺亦擁篲而居後。斯乃五天竺國皆然。非僧等鄙見。仍請永為恒式。中書門下牒祠部牒。奉勅。大聖文殊師利菩薩法王之子威德特尊為諸佛之導師。洗群生之心目康我兆庶是德無邊。不有尊崇人何瞻仰。今京城大德懇慈申奏。雅合聖典所請宜依。牒至准勅。故牒其虛空藏菩薩所問經。即代宗睿文孝武皇帝大曆年中當第五譯也。特進試鴻臚卿大興善寺三藏沙門大廣智不空宣譯梵文。伏以三藏和上學藝崇深神儀秀邈。瑜伽三密獨步南天。專精一乘共推東夏。曉二方之世論尤善聲明。達五部之真言妙窮法印。奉詔翻譯善得其真。然此經是法性大乘文理照顯。傳譯雖久世未受持。若明珠繫於衣中金寶隱於室內。能發撣者其惟大師歟。前鄜坊防禦使兼御使中丞鄭國公杜冕。忠以奉主孝以寧親。重義輕財施封請譯。又請京城三學大德同崇法會。講論大德大安國寺上座沙門子鄜筆受。大興善寺上座沙門潛真潤文。臨壇大德西明寺上座沙門乘如證義。講論大德章敬寺上座沙門奉國臨壇大德千福寺沙門飛錫。講論大德勝光沙門神曉西明寺主沙門道液。西明寺都維那沙門歸性。臨壇大德大薦福寺沙門如淨。大興善寺主沙門圓敬等並同證義。譯語大德千福寺沙門法崇證梵文。兼譯大虛空藏菩薩念誦法一卷。再三詳挍刊削繁蕪。函帙莊嚴光炫人目。至大曆六年十月十二日。特進試鴻臚卿三藏沙門大廣智不空。謹因代宗皇帝降誕之晨隨表進上。沙門不空言不空爰自幼年承事先師大弘教三藏和上。二十有四載稟受瑜伽法門。後遊五天尋求所未受者并諸經論更重學習。凡得梵本瑜伽真言經論五百餘部。奉為國家詳譯聖言廣崇福祐。天寶五載却至上都。奉玄宗皇帝恩命於內建立道場。所齎梵經盡許翻譯。肅宗皇帝配天繼聖。特奉綸旨於內道場建立護魔及灌頂法。又為國譯經助宣皇化。累奉二聖恩勅。先代三藏所有梵文並使搜訪。其中有絙索脫落便令修補。其未經翻譯者續譯奏聞伏惟陛下纘承皇運大庇含靈。廣闢福田重明日月。恩波遠被法雨分流。四海宅心萬方欣戴。是知佛之付囑允在聖君。不空明承渥澤榮幸實深。日夜思之如何報國。先奉先皇聖制令闡微言。又奉陛下恩命恭遵遺旨。再遣翻譯利濟群生。雖復四時精勤未酬萬一。是以區區於日夕詳譯真言及大乘經典。冀効涓微上資皇道。其所譯金剛頂瑜伽法門是成佛速疾之路。其修行者必能頓超凡境達于彼岸。餘部真言諸佛方便其徒不一。所譯諸大乘經典皆是上資邦國息滅災危。星辰不愆風雨順序。仰恃佛力輔成國家。謹纘集前後所翻譯訖者。自開元至今大曆六年。凡一百一卷七十六部并目一卷。及題筆受僧俗名字繕寫已訖謹因降誕之晨謹具進奉。庶得真言福祐長護聖躬。大乘威力永康國界。其未翻梵本經中。但有護持於國澤潤生靈者續譯奏聞。不勝虔誠之至謹奉表以聞。沙門不空。誠惶誠恐謹言。寶應元聖文武皇帝批曰。和尚夙事先朝弘闡妙教。演茲貝葉廣示迷津。朕嗣纘丕圖恭承睿旨。和上再加詳譯今卷軸續畢。永濟生靈深可嘉歎仍宣付中外編入一切經目錄。至其月二十二日中使李憲誠奉宣勅旨。大德比翻譯多勞也。不空三藏宜賜錦綵絹等共八百匹。同翻經十大德各賜綵三十匹。敬問諸德漸寒各得好在。時大德等明日謝聞。大曆六年十月二十三日翻譯經大德大興善寺上座沙門潛真等上表。沙門潛真等言。伏奉今月二十二日中使李憲誠至奉宣聖旨。翻經十大德各賜綵三十匹者。潛真聞。垂教者法王。王三界而示跡行教者。人主主四海而流傳。非法王無以開四句之文。非人主無以闡一乘之理。伏惟寶應元聖文武皇帝陛下。道合天地恩加草木。轉輪馭極灌頂稱尊。運慈悲方便之門。當付囑弘宣之位。然所譯仁王虛空藏密嚴等八十部經者。並圓音至教寶界真說。無來無去即身為常住之身。不滅不生諸佛是自心之佛。指虛空為庫藏。現色相而莊嚴。演瑜伽之無窮。知真言而不竭。自非才行兼美定慧俱融。安能發揚幽微弘宣祕奧。大廣智不空三藏和上。言善兩方行通三密。得淨滿如來加持之力。奉寶應明主弘護之緣。由是理義昭彰文句炳煥。潛真等靈山細塵祇樹小葉。識智荒鄙學藝庸淺。幸蒙天睠濫在翻經。承聖力而俯被。得讚潤而終畢。雖曰愚瞽猶知慶慰。況上契天慈許宣中外。仍錫綵帛以光愚拙。凡在法門不勝慶幸。無任戴荷殊常之至。謹附中使李憲誠表陳謝以聞。謹言。寶應元聖文武皇帝批曰。師等道行精深智識弘遠。三乘奧旨十葉遺編。翻譯流行利濟國家。薄申錫命煩至謝恩。至大曆七年正月二十七日。特進試鴻臚卿大興善寺三藏沙門大廣智不空三藏。既荷墨制特許流行。踊躍屏營。陳表奉謝。沙門不空言。中使李憲誠奉宣聖旨。送新翻經目錄。勅一道制答進經表。勅一道。特令中外施行。仍入一切經目錄奉戴。忻躍喜荷。無任誠歡誠悚再歎再愧。伏惟陛下承法王之付囑滿人心之志願。持普賢之密印。行天子之正教。浹辰之際朗慧日於八方。在於頃刻注洪澤于萬物。斯乃普天幸甚而況在不空者焉。然不空所翻聖典。四十餘年三朝已來贊修功德志在宣傳。上資王室下潤生靈。豈意夙心一朝願滿。聖恩廣大累劫難酬。況更特許翻譯所是未翻梵本。倍增悲喜敢罄竭心力。承奉聖旨續譯進奉。不勝歡悚懷恩之至。謹因中使李憲誠奉表以聞。沙門不空誠喜誠媿謹言。寶應元聖文武皇帝批曰。和上久證菩提入佛知見。所翻經典皆洞精微。爰命施行式傳惠照。頒示寰宇廣濟含靈。未光慈航煩至陳謝也。又至其年十月十六日。中書門下牒不空三藏。牒奉勅。京城及天下僧尼寺內。各揀一勝處置大聖文殊師利菩薩院。仍各委本州府長官即旬當修葺。并塑文殊像裝飾綵畫。功畢各畫圖具狀聞奏。不得更於寺外別造。牒至准勅故牒。其月二十七日三藏沙門大廣智不空上表謝曰。沙門不空言。伏見今月十六日特勅。京城及天下僧尼寺內。各棟一勝處置大聖文殊師利菩薩院。并塑文殊像裝飾綵畫者。不空聞。惟聖作法其德動天。澤潤生靈懸之日月。不空誠歡誠荷載忻載躍。伏惟陛下開法王之玄造闢非常之福田。建文殊真容使普天瞻仰。在於緇侶光幸光深。且文殊聖者即諸佛祖師。大悲弘願不取正覺。大乘引導利益無垠。釋迦如來先有懸記。一乘典誥興在中華。當有至聖帝王必以大乘理國。八百餘載歷代帝王聖賢多矣。實未有如陛下者也。不空何幸生遇聖朝。分修大乘奉事文殊師利。常以此聖真言奉為國家。持誦每蒙護念。恩德逾深。日夜思之無諧上報。不為忽然天慈普洽垂沃宿誠。廢寢忘飡無任悲喜。不勝戴荷之至謹附中使楊貴珍奉表陳賀以聞。不空誠歡誠悅謹言。寶應元聖文武皇帝批曰。大聖文殊久登正覺。拯生人於三界。鎮毒龍於五峯。慈悲道深弘濟功遠。故令釋眾同此歸依。三藏梵域宗師當深慰愜也。所賀知洎大曆八年正月八日中書門下勅。新譯大虛空藏經<span class="note-inline">(興善寺大德潛真法師請保壽寺講資聖寺大德道液法師請西明寺講)</span>右特進試鴻臚卿大興善寺。三藏沙門大廣智不空奏。前件經奉詔頒行。曾未開闡。若不稱讚寧表聖功。上件大德並述疏已成。請東西兩街各於一寺常講此經。冀福河潛流上資聖壽。牒奉勅宜依牒至准勅。故牒。先於六年有勅。請三藏譯。</p>
<p>大聖文殊師利菩薩佛剎功德莊嚴經按傳錄所說。此經自晉至唐凡經三譯。一西晉惠帝太熙元年庚戌之歲竺法護譯。名文殊師利佛土嚴淨經兩卷。亦名嚴淨佛土經。文勢多古語簡理幽。二皇唐天后久視元年庚子歲于闐三藏實叉難陀唐言喜學。於京清禪寺譯。名文殊師利授記經三卷。玄範法師筆受。復禮法師潤文。體勢類於華嚴。梵旨近於巧略。三代宗睿文孝武皇帝大曆六年所譯者也。翻譯大德與虛空藏經同。御史中丞杜冕捨封請譯。八年五月裝寫方成。端午之晨寶函封進。沙門不空言。伏奉恩旨翻譯大聖文殊師利菩薩佛剎功德莊嚴經。天力護持卷軸功畢。證義筆受僧俗名字年月處所咸列終篇。今因端午之晨謹以進奉。不空誠歡誠悚。不空聞。開教者如來弘傳者君主。施行佛事非聖主而誰。伏惟陛下廻日月於黃道。垂雨露於蒼生。霑潤物情僧侶偏幸。循涯撫己未知何報。然此經者眾行之本源淨土之殊稱。菩薩大願功德莊嚴三昧神通如來法印無不具足。暫聞隨喜福尚無窮。況讀誦受持功德何限。冀茲法利酬恩萬一。特望天恩令天下大寺七僧小寺三僧於新置文殊院。長時為國講宣讀誦。有闕續填。務使法音相續傳燈不絕永康率土長護聖躬。不勝誠願謹奉表陳進以聞。沙門不空誠悚謹言。又至十月十三日三藏沙門大廣智不空狀進。</p>
</li>

<li>大聖文殊師利菩薩佛剎功德莊嚴經一部三卷<span class="note-inline">(并寶鈿函)</span><p>右不空先奉綸旨今譯此經。天恩曲臨並已成辦。參校唐梵譯定言音。年月處所筆受證義僧俗之名咸題卷中。文殊事跡緣起根由。始于發心至成正覺莊嚴淨土。此經具載。諸佛理體菩薩行門。法界有情無生實相。分明表示。功德廣大餘經罕儔。願此勝因上資聖祚伏乞宣示寰宇以福生靈。特望天恩所是新置文殊院。大寺七僧小寺三僧。於文殊院中長時為國講宣誦習。有闕續填。是使法燈繼明不絕。靈神庶類孰不歡心。幸因輪王降誕之晨天人喜賀同歡之日。冀茲景福上益壽山。願以法流添於聖海。謹隨狀陳進以聞。天恩允許請降墨勅依。大廣智不空三藏和上。本諱智藏。號不空金剛。梵曰阿目佉跋日囉<span class="note-inline">(二合)</span>本西域人也。昔事大弘教金剛智三藏和上稟受真言。二十四年摳衣請益。大師歿後還詣五天。梵本瑜伽備皆披閱。周遊遍覽旋赴帝京或化河西或居嶺表。或居關內或處王宮。翻譯真經不遑寢食。屬天寶未歲胡馬入關。至德二年剋復京洛。和上親承聖旨為灌頂師。妃主降階六宮羅拜。三朝寵遇恒建道場詳考幽微卷不釋手。內宮譯者隨竟上聞。或已宣行或留中禁。其已得者具錄如前。其未獲者一心求訪耳。和上精勤不怠多歷歲時。洎大曆九年示有微疾制使勞問。天降名醫針藥相仍曉夕繼至。疾將未損宸極不安。天慈曲臨錫以官封。大曆九年六月十一日勅。大道之行同合於異相。王者至理總歸於正法。方化城之齊致。何儒釋之殊途。故前代帝王罔不崇奉法教弘闡與時偕行。特進試鴻臚卿大興善寺三藏沙門大廣智不空我之宗師人之舟檝。超悟三學坐離於見取。修持萬行常示於化滅。執律捨縛護戒為儀。繼明善教之志來受人王之請。朕往在先朝早聞道要。及當付囑常所歸依。每執經內殿開法前席。馮几同膠序之禮。順風比崆峒之問。而妙音圓演密行內持。扣待如說自涯皆晤。滌除昏妄調伏魔怨。天人洗心於度門。龍鬼受識於神印。固以氣消災厲福致吉祥。實惟弘我之多。寧止利吾之美。甞有命秩用申優禮而得師。為盛味道滋深。思復強名載明前志。夫妙界有莊嚴之土。內品有果地之殊。本乎尚德敬順時典。可開府儀同三司仍封肅國公食邑三千戶。餘如故。三藏和上再蒙恩寵官封增新。然氣力轉微無由謁見。至十五日開府儀同三司肅國公三藏沙門大廣智不空修表上辭。文曰。沙門不空言。不空幼事先師已過二紀。早承天澤四十餘年。演瑜伽之法門奉累聖之恩䀎。自從陛下臨御殊私轉深。賜黃閤以宴居。降紫微而問道。積恩重疊日月相繼。雖復精懇豈酬萬一。而露電難駐蒲柳易衰。一從伏枕自春徂夏。陛下深睠存問再三。中使名醫相望道路。但以膏<span class="corr">肓</span>之病。雖針藥而難生。生滅之質寧戀惜而能固。忽從昨夜已來。頓覺氣力彌惙身非己有。瞬息掩忽心神浸微。違謝聖朝不任戀慕不空者年過中壽未為夭逝。但以往時越度南海周遊五天。尋其未聞集其未解所得金剛頂瑜伽十萬頌。諸部真言及經論等五十餘萬頌。冀總翻譯少答國恩。何夙願之未終。忽生涯之已盡。此不空所以為恨也。伏惟陛下。降諸佛之慈惠。下從人之所願。不空先進大聖文殊佛剎經。聖情尋許頒示中外。伏願哀愍念臨終之一言。冀福皇家滋吉祥之萬劫。實為僧人生死榮幸。五鈷金剛鈴杵先師所傳。并銀盤子菩提子及水精念珠并合子並謹隨表進奉。臨紙涕泣悲淚交流。永辭聖代不勝戀慕之至。謹附監使李憲誠奉表陳辭以聞。沙門不空誠悲誠戀謹言。大曆九年六月十五日開府儀同三司肅國公三藏沙門大廣智不空上表。寶應元聖文武皇帝批曰。和上行登十地來自五天。敷演瑜伽宣流梵夾。周遊萬里踐歷三朝。光澤聖言親承師授。當下武之興運。繼前薪之火傳。而弘菩薩心為眾生。病彌留有問震悼增深。宜依所請也。爾時開府儀同三司試鴻臚卿肅國公大廣智不空三藏和上上表陳情。聖恩垂涕墨制旋降。所請皆依和上情禮。獲申一心觀行。右脇累足怗然而薨。弟子號踊無算。中使奏聞聖上宸悼殊深廢朝三日。爰降中使詣于僧藍。宣慰眾徒乃錫賻贈。絹三百匹。布二百端。白米粳米各五車。白麵亦爾。柴十車。油七石。炭三車。並如京宣。索如無准擬奏來當別支送。至其月二十八日勅。內侍韋守宗送絹七百五十二匹。充先師造靈塔直。洎七月五日追贈司空。聖睠殊深。又錫<span class="corr">諡</span>號勅。寂滅為樂。所以歸於真。付屬有緣。所以尊其稱。修其故事其或強名故開府儀同三司試鴻臚卿肅國公大興善寺三藏大廣智不空。德盛道高朕所師仰。心密法印行超度門。精微有說廣大無相。一雨之潤<span class="corr">傅</span>洽於群生。百燈所傳遍明於正覺。傍達義趣博通儒玄。聖人之情合若符契。朕順風前席積有歲年。慈航不留梁木其壞。徽音永隔震悼殊深。論道之官追嚴師禮。仍加<span class="corr">諡</span>號用副名實。可贈司空仍<span class="corr">諡</span>號大辯正廣智不空三藏和上。洎六日癸卯陳設葬儀。遷神城南荼毘供養。皇帝遣內給事劉仙鶴。以香茶之奠敬祭于故大辯正廣智三藏和上之靈。惟靈智識明晤天姿聰達。夙植梵行生知勝因。挺秀五天周遊萬里。心蘊海藏音通華夷。貝葉傳經瑜伽演教。弘利兆庶出入三朝。道在不言理均無跡。涅槃常寂至聖同歸。焚香澡身與化而盡。朕頃承了義禮具師資。永訣之晨攸深震慟。香茶之奠有靈照之。是月也宰臣中貴神策六軍御史大夫及京兆尹尚書僕射侍郎列卿諸衛將軍各申奠祭。其餘緇素不可具陳。七日平晨又陳表謝。草堂沙門惠朗等言。昨六日先師茶毘之夕。聖慈哀悼追贈司空。仍<span class="corr">諡</span>號大辯正廣智不空三藏和上。昭宣國禮寵光神道。三公之贈有越舊章。和上之稱先經未載是知高天之澤浸江海而無涯。幽途之靈蒙日月而下照。凡百弟子數千眾人。悲感聖恩無任載荷。謹附中使李憲誠奉表陳謝以聞。沙門惠朗等誠惶誠愧謹言。寶應元聖文武皇帝批曰。和上發迹五天周遊萬里。宣演正法拯晤生靈。涅槃歸常考行崇<span class="corr">諡</span>。禮經斯在煩以謝恩。同日又奉勅語僧惠朗。專知撿挍院事兼及教授後學。一尊一契有次第者聞奏。其日僧惠勝附奏請於塔所供養三年。敢効丹勤常修香火。又奉勅語惠勝。和上在日阿師子偏得意旨。今聞於塔所焚香火守護。先於和上邊受得普賢念誦法與朕同尊。努力精修。三年滿後即來對朕。與商量本尊法。所請任依。是時也火滅已後收得遺身。髏頂等中皆有舍利。光相瑩淨晈若琉璃。具以上聞。聖情哀悼內宮稽首置在道場。至十五日又勅語句當京城寺觀修功德使開府儀同三司右龍武軍大將軍知軍事上柱國涼國公李元琮。故大辯正廣智不空三藏和上塔所修造宜令且停。別擇好地起修。洎八月二十八日又勅語元琮故辯正三藏荼毘得舍利。令於當寺院造舍利塔。至造塔畢建立豐碑。銀青光祿大夫御史大夫上柱國憑翊縣開國公嚴郢撰文。銀青光祿大夫彭王傅上柱國會稽郡開國公徐浩書字。</p>
<p>論曰。自古高僧碩德寵遇殊恩。生時則榮歿則已矣。今大辯正三藏和上則不如是。生承恩渥歷事三朝。授以列卿品加特進。及臥疾也勞問相仍。中使名醫晨夕相繼。特加開府封肅國公。洎乎薨焉上彌震悼。輟朝三日錫贈增優。授以司空<span class="corr">諡</span>大辯正仍號和上。先古未聞。城外茶毘寺中起塔不日不月悉成就焉。兼樹豐碑紀其德行。冠絕今古。首出僧論。亞相作文。王傅書字。斯乃萬代不朽也。此之所述略舉大綱。若欲具知備如司空大辯正廣智三藏表制集中廣說。然所譯經一百一十部都一百四十三卷。無失一部一卷。事歷三朝准上勅文。編入貞元新定釋教目錄中矣。</p>
</li>
</ul>
<p class='juan'>貞元新定釋教目錄卷第十六</p></div></div></div>
</div><!-- end of div[@id='body'] -->
</body></html>