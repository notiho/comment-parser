<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>貞元新定釋教目錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu10' /><a id='mulu11' />貞元新定釋教目錄卷第二</p><p class="byline">西京西明寺沙門圓照撰</p>
<p class='h3'>總集群經錄上之二</p>
<ul class="">
<li>觀藥王藥上菩薩經一卷<span class="note-inline">(初出見長房錄)</span></li>

<li>空淨天感應三昧經一卷<span class="note-inline">(舊錄云空淨三昧經初出見長房錄)</span></li>

<li>卒逢賊結衣帶呪經一卷<span class="note-inline">(見長房錄)</span></li>

<li>呪賊經一卷<span class="note-inline">(一名辟除賊害見長房錄祐失譯錄中雙載二本同名呪賊此且存一)</span></li>

<li>十四意經一卷<span class="note-inline">(舊錄云菩薩十四意經見僧祐錄)</span></li>

<li>法律三昧經一卷<span class="note-inline">(初出見法上錄)</span></li>

<li>道意發行經二卷<span class="note-inline">(或一卷見道安及僧祐錄房云出長阿含)</span></li>

<li>大十二門經二卷<span class="note-inline">(或一卷出長阿含安公注解兼製序見僧祐及寶唱錄)</span></li>

<li>小十二門經二卷<span class="note-inline">(出長阿含安公注解無製序見僧祐及寶唱錄)</span></li>

<li>七法經一卷<span class="note-inline">(舊錄云阿毘曇七法行經或直云七法行經見僧祐錄房云出長阿含)</span></li>

<li>多增道章經一卷<span class="note-inline">(舊錄無道字云異出十法見房錄云出長阿含)</span></li>

<li>義決律經一卷<span class="note-inline">(或無經字亦云義決律法行經安公云出長阿含見僧祐錄)</span></li>

<li>雜四十四篇經一卷<span class="note-inline">(或云雜經四十四篇既不顯名未知何經安公云出增一阿含見僧祐錄)</span></li>

<li>百六十品經一卷<span class="note-inline">(舊錄云出增一阿含百六十章經見僧祐錄)</span></li>

<li>舍頭諫經一卷<span class="note-inline">(見舊錄第二出云舍頭諫太子明二十八宿經亦云太子明星十六宿經亦云虎耳經)</span></li>

<li>瑠璃王經一卷<span class="note-inline">(或作瑠璃房云出增一阿含撿無見長京錄)</span></li>

<li>太子夢經一卷<span class="note-inline">(初出見長房錄)</span></li>

<li>禪經二卷<span class="note-inline">(第二出房云見別錄)</span></li>

<li><span class="corr">恒</span>水經一卷<span class="note-inline">(初出亦云<span class="corr">恒</span>水不說戒經見法上錄寶唱錄云<span class="corr">恒</span>水誡經)</span></li>

<li>悔過法經一卷<span class="note-inline">(見長房錄)</span></li>

<li>五法經一卷<span class="note-inline">(見僧祐錄)</span></li>

<li>五行經一卷<span class="note-inline">(見長房錄)</span></li>

<li>小般泥洹經一卷<span class="note-inline">(房云見別錄祐錄云或名泥洹後諸比丘經或云泥洹後變化經或云泥洹後比丘世變經或云佛般泥洹後比丘世變經)</span></li>

<li>正齋經一卷<span class="note-inline">(見長房錄)</span></li>

<li>分別罪福經一卷<span class="note-inline">(見長房錄)</span></li>

<li>難提迦罪起經一卷<span class="note-inline">(見僧祐錄)</span></li>

<li>禪定方便次第經一卷<span class="note-inline">(見長房錄)</span></li>

<li>禪法經一卷<span class="note-inline">(見長房錄)</span></li>

<li>當來變滅經一卷<span class="note-inline">(見長房錄)</span></li>

<li>修行道地經七卷<span class="note-inline">(或六卷初出或云順道行經漢永康元年支敏度製序見寶唱錄及別錄)</span></li>

<li>五門禪要用法經一卷<span class="note-inline">(初出見長房錄)</span></li>

<li>思惟要略經一卷<span class="note-inline">(或直云思惟經初出見僧祐錄)</span></li>

<li>法句經四卷<span class="note-inline">(初出見長房錄)</span></li>

<li>請賓頭法一卷<span class="note-inline">(初出見內典錄)</span></li>

<li>阿毘曇九十八結經一卷<span class="note-inline">(見僧祐錄)</span><p style="margin-left:1em">右九十五部一百一十五卷<span class="note-inline">(阿毘曇五法上五十四部五十九卷見在無量壽經下四十一部五十六卷闕本)</span>。</p>
<p>沙門安清字世高。安息國王正后之太子也。幼懷淳孝敬養竭誠。惻隱之仁爰及蠢類。其動言立行若踐規矩焉。加以志業聰明尅意好學。外國典籍莫不該貫。七曜五行之象。風角雲物之占。推步盈縮悉窮其變。兼洞曉醫術妙善鍼<span class="corr">衇</span>。覩色知病投藥必濟。乃至鳥獸鳴呼聞聲知心。嘗行見群燕。忽謂伴曰。燕云應有送食者。頃之果有致焉。眾咸奇之。於是俊異之名被於西域。遠近隣國咸敬而偉之。高雖在居家而奉戒清峻。講集法施與時相續。後父王薨將嗣國位乃深惟苦空厭離名器。行服歸畢遂讓國與叔出家修道。博綜經藏尤精阿毘曇學。諷持禪經略盡其妙。既而遊方弘化遍歷諸國。以漢桓之初始到東夏。高才悟機敏一聞能達。至止未久大通華言。慨正法深微廣事宣譯。高窮理盡性自識宿緣。多有神迹世莫能量。初高自稱先身。已經為安息王子。與其國中長者子俱共出家。分衛之時值施主不稱每輒懟恨。高屢加訶諫終不悛改。如此二十餘年。乃與同學辭訣云。我當往廣州畢宿世之對。卿明經精勤不在吾後。而性多恚怒命過當受惡形。我若得道必當相度。既而遂適廣州值寇賊大亂。行路逢一年少。睡手拔刀曰。真得汝矣。高笑曰。我宿命負卿故遠相償。卿之忿怒故是前世時意也。遂申頸受刃容無懼色。賊遂殺之。觀者填路莫不駭其奇異。而此神識還為安息王太子。即今時世高身是。高遊化中國宣經事畢。值靈帝之末關洛擾亂。乃振錫江南云。我當過廬山度昔同學。行達䢼亭湖廟。此廟舊有靈威。商旅祈禱乃分風上下各無留滯。嘗有乞神竹者。未許輒取。舫即覆沒竹還本處。自是舟人敬憚莫不懾影。高同旅三十餘船奉牲請福。神乃降祝曰。船有沙門可更呼。上客咸驚愕請高入廟神告高曰。吾昔外國與子俱出家學道好行布施。而性多瞋怒今為䢼亭廟神。周迴千里並吾所治。以布施故珍玩豐饒。以瞋恚故墮此神報。今見同學悲欣何言。壽盡旦夕。而醜形長大若於此捨命穢污江湖。當度山西澤中。此身滅後恐墮地獄。吾有絹千疋并雜寶物。可為立法營塔使生善處也。高曰。故來相度何不出形。神曰形甚醜異。眾人必懼。高曰。但出眾不怪也。神從床後出頭乃是大蟒。不知尾之長短。至高膝邊。高向之胡語數番讚唄數契。蟒悲淚如雨須臾還隱。高即取絹物辭別而去。舟侶颺帆蟒復出身登山而望。眾人舉手然後乃滅儵忽之頃便達豫章。即以廟物造東寺。高去後神即命過。暮有一少年。上船長跪高前受其呪願忽然不見。高謂船人曰。向之少年即䢼亭廟神得離惡形矣。於是廟神歇滅無復靈驗。後人於山西澤中。見一死蟒頭尾數里。今尋陽郡蛇村是也。高後復到廣州。尋其前世害己少年尚在。高徑投其家說昔日償對之事并敘宿緣。歡喜相向云。吾猶有餘報今當復會稽畢對。廣州客悟高非凡。豁然意解追恨前愆。厚相資供隨高從遊遂達會稽。至便入市正值市中有亂。相打者誤著高頭。應時殞命。廣州客頻驗二報。遂精勤佛法具說事緣。遠近聞知莫不悲歎。明三世之有徵也。高以桓帝建和二年戊子。至靈帝建寧三年庚戌二十餘載。譯大乘要慧等經九十五部。並義理明析文字允正。辯而不華質而不野。凡在讀者皆斖斖然而不勌焉。世高本既王種名高外國。所以西方賓旅猶呼安侯至今為號焉。天竺自稱書為天書。語為天語。音訓詭。蹇與漢殊異。先後傳譯多致謬濫。唯高所出為群譯之首。安公以為難及面稟不異見聖列代明德咸贊而思焉。其釋道安錄。僧祐出三藏記。慧皎高僧傳等並云高譯三十九部。費長房錄載一百七十六部。今以房錄所載多是別生從大部出。未可以為翻譯正數。今隨次刪之。如後所述。情離有罪經<span class="note-inline">(房云世注為疑今亦在疑偽錄)</span>。</p>
</li>

<li>八光經。舍利弗問寶女經。舍利弗嘆寶女說不思議經<span class="note-inline">(亦直云歎寶女經)</span>申越長者悔過供佛經<span class="note-inline">(亦云由起長者悔過經申越由起未詳何正八光等經四經並出大集)</span>四百三昧經<span class="note-inline">(出大雲經)</span>摩訶衍精進度中罪報品<span class="note-inline">(出智度論)</span>大迦葉遇尼乾子經<span class="note-inline">(出長阿含)</span>阿難惑經<span class="note-inline">(出人本欲生經)</span>第一四門經。第二門經。第三四門經。甘露正意<span class="note-inline">(亦云佛入甘露調意經第一四門等經出僧祐失譯錄亦出寶唱錄並是大十二門經一部後人分品寫出遂成四卷)</span>尊者薄拘羅經<span class="note-inline">(或直云薄拘羅經亦云薄拘羅答異學門經)</span>婆羅門行經。長者兄弟詣佛經<span class="note-inline">(亦云長者梨師達多兄弟二人往佛所經薄拘羅等三經出中阿含)</span>五戰鬪人經。世間強盜布施經。梵天王詣婆羅門講堂經。郁伽居士見佛聞法醒悟經<span class="note-inline">(亦云修伽陀居士佛為法德性誤經)</span>水喻經<span class="note-inline">(五戰鬪等五經並出增一阿含)</span></li>

<li>佛為婆羅門說四法經。佛為事火婆羅門說悟道經。佛為婆羅門說耕田經<span class="note-inline">(或無田字)</span>佛為憍慢婆羅門說偈經。佛為頻頭婆羅門像頰經。佛為阿支羅迦說自他作苦經。目連見眾生身毛如箭經。阿那律思惟目連神力經。無畏離車白阿難經。商人脫賊經。世間言美色經。純陀沙彌經<span class="note-inline">(或作沙門或為淳字)</span>商人子作佛事經。婆羅門通達經論經。外道出家經。婆羅門服白經。精勤四念處經。婆羅門虛偽經。佛為調馬聚落主說法經。一切行不恒安住經。婆羅門問世尊將來有幾佛經。婆羅門問佛布施得福經。豆遮婆羅門論議出家經。化火與<span class="note-inline">(或作大興)</span>婆羅門出家經。浮木譬喻經<span class="note-inline">(一名恒水流樹經或作流澍)</span>四吒婆羅門出家得道經。過去彈琴人經。婆羅門解知眾術經。獨富長者經<span class="note-inline">(亦云獨付長者財物無付經亦云長者命終無子付囑經)</span>佛為年少婆羅門說知善不善經。佛為那拘羅長者說根熟經<span class="note-inline">(或無羅根熟三字)</span>禪思滿足經<span class="note-inline">(說四法等三十二經並出雜阿含)</span>禪祕要經<span class="note-inline">(出治禪病祕要法)</span></li>

<li>前世諍女經。子命過經。迦旃延無常經。審裸形子經<span class="note-inline">(一名佛覆裸形子經)</span>鱉喻經<span class="note-inline">(前世諍等五經並出生經)</span>鏡面王經<span class="note-inline">(出義足經)</span>三毒經。數息事經<span class="note-inline">(上二小乘雜抄)</span>七老婆羅門請為弟子經。孤母喪一子經。斫毒樹復生經。求離牢獄經。良時難遇經。昔有二人相愛敬經。慈人不殺經。摩耶祇女人謗佛生身入地獄經。最勝長者愛呪願經<span class="note-inline">(亦直云受呪願經)</span>佛神力救長者子經。佛度旃陀羅兒出家經。承事勝也經。調達生身入地獄經。多倒見眾生經。長者夜輸得非常觀經<span class="note-inline">(亦直云得非常觀經七老婆羅門等一十五經並出出曜經)</span>人受身入陰經。人身四百四病經。五陰成敗經。地獄罪人眾苦經。人病醫不能治經<span class="note-inline">(人受身五經並出修行道地經)</span>阿練若習禪法經<span class="note-inline">(出坐禪三昧經)</span>蓮華女經<span class="note-inline">(出法句譬喻經)</span>迦葉詰阿難經<span class="note-inline">(亦名迦葉責阿難雙度羅漢喻經)</span>金色女經<span class="note-inline">(迦葉詰阿難等二經出雜譬喻)</span><p style="margin-left:1em">右八光經等八十五部八十五卷。長房等錄皆云安高所出。今按隋開皇仁壽二年眾經錄及新撿出別生抄經等。此等並從諸經別生。或非安高所出。不合足為翻譯之數。今為實錄故總刪之。</p>
</li>

<li>道行經一卷<span class="note-inline">(光和二年十月八日出見經後記朱士行漢錄僧祐錄等安公云道行品者般若抄也外國明者所撰安公為序并注)</span></li>

<li>般舟三昧經二卷<span class="note-inline">(光和二年十月八日出見經後記高僧傳第二經同時啟夾故出曰同也舊錄云大般舟三昧經或一卷第二出與大集賢護經等同本)</span><p style="margin-left:1em">右二部三卷其本並闕。</p>
<p>沙門竺佛朔。經後記云。竺佛朔印度人。識性明敏博綜多能。以靈帝光和之初。齎道行等經來適洛陽。轉梵為漢。譯人時滯雖有失旨。然棄文存質深得經意。月支沙門支讖傳語。河南孟福字元士張蓮字少安筆受。並見經後記。</p>
</li>

<li>法鏡經二卷<span class="note-inline">(安公云方等部初出與寶積郁伽長者會等同本或一卷沙門嚴佛調筆受康僧會注兼序見僧祐錄)</span></li>

<li>阿含口解十二因緣經一卷<span class="note-inline">(亦云斷十二因緣亦直云阿含口解舊錄云安侯口解凡有四名同是一本典中安高安云置出口解者誤也)</span><p style="margin-left:1em">右二部三卷其本並在。</p>
<p>優婆塞安玄安息人也。志性貞白深閑理致。秉持法戒毫釐弗虧。博誦群經多所通習。漢靈帝時遊賈洛陽有功号騎都尉。性虛靜溫恭。常以法事為己務。漸練漢言志宣經典。常與沙門講論道義。世所謂都尉者也。玄以光和四年辛酉。與沙門嚴佛調共出法鏡等經。玄口譯梵文佛調筆受。理得音正盡經微旨。郢匠之美見述後代。祐云。法鏡佛調出者據其共譯以說。又稱阿含口解世高譯者。此乃姓同相濫也<span class="note-inline">(舊錄既名安侯口解計亦合是世高出也)</span>。</p>
</li>

<li>成具光明定意經一卷<span class="note-inline">(或云戒具光明三昧經或直云成具光明經第二出見朱士行支敏度僧祐等三錄高僧傳大乘)</span></li>

<li>阿那律八念經一卷<span class="note-inline">(或直云八念名禪行斂意舊錄云禪行撿意出中阿含經第十八卷異譯見舊錄)</span></li>

<li>馬有三相經一卷<span class="note-inline">(亦云善馬有三相經出雜阿含經第三十三卷異譯房云見吳錄)</span></li>

<li>馬有八熊譬人經一卷<span class="note-inline">(亦直云馬有八熊經一名馬有八弊惡態經出雜阿含經第三十三卷異譯房云見吳錄)</span></li>

<li>小道地經一卷<span class="note-inline">(房云見吳錄已前見存已後闕)</span></li>

<li>聞城十二因緣經一卷<span class="note-inline">(第二出與世高譯十二因緣經等同本房云見吳錄)</span></li>

<li>大摩耶經一卷<span class="note-inline">(或無大字或二卷初出與摩訶摩耶經同本房云見吳錄)</span></li>

<li>賴吒和羅經一卷<span class="note-inline">(出中阿含經第三十一卷異譯房云見吳錄安云出方等部者或恐誤)</span></li>

<li>小本起經一卷<span class="note-inline">(或云修行本起或云修行本起近加小字耳初出與瑞應本起經等同本見舊錄及高僧傳)</span></li>

<li>墮落優婆塞經一卷<span class="note-inline">(或云優婆塞經房云見吳錄)</span><p style="margin-left:1em">右一十部一十卷<span class="note-inline">(小道地上五部五卷見在聞城下五部五卷闕本)</span>。</p>
<p>沙門支曜西域人。博達群典妙解幽微。以靈帝中平二年乙丑。於洛陽譯成具光明等經十部。長房等錄又有首至聞佛十四事經<span class="note-inline">(或無佛字)</span>。</p>
<p>余親見其本乃是經抄。已編別生錄內。此刪不載。</p>
</li>

<li>問地獄事經一卷<span class="note-inline">(見朱士行漢錄及高僧傳)</span><p style="margin-left:1em">右一部一卷本闕。</p>
<p>沙門康臣<span class="note-inline">(或作巨字未詳孰正)</span>西域人。心存遊化志在弘宣。以靈帝中平四年丁卯。於洛陽譯問地獄經言直理詣不加潤飾。</p>
</li>

<li>濡首菩薩無上清淨分衛經二卷<span class="note-inline">(一名決子諸法如幻化三昧經初出與大般若那伽室利分等同本或一卷見長房錄)</span></li>

<li>慧上菩薩問大善權經二卷<span class="note-inline">(初出與寶積大乘方便會等同本或無菩薩字或一卷見長房錄)</span></li>

<li>古維摩詰經二卷<span class="note-inline">(初出與唐譯無垢稱經等同本見古錄及朱士行漢錄)</span></li>

<li>思意經一卷<span class="note-inline">(亦云益意經初出見長房錄)</span></li>

<li>菩薩內習六波羅蜜經一卷<p style="margin-left:1em">右五部八卷<span class="note-inline">(前四部七卷本闕後一部一卷見在)</span>沙門嚴佛調<span class="note-inline">(亦云浮調據僧祐錄及高僧傳合是沙門長房等錄云信士者非也)</span>。</p>
<p>臨淮郡人。幼年頴悟敏而好學。信如信慧自然。遂出家修道通譯經典見重於時。調以靈帝中平五年戊辰。於洛陽譯濡首菩薩等經五部。世稱安侯都尉佛調三人傳譯号為難繼。安公稱佛調出經者。省而不繁全本巧妙焉。又長房等錄更有迦葉詰阿難經。亦云佛調所譯。余親見其本乃是諸經之抄有數條事。隨眾錄云。出雜譬喻。安世高聶承遠錄內並有此經。錄家誤也。既是別生抄經。不合為翻譯正數。又有沙彌十慧經。云佛調自撰并注序。既非聖言又闕其本。今並刪之。</p>
</li>

<li>舍利弗摩訶目揵連遊四衢經一卷<span class="note-inline">(出增一阿含第四十一卷異譯見別錄)</span></li>

<li>興起行經二卷<span class="note-inline">(亦名嚴誡宿緣經題云出雜藏見吳錄)</span></li>

<li>梵網經二卷<span class="note-inline">(初出或三卷見吳錄)</span></li>

<li>四諦經一卷<span class="note-inline">(興平元年出第三譯出阿含第七卷異譯與世高出者小異見竺道祖漢錄)</span></li>

<li>太子本起瑞應經二卷<span class="note-inline">(亦云瑞應本起第二出與過現因果經等同本房云見三藏記然祐三藏中孟詳出中本起非瑞應本起也)</span></li>

<li>報福經一卷<span class="note-inline">(或云福報見吳錄)</span><p style="margin-left:1em">右六部九卷<span class="note-inline">(興起行經上二部三卷見在梵網經下四部六卷闕本)</span>。</p>
<p>沙門康孟詳。其先康居國人有慧學之譽。以獻帝興平元年甲戌。至建安四年己卯。於洛陽譯遊四衢等經六部。安公云孟詳所翻譯流便足騰玄趣也。</p>
</li>

<li>修行本起經二卷<span class="note-inline">(一名宿行本起第三出與瑞應本起經等同本見始興錄)</span><p style="margin-left:1em">右一部二卷其本見在。</p>
<p>沙門竺大力西域人。性好遠遊無憚艱險。以獻帝建安二年丁丑三月。於洛陽譯修行本起經。其經梵本亦是曇果與康孟詳於迦維羅衛國齎本。康孟詳度語。</p>
</li>

<li>中本起經二卷<span class="note-inline">(或云太子中本起經見始興錄經初題云出長阿含)</span><p style="margin-left:1em">右一部二卷其本見在。</p>
<p>沙門曇果西域人。學該內外解通真俗。於迦維羅衛國齎經梵本屆于洛陽以獻帝建安十二年丁亥譯中本起經。康孟詳度語。內典錄中以曇果與孟詳共出。遂與孟詳太子本起瑞應合為一本者非也。二經全異不可合之。祐云中本起康孟詳出者。據其共譯故耳。</p>
</li>

<li>大方便佛報恩經七卷</li>

<li>摩訶衍寶嚴經一卷<span class="note-inline">(一名大迦葉品第二出與寶積普門菩薩會等同本中云晉言合編晉錄今且依舊祐云摩訶乘寶嚴經)</span></li>

<li>後出阿彌陀佛偈經一卷<span class="note-inline">(或無經字出第二)</span></li>

<li>未曾有經一卷<span class="note-inline">(初出與唐譯甚希有經等同本)</span></li>

<li>作佛形像經一卷<span class="note-inline">(一名優填王作佛形像經一名作像因緣經與造立形像福報經並同本)</span></li>

<li>安宅神呪經一卷<span class="note-inline">(亦云安宅呪法祐云安宅呪)</span></li>

<li>受十善戒經一卷</li>

<li>苦陰經一卷<span class="note-inline">(出中阿含經第二十五卷異譯)</span></li>

<li>魔嬈亂經一卷<span class="note-inline">(一名弊魔試目連經一名魔王入目揵蘭腹經出中阿含經第三十卷異譯)</span></li>

<li>沙彌尼戒經一卷<span class="note-inline">(或無經字)</span></li>

<li>優波離問佛經一卷<span class="note-inline">(或無優婆離律)</span></li>

<li>分別功德論四卷<span class="note-inline">(或云分別功德或三卷或五卷)</span></li>

<li>禪要呵欲經一卷<span class="note-inline">(題云禪要經呵欲品)</span></li>

<li>內身觀章句經一卷<span class="note-inline">(或無句字)</span></li>

<li>雜譬喻經二卷<span class="note-inline">(一名菩薩度人經)</span></li>

<li>六菩薩名一卷<span class="note-inline">(房入藏云菩薩名亦當誦持)</span></li>

<li>般舟三昧念佛章句經一卷<span class="note-inline">(是行品別翻第四出)</span></li>

<li>阿彌陀佛偈經一卷<span class="note-inline">(初出)</span></li>

<li>賢劫千佛名經一卷<span class="note-inline">(祐云唯有佛名與曇無蘭所出四諦經千佛名異出賢劫經中異譯)</span></li>

<li>梵本經四卷<span class="note-inline">(舊云胡本新改為梵以長安中出)</span></li>

<li>泥洹後千歲變經四卷<span class="note-inline">(一名千歲變經祐云泥洹後千歲中變記一卷)</span></li>

<li>諸經佛名二卷<span class="note-inline">(今疑是不思議功德經)</span></li>

<li>三千佛名經一卷</li>

<li>稱揚百七十佛名經一卷<span class="note-inline">(亦直名百七十佛名今疑出稱揚功德經)</span></li>

<li>南方佛名經一卷<span class="note-inline">(舊云一名治城寺經者非也此乃題寺為記非是經之異名)</span></li>

<li>滅罪得福佛名經一卷</li>

<li>觀世音所說行法經一卷<span class="note-inline">(是呪經)</span></li>

<li>薩陀波崙菩薩求深般若圖像經一卷</li>

<li>受持佛名不墮惡道經一卷</li>

<li>五龍呪毒經一卷</li>

<li>取血氣神呪經一卷<span class="note-inline">(舊錄云血呪)</span></li>

<li>呪賊呪法經一卷<span class="note-inline">(房云異出本祐直云呪賊)</span></li>

<li>七佛安宅神呪經一卷</li>

<li>菩薩受戒經一卷<span class="note-inline">(祐錄無經字房云異出本)</span></li>

<li>受菩薩戒次第十法一卷</li>

<li>菩薩懺悔法一卷</li>

<li>初發意菩薩常晝夜六時行五事一卷</li>

<li>頂生王因緣經一卷<span class="note-inline">(舊錄云頂生王經)</span></li>

<li>長者賢首經一卷</li>

<li>梵志喪女經一卷</li>

<li>[狂-王+樂]狗齧王經一卷</li>

<li>懃苦泥犁經一卷</li>

<li>地獄經一卷</li>

<li>十一因緣章經一卷<span class="note-inline">(舊錄云十一因緣經或作十二)</span></li>

<li>沙門為十二頭陀經一卷</li>

<li>僧名數事行一卷</li>

<li>比丘諸禁律一卷</li>

<li>摩訶僧祇律比丘要集一卷<span class="note-inline">(一名摩訶僧祇部比丘隨用要集法)</span></li>

<li>沙彌十戒經一卷<span class="note-inline">(舊錄云沙彌戒)</span></li>

<li>賢者五誡經一卷</li>

<li>優婆塞威儀經一卷</li>

<li>庾伽三磨斯經一卷<span class="note-inline">(譯言修行略一名達磨多羅禪法或云達磨多羅菩薩撰禪經要集)</span></li>

<li>梵音偈本一卷<span class="note-inline">(舊云胡音)</span></li>

<li>讚七佛偈一卷</li>

<li>怛惒尼百句一卷</li>

<li>五言詠頌本起一卷<span class="note-inline">(一百四十二首)</span></li>

<li>道行品諸經梵音解一卷<span class="note-inline">(舊云胡音)</span></li>

<li>法句譬喻經一卷<span class="note-inline">(祐錄云凡十七事喻字上五十九部並見僧祐失譯錄)</span><p style="margin-left:1em">右五十九部七十六卷<span class="note-inline">(準房錄本數合有七十七卷其分別功德論錄云五卷今四卷故七十六菩薩名上一十六部二十六卷見在般舟下四十三部五十卷闕本)</span>。</p>
<p>長房等錄漢後失譯。總有一百二十五部一百四十八卷。今以餘六十六部七十一卷。子細讐挍非是失源。具述委曲列之如左。</p>
</li>

<li>佛遺日摩尼寶經<span class="note-inline">(漢支讖譯)</span></li>

<li>菩薩生地經</li>

<li>惟日雜難經<span class="note-inline">(已上二經吳支謙譯)</span></li>

<li>金剛三昧本性清淨不壞不滅經<span class="note-inline">(或云金剛清淨經長房等錄云吳代支謙譯後漢失譯錄中復載今詳此經非是漢代失源復非支謙所出以是姚秦以來什公等譯今且為失源編於秦錄)</span></li>

<li>舊雜譬喻經二卷<span class="note-inline">(吳代康僧會譯)</span></li>

<li>十方佛名經</li>

<li>三十二相因緣經<span class="note-inline">(已上二經西晉竺法護譯)</span></li>

<li>菩薩修行經<span class="note-inline">(一名長者威施所問菩薩修行經或云長者修行經已曾三譯一存二闕備顯錄中)</span></li>

<li>迦葉赴佛泥洹經<span class="note-inline">(一名佛般泥洹時迦葉赴佛經)</span></li>

<li>鐵城泥犁經<span class="note-inline">(一名阿含泥犁經)</span></li>

<li>寂志果經</li>

<li>三十七品經<span class="note-inline">(抄諸經撰在別生錄)</span></li>

<li>七佛所結麻油呪。</li>

<li>幻師陂陀神呪。</li>

<li>呪齲齒呪<span class="note-inline">(一名呪蟲齒一名直呪齒)</span></li>

<li>呪牙痛呪。</li>

<li>呪眼痛呪<span class="note-inline">(迦葉赴下十經東晉竺曇無蘭譯)</span></li>

<li>千佛因緣經</li>

<li>海八德經<span class="note-inline">(已上二經法上錄云姚秦羅什譯)</span></li>

<li>菩薩所生地經</li>

<li>摩訶剎頭經<span class="note-inline">(已上二經乞伏秦聖堅譯)</span></li>

<li>寂調意<span class="note-inline">(合作音守意者錯也)</span>所問經<span class="note-inline">(一名如來所說清淨調伏經)</span></li>

<li>轉女身菩薩經<span class="note-inline">(一名樂瓔珞莊嚴方便經一名樂瓔珞莊嚴女經已上二經宋代法海譯)</span></li>

<li>沙彌威儀經<span class="note-inline">(或無經字宋求那跋摩譯)</span></li>

<li>四天王經<span class="note-inline">(宋智嚴譯)</span></li>

<li>監王五使者經<span class="note-inline">(一名五天使者)</span></li>

<li>譬喻經<span class="note-inline">(已上三經宋惠蘭譯)</span></li>

<li>八部佛名經<span class="note-inline">(元魏瞿曇流支譯)</span></li>

<li>觀無量壽佛經<span class="note-inline">(此經以曾兩譯一存一闕備闕錄中)</span></li>

<li>般若波羅蜜神呪經<span class="note-inline">(出大品經)</span></li>

<li>功德莊嚴王八萬四千歲請佛經<span class="note-inline">(出大集經)</span></li>

<li>大方廣如來性起微蜜藏經二卷<span class="note-inline">(亦直云如來性起經是舊華嚴經如來性起品)</span></li>

<li>合道神足經四卷<span class="note-inline">(一名道神足無極變化經即道神足經之異名二本無別)</span></li>

<li>持齋經<span class="note-inline">(齋經別名)</span></li>

<li>過去香蓮華佛世界經<span class="note-inline">(出悲華經)</span></li>

<li>善德婆羅門求舍利經</li>

<li>人弘法經<span class="note-inline">(已上二經出大雲經)</span></li>

<li>五十三佛名經<span class="note-inline">(出藥王藥上經)</span></li>

<li>彌勒為女身經</li>

<li>一切施王所行檀波羅蜜經<span class="note-inline">(亦直云行檀波羅蜜經亦名薩和檀王經)</span></li>

<li>摩訶王。</li>

<li>小兒聞法即解經<span class="note-inline">(已上四經出六度集)</span></li>

<li>淨除業障經<span class="note-inline">(抄淨業障經)</span></li>

<li>十住毘婆沙經<span class="note-inline">(抄十住經)</span></li>

<li>七寶經<span class="note-inline">(出增一阿含經)</span></li>

<li>質多長者請比丘經</li>

<li>外道誘質多長者經</li>

<li>佛見牧牛者示導經</li>

<li>長者命終無子付囑經<span class="note-inline">(獨富長者經異名質多等四經出雜阿含)</span></li>

<li>積骨經<span class="note-inline">(出七處三觀經)</span></li>

<li>誨子經<span class="note-inline">(出生經)</span></li>

<li>梵志觀無常得解脫經<span class="note-inline">(出義足經)</span></li>

<li>梵志避死經</li>

<li>貧子得財發王經</li>

<li>無害梵志執志經</li>

<li>善唄比丘經<span class="note-inline">(梵志避死等四經出出曜經)</span></li>

<li>福子經</li>

<li>居士初故為婦鼻中蟲經</li>

<li>須河譬經</li>

<li>教子經<span class="note-inline">(一名須達教子經亦名須達訓子經福子等四經出雜譬喻)</span></li>

<li>龍種尊國變化經</li>

<li>觀世樓炭經<span class="note-inline">(云有三品)</span></li>

<li>清淨法行經<span class="note-inline">(已上三經先為偽錄)</span></li>

<li>華嚴瓔珞經</li>

<li>般若得經<span class="note-inline">(已上二經僧法尼誦出亦在偽錄)</span><p style="margin-left:1em">右佛遺日下六十六部七十一卷。或翻譯有憑。或別生疑偽。今既尋知所據故非漢代失源。同舊重編恐成繁雜。今並刪也。長房錄云。已上一百二十五部四十八卷。並是僧祐律師出三藏記撰。右舊二錄及安錄失源并新集所得失譯諸經卷部甚廣。讎挍群目蕪穢者眾。出入相交實難詮定。未覩經卷空閱名題。有入有源無入無譯。詳其初始非不有由。既涉遠年故附此末。冀後博識脫覩本流。希還收正以為有據。瀅澄法海使靜波濤。爰今尋長房此言未可依據。委求同異如前所述。</p>
<p>已下新附此錄。</p>
</li>

<li>拔陂菩薩經一卷<span class="note-inline">(或云拔波安錄云颰披陀菩薩安公云出方等部是般舟經初四品異譯第五出)</span></li>

<li>栴檀樹經一卷</li>

<li>阿鳩留經一卷</li>

<li>菩薩道地經一卷<span class="note-inline">(安公云出方等部)</span></li>

<li>魔王入目揵蘭腹經一卷<span class="note-inline">(亦云弊魔試目揵連經舊錄云魔王入目連腹中經出中阿含第三十卷即後十經之中也)</span></li>

<li>佛有五百比丘經一卷</li>

<li>凡人有三事愚癡不足經一卷<span class="note-inline">(此凡人三事不足及後佛誡諸比丘乃至卑者二經共成藏中泥犁一卷乃取最初之語以立經名今此則標未詳其故)</span></li>

<li>佛誡諸比丘經一卷<span class="note-inline">(言我以天眼視天下人生死好醜尊者卑者經一卷安公云上三經出中阿含)</span></li>

<li>自見自知為能盡結經一卷</li>

<li>有四求經一卷</li>

<li>佛本行經一卷</li>

<li>河中大聚沫經一卷<span class="note-inline">(或云水沫所漂經或云聚沫譬經眾經錄云出雜阿含經今以安錄先集雜阿含後譯是別譯本非從彼出)</span></li>

<li>便賢者坑經一卷<span class="note-inline">(坑字或作旃)</span></li>

<li>所非汝所經一卷</li>

<li>兩比丘得割經一卷</li>

<li>道德舍利日經一卷</li>

<li>舍利日在王舍國經一卷</li>

<li>獨居思惟自念上經一卷</li>

<li>問所明種經一卷</li>

<li>欲從本相有經一卷<span class="note-inline">(或云欲從本經)</span></li>

<li>獨坐思惟意中生念經一卷</li>

<li>佛說如是有諸比丘經一卷</li>

<li>比丘所求色經一卷</li>

<li>道有比丘經一卷</li>

<li>色為非常念經一卷<span class="note-inline">(從自知自見下本有二十二經安云阿含一卷於中五經已備餘錄今但有十七載雜阿含分中)</span></li>

<li>色比丘念本起經一卷</li>

<li>善惡意經一卷</li>

<li>比丘一法相經一卷</li>

<li>有二力本經一卷</li>

<li>有三力經一卷</li>

<li>有四力經一卷</li>

<li>人有五力經一卷</li>

<li>不聞者類相聚經一卷<span class="note-inline">(舊錄云類相聚經與相應相可經本同)</span></li>

<li>天上釋為故世在人中經一卷<span class="note-inline">(或作無上誤也)</span></li>

<li>爪頭土經一卷</li>

<li>身為無有反復經一卷</li>

<li>師子畜生王經一卷</li>

<li>阿須倫子波羅門經一卷</li>

<li>波羅門子名不侵經一卷</li>

<li>生聞波羅門經一卷<span class="note-inline">(舊錄云生聞梵志經)</span></li>

<li>有[阿-可+桑]竭經一卷</li>

<li>暑杜乘波羅門經一卷</li>

<li>佛在拘薩國經一卷</li>

<li>佛在優墮國經一卷<span class="note-inline">(經作優隨)</span></li>

<li>是時自梵守經一卷</li>

<li>有三方便經一卷<span class="note-inline">(舊錄云三方便經法經錄云出七處三觀)</span></li>

<li>波羅門不信重經一卷</li>

<li>佛告舍日經一卷</li>

<li>四意止經一卷<span class="note-inline">(舊錄云四意止本行經法經錄云出中阿含)</span></li>

<li>說人自說人骨不知腐經一卷<span class="note-inline">(色比丘念下二十五經安公云並出阿含今尋藏中單卷雜阿含內並有此經多是後人合之成卷)</span></li>

<li>雜阿含三十章經一卷<span class="note-inline">(法經錄云出雜阿含異本)</span></li>

<li>五十五法誡經一卷<span class="note-inline">(或云五十五法行)</span></li>

<li>一切義要一卷</li>

<li>說善惡道經一卷</li>

<li>受欲聲經一卷<span class="note-inline">(一本云受欲一聲經)</span></li>

<li>摩訶遮曷從經一卷</li>

<li>天王下作猪經一卷</li>

<li>始造浴佛時經一卷</li>

<li>佛併父弟調達經一卷<span class="note-inline">(五十五法下安公云五十經出阿毘曇今但有九一本人重譯中即魔王人目連腹經是)</span></li>

<li>優墮羅迦葉經一卷</li>

<li>四諦本聞經一卷<span class="note-inline">(安公云上二經出長阿含一本云出阿毘曇)</span></li>

<li>讓德經一卷</li>

<li>有賢者法經一卷</li>

<li>摩訶厥彌難問經一卷<span class="note-inline">(或云大厥彌經)</span></li>

<li>大本藏經一卷</li>

<li>說阿難持戒經一卷</li>

<li>阿難問何因緣持戒見世間貧亦現道貧經一卷</li>

<li>給孤獨四姓家問應受施經一卷</li>

<li>曉所諍不解經者經一卷<span class="note-inline">(今疑立經字錯)</span></li>

<li>寄異道家難問住處經一卷</li>

<li>寄異道家難問法本經一卷</li>

<li>賢者手力經一卷</li>

<li>八法行經一卷</li>

<li>憂多羅經一卷<span class="note-inline">(或作夏字細)</span></li>

<li>栴檀調佛經一卷</li>

<li>惡人經一卷</li>

<li>難提和難經一卷<span class="note-inline">(或云難提和羅經)</span></li>

<li>四姓長者難經一卷<span class="note-inline">(舊錄云四姓長者經)</span></li>

<li>折佛經一卷</li>

<li>道地經中要語章一卷<span class="note-inline">(或云小道地經今疑支曜出者是)</span></li>

<li>數練意章一卷<span class="note-inline">(舊錄云數經安公上二經出生經祐按今生經無此章名)</span><p style="margin-left:1em">右八十二部八十二卷<span class="note-inline">(初拔陂等經見在餘者並闕)</span>。</p>
<p>並是僧祐錄中。集安公古典經。既云古典明是遠代。今者編於漢末以為失源。安公本錄古典總有九十二經。今以餘之十經。撿尋群錄或摽譯主或是別生。彼中既載故此除之通前舊失譯經。五十九部七十六卷。總一百四十一部一百五十八卷。並為漢代失源云。</p>
</li>
</ul></div>
<div class='div-other'><a id='mulu12' /><p>魏曹氏都洛陽</p>
<p>自文帝黃初元年庚子。至元帝咸熙二年乙酉。凡經五帝四十六年。沙門五人。所出經戒羯磨。總一十二部合一十二卷。</p>
<p>曹魏沙門曇柯迦羅<span class='note-inline'>(一部一卷戒)</span></p>
<p>沙門康僧鎧<span class='note-inline'>(三部四卷經羯磨)</span></p>
<p>沙門曇無諦<span class='note-inline'>(一部一卷羯磨)</span></p>
<p>沙門白延<span class='note-inline'>(五部七卷經)</span></p>
<p>沙門安賢<span class='note-inline'>(二部五卷經)</span></p>

<ul class="">
<li>僧祇戒本一卷<span class="note-inline">(初出見竺道祖魏世錄)</span><p style="margin-left:1em">右一部一卷本闕。</p>
<p>沙門曇柯迦羅。魏云法時。中印度人。家世大富常修梵福。迦羅幼而才悟質像過人。讀書一覽皆文義通暢。善學四韋陀論。風雲星宿圖讖運變莫不該綜。自言天下文理畢已生腹。至年二十五。入一僧坊看遇見法勝毘曇。聊取覽之茫然不解。慇懃重省更增惛漠。乃歎曰。吾積學多年。浪志墳典遊刃經藉。義不再思文無重覽。今覩佛書頓出情外。當理致鈎深別有情要。於是齎牒入房請一比丘略為解釋。遂深悟因果妙達三世。始知佛教宏曠俗書所不能及。乃棄捨世榮出家精苦。誦大小乘經及諸部毘尼。常貴遊化不樂專守。以文帝黃初三年壬寅來至洛陽。于時魏景雖有佛法。而道風訛替亦有眾僧未稟歸戒。止以剃落為殊俗耳。設彼齋懺事同祠祀。迦羅既至大行佛法。諸僧請出毘尼。迦羅以律藏曲制文言繫廣。佛教未昌必不承用。遂以齊王芳嘉平二年庚午。於洛陽白馬寺出僧祇戒心。直備朝夕。於是更集梵僧立羯磨受戒。東夏戒律始自乎。此迦羅後不知所終。</p>
</li>

<li>郁伽長者所問經一卷<span class="note-inline">(或二卷第三譯一名郁伽羅越問菩薩行經嘉平四年出見竺道祖魏錄今編入寶積即第十九會是)</span></li>

<li>無量壽經二卷<span class="note-inline">(第四譯見竺道祖晉世雜錄及寶唱錄與世高出者小異)</span></li>

<li>四分雜羯磨一卷<span class="note-inline">(題云曇無德律部雜羯磨以結戒場為首新附)</span><p style="margin-left:1em">右三部四卷其本並在。</p>
<p>沙門康僧鎧印度人也。廣學群經義暢幽旨。以嘉平四年壬申。於洛陽白馬寺譯郁伽長者經等三部。高僧傳中云譯四部不具顯名。竺道祖魏晉錄僧祐寶唱梁代錄等。及長房道宣靖邁三錄。並云二部。餘二既不顯名。校閱未見。今更得一部餘欠一經。撿亦未獲。</p>
</li>

<li>曇無德羯磨一卷<span class="note-inline">(題云羯磨一卷出曇無德律以結大界為首見竺道祖魏錄)</span><p style="margin-left:1em">右一部一卷其本見在。</p>
<p>沙門曇無諦。亦云曇諦。魏云法實。安息國人。善學律藏妙達幽微。以高貴鄉公正元元年甲戌屆于洛陽。於白馬寺譯曇無德羯磨一部。</p>
</li>

<li>無量清淨平等覺經二卷<span class="note-inline">(第五出與漢世支讖等所出及寶積無量壽會並本同異見竺道祖晉世雜錄及僧祐錄)</span></li>

<li>又須賴經一卷<span class="note-inline">(一名無又字祐錄作叉初出見竺道祖及僧祐錄)</span></li>

<li>菩薩修行經一卷<span class="note-inline">(一名長者威陀所問菩薩修行經一名長者修行經第二出見始興寶唱二錄)</span></li>

<li>除災患經一卷<span class="note-inline">(初出與除恐災患經同本見僧祐錄)</span></li>

<li>首楞嚴經二卷<span class="note-inline">(第五出漢世支讖等所出本同文異見竺道祖晉世雜錄及僧祐錄)</span><p style="margin-left:1em">右五部七卷其本並闕。</p>
<p>沙門白延西域人也。才名蓋世深解踰倫。以高貴鄉公甘露三年戊寅。遊化洛陽止白馬寺。出無量清淨等經五部。長房等錄又有平等覺經一卷。亦云白延所出。今以此經即是清淨平等覺經。但名有廣略故不復存也。</p>
</li>

<li>羅摩伽經三卷<span class="note-inline">(見竺道祖寶唱法上靈祐等四錄見華嚴經入法界品小分初出)</span></li>

<li>大般涅槃經二卷<span class="note-inline">(第二出略大本前數品為此三卷見竺道祖魏錄)</span><p style="margin-left:1em">右二部五卷其本並闕。</p>
<p>沙門安法賢西域人。藝業克深慧解尤峻。振錫遊邦自遠而至。譯羅摩伽等經二部。群錄並云魏世。不辨何帝之年。今依編于末又別錄亦。載諸侯譯經總於吳錄後列。</p>
</li>
</ul></div>
<p class='juan'>貞元新定釋教目錄卷第二</p></div></div>
</div><!-- end of div[@id='body'] -->
</body></html>