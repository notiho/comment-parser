<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>貞元新定釋教目錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu44' /><a id='mulu45' />貞元新定釋教目錄卷第十二</p><p class="byline">西京西明寺沙門圓照撰</p>
<p class='h3'>總集群經錄上之十二</p><p>帝曰。自師行後朕奉為穆大后。於西京造弘福寺可就翻譯。所須人物吏力。並與玄齡商量務令優洽。既承明命返迹京師。遂召證義大德諳解大小乘經論為時輩所推者一十一人至。即京弘福寺沙門靈潤。沙門文備。羅漢寺沙門惠貴。實際寺沙門明琰。寶昌寺沙門法祥。靜法寺沙門普賢。法海寺沙門神昉。廓州法講寺沙門道深。汴州演覺寺沙門玄忠蒲州普救寺沙門神泰。線州振響寺沙門敬明等。綴文大德九人至。即京普光寺沙門拪玄。弘福寺沙門明濬。會昌寺沙門辯機。終南山豐德寺沙門道宣。簡州福聚寺沙門靖邁。蒲州普救寺沙門行支。栖巖寺沙門道卓。邠州<span class='corr'>昭</span>仁寺沙門惠立。洛州天宮寺沙門玄則等。字學大德一人至。即京大總持寺沙門玄應。證梵語梵文大德一人至。即京大興善寺沙門玄謨。其年五月方操貝葉開演梵文。創譯大菩薩藏經。沙門道宣執筆并刪綴詞理。又復旁翻佛地經六門陀羅尼經顯揚聖教論。二十年春正月又譯大乘阿毘達磨雜集論。次譯瑜伽師地論。法師於論重加陶練。微有餘隙又出西域記十二卷。沙門辯機親受事連比前後。自前代已來所譯經教。初從梵語倒寫本文。次乃迴之順同此俗。然後筆人亂理文句。中間增損多墜金言。今所翻傳都由奘旨。意思獨斷出語成章。詞人隨寫即可披翫。于時。</p>
<p>駕返西京。奘乃進新譯經論并大唐西域記表請題序。</p>
<p>手勅答書略云。朕學淺心拙在物猶迷。況佛教幽微豈能仰測。請為經題非己所聞。其雜撰西域記者當自披覽。又再三表請方蒙允許。遂謂駙馬都尉高履行曰。卿前請朕為父作碑。今氣力不如昔願作功德。為法師作序不能作碑。卿知之。</p>
<p>貞觀二十二年春幸玉華宮。六月勅追法師赴宮見於玉華殿。帝問。比翻何經論。答近翻瑜伽師地論訖凡一百卷。</p>
<p>帝曰。此論甚大何聖所說。復明何義。答曰。論是彌勒菩薩說。明十七地義。又問。何名十七地。奘舉綱提目陳列大義。</p>
<p>帝深愛焉。遣向京取瑜伽論。帝自詳覽。覩其詞義宏遠非從來所聞。歎謂侍臣曰。朕觀佛經譬猶瞻天望海莫測高深。法師能於異域得是深法。朕比以軍國務殷不及委尋佛教。而今觀之宗源杳曠靡知涯際。其儒道九流比之猶汀瀅之池方溟渤耳。而世云三教齊致此妄談也。</p>
<p>勅所司簡祕書書手。寫新翻經論為九本。頒與豫雍洛兗相荊楊涼益等九大州展轉流通。使率土之人同稟未聞之義。帝先許作新經序。機務繁劇未及措意至此。法師重啟方為染翰少頃而成。名大唐三藏聖教序。神筆自寫勅貫眾經之首。</p>
<p>帝居慶福殿百寮侍衛命法師坐。使弘文館學士上官儀以所製序對群寮宣讀。霞煥錦舒極褒揚之美致。天皇在春宮奉覩。聖文又製述三藏聖記。自此常參內禁扣問沈隱。翻譯相續不爽法機。又讀法師所進菩薩藏經。美之因　勅春宮作序。其後秋七月夏罷　勅賜雲納袈裟一領妙絕今古。又勅天下諸寺各度五人。弘福寺宜度五十人。維持聖種皆奘正言之力也。冬十月隨駕還京。勅所司於北闕紫微殿西別營一所。號弘法院。令奘居之。晝則帝留談說。夜乃還院翻經。更譯無性攝論。世親攝論。緣起聖道經。百法明門論。</p>
<p>皇太子奉為　文德聖皇后。於晉昌里置慈恩寺度三百人。別造翻經院令法師移就翻譯。仍綱維寺任給新度弟子一十五人。弘福寺舊處仍給十人。皇儲親降製詩褒飾。二十三年夏四月駕幸翠微宮。仍勅陪從。既至處分之外唯談玄論道。問因果報應及西域先。</p>
<p>聖遺芳故迹。皆引經酬對。帝深信納。數攘袂歎曰。朕共師相逢晚。不得廣興佛事。逮高宗嗣錄素所珍敬追入優問禮殊恒祑。永徽二年請造梵本經臺。蒙　勅賜物尋得成就。又追入內於修文殿翻發智等論。降手詔飛白書慰問優洽。顯慶元年正月。為皇太子於慈恩寺設大齋。朝寮總至。黃門侍郎薛元超中書侍郎李義府曰。譯經佛法之大。未知何德可以光揚耶。奘曰。公之問常所懷矣。譯經雖位在僧。光價終憑朝貴。至如符秦時曇摩難提譯經。黃門侍郎趙文業執筆。姚秦時鳩摩羅什譯經。秦主及安成侯姚嵩筆受。元魏時菩提留支譯經。則宣武皇帝及侍中崔光錄文。齊梁周隋並皆如是。大唐貞觀初波頗翻譯。</p>
<p>勅左僕射房玄齡。趙郡王李孝恭。太子詹事杜正倫。大府蕭璟等。監問譯之。今並無之不足光遠。公等能為致言則斯美可至。二公詳為陳奏。尋下。</p>
<p>勅曰。慈恩翻譯文義須精。宜令左僕射于志寧。中書令來濟。禮部尚書許敬宗。黃門侍郎薛元超。中書侍郎李義府等時為看閱。有穩便處即隨潤色。若須學士任量追兩三人。冬十一月中宮在難。歸依三寶請垂加祐。法師啟曰　聖體必安和無苦。然所懷者是男。平安之後願聽出家。當蒙　勅許。其月一日。</p>
<p>皇后施納袈裟一領妙勝前者并時服玩百有餘件。五日有　勅令報法師。皇后分難已訖。端正奇特神光滿院自庭燭天。朕歡喜無己內外舞躍。必不違所許。願法師護念。遂號為佛光王。當受三歸被袈裟服。十二月五日滿月　勅為佛光王度七人。仍請法師為王剃髮。其佛光王即。</p>
<p>中宗孝和皇帝初生之瑞號也。創登皇極勅為法師。於兩京各置一佛光寺。并度人居之。其東都佛光寺即法師之故宅也。復內出畫影奘之寶輿。送慈恩寺翻譯堂中。追<span class='corr'>諡</span>法師稱大遍覺。顯慶二年春二月　駕幸洛陽宮。法師與佛光王駕前而發。并翻經僧五人。陪從弟子各一事事公給。既到安置積翠宮。召入大內麗日殿。翻觀所緣等論。夏四月。</p>
<p>車駕避暑於明德宮法師亦陪從。安置飛花殿譯大毘婆沙等論。五月　勅法師還於積翠宮翻譯。法師初謁文帝。已請於少林寺翻經。至是秋九月復請入少林。</p>
<p>天皇手詔抑而不許。三年二月隨　駕還京。秋七月西明寺成。勅法師居之。令給上房一口新度沙彌海會等十人充弟子。天皇以法師先朝所重。嗣位之後禮敬逾隆。中使朝臣問慰無絕。東國重於般若。前代雖翻文不周備。眾人更請委悉重翻。然般若部大。京師多務又人命無常恐難得了。請就於玉華宮翻譯。即以四年冬十月徙於玉華宮。并翻經大德及門徒等同去其供給諸事一如京下。至彼安置肅誠院焉。五年春正月一日起首翻大般若經。梵本總有二十萬頌。佛於四處十六會說。文既廣大學徒每請刪略。如羅什所翻除繁去重。法師將順眾意。於夜夢中即有極怖畏事以相警誡。覺已驚懼向諸眾說。還依廣翻。夜中乃見諸佛菩薩勝吉祥事。覺而喜慶不敢更刪。至龍朔三年十月二十日功畢絕筆。合成六百卷。合掌歡喜告徒眾曰。此經於此地有緣。玄奘來此玉華者經之力也。向在京師諸緣牽亂豈有了時。今得終訖。並是諸佛冥加龍天擁護。此乃鎮國之妙典人天之大寶。徒眾宜各踊躍欣慶。於中間又翻成唯識論辯中邊唯識二十論品類足論等。至十一月二十二日。令弟子窺基奉表奏聞。請御製經序。至十二月七日通事舍人馮義宣　勅垂許。麟德元年正月一日翻經大德及玉華寺眾。慇懃啟請翻大寶積經。法師見眾僧專至俛仰翻數行訖。便攝梵本停住告眾曰。此經部軸與大般若同。玄奘自量氣力不復辦此。奘自貞觀十九年乙巳於弘福寺創啟梵文。訖麟德元年甲子終玉華宮寺。凡二十載。總出大小乘經律論等合七十五部一千三百三十五卷。又別撰西域記一部。自般若翻了惟自策勤行道禮懺。告翻經僧及門人曰。有為之法必歸磨滅。泡幻形質何得久停。行年六十五矣必卒玉華。於經論有疑者今可速問。又謂門人曰。吾來玉華本緣般若。今經事既終吾生涯亦盡。若無常後汝等遣吾宜從省儉。可以籧篨裹送。仍擇山㵎僻處安置勿近宮寺。不淨之身宜從屏遠。門徒等聞之莫不哀鯁。奘生常以來願生彌勒及遊西域。又聞無著兄弟皆生彼天。又頻祈請咸有顯證。懷此專至蓋增翹勵。所造功德皆願往生。至正月九日脚趺傷脛因即寢疾。開目閉目見大蓮華鮮白而至。又見偉相知生佛前。遂命僧喜尚讀所翻經論名目。及造像寫經施僧濟乏然燈放生。具令讀訖自懷欣悅。總召門人有緣並集。於是罄捨衣資。更令造像及轉讀齋䞋。又命塐工宗法智。於嘉壽殿竪菩提像骨。對寺僧門人辭訣并遣表訖。便默念彌勒。又令旁人稱願生頌至二月四日右脇累足。右手支頭。左手申髀。暨于屬纊竟不迴轉。不飲不食至五日中夜。弟子光等問云。和上決定得生彌勒內眾不。答曰。得生。言訖氣息漸微少間神逝。侍人不覺屬纊。方委從足漸冷最後頂暖。顏色赤白怡悅勝常。過七七日竟無改變亦無異氣。自非定慧莊嚴戒香資被。孰能致此。又冥應眾多具於別傳。此略不述。時坊州刺史竇師倫奏。法師已亡。帝聞之哀慟傷感為之罷朝曰。朕失國寶矣。時文武宰寮莫不悲咽流涕。帝言已嗚咽悲不能勝。翌日又謂群臣曰。惜哉朕國內失奘法師一人。可謂釋眾梁摧矣。四生無導矣。亦何異苦海方濟舟檝遽沈。闇室猶昏燈炬斯掩。帝言已嗟惋不怡。尋下　勅移神柩歸京安置慈恩寺。葬事所須並令官給。又　勅葬日聽京城僧尼幢蓋送至墓所。法師道茂德高。為明時痛惜故於亡後重疊降恩。求之古人無以加也。於是素蓋素幢浮空雲合。哀笳哀梵氣遏人神。四俗以之悲涼。七眾惜其沈沒。以四月十五日葬於滻東白鹿原四十里中。皂素彌滿其塋與兄捷公相近。苕然白塔近燭帝城。禁中多見時傷聖慮。至總章元年四月八日。有勅改葬[(樊-爻+ㄠ)/邑]川北原。與州縣相知供給吏力乃又出之。眾咸歎異。經久埋瘞。色相如初。自非願力所持。焉能致此。法師形長七尺板身赤白色眉目疎朗。形貌端凝。談論清華。音詞遠暢。使聽者無倦。瞻者忘疲。或處徒眾。或對嘉賓。一坐半日。終無傾動。服止乾陀。裁唯細㲲。脩廣適中行步雍容。直前而視輒不顧眄。滔滔焉若長江之紀地。灼灼焉類芙蕖之在水。加以戒範端凝始終如一。愛惜之志過護浮囊。持敬之堅超逾繫草。性愛怡簡不好交遊。一入道場非朝命不出。又聞盛暑之辰體無霑液。祁寒之際貌不慘悽。又不夭不申不欠不啑。斯蓋未詳其地位何賢聖之可格哉。又北宮現疾之時徵應繁縟。將終之日色貌敷愉。亦難得而測也。及終月餘有人齎栴檀末香至。請依西國法以塗三藏身。眾咸莫之許。其人作色曰。弟子別奉進止。師等若不許請錄狀以聞。眾從之及開棺發殮已。人覺異香香等蓮花之氣。互相驚問。皆云若茲。向人徐併殮衣唯留襯服。眾覩三藏貌如生人。皆號絕共視。向人塗香服殮蓋棺已俄失所在。眾疑天人焉。又其聽言觀行名實相守。精厲晨昏計時分業。虔虔不懈專思法務。言無名利行絕虛浮。曲識機緣善通物性。不倨不謟行藏適時。吐味幽深辯開疑議。寔當代之英賢。乃釋門之法將矣。且其發蒙入法特異常倫。聽覽經論用為恒任。既周行東夏挹酌諸師。披露肝膽盡其精義。莫不傾倒林藪更親學府。遂能不遠數萬諮求勝法。誓捨形命必會為期。發趾張掖途次龍沙。中途艱險身心僅絕。既達高昌倍光來價。傳國祖送備閱雲儀。路出鐵門石門。躬乘沙嶺雪嶺。歷天險而志逾慷慨。遭凶賊而神彌厲勇。兼以歸稟正教師承戒賢。現逐言揚義非再授。廣聞異論包藏胸臆。致使梵侶傾心不遺其法。又以起信一論文出馬鳴。印度諸僧思承其本。奘乃譯唐為梵通布五天。斯則法化之緣東西互舉。又西華餘論深尚聲明。奘乃卑心請決隨授隨曉。致有七變其勢動發異蹤。三修廣論恢張懷抱。故得施無厭寺三千學僧皆號智囊護持城塹。及覩其脣吻聽其詞義。皆彈指讚歎。何斯人也。其遊歷塞外海東百三十國。道俗邪正承其名者。莫不仰德歸依更崇開信。可以家國增榮光宅推遠獻奉歲至咸奘之功。若非天挺英靈生知聖授。何能振斯鴻緒。導達遺蹤。前後僧傳往天竺者。首自法顯法勇終于道邃道生。相繼中途一十七返。取其通言華梵妙達文筌揚導國風開悟邪正。莫高於法師矣。恨其經部不翻其數猶眾。年未遲暮足得出之。無常奄及惜哉。至。</p>
<p>肅宗文明武德大聖大宣孝皇帝有　勅。於塔塋所置大唐興教寺。以旌傳譯之功。垂芳不朽<span class='note-inline'>(時至德三載歲在戊戌二月五日改為乾元元年八月二日勅內出寺額度僧七人至十二月日白黑奉迎大唐興教寺額至於鬱川寺所安置耳)</span>。</p>

<ul class="">
<li>四分律刪補隨機羯磨一卷<span class="note-inline">(序題云曇無德部四分律刪補隨機羯磨見內典錄)</span></li>

<li>釋迦氏略譜一卷<span class="note-inline">(或無略字見內典錄麟德二年九月十八日於西明寺撰記)</span></li>

<li>釋迦方志二卷<span class="note-inline">(見內典錄永徽元年撰)</span></li>

<li>大唐內典錄十卷<span class="note-inline">(見內典錄麟德元年於西明寺譯)</span></li>

<li>集古今佛道論衡實錄四卷<span class="note-inline">(見內典錄麟德元年龍朔元年於西明寺撰第四卷麟德元年撰或三卷)</span></li>

<li>東夏三寶感通錄三卷<span class="note-inline">(亦云集神州三寶感通錄見內典錄麟德元年撰)</span></li>

<li>續高僧傳三十卷<span class="note-inline">(見內典錄)</span></li>

<li>廣弘明集三十卷<span class="note-inline">(見內典錄)</span><p style="margin-left:1em">右八部八十一卷其本並在。</p>
<p>沙門釋道宣。俗姓錢氏。吳興人也。彭祖之後胤。宣少尋教相長慕尋師。關之東西河之南北。追訪賢友無憚苦辛。外博九流內釋三學。戒香芬潔定水澄漪。存護法城著述無輟。尤工律藏刪補章儀。常於終南山以堅其志。凡所修撰並行於代。護法經要此錄載之。餘別行門在於內典錄。貞觀末年方事修緝撰四分刪補羯磨等八部。內典錄中更有後續高僧傳十卷。尋本未獲故闕。</p>
</li>

<li>一切經音義二十五卷<span class="note-inline">(見內典錄)</span><p style="margin-left:1em">右一部二十五卷其本見在。</p>
<p>沙門釋玄應。大慈恩寺翻經沙門也。博聞強記鏡林苑之宏標。窮討本支通古今之五體。故能讎校源流勘閱時代。刪雅古之野素削澆薄之浮雜。悟通俗而顯教。舉集略而勝美。真可謂文字之鴻囿。言音之龜鏡者也。以貞觀之末勅召參傳綜經。理經正緯咨為實錄。因譯尋閱捃拾藏經為之音義。注釋訓解援引群籍。證據卓明煥然可領。昔高齊沙門釋道慧為一切經音。依字置反曾無追顧。致失教義寔迷匡俗。應所作者全異恒倫。徵覈本據務在實錄。即萬代之師宗。亦當朝之難偶也。恨敘綴纔了未及覆疎。遂從物故惜哉。</p>
</li>

<li>古今譯經圖紀四卷<p style="margin-left:1em">右一部四卷其本見在。</p>
<p>沙門釋靖邁。簡州人也。以博學馳譽。大唐三藏翻譯眾經。召充綴文大德。後大慈恩寺翻經堂中。壁畫古來傳譯緇素。靖邁於是緝維其事。撰成圖紀題之于壁。但略費長房錄續逮皇朝。直述譯經餘無所紀。</p>
</li>

<li>千眼千臂觀世音菩薩陀羅尼神呪經二卷<span class="note-inline">(或一卷貞觀中在內譯初出與流志千手千眼身經同本波崙製序)</span></li>

<li>千囀陀羅尼觀世音菩薩呪經一卷<span class="note-inline">(或無經字永徽四年於總持寺譯)</span></li>

<li>觀自在菩薩隨心呪經一卷<span class="note-inline">(亦云多唎心經永徽四年於總持寺譯)</span></li>

<li>清淨觀世音普賢陀羅尼經一卷<span class="note-inline">(永徽四年於總持寺譯見大周錄)</span><p style="margin-left:1em">右四部五卷其本並在。</p>
<p>沙門釋智通。律行清高兼明經論。於總持門特所留意。通以隋大業年中出家。住京大總持寺。有遊方之志。遂於洛京翻經館學梵書語。早通精奧。唐貞觀中有北天竺僧。齎千臂千眼經梵本奉進文帝。勅通共梵僧相對譯出。勒成二卷。後於天皇永徽四年癸丑。於總持寺又出千囀等經三部。</p>
</li>

<li>千手千眼觀世音菩薩廣大圓滿無礙大悲心陀羅尼經一卷<p style="margin-left:1em">右一部一卷其本見在。</p>
<p>沙門伽梵達摩。此云尊法。西印度人也。譯千手千眼大悲心經一卷。然題云西天竺伽梵達摩譯不標年代。推其本末似是　皇朝新譯。但以傳法之士隨緣利見。出經流布更適餘方。既不記年號故莫知近遠。昇親問梵僧云有梵本。既非謬妄故載斯錄。准千臂經序亦云智通共出。</p>
</li>

<li>陀羅尼集經十二卷<span class="note-inline">(見大周錄永徽四年三月十四日於慧日寺譯至五年四月十五日畢沙門玄楷筆受)</span><p style="margin-left:1em">右一部一十二卷其本見在。</p>
<p>沙門阿地瞿多。唐言無極高。中印度人。學窮滿字行潔圓珠。精練五明妙通三藏。加以大士利生無悋鄉國。志弘像教罔懼艱險。遂西踰雪嶺東越沙河。載歷艱危來儀　帝闕。以　天皇永徽三年壬子正月。廣將梵本來屆長安　勅令慈恩寺安置。沙門大乘琮等一十六人。英公鄂公等一十二人。請高於慧日寺浮圖院。建陀羅尼普集會壇。所須並皆供辦。法成之日屢降靈異。京中道俗咸歎希逢。沙門玄楷等遂固請翻其法本。後以四年癸丑至五年甲寅。於慧日寺從金剛大道場經中要鈔譯集成一十二卷。沙門玄楷等筆受。于時有中印度大菩提寺僧阿難律木叉師迦葉師等。於經行寺譯功德天法。編在集經第十卷內。故不別存也。</p>
</li>

<li>諸經要集二十卷<span class="note-inline">(顯慶四年西明寺撰)</span><p style="margin-left:1em">右一部二十卷其本見在。</p>
<p>沙門釋玄惲。本名世道。律學高譽謨重前良。綴緝為務。兼有鈔疏注解眾經。西明創居召為大德。顯慶年中讀一切經。鈔諸要事撰成一部。名諸經要集。餘如內典錄載。</p>
</li>

<li>集沙門不拜俗議六卷<span class="note-inline">(見內典錄)</span><p style="margin-left:1em">右一部六卷其本見在。</p>
<p>沙門釋彥琮。識量聰敏博曉群經善屬文筆尤工著述　天皇龍朔二年壬戌有　詔令拜　君親。恐傷國化令百司遍議。于時沙門道宣等。共上書啟聞于朝廷眾議異端。所司進入　聖躬親覽。下勅罷之。琮恐後代無聞故。纂斯事并前代故事及先賢答對。名為集沙門不拜俗議。傳之後代永作楷摸。牆塹法城玄風不墜也。兼撰大唐京師寺錄行於代。</p>
</li>

<li>師子莊嚴王菩薩請問經一卷<span class="note-inline">(亦名八曼荼羅經龍朔三年於慈恩寺譯見大周錄)</span></li>

<li>離垢惠菩薩所問禮佛法經一卷<span class="note-inline">(龍朔三年於慈恩寺譯見大周錄)</span></li>

<li>阿吒那智呪經一卷<span class="note-inline">(龍朔三年於慈恩寺譯見續高僧傳)</span><p style="margin-left:1em">右三部三卷<span class="note-inline">(前二部二卷見在後一部一卷闕本)</span>。</p>
<p>沙門那提。唐曰福生。具依梵言則云布如烏代耶。以言煩多故。此但訛略而云那提也。本中印度人。少出家名師開悟志氣雄遠。弘道為懷歷遊諸國務在開物。而善達聲明通諸詁訓。大夏召為文士擬此士蘭臺著作者。汎愛好奇尚。聞有涉悟不憚遠夷。曾往執師子國。又東南上楞伽山。南海諸國隨緣遠化。承脂那東國盛傳大乘佛法崇盛贍洲稱最。乃搜集大小乘經律論五百餘夾合一千五百餘部。以天皇永徽六年創達京師。有勅令於慈恩寺安置所司供給。時玄奘法師當途翻譯聲華騰蔚。無由克彰掩仰蕭條。達名寔難。那提不蒙引到無由自敷。顯慶元年。</p>
<p>勅往昆崙諸國採取異藥。既至南海諸王歸敬為別立寺度人授法。弘化之廣又倍於前。以昔被　勅往理須返命慈恩寺梵本擬重尋研。龍朔三年還返舊寺。所齎諸經並為奘將出。意欲翻度莫有依憑。惟譯八曼茶羅等經三部。要約精最可常行學。禪林寺沙門惠澤譯語。豐德寺沙門道宣綴文并製序。其年南海真臘國為那提素所化者奉敬無已。思見其人互相牽率假途遠請。乃云。國有好藥唯提識之。請自採取。下勅聽往返亦未曾有。博訪大夏行人云。那提三藏乃龍樹之門人也。所解無相與奘碩。反西梵僧云。大師隱後斯人第一。深解實相善達方便。小乘五部毘尼。外道四違陀論。莫不洞達源底通明言義。詞出珠聯理暢霞舉。所著大乘集義論可有四十餘卷。將事譯之被遣遂闕。夫以抱麟之歎代有斯蹤。知人難哉。千齡罕遇那提挾道遠至。投俾北冥既無所待。乃三被毒再充南役。崎嶇數萬頻歷瘴氛。委命遭命斯在斯人。嗚呼惜哉。</p>
</li>

<li>大般涅槃經後譯茶毘分二卷<span class="note-inline">(亦云闍維分亦云後分沙門惠立製序見大周錄)</span><p style="margin-left:1em">右一部二卷其本見在。</p>
<p>沙門若那跋陀羅。唐云智賢。南海波凌<span class="note-inline">(亦曰訶凌)</span>國人也。善三藏學。往者麟德年中益府成都沙門會寧。故遊天竺觀禮聖。跡汎舶西逝路經波凌國。遂共智賢譯涅槃後分二卷。寄經達於交州。會寧方之天竺。後至儀鳳年初交州都督梁難敵遣使附經入京。三年戊寅大慈恩寺沙門靈會。於東宮啟請施行。</p>
</li>

<li>大乘顯識經二卷<span class="note-inline">(第二出與寶積賢護長者會同本見大周錄永隆元年於東都太原寺譯)</span></li>

<li>大方廣佛華嚴經續入法界品一卷<span class="note-inline">(或無續字續舊華嚴經闕文見大周錄垂拱元年於西太原寺歸寧院譯)</span></li>

<li>方廣大莊嚴經十二卷<span class="note-inline">(一名神通遊戲第四出與竺法護普曜經等同本見大周錄永淳二年九月十五日畢於西太原寺歸寧院譯沙門復禮筆受)</span></li>

<li>證契大乘經二卷<span class="note-inline">(亦名入一切佛境界智陪盧遮那藏第二出與大乘同性經同本見大周錄永隆元年於太原寺譯)</span></li>

<li>大乘離文字普光明藏經一卷<span class="note-inline">(第三出與元魏菩提留支所出無字寶篋經等同本見大周錄永淳二年於太原寺歸寧院譯)</span></li>

<li>大乘遍照光明藏無字法門經一卷<span class="note-inline">(第四出即與次前離文經同本日照重出)</span></li>

<li>大方廣師子吼經一卷<span class="note-inline">(第二出與如來師子吼經同本見大周錄永隆元年於東太原寺譯)</span></li>

<li>大乘百福相經一卷<span class="note-inline">(初出見大周錄永淳二年於西太原寺歸寧院譯)</span></li>

<li>大乘百福莊嚴相經一卷<span class="note-inline">(第二出即與次前百福相經同本日照重出)</span></li>

<li>大乘四法經一卷<span class="note-inline">(初出見大周錄永隆元年於東太原寺譯)</span></li>

<li>菩薩修行四法經一卷<span class="note-inline">(永隆二年正月於京弘福寺譯沙門彥琮製序第二出與前大乘四法同本於京再出)</span></li>

<li>七俱胝佛大心准提陀羅尼經一卷<span class="note-inline">(初出與金剛智出者同本見大周錄垂拱元年於西太原寺歸寧院譯)</span></li>

<li>佛頂最勝陀羅尼經一卷<span class="note-inline">(第二出與杜顗等出者同本永淳元年五月二十日於京弘福寺共沙門彥琮譯兼製序見經前序)</span></li>

<li>最勝佛頂陀羅尼除業障經一卷<span class="note-inline">(第四出即與前經同本日照後欲歸國於大東都共沙門惠智再譯前緣後法二文並廣)</span></li>

<li>大乘密嚴經三卷<span class="note-inline">(見大周錄)</span></li>

<li>造塔功德經一卷<span class="note-inline">(見大周錄永隆元年於東太原寺譯)</span></li>

<li>金剛般若波羅蜜經破取著不壞假名論二卷<span class="note-inline">(功德救菩薩造亦云功德施論見大周錄永淳二年九月十五日於西太原寺歸寧院譯)</span></li>

<li>大乘廣五蘊論一卷<span class="note-inline">(安惠菩薩造無廣字見大周錄垂拱元年六月十五日於西太原寺歸寧院譯)</span><p style="margin-left:1em">右一十八部三十四卷其本並在。</p>
<p>沙門地婆訶羅。唐言日照。中印度人洞明三藏。博曉四含。戒行清高學業優贍。尤工呪術兼洞五明。志在利生來遊此國。以天皇儀鳳初至。天后垂拱末於兩京東西太原寺<span class="note-inline">(西太原寺即今西崇福寺是也東太原寺即今太福先寺是也)</span>。</p>
<p>及西京弘福寺。譯大乘顯識經等一十八部。沙門單陀般若提婆譯語。沙門惠智證梵語　勅召名德十人助其法化。沙門道成薄塵嘉尚圓測靈辯明恂懷度證義。沙門思玄復禮等綴文筆受。</p>
<p>天后親敷睿藻製序標首。光飾像教傳之不朽也。</p>
</li>

<li>佛頂尊勝陀羅尼經一卷<span class="note-inline">(初出與日照等出者同本儀鳳四年正月五日譯出)</span><p style="margin-left:1em">右一部一卷其本見在。</p>
<p>清信士杜行顗京兆人。儀鳳中任朝散郎行鴻臚寺典客署令。顗明諸蕃語兼有文藻天竺語書亦窮其妙。于時有罽賓國僧佛馱波利。齎梵經一夾詣闕奉獻。</p>
<p>天皇有詔命顗翻出。名為佛頂尊勝陀羅尼。寧遠將軍度婆及中印度三藏法師地婆訶羅證譯。是時儀鳳四年正月也。此杜譯者有廟諱國諱皆隱而避之。即世尊為聖尊。世界為生界。大勢為大趣。救治為救除。譯訖奉進。</p>
<p>皇上讀訖顧謂顗曰。既是聖言不須避諱。杜時奉　詔以正屬故而有寢焉。荏苒之間杜君長逝。未遑改正其經遂行。後日照三藏奉詔再譯。名佛頂最勝陀羅尼。大周錄云。佛頂尊勝陀羅尼日照三藏譯者誤也。</p>
</li>

<li>十門辯惑論二卷<span class="note-inline">(答太子文學權無二釋典稽疑或三卷)</span><p style="margin-left:1em">右一部二卷本在。</p>
<p>沙門釋復禮京兆人。俗姓皇甫氏。少出家住興善寺。性靈靜寡嗜慾。遊心內典兼博玄儒。尤工賦詠善於著述。俗流名士皆慕仰之。三藏地婆訶羅實叉難陀等譯大莊嚴華嚴等經。皆勅召禮令同翻譯。綴文裁義實屬斯人。天皇永隆二年辛巳。因太子文學權無二述釋典稽疑十條用以問禮請令釋滯。遂答之撰成二卷。名曰十門辯惑蒙。賓主酬答剖折稽疑。文出於智府。義在於心外。如斯答對非此而誰。可謂龍猛更生馬鳴再出。權文學覩斯輪已眾疑頓遣頂戴遵行。此雖一時之酬答。寔為萬代之龜鏡也。法師兼有文集行於代。</p>
</li>

<li>大唐慈恩寺三藏法師傳十卷<p style="margin-left:1em">右一部十卷其本見在。</p>
<p>沙門釋惠立。本名字立。天皇改為惠立。俗姓趙氏。天水人也。遠祖因䆠徙寓新平。故為豳<span class="note-inline">(今改為邠)</span>人焉。爰祖及父俱馳高譽。立節隋祕書郎毅之第三子也。生而破嶷有棄俗之志。年十五貞觀三年出家住豳州<span class="corr">昭</span>仁寺。此寺破薛舉之戰場也。立識敏才俊神清道遠。習林遠之高風。邁肇融之識量。聲譽聞徹。</p>
<p>勅召充大慈恩寺翻經大德。次補西明寺都維那。後授太原寺主。皆降綸旨令維寺住。</p>
<p>天皇之代頻召入內。與黃冠對論皆愜。</p>
<p>帝旨。事在別傳。立以玄奘法師求經印度經無紀述季代罕聞。遂撰慈恩三藏行傳。未成而卒。後弘福寺沙門彥琮續而成之。總成十卷。故初題云沙門惠立本釋彥琮箋。</p>
</li>

<li>四分比丘戒本一卷<span class="note-inline">(題云四分戒本并序西太原寺沙門懷素集)</span></li>

<li>四分比丘尼戒本一卷<span class="note-inline">(題加尼字餘同前)</span></li>

<li>四分僧羯磨三卷<span class="note-inline">(題云羯磨卷上并序出四分西太原寺沙門懷素集)</span></li>

<li>四分尼羯磨三卷<span class="note-inline">(題加尼字餘同前)</span><p style="margin-left:1em">右四部八卷其本並在。</p>
<p>沙門懷素。俗姓范氏。京兆人。世襲冠冕。貞觀十九年出家師奘法師為弟子。而立性聰敏專尋經論。進具之後偏隷毘尼。依道成律師學四分律。不淹時序而為上首。先居弘濟後住太原。學侶雲奔教授無輟。以先德所集多不依文率己私見妄生增減。遂乃撿尋律藏抄出戒心羯磨。但取成文非妄穿鑿。可謂嗣徽迦葉繼軌波離而已焉。又別撰四分記抄兼經論疏記等五十餘卷行於代。</p>
</li>

<li>大方廣圓覺修多羅了義經一卷<p style="margin-left:1em">右一部一卷其本見在。</p>
<p>沙門佛陀跋多羅。唐云覺救。北印度罽賓人也。於東都白馬寺譯圓覺了義經一部。此近出不委何年。且弘道為懷務甄詐妄。但真詮不謬豈假具知年耶。</p>
</li>

<li>佛頂尊勝陀羅尼經一卷<span class="note-inline">(第三出與杜顗等出者同本見大周錄及經前序)</span><p style="margin-left:1em">右一部一卷其本見在。</p>
<p>沙門佛陀波利。唐言覺護。北印度罽賓國人。忘身侚道遍觀靈跡。聞文殊師利在清涼山。遠涉流沙躬來禮謁。以。</p>
<p>天皇儀鳳元年景子杖錫五臺虔誠禮拜。悲泣雨淚望覩聖容。倐焉見一老翁從山中出來。作婆羅門語。謂波利曰。師精誠懇惻何所求耶。波利答曰。聞文殊大士隱跡此山。從印度來欲求瞻禮。翁曰師從彼國將佛頂尊勝陀羅尼經來不。此土眾生多造諸罪。出家之輩亦多所犯。佛頂神呪除罪祕方。若不將經徒來何益。縱見文殊何必能識。師可還西國取彼經來流傳此土。即是遍奉眾聖。廣利群生拯濟幽冥。報諸。</p>
<p>佛恩也。師取經來至此弟子當示師文殊師利菩薩所在。波利聞此語已不勝喜躍。遂裁抑悲淚向山更禮。舉頭之頃忽不見老人。波利驚愕倍增虔敬。遂返歸本國取得經來。既達。</p>
<p>帝城便求進見。有司具狀。</p>
<p>聞奏。</p>
<p>天皇賞其精誠崇斯祕典。遂詔鴻臚寺典客令杜行顗及日照三藏於內共譯。譯訖䞋絹三十匹。經留在內。波利因乃垂泣奏曰。委棄身命志在利人。請布流行是所誠望。</p>
<p>帝愍其專至遂留所譯之經還其梵本任將流布。波利得經不勝喜躍。將向西明寺訪得善梵語僧順貞奏共翻譯。</p>
<p>帝允其請。遂對翻經大德圓測共貞翻出。名佛頂尊勝陀羅尼。與前杜令所翻之者。呪韻經文大同小異。波利所願已畢持經梵本入於五臺于今不出。莫知所之。比諸眾譯此最弘布。</p>
<p><span class="note-inline">(准經前序乃云永淳二年迴至西京具狀聞奏。其年即共順貞再譯名佛頂尊勝陀羅尼經。今尋此說年月稍乖。其杜令譯者乃儀鳳四年正月五日也日照再譯乃永淳元年五月十三日也。既云永淳二年方達唐境。前之二本從何而得。又永淳二年天皇已幸東都。如何乃云在京譯出。其序復是永昌已後有人迷記却敘前事。致有參差。此波利譯者不可依序定其年月也)</span>。</p>
</li>
</ul>
<p class='juan'>貞元新定釋教目錄卷第十二</p></div></div></div>
</div><!-- end of div[@id='body'] -->
</body></html>