<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說彌勒菩薩發願王偈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1144
<p class='juan'><a id='mulu1' />佛說彌勒菩薩發願王偈</p><p class="byline">內閣掌譯西番蒙古諸文西番學總管儀賓工布查布譯</p>
<div class='div-jing'><p>梵語阿<span class='note-inline'>(喇)</span>鴉黑<span class='note-inline'>(厄答)</span>喇巴呢<span class='note-inline'>(達哈)</span>阿納喇<span class='note-inline'>(阿)</span>雜<span class='note-inline'>(阿)</span>。</p>
<p>華言聖彌勒願王。</p>
<p>敬禮一切諸佛菩薩摩訶薩。</p>
<p>佛告阿難。夫彌勒菩薩摩訶薩。往昔誓行菩提行時。晝夜六時。偏袒右肩。右膝著地。合掌恭敬。而發如是願文。</p>

<div class="lg regular"><div class='lg-row'>敬禮一切佛　及具天眼仙</div>
<div class='lg-row'>菩薩摩訶薩　并諸聲聞眾</div>
<div class='lg-row'>令避惡趣[土*遂]　而示涅槃路</div>
<div class='lg-row'>引入無老死　敬禮菩提心</div>
<div class='lg-row'>我由無明心　所作一切罪</div>
<div class='lg-row'>今於佛面前　懺悔盡無餘</div>
<div class='lg-row'>自我三業門　所積資糧福</div>
<div class='lg-row'>是我普慧種　願我道無盡</div>
<div class='lg-row'>十方諸國中　所有供養佛</div>
<div class='lg-row'>佛昔隨喜者　我今皆隨喜</div>
<div class='lg-row'>懺悔一切罪　隨喜諸善根</div>
<div class='lg-row'>敬禮一切佛　願得大智慧</div>
<div class='lg-row'>十方一切處　所有大菩薩</div>
<div class='lg-row'>止於十地者　請速等正覺</div>
<div class='lg-row'>既證圓覺心　降伏諸魔軍</div>
<div class='lg-row'>為利諸有情　願請轉法輪</div>
<div class='lg-row'>以大法鼓音　度眾生苦際</div>
<div class='lg-row'>願經無量劫　常住世說法</div>
<div class='lg-row'>祈運大悲智　慈濟諸有情</div>
<div class='lg-row'>陷溺貪欲澤　恩愛所纏縛</div>
<div class='lg-row'>眾生被障礙　諸佛不憎捐</div>
<div class='lg-row'>慈悲諸含識　拔出三有海</div>
<div class='lg-row'>一切三世佛　所行諸道法</div>
<div class='lg-row'>我今皆隨學　願證菩提道</div>
<div class='lg-row'>同登六彼岸　度六道眾生</div>
<div class='lg-row'>證得六神通　願成無上道</div>
<div class='lg-row'>無生及本源　無處無自性</div>
<div class='lg-row'>悟此真空理　無智亦無得</div>
<div class='lg-row'>無命無眾生　無背無取向</div>
<div class='lg-row'>願達無我法　即等大仙佛</div>
<div class='lg-row'>願不住二執　所攝一切物</div>
<div class='lg-row'>為利益眾生　不悋行布施</div>
<div class='lg-row'>物種侈靡盛　我應用豐足</div>
<div class='lg-row'>物性等空寂　圓滿布施度</div>
<div class='lg-row'>所受止作品　無瑕最清淨</div>
<div class='lg-row'>及無癡矜慢　圓滿戒律度</div>
<div class='lg-row'>如地水火風　四大無觸背</div>
<div class='lg-row'>侵犯靡瞋恨　圓滿忍辱度</div>
<div class='lg-row'>發心始終勤　恒喜不懈弛</div>
<div class='lg-row'>身心勇猛力　圓滿精進度</div>
<div class='lg-row'>調伏正定聚　如幻三摩地</div>
<div class='lg-row'>金剛禪那等　圓滿靜慮度</div>
<div class='lg-row'>三種解脫門　三時平等法</div>
<div class='lg-row'>聞思修明了　圓滿智慧度</div>
<div class='lg-row'>諸佛所稱讚　熾盛光赫奕</div>
<div class='lg-row'>勤修菩薩行　圓滿自他志</div>
<div class='lg-row'>行此菩提道　名稱慈氏子</div>
<div class='lg-row'>圓滿六度行　超於十地位</div>
</div>
<div class="lg regular"><div class='lg-row'>我以此善願眾生　命終速往兜率宮</div>
<div class='lg-row'>受生皆於見法閣　即為慈氏之長子</div>
<div class='lg-row'>十地自在降閻浮　證得十力大位時</div>
<div class='lg-row'>願受妙法甘露味　圓滿佛行盡無餘</div>
<div class='lg-row'>從此命終承願力　即得上生兜率天</div>
<div class='lg-row'>忻慶奉事慈氏尊　速得承授菩提記</div>
</div><p>阿難。當知慈氏菩薩摩訶薩。如此以實善巧修淨行業。道路平順。而獲無上菩提。成等正覺。成就真實大方便門。</p>
</div>
<div class='div-w'><p>按此經於漢藏未見。而番本亦無出。然西國諸賢。頗有註解。且普同作為恒常功課。與華嚴行願品。三十五佛行願品。稱為三種大懺願。愚略擬之。蓋初自梵文譯時。或于彌勒上生下生等經。節取切要者也<span class='note-inline'>(多分唐竺法護所譯。彌勒菩薩下生經相近)</span>今時海內清寧。三教並盛。資用不乏。人民向善者多。近來常聞修建龍華會者。憶為或有欲持誦者。因特譯出漢文。便於信氏誦讀仰祈。</p>
<p>聖慈加護廣布流通為願焉。</p>
<p>　<span class='note-inline'>(乾隆八年正月吉日翻竟於廣仁彌勒院)</span></p>
</div>
</div><!-- end of div[@id='body'] -->
</body></html>