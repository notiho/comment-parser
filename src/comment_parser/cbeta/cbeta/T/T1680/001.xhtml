<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一百五十讚佛頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1680
<p class='juan'><a id='mulu1' />一百五十讚佛頌</p><p class="byline">尊者摩咥里制吒造</p><p class="byline">大唐沙門義淨於那爛陀寺譯</p>
<div class='div-jing'>
<div class="lg regular"><div class='lg-row'>世尊最殊勝，　善斷諸惑種，</div>
<div class='lg-row'>無量勝功德，　總集如來身。</div>
<div class='lg-row'>唯佛可歸依，　可讚可承事，</div>
<div class='lg-row'>如理思惟者，　宜應住此教。</div>
<div class='lg-row'>諸惡煩惱習，　護世者已除，</div>
<div class='lg-row'>福智二俱圓，　唯尊不退沒。</div>
<div class='lg-row'>縱生惡見者，　於尊起嫌恨，</div>
<div class='lg-row'>伺求身語業，　無能得瑕隙。</div>
<div class='lg-row'>記我得人身，　聞法生歡喜，</div>
<div class='lg-row'>譬如巨海內，　盲龜遇楂穴。</div>
<div class='lg-row'>忘念恒隨逐，　惑業墮深坑，</div>
<div class='lg-row'>故我以言詞，　歎佛實功德。</div>
<div class='lg-row'>牟尼無量境，　聖德無邊際，</div>
<div class='lg-row'>為求自利故，　我今讚少分。</div>
<div class='lg-row'>敬禮無師智，　希有眾事性，</div>
<div class='lg-row'>福慧及威光，　誰能知數量？</div>
<div class='lg-row'>如來德無限，　無等無能說，</div>
<div class='lg-row'>我今求福利，　假讚以名言。</div>
<div class='lg-row'>我智力微淺，　佛德無崖際，</div>
<div class='lg-row'>唯願大慈悲，　拯我無歸處。</div>
<div class='lg-row'>怨親悉平等，　無緣起大悲，</div>
<div class='lg-row'>普於眾生界，　恒作真善友。</div>
<div class='lg-row'>內財尚能捨，　何況於外財，</div>
<div class='lg-row'>尊無悋惜心，　求者滿其願。</div>
<div class='lg-row'>以身護彼身，　以命贖他命，</div>
<div class='lg-row'>全軀救一鴿，　歡喜無慳悋。</div>
<div class='lg-row'>尊不畏惡道，　亦不貪善趣，</div>
<div class='lg-row'>但為心澄潔，　尸羅由此成。</div>
<div class='lg-row'>常離諸邪曲，　恒親質直者，</div>
<div class='lg-row'>諸業本性空，　唯居第一義。</div>
<div class='lg-row'>眾苦逼其身，　尊能善安慮，</div>
<div class='lg-row'>正智斷諸惑，　有過悉興悲。</div>
<div class='lg-row'>殉命濟他難，　生無量歡喜，</div>
<div class='lg-row'>如死忽重蘇，　此喜過於彼。</div>
<div class='lg-row'>怨對害其身，　一切時恒惱，</div>
<div class='lg-row'>不觀其過惡，　常起大悲心。</div>
<div class='lg-row'>正遍菩提種，　心恒所珍玩，</div>
<div class='lg-row'>大雄難勝智，　無有能及者。</div>
<div class='lg-row'>無等菩提果，　苦行是其因，</div>
<div class='lg-row'>由此不顧身，　勤修諸勝品。</div>
<div class='lg-row'>豪貴與貧賤，　等引以大悲，</div>
<div class='lg-row'>於諸差別中，　而無高下想。</div>
<div class='lg-row'>勝樂等持果，　心無有貪著，</div>
<div class='lg-row'>普濟諸群生，　大悲無間斷。</div>
<div class='lg-row'>尊雖遭極苦，　於樂不悕求，</div>
<div class='lg-row'>妙智諸功德，　殊勝無能共。</div>
<div class='lg-row'>染淨諸雜法，　簡偽取其真，</div>
<div class='lg-row'>如清淨鵝王，　飲乳棄其水。</div>
<div class='lg-row'>於無量億劫，　勇猛趣菩提，</div>
<div class='lg-row'>於彼生生中，　喪身求妙法。</div>
<div class='lg-row'>三僧祇數量，　精勤無懈惓，</div>
<div class='lg-row'>持此為勝伴，　以證妙菩提。</div>
<div class='lg-row'>尊無嫉姤心，　於劣除輕想，</div>
<div class='lg-row'>平等無乖諍，　勝行悉圓成。</div>
<div class='lg-row'>尊唯重因行，　非求果位圓，</div>
<div class='lg-row'>遍修諸勝業，　眾德自成滿。</div>
<div class='lg-row'>勤修出離法，　超昇眾行頂，</div>
<div class='lg-row'>坐臥經行處，　無非勝福田。</div>
<div class='lg-row'>拔除眾過染，　增長清淨德，</div>
<div class='lg-row'>斯由積行成，　唯尊最無上。</div>
<div class='lg-row'>眾福皆圓滿，　諸過悉蠲除，</div>
<div class='lg-row'>如來淨法身，　塵習皆已斷。</div>
<div class='lg-row'>資糧集更集，　功歸調御身，</div>
<div class='lg-row'>欲求於譬類，　無能與佛等。</div>
<div class='lg-row'>遍觀諸世間，　災橫多障惱，</div>
<div class='lg-row'>縱有少分善，　易得為比對；</div>
<div class='lg-row'>遠離諸過患，　湛然安不動，</div>
<div class='lg-row'>最勝諸善根，　無能為譬喻。</div>
<div class='lg-row'>如來智深遠，　無底無邊際，</div>
<div class='lg-row'>世事喻佛身，　牛跡方大海。</div>
<div class='lg-row'>深仁荷一切，　世間無有比，</div>
<div class='lg-row'>大地持重擔，　喻此實為輕。</div>
<div class='lg-row'>愚癡闇已除，　牟尼光普照，</div>
<div class='lg-row'>世智非能譬，　如螢對日光。</div>
<div class='lg-row'>如來三業淨，　秋月皎空池，</div>
<div class='lg-row'>世潔喻佛身，　俱成塵濁性。</div>
<div class='lg-row'>如上諸所引，　世中殊勝事，</div>
<div class='lg-row'>佛法逈超過，　俗事可哀愍。</div>
<div class='lg-row'>聖法珍寶聚，　佛最居其頂，</div>
<div class='lg-row'>無上無比中，　唯佛與佛等。</div>
<div class='lg-row'>如來聖智海，　隨樂歎少分，</div>
<div class='lg-row'>鄙詞讚勝德，　對此實多慚。</div>
<div class='lg-row'>時俗覩降魔，　一切咸歸伏，</div>
<div class='lg-row'>觀彼同真性，　我謂等輕毛。</div>
<div class='lg-row'>假令大戰陣，　智勇能摧伏，</div>
<div class='lg-row'>聖德超世間，　降彼非為喻。</div>
<div class='lg-row'>隣次降魔後，　於夜後分中，</div>
<div class='lg-row'>斷諸煩惱習，　勝德皆圓滿。</div>
<div class='lg-row'>聖智除眾闇，　超過千日光，</div>
<div class='lg-row'>摧伏諸邪宗，　希有無能比。</div>
<div class='lg-row'>三善根圓滿，　永滅貪恚癡，</div>
<div class='lg-row'>種習悉已除，　清淨無能喻。</div>
<div class='lg-row'>妙法尊恒讚，　不正法恒非，</div>
<div class='lg-row'>於斯邪正處，　心無有憎愛。</div>
<div class='lg-row'>於聖弟子眾，　及外道師徒，</div>
<div class='lg-row'>於彼違順中，　佛心初無二。</div>
<div class='lg-row'>於德情無著，　德者亦非貪，</div>
<div class='lg-row'>善哉極無垢，　聖智恒圓潔。</div>
<div class='lg-row'>諸根常湛寂，　永離迷妄心，</div>
<div class='lg-row'>於諸境界中，　現量由親覩。</div>
<div class='lg-row'>念慧窮真際，　非凡愚所測，</div>
<div class='lg-row'>善安立語言，　證彼亡言處。</div>
<div class='lg-row'>寂靜無礙光，　皎潔逾輝映，</div>
<div class='lg-row'>妙色世希有，　<span class='corr'>孰</span>不懷敬心？</div>
<div class='lg-row'>若有暫初觀，　或復恒瞻覩，</div>
<div class='lg-row'>妙相曾無二，　前後悉同歡。</div>
<div class='lg-row'>最勝威德身，　觀者心無厭，</div>
<div class='lg-row'>縱經無量劫，　欣仰似初觀。</div>
<div class='lg-row'>所依之德體，　能依之德心，</div>
<div class='lg-row'>性相二俱融，　能所初無異。</div>
<div class='lg-row'>如斯善逝德，　總集如來躬，</div>
<div class='lg-row'>離佛相好身，　餘非所安處。</div>
<div class='lg-row'>我因先世福，　幸遇調御師，</div>
<div class='lg-row'>仰讚功德山，　遠酬尊所記。</div>
<div class='lg-row'>一切有情類，　皆因煩惱持，</div>
<div class='lg-row'>唯佛能善除，　由悲久住世。</div>
<div class='lg-row'>誰當先敬禮，　唯佛大悲尊，</div>
<div class='lg-row'>聖德超世間，　悲願處生死。</div>
<div class='lg-row'>尊居寂靜樂，　處濁為群生，</div>
<div class='lg-row'>永劫久精勤，　慈心為一切。</div>
<div class='lg-row'>從真還利俗，　由悲所引生，</div>
<div class='lg-row'>如呪出潛龍，　興雲注甘雨。</div>
<div class='lg-row'>恒居勝定位，　等觀以怨親，</div>
<div class='lg-row'>兇嶮倡聒人，　投身歸聖德。</div>
<div class='lg-row'>神通師子吼，　宣言三界尊，</div>
<div class='lg-row'>久已厭名聞，　由悲自稱讚。</div>
<div class='lg-row'>常修利他行，　曾無自利心，</div>
<div class='lg-row'>慈念遍眾生，　於己偏無愛。</div>
<div class='lg-row'>悲願無邊際，　逐器化群生，</div>
<div class='lg-row'>隨處皆饒益，　猶如散祭食。</div>
<div class='lg-row'>深心念一切，　恒不捨須臾，</div>
<div class='lg-row'>利彼反遭辱，　由咎非佛作。</div>
<div class='lg-row'>慈音演妙義，　誠諦非虛說，</div>
<div class='lg-row'>廣略任機緣，　半滿隨時轉。</div>
<div class='lg-row'>若聞尊演說，　孰不歎希奇，</div>
<div class='lg-row'>縱令懷惡心，　有智咸歸信。</div>
<div class='lg-row'>義詞恒善巧，　或復出麁言，</div>
<div class='lg-row'>利益悉不虛，　故並成真妙。</div>
<div class='lg-row'>柔軟及麁獷，　隨事化眾生，</div>
<div class='lg-row'>聖智無礙心，　一味皆平等。</div>
<div class='lg-row'>勝哉無垢業，　善巧喻良工，</div>
<div class='lg-row'>成此微妙身，　演斯珍寶句。</div>
<div class='lg-row'>覩者皆歡喜，　聞說並心開，</div>
<div class='lg-row'>美顏宣妙詞，　如月流甘露。</div>
<div class='lg-row'>慈雲灑法雨，　能清染欲塵，</div>
<div class='lg-row'>如彼金翅王，　吞滅諸龍毒，</div>
<div class='lg-row'>能殄無明闇，　喻如千日光，</div>
<div class='lg-row'>摧碎我慢山，　譬猶天帝杵。</div>
<div class='lg-row'>現證非虛謬，　靜慮除亂心，</div>
<div class='lg-row'>如實善修行，　三事皆圓滿。</div>
<div class='lg-row'>創聞佛所說，　心喜已開明，</div>
<div class='lg-row'>從此善思惟，　消除諸垢染。</div>
<div class='lg-row'>遭苦能安慰，　放逸令生怖，</div>
<div class='lg-row'>著樂勸厭心，　隨事皆開誘。</div>
<div class='lg-row'>上智證法喜，　中根勝解生，</div>
<div class='lg-row'>淺劣發信心，　尊言遍饒益。</div>
<div class='lg-row'>善拔諸邪見，　引之趣涅槃，</div>
<div class='lg-row'>罪垢能洗除，　由尊降法雨。</div>
<div class='lg-row'>一切智無礙，　恒住正念中，</div>
<div class='lg-row'>如來所記莂，　一向非虛謬。</div>
<div class='lg-row'>無非處非時，　亦無非器轉，</div>
<div class='lg-row'>尊言不虛發，　聞者悉勤修。</div>
<div class='lg-row'>一路勝方便，　無雜可修學，</div>
<div class='lg-row'>初中後盡善，　餘教所皆無。</div>
<div class='lg-row'>如斯一向善，　狂愚起謗心，</div>
<div class='lg-row'>此教若生嫌，　無怨與斯等。</div>
<div class='lg-row'>歷劫為群迷，　備經眾苦毒，</div>
<div class='lg-row'>此教縱非善，　念佛尚應修。</div>
<div class='lg-row'>況能大饒益，　復宣深妙義，</div>
<div class='lg-row'>縱使頭被焚，　先應救此教。</div>
<div class='lg-row'>自在菩提樂，　聖德恒淡然，</div>
<div class='lg-row'>皆由此教生，　證彼亡言處。</div>
<div class='lg-row'>世雄真實教，　邪宗聞悉驚，</div>
<div class='lg-row'>魔王懷惱心，　人天生勝喜。</div>
<div class='lg-row'>大地無分別，　平等普能持，</div>
<div class='lg-row'>聖教利群生，　邪正俱蒙益。</div>
<div class='lg-row'>暫聞佛所說，　金剛種已成，</div>
<div class='lg-row'>縱未出樊籠，　終超死行處。</div>
<div class='lg-row'>聞法方思義，　如實善修行，</div>
<div class='lg-row'>次第三慧圓，　餘教皆無此。</div>
<div class='lg-row'>唯獨牛王仙，　妙契真圓理，</div>
<div class='lg-row'>斯教不勤修，　寧有怨過此？</div>
<div class='lg-row'>暫聞除渴愛，　邪見信心生，</div>
<div class='lg-row'>聽者發喜心，　依斯具淨戒。</div>
<div class='lg-row'>誕應時咸喜，　成長世皆歡，</div>
<div class='lg-row'>大化利群生，　示滅興悲感。</div>
<div class='lg-row'>讚詠除眾毒，　憶念招欣慶，</div>
<div class='lg-row'>尋求發慧明，　解悟心圓潔。</div>
<div class='lg-row'>遇者令尊貴，　恭侍勝心生，</div>
<div class='lg-row'>承事感福因，　親奉除憂苦。</div>
<div class='lg-row'>尸羅具清潔，　靜慮心澄寂，</div>
<div class='lg-row'>般若圓智融，　恒沙福所集。</div>
<div class='lg-row'>尊容及尊教，　及尊所證法，</div>
<div class='lg-row'>見聞思覺中，　此寶最殊勝。</div>
<div class='lg-row'>漂流作洲渚，　害己恒為護，</div>
<div class='lg-row'>怖者作歸依，　引之令解脫。</div>
<div class='lg-row'>淨戒成妙器，　良田生勝果，</div>
<div class='lg-row'>善友能饒益，　慧命由此成。</div>
<div class='lg-row'>行恩及和忍，　見者咸欣悅，</div>
<div class='lg-row'>廣集仁慈心，　功德無邊際。</div>
<div class='lg-row'>身口無過惡，　愛敬由之生，</div>
<div class='lg-row'>吉祥眾義利，　咸依善逝德。</div>
<div class='lg-row'>導師能善誘，　墮慢使翹勤，</div>
<div class='lg-row'>等持調曲心，　迷途歸正道。</div>
<div class='lg-row'>善根成熟者，　駕馭以三乘，</div>
<div class='lg-row'>[怡-台+龍]悷不調人，　由悲故暫捨。</div>
<div class='lg-row'>於遭厄能設，　安樂勸善修，</div>
<div class='lg-row'>悲愍苦眾生，　利樂諸群品。</div>
<div class='lg-row'>違害興慈念，　失行者生憂，</div>
<div class='lg-row'>暴虐起悲心，　聖德無能讚。</div>
<div class='lg-row'>恩深於罔極，　舉世所咸知，</div>
<div class='lg-row'>於此返生怨，　尊恒起慈愍。</div>
<div class='lg-row'>亡身救一切，　自事不生憂，</div>
<div class='lg-row'>於諸崩墮人，　親能為援護。</div>
<div class='lg-row'>二世行恩造，　超過諸世間，</div>
<div class='lg-row'>於闇常照明，　尊為慧燈炷。</div>
<div class='lg-row'>人天所受用，　隨類有差殊，</div>
<div class='lg-row'>唯尊正法味，　平等無差別。</div>
<div class='lg-row'>不觀於氏族，　色力及年華，</div>
<div class='lg-row'>隨有善根人，　求者皆蒙遂。</div>
<div class='lg-row'>廣現諸希有，　無緣起大慈，</div>
<div class='lg-row'>聖眾及人天，　合掌咸親近。</div>
<div class='lg-row'>嗚呼生死畏，　佛出乃光暉，</div>
<div class='lg-row'>饒益諸眾生，　皆能滿其願。</div>
<div class='lg-row'>惡人與共處，　摧樂取憂危，</div>
<div class='lg-row'>謗惱害其身，　猶如受勝德。</div>
<div class='lg-row'>為物行勤苦，　曾無染著心，</div>
<div class='lg-row'>世尊希有德，　難以名言說。</div>
<div class='lg-row'>尊遊嶮惡道，　馬麥及牛鏘，</div>
<div class='lg-row'>苦行經六年，　安受心無退。</div>
<div class='lg-row'>尊居最勝位，　悲愍化群生，</div>
<div class='lg-row'>縱遇輕賤人，　身語逾謙敬，</div>
<div class='lg-row'>或位尊貴主，　曾無憍慢心，</div>
<div class='lg-row'>屈己事眾生，　卑恭如僕使。</div>
<div class='lg-row'>機情億萬種，　論難百千端，</div>
<div class='lg-row'>如來慈善音，　一答疑皆斷。</div>
<div class='lg-row'>恩深過覆載，　背德起深怨，</div>
<div class='lg-row'>尊觀怨極境，　猶如極重恩。</div>
<div class='lg-row'>怨於尊轉害，　尊於怨轉親，</div>
<div class='lg-row'>彼恒求佛過，　佛以彼為恩。</div>
<div class='lg-row'>邪宗妬心請，　毒飯與火坑，</div>
<div class='lg-row'>悲願化清池，　變毒成甘露。</div>
<div class='lg-row'>以忍調恚怒，　真言銷謗毀，</div>
<div class='lg-row'>慈力伏魔怨，　正智降邪毒。</div>
<div class='lg-row'>群迷從曠劫，　習惡以性成，</div>
<div class='lg-row'>唯尊妙行圓，　一念翻令善。</div>
<div class='lg-row'>溫柔降暴虐，　惠施破慳貪，</div>
<div class='lg-row'>善語伏麁言，　唯尊勝方便。</div>
<div class='lg-row'>難提摧巨慢，　鴦掘起慈心，</div>
<div class='lg-row'>難調能善調，　誰不讚希有？</div>
<div class='lg-row'>唯尊聖弟子，　法味自怡神，</div>
<div class='lg-row'>草座以為安，　金床非所貴。</div>
<div class='lg-row'>善知根欲性，　攝化任機緣，</div>
<div class='lg-row'>或有待其請，　或無問自說。</div>
<div class='lg-row'>初陳施戒等，　漸次淨心生，</div>
<div class='lg-row'>後談真實法，　究竟令圓證。</div>
<div class='lg-row'>怖畏漂流處，　唯佛可歸依，</div>
<div class='lg-row'>勇猛大悲尊，　拯濟諸群品。</div>
<div class='lg-row'>身雲遍法界，　法雨灑塵方，</div>
<div class='lg-row'>應現各不同，　隨機故有異。</div>
<div class='lg-row'>善淨無違諍，　唯尊可承奉，</div>
<div class='lg-row'>廣利諸人天，　咸應興供養。</div>
<div class='lg-row'>身口無起作，　善化遍群方，</div>
<div class='lg-row'>所說妙相應，　此德唯尊有。</div>
<div class='lg-row'>久修三業淨，　妙瑞現無邊，</div>
<div class='lg-row'>普觀諸世間，　曾無此勝德。</div>
<div class='lg-row'>況於極惡者，　純行最上悲，</div>
<div class='lg-row'>廣利諸眾生，　勇猛勤精進。</div>
<div class='lg-row'>聲聞知法者，　於尊恒奉事，</div>
<div class='lg-row'>設使證涅槃，　終名為負債。</div>
<div class='lg-row'>彼等諸聖眾，　為己而修學，</div>
<div class='lg-row'>由捨利生心，　不名還債者。</div>
<div class='lg-row'>無明睡已覺，　悲觀遍群方，</div>
<div class='lg-row'>荷負起翹勤，　聖善宜親近。</div>
<div class='lg-row'>魔怨興惱害，　佛力已能除，</div>
<div class='lg-row'>無畏功德中，　斯但顯少分。</div>
<div class='lg-row'>悲心化一切，　聖意絕希求，</div>
<div class='lg-row'>利樂無不施，　能事斯皆畢。</div>
<div class='lg-row'>如來勝妙法，　若或可遷移，</div>
<div class='lg-row'>調達與善星，　不應投此教。</div>
<div class='lg-row'>無始流轉中，　互為不饒益，</div>
<div class='lg-row'>由斯佛出世，　開示化眾生。</div>
<div class='lg-row'>鹿苑度俱隣，　堅林化須跋，</div>
<div class='lg-row'>此土根緣盡，　更無餘債牽。</div>
<div class='lg-row'>法輪久已轉，　覺悟諸群迷，</div>
<div class='lg-row'>恒沙受學人，　皆能利三有。</div>
<div class='lg-row'>以勝金剛定，　自碎堅牢身，</div>
<div class='lg-row'>不捨於大悲，　自化猶分布。</div>
<div class='lg-row'>二利行已滿，　色法兩身圓，</div>
<div class='lg-row'>救攝一闡提，　雙林顯佛性。</div>
<div class='lg-row'>悲心貫三有，　色像應群方，</div>
<div class='lg-row'>粟粒以分身，　爾乃居圓寂。</div>
<div class='lg-row'>善哉奇特行，　希有功德身，</div>
<div class='lg-row'>大覺諸法門，　世所未曾有。</div>
<div class='lg-row'>流恩遍含識，　身語恒寂然，</div>
<div class='lg-row'>凡愚背聖恩，　於尊興謗怒。</div>
<div class='lg-row'>法聚寶藏真無際，　德源福海實難量，</div>
<div class='lg-row'>若有眾生曾禮尊，　禮彼亦名為善禮。</div>
<div class='lg-row'>聖德神功無有盡，　我今智劣喻微塵，</div>
<div class='lg-row'>欲讚如來功德山，　望崖怯退由斯止。</div>
<div class='lg-row'>無量無數無邊境，　難思難見難證理，</div>
<div class='lg-row'>唯佛聖智獨了知，　豈是凡愚所能讚。</div>
<div class='lg-row'>一毫一相充法界，　一行一德遍心源，</div>
<div class='lg-row'>清淨廣大喻芳池，　能療眾生煩惱渴。</div>
<div class='lg-row'>我讚牟尼功德海，　憑斯善業趣菩提，</div>
<div class='lg-row'>普願含生發勝心，　永離凡愚虛妄識。</div>
</div>
<p class='juan'>一百五十讚佛頌</p></div>
</div><!-- end of div[@id='body'] -->
</body></html>