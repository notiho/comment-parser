<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶雲經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 658 [No. 659]
<div class='div-jing'>
<p class='juan'><a id='mulu1' />寶雲經卷第一</p><p class="byline">梁扶南三藏曼陀羅仙譯</p><p>如是我聞：</p>
<p>一時佛在伽耶山頂，與大比丘僧七萬人俱——所作已辦，捨諸重擔，其心自在；盡諸有結，正見解脫，皆如大龍善解法界；是法王子能捨利養，善具出家、善受具戒；意所欲者悉得滿足，住涅槃道——唯除阿難在於學地。</p>
<p>諸大菩薩八萬四千人俱，皆是一生補處，向一切智無有退轉，志求佛地近於彼岸；得阿僧祇諸陀羅尼、逮得諸禪首楞嚴三昧，遊戲神通，大慈大悲遍滿十方乃至無量無邊佛土；行空境界，除諸蓋障、盡三毒根；善遊無相室宅，恒欲救濟一切眾生，善知諸佛世界、得無礙智；心如虛空深廣如海，猶如須彌八風不動、心如蓮華不著塵水、意如真寶內外明徹、如淨真金中無瑕穢。其名曰：寶光菩薩、寶掌菩薩、寶印手菩薩、寶天冠菩薩、寶鬘菩薩、寶積菩薩、寶藏菩薩、寶山頂菩薩、寶幢菩薩、金剛胎菩薩、金胎菩薩、寶胎菩薩、功德胎菩薩、淨無垢胎菩薩、如來胎菩薩、智胎菩薩、日胎菩薩、三昧胎菩薩、蓮華胎菩薩、解脫月菩薩、普月菩薩、觀世音菩薩、普賢菩薩、普眼菩薩、蓮花眼菩薩、大眼菩薩、普威儀菩薩、普端嚴菩薩、普行菩薩、知定意菩薩、法意菩薩、勝意菩薩、增長意菩薩、金剛意菩薩、師子神通菩薩、大音聲王菩薩、師子吼意菩薩、深音聲菩薩、無染污菩薩、離一切垢菩薩、月光菩薩、日光菩薩、智光菩薩、智功德菩薩、月功德菩薩、蓮花功德菩薩、寶功德菩薩、文殊師利菩薩，跋陀婆羅等十六賢士，賢劫千菩薩摩訶薩等，彌勒最為上首。</p>
<p>四天王諸天等，四天王最為上首；忉利諸天等，帝釋最為上首；焰摩天，焰摩天王最為上首；兜率陀天，兜率陀天王最為上首；化樂諸天，化樂天王最為上首；他化自在諸天，他化自在天王最為上首。善黨諸天，薩陀最為上首；一切諸梵天王，大梵最為上首；首陀會諸天，摩醯首羅最為上首。毘摩質多羅阿修羅王、婆稚阿修羅王、羅睺阿修羅王等無量百千億阿修羅王；阿那婆達多龍王、摩那斯龍王、娑伽羅龍王、難陀龍王、和修吉龍王、德叉迦龍王，如是等百千億諸龍及諸龍子、諸龍綵女。如是等百千萬億眾——天、龍、夜叉、乾闥婆、阿修羅、迦樓羅、緊那羅、摩睺羅伽、人非人等百千億眾——皆來集會。</p>
<p>爾時，伽耶山頂方四由旬，微塵針鋒，虛空及地大眾充滿；悉敷師子座，莊嚴光顯，高一由旬，嚴飾第一；廣半由旬，八千天衣遍布其上。地悉平正變為金剛，懸諸繒幡，香汁灑地，無量天花遍滿在中。其座左右生諸蓮花大如車輪，百千萬葉，真金為莖，皆以紺琉璃為臺、因陀尼為鬘，香潔適意，觸時快樂，如是妙花以供養佛。彼師子座於其四角各生寶樹，高十五里，其樹蔭蓋及半由旬。</p>
<p>如是莊嚴師子之座，佛坐其上，心意清淨，善轉法輪，降伏魔怨，不為八法之所污染，得無所畏，智辯無滯，心無怯弱猶如師子、意行清淨如明淵池、深廣如海能出眾寶、猶如須彌處於大海、如日盛明照於一切、如月盛滿悉令清淨、雨大法雨如彼龍王、處眾高顯如大梵天。無量弟子悉皆調順，無量釋、梵、四天王等瞻仰觀佛，心無高下，能令大眾溫光如日，眾寶莊嚴。</p>
<p>爾時，世尊身色熙怡，如日溫照一切大眾、如寶莊嚴，頂上放光名曰周遍，普照百千世界，無量諸光以為眷屬，俱照十方，遶佛三匝，光從口入而口無異相。譬如淨月明照虛空，然於虛空亦無異相；光從口入亦復如是。譬如沙聚，蘇油注中不見增損；佛光入口亦復如是。</p>
<p>爾時，東方過無量恒河沙世界，有國名蓮華自在，彼世界有佛名蓮華眼如來、應供、正遍知、明行足、善逝、世間解、無上士、調御丈夫、天人師、佛、世尊，為諸菩薩說一乘法。彼國無有聲聞、辟支佛名。時諸眾生皆得阿鞞跋致，趣向阿耨多羅三藐三菩提。此諸眾生無有揣食，唯有法喜、禪悅等食。彼國雖有日、月、星辰，不以為明，唯有佛光照於彼土；無有山林、株<span class='corr'>杌</span>、荊棘，地平如掌。</p>
<p>彼有菩薩摩訶薩名除一切蓋障，聞其名者一切罪障皆悉除滅。時除蓋障菩薩摩訶薩蒙光觸身，即詣蓮華眼佛所，頭面著地為佛作禮，却住一面坐蓮華上。復有無量菩薩亦蒙光明往詣佛所，頭面著地頂禮佛足，却坐一面。除蓋障菩薩從坐而起，整其衣服，偏袒右肩，右膝著地，合掌向佛而白佛言：「世尊！以何因緣有斯光明？遇斯光者心意快樂，如是之光從何而來？」</p>
<p>蓮華眼佛答言：「善男子！西方有世界名娑婆，佛號曰釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊，聞彼佛名皆得阿鞞跋致，如是之光彼佛所放。」</p>
<p>除蓋障菩薩復白佛言：「世尊！以何因緣聞彼佛名皆得阿鞞跋致、趣阿耨多羅三藐三菩提？」</p>
<p>蓮華眼佛復告除蓋障菩薩言：「彼佛行菩薩道時發大誓願：『若我成佛，聞其名者皆發阿耨多羅三藐三菩提心、得阿鞞跋致。』」</p>
<p>除蓋障菩薩復白佛言：「世尊！若聞彼佛名皆發阿耨多羅三藐三菩提、得阿鞞跋致者，彼國眾生皆已得不？」</p>
<p>蓮華眼佛答言：「善男子！有得、不得。」</p>
<p>除蓋障菩薩復白佛言：「世尊！彼國眾生可不聞耶？」</p>
<p>蓮華眼佛答言：「善男子！亦得聞名。」</p>
<p>除蓋障菩薩白佛言：「世尊！如其聞者，云何有得、不得？」</p>
<p>蓮華眼佛答言：「善男子！彼國眾生悉是阿鞞跋致、亦非阿鞞跋致。」</p>
<p>除蓋障菩薩白佛言：「世尊！云何悉是阿鞞跋致、亦非阿鞞跋致？」</p>
<p>蓮華眼佛答言：「善男子！聞彼佛名者，雖得阿鞞跋致種子因緣，不具行、未滿足，不得受記。善男子！我今為汝說喻。譬如種樹，有其種子離於腐敗、具足生牙因緣，當言為生、為不生耶？」</p>
<p>除蓋障菩薩白佛言：「世尊！是名為生。」</p>
<p>蓮華眼佛答言：「善男子！聞佛名者得其種子，具足因緣便得受記。」</p>
<p>除蓋障菩薩摩訶薩白佛言：「世尊！我欲往娑婆世界禮拜恭敬釋迦牟尼佛。」</p>
<p>蓮華眼佛即便答言：「善男子！今正是時，可往禮拜。」</p>
<p>彼諸菩薩白佛言：「世尊！我等亦當隨從除蓋障菩薩往詣娑婆世界禮拜、恭敬、尊重、讚歎。」</p>
<p>蓮華眼佛告諸菩薩言：「今正是時，可往詣彼。莫生下劣放逸之心。何以故？彼界眾生多諸貪欲、瞋恚、愚癡，不肯恭敬沙門、婆羅門，好作非法、心意麁弊、惡口罵詈、佷悷難調、慳貪嫉妬、懈怠懶墮、放逸破戒，無量煩惱之所縛纏；於惡生中而為說法。」</p>
<p>爾時，彼諸菩薩白佛言：「世尊！釋迦牟尼佛甚為希有，能於彼惡世界眾生中而為說法。」</p>
<p>蓮華眼佛答言：「善男子！彼佛世尊實為希有。如汝所言，常處惡眾生中而為演法。彼惡世界能起一念善心者此亦難有。何以故？清淨世界眾生守信、修善不難；惡世界中，於彈指頃發生信心歸依佛法僧、於彈指頃能修持戒、於彈指頃生離欲心、於彈指頃生於慈悲發阿耨多羅三藐三菩提心，此則甚難。」</p>
<p>諸菩薩白佛言：「希有。世尊！希有。善逝！」</p>
<p>爾時，諸菩薩，除蓋障菩薩摩訶薩最為上首。爾時，除蓋障菩薩摩訶薩并諸菩薩。受佛教已歡喜踊躍，頂禮佛足，各還本坐。此諸菩薩有齎寶樹，華果具足——有齎琉璃樹者、有齎頗梨樹者、有齎金樹者、有齎眾寶樹者、有齎華樹者、有齎果樹者、有齎衣雲者、有齎環玔瓔珞者、有齎香雲者、有齎華鬘雲者、有齎寶蓋雲者、有齎寶幢幡雲者、有齎音樂雲者——悉皆來集除蓋障菩薩摩訶薩所，共詣娑婆世界。</p>
<p>除蓋障菩薩摩訶薩告眾菩薩言：「彼娑婆世界眾生多受苦惱，汝等各各現神通力，令彼眾生使得快樂。」時諸菩薩皆言：「唯然。」</p>
<p>爾時，除蓋障菩薩摩訶薩以神通力身出光明，清淨無垢，遍照娑婆三千大千世界。此光能照地獄、餓鬼、畜生、閻羅王趣，諸苦惱者蒙光觸身身受快樂，貪欲、瞋恚悉令除滅，慈心相向猶如父母。三千大千世界諸闇冥處，日、月、諸光所不及處，以菩薩光故皆得相見；三千大千世界鐵圍山、大鐵圍山、目真隣陀山、摩訶目真隣陀山及諸餘山幽冥之處，悉蒙光照；上及梵天、下至阿鼻地獄，如是中間光明普照。又，諸菩薩皆放身光，蒙其光者，餓者得食、渴者得飲、裸者得衣、貧者得財、盲者能視、聾者能聽、瘂者能言、躄者能行、狂者得正、苦者<span class='corr'>得</span>樂、諸懷孕者令安隱產，當爾之時，眾苦悉除。</p>
<p>共諸菩薩俱時而到伽耶山頂，寶網彌覆三千大千世界。於虛空中，蓮華雲雨蓮華、妙果雲雨妙果、華鬘雲雨華鬘、香雲雨香、白疊雲雨白疊、末香雲雨末香、衣服雲雨衣服、寶蓋雲雨寶蓋、寶幢雲雨寶幢、寶幡雲雨寶幡，如是眾雲隨種而雨，雨觸身時柔軟快樂。</p>
<p>爾時，伽耶山坑坎、堆阜自然平坦，諸山、樹木變為寶林，亦作栴檀、沈水及諸香樹，周遍嚴飾。百千天樂於虛空中不鼓自鳴，諸樂音中俱出偈頌：</p>

<div class="lg regular" style="margin-left:1em;"><div class='lg-row'>「生於林毘羅，　不由結業有，</div>
<div class='lg-row'>挺特無有比，　我今禮於彼；</div>
<div class='lg-row'>心平如虛空，　至於伽耶山，</div>
<div class='lg-row'>我今歸最妙，　無上勝菩提。</div>
<div class='lg-row'>坐於道樹下，　始悟於正覺，</div>
<div class='lg-row'>指地以為證，　魔怨皆退散，</div>
<div class='lg-row'>我今到伽耶，　稽首無垢尊。</div>
<div class='lg-row'>世間皆幻化，　亦如沫泡炎，</div>
<div class='lg-row'>虛誑如水月；　法相亦如是，</div>
<div class='lg-row'>我今來至此，　敬禮正智樹。</div>
<div class='lg-row'>譬如伎藝人，　能現諸權變，</div>
<div class='lg-row'>諸法若干種，　譬如天馬紅，</div>
<div class='lg-row'>稽首禮不動，　功德之伏藏，</div>
<div class='lg-row'>我今從彼來，　敬禮無上尊。</div>
<div class='lg-row'>深起大悲心，　無量百千劫，</div>
<div class='lg-row'>修於戒、定、慧，　積集諸善業，</div>
<div class='lg-row'>我今從彼來，　禮於淨月面。</div>
<div class='lg-row'>百千億菩薩、　無量諸天眾，</div>
<div class='lg-row'>皆從彼而來，　為禮除闇尊；</div>
<div class='lg-row'>獲得法伏藏，　慈悲為眾演，</div>
<div class='lg-row'>能作利益者，　最是無等尊；</div>
<div class='lg-row'>我今從彼來，　稽首於正覺。</div>
<div class='lg-row'>慈悲濟眾生，　寂靜而憺怕，</div>
<div class='lg-row'>蓮華不著水、　煩惱不染心，</div>
<div class='lg-row'>我今來歸命，　禮此最勝德。</div>
<div class='lg-row'>清淨身無垢，　眾相開花敷，</div>
<div class='lg-row'>八十好為果，　世間得依怙，</div>
<div class='lg-row'>我今從彼來，　稽首於寶樹，</div>
<div class='lg-row'>具無量枝條，　我等悉供養。」</div>
</div><p>爾時，尊者目連從坐而起，長跪合掌，偏袒右肩白佛言：「世尊！我今不見其形而聞眾妙偈頌。」</p>
<p>佛告目連：「東方過此無量恒河沙佛土蓮華世界，有佛名為蓮華淨眼，今現在彼為大眾說法。彼有菩薩摩訶薩名除蓋障，復有無量百千億菩薩，皆來至此娑婆世界，為欲禮拜恭敬於我、至心聽法故，彼諸菩薩造此偈頌。」</p>
<p>佛語以訖，彼諸菩薩即到佛前，除蓋障菩薩摩訶薩最為上首，皆共頭面頂禮佛足，却住一面，合掌向佛以偈讚曰：</p>

<div class="lg regular" style="margin-left:1em;"><div class='lg-row'>「歸命大名稱，　具足智慧者；</div>
<div class='lg-row'>歸命大精進，　最勝牟尼尊。</div>
<div class='lg-row'>能拔於三有，　越渡煩惱岸，</div>
<div class='lg-row'>神光照世間，　歸命無等尊。</div>
<div class='lg-row'>四方蒙光照，　周遍悉解脫，</div>
<div class='lg-row'>歸命無等稱，　不動如山王。</div>
<div class='lg-row'>深廣如大海，　智慧無有量，</div>
<div class='lg-row'>一切諸外道，　無能擾亂者，</div>
<div class='lg-row'>我今稽首禮，　歸命於法王。</div>
<div class='lg-row'>第一寂滅道，　無生亦無滅，</div>
<div class='lg-row'>體相如涅槃，　歸依說法王。</div>
<div class='lg-row'>能轉法輪者，　顯現於正道，</div>
<div class='lg-row'>安住於真諦，　開演於涅槃，</div>
<div class='lg-row'>而授菩提記，　善知於法相，</div>
<div class='lg-row'>及以煩惱性，　如說而修行。</div>
<div class='lg-row'>觀察於律儀，　貪欲、諸瞋恚、</div>
<div class='lg-row'>無量心垢穢、　一切諸塵障，</div>
<div class='lg-row'>於菩提樹下，　智火悉燒盡，</div>
<div class='lg-row'>濟度於眾生，　自度亦度彼。</div>
<div class='lg-row'>生死曠野中，　勉濟諸眾生，</div>
<div class='lg-row'>長寢於重昏，　三有之獄縛。</div>
<div class='lg-row'>勸令早覺悟，　趣向歸依處，</div>
<div class='lg-row'>當為作親友，　究竟不放逸。</div>
<div class='lg-row'>隨從而來者，　皆住於菩提，</div>
<div class='lg-row'>為欲聽正法，　願時而解<span class='corr'>說</span>。」</div>
</div><p>爾時，除蓋障菩薩摩訶薩偈讚佛已，佛告諸菩薩：「各還本坐。」除蓋障菩薩摩訶薩及諸菩薩皆坐蓮華臺上。</p>
<p>除蓋障菩薩摩訶薩從坐而起，整其衣服，偏袒右肩，右膝著地，合掌向佛而白佛言：「世尊！欲有所問，唯願聽許。」</p>
<p>佛即答言：「若有疑者，隨汝所問，我當為汝分別解說。」</p>
<p>除蓋障菩薩白佛言：「世尊！云何菩薩具足於施、具足於戒、具足於忍、具足精進、具足禪定、具足智慧、具足方便、具足於願、具足於力、具足於智？云何菩薩與地等？云何菩薩與水等？云何菩薩與火等？云何菩薩與虛空等？云何菩薩如月？云何菩薩如日？云何菩薩如師子？云何菩薩為善調？云何菩薩為善御？云何菩薩如蓮華？云何菩薩得大意？云何菩薩得淨意？云何菩薩得無疑網心？云何菩薩甚深如大海？云何菩薩得微細智？云何菩薩得隨順辯？云何菩薩得無盡辯？云何菩薩得淨辯？云何菩薩能令眾生得少欲知足？云何菩薩得隨應辯？云何菩薩作法師？云何菩薩得隨順法？云何菩薩得善解法界？云何菩薩行空境界？云何菩薩行無相境界？云何菩薩行無願境界？云何菩薩行慈？云何菩薩行悲？云何菩薩行喜？云何菩薩行捨？云何菩薩得遊戲神通？云何菩薩得離八難處？云何菩薩得不忘菩提心？云何菩薩得宿命智？云何菩薩得不離善知識？云何菩薩得離惡知識？云何菩薩得佛清淨身？云何菩薩得金剛身？云何菩薩得大商主？云何菩薩得善知諸道？云何菩薩得示不顛倒道？云何菩薩常得定心？云何菩薩得糞掃衣？云何菩薩得三衣？云何菩薩得旃衣？云何菩薩得乞食法？云何菩薩得一坐食法？云何菩薩得一受食法？云何菩薩得非食後食？云何菩薩得阿練若行？云何菩薩得樹下坐？云何菩薩得露地坐？云何菩薩在塚間行？云何菩薩常坐不臥？云何菩薩能隨敷坐？云何菩薩善知教授禪法？云何菩薩能持修多羅？云何菩薩能持律藏？云何菩薩能持威儀？云何菩薩善知可行處？云何菩薩善知修行法？云何菩薩除於貪嫉？云何菩薩於一切眾生能起等心？云何菩薩善知供養如來？云何菩薩除於憍慢？云何菩薩善得信敬心？云何菩薩善解第一義諦？云何菩薩善知十二因緣？云何菩薩善知己體相？云何菩薩善知世間相？云何菩薩生淨佛國土？云何菩薩處胎不污？云何菩薩捨家出家？云何菩薩得清淨命？云何菩薩心不愁惱？云何菩薩善隨佛教？云何菩薩常和顏語、捨離顰蹙？云何菩薩具足多聞？云何菩薩善持正法？云何菩薩作法王子？云何菩薩為四天王、帝釋、梵天之所供養？云何菩薩知他體相？云何菩薩善知成熟眾生？云何菩薩善修柔和行？云何菩薩共住安樂？云何菩薩善修四攝法？云何菩薩得威儀端正？云何菩薩善為眾生作依憑處？云何菩薩喻如藥樹？云何菩薩常修諸善？云何菩薩善作變化？云何菩薩摩訶薩速成阿耨多羅三藐三菩提？」</p>
<p>佛告除蓋障菩薩摩訶薩：「善哉，善哉。善男子！汝欲利益天人、拔濟一切眾生故發是問，我今當為汝說。」</p>
<p>除蓋障菩薩摩訶薩白佛言：「善哉，世尊！願時演說。」</p>
<p>佛即告言：「善男子！我今當說，汝等諦聽。</p>
<p>「菩薩成就十法能具足檀。何等為十？法施具足、無畏施具足、財施具足、不望報施具足、憐愍施具足、不輕心施具足、尊重施具足、恭敬承事施具足、不求有施具足、清淨施具足。</p>
<p>「善男子！云何名菩薩法施具足？無悕望心，自受持法為人演說，不求利養、不為名譽，為除一切眾生過惡，不為於利。心無高下，平等說法，若為王、若王等、旃陀羅等說法，等無差別。不以此施貢高、憍慢。若能如是，是名菩薩法施具足。</p>
<p>「云何名菩薩無畏施具足？菩薩自離刀杖，亦教人離刀杖。於一切眾生生父母想、男女想、親友想。何以故？佛說一切眾生從無始劫來無非父母、男女。菩薩常於微細中捨身而與，況復餘大眾生？是名菩薩無畏施具足。</p>
<p>「云何名菩薩財施具足？菩薩見眾生多作諸惡，便積聚財寶而施與之，令離惡業、安置善處。又，聞佛世尊作如是說檀，是菩薩能除慳貪、嫉妬之垢，如佛所說習行於施，不以施故而心自高。是名菩薩財施滿足。</p>
<p>「云何名菩薩不望報施具足？不為得眷屬故施、不為得親友故施、不為欲故施，菩薩作是念施：『菩薩淨戒是常行法。』以是因緣故，是名菩薩不望報施具足。</p>
<p>「云何名菩薩成就憐愍施具足？菩薩見眾生飢渴受苦、裸形弊衣、無所依怙、無歸、無趣、無居住處、離於福業，便生殷重憐愍之心：『我今為苦眾生故發阿耨多羅三藐三菩提心，但以眾生輪轉受苦、裸形弊衣、無怙、無歸、無趣、飢寒困苦，我當何時為是眾生作衣服、飲食乃至歸依舍宅？』現有財物悉施與之，雖作是施而不生念存有我、人、財物等想。如是施者，是名菩薩憐愍施具足。</p>
<p>「云何名菩薩不輕心施具足？不分別施、等大悲施、不輕心施、心不悋惜施、不瞋忿施、不憍逸施、不為得名稱施、不為我能多聞故施，如是之施名為專心施、尊重施、恭敬施、自手施。如此等施是名菩薩不輕心施具足。</p>
<p>「云何名菩薩承事施具足？若同梵行可尊事者——若和<span class='corr'>上</span>、阿闍梨等——如是之人深生殷重，起迎合掌，瞻仰恭敬，若有所作躬代營佐。如是施者，是名菩薩承事施具足。</p>
<p>「云何名菩薩恭敬施具足？供養佛、供養法、供養僧。香華、伎樂遶如來塔，塗掃佛地；若諸塔廟朽故崩落，修治嚴飾；如是名為恭敬佛。恭敬法者，聽法、讀誦、受持、書寫、解說、思惟其義、如法修行、不顛倒取義，是名恭敬法。恭敬僧者，衣服、飲食、臥具、湯藥、種種雜物，供給所須奉施於僧，乃至貧下無所有時，當用淨水敬心持施；如此施者名恭敬僧施。若能如是供養三寶，是名菩薩恭敬施具足。</p>
<p>「云何名菩薩不求有施具足？菩薩施時不生是念：『我當生天。』亦不生念：『我當為王及諸輔相、大臣、官屬。』是名菩薩不求有施具足。</p>
<p>「云何名菩薩清淨施具足？菩薩諦觀此施無垢、無穢、無雜，如是施者是名菩薩清淨施具足。</p>
<p>「善男子！具此十事是名菩薩具足於檀。</p>
<p>「善男子！菩薩復有十法名成就淨戒。何等為十？善學波羅提木叉戒、善持菩薩緻密戒、滅諸煩惱、除不善覺、怖畏惡業、於小罪中尚生驚怖、心常恐畏、受持頭陀法堅固不闕、持戒不為求有造業、淨三業戒。</p>
<p>「云何名菩薩善學波羅提木叉戒？菩薩於戒律諸經——是佛所制——皆專心受持，不為種族故持戒、不為我見故持戒、不為攝徒眾故持戒、不見他瑕缺而輕毀戒；是名菩薩善持波羅提木叉戒。</p>
<p>「云何名菩薩善持緻密戒？菩薩作是念：『非但波羅提木叉戒能使我成阿耨多羅三藐三菩提，諸餘菩薩威儀戒行我亦當學，如法修行。』云何是菩薩戒？菩薩不應行處終不往來，非時不語，善知時節、善知方俗，順適人心，不令眾生起於譏嫌，善護眾生令至菩提，亦自具足菩提威儀，言辭柔軟，少於言說，不好親近大臣、群官，恒修阿練若行，和顏悅色。能具如是菩薩威儀戒，及餘經中諸菩薩戒悉具修行，是名菩薩緻密戒。</p>
<p>「云何名菩薩滅<span class='corr'>一</span>切結使皆悉燋然？貪欲、瞋恚、愚<span class='corr'>癡</span>及餘纏障一切眾具亦皆燋然。於貪欲處生對治法，能起欲處皆悉除斷。云何是貪欲處？於美色邊能起欲因緣。云何名不淨想？如觀己身髮、毛、爪、齒、皮膚、血、肉、筋、脈、骨、髓、汗、淚、涕、唾、肪、膏、腦、膜、咽、喉、心、膽、肝、肺、脾、腎、腸、胃、百[月*葉]、生藏、熟藏、屎、尿、膿汁，菩薩常觀三十六物，若能如是不生貪心。若愚癡、嬰兒、顛狂心亂，見是三十六物猶不起欲想，況復智者諸菩薩等常觀是不淨，云何當復起於欲想？菩薩摩訶薩見所愛色適意之時便生染心，初見色時即自念言：『如佛所說，色如夢響，無有實事。云何智者妄於夢中而生欲想？』是故，菩薩能生欲處悉皆遠離。云何菩薩於可瞋中生對治法而能離瞋及瞋因緣？菩薩於諸眾生常生慈心，以是因緣便得除瞋。若有惱害因緣瞋恚起時，當深繫念對治之法，是名菩薩除瞋方便。云何菩薩除癡方便？當念：『癡心不識善惡，常守愚闇後受苦果。無智自蔽，惱他緣少，不如貪瞋多有怨害。』如是觀時則滅癡心，是名菩薩燋然煩惱。</p>
<p>「云何名菩薩除不善覺？住於空靜阿練若處作如是念：『我今遠離於憒閙處，在閑靜地履行佛教；諸餘沙門、婆羅門親近憒閙，多有擾亂，遠離佛教。』是名菩薩除不善覺。</p>
<p>「云何名菩薩怖畏惡業？觀察、選擇、曾聞佛說，專心修福，堅持淨戒，善學智慧。以何因故最得勝報？具福德業，遠離諸惡。是名菩薩怖畏惡業。</p>
<p>「云何名菩薩畏於微惡？於小罪邊常生大畏心，終不輕微小之惡。以何因緣？曾聞佛說：『少毒殺人，況復多毒？微細惡中尚能將人至三惡道，況復多惡而心不畏？』是名菩薩畏微小惡。</p>
<p>「云何名菩薩心常恐畏？為人體信，婆羅門、剎利居士等以體信故，即寄金、銀、種種珍寶，信心用付，不立時證，菩薩終不生於隱匿之心。若佛物、法物、僧祇物、四方僧物，菩薩寧當自食己肉終不侵他，若飲、若食，供身之具不敢輒毀，是名菩薩心常恐畏。</p>
<p>「云何名菩薩受持頭陀法堅固不闕？若魔眷屬及諸天等，以妙財色欲來擾逼菩薩，菩薩即時志固不動而心不毀，是名菩薩受持頭陀法堅固不闕。</p>
<p>「云何名菩薩持戒不為求有造業？菩薩持戒不求世間果報，但為滿足一切善法得無上道，是名菩薩持戒不為求有造業。</p>
<p>「云何名菩薩淨於三業？云何淨身業？離殺、盜、婬，以是義故名為淨身業。云何淨於口業？離惡口、妄言、兩舌、綺語，是故名為淨於口業。云何淨於意業？除貪、瞋、癡邪見，是名淨於意業。是名為菩薩淨於三業。</p>
<p>「善男子！具此十事是名菩薩成就淨戒。◎</p>
<p>「◎善男子！菩薩摩訶薩復有十法能淨於忍。何等為十？內忍、外忍、法忍、隨佛教忍、無方所忍、修處處忍、非所為忍、不逼惱忍、悲心忍、誓願忍。</p>
<p>「云何名菩薩內忍？菩薩飢渴、寒熱、憂悲、疼痛、身心楚切，能自忍受不為苦惱，是名菩薩內忍。</p>
<p>「云何名菩薩外忍？菩薩從他聞惡言、罵詈、毀辱、誹謗，或毀辱父母、兄弟、姊妹、眷屬、和上、阿闍梨、師徒、同學，或聞毀佛、法、僧，有如是種種毀訾，菩薩忍辱不生瞋恚，是名菩薩外忍。</p>
<p>「云何名菩薩法忍？佛於諸經說微妙義：『諸法寂靜、諸法寂滅，如涅槃相。』不驚、不怖，菩薩作是念言：『我若不解是經、不知是法，終不得阿耨多羅三藐三菩提。』是故，菩薩勤求諮問、讀誦，是名菩薩法忍。</p>
<p>「云何名菩薩隨佛教忍？菩薩瞋惱毒心起時，作是思惟：『此身從何而生？從何而滅？從我生者，何者是我？從彼生者，何者是彼？法相如是，從何因緣起？』菩薩作是思惟時，不見所從生、亦不見所緣起、亦不見從我生、亦不見從彼起、亦不見從因緣生。作是思惟，亦不瞋、亦不惱、亦不毒，瞋怒之心即便減少，是名菩薩隨佛教忍。</p>
<p>「云何名菩薩無方所忍？或有夜忍晝不忍、或晝忍夜不忍，或彼方忍此方不忍、或此方忍彼方不忍，或知識邊忍不知識邊不忍、或不知識邊忍知識邊不忍。菩薩不爾，於一切時、一切方常生忍心，是名菩薩無方所忍。</p>
<p>「云何名菩薩修處處忍？有人於父母、師長、夫妻、男女、大小、內外如是中生忍，餘則不忍。菩薩忍者則不如是，如父母邊生忍、旃陀羅邊生忍亦爾，是名菩薩修處處忍。</p>
<p>「云何名菩薩非所為忍？不以事故生忍、不以利故生忍、不以畏故生忍、不以受他恩故生忍、不以相親友故生忍、不以愧赧故生忍，菩薩常修於忍，是名菩薩非所為忍。</p>
<p>「善男子！云何名菩薩不逼惱忍？若瞋因緣、煩惱未起，不名為忍；若遇瞋因緣時——拳打、刀杖、手脚蹴蹋、惡口罵詈——於如是中心不動者則名為忍。菩薩若有人來起發瞋恚亦忍、不起發瞋恚亦忍，是名菩薩不逼惱忍。</p>
<p>「云何名菩薩悲心忍？爾時，菩薩若作王、若王等，有大功業，為苦眾生而作其主。是苦眾生若來罵辱、觸惱之時，菩薩不以我是主故而生瞋恚：『如是眾生我當拔濟、常為擁護，云何而得生於瞋惱？是故，我今悲心憐愍，不生忿恚。』是名菩薩悲心忍。</p>
<p>「云何名菩薩誓願忍？菩薩作是念：『我先於諸佛前曾作師子吼，發誓願言：「我當成佛，於一切生死淤泥中為拔諸苦眾生。」我今欲拔，不應瞋恚而惱於彼。若我不忍，尚不自度，況利眾生？』善男子！譬如良醫善知治眼，見諸眾生多有患目，或患眼翳、或患眼膜，種種患眼不可稱計。是醫若言：『我欲療治眾生眼患。』彼時醫師後自盲冥。」</p>
<p>佛言：「如此醫師能治他眼不？」</p>
<p>除蓋障菩薩摩訶薩白佛言：「不也。世尊！」</p>
<p>佛告除蓋障菩薩摩訶薩：「欲除一切眾生無明冥者，應先自除闇障，後及於人。若內無智慧能治他疾，是義不然。以是因緣，當修於忍，不應生瞋，是名菩薩大誓願忍。</p>
<p>「善男子！具此十事是名菩薩能淨於忍。</p>
<p>「善男子！菩薩復有十法名為精進滿足。何等為十？如金剛精進、無等精進、處中精進、顯勝精進、熾盛精進、常恒精進、清淨精進、不共二乘精進、不輕賤精進、不退轉精進。</p>
<p>「云何菩薩如金剛精進？未解者令解、未涅槃者令得涅槃、未安者令安、未度者令度、未得阿耨多羅三藐三菩提者當令得阿耨多羅三藐三菩提。若作如是修行精進時，天魔波旬來謂菩薩言：『汝今何故作如是精進？徒自勤苦，終無所獲。何以故？我亦曾作如是精進，未解者令解、未涅槃者令得涅槃、未安者令安、未度者令度、未得阿耨多羅三藐三菩提者當令悉得。如是等事皆是妄語，但誑凡愚，無有真實，我未曾見如是精進而得阿耨多羅三藐三菩提者。善男<span class='corr'>子</span>！我曾見無量眾生，如是精進有得阿羅漢涅槃、如是精進有得辟支佛涅槃。』魔王復言：『善男子！雖行精進，未有得阿耨多羅三藐三菩提。汝今思惟，疾捨是心，空無所獲，徒自勞苦。汝今速求二乘，可得早離生死。』菩薩即作是念：『此是魔說，欲壞我心。』『汝但少事而自憂己，莫為多事反憂我耶。隨所造業各得受報，依止於業，業為親友；汝亦有此隨業受報，依止於業，業為親屬。惡魔波旬！汝今速疾復道還去。汝惱我故，當長夜受苦。』魔即慚愧隱形而去，是名菩薩如金剛精進，魔不能壞。</p>
<p>「云何名菩薩無等精進？爾時，菩薩所行精進超諸菩薩百千萬億，算數譬喻所不能及，況餘聲聞二乘學者而能及乎？一切諸佛善法以精進力故悉能攝取，一切惡法無不捨離，是則名為無等精進。</p>
<p>「云何名菩薩處中精進？勤不過分亦不懈退，如是精進名為處中精進。</p>
<p>「云何名菩薩高勝精進？菩薩發大精進願，使現身如佛色相：『若我得佛，無見頂相圓光一尋。佛之相好、無礙智慧、大自在者，願我悉得。』是名高勝精進。</p>
<p>「云何名菩薩熾盛精進？譬如真金、摩尼珠寶無有垢穢，光明熾盛，端嚴殊顯。真金精曜無量焰熾、摩尼寶珠煥然炳徹。菩薩精進亦復如是，無諸垢穢。何者是精進垢？何者是精進翳？懈怠是精進垢，懶墮是精進翳；食不知足是精進垢，貪嗜睡眠是精進翳；好樂親近是精進垢，不見無我是精進障。如是，名為精進垢、精進障；除如是垢障，是名菩薩熾盛精進。</p>
<p>「善男子！云何名菩薩常恒精進？舉動、威儀不離精進，行、住、坐、臥不曾休廢，身心不懈，是名菩薩常恒精進。</p>
<p>「云何名菩薩清淨精進？如上常恒精進，有所起惡不善之業，能障道法、能作衰損，皆悉除斷；一切善法，於涅槃因不作障礙、能助道法、安止道處，皆悉修廣、增長熾盛。乃至微細一念之惡不令得起，況復大惡？是名菩薩清淨精進。</p>
<p>「云何名菩薩不共二乘精進？菩薩摩訶薩，周遍十方如恒河沙數世界，滿中阿鼻地獄猛火熾盛，如此世界外有極苦眾生無依、無救，乃至若一眾生如是苦惱，菩薩能忍大火過無量恒河沙世界，拔濟成熟一眾生苦。為一尚爾，況多眾生而不救濟？一切外道、二乘學人所不能及，是名菩薩不共二乘精進。</p>
<p>「云何名菩薩不自輕賤精進？菩薩作是思惟：『三世諸佛皆從微少精進修無量德，乃能久積苦行成等正覺，是故我今因少精進漸殖德本，不久亦應得佛不疑。』是名菩薩不自輕賤精進。</p>
<p>「云何名菩薩不退轉精進？菩薩不以己身精進微薄、不以貧窮又少財寶而生捨心，常修精進向阿耨多羅三藐三菩提：『過去、未來、現在三世諸佛，皆以積善微細精進悉得菩提，我今不以微賤而自輕毀。』以微精進故，為一切眾生積集眾善，成阿耨多羅三藐三菩提，不為己樂而入涅槃，寧為眾生久處地獄，是名菩薩不退轉精進。</p>
<p>「善男子！具此十事，是名菩薩滿足精進。◎</p>

<p class='juan'>寶雲經卷第一</p></div>
</div><!-- end of div[@id='body'] -->
</body></html>