<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三國遺事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu122' />三國遺事卷第五</p><p class="byline">國尊曹溪宗加智山下麟角寺住持圓境冲照大禪師　一然　撰</p>
<div class='div-other'><a id='mulu123' />
<p class='h1'>神呪第六</p>
<div class='div-other'><a id='mulu124' />
<p class='h2'>密本摧邪</p><p>善德王德曼遘疾彌留。有興輪寺僧法惕。應詔侍疾。久而無効。時有密本法師。以德行聞於國。左右請代之。王詔迎入內。本在宸仗外讀藥師經。卷軸纔周。所持六環飛入寢內。刺一老狐與法惕。倒擲庭下。王疾乃瘳。時本頂上發五色神光。覩者皆驚。又承相金良圖為阿孩時。忽口噤體硬。不言不遂。每見一大鬼率群小鬼來。家中几有盤肴。皆啖嘗之。巫覡來祭。則群聚而爭侮之圖雖欲命撤。而口不能言。家親請法流寺僧亡名來轉經。大鬼命小鬼。以鐵槌打僧頭仆地。嘔血而死。隔數日。遣使邀本。使還言。本法師受我請將來矣。眾鬼聞之皆失色。小鬼曰。法師至將不利。避之何幸。大鬼侮慢自若曰。何害之有。俄而有四方大力神。皆屬金甲長戟。來捉群鬼而縛去。次有無數天神環拱而待。須臾本至。不待開經其疾乃治。語通身解。具說件事。良圖因此篤信釋氏。一生無怠塑成興輪寺吳堂主。彌陀尊像。左右菩薩。并滿金畫其堂。本嘗住金谷寺。又金庾信嘗與一老居士交厚。世人不知其何人。于時公之戚秀天久染惡疾。公遣居士診衛。適有秀天之舊名因惠師者。自中岳來訪之。見居士而慢侮之曰。相汝形儀。邪佞人也。何得理人之疾。居士曰。我受金公命。不獲已爾。惠曰。汝見我神通。乃奉爐呪香俄頃五色雲旋遶頂上。天花散落。士曰。和尚通力不可思議。弟子亦有拙技請試之。願師乍立於前。惠從之。士彈指一聲。惠倒迸於空。高一丈許。良久徐徐倒下。頭卓地。屹然如植撅。旁人推挽之不動。士出去。惠猶倒卓達曙。明日秀天使扣於金公。公遣居士往勅。乃解。因惠不復賣技。讚曰。</p>

<div class="lg regular"><div class='lg-row'>紅紫紛紛幾亂朱　堪嗟魚目誑愚夫</div>
<div class='lg-row'>不因居士輕彈指　多小巾箱襲碔砆</div>
</div></div>
<div class='div-other'><a id='mulu125' />
<p class='h2'>惠通降龍</p><p>釋惠通。氏族未詳。白衣之時。家在南山西麓銀川洞之口<span class='note-inline'>(今南。㵎寺東里)</span>一日遊舍東溪上。捕一獺屠之。棄骨園中。詰旦亡其骨。跡血尋之。骨還舊穴。抱五兒而蹲。郎望見驚異。久之感嘆蹰躇。便棄俗出家。易名惠通。往唐謁無畏三藏請業。藏曰。嵎夷之人豈堪法器。遂不開授。通不堪輕謝去。服勤三載。猶不許。通乃憤悱立於庭。頭戴火盆。須臾頂裂聲如雷。藏聞來視之。撤火盆。以指按裂處。誦神呪瘡合如平日。有瑕如王字文。因號王和尚深器之。傳印訣。時唐室有公主疾病。高宗請救於三藏。舉通自代。通受教別處。以白豆一斗呪銀器中。變白甲神兵。逐崇不克。又以黑豆一斗呪金器中。變黑甲神兵。令二色合逐之。忽有蛟龍走出。疾遂瘳。龍怨通之逐已也。來本國文仍林。害命尤毒。是時鄭恭奉使於唐。見通而謂曰。師所逐毒龍歸本國害甚。速去除之。乃與恭以麟德二年乙丑。還國而黜之。龍又怨恭。乃托之柳。生鄭氏門外。恭不之覺。但賞其葱密。酷愛之。及神文王崩。孝昭即位。修山陵除葬路。鄭氏之柳當道。有司欲伐之。恭恚曰。寧斬我頭。莫伐此樹。有司奏聞。王大怒。命司寇曰。鄭恭恃王和尚神術。將謀不遜。侮逆王命。言斬我頭。宜從所好。乃誅之。坑其家。朝議。王和尚與恭甚厚。應有忌嫌。宜先圖之。乃徵甲尋捕。通在王望寺見甲徙至。登屋。携砂瓶研朱筆而呼曰。見我所為。乃於瓶項抹一畫曰。爾輩宜各見項。視之皆朱畫。相視愕然。又呼曰。若斷瓶項。應斷爾項如何。其徒奔走。以朱項赴王。王曰。和尚神通。豈人力所能圖。乃捨之。王女忽有疾。詔通治之。疾愈。王大悅通因言。恭被毒龍之污濫膺國刑。王聞之心悔。乃免恭妻孥。拜通為國師。龍既報冤於恭。往機張山為熊神。慘毒滋甚民多梗之。通到山中。諭龍授不殺戒。神害乃息。初神文王發疽背。請候於通。通至呪之立活。乃曰。陛下曩昔為宰官身。誤決臧人信忠為隷。信忠有怨。生生作報。今茲惡疽亦信忠所祟。宜為忠創伽藍。奉冥祐以解之。王深然之。創寺號信忠奉聖寺。寺成。空中唱云因王創寺。脫苦生天。怨已解矣<span class='note-inline'>(或本載此事於真表傳中誤)</span>因其唱地。置折怨堂。堂與寺今存。先是密本之後有高僧明朗。入龍宮得神印<span class='note-inline'>(梵云文豆婁。此云神印)</span>。祖創神遊林<span class='note-inline'>(今天王寺)</span>屢欀隣國之寇。今和尚傳無畏之髓。遍歷塵寰。救人化物。兼以宿命之明創寺雪怨。密教之風於是乎大振。天磨之總持嵓。母岳之呪錫院等皆其流裔也。或云。通俗名尊勝角干。角干乃新羅之宰相峻級。未聞通歷仕之迹。或云。射得豺狼皆未詳。讚曰。</p>

<div class="lg regular"><div class='lg-row'>山桃溪杏映籬斜　一徑春深兩岸花</div>
<div class='lg-row'>賴得郎君閑捕獺　盡教魔外遠京華</div>
</div></div>
<div class='div-other'><a id='mulu126' />
<p class='h2'>明朗神印</p><p>按金光寺本記云。師挺生新羅。入唐學道。將還因海龍之請。入龍宮傳祕法。施黃金千兩<span class='note-inline'>(一云千斤)</span>潛行地下。湧出本宅井底。乃捨為寺。以龍王所施黃金飾塔像。光曜殊特。因名金光焉<span class='note-inline'>(僧傳作金羽寺誤)</span>師諱明朗。字國育。新羅沙干才良之子。母曰南㵎夫人。或云。法乖娘蘇判茂林之子金氏。則慈藏之姝也。三息。長曰國教大德。次曰義安大德。師其季也。初母夢吞青色珠而有娠。善德王元年入唐。貞觀九年乙未來歸。總章元年戊辰。唐將李勣統大兵。合新羅滅高麗。後餘軍留百濟。將襲滅新羅。羅人覺之。發兵拒之。高宗聞之赫怒。命薜邦興師將討之。文武王聞之懼。請師開祕法禳之<span class='note-inline'>(事在文武王傳中)</span>因茲為神印宗祖。及我太祖創業之時。亦有海賊來擾。乃請安惠朗融之裔。廣學大緣等二大德。作法禳鎮。皆朗之傳系也。故并師而上至龍樹為九祖<span class='note-inline'>(本寺記三師為律祖未詳)</span>又太祖為創現聖寺。為一宗根柢焉。又新羅京城東南二十餘里有遠源寺。諺傳。安惠等四大德與金庾信金義元金述宗等同願所創也。四大德之遺骨皆藏寺之東峯。因號四靈山祖師嵓云。則四大德皆羅時高德。按[土*(穴/?/ㄆ)]白寺柱貼注脚載。慶州戶長巨川母阿之女。女母明珠女。女母積利女之子。廣學大德大緣三重<span class='note-inline'>(古名善會)</span>昆季二人。皆投神印宗。以長興二年辛卯隨太祖上京。隨駕焚修。賞其勞。給二人父母忌日寶于[土*(穴/?/ㄆ)]白寺。田沓若干結云云。則廣學大緣二人。隨聖祖入京者。安師等。乃與金庾信等創遠源寺者也。廣學等二人骨亦來安于茲爾。非四德皆創遠源。皆隨聖祖也詳之。</p>
</div></div>
<div class='div-other'><a id='mulu127' />
<p class='h1'>感通第七</p>
<div class='div-other'><a id='mulu128' />
<p class='h2'>仙桃聖母隨喜佛事</p><p>真平王朝。有比丘尼名智惠。多賢行。住安興寺。擬新修佛殿而力未也。夢一女仙風儀婥約。珠翠飾鬟。來慰曰。我是仙桃山神母也。喜汝欲修佛殿。願施金十斤以助之。宜取金於予座下。粧點主尊三像壁上。繪五十三佛。六類聖眾。及諸天神。五岳神君<span class='note-inline'>(羅時五岳。謂東吐含山。南智異山。西雞龍。北太伯中父岳。亦云公山也)</span>每春秋二季之十日。叢會善男善女。廣為一切含靈。設占察法會。以為恒規<span class='note-inline'>(本朝屈弗池龍託夢於帝。請於靈鷲山長開藥師道場。□平海途。其事亦同)</span>。惠乃驚覺。率徒往神祠座下。堀得黃金一百六十兩。克就乃功。皆依神母所諭。其事唯存。而法事廢矣。神母本中國帝室之女。名娑蘇。早得神仙之術。歸止海東。久而不還。父皇寄書繫足云。隨鳶所止為家。蘇得書放鳶。飛到此山而止。遂來宅為地仙。故名西鳶山。神母久據茲山。鎮祐邦國。靈異甚多。有國已來。常為三祀之一。秩在群望之山。第五十四景明王好使鷹。嘗登此放鷹而失之。禱於神母曰。若得鷹。當封爵。俄而鷹飛來止机上。因封爵大王焉。其始到辰韓也。生聖子為東國始君。蓋赫居閼英二聖之所自也。故稱雞龍雞林白馬等。雞屬西故也。嘗使諸天仙織羅。緋染作朝衣。贈其夫。國人因此始知神驗。又國史史臣曰。軾政和中嘗奉使人宋。詣佑神館。有一堂設女仙像。館伴學士王黼曰。此是貴國之神。公知之乎。遂言曰。古有中國帝室之女。泛海抵辰韓生子。為海東始祖。女為地仙。長在仙桃山。此其像也。又大宋國使王襄到我朝。祭東神聖母女。有娠賢肇邦之句。今能施金奉佛。為含生開香火作津梁。豈徒學長生而囿於溟濛者哉。讚曰。</p>

<div class="lg regular"><div class='lg-row'>來宅西鳶幾十霜　招呼帝子織霓裳</div>
<div class='lg-row'>長生未必無生異　故謁金仙作玉皇</div>
</div></div>
<div class='div-other'><a id='mulu129' />
<p class='h2'>郁面婢念佛西昇</p><p>景德王代。康州<span class='note-inline'>(今晉州。一作剛州。則今順安)</span>善士數十人志求西方。於州境創彌陀寺。約万日為契。時有阿干貴珍家一婢名郁面。隨其主歸寺。立中庭。隨僧念佛。主憎其不職。每給穀二碩。一夕舂之。婢一更舂畢。歸寺念佛<span class='note-inline'>(俚言己事之忙。大家之舂促。蓋出乎此)</span>日夕徹怠。庭之左右竪立長橛。以繩穿貫兩掌。繫於橛上合掌。左右遊之激勵焉。時有天唱於空。郁面娘入堂念佛。寺眾聞之。勸婢入堂。隨例精進。未幾天樂從西來。婢湧透屋樑而出。西行至郊外。捐骸變現真身。坐蓮臺放大光明。緩緩而逝。樂聲不徹空中。其堂至今有透穴處云<span class='note-inline'>(已上鄉傳)</span>按僧傳。棟梁八珍者觀音應現也。結徒有一千分明為二。一勞力。一精修。彼勞力中知事者不獲戒墮畜生道。為浮石寺牛。嘗馱經而行。賴經力轉為阿干貴珍家婢。名郁面。因事至下柯山。感夢遂發道心。阿于家距惠宿法師所創彌陀寺不遠。阿干每至其寺念佛。婢隨往。在庭念佛云云。如是九年。歲在乙未。正月二十一日。禮佛撥屋梁而去。至小伯山墮一隻履。就其地為菩提寺。至山下棄其身。即其地為二菩提寺。榜其殿曰勗面登天之殿。屋脊穴成十許圍。雖暴雨密雪不霑濕。後有好事者。[竺-二+(尃*几)]金塔一座。直其穴。安承塵上以誌其異。今榜塔尚存。勗面去後。貴珍亦以其家異人托生之地捨為寺。曰法王。納田民。久後廢為丘墟。有大師懷鏡。與承宣劉碩小卿李元長同願重營之。鏡躬事土木。始輕材。夢老父遺麻葛屨各一。又就古神社。諭以佛理。斫出祠側材木。九五載告畢。又加臧獲。蔚為東南名藍。人以鏡為貴珍後身。議曰。按鄉中古傳郁面乃景德王代事也。據徵<span class='note-inline'>(徵字疑作珍下亦同)</span>本傳。則元和三年戊子哀莊王時也。景德後歷惠恭宣德元聖昭聖哀莊等五代。共六十餘年也。徵先面後。與鄉傳乖違。然兩存之闕疑。讚曰。</p>

<div class="lg regular"><div class='lg-row'>西隣古寺佛燈明　舂罷歸來夜二更</div>
<div class='lg-row'>自許一聲成一佛　掌穿繩子直忘形</div>
</div></div>
<div class='div-other'><a id='mulu130' />
<p class='h2'>廣德　　嚴莊</p><p>文武王代。有沙門名廣德嚴莊二人友善。日夕約曰。先歸安養者須告之。德隱居芬皇西里<span class='note-inline'>(或云。皇龍寺有西去房。未知孰是)</span>蒲鞋為業。挾妻子而居。莊庵栖南岳。大種刀耕一日。日影施紅。松陰靜暮。窓外有聲。報云。某已西往矣。惟君好住。速從我來。莊排闥而出顧之。雲外有天樂聲。光明屬地。明日歸訪其居。德果亡矣。於是乃與其婦收骸。同營蒿里。既事乃謂婦曰。夫子逝矣。偕處何如。婦曰可。遂留夜宿。將欲通焉。婦靳之曰。師求淨土。可謂求魚緣木。莊驚怪問曰。德既乃爾。予又何妨。婦曰。夫子與我同居十餘載。未嘗一夕同床而枕。況觸污乎。但每夜端身正坐。一聲念阿彌陀佛號。或作十六觀。觀既熟。明月入戶。時昇其光。加趺於上。竭誠若此。雖欲勿西奚往。夫適千里者。一步可規。今師之觀可云東矣。西則未可知也。莊愧赧而退。便詣元曉法師處。懇求津要。曉作錚觀法誘之。藏於是潔己悔責。一意修觀。亦得西昇。錚觀在曉師本傳。與海東僧傳中。其婦乃芬皇寺之婢。蓋十九應身之一德。嘗有歌云。</p>
<p style="margin-left:1em">月下伊底亦　西方念丁去賜里遣　無量壽佛前乃　惱叱古音<span class='note-inline'>(鄉言云報言也)</span>　多可支白遣賜立　誓音深史隱尊衣希仰支　兩手集刀花乎白良願往生願往生　慕人有如白遣賜立阿邪　此身遺也置遣　四十八大願成遣賜去</p>
</div>
<div class='div-other'><a id='mulu131' />
<p class='h2'>憬興遇聖</p><p>神文王代。大德憬興。姓水氏。熊川州人也。年十八出家。遊刃三藏。望重一時。開耀元年。文武王將昇遐。顧命於神文曰。憬興法師可為國師。不忘朕命。神文即位。曲為國老。住三郎寺。忽寢疾彌月。有一尼來謁候之。以華嚴經中善友原病之說為言曰。今師之疾。憂勞所致。喜笑可治。乃作十一樣面貌。各作俳諧之舞。巉巖成削。變態不可勝言。皆可脫頤。師之病不覺洒然。尼遂出門。乃入南巷寺<span class='note-inline'>(寺在三郎寺南)</span>而隱。所將杖子在幀畫十一面圓通像前。一日將入王宮。從者先備於東門之外。鞍騎甚都。靴笠斯陳。行路為之辟易。一居士<span class='note-inline'>(一云沙門)</span>形儀疎率。手杖背筐來。憩于下馬臺上。視筐中乾魚也。從者呵之曰。爾著緇。奚負觸物耶。僧曰。與其挾生肉於兩股間。背真三市之枯魚。有何所嫌。言訖起去。興方出門。聞其言。使人追之。至南山文殊寺之門外。拋筐而隱。杖在文殊像前。枯魚乃松皮也。使來告。興聞之嘆曰。大聖來戒我騎畜爾。終身不復騎。興之德馨遺味。備載釋玄本所撰三郎寺碑。嘗見普賢章經彌勒菩薩言。我當來世生閻浮提。先度釋迦末法弟子。唯除騎馬比丘不得見佛。可不警哉。讚曰。</p>

<div class="lg regular"><div class='lg-row'>昔賢垂範意彌多　胡乃兒孫莫切瑳</div>
<div class='lg-row'>背底枯魚猶可事　那堪他日負龍華</div>
</div></div>
<div class='div-other'><a id='mulu132' />
<p class='h2'>真身受供</p><p>長壽元年壬辰。孝昭即位。始創望德寺。將以奉福唐室。後景德王十四年。望德寺塔戰動。是年有安史之亂。羅人云。為唐室立茲寺。宜其應也。八年丁酉。設落成會。王親駕辦供。有一比丘儀彩疎陋。局束立於庭。請曰。貧道亦望齋。王許赴床杪。將罷。王戲調之曰。住錫何所。僧曰琵琶嵓。王曰。此去莫向人言赴國。王親供之齋。僧笑答曰。陛下亦莫與人言供養真身釋迦。言訖。湧身淩空。向南而行。王驚愧馳上東岡。向方遙禮。使往尋之。到南山參星谷。或云。大磧川源石上置錫鉢而隱。使來復命。遂創釋迦寺於琵琶嵓下。創佛無寺於滅影處。分置錫鉢焉。二寺至今存。錫鉢亡矣。智論第四云。昔有罽賓三藏。行阿蘭若法。至一王寺。寺設大會。守門人見其衣服麁弊。遮門不前。如是數數。以衣弊故。每不得前。便作方便。假借好衣而來。門人見之。聽前不禁。既獲詣坐。得種種好食。先以與衣。眾人問言何以爾乎。答曰。我比數來。每不得入。今以衣故得此座。得種種食。宜以與衣爾。事可同按。讚曰。</p>

<div class="lg regular"><div class='lg-row'>燃香擇佛看新繪　辦供齋僧喚舊知</div>
<div class='lg-row'>從此琵琶嵓上月　時時雲掩到潭遲</div>
</div></div>
<div class='div-other'><a id='mulu133' />
<p class='h2'>月明師兜率歌</p><p>景德王十九年庚子四月朔。二日並現。挾旬不滅。日官奏。請緣僧作散花功德。則可禳。於是潔壇於朝元殿。駕幸青陽樓望緣僧。時有月明師行于阡陌時之南路。王使召之。命開壇作啟。明奏云。臣僧但屬於國仙之徒。只解鄉歌。不閑聲梵。王曰。既卜緣僧。雖用鄉歌可也。明乃作兜率歌賦之。其詞曰。</p>
<p style="margin-left:1em">今日此矣散花唱良巴寶白乎隱花良汝隱直等隱心音矣命叱使以惡只　彌勒座主陪立羅良。</p>
<p>解曰。龍樓此日散花歌桃送青雲一片花殷重直心之所使遠邀兜率大仙家　今俗謂此為散花歌。誤矣。宜云兜率歌。別有散花歌。文多不載。既而日怪即滅。王嘉之。賜品茶一襲。水精念珠百八箇。忽有一童子。儀形鮮潔。跪奉茶珠。從殿西小門而出。明謂是內宮之使。王謂師之從者。及玄徵而俱非。王甚異之。使人追之。童入內院塔中而隱。茶珠在南壁畫慈氏像前。知明之至德與至誠。能昭假于至聖也如此。朝野莫不聞知。王益敬之。更贐絹一百疋。以表鴻誠。明又嘗為亡妹營齊。作鄉歌祭之。忽有驚飈吹紙錢。飛舉向西而沒。歌曰。</p>
<p style="margin-left:1em">生死路隱　此矣有阿米次肹伊遣　吾隱去內如辭叱都　毛如云遣去內尼叱古　於內秋察早隱風未　此矣彼矣浮良落尸葉如一等隱枝良出古　去奴隱處毛冬乎丁　阿也　彌陀剎良逢乎吾道修良待是古如</p>
<p>明常居四天王寺。善吹笛。嘗月夜吹過門前大路。月馭為之停輪。因名其路日月明里。師亦以是著名。師即能俊大師之門人也。羅人尚鄉歌者尚矣。蓋詩頌之類歟。故往往能感動天地鬼神者非一。讚曰。</p>

<div class="lg regular"><div class='lg-row'>風送飛錢資逝妹　笛搖明月住姮娥</div>
<div class='lg-row'>莫言兜率連天遠　萬德花迎一曲歌</div>
</div></div>
<div class='div-other'><a id='mulu134' />
<p class='h2'>善律還生</p><p>望德寺僧善律。施錢欲成六百般若。功未周。忽被陰府所追至冥。司問曰。汝在人間作何業。律曰。貧道暮年欲成大品經。功未就而來。司曰。汝之壽籙雖盡。勝願□□。宜復人間畢成寶典。乃放還。途中有一女子哭涖拜前曰。我亦南閻州新羅人。坐父母陰取金剛寺水田一畝。被冥府追檢。久受重苦。今師若還古里。告我父母速還厥田。妾之在世。胡麻油埋於床下。并藏緻密布於寢褥間。願師取吾油點佛燈。貨其布為經幅。則黃川亦恩。庶幾脫我苦惱矣。律曰。汝家何在。曰沙梁部久遠寺西南里也。律聞之方行。乃蘇。時律死已十日。葬于南山東麓。在塚中呼三日。牧童聞之來告於本寺。寺僧歸發塚出之。具說前事。又訪女家。女死隔十五年。油布宛然。律依其諭作冥福。女來魂報云。賴師之恩妾已離苦得脫矣。時人聞之莫不驚感。助成寶典。其經秩今在東都僧司藏中。每年春秋。披轉禳災焉。讚曰。</p>

<div class="lg regular"><div class='lg-row'>堪羨吾師仗勝緣　魂遊却返舊林泉</div>
<div class='lg-row'>爺孃若問兒安否　為我催還一畝田</div>
</div></div>
<div class='div-other'><a id='mulu135' />
<p class='h2'>金現感虎</p><p>新羅俗每當仲春。初八至十五日。都人士女。競遶興輪寺之殿塔為福會。元聖王代。有郎君金現者。夜深獨遶不息。有一處女念佛隨遶。相感而目送之遶畢。引入屏處通焉。女將還。現從之。女辭拒而強隨之。行至西山之麓。入一茅店。有老嫗問女曰附率者何人。女陳其情。嫗曰。雖好事不如無也。然遂事不可諫也。且藏於密。恐汝弟兄之惡也。把郎而匿之奧。小遶有三虎咆哮而至。作人語曰。家有腥膻之氣療飢何幸。嫗與女叱曰。爾鼻之爽乎。何言之狂也。時有天唱。爾輩嗜害物命尤多。宜誅一以徵惡。三獸聞之。皆有憂色。女謂曰。三兄若能遠避而自懲。我能代受其罰。皆喜俛首妥尾而遁去。女入謂郎曰。始吾恥君子之辱臨弊族。故辭禁爾。今既無隱。敢布腹心。且賤妾之於郎君。雖曰非類。得陪一夕之歡。義重結褵之好。三兄之惡天既厭之。一家之殃予欲當之。與其死於等閑人之手。曷若伏於郎君刃下以報之德乎。妾以明日入市為害劇。則國人無如我何。大王必募以重爵而捉我矣。君其無㤼。追我乎城北林中。吾將待之。現曰。人交人彝倫之道。異類而交蓋非常也。既得從容。固多天幸。何可忍賣於伉儷之死。僥倖一世之爵祿乎。女曰。郎君無有此言。今妾之壽夭蓋天命也。亦吾願也。郎君之慶也。予族之福也。國人之喜也。一死而五利備。其可違乎。但為妾創寺。講真詮資勝報。則郎君之惠莫大焉。遂相泣而別。次日果有猛虎。入城中剽甚。無敢當。元聖王聞之。申令曰。戡虎者爵二級。現詣闕奏曰。小臣能之。乃先賜爵以激之。現持短兵入林中。虎變為娘子。熙怡而笑曰。昨夜共郎君繾綣之事。惟君無忽。今日被爪傷者。皆塗興輪寺醬。聆其寺之螺鉢聲則可治。乃取現所佩刀。自頸而仆。乃虎也。現出林而託曰。今茲虎易搏矣。匿其由不洩。但依諭而治之。其瘡皆効。今俗亦用其方。現既登庸。創寺於西川邊。號虎願寺。常講梵網經。以導虎之冥遊。亦報其殺身成己之恩。現臨卒。深感前事之異。乃筆成傳俗。姑聞知因名論虎林稱于今。貞元九年。申屠澄自黃冠調補漢州。什方縣之尉。至真符縣之東十里許。遇風雪大寒。馬不能前。路旁有茅舍。中有煙火甚溫照燈下就之。有老父嫗及處子。環火而坐。其女年方十四五。雖蓬髮垢衣。雪膚花臉。舉止妍媚。父嫗見澄來。遽起曰。客甚衝寒雪。請前就火。澄坐良久。天色已暝。風雪不止。澄曰。西去縣尚遠。請宿于此。父嫗曰。苟不以蓬蓽為陋。敢承命。澄遂解鞍施衾幃。其女見客方止。修容靘粧自[竺-二+惟]箔間出。有閑雅之態。猶過初時。澄曰。小娘子明惠過人甚。幸未婚。敢請自媒如何。翁曰。不期貴客欲採拾。豈定分也。澄遂修子婿之禮。澄乃以所乘馬載之而行。既至官俸祿甚薄。妻力以成家。無不歡心。後秩滿將歸。已生一男一女。亦甚明惠。澄尤加敬愛。甞作贈內詩云。一官慚梅福。三年愧孟光。此情何所喻。川上有䲶鴦。其妻終日吟諷。似默有和者。未甞出口。澄罷官罄室歸本家。妻忽悵然謂澄曰。見贈一篇。尋即有和。乃吟曰。琴瑟情雖重。山林志自深。常憂時節變。辜負百年心。遂與訪其家。不復有人矣。妻思慕之甚。盡日涕泣。忽壁角見一虎皮。妻大笑曰。不知此物尚在耶。遂取披之。即變為虎。哮吼拏攫。突門而出。澄驚避之。携二子尋其路。望山林大哭數日。竟不知所之。噫。澄現二公之接異物也。變為人妾則同矣。而贈背人詩。然後哮吼拏攫而走。與現之虎異矣。現之虎不得已而傷人。然善誘良方以救人。獸有為仁如彼者。今有人而不如獸者。何哉。詳觀事之終始。感人於旋遶佛寺中。天唱徵惡。以自代之。傳神方以救人置精廬講佛戒。非徒獸之性仁者也。蓋大聖應物之多方。感現公之能致情於旋遶。欲報冥益耳。宜其當時能受禧佑乎。讚曰。</p>

<div class="lg regular"><div class='lg-row'>山家不耐三兄惡　蘭吐那堪一諾芳</div>
<div class='lg-row'>義重數條輕萬死　許身林下落花忙</div>
</div></div>
<div class='div-other'><a id='mulu136' />
<p class='h2'>融天師彗星歌　　真平王代</p><p>第五居烈郎。第六實處郎<span class='note-inline'>(一作突處郎)</span>第七寶同郎等三花之徒。欲遊楓岳。有彗星犯心大星。郎徒疑之。欲罷其行。時天師作歌歌之。星怪即滅。日本兵還國。反成福慶。大王歡喜。遣郎遊岳焉。歌曰。</p>
<p style="margin-left:1em">舊理東尸汀叱　乾達婆矣遊烏隱城叱<span class='corr'>肹</span>良望良古　倭理叱軍置來叱多烽燒邪隱邊也藪耶　三花矣岳音見賜烏尸聞古　月置八切爾數於將來尸波衣　道尸掃尸星利望良古　彗星也白反也人是有叱多　後句　達阿羅浮去伊叱等邪　此也友物比所音叱彗叱只有叱故</p>
</div>
<div class='div-other'><a id='mulu137' />
<p class='h2'>正秀師救氷女</p><p>第四十哀莊王代。有沙門正秀。寓止皇龍寺。冬日雪深。既暮。自三郎寺還。經由天嚴寺門外。有一乞女產兒。凍臥濱死。師見而憫之。就抱。良久氣蘇。乃脫衣以覆之。裸走本寺。苫草覆身過夜。夜半有天唱於王庭曰。皇龍寺沙門正秀宜封王師。急使人撿之。具事升聞。上備威儀迎入大內。冊為國師。</p>
</div></div>
<div class='div-other'><a id='mulu138' />
<p class='h1'>避隱第八</p>
<div class='div-other'><a id='mulu139' />
<p class='h2'>朗智乘雲　　普賢樹</p><p>歃良州阿曲縣之靈鷲山<span class='note-inline'>(歃良。今梁州阿曲一作西又云求佛。又屈弗。今蔚州置屈弗馹。今存其名)</span>有異僧。庵居累紀。而鄉邑皆不識。師亦不言名氏。常講法華。仍有通力。龍朔初。有沙彌智通。伊亮公之家奴也。出家年七歲。時有烏來鳴云。靈鷲去投朗智為弟子。通聞之尋訪此山。來憩於洞中樹下。忽見異人出。曰我是普大士。欲授汝戒品。故來爾。因宣戒訖乃隱。通神心豁爾。智證頓圓。遂前行路。逢一僧。乃問朗智師何所住。僧曰。奚問朗智乎。通具陳神烏之事。僧莞爾而笑曰。我是朗智。今茲堂前亦有烏來報。有聖兒投師將至矣。宜出迎。故來迎爾。乃執手而嘆曰。靈烏驚爾投吾。報予迎汝。是何祥也。殆山靈之陰助也。傳云。山主乃辨才天女。通聞之泣謝。投禮於師。既而將與授戒。通曰。予於洞口樹下。已蒙普賢大士乃授正戒。智嘆曰。善哉汝已親稟大士滿分之戒。我自生年來。夕惕慇懃。念遇至聖。而猶未能昭格。今汝已受。吾不及汝遠矣。反禮智通。因名其樹曰普賢。通曰。法師住此其已久。如曰法興王丁未之歲。始寓足焉。不知今幾。通到山之時。乃文武王即位元年辛酉歲也。計已一百三十五年矣。通後詣義湘之室。升堂覩奧。頗資玄化。寔為錐洞記主也。元曉住磻高寺時。常往謁智。令著初章觀文及安身事心論。曉撰訖。使隱士文善奉書馳達。其篇尾述偈云。西谷沙彌稽首禮。東岳上德高巖前<span class='note-inline'>(磻高在靈鷲之西北。故西谷沙彌乃自謂也)</span>吹以細塵補鷲岳。飛以微滴投龍淵<span class='note-inline'>(云云)</span>。山之東有大和江。乃為中國大和池龍植福所創。故云龍淵。通與曉皆大聖也。二聖而摳衣師之。道迈可知。師甞乘雲往中國之清涼山。隨眾聽講。俄頃即還彼中僧謂是隣居者。然罔知攸止。一日令於眾曰。除常住外。別院來僧。各持所居名花異植。來獻道場。智明日折山中異木一枝歸呈之。彼僧見之。乃曰。此木梵號怛提伽。此云赫。唯西竺海東二靈鷲山有之。彼二山皆第十法雲地菩薩所居。斯必聖者也。遂察其行色。乃知住海東靈鷲也。因此改觀。名著中外。鄉人乃號其庵曰赫木。今赫木寺之北崗有古基。乃其遺趾。靈鷲寺記云。朗智甞云。此庵址乃迦葉佛時寺基也。堀地得燈缸二。隔元聖王代。有大德緣會來居山中。撰師之傳行于世。按華嚴經第十名法雲地。今師之馭雲。蓋佛陀屈三指。元曉分百身之類也歟。讚曰。</p>

<div class="lg regular"><div class='lg-row'>想料巖藏百歲間　高名曾未落人寰</div>
<div class='lg-row'>不禁山鳥閑饒舌　雲馭無端洩往還</div>
</div></div>
<div class='div-other'><a id='mulu140' />
<p class='h2'>緣會逃名　　文殊岾</p><p>高僧緣會。甞隱居靈鷲。每讀蓮經修普賢觀行。庭池常有蓮數朵。四時不萎<span class='note-inline'>(今靈鷲寺龍藏殿。是緣會舊居)</span>國主元聖王聞其瑞異。欲徵拜為國師。師聞之。乃棄庵而遁。行跨西嶺巖間。有一老叟今爾耕。問師奚適。曰。吾聞邦家濫聽。縻我以爵。故避之爾。叟聽曰。於此可賈。何勞遠售。師之謂賣名無厭乎。會謂其慢已。不聽。遂行數里許。溪邊遇一媼。問師何往。答如初。媼曰。前遇人乎。曰有一老叟侮予之甚。慍且來矣。媼曰。文殊大聖也。夫言之不聽何。會聞即驚悚。遽還翁所。扣顙陳悔曰。聖者之言敢不聞命乎。今且還矣。溪邊媼彼何人。斯叟曰。辯才天女也。言訖遂隱。乃還庵中。俄有天使齎詔徵之。會知業已當受。乃應詔赴闕。封為國師<span class='note-inline'>(僧傳云。憲安王封為二朝王師號照咸通四年卒。與元聖年代相示未知孰是)</span>師之感老叟處。因名文殊岾。見女處曰阿尼岾。讚曰。</p>

<div class="lg regular"><div class='lg-row'>倚市難藏久陸況　囊錐既露括難禁</div>
<div class='lg-row'>自緣庭下青蓮誤　不是雲山固未深</div>
</div></div>
<div class='div-other'><a id='mulu141' />
<p class='h2'>惠現求靜</p><p>釋惠現。百濟人。小出家。苦心專志誦蓮經為業。祈禳請福。靈應良稠。兼攻三論。染指通神。初住北部修德寺。有眾則講。無則持誦。四遠欽風。戶外之履滿矣。稍厭煩擁。遂往江南達拏山居焉。山極巖險。來往艱稀。現靜坐求忘。終于山中。同學輿尸置右室中。虎啖盡遺骸。唯髏舌存焉。三周寒暑。舌猶紅軟。過後方變紫。硬如石。道俗敬之藏于石塔。俗齡五十八。即貞觀之初。現不西學。靜退以終。而乃名流諸夏立傳。在唐聲著矣。夫又高麗釋波若入中國天台山。受智者教。觀以神異。間山中而滅。唐僧傳亦有章頗多靈範。讚曰。</p>

<div class="lg regular"><div class='lg-row'>鹿尾傳經倦一場　去年清誦倚雲藏</div>
<div class='lg-row'>風前青史名流遠　火後江蓮舌帶芳</div>
</div></div>
<div class='div-other'><a id='mulu142' />
<p class='h2'>信忠掛冠</p><p>孝成王潛邸時。與賢士信忠圍碁於宮庭柏樹下。甞謂曰。他日若忘卿。有如柏樹。信忠興拜。隔數月。王即位賞功臣。忘忠而不第之。忠怨而作歌。帖於柏樹。樹忽黃悴。王怪使審之。得歌獻之。大驚曰。萬機鞅掌。幾忘乎角弓。乃召之賜爵祿。柏樹乃蘇。歌曰。</p>
<p style="margin-left:1em">物叱好支柏史　秋察尸不冬爾屋支墮米　汝於多支行齊教因隱　仰頓隱面矣改衣賜乎隱冬矣也　月羅理影支古理因淵之叱　行尸浪　阿叱沙矣以支如支　兒史沙叱望阿乃　世理都　之叱逸烏隱第也　後句亡</p>
<p>由是寵現於兩朝。景德王<span class='note-inline'>(王即孝成之弟也)</span>二十二年癸卯。忠與二友相約。掛冠入南岳。再徵不就。落髮為沙門。為王創斷俗寺居焉。願終身立壑。以奉福大王。王許之。留真在金堂後壁是也。南有村名俗休。今訛云小花里<span class='note-inline'>(按三和尚傳有。信忠奉聖寺。與此相混。然計其神文之世。距景德<span class='corr'>已</span>百餘年。况神文與信忠乃宿世之事。則非此信忠明矣。宜詳之)</span>又別記云。景德王代有直長李俊<span class='note-inline'>(高僧傳作李純)</span>早曾發願。年至知命須出家創佛寺。天寶七年戊子。年登五十矣。改創槽淵小寺為大剎。名斷俗寺。身亦削髮。法名孔宏長老。住寺二十年乃卒。與前三國史所載不同。兩存之闕疑。讚曰。</p>

<div class="lg regular"><div class='lg-row'>功名未已鬢先霜　君寵雖多百歲忙</div>
<div class='lg-row'>隔岸有山頻入夢　逝將香火祝吾皇</div>
</div></div>
<div class='div-other'><a id='mulu143' />
<p class='h2'>包山二聖</p><p>羅時有觀機道成二聖師。不知何許人。同隱包山<span class='note-inline'>(鄉去所瑟山。乃梵音。此云包也)</span>機庵南嶺。成處北穴。相去十許里。披雲嘯月。每相過從。成欲致機。則山中樹木皆向南而俯。如相迎者。機見之而往。機欲邀成也。則亦如之。皆北偃。成乃至。如是有年。成於所居之後。高巖之上。常宴坐。一日自巖縫間透身而出。全身騰空而逝。莫知所至。或云。至壽昌郡<span class='note-inline'>(今壽城都)</span>指骸焉。機亦繼踵歸真。今以二師名命其墟。皆有遺趾。道成巖高數丈。後人置寺穴下。大平興國七年壬午。有釋成梵。始來住寺。敞萬日彌陀道場。精懃五十餘年。屢有殊祥。時玄風信士二十餘人歲結社。拾香木納寺。每入山採香。剪折淘洗。攤置箔上。其木至夜放光如燭。由是郡人項施其香。徒以得光之歲為賀。乃二聖之靈感。或岳神攸助也。神名靜聖天王。甞於迦葉佛時受佛矚。有本誓。待山中一千人出世。轉受餘報。今山中甞記九聖遺事。則未詳。曰。觀機。道成。搬師。[打-丁+牒]師。道義<span class='note-inline'>(有柏岩基)</span>子陽。成梵。今勿女。白牛師。讚曰。</p>

<div class="lg regular"><div class='lg-row'>相過蹯月弄雲泉　二老風流幾百年</div>
<div class='lg-row'>滿壑烟霞餘古木　低昂寒影尚如迎</div>
</div><p>搬音般。鄉云雨木。[打-丁+牒]音牒。鄉云加乙木。此二師久隱巖叢。不交人世。皆編木葉為衣。以度寒暑。掩濕遮羞而已。因以為號。甞聞楓岳亦有斯名。乃知古之隱倫之士。例多逸韻如此。但難為蹈襲。子甞寓包山。有記二師之遺美。今并錄之。</p>

<div class="lg regular"><div class='lg-row'>紫茅黃精[祝/土]肚皮　蔽衣木葉非蠶機</div>
<div class='lg-row'>寒松颼颼石犖确　日暮林下樵蘇歸</div>
<div class='lg-row'>夜深披向月明坐　一半颯颯隨風飛</div>
<div class='lg-row'>敗蒲橫臥於憨眠　夢魂不到紅塵羈</div>
<div class='lg-row'>雲遊逝兮二庵墟　山鹿恣登人迹稀</div>
</div></div>
<div class='div-other'><a id='mulu144' />
<p class='h2'>永才遇賊</p><p>釋永才性滑稽。不累於物。善鄉歌。暮歲將隱于南岳。至大峴嶺。遇賊六十餘人。將加害。才臨刃無懼色。怡然當之。賊怪而問其名。曰永才。賊素聞其名。乃命□□□作歌。其辭曰。</p>
<p style="margin-left:1em">自矣心米　皃史毛達只將來吞隱日遠鳥逸□過出知遣　今吞藪未去遣省如　但非乎隱焉破□主次弗□史內於都還於尸朗也　此兵物叱沙過乎好尸曰沙也內乎吞尼　阿耶　唯只伊吾音之叱恨隱㵛陵隱安支尚宅都乎隱以多</p>
<p>賊感其意。贈之綾二端。才笑而前謝曰。知財賄之為地獄根本。將避於窮山以餞一生。何敢受焉。乃投之地。賊又感其言。皆釋釰投戈。落髮為徒。同隱智異。不復蹈世。才年僅九十矣。在元聖大王之世。讚曰。</p>

<div class="lg regular"><div class='lg-row'>策杖歸山意轉深　綺紈珠玉豈治心</div>
<div class='lg-row'>綠林君子休相贈　地獄無根只寸金</div>
</div></div>
<div class='div-other'><a id='mulu145' />
<p class='h2'>勿稽子</p><p>第十奈解王即位十七年壬辰。保羅國。古自國<span class='note-inline'>(今固城)</span>史勿國<span class='note-inline'>(今泗州)</span>等八國。併力來侵邊境。王命太子㮈音將軍一伐等率兵拒之。八國皆降。時勿稽子軍功第一。然為太子所嫌。不賞其功。或謂勿稽曰。此戰之功唯子而已。而賞不及子。太子之嫌君其怨乎。稽曰。國君在上。何怨人臣。或曰。然則奏聞于王幸矣。稽曰。伐功爭命。揚已掩人。志士之所不為也。勵之待時而已。十年乙未。骨浦國<span class='note-inline'>(今合浦也)</span>等三國王各率兵來攻竭火<span class='note-inline'>(疑屈弗也。今蔚州)</span>王親率禦之。三國皆敗。稽所獲數十級。而人不言稽之功。稽謂其妻曰。吾聞仕君之道。見危致命。臨難忘身。仗於節義。不顧死生。之謂忠也。夫保羅<span class='note-inline'>(疑發羅今羅州)</span>竭火之役。誠是國之難。君之危。而吾未曾有忘身致命之勇。此乃不忠甚也。既以不忠而仕君。累及於先人。可謂孝乎。既失忠孝。何顏復遊朝市之中乎。乃被髮荷琴入師彘山<span class='note-inline'>(未詳)</span>悲竹樹之性病。寄托作歌。擬溪澗之咽響。扣琴制曲。隱居不復現世。</p>
</div>
<div class='div-other'><a id='mulu146' />
<p class='h2'>迎如師</p><p>實際寺釋迎如。未詳族氏。德行雙高。景德王將邀致供養。遣使徵之。如詣內齋罷。將還。王遣使陪送至寺。入門即隱。不知所在。使來奏。王異之。追封國師。後亦不復現世。至今稱曰國師房。</p>
</div>
<div class='div-other'><a id='mulu147' />
<p class='h2'>布川山　　五比丘　　景德王代</p><p>歃良州東北二十許里有布山川。石窟奇秀。宛如人斲。有五比丘。未詳名氏。來寓而念彌陀求西方幾十年。忽有聖眾自西來迎。於是五比丘各坐蓮臺。乘空而逝。至通度寺門外留連。而天樂間奏。寺僧出觀。五比丘為說無常苦空之理。蛻棄遺骸。放大光明。向西而去。其捐舍處。寺僧起亭榭。名置樓。至今存焉。</p>
</div>
<div class='div-other'><a id='mulu148' />
<p class='h2'>念佛師</p><p>南山東麓有避里村。村有寺。因名避里寺。寺有異僧。不言名氏。常念彌陀。聲聞于城中。三百六十坊。十七萬戶。無不聞聲。聲無高下。琅琅一樣。以此異之。莫不致敬。皆以念佛師為名。死後泥塑真儀。安于敏藏寺中。其本住避里寺。改名念佛寺。寺旁亦有寺名讓避。因村得名。</p>
</div></div>
<div class='div-other'><a id='mulu149' />
<p class='h1'>孝善第九</p>
<div class='div-other'><a id='mulu150' />
<p class='h2'>真定師孝善雙美</p><p>法師真定羅人也。白衣時隷名卒伍。而家貧不娶。部役之餘。傭作受粟。以養孀母。家中計產。唯折脚一鐺而已。一日有僧到門。求化營寺䥫物。母以鐺施之。既而定從外歸。母告之故。且虞子意何如爾。定喜現於色曰。施於佛事。何幸如之。雖無鐺又何患。乃以瓦盆為釜。熟食而養之。甞在行伍間。聞人說義湘法師在太伯山說法利人。即有嚮慕之志。告於母曰。畢孝之後。當投於湘法師。落髮學道矣。母曰。佛法難遇。人生大速。乃曰畢孝。不亦晚乎。曷若趁予不死。以聞道聞。慎勿因循。速斯可矣。定曰。萱堂晚景。唯我在側。棄而出家。豈敢忍乎。母曰。噫為我防出家。令我便墮泥黎也。雖生養以三牢七鼎。豈可為孝。予其衣食於人之門。亦可守其天年。必欲孝我。莫作爾言。定沈思久之。母即起罄倒囊儲。有米七升。即日畢炊。且曰。恐汝因熟食經營而行慢也。宜在予目下。喰其一。槖其六。速行速行。定飲泣固辭曰。棄母出家。其亦人子所難忍也。況其杯漿數日之資。盡裹而行。天地其謂我何。三辭三勸之。定重違其志。進途宵征。三日達于太伯山。投湘公剃染為弟子。名曰真定。居三年。母之訃音至。定跏趺入定。七日乃起　說者曰。追傷哀毀之至。殆不能堪。故以定水滌之爾。或曰。以定觀察母之所生處也。或曰。斯乃如實理薦冥福也。既出定以後。事告於湘。湘率門徒歸于小伯山之錐洞。結草為廬。會徒三千。約九十日。講華嚴大典。門人智通隨講。撮其樞要成兩卷。名錐洞記。流通於世。講畢。其母現於夢曰。我已生天矣。</p>
</div>
<div class='div-other'><a id='mulu151' />
<p class='h2'>大城孝二世父母　　神文代</p><p>牟梁里<span class='note-inline'>(一作浮雲村)</span>之貧女慶祖有兒。頭大頂平如城。因名大城。家窘不能生育。因役傭於貨殖福安家。其家俵田數畝以備衣食之資。時有開士漸開。欲設六輪會於興輪寺。勸化至福安家。安施布五十疋。開呪願曰。檀越好布施。天神常護持。施一得萬倍。安樂壽命長。大城聞之。跳踉而入。謂其母曰。予聽門僧誦倡。云施一得萬倍。念我定無宿善。今茲困匱矣。今又不施。來世益艱。施我傭田於法會。以圖後報何如。母曰善乃施田於開。未幾城物故。是日夜國宰金文亮家有天唱云。牟梁里大城兒今杔汝家。家人震驚使檢牟梁里。城果亡。其日與唱同時有娠生兒。左手握不發。七日乃開。有金簡子彫大城二字。又以名之。迎其母於第中兼養之。既壯。好遊獵。一日登吐含山捕一熊。宿山下村。夢熊變為鬼。訟曰。汝何殺我。我還啖汝。城怖懅請容赦。鬼曰。能為我創佛寺乎。城誓之曰喏。既覺。汗流被蓐。自後禁原野。為熊創長壽寺於其捕地。因而情有所感。悲願增篤。乃為現生二親創佛國寺。為前世爺孃創石佛寺。請神琳表訓二聖師各住焉。茂張像設。且酬鞠養之勞。以一身孝二世父母。古亦罕聞。善施之驗可不信乎。將彫石佛也。欲鍊一大石為龕蓋。石忽三裂。憤恚而假寐。夜中天神來降。畢造而還城方[木*尤]起。走跋南嶺。爇香木以供天神。故名其地為香嶺。其佛國寺雲梯石塔彫鏤石木之功。東都諸剎未有加也。古鄉傳所載如上。而寺中有記云。景德王代。大相大城以天寶十年辛卯始創佛國寺。歷惠恭世。以大歷九年甲寅十二月二日大城卒。國家乃畢成之。初請瑜伽大德降魔住此寺。繼之至于今。與古傳不同。未詳孰是。讚曰。</p>

<div class="lg regular"><div class='lg-row'>牟梁春後施三畝　香嶺秋來獲萬金</div>
<div class='lg-row'>萱室百年貧富貴　槐庭一夢去來今</div>
</div></div>
<div class='div-other'><a id='mulu152' />
<p class='h2'>向得舍知割股供親　　景德王代</p><p>熊川州有向得舍知者。年凶。其父幾於餓死。向得割股以給養。州人具事奏聞。景德王賞賜租五百碩。</p>
</div>
<div class='div-other'><a id='mulu153' />
<p class='h2'>孫順埋兒　　興德王代</p><p>孫順者<span class='note-inline'>(古今作孫舜)</span>牟梁里人。父鶴山。父沒。與妻同。但傅人家得米穀養老孃。孃名運烏。順有小兒。每奪孃食。順難之。謂其妻曰。兒可得。母難再求。而奪其食。母飢何甚。且埋此兒以圖母腹之盈。乃負兒歸醉山<span class='note-inline'>(山在牟梁西北)</span>北郊。堀地忽得石鐘甚奇。夫婦驚怪。乍懸林木上。試擊之。舂容可愛。妻曰。得異物殆兒之福。不可埋也。夫亦以為然。乃負兒與鐘而還家。懸鐘於梁扣之。聲聞于闕。興德王聞之。謂左右曰。西郊有異鐘聲。清遠不類。速檢之。王人來檢其家。具事奏王。王曰。昔郭巨瘞子。天賜金釜。今孫順埋兒。地湧石鐘前孝後孝。覆載同鑑。乃賜屋一區。歲給粳五十碩。以尚純孝焉。順捨舊居為寺。號弘孝寺。安置石鐘真聖王代。百濟橫賊入其里。鐘亡寺存。其得鐘之地名完乎坪。今訛云枝良坪。</p>
</div>
<div class='div-other'><a id='mulu154' />
<p class='h2'>貧女養母</p><p>孝宗郎遊南山鮑石亭<span class='note-inline'>(或云三花述)</span>門客星馳。有二客獨後。郎問其故。曰芬皇寺之東里有女。年二十左右手抱盲母相號而哭。問同里曰。此女家貧。乞啜而反哺有年矣。適歲荒。倚門難以藉手。贖賃他家。得穀三十石。寄置大家服役。日暮槖米而來家。炊餉伴宿。晨則歸役大家。如是者數日矣。母曰。昔日之糠粃。心和且平。近日之香秔。膈肝若刺。而心未安。何哉。女言其實。母痛哭。女嘆已之但能口腹之養。而失於色難也。故相持而泣。見此而遲留爾。郎聞之潛然。送穀一百斛。郎之二親亦送衣袴一襲。郎之千徒<span class='corr'>斂</span>租一千石遺之。事達宸聰。時真聖王賜穀五百石。并宅一廛。遣卒徒衛其家。以儆劫掠。旌其坊為孝養之里。後拾其家為寺。名兩尊寺。</p>
</div></div>
<div class='div-w'><p>吾東方三國。本史遺事兩本。他無所刊。而只在本府。歲久刓缺。一行可解僅四五字。余惟士生斯世。歷觀諸史。其於天下治亂興亡。與諸異跡。尚欲博識。況居是邦。不知其國事。可乎。因欲改刊。廣求完本。閱數載不得焉其曾罕行于世。人未易得見。可知若今不改。則將為失傳東方往事。後學竟莫聞知。可嘆也已。幸吾斯文星州牧使權公<span class='note-inline'>(輳)</span>聞余之求。求得完本送余。余喜受。具告監司安相國。<span class='note-inline'>(塘)</span>都事朴候。<span class='note-inline'>(佺)</span>僉曰善。於是分刊列邑。令還藏于本府。噫。物久則必有廢廢則必有興。興而廢。廢而興。是理之常。知理之常而有時興。以永其傳。亦有望於後來之惠學者云。</p>
<p>皇明正德壬申季冬。府尹推誠定難功臣嘉善大夫慶州鎮兵馬節制使全平君李繼福謹跋。</p>
<p style="margin-left:8em">生員　李　山　甫</p>
<p style="margin-left:6em">校正生員　崔　起　潼</p>
<p style="margin-left:3em">中訓大夫行慶州府判官慶州鎮</p>
<p style="margin-left:3em">兵馬節制都尉　　　　李　瑠</p>
<p style="margin-left:3em">奉直郎守慶尚道都事　朴　佺</p>
<p>推誠定難功臣嘉靖大夫慶尚道觀察使兼兵馬水軍節度使安溏</p>
</div>
</div><!-- end of div[@id='body'] -->
</body></html>