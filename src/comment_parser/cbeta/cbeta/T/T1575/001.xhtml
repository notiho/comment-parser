<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>六十頌如理論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1575
<p class='juan'><a id='mulu1' />六十頌如理論</p><p class="byline">龍樹菩薩造</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>
<div class='div-jing'>
<div class="lg regular"><div class='lg-row'>歸命三世寂默主，　宣說緣生正法語；</div>
<div class='lg-row'>若了諸法離緣生，　所作法行如是離。</div>
</div>
<div class="lg regular"><div class='lg-row'>離有無二邊，　智者無所依；</div>
<div class='lg-row'>甚深無所緣，　緣生義成立。</div>
<div class='lg-row'>若謂法無性，　即生諸過失；</div>
<div class='lg-row'>智者應如理，　伺察法有性。</div>
<div class='lg-row'>若有性實得，　如愚者分別；</div>
<div class='lg-row'>無性即無因，　解脫義何立？</div>
<div class='lg-row'>不可說有性，　不可說無性；</div>
<div class='lg-row'>了知性無性，　大智如理說。</div>
<div class='lg-row'>涅盤與生死，　勿觀別異性；</div>
<div class='lg-row'>非涅<span class='corr'>槃</span>生死，　二性有差別。</div>
<div class='lg-row'>生死及涅<span class='corr'>槃</span>，　二俱無所有；</div>
<div class='lg-row'>若了知生死，　此即是涅<span class='corr'>槃</span>。</div>
<div class='lg-row'>破彼生有性，　分別滅亦然；</div>
<div class='lg-row'>如幻所作事，　滅現前無實。</div>
<div class='lg-row'>若滅有所壞，　知彼是有為；</div>
<div class='lg-row'>現法尚無得，　復何知壞法？</div>
<div class='lg-row'>彼諸蘊不滅，　染盡即涅<span class='corr'>槃</span>；</div>
<div class='lg-row'>若了知滅性，　彼即得解脫。</div>
<div class='lg-row'>若生法滅法，　二俱不可得；</div>
<div class='lg-row'>正智所觀察，　從無明緣生。</div>
<div class='lg-row'>若見法寂靜，　諸所作亦然；</div>
<div class='lg-row'>知此最勝法，　獲法智無邊。</div>
<div class='lg-row'>緣生性可見，　是義非無見；</div>
<div class='lg-row'>此中微妙性，　非緣生分別。</div>
<div class='lg-row'>佛正覺所說，　有說非無因；</div>
<div class='lg-row'>若盡煩惱源，　即破輪迴相。</div>
<div class='lg-row'>諸法決定行，　見有作有取；</div>
<div class='lg-row'>前後際云何，　從緣所安立？</div>
<div class='lg-row'>云何前已生，　彼後復別轉？</div>
<div class='lg-row'>故前後邊際，　如世幻所見。</div>
<div class='lg-row'>云何幻可生？　云何有所著？</div>
<div class='lg-row'>癡者於幻中，　求幻而為實。</div>
<div class='lg-row'>前際非後際，　執見故不捨；</div>
<div class='lg-row'>智觀性無性，　如幻焰影像。</div>
<div class='lg-row'>若謂生非滅，　是有為分別；</div>
<div class='lg-row'>而彼緣生輪，　隨轉無所現。</div>
<div class='lg-row'>若已生未生，　彼自性無生；</div>
<div class='lg-row'>若自性無生，　生名云何得？</div>
<div class='lg-row'>因寂即法盡，　此盡不可得；</div>
<div class='lg-row'>若自性無盡，　盡名云何立？</div>
<div class='lg-row'>無少法可生，　無少法可滅；</div>
<div class='lg-row'>彼生滅二道，　隨事隨義現。</div>
<div class='lg-row'>知生即知滅，　知滅知無常；</div>
<div class='lg-row'>無常性若知，　不得諸法底。</div>
<div class='lg-row'>諸法從緣生，　雖生即離滅；</div>
<div class='lg-row'>如到彼岸者，　即見大海事。</div>
<div class='lg-row'>若自心不了，　異生執我性；</div>
<div class='lg-row'>性無性顛倒，　即生諸過失。</div>
<div class='lg-row'>諸法是無常，　苦空及無我；</div>
<div class='lg-row'>此中見法離，　智觀性無性。</div>
<div class='lg-row'>無住無所緣，　無根亦不立；</div>
<div class='lg-row'>從無明種生，　離初中後際。</div>
<div class='lg-row'>癡闇大惡城，　如芭蕉不實，</div>
<div class='lg-row'>如乾闥婆城，　皆世幻所見。</div>
<div class='lg-row'>此界梵王初，　佛如實正說；</div>
<div class='lg-row'>後諸聖無妄，　說亦無差別。</div>
<div class='lg-row'>世間癡所闇，　愛相續流轉；</div>
<div class='lg-row'>智者了諸愛，　而平等善說。</div>
<div class='lg-row'>初說諸法有，　於有求實性；</div>
<div class='lg-row'>後求性亦無，　即無著性離。</div>
<div class='lg-row'>若不知離義，　隨聞即有著；</div>
<div class='lg-row'>而所作福業，　凡愚者自破。</div>
<div class='lg-row'>如先平等說，　彼諸業真實；</div>
<div class='lg-row'>自性若了知，　此說即無生。</div>
<div class='lg-row'>我如是所說，　皆依佛言教，</div>
<div class='lg-row'>如其所宣揚，　即蘊處界法，</div>
<div class='lg-row'>大種等及識，　所說皆平等；</div>
<div class='lg-row'>彼智現證時，　無妄無分別，</div>
<div class='lg-row'>此一若如實，　佛說為涅<span class='corr'>槃</span>。</div>
<div class='lg-row'>此最勝無妄，　無智即分別，</div>
<div class='lg-row'>若心有散亂，　與諸魔作便。</div>
<div class='lg-row'>若如實離過，　此即無所生；</div>
<div class='lg-row'>如是無明緣，　佛為世間說。</div>
<div class='lg-row'>若世無分別，　此云何無生？</div>
<div class='lg-row'>若無明可滅，　滅已即非生，</div>
<div class='lg-row'>生滅名乖違，　無智起分別。</div>
<div class='lg-row'>有因即有生，　無緣即無住；</div>
<div class='lg-row'>離緣若有性，　此有亦何得？</div>
<div class='lg-row'>若有性可取，　即說有生住；</div>
<div class='lg-row'>此中疑復多，　謂有法可住。</div>
<div class='lg-row'>若菩提可證，　即處處常語；</div>
<div class='lg-row'>若住性可取，　此說還有生。</div>
<div class='lg-row'>若謂法有實，　無智作是說；</div>
<div class='lg-row'>若謂法有處，　取亦不可得。</div>
<div class='lg-row'>法無生無我，　智悟入實性；</div>
<div class='lg-row'>常無常等相，　皆由心起見。</div>
<div class='lg-row'>若成立多性，　即成欲實性；</div>
<div class='lg-row'>彼云何非此，　常得生過失。</div>
<div class='lg-row'>若成立一性，　所欲如水月；</div>
<div class='lg-row'>非實非無實，　皆由心起見。</div>
<div class='lg-row'>貪瞋法極重，　由是生見執，</div>
<div class='lg-row'>諍論故安立，　離性而執實。</div>
<div class='lg-row'>彼因起諸見，　見故生煩惱；</div>
<div class='lg-row'>若此正了知，　見煩惱俱盡。</div>
<div class='lg-row'>當知法無常，　從緣生故現；</div>
<div class='lg-row'>緣生亦無生，　此最上實語。</div>
<div class='lg-row'>眾生邪妄智，　無實謂實想；</div>
<div class='lg-row'>於他諍論興，　自行顛倒轉。</div>
<div class='lg-row'>自分不可立，　他分云何有？</div>
<div class='lg-row'>自他分俱無，　智了無諍論。</div>
<div class='lg-row'>有少法可依，　煩惱如毒蛇；</div>
<div class='lg-row'>若無寂無動，　心即無所依。</div>
<div class='lg-row'>煩惱如毒蛇，　生極重過失；</div>
<div class='lg-row'>煩惱毒所覆，　云何見諸心？</div>
<div class='lg-row'>如愚見影像，　彼妄生實想；</div>
<div class='lg-row'>世間縛亦然，　慧為癡所網。</div>
<div class='lg-row'>性喻如影像，　非智眼境界；</div>
<div class='lg-row'>大智本不生，　微細境界想。</div>
<div class='lg-row'>著色謂凡夫，　離貪即小聖；</div>
<div class='lg-row'>了知色自性，　是為最上智。</div>
<div class='lg-row'>若著諸善法，　如離貪顛倒；</div>
<div class='lg-row'>猶見幻人已，　離所作求體。</div>
<div class='lg-row'>知此義為失，　不觀性無性；</div>
<div class='lg-row'>煩惱不可得，　性光破邪智。</div>
<div class='lg-row'>智離染清淨，　亦無淨可依；</div>
<div class='lg-row'>有依即有染，　彼淨還生過。</div>
<div class='lg-row'>極惡煩惱法，　若見自性離，</div>
<div class='lg-row'>即心無動亂，　得渡生死海。</div>
<div class='lg-row'>此善法甘露，　從大悲所生；</div>
<div class='lg-row'>依如來言宣，　無分限分別。</div>
</div>
<div class="lg regular"><div class='lg-row'>此中如是難可說，　隨智者見即成就，</div>
<div class='lg-row'>智者隨觀隨順門，　如是皆從大悲轉。</div>
<div class='lg-row'>一切法中真實性，　智者隨應如理觀，</div>
<div class='lg-row'>所向由是信得生，　拔彼眾生離諸苦。</div>
<div class='lg-row'>此義甚深復廣大，　我為勝利故讚說，</div>
<div class='lg-row'>如大智言今已宣，　自他癡闇皆能破。</div>
<div class='lg-row'>破彼癡闇煩惱已，　如如所作離魔障，</div>
<div class='lg-row'>由是能開善趣門，　諸解脫事而何失？</div>
<div class='lg-row'>持淨戒者得生天，　此即決定真實句；</div>
<div class='lg-row'>設破戒者住正心，　雖壞戒而不壞見。</div>
<div class='lg-row'>種子生長非無義，　見義利故廣施作；</div>
<div class='lg-row'>不以大悲為正因，　智者何能生法欲？</div>
</div></div>
<p class='juan'>六十頌如理論</p>
</div><!-- end of div[@id='body'] -->
</body></html>