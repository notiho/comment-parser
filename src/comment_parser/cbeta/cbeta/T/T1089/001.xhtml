<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>都表如意摩尼轉輪聖王次第念誦祕密最要略法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1089
<p class='juan'><a id='mulu1' />都表如意摩尼轉輪聖王次第念誦祕密最要略法</p><p class="byline">解脫師子譯</p>
<div class='div-pin'><a id='mulu2' />
<p class='h1'>相貌品第一</p>
<div class="lg regular"><div class='lg-row'>我今當說思惟法　三種真言而次第</div>
<div class='lg-row'>初用大心外加持　第二根本復想內</div>
<div class='lg-row'>第三小心內外通　應可存心無錯亂</div>
<div class='lg-row'>如是三道妙真言　安立行者明王地</div>
<div class='lg-row'>若有修此三昧耶　須具七種殊勝相</div>
<div class='lg-row'>猶如輪王持七寶　王四天下皆降伏</div>
<div class='lg-row'>次說順諸念誦法　復擇清淨吉祥地</div>
<div class='lg-row'>或在山間及池邊　或在伽藍精室處</div>
<div class='lg-row'>或佛舍利神塔中　應可存心辦諸俱</div>
<div class='lg-row'>先以持地如教命　復次安置本尊者</div>
<div class='lg-row'>行者自須敷已座　尊面西方在目前</div>
<div class='lg-row'>行者像前面東坐　清淨沐浴香塗身</div>
<div class='lg-row'>兼著新淨妙衣服　又持種種供養具</div>
<div class='lg-row'>步步想八葉蓮華　存想變地無濁穢</div>
<div class='lg-row'>加持護身入精室　安置像前而念誦</div>
</div></div>
<div class='div-pin'><a id='mulu3' />
<p class='h1'>大心密言品第二</p>
<div class="lg regular"><div class='lg-row'>先用大心真言王　澡浴洗淨結護法</div>
<div class='lg-row'>呪水灑身加持衣　復須想念皆成就</div>
<div class='lg-row'>如此五種隨次第　都用大明及本印</div>
</div><p class="dharani">唵波怛摩進跢末尼摩賀惹嚩<span class='note-inline'>(引)</span>囉吽</p>
<p>澡豆沐浴之具。各呪七遍。然後澡洗。</p>

<div class="lg regular"><div class='lg-row'>想水白色　猶如甘露　又想自身</div>
<div class='lg-row'>垢穢煩惱　受此水已　一切塵勞</div>
<div class='lg-row'>皆悉落盡　洗浴畢已　應須洗淨</div>
<div class='lg-row'>取土少許　加持七遍　隨時洗淨</div>
<div class='lg-row'>然後著衣</div>
</div><p>時其衣亦復加持七遍作如此想。</p>

<div class="lg regular"><div class='lg-row'>我今此身　被金剛甲　依法訖已</div>
<div class='lg-row'>即須灑身　用水一掬　加持七遍</div>
<div class='lg-row'>散灑其身　想虛空中　雨諸寶華</div>
<div class='lg-row'>遍滿世界　便須護身　結此密印</div>
<div class='lg-row'>誦持七遍　印於七處　心及兩肩</div>
<div class='lg-row'>兩眼兩膝　散於頭上</div>
</div><p>亦成大護身已。即須結界。</p>

<div class="lg regular"><div class='lg-row'>若結壇界　開於四門　不應結界</div>
<div class='lg-row'>若作結護　皆須用心</div>
</div><p>亦鋪置次第即作啟請等事。</p>
</div>
<div class='div-pin'><a id='mulu4' />
<p class='h1'>根本密言品第三</p>
<div class="lg regular"><div class='lg-row'>復說根本軌儀法　想念奉請大聖王</div>
<div class='lg-row'>誦此密言及結印　一一自想往彼山</div>
<div class='lg-row'>存心頂禮而奉請　迎引尊者入道場</div>
<div class='lg-row'>復用遏伽而授與　香華飲食及塗香</div>
<div class='lg-row'>燈蓋幢幡兼藥等　如法供養彼明王</div>
<div class='lg-row'>想念供養尊者已　隨便持珠誦密言</div>
<div class='lg-row'>悔先世過及發願　至誠端坐觀明王</div>
</div><p>行者像前端坐思惟。存心諦觀布多勒伽山眾寶莊嚴華果茂盛。</p>

<div class="lg regular"><div class='lg-row'>其山頂上　聖者宮殿　本在其中</div>
<div class='lg-row'>應想聖者　安坐殿中　殊妙供具</div>
<div class='lg-row'>莊嚴其身　行者於此　心想之中</div>
<div class='lg-row'>自往彼山　迎誦尊者　引入道場</div>
<div class='lg-row'>於壇中心　蓮華臺上　安置聖者</div>
</div><p>次奉遏伽水。</p>

<div class="lg regular"><div class='lg-row'>於新銅器　或用白瓷　器盛香水</div>
<div class='lg-row'>奉於聖者　便誦真言　復想此水</div>
<div class='lg-row'>聖者受已　遍灑四方　及灑妙身</div>
</div><p>行者細觀尊灑水已。三千大千世界猶如瑠璃內外明徹中無一物。</p>

<div class="lg regular"><div class='lg-row'>奉遏伽已　次復供養　香華飲食</div>
<div class='lg-row'>塗香末香　燈蓋之事　一一加持</div>
<div class='lg-row'>真言及印</div>
</div><p>供養畢已。於本尊聖者前悔謝其身呵責己過。</p>

<div class="lg regular"><div class='lg-row'>次復發願　隨心所求　悉皆陳說</div>
<div class='lg-row'>於其想中　結壇三門　唯留西門</div>
<div class='lg-row'>復結大界　身外四方　周匝鋪置</div>
<div class='lg-row'>及虛空界　次用塗香　塗手臂上</div>
<div class='lg-row'>然後念誦</div>
</div><p>執念珠以珠熏香。二手合掌再三頂戴作如是言。</p>

<div class="lg regular"><div class='lg-row'>我念存心　承事聖者　持此密言</div>
<div class='lg-row'>唯願尊者　不捨大悲　莫違本誓</div>
<div class='lg-row'>發弘誓願　速現一切　妙莊嚴身</div>
<div class='lg-row'>我若見已　現身即得　證法雲地</div>
<div class='lg-row'>常侍尊者　不離左右　發此願已</div>
<div class='lg-row'>便誦根本　祕密真言曰</div>
</div><p class="dharani">曩<span class='note-inline'>(上)</span>謨<span class='note-inline'>(引)</span>阿<span class='note-inline'>(去引)</span>囉怛曩<span class='note-inline'>(上二合)</span>怛囉<span class='note-inline'>(二合)</span>夜<span class='note-inline'>(長引)</span>野<span class='note-inline'>(一)</span>曩<span class='note-inline'>(上)</span>莫阿<span class='note-inline'>(去)</span>哩野<span class='note-inline'>(二合引)</span>嚩路枳帝<span class='note-inline'>(三)</span>濕嚩<span class='note-inline'>(二合)</span>囉野<span class='note-inline'>(四)</span>冒地薩怛嚩<span class='note-inline'>(二合引)</span>野<span class='note-inline'>(五)</span>摩賀薩怛嚩<span class='note-inline'>(二合引)</span>野<span class='note-inline'>(六)</span>摩賀迦<span class='note-inline'>(去)</span>嚕抳<span class='note-inline'>(去)</span>迦<span class='note-inline'>(去)</span>野<span class='note-inline'>(七)</span>怛儞野<span class='note-inline'>(二合)</span>他<span class='note-inline'>(去八)</span>唵<span class='note-inline'>(九)</span>左訖囉<span class='note-inline'>(二合)</span>嚩底<span class='note-inline'>(十)</span>進跢末抳<span class='note-inline'>(去十一)</span>摩訶跛納冥<span class='note-inline'>(二合十二)</span>嚕嚕底瑟吒<span class='note-inline'>(二合十三)</span>入嚩<span class='note-inline'>(二合)</span>囉<span class='note-inline'>(十四)</span>阿訖羅灑<span class='note-inline'>(二合)</span>野<span class='note-inline'>(十五)</span>吽<span class='note-inline'>(引)</span>泮吒<span class='note-inline'>(十六)</span>娑嚩<span class='note-inline'>(二合引)</span>賀<span class='note-inline'>(引)</span></p>
<p>誦此真言。於七日中滿三十萬遍。聖者即現持誦人前。隨心所求皆得成就。</p>

<div class="lg regular"><div class='lg-row'>若常持念　每日三時　時別念誦</div>
<div class='lg-row'>一千八遍　或百八遍　如是數滿</div>
<div class='lg-row'>三十萬遍　即成悉地　時別皆作</div>
<div class='lg-row'>迎送之事　付囑等法</div>
</div><p>大心密言曰。</p>
<p class="dharani">唵嚩囉曩<span class='note-inline'>(上)</span>娜跛納冥<span class='note-inline'>(二合)</span>進跢末尼<span class='note-inline'>(上)</span>摩賀入嚩<span class='note-inline'>(二合)</span>囉吽<span class='note-inline'>(引)</span>泮吒娑嚩<span class='note-inline'>(二合引)</span>賀<span class='note-inline'>(引)</span></p>
</div>
<div class='div-pin'><a id='mulu5' />
<p class='h1'>小心密言品第四</p>
<div class="lg regular"><div class='lg-row'>復說最勝小心王　能成一切諸悉地</div>
<div class='lg-row'>三業齊用結妙印　誦祕真言而付囑</div>
<div class='lg-row'>又於想中除結界　次奉遏伽灑四方</div>
<div class='lg-row'>後責已過深慚愧　引大聖者還本宮</div>
<div class='lg-row'>安置尊者彼殿已　辭別自念還本方</div>
</div>
<div class="lg regular"><div class='lg-row'>又復行者　每持誦已　須作付囑</div>
<div class='lg-row'>結此密印　及誦真言　付囑聖者</div>
<div class='lg-row'>作如是語　所有遍數　及持功夫</div>
<div class='lg-row'>付囑尊者　唯願尊者　受取守護</div>
<div class='lg-row'>莫令散失　又想手印　猶如寶藏</div>
<div class='lg-row'>一切遍數　安在藏中　授與聖者</div>
<div class='lg-row'>聖者受已　置蓮華中　作付囑畢</div>
<div class='lg-row'>亦須悔過　發弘誓願　然後復作</div>
<div class='lg-row'>聖者還宮　引送之法　即除結界</div>
<div class='lg-row'>復取香水　散灑四方　及奉聖者</div>
<div class='lg-row'>便當引送　復結密印　及誦真言</div>
<div class='lg-row'>又想自身　還送聖者　至於本宮</div>
<div class='lg-row'>安置殿中　聖者坐已　自須辭去</div>
<div class='lg-row'>却還本方</div>
</div><p>小心密言曰。</p>
<p class="dharani">唵嚩<span class='note-inline'>(引)</span>囉娜跛納冥<span class='note-inline'>(二合)</span>吽<span class='note-inline'>(引)</span></p>
<p>此中密印相貌我今說之。初作大印用種種塗香塗於手臂。然後結印頂戴當心合掌。二小指及無名指。鉤在掌中。其二頭指押中指背第二節上。二大指並竪。</p>

<div class="lg regular"><div class='lg-row'>此是大心　真言密印　要須共用</div>
<div class='lg-row'>所作加持　其祕密言　各誦七遍</div>
<div class='lg-row'>各印印之　或擲或止　要當想成</div>
<div class='lg-row'>一一如法　不得就中　心緣餘境</div>
<div class='lg-row'>隨順世法　行住坐臥　安在諸佛</div>
<div class='lg-row'>甚深境界　若有行者　修此法者</div>
<div class='lg-row'>不久即成　一切種智</div>
</div>
<div class='div-other'><a id='mulu6' />
<p class='h2'>第二根本真言印</p><p>以二手腕相著。當在胸前。其十指並散。二小指及二大指並竪猶如蓮花形。亦依前法印之止之。惟有迎請母指來去。</p>
</div>
<div class='div-other'><a id='mulu7' />
<p class='h2'>第三小心真言印</p><p>以二手虛心合掌猶如未開蓮花。若付囑時依前想念。發遣尊者開二大指。此小心密印通蓮花部一切處用。我今於大蓮花部三昧耶中略出此祕密甚深念誦次第。其修行者不得錯傳如護眼目。若能如是。一切聖者皆大歡喜憶念此人。一切善神日夜常護不離左右。</p>
</div></div>
<div class='div-pin'><a id='mulu8' />
<p class='h1'>成就世間出世間除災護摩念誦品第五</p>
<div class="lg regular"><div class='lg-row'>我今順於蓮花部　略說如意摩尼輪</div>
<div class='lg-row'>能勝諸部最祕密　成就世法出世法</div>
<div class='lg-row'>念誦都有四種相　行者諦聽我說之</div>
<div class='lg-row'>初作息災加持法　第二增益福智成</div>
<div class='lg-row'>第三隨心愛念法　第四降伏一切怨</div>
<div class='lg-row'>此四種持護摩事　上中下法次第陳</div>
<div class='lg-row'>若欲成就息災者　先發安忍慈悲心</div>
<div class='lg-row'>須求無上妙覺地　莫樂聲聞二乘心</div>
<div class='lg-row'>復若求成就大事　要當先作轉障法</div>
<div class='lg-row'>又取白檀十六指　一持一燒稱己名</div>
<div class='lg-row'>數至百八或千八　本所求願皆滿足</div>
<div class='lg-row'>行者若除他病時　或滅國中大災厄</div>
<div class='lg-row'>或自他災及畜生　應可存心請大聖</div>
<div class='lg-row'>於其一一大城門　想中各安本尊者</div>
<div class='lg-row'>種種殊妙寶莊嚴　思惟六臂如盡說</div>
<div class='lg-row'>又想眉間出白光　徐徐廣引遍世界</div>
<div class='lg-row'>一切眾生所有殃　悉皆頓謝無所有</div>
<div class='lg-row'>或想此光入我身　一切罪障皆滅盡</div>
<div class='lg-row'>罪滅福生以加持　復勤念誦便成就</div>
</div></div>
<div class='div-pin'><a id='mulu9' />
<p class='h1'>增益福德品第六</p>
<div class="lg regular"><div class='lg-row'>我今略說福生法　大慈悲故順有情</div>
<div class='lg-row'>菩薩分身遍一切　隨彼眾生所樂心</div>
<div class='lg-row'>又復安立諸珍藏　種種法門各不同</div>
<div class='lg-row'>百千萬國所隨者　一一勤求皆悉成</div>
<div class='lg-row'>或說相法或無相　隨順眾生性所趣</div>
<div class='lg-row'>建立佛法護世界　大聖力勢不思議</div>
<div class='lg-row'>奉現一法速超越　於一法中復現三</div>
<div class='lg-row'>三部各別有三種　就中最初是攘災</div>
<div class='lg-row'>諸部攘災略說已　次當增益今說之</div>
<div class='lg-row'>若求長壽及財寶　復樂聰明聞持門</div>
<div class='lg-row'>或求宿命知前後　或欣現世力如龍</div>
<div class='lg-row'>若為自作增益福　先須每喫三白食</div>
<div class='lg-row'>若求長壽身無患　作一火爐蓮華形</div>
<div class='lg-row'>深淺方圓皆一肘　又取五淨塗其中</div>
<div class='lg-row'>復取蘇密及檀木　一呪一燒稱己名</div>
<div class='lg-row'>數至百八一千八　乃至三千隨前儀</div>
<div class='lg-row'>若有先世極重業　不過萬遍悉皆除</div>
<div class='lg-row'>除滅罪已增福智　即得無病及命長</div>
<div class='lg-row'>若為他故作此事　但稱彼名法則同</div>
<div class='lg-row'>行者如法作存心　每日晨朝取柳木</div>
<div class='lg-row'>呪滿八百便嚼之　不久一月或三月</div>
<div class='lg-row'>即能開心得聰明　作護摩用小心呪</div>
<div class='lg-row'>念誦根本大真言　我此略說增益福</div>
<div class='lg-row'>無福眾生速加持　莫論作此數種法</div>
<div class='lg-row'>但願長命大護身　若能每日持千八</div>
<div class='lg-row'>現世即得宿命通　日夜殷勤恒修習</div>
<div class='lg-row'>所求悉地無不成　又若服藥求色力</div>
<div class='lg-row'>根本真言加持之　念誦十萬滿足已</div>
<div class='lg-row'>每須空服取服之　三七五七復過七</div>
<div class='lg-row'>力同九龍等無差　若持延年甘露藥</div>
<div class='lg-row'>或得一劫過中劫　若持藥草求成就</div>
<div class='lg-row'>過於諸部以得成　牛酥雌黃雄黃等</div>
<div class='lg-row'>須持一物置壇中　白月一日或十五</div>
<div class='lg-row'>初夜起首念誦之　一期持誦勿間斷</div>
<div class='lg-row'>及現三相唯限之　初現煖相成聰智</div>
<div class='lg-row'>第二煙相隱其軀　第三火現昇空去</div>
<div class='lg-row'>此得成就大仙人　悉地牛酥應當服</div>
<div class='lg-row'>雄黃等藥用塗之　我今說此增益訖</div>
<div class='lg-row'>行者努力守護之</div>
</div></div>
<div class='div-pin'><a id='mulu10' />
<p class='h1'>隨心憶念品第七</p>
<div class="lg regular"><div class='lg-row'>我今復說隨順事　人與非人及畜生</div>
<div class='lg-row'>又取鹽和大麥麫　所求隨心作其形</div>
<div class='lg-row'>男左女右從脚興　須用賓鐵刀細截</div>
<div class='lg-row'>每日三時各百八　乃至千八自隨心</div>
<div class='lg-row'>若欲羅遮令憶念　所造形持稱彼名</div>
<div class='lg-row'>護摩亦須念名號　不過八百即隨心</div>
<div class='lg-row'>若攝諸龍作隨順　先作一龍似蛇形</div>
<div class='lg-row'>若欲祈雨須青色　復若澇時應赤色</div>
<div class='lg-row'>燒火須用乳汁木　不過三日即成之</div>
<div class='lg-row'>作法應須至誠意　就中不得懈慢心</div>
<div class='lg-row'>若攝諸天藥叉等　隨類各各稱本名</div>
<div class='lg-row'>若有怨家令歡喜　念誦亦得轉彼心</div>
<div class='lg-row'>或作護摩或持誦　上中下品怨家別</div>
<div class='lg-row'>上根福報三百遍　中下無福再稱之</div>
<div class='lg-row'>隨心念誦我略說　智者應須諦思惟</div>
<div class='lg-row'>一切部中總攝盡　祕密最要蓮華心</div>
</div></div>
<div class='div-pin'><a id='mulu11' />
<p class='h1'>阿毘遮嚕迦品第八</p>
<div class="lg regular"><div class='lg-row'>我今稽首彼大聖　為現種種方便門</div>
<div class='lg-row'>護佛法故現忿怒　降伏破滅聖法人</div>
<div class='lg-row'>此中火爐須三角　用燒雌木兼濕薪</div>
<div class='lg-row'>若作此法須黑月　或用一日及月頭</div>
<div class='lg-row'>露體樂幽及忿怒　大聲持誦稱彼名</div>
<div class='lg-row'>惡酥惡油擲爐底　不滿千八自然成</div>
<div class='lg-row'>降伏鬼神卒暴者　應可復燒禮嚕根</div>
<div class='lg-row'>或燒苦楝或生木　麫和人血復作形</div>
<div class='lg-row'>一截一呪百八遍　不過三日即調柔</div>
<div class='lg-row'>若復降伏滅法者　加意供養大明王</div>
<div class='lg-row'>用諸毒藥燒爐中　又取濕薪作護摩</div>
<div class='lg-row'>於三日中八百遍　令彼惡人即迴心</div>
<div class='lg-row'>復若不作護摩事　持誦根本真言明</div>
<div class='lg-row'>所欲降伏一切者　句句皆須稱彼名</div>
<div class='lg-row'>其數復滿八百遍　彼即自來尊敬之</div>
<div class='lg-row'>依法略說此調伏　行者應須諦思惟</div>
<div class='lg-row'>甚深祕密口訣法　次第念誦都攝門</div>
<div class='lg-row'>若能承侍此尊者　不是一生種善根</div>
<div class='lg-row'>曾經無量諸佛所　修習菩提究竟門</div>
<div class='lg-row'>就中若值善知識　一生即入不壞門</div>
<div class='lg-row'>我若廣說此功德　無量億劫歎無窮</div>
<div class='lg-row'>今已略陳此少耳　行者精心勤修之</div>
</div>
<p class='juan'>都表如意輪儀軌</p></div>
</div><!-- end of div[@id='body'] -->
</body></html>