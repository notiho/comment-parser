<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說月上女經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說月上女經卷下</p><p class="byline"><span class='corr'>隋</span>天竺三藏法師闍那崛多譯</p><p>爾時長老舍利弗復問月上作如是言：「汝於今者在菩薩地有是忍相，汝當不久得成阿耨多羅三藐三菩提。」</p>
<p>爾時月上作如是言：「尊舍利弗！夫菩提者無有言說，但以假名文字說耳！所言成者亦假名說，若久若近俱是名字。尊者！云何作如是言：『汝當不久得成阿耨多羅三藐三菩提也。』尊舍利弗！夫阿耨多羅三藐三菩提者，彼無生處亦不可說，無有體性，其間亦復無可成者。何以故？菩提之體無有二相，是故菩提無二離一。」</p>
<p>爾時舍利弗告月上女作如是言：「汝今但當先向佛所，我等須臾為聽法故，不久當還向於彼處而來聽法。」</p>
<p>爾時月上復白長老舍利弗言：「尊舍利弗！如來不為聽法者說，亦復不為樂法者說。」舍利弗言：「如來若爾，為誰說法？」彼女答言：「尊舍利弗！若有所聞，不生著想無欣樂<span class='corr'>想</span>，如來乃為如是說法。」</p>
<p>爾時舍利弗復語月上作如是言：「若有眾生詣佛聽法，為聞法故，如來爾時豈不為彼而說法也？」</p>
<p>爾時月上復答彼言：「若有眾生作如是想，此是如來為我說法，如是眾生住於我想；若有真洞入法性者則無是念，終不云佛為我等故說如是法。」</p>
<p>爾時尊者摩訶迦葉告於長老舍利弗言：「尊舍利弗！此女今既詣向佛邊，今日必當有大法義，我等亦可迴還而去，今日寧可不食為善，莫使我等身在於外而不得聞如是法義。」是故彼等諸聲聞眾遂即迴還，隨逐月上向於佛所。</p>
<p>爾時月上，漸行至彼大林之內草茅精舍，詣於佛所，頂禮佛足右遶三匝，所持香華末香塗香，衣服資財寶幢幡蓋，所奉佛者以散佛上，散已復散。彼時大眾，所持香華華鬘塗香及以末香，亦散佛上，散已復散。所散諸華於佛頂上成一華蓋，縱廣遍覆滿十由旬。</p>
<p>爾時童子文殊師利告月上女作如是言：「汝於往昔從何捨身而來生此？當捨此身復生何處？」其女答言：「文殊師利！於意云何？我今所執如來形像坐蓮華者，從何捨身而來生此，今捨此身當生何處？」文殊師利復言月上：「此是化耳！夫言化者無處捨身後亦無生。」其女報言：「如是如是。文殊師利！一切諸法本體是化，我於彼法不見捨時、不見生時。」</p>
<p>爾時不空見菩薩告月上女作如是言：「如是月上！既不可以女身成佛，汝今何故不轉女身？」其女答言：「善男子！夫空體者無迴無轉，一切諸法亦復如是。云何令我而轉女身？」</p>
<p>爾時持地菩薩復告月上作如是言：「汝頗曾見如來已不？」其女答言：「善男子！我見如來如我手中所執化佛，如是如來等無有異。」</p>
<p>爾時辯聚菩薩復告月上作如是言：「汝今能辯法義已不？」時女答言：「善男子！法界之體不可言說，亦不可以文字算數之所攝受。」</p>
<p>爾時無礙辯菩薩復告月上作如是言：「汝於過去諸如來所，聞何等法？」其女答言：「善男子！今可仰觀如上虛空，如來說法與此虛空等無有異，其所聽者亦復如是。善男子！而彼法相等如虛空無異無別。」</p>
<p>爾時虛空藏菩薩告彼女言：「汝於往昔所施諸佛，云何奉施？云何迴向？」其女報言：「善男子！如我於此所化佛像施彼佛僧，所獲功德其事云何？」時虛空藏菩薩報月上言：「此佛是化，若於彼施無功德相。」其女答言：「善男子！我亦如是，往於昔日諸如來前，所行布施及以迴向，亦作是相亦作如是迴向。」</p>
<p>爾時不損他心菩薩復作是言：「汝今云何能於一切諸眾生等，得以慈心而普遍也？」其女答言：「善男子！如彼眾生等無有異。」菩薩復言：「彼諸眾生其事云何？」女復答言：「眾生之事，非是過去亦非未來亦非現在；而彼慈心亦復如是，非是過去非是未來非是現在之所攝也；亦復不可以言說也。善男子！而彼慈心其事如是。」</p>
<p>爾時喜王菩薩復問彼女作如是言：「汝於今者得法眼不？」其女答言：「善男子！我今肉眼猶尚不得，況得法眼。」</p>
<p>爾時堅意菩薩復告彼女作如是言：「汝行菩提經今幾時？」其女答言：「善男子！如彼陽焰經今幾時，我發菩提亦復如是。」</p>
<p>爾時彌勒菩薩告彼女言：「汝於何時當得成就阿耨多羅三藐三菩提？」其女答言：「亦如彌勒菩薩，何時得超凡夫行地。」</p>
<p>爾時長老舍利弗復白佛言：「世尊！希有此女如是辯才。云何乃能與如是等鎧甲大龍共相問答，卓立不坐復不屈身禮諸菩薩？」</p>
<p>爾時月上白舍利弗作如是言：「尊舍利弗！譬如小火體能燒故，所有諸物悉皆能燒。如是如是！尊舍利弗！諸菩薩等與於諸佛亦無有異，於諸行中欲燒一切諸煩惱時，所有煩惱或自或他莫不能燒。」</p>
<p>爾時舍利弗復問女言：「汝當成就阿耨多羅三藐三菩提時，而彼佛剎當如之何？」其女答言：「尊舍利弗！我於當來佛剎之中，無有如是小行小智名字狹劣，猶如今日舍利弗者，我必當取如是佛剎。」</p>
<p>爾時舍利弗復言月上：「汝既說言一切法界與如來體等無有異。今者所見云何勝負？」月上女言：「尊舍利弗！譬如大海與於牛跡，然彼二水等無有異，而彼牛跡不受無量無邊眾生如大海者。如是如是！尊舍利弗！諸佛聲聞雖同法界，而諸聲聞不能為於無量無邊諸眾生輩，作大利益如諸佛者。又舍利弗！譬如芥子內有虛空，十方世界亦有虛空，彼二虛空雖無有異。然芥子空不能容受聚落城邑，不能建立須彌巨海，似如十方世界空者。如是如是！尊舍利弗！雖於一空無想無願，而有諸佛與聲聞同；然彼聲聞不能與彼無量無邊諸眾生輩作大利益，如似諸佛、多陀阿伽度、阿羅訶、三藐三佛陀者。」</p>
<p>爾時長老舍利弗言：「如是月上！佛與聲聞所得解脫豈不等也？」月上答言：「尊舍利弗！勿作是說，乃言諸佛與彼聲聞解脫同等。」</p>
<p>時舍利弗復問女言：「如是之事其相云何？」女復答言：「尊舍利弗！我於今者欲有所問，如尊者意為我說之。尊者證得心解脫時，頗能令此三千大千如是世界平如掌不？頗有樹木及以諸山悉各傾低向汝已不？頗或能有除滅一切諸惡已不？頗有悉除一切眾生煩惱已不？頗有能得一切諸天頂禮已不？頗有魔眾聚集遍滿三十由旬而來已不？頗有一念起智慧心得解脫已不？頗復能降一切諸魔眷屬已不？」</p>
<p>時舍利弗答月上女作如是言：「我於如是一切諸事悉無有一。」</p>
<p>其女復言：「尊舍利弗！菩薩在於菩提道場，能有如是勝妙諸事，復有無量無邊勝事。尊舍利弗！聲聞解脫、諸佛解脫，乃有如是勝負優劣差別之事，尊者云何作如是念，謂佛如來與於聲聞解脫等也？」</p>
<p>爾時世尊讚月上女作如是言：「善哉善哉！月上！汝今乃能如是無礙辯說。」</p>
<p>爾時所化如來形像在月上女右手之中，即從華起，至世尊所，圍遶世尊滿三匝已，從臍而入，佛神力故大地震動。</p>
<p>爾時世尊一一毛孔出一蓮華，色如真金，白銀為葉，功德藏寶以為蓮臺。彼諸華內自然各各復出一佛結跏趺坐。彼諸如來所化形像眾相莊嚴，遍至十方諸佛剎土，自然顯現為彼說法。彼諸佛剎所說法句，以佛神力，聲還聞此如來剎土。</p>
<p>爾時月上見如是等妙勝神通，歡喜踊躍遍滿其體不能自勝。其女右手所執蓮華，遂捉投擲如來身上，其華到已在於佛頂成一花帳。其帳方整下有四柱，縱廣正等如依繩墨。帳中自然化出一座，眾寶莊嚴，無量天衣以覆座上。其座爾時忽復有一化佛形像如釋迦者，坐彼座上結加趺坐分明顯著。而月上女擲彼華時作是願言：「世尊！願我藉此善根因緣力故，於未來世，若諸眾生住我相者，為說其法令除我相。」</p>
<p>爾時彼女以佛神力，忽然復有第二蓮華現其右手，彼女於是復以其華擲向如來，其華至已在如來上為第二帳，眾寶莊嚴如上所說。於時彼女復言：「世尊！願我藉此善根因緣，於未來世，若有眾生住我見者，為說其法得除我見。」</p>
<p>爾時彼女以佛神力，忽然復有第三蓮華現其右手，其女爾時復以此華擲向如來，於即化成第三華帳，眾寶莊嚴如上所說。是時彼女復言：「世尊！願我藉此善根因緣，於未來世，若有眾生住於一切分別相者，我為說法除其分別，及除貪欲瞋恚癡等。」</p>
<p>爾時彼女忽然復有第四蓮華現其右手，其女亦復以彼蓮華投擲如來至於佛頂，尋復化成第四華帳，其所莊嚴如上所說。復言：「世尊！願我藉此善根因緣，於未來世，若有眾生住四顛倒，我為說法令除四倒。」</p>
<p>爾時彼女復以如來神通力故，忽然復有第五蓮華現其右手。其女爾時復以其華向如來擲，其華至已在於佛頂，亦即成其第五華帳，其帳莊嚴亦如上說。其女於時復言：「世尊！願我藉此善根因緣，於當來世，若有眾生五蓋覆者，為說其法令除五蓋。」</p>
<p>爾時彼女以佛神力，忽然復有第六蓮華現其右手，其女亦復持彼蓮華擲向如來，其華至已在於佛頂，亦復化成第六華帳，其所莊嚴如上所說。是時彼女復言：「世尊！願我藉此善根因緣，未來世中，若有眾生著六入者，我為說法令離彼著。」</p>
<p>爾時彼女以佛神力，於其右手忽然復有第七蓮華自然顯現，其女爾時復以彼華擲向如來，至佛頂已即復變成第七華帳，形狀大小如上所說。其女爾時復言：「世尊！願我藉此善根因緣，於當來世，若有眾生住著七識，我為說法令其除斷。」</p>
<p>爾時彼女以佛神力，忽然復有第八蓮華現其右手，其女復持向佛而擲，其華至已次第成其第八華帳，形狀縱廣亦如上說。其女於是復言：「世尊！願我來世藉此善因，若有眾生著八顛倒，為說其法令悉除滅。」</p>
<p>爾時彼女以佛神力，忽然復有第九蓮華現其右手，其女復將遙擲佛頂，其華至已次第復成第九華帳，其帳縱廣如上所說。其女於是復言：「世尊！願我藉此善根因緣，於當來世，若有眾生住九使者，我為說法令除九使。」</p>
<p>爾時彼女以佛神力，忽然復有第十蓮華現其右手，其女於是復以彼華擲如來頂，其華至已次第復成第十華帳，莊嚴縱廣如上所說。其女爾時復言：「世尊！願我藉此善根因緣，於當來世具足十力，如今世尊放大光明照十方剎等無有異。」</p>
<p>爾時彼等所化華帳高至梵宮，是以地居乃至大梵諸天子等，因彼華帳，復與無量千萬天眾同來集會。</p>
<p>爾時世尊便有微笑。然諸佛等有如是法，微笑之時從其口出種種色光，其光所謂青黃赤白頗梨等色，及以金銀如是等色。而彼光照至於無量無邊佛土，普至梵天覆翳日月，光明威力勝盛無比，晃耀顯赫還入佛頂。爾時眾中長老阿難從坐而起，整理衣服偏袒右臂，右膝著地合十指掌，以偈問佛微笑放光因緣之事：</p>

<div class="lg regular" style="margin-left:1em;"><div class='lg-row'>「一切諸智非無眼，　於一切法無有疑；</div>
<div class='lg-row'>普照世間光平等，　及以微笑有何緣？</div>
<div class='lg-row'>往昔劫數尊行施，　清淨戒行如寶珠；</div>
<div class='lg-row'>住忍不動如須彌，　尊今光笑有何緣？</div>
<div class='lg-row'>常修精進及禪定，　得免諸有生死等；</div>
<div class='lg-row'>意行深遠猶如海，　微笑放光有何緣？</div>
<div class='lg-row'>常行慈悲無休息，　及以喜捨亦復爾；</div>
<div class='lg-row'>迷失路者能濟拔，　尊笑放光有何緣？</div>
<div class='lg-row'>尊一毛孔出光明，　遍至十方無量剎；</div>
<div class='lg-row'>忽然覆蔽日月光，　奪彼威力作他眼。</div>
<div class='lg-row'>所出音聲妙清淨，　具六十種世獨尊；</div>
<div class='lg-row'>所有聞者無厭足，　復能除滅諸煩惱。</div>
<div class='lg-row'>於十方剎無量眾，　一切心有所行者；</div>
<div class='lg-row'>世尊知已決疑網，　尊笑放光有何緣？</div>
<div class='lg-row'>誰今決定發道意？　誰今乘佛廣大乘？</div>
<div class='lg-row'>誰今如是滿心願？　世尊微笑而放光。</div>
<div class='lg-row'>誰今降伏四種魔，　謂煩惱魔及死魔，</div>
<div class='lg-row'>陰魔及以天魔等，　微笑放光有何緣？</div>
<div class='lg-row'>世尊今誰證大利？　誰作法豐人師子？</div>
<div class='lg-row'>名聞誰至十方剎？　如是微笑及放光。</div>
<div class='lg-row'>一切智者滅不善，　諸慈行中最勝慈；</div>
<div class='lg-row'>於諸分別皆已斷，　微笑放光有何緣？</div>
<div class='lg-row'>何誰今得廣大利？　誰復今得滿願心？</div>
<div class='lg-row'>和合十力今是誰？　如是放光及微笑。</div>
<div class='lg-row'>千萬諸天在虛空，　夜叉金翅摩呼羅，</div>
<div class='lg-row'>及諸天女合掌禮，　瞻仰世尊歡喜心。</div>
<div class='lg-row'>聚集無量諸菩薩，　十方剎土悉瞻仰；</div>
<div class='lg-row'>深智如海欲聽法，　淨意光笑有何緣？」</div>
</div><p>爾時世尊即以偈句報阿難言：</p>

<div class="lg regular" style="margin-left:1em;"><div class='lg-row'>「阿難汝觀此童女，　合十指掌在我前；</div>
<div class='lg-row'>彼見諸佛妙神通，　即發無上菩提意。</div>
<div class='lg-row'>過去曾見三百佛，　生生世世所見者；</div>
<div class='lg-row'>恒生恭敬而尊重，　常願云何證菩提。</div>
<div class='lg-row'>願不生於惡道裏，　唯願生天及人中；</div>
<div class='lg-row'>生處不忘菩提心，　命終已後知宿命。</div>
<div class='lg-row'>昔見如來名迦葉，　在於樓上墜下身；</div>
<div class='lg-row'>供養彼尊迦葉故，　現得無生及順忍。</div>
<div class='lg-row'>復有佛號鉤婁村，　奉施一具妙衣服；</div>
<div class='lg-row'>是故現得金色體，　清淨顯赫如月天。</div>
<div class='lg-row'>有佛迦尼迦牟尼，　香華塗末供養彼；</div>
<div class='lg-row'>以是口出妙香氣，　猶如栴檀優鉢羅。</div>
<div class='lg-row'>佛名尸棄兩足尊，　瞻仰彼尊滿七日；</div>
<div class='lg-row'>是故兩目青蓮色，　諸類看者不知厭。</div>
<div class='lg-row'>厭離諸欲五百世，　常行清淨諸梵行；</div>
<div class='lg-row'>若人起欲來觀者，　乃得清淨無欲心。</div>
<div class='lg-row'>是故三十三天生，　從彼來生離車種；</div>
<div class='lg-row'>一切生處知宿緣，　巧說諸偈微妙句。</div>
<div class='lg-row'>教化父母及諸親，　利益無量眾生等；</div>
<div class='lg-row'>為欲教化發菩提，　故生豪貴大離車。</div>
<div class='lg-row'>童女男夫婦人等，　教化令入佛乘中；</div>
<div class='lg-row'>二萬三千諸人類，　成熟無量菩提道。</div>
<div class='lg-row'>其女轉此女人身，　不久出家在我法；</div>
<div class='lg-row'>廣行清淨大梵行，　此處命終還生天。</div>
<div class='lg-row'>從天命終復生此，　於後惡世護我法；</div>
<div class='lg-row'>與此眾類作利益，　捨命還生兜率陀。</div>
<div class='lg-row'>當來彌勒下生時，　儴佉輪王家作子；</div>
<div class='lg-row'>其於彼眾多才藝，　可憙端正備諸德。</div>
<div class='lg-row'>供養彼尊三月日，　及諸左右眾圍遶；</div>
<div class='lg-row'>於彼佛邊得出家，　六千三百眾隨逐。</div>
<div class='lg-row'>受持彼佛正法已，　然後往生安樂土；</div>
<div class='lg-row'>既得往見阿彌陀，　禮拜尊重而供養。</div>
<div class='lg-row'>當於賢劫諸佛剎，　十方所有諸世界；</div>
<div class='lg-row'>及以恒河沙如來，　悉為彼眾作利益。</div>
<div class='lg-row'>精進智慧禪定力，　供養如是諸世尊；</div>
<div class='lg-row'>劫數諸佛供養已，　教化無量千萬眾。</div>
<div class='lg-row'>於後八萬俱致劫，　當得作佛名月上；</div>
<div class='lg-row'>彼尊名號月上者，　眉間白毫出妙光。</div>
<div class='lg-row'>其光金色甚耀麗，　顯赫遍照彼佛剎；</div>
<div class='lg-row'>日月火光及摩尼，　星宿諸光悉不現。</div>
<div class='lg-row'>晝夜歲月及四時，　皆由彼光更無別；</div>
<div class='lg-row'>彼剎當無辟支佛，　聲聞羅漢亦無名。</div>
<div class='lg-row'>清淨勇猛菩薩眾，　彼尊唯當有如是；</div>
<div class='lg-row'>彼眾身竝黃金色，　百種諸相具莊嚴。</div>
<div class='lg-row'>悉名為人妙可喜，　彼剎無欲胎生者；</div>
<div class='lg-row'>蓮華臺中自化生，　生已即有大威德。</div>
<div class='lg-row'>於算數中不可量，　無量神通至諸剎；</div>
<div class='lg-row'>無生忍法無障礙。　彼剎無魔及外道，</div>
<div class='lg-row'>亦無破戒惡朋友，　受淨報如兜率陀；</div>
<div class='lg-row'>若有彼剎所生者，　諸受果報悉平等，</div>
<div class='lg-row'>金銀真珠微妙網，　廣大遍覆彼世間。</div>
<div class='lg-row'>彼大世尊壽命長，　住世七十三千劫，</div>
<div class='lg-row'>壽盡涅槃滅度後，　正法住世滿一劫；</div>
<div class='lg-row'>彼尊在世及滅度，　法教一住無有殊。</div>
<div class='lg-row'>我若一劫讚歎彼，　世尊剎土諸功德；</div>
<div class='lg-row'>今日所說諸譬喻，　如海取於一渧水。」</div>
</div><p>爾時月上從佛對聞與已授記，聞已歡喜踊躍無量，飛騰虛空，去地高至七多羅樹。既住於彼七多羅已，其女於即轉彼女身變為男子。即時大地皆悉震動，出大音聲、雨天華雨，出大光明遍照世界。爾時月上菩薩即住彼空，以偈嘆佛作如是言：</p>

<div class="lg regular" style="margin-left:1em;"><div class='lg-row'>「假動須彌空倒地，　修羅住處皆悉滅，</div>
<div class='lg-row'>大海枯涸月天墜，　如來終不出妄言。</div>
<div class='lg-row'>假使十方眾同心，　或火成水水成火；</div>
<div class='lg-row'>無量功德最大尊，　利益眾生無異說。</div>
<div class='lg-row'>大地虛空成混沌，　百剎同入芥子中，</div>
<div class='lg-row'>羅網可用縛猛風，　如來終不有妄語。</div>
<div class='lg-row'>世尊如是真實言，　故我決住菩提道；</div>
<div class='lg-row'>今既大地遍震動，　我證菩提定無疑。</div>
<div class='lg-row'>我今既得菩提記，　即轉法輪無有別；</div>
<div class='lg-row'>猶如世尊所說法，　我百數劫已得聞。</div>
<div class='lg-row'>利益天人八部輩，　及諸比丘四眾等；</div>
<div class='lg-row'>又為無量諸菩薩，　汝等於佛莫生疑。</div>
<div class='lg-row'>當來悉成無分別，　是故決發菩提心；</div>
<div class='lg-row'>諸法皆悉如幻化，　諸佛所說如夢想。</div>
<div class='lg-row'>是處無人無養育，　眾生命及富伽羅；</div>
<div class='lg-row'>如是諸法本性者，　喻如虛空無有異。</div>
<div class='lg-row'>我先所有女人身，　彼身空體亦無實，</div>
<div class='lg-row'>既無實體是為空，　空體無物無可取，</div>
<div class='lg-row'>彼身顛倒分別生，　分別猶如鳥飛空。</div>
<div class='lg-row'>意欲成就佛菩提，　復欲降伏四魔眾，</div>
<div class='lg-row'>復欲三千大千界，　轉於微妙大法輪。</div>
<div class='lg-row'>汝等猛發菩提意，　尊重供養婆伽婆，</div>
<div class='lg-row'>不久當成功德尊，　同於真體無有別。</div>
<div class='lg-row'>善利丈夫尊沙門，　二足中尊我頂禮，</div>
<div class='lg-row'>能施愛物常得愛，　能施法財得自在。</div>
<div class='lg-row'>佛是樂本能與樂，　能伏怨讐及諸魔，</div>
<div class='lg-row'>我嘆應嘆最勝尊，　又嘆自在無<span class='corr'>羨</span>者。</div>
<div class='lg-row'>我意所觀諸方處，　願見諸佛不思議，</div>
<div class='lg-row'>放光如今釋師子，　我亦當知十方佛。</div>
<div class='lg-row'>皆悉同體覺一法，　於真如法悉無二；</div>
<div class='lg-row'>無量眾生同實際，　有此忍者當作佛。」</div>
</div><p>爾時月上菩薩說此偈已，從空而下頭面作禮。彼作禮時頭未離地，而有無量百千數佛現其目前。彼等諸佛同音授彼月上之記，當成阿耨多羅三藐三菩提。月上菩薩眼自對見彼百千佛授其記已，歡喜踊躍遍滿其體不能自勝，即從如來求請出家，白言：「善哉！唯願世尊！自說法中與我出家。」</p>
<p>佛即告彼月上菩薩：「若必然者，當問父母聽汝已不？」</p>
<p>爾時童子所生父母，對見如是變化神通，復從佛聞為彼授記，而<span class='corr'>白佛</span>言：「如是世尊！我等已許。唯願世尊！放彼出家；又願我等於未來世會如此法。」</p>
<p>爾時世尊即放童子而出家也。時彼童子當出家時，即有一萬二千人俱發阿耨多羅三藐三菩提。</p>
<p>佛說如此法本之時，復有七十那由他諸天人等遠塵離垢，於諸法中獲得淨眼；復有五百諸比丘等，於無為法獲得漏盡心得解脫；復有二百比丘尼等與其同類二萬人俱，其中或有未曾發於阿耨多羅三藐三菩提者，亦得發於菩提之心。</p>
<p>佛說此經已，月上菩薩，長老阿難，諸菩薩眾，及彼大會天、人、阿修羅、乾闥婆等八部之類，歡喜奉行。</p>

<p class='juan'>佛說月上女經卷下</p></div>
</div><!-- end of div[@id='body'] -->
</body></html>