<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>如淨和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2002A
<div class='div-xu'><a id='mulu1' />
<p class='h1'>如淨禪師語錄序</p><p>五家宗派中。曹洞則機關不露。臨濟則棒喝分明。苟得其由。門戶易入。雖取捨少異作用弗同。要之殊塗一致耳。惟天童淨禪師不流不倚兼而有之。自成一家八面受敵。始以竹篦子久知痛癢。後因一滴水漸至澎衝。斷塹懸崖斬釘截鐵。所謂用法得法外意。得魚忘筌。得兔忘蹄者也。觀其登寶華座。若猛虎踞。擊大灋鼓作獅子吼。直使人天讚仰魔鬼歸降。至於一偈一頌一話一言。呼風吐雲轟雷掣電。千態萬貌不可窮盡。近世尊宿絕無僅有者。凡歷四大寶剎。孤雲野鶴去住自如。皆於是見焉。故勇猛精進者得之。猶入暗室遇大光明見種種色。退縮未諭者畏之。如子弟之對嚴父師。殊不知藥瞑眩而厥疾。瘳終有益矣。師之得力處。出生入死處。固難以形迹求作實法會。然觀水必觀瀾。涉大海從津涯。故舍其言。無以求其奧也。宗上人以師之法語。俾予序其篇首。予則安能。蓋予與師。為鄉國人。為道誼友。且心眼相照。不可無數語以述大概。因卒爾以附于帙尾。若夫發揚盛美。使燈燈相續師之名愈久而愈隆。則有當世之名公鉅儒在。</p>
<p style="margin-left:1em">紹定二禩歲在己丑桐柏散吏呂瀟　敬書</p>
</div>
<div class='div-other'><a id='mulu2' />
<p class='h1'>如淨禪師語錄目次</p><p>上卷</p>
<p style="margin-left:1em">序</p>
<p style="margin-left:1em">清涼語錄　淨慈語錄</p>
<p style="margin-left:1em">瑞岩語錄　再住淨慈語錄</p>
<p>下卷</p>
<p style="margin-left:1em">天童語錄</p>
<p style="margin-left:2em">上堂　小參　普說　法語</p>
<p style="margin-left:2em">頌古　讚佛祖　小佛事　偈頌</p>
<p style="margin-left:2em">跋</p>
</div>
<p class='juan'><a id='mulu3' />如淨和尚語錄卷上</p>
<div class='div-other'><a id='mulu4' />
<p class='h1'>住建康府清涼寺語錄</p><p class="byline">侍者文素編</p><p>師於嘉定三年十月初五日。於華藏褒忠禪寺。受請入寺。</p>
<p>指山門截斷程途驀直來。乾坤洞徹此門開。左邊拍兮右邊吹。倒翻關棙起風雷。</p>
<p>指佛殿開殿見佛。眼中毒刺咄拔却刺。禮拜燒香顛倒鈍置。</p>
<p>踞方丈。抉出達磨眼睛。作泥彈子打人。高聲云。看海枯徹過底。波浪拍天高。</p>
<p>師至法座前。拈帖。筆頭禿盡一毫通。至治寥寥。靜極中舉帖云。看點起風雲傳號令。雷霆潑墨振綱宗。莫有共相證據底麼。切忌側耳。</p>
<p>拈請疏。瞿曇頂骨夫子眼睛。兩彩一賽玉振金聲。</p>
<p>指法座。大地平沈。此座高廣。千變萬化無功受賞。</p>
<p>斂衣就座<span class='note-inline'>(問答不錄)</span>乃云<span class='note-inline'>(提綱)</span>露柱懷胎忽然爆裂。突出無孔鐵槌。歷劫都盧敗缺。直得金粟大士陞玉麟堂。親從毛錐子上。吹一陣業風。使其變作水牯牛徹顛徹狂。東撑西拄南倒北擂。未免犯太平水草。破清涼田地。深栽荊棘遍布蒺䔧。以此斷臨濟命根。以此瞎衲僧眼目。以手拍膝云。叱叱。者畜生驢腮馬頷。相句引惱亂閻浮笑殺人。雖然與麼。畢竟功歸何處。總在吾皇聖化中。復舉<span class='note-inline'>(結座)</span>三聖道。逢人則便出。出則不為人。興化道。我逢人則不出。出則便為人。此兩則公案驗盡衲僧。難為著眼。忽被我大檀越建康府主等閑覻破舉似清涼。可謂龍吟雲起。虎嘯風生。未免借尚書鼻孔。為叢林出氣。有箇口號舉似諸人。一舉首登龍虎榜。太平親到鳳凰池。全生全殺超言象。更透機先向上機。</p>
<p>請首座上堂。拔斷毒陀尾巴。穿住黑牛鼻孔。虛空背上牽來。大地六番震動。甚惡毒兮甚仇讎。屎尿腥臊汗血流。擬將眼覻無蹤跡。箇是清涼第一頭。喝一喝。</p>
<p>元宵上堂。過去然燈佛。相牽弄業識。現在漏燈盞光影瞞人眼。未來乾紙撚賊贓無處典。咄。髑髏前點破。鼻孔裡看見。衲僧門下黑漫漫。歷劫不分通一線。</p>
<p>諸方道舊至。上堂。大道無門。諸方頂[寧*頁]上跳出。虛空絕路。清涼鼻孔裡入來。恁麼相見。瞿曇賊種。臨濟禍胎。咦。大家顛倒舞春風。驚落杏花飛亂紅。</p>
<p>謝緣西堂上堂。梅花清曉香。爛熳而借功。柳線早春濃。日暄而轉位。非那邊去。從者裡來。哆哆和和兮。主賓妙叶。跛跛挈挈兮。偏正全該。直得泥人舞袖。石女吹笙。自然清白傳家猶是兒孫邊事。且道。威音已前一句。又作麼生。千光不照空王殿。夜半烏雞帶雪飛。</p>
<p>陳宣義生日陞堂。春風輕春日晴。柳眼青黃鶯鳴。欝欝葱葱生瑞氣。世上老人天上星。恁麼見得。釋迦讚歎。彌勒證明。蟠桃仙果笑中呈。雖然且道。林下衲僧將何酬獻。手中千古一枝藤。</p>
<p>上堂。三分光陰二早過。遲日江山麗。靈臺一點不揩磨。春風花草香。貪生逐日區區去。泥融飛燕子。喚不回頭。爭奈何沙暖睡鴛鴦。大眾清涼夾頌念詩。還有綱宗眼目麼。啞。杜鵑啼不徹。血流山竹裂。</p>
<p>四月八日上堂。雲開山嶽露。雨過色新鮮。瞿曇不出世。敗闕未生前。天上天下賊是小人。三拜起來澆惡水。謾將掩彩當慇懃。</p>
<p>秋旱上堂。一葉落空索索。天下秋乾剝剝。大眾。若還坐在者裡。總是渴死底漢。且作麼生。討條活路。清涼有箇方便。卓拄杖一下霹靂。一聲滂沱大霔。笑看烏藤倒上樹。</p>
<p>臘八上堂。六年落草。野狐精跳。出渾身是葛藤。打失眼睛無覓處。誑人剛道悟明星。清涼恁麼讚歎。喚作知恩報恩。其或不然。年年臘八一甌茶。禮拜燒香鈍置他。</p>
<p>正旦上堂。今朝正月初一。一舉上上大吉。吉無不利。春風和氣。散入花梢。百草頭塵塵剎剎轉風流。</p>
<p>元宵上堂髑髏前。腦蓋後一點洞明。光影裡走。畢竟如何。咄。然燈古佛轉誵訛。</p>
<p>二月一日上堂。大眾無面目漢。面目全該日烘。楊柳眼烟抹杏花腮。其或不然。黃鶯啼不盡。特地下枝來涅槃上堂瞿曇。夜半翻筋斗。萬像平沈大地空。羸得波旬拍手笑。燈籠露柱暗搥胸。清凉當時若見。亦乃拍手大笑。何故。理長則就。既到今日。又作麼生。無限山花與流水。幾多啼鳥共春風。</p>
<p>四月八日上堂。龍生龍鳳生鳳。指天指地獨稱尊。老鼠養兒巡屋棟。大眾勘破了也。共將惡水驀頭澆。萬兩黃金也合消。</p>
<p>玉頑石住報恩陞座白圭無玷。頑石點頭轉關一拶。佛祖仇讎。咦。咬猪狗漢轉風流。</p>
<p>中秋上堂。雲散秋空。即心見月。舉拂子云。看家家門前照明月。處處行人共明月。騎鯨捉月。撑船載月。忽然月落夜沈沈。笑殺胡僧齒門缺。</p>
<p>請緣西堂。再充首座。上堂。當堂不露。主人翁元是舊時。借影全彰。第一座屈煩今日。雪夜金烏歷堂炎天玉兔轉懷。妙叶兒孫。全該祖父。木人執板雲中拍。石女含笙水底吸。雖然如是且道。垂手那邊一句。又作麼生。陋巷不騎金色馬。回途却著破襴衫。</p>
<p>請知事上堂。清凉大火聚。炎炎沒回互。衲僧赤骨律。通身是劍樹在裡許。相挨廝拶。在裡許放行把住。放行把住逞風流。總是冤家笑點頭。</p>
<p>冬至上堂。昨日一線短。今朝一線長。針眼裡過。尺寸上量。短長驀劄斷。巧綉出鴛鴦。舉拂子云。看還見麼。我見人見。眾生見壽者見。咄都不見。最親見。斬新慶賀。千化萬變。</p>
<p>十月朔一書記至。上堂。天地一指。萬物一馬。二由一有。一亦放下。擊拂子一下云。然後向者裡拈起。謂之衲僧火柴頭。大海波心輕[打-丁+聿]動。須彌頂上汗通流。今朝以此開爐。無賓主話。勘破趙州雖然擬歸暖處。箭過髑髏。</p>
<p>臘八上堂。瞿曇打失眼睛時。雪裡梅花只一枝。而今到處成荊棘。却笑春風繚亂吹。諸方說禪。清涼念詩。還當得麼。其如不然。燒香點燭拜泥團。腦後遼天鷂子飛。</p>
<p>祈晴上堂。一滴不息。兩滴三滴。滴滴瀝瀝。連朝至夕。變作滂沱勿奈何。山河大地[六/衣]風波。打噴嚏一下云。總不出衲僧噴嚏一激。直得雲開日出。舉拂子云。大眾向者裡看。朗朗晴空吞八極。若還依舊水漉漉。渾家飄墮羅剎國。稽首釋迦。南無彌勒。能救世間苦。觀音妙智力咄。</p>
<p>建眾寮上堂。喝一喝。大地平沈側。布黃金虛。空透闊。高架栴檀。依稀馬厩。彷彿牛欄。鶻眼鷹睛不許看。所以立無功之功。受不賞之賞。鐵漢痛拔毛。金剛齊合掌。風吹雨打日頭曬。坐臥經行相慶快咄。</p>
<p>煆髮上堂。活剗群牛腦後毛。風吹日炙轉腥臊。不堪狼藉薰天地。罪惡重將業火燒。恁麼見得。切忌死灰尋舍利。臭烟蓬㶿焰頭高。</p>
<p>米船歸。上堂。船無底米無粒。積岳堆山。洪波直入。恁麼歸來得自由。清涼門下盡點頭。且道清涼說箇甚麼。大功不賞千古標榜。</p>
<p>璨禪客至上堂。金剛寶劍入紅爐。煆出楊岐三脚驢。到處沙場鏖死戰。髑髏交[六/衣]血糢糊。</p>
<p>四月一日上堂。糝徑楊花鋪白氈。點池荷葉疊青錢。兩彩一賽。其或未然。竹根稚子無人見。沙上鳧雛傍母眠。</p>
<p>上堂。秋風涼岩桂香。未歸客思故鄉。吾無隱乎爾。捉賊須捉贓。會麼。舞蝶遊蜂過短牆。</p>
</div>
<div class='div-other'><a id='mulu5' />
<p class='h1'>台州瑞岩禪寺語錄</p><p class="byline">侍者　妙宗　編</p><p>指山門。不曾動步上天台。金鎖玄關盡豁開。坐斷鞔峯第一句。萬機俱透起風雷。</p>
<p>踞方丈。飢來喫飯。困來打眠。爐鞴亘天。莫有透鉗鎚底麼。咄倒退三千。</p>
<p>指法座。平沈大地。高出虛空。機先坐斷。遊戲神通。須彌燈王立下風<span class='note-inline'>(索話提綱寫者遺落)</span>。</p>
<p>謝知事上堂。打破黑漆桶。十方空豁豁。爆雷一喝變通。掣電千機頓發。便可以東行撑架門庭。西班怒罵佛祖。收放絕來由。縱橫透今古。正當恁麼且道。不立功勳一句。如何大家頭上添灰土。</p>
<p>上堂。韓信造浮橋。李廣入布袋。一箭透雙關。乾坤無罣礙。瑞巖門下。還有此人麼。設有斬為三段。何故老婆心切。</p>
<p>冬至上堂。晷運推移。打圓相云。看日南長至。眼睛裡放光。鼻孔裡出氣。還知向上事麼。飽飯快活屙一堆。超過瞿曇親授記。</p>
<p>上堂。斬鯨龍頭角。截虎豹爪牙。爛泥團受用不盡。踏著刺方見作家。其或未然。誰在畫樓沽酒處。相邀來喫趙州茶。</p>
<p>上堂。今朝九月初一。打板普請坐禪。第一切忌瞎睡。直下猛烈為先。忽然爆破漆桶。豁如雲散秋天。劈脊棒迸胸拳。晝夜方纔不可眠。虛空消殞更消殞。透過威音未朕前。咦栗棘金圈恣交[六/衣]。凱歌高賀徹風顛。</p>
<p>上堂。夜半烏雞抱鵠卵。天明生出箇老鶴。毛長嘴短鷺鶿形。飛起一天星斗亂。古人恁麼道。只今眾中。莫有眼明心悟底麼。出來與古人相見。其或未然。一拳拳倒黃鶴樓。一踢踢翻鸚鵡洲。咄籬邊燕雀空啾啾。</p>
<p>歲旦。上堂。元正啟祚。萬物咸新。伏惟大眾。梅開早春還見麼。舉拂子云。一枝拈起眼中塵。</p>
<p>退院赴淨慈。上堂。半年喫飯坐鞔峯。鎖斷烟雲千萬重。忽地一聲轟霹靂。帝鄉春色杏花紅。</p>
</div>
<div class='div-other'><a id='mulu6' />
<p class='h1'>臨安府淨慈禪寺語錄</p><p class="byline">參學唯敬編</p><p>指山門。淨慈門下。牛欄馬厩。一拶透關。豁開宇宙。咦切忌追風捕影。</p>
<p>至法座前。焚香謝恩。捧　勅黃云。黃金殿上一轉語。烜爀紅輪照萬方。草木叢林成正覺。磚頭瓦礫放毫光。舉　勅黃云。看恩大難酬。</p>
<p><span class='corr'>斂</span>衣就座乃云<span class='note-inline'>(問答不錄)</span>截斷千差。單提一著。那邊放下龜毛。者裡拈起兔角。咦敲開歡喜妙樓閣。瑞靄祥雲充碧落。轉入梅花爛熳看。春風撼動玉欄干。所以人天普會。佛祖透關。發大機顯大用。鐵鎚混隊骨毛寒。正當恁麼衲僧鼻孔。切忌相瞞。畢竟如何。四海五湖皇化裏。太平無象有來端。</p>
<p>復舉。僧問趙州。如何是大道。州云。大道透長安。今則大家到者裡。大眾且道。理事相應。著得甚麼語。還委悉麼。四五千條花柳巷。二三萬座管絃樓。</p>
<p>謝新舊知事。上堂。一言相契。萬古不移。柳眼發新條。梅花滿舊枝。舉拂子云。總在者裡。看看。機先箇箇英靈漢。</p>
<p>上堂。今朝二月初一。拂子眼睛凸出。明似鏡黑如漆。驀然[跳-兆+孛]跳。吞却乾坤一色。衲僧門下猶是撞牆。撞壁畢竟如何。盡情拈却笑。呵呵一任春風。沒奈何。</p>
<p>上堂。霖霪大雨。豁遠大晴。蝦<span class='corr'>䗫</span>啼蚯蚓鳴。古佛不曾過去。發揮金剛眼睛。咄。葛藤葛藤。</p>
<p>二月十五上堂。不曾生不曾死。洞裡桃花紅照水。可憐開眼被渠瞞。人間天上風波起。還有不被瞞底麼。一盞清茶一瓣香。分明天曉打三更。</p>
<p>四月一日祈晴上堂。簷聲不斷前旬雨。電影還連後夜雷。麥怕水侵秧怕冷。蠶桑猶要暖來催。正當恁麼。眾生沒在苦。蒼天良可哀。且道。如何是佛法。靈驗一句咄。杲日當空慧眼開。</p>
<p>四月八日上堂。無憂樹下浴嬰孩。清曉薔薇帶露開。轉過衲僧相見處。後槽驢馬出胞胎。其或未然。同詣大佛殿。修法灌沐。</p>
<p>端午上堂。將三世諸佛為頭。以六代祖師為體。天下衲僧為手為脚。以拂子打圓相云。看畫作一道神符。向鬼門上貼。且道如何。赤口白舌盡消除。[跳-兆+孛]跳楊岐三脚驢。</p>
<p>中夏上堂。結夏已過了。解夏猶未來。中間一句子。蓮花照水開。因甚落草。止啼元只為嬰孩。</p>
<p>解夏上堂。四月十五日結夏。老鼠入飯瓮。七月十五日解夏。烏龜上竹竿。諸方恁麼。淨慈不然。翻身透出竿頭路。開眼掀翻瓫裡天。咄。兩段不同休寐語。機先鷂子隔驢年。</p>
<p>中秋上堂。雲漫漫雨漫漫。中秋當此夜。漫漫黑漫漫。莫有衲僧麼。箇般真境界。贏得倚欄干。</p>
<p>徽宗皇帝忌。上堂。風颯颯雨霖霖。聖人不曾滅度。演出清淨妙音。若將耳聽終難會。一句機先透古今。</p>
<p>上堂。至人垂化無生死。示現閻浮有去來。剎剎塵塵成正覺。黃金寶殿玉樓臺。</p>
<p>出鄉歸。上堂。把釣歸來得錦鱗。充天塞地笑忻忻。雖然也只尋常事。歷盡風波驗盡人。</p>
<p>謝維那上堂。清淨法身盧舍那。衲僧隊裡乾蘿蔔。逐日呼來打一槌。萬像森羅轉轆轆。且道。功歸何處。知恩以此報深恩。大家贏得噇齋粥。咄。</p>
<p>上堂。綠竹半含籜。序品第一。新梢才出牆。正宗第二。雨洗娟娟淨。風吹細細香。流通第三。淨慈借詩說教。要與衲僧點眼。莫有眼開底麼。咄向者裡跳出草窠。其或未然。華亭舊有能言鴨。越國今無寫字鵝。</p>
<p>清禪師歸水菴塔。上堂。壽皇頂[寧*頁]老冤魔。痛念先師舊草窠。聊借蒲團供打坐。大家拍手唱山歌。正當恁麼。湖海觀光。人天交慶。咦。滅盡綱宗行正令。</p>
<p>大石鼓至。上堂。獨瞎頂門眼。大人具大見。掀翻瓮裡天。大智具大機。以大入小。萬化普施。且道。以何為驗。鶯遷喬木調新舌。梅吐清香發舊枝。</p>
<p>上堂。涅槃堂裡死功夫。風袞葫蘆水上浮。恁麼點開參學眼。釋迦彌勒是他奴。忽有箇漢出來道。爭似春眠不覺曉。落花處處聞啼鳥。又且如何。拍禪床云。將謂無人。</p>
<p>上堂。雨打虛空乾剝剝。日明大地黑漫漫。箇中開得金剛眼。生死何甞有異端。須彌山大海水。衲僧頂上波濤起。</p>
<p>歲朝上堂。天得一以清。元正啟祚。地得一以寧。萬物咸新。且道。衲僧得一。合作麼生。太平歌有道。和氣笑迎春。</p>
<p>元宵上堂。燈點點月團團。遊人歌鼓鬧中看。且道如何是具眼一句。咫尺鳳樓開雉扇。玉皇仙仗紫雲端。</p>
<p>重午。上堂。天蒼蒼地皇皇。還知麼。鍾馗元是鬼。咄。赤口併消亡。且道。如何衲僧八面無門戶。今古寥寥白晝長。</p>
<p>解夏上堂。解却禪和布袋頭。虛空豁達逞風流。去亦得住亦得。大用現前無軌則。諸方恁麼。淨慈不然。咦當機切忌錯流傳。</p>
<p>中宮賜錢。建祝聖水陸會。陞座佛祖同根。寂然不動。乾坤合德。感而遂通。十方三世之寰。區億萬斯年之景運。巍巍乎自化。蕩蕩乎無為。當今雨順風祥。時清道泰。所以三軍歌笑。萬姓歡呼。乃至草木昆虫。塵沙瓦礫。盡開正慧。皆悉朝宗。且道。林下臣僧。如何舉唱。還相委悉麼。長將日月為天眼。指點須彌作壽山。</p>
<p>復舉記得。僧問古德。如何是佛。答云。殿裡底大眾。還知麼。大海汪洋。須彌突兀。現在說法不思議。稽首光明最奇特。</p>
<p>中秋上堂。十五日已前。湖光瀲灔晴方好。十五日已後。山色空濛雨益奇。正當十五日。若把西湖比西子。淡粧濃抹總相宜。還有祖師西來意麼。中秋月似鸞臺鏡。贏得多才一首詩咄。</p>
<p>上堂。連雨初晴九月一。打圓相云。日頭依舊東邊出。照見五蘊皆空。衲僧參學事畢。忽然雨又落時如何。一尺水一丈波。謝郎船上唱山歌。</p>
<p>謝典座上堂。坐斷老盧頂[寧*頁]。拈起無柄木杓。忽然舀出銅汁鐵丸。忽然舀出醍醐酥酪。佛祖大機難測度。猶是家常茶飯。且道。塞斷咽喉一句。又作麼生。爛煮虛空無麫餺飥。</p>
<p>再留首座上堂。殺人刀活人劍。轉磨轉精。累試累驗。還知麼。乃上古之風規。亦今時之樞要。淨慈門下實相當。倚天照雪寒光耀。</p>
<p>浴佛上堂。烟濛濛雨濛濛。芍藥花開濕嫰紅。我今灌沐諸如來。人間天上起清風。恁麼見得。不妨應時應節。其或未然。大家聊借雲門令。一杓香湯一棒血咄。</p>
<p>十月旦上堂。開寒氷地獄。口是禍門。發猛火鐵床。身為苦具。淨慈以此。應箇時節。莫有冷灰豆爆。煖氣相接底麼。其或未然。齋時三枚乳餅。七枚菜餅。</p>
<p>上堂。鐘樓上念讚。床脚下種菜。不會不自在。會得是障礙。且合作麼生。白狗喫生薑。胡人夜渡關。咄。若不得流水。還應過別山。</p>
<p>上堂。人從平江來。却得福州信。寒食拜新年。虛空突出柄。咦。打破虛空笑不休。大家徹底驗聱頭。</p>
<p>謝掩室和尚。上堂。掩室摩竭國。老胡豁開頂門。杜口毘耶城。淨名敗缺話柄。提上古兩端公案。發今朝一段威光。所以賓主歷然。江湖有在。還知麼。不是詩人不獻詩。春風吹作鷓鴣詞。</p>
<p>出隊上堂。大眾。竿木隨身。逢場作戲。釋迦老子毒花開。達磨大師王小二。吹笛打鼓攙行奪市。萬像森羅笑點頭。打圓相云。總在自家場子裏。且道。只今末後一場。如何喝彩。還相委悉麼。解佩行香下水船。回紋撥棹賀新年。</p>
<p>元正上堂。元正啟祚。鼻孔發露。萬物咸新。笑面迎春。必竟如何。淨慈門下轉風流。飯滿鉢盂茶滿甌。</p>
<p>上堂<span class='note-inline'>(時有講人相訪)</span>。春雨洗春雪。雪消湖上山。雨晴相對看。突兀髑髏寒。且道。是祖意是教意。咦。贏得風光遶畫欄。</p>
<p>上堂。一番雨一番風。風雨湖山圖畫中。莫有全機領略底麼。風搖水色瑠璃滑。雨潑山光翡翠濃。尚餘瞌睡。咄。杜鵑啼血滴花紅。</p>
<p>煎笋上堂大眾。開淨慈玄門。現歡喜世界。時有寶蓮峯竹尊者。再三彈指。慇懃發聲。自念風月精神。氷霜骨相。和氣啟勾芒爐鞴。春風生頭角兒孫。盡大地領來。與作家相見。相見既了。而說偈言。禪禪猛火著油煎。通身赤骨律交輥。出人前。覷著則眼睛枯。嗅著則鼻頭裂。一任牙如劍樹口似血盆。塞斷咽喉。掁破漆桶。於是竹尊者。呵呵大笑辭退而歸。直得高拂雲霄。靜摩嵓壑。化龍應有日。鳴鳳在今時。正當恁麼。且道。南山主人如何批判。還委悉麼。依舊一堂風冷淡轉添。千古意馨香舉。古德云。石上迸出長長笋。今日將來剝了煎。海底泥牛噇一頓。鑽天鷂子肚皮穿。</p>
<p>上堂大眾。鐵酸豏金剛劍。吞了斬了。以活為驗。作家恁麼共提持。超過佛祖增光焰。</p>
</div>
<div class='div-other'><a id='mulu7' />
<p class='h1'>明州瑞岩語錄</p><p class="byline">侍者如玉編</p><p>指三門。回避無門。此門大開。且道。如何進步。家私都脫盡。平白起風雷。</p>
<p>指佛殿。黃金妙相。著衣喫飯。因我禮爾。早眠晏起。咦。談玄說妙太無端。切忌拈花自熱瞞。</p>
<p>據法座。舞衫歌扇。花鼓拍板。總是者箇戲棚賣弄。許多伎倆。咦。任他千聖出頭來。立在下風高著眼。建法幢立宗旨。明明佛勅曹溪是。舉拂子云。法幢已建。宗旨已立。且道。如何是曹溪佛勅。還相委悉麼。太平歌有道。萬化樂無為。舉庭前柏樹子話了云。西來祖意庭前柏。鼻孔寥寥對眼睛。落地枯枝纔[跳-兆+孛]跳。松蘿亮鬲笑掀騰。</p>
<p>上堂卓拄杖云。此是瑞岩境界。又卓云。深固幽遠無人能到。又卓云。既到者裡。合作麼生。咦。老僧笑指猿啼處。更有靈蹤在上方。舉。僧問古德。深山嵓崖中。還有佛法也無。古德云。石頭大底大。小底小。頌曰。深山岩崖問。石頭大小答。崖崩石迸裂。虛空鬧聒聒。</p>
<p>上堂。一言相契即住。笑面花開玉樹。諸方恁麼點頭。瑞岩剗地惡辣。咦。拳頭無私絕後看。瞿曇頂上活鱍鱍。</p>
<p>謝兩班上堂。十二峯前上戲棚。那吒赤脫點天強。屈煩鼓笛低頭舞。弄醜真堪笑一場。</p>
<p>上堂。秋風清秋月明。大地山河露眼睛。瑞岩點瞎重相見。棒喝交馳驗衲僧。</p>
<p>冬至上堂。今朝日南長至。黑豆生芽。大眾。恭惟歡慶。鐵樹開花。如何結果。龍馳虎驟。撒土拋沙。</p>
<p>退院上堂。瑞岩一隻破木靴。幾箇攙來盡要拕。唯有老僧能踢脫。出門赤脚笑呵呵。</p>
</div>
<div class='div-other'><a id='mulu8' />
<p class='h1'>再住淨慈禪寺語錄</p><p class="byline">侍者智湖編</p><p>指山門。淨慈屋裡門。淨慈屋裡開。昔日淨慈曾此去。淨慈從此又還來。且道。如何進步。咦。淨慈關棙袞風雷。</p>
<p>指佛殿。大開此殿。親面一見。合作麼生。眼裡抽釘。腦後拔箭。本來無象通機變。</p>
<p>踞方丈。坐斷維摩方丈。發露閻羅地獄。莫有相見底麼。千古萬古黑漫漫。劍樹刀山轉轆轆。</p>
<p>至法座前。焚香謝恩。捧　勅黃云。當天一句萬機顯露。呈起云。看。衲僧頂戴奉行。鼻孔機先證據。</p>
<p>指法座。淨慈法座。木頭一棚。橫撑竪撑。黑漆光生。</p>
<p><span class='corr'>斂</span>衣就座。乃以拂子。擊禪床左邊云。者箇是主。擊右邊云。者箇是賓。大眾昔日。從主中去以為賓。今日從賓中來而為主。還知麼。去來無間笑忻忻。元是南山舊主人。以拂子打圓相云。面目分明。復舉拂子云。向者裡變去也。牛頭戴角。馬脚踏蹄。雲從龍風從虎。萬像軒騰。森羅作舞。所謂瞎人天眼目。眼目開明。破佛祖門庭。門庭振耀。毘贊皇都花錦。發揮大古風光。普應群機。聊隨時節。若約衲僧向上。未曾親近。早隔大千。耕破太虛。不消一<span class='corr'>钁</span>。直饒恁麼。猶落草窠。向下文長。不如且置。只如知恩報恩一句。又作麼生。四海五湖明似鏡。太平無象賀堯天。</p>
<p>復舉記得。古來有兩人尊宿。一人云。我逢人則不出。出則便為人。一人云。我逢人則便出。出則不為人。淨慈借兩人尊宿。作箇擔子。擔在肩上。要令四海五湖衲子遞代相傳也。恁麼擔謂之荷擔佛祖。且道。淨慈只今作麼生。擔來擔去又擔來。撼動風光透九垓。</p>
<p>望日。上堂。雲無心而出岫。四年前昨日是今日。水有時而迴淵。四年後今日是昨日。以拂子打圓相云。若向者裡薦得。年年是好年。日日是好日。且道。以何為驗。水雲相會笑呵呵。笑滿風光沒奈何。</p>
<p>聖節上堂。視須彌山之高高。而出須彌。比大海水之深深。則逾大海。所以聖人慶誕。臣僧舉揚。且道。如何為堯為舜。萬壽無疆。</p>
<p>水鄉歸上堂。漫天大水雲翻墨。捲地狂風浪袞山。掣斷絲綸歸喝彩。鯨鰲只在此山間。莫有頭角軒昂者麼。出來透關。其或未然。操舟又入洪波裡。愁殺漁翁兩鬢斑。</p>
<p>元宵上堂。打殺然燈佛。墮落黑暗獄。永劫無出期。衲僧歌一曲。其或未然。滿天星斗輝華屋。</p>
<p>上堂。楊柳粧腰帶。梅花絡臂韝。黃鶯偷眼覷。舞得最風流。且道。是何人境界。淨慈門下蘿蔔頭。</p>
<p>謝進退兩班上堂。舉拂子云。者箇是百尺竿頭。進一步則有象。退一步則無蹤。進退全機變。從衡振祖風。復舉拂子云。且道。如何都在南山掌握中。</p>
<p>上堂。今朝五月正清和。榴花詩句入禪那。且作麼生舉。舉拂子云。看濃綠萬枝紅一點。動人春色不須多。</p>
<p>佛生日。上堂。莫謗瞿曇今日生。插天山嶽勢崢嶸。一番雨洗添狼藉。萬古風烟恨不平。</p>
<p>派和尚遺書至。上堂。萬派朝宗一派收。揚清激濁幾經秋。忽然到底都乾却。露柱燈籠笑不休。且道。笑箇甚麼。下座同詣靈凡。羞法供養。</p>
<p>徽宗皇帝忌。上堂。古佛不曾過去。現在法如是。還相委悉麼。一聲婆餅焦。啼在竹林裡。</p>
<p>上堂。惆悵杜鵑鳥。哀哀晝夜啼。落花飛絮怨流水。芳草懊恨迷東西。嗚呼春光浩蕩。可吊而不可送。醉倒愁人爛似泥。且道。是何人境界。若匪丹山鳳。徒勞語楚雞。</p>
<p>上堂。六月連三伏。人間似焰爐。且道。如何是衲僧行履處。依稀寒水玉。彷彿冷秋菰。脩竹芭蕉入畫圖。</p>
<p>上堂。以拂子打圓相云。上大人丘乙<span class='corr'>己</span>。西湖南山圖畫裡。還知麼。孔門弟子無人識。空有三千七十士。且道。如何。忽然一陣秋風吹。吹作秋雲送流水。</p>
<p>退淨慈赴天童上堂。拈拄杖云。衲僧拄杖子漫漫。黑似烟。西湖九箇月。可惡亦堪憐。卓拄杖云。忽然飛過鄞江去。攪動滄溟浪拍天。</p>
</div>
<p class='juan'>如淨和尚語錄卷上</p>
</div><!-- end of div[@id='body'] -->
</body></html>