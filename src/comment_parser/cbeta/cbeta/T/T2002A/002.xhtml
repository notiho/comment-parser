<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>如淨和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />如淨和尚語錄卷下</p>
<div class='div-other'><a id='mulu10' />
<p class='h1'>明州天童景德寺語錄</p><p class="byline">侍者祖日編</p>
<div class='div-other'><a id='mulu11' /><p>山門天童大解脫門。豁開衲僧自己。透乾坤無表裡。雖然萬古清風八面來。前樓後閣玲瓏起。</p>
<p>佛殿。黃金妙相。驢腮馬嘴。咦。賊是小人智過君子。</p>
<p>方丈。橫一丈竪一丈。文殊維摩隔壁抓痒。卓拄杖云。盡大地人不釣自上。</p>
<p>至法座前。焚香謝恩。捧　勅黃示眾云。雲開九天。呈起云。看彩鳳啣出。且道。如何委悉。急急如律令勅。</p>
<p>指法座。爐炭為床。鑊湯為座。口吐黑烟。彌天罪過。</p>
<p><span class='corr'>斂</span>衣就座乃云。有問有答。屎尿狼藉。無問無答。雷霆霹靂。於是眉毛慶快。鼻孔軒昂。直得大地平沈。虛空迸裂。正當恁麼。且與宏智古佛相見。舉拂子云。相見已了。合談何事。從前汗馬無人識。只要重論蓋代功。雖然知恩報恩一句如何。四海浪平龍睡穩。九天雲淨鶴摩空。</p>
<p>復舉記得。僧問百丈。如何是奇特事。百丈云。獨坐大雄峯。大眾不得動著。且教坐殺者漢。今日忽有人問淨上座。如何是奇特事。只向它道。有甚奇特。畢竟如何。淨慈鉢盂。移過天童喫飯。</p>
<p>上堂。外不放入。內不放出。痛下一槌。萬事了畢。且道。如何大白峯前令斬新。內外紀綱俱委悉。</p>
<p>道舊至上堂。冤有頭債有主。一劍當鋒。豁開門戶。拽隊成群恁麼來。放火殺人相合聚。且道。如何老胡頂[寧*頁]跨龍虎。</p>
<p>上堂。心念分飛。如何措手。趙州狗子佛性無。只箇無字鐵掃帚。掃處紛飛多。紛飛多處掃。轉掃轉多。掃不得處[拚-ㄙ+ㄊ]命掃。晝夜竪起脊梁。勇猛切莫放倒。忽然掃破太虛空。萬別千差盡豁通。</p>
<p>開爐上堂。只箇柴頭煨火種。諸方聿起競開爐。天童直截超宗處。爐與柴頭盡底無。恁麼却有煖氣。正好猛做工夫。且道。如何驀忽雷霆轟烈焰。從教深夜雪糢糊。</p>
<p>謝新舊兩班上堂。開無間地獄。現閻羅大王。聚夜叉一部。列牛頭兩行。與其進者。劍樹上猛火進用。與其退者。刀山裡寒氷退藏。且道。理會甚事[匹*寸]耐。飯飽弄筯判斷。屎急尿床。其或未然。花柳春風入戲場。</p>
<p>上堂。天童鐵臭老拳頭。打殺江湖水牯牛。夜深忽然生箇卵。天明推出大日頭。且道。如何晒㫰諸人烝濕處。免教行步滑如油。</p>
<p>上堂。靈雲見處桃花開。天童見處桃花落。桃花開春風催。桃花落春風惡。靈雲且置。莫有與天童相見底麼。春風惡桃花。躍浪生頭角。</p>
<p>壽慶節上堂。至哉坤元誕佛國摩耶之瑞。大矣貝典祝仙桃王母之春。正當恁麼且道。以何為驗。觀音瓔珞妙莊嚴。勢至花鬘長自在。</p>
<p>結夏上堂。結却衲僧布袋頭。天童拈來作氣毬。脚尖趯出佛無數。付與叢林作馬牛。</p>
<p>謝知事齋首座秉拂。上堂。鐵酸豏金剛圈。塞斷咽喉。拽脫鼻孔。天童立地有分。衲僧乞命無門。且道。如何堪與瞿曇作子孫。</p>
<p>新起妙嚴慶懺陞座。推倒多年老鼠窠。掃空平地笑呵呵。從空架起生頭角。蓋覆驢牛不厭多。今朝成就大緣。千古發揮大事。且道。如何斫額任他門外客。到家還我箇中人。</p>
<p>復舉。文殊問無著。近離甚麼處。著云。南方。殊云。南方佛法如何住持。著云。末法比丘少奉戒律。殊云。多少眾。著云。或三百或五百。師云。春風勾引鷓鴣啼。著問文殊。此間佛法如何住持。殊云。凡聖同居。龍蛇混雜。著云。多少眾。殊云。前三三後三三。師云。平地波瀾釣鐵船。者兩轉語。要與諸方眉毛廝結。更有兩轉語。要與諸方點眼。或三百或五百。銅錢鐵錢。省數足陌。前三三後三三。蘿蔔芋嬭。淺貯滿擔。諸方忽然眼開。決定拍手大笑。笑箇甚麼。不笑巴人。便笑杜撰。雖然笑者還稀。忽有人問天童多少眾。但向他道。新起妙嚴誇第一。一齊都在畫圖中。</p>
<p>請監收上堂。竇八布衫穿。大家出隻手。橫須彌為概。量大海為斗。所以生殺在前。收放在後。歸功塞破虛空口。還知麼。天童不敢相辜。甘作啼雞吠狗。</p>
<p>上堂。螟蛉之子。殪而逢螺蠃。祝之曰類我類我。天童門下。莫有類我底麼。萬里不掛片雲。天地一團猛火。</p>
<p>謝監收。上堂。金剛王寶劍在匣。有望風不犯之威。天童喝下飛出。變作無孔鐵鎚。輥入荒田亂草。任教日炙風吹。因甚如此。拈匙把筯知多少。不是知音不易知。</p>
<p>謝造橋上堂。去那邊去。來者裡來。中間絕壑斷崖。且道。如何相接。以拂子作彎橋勢云。看。依稀金磴闊。彷彿彩虹彎。人從橋上過。又作麼生。松蘿影裡開天巧。汗黑光中入畫看。</p>
<p>上堂。眼見黃葉落。耳聞孤雁鳴。且道。是什麼物得與麼靈。咦。溪上秋光分外清。</p>
<p>浙翁遺書至。上堂。八月十八錢塘潮。淛翁聲價潑天高。盡教四海弄潮手。徹底窮淵輥一遭。重揀擇不辭勞。要透龍門繼鳳毛。忽然收卷還源去。萬古曹溪風怒號。</p>
<p>上堂。陸脩靜陶淵明。文殊普賢。打圓相云。咦。一款具呈。且道。憑誰批判。若是孔夫子。吾無隱乎爾。</p>
<p>開爐。上堂。召大眾打圓相云。箇是天童。火爐。近前則燒殺。退後則凍殺。忽有箇漢。出來道合作麼生。㘞火爐動也。</p>
<p>上堂。天童仲冬第一句槎槎牙牙。老梅樹忽開花。一花兩花。三四五花。無數花。清不可誇。香不可誇。散作春容吹草木。衲僧箇箇頂門禿。驀劄變怪。狂風暴雨。乃至交袞大地雪漫漫。老梅樹太無端。寒凍摩挲鼻孔酸。</p>
<p>上堂。古今大雪滿長安。天童賣却這心肝。無神通菩薩。猛劈一椎。千手眼大悲。揑怪多端。還會麼。獅子教兒迷子訣。老婆心切不相瞞。</p>
<p>上堂。世尊道。一人發真歸源。十方虛空悉皆消殞。師拈云。既是世尊所說。未免盡作奇特商量。天童則不然。一人發真歸源。乞兒打破飯椀。</p>
<p>上堂舉。五祖演和尚云。有人向虛空裡。寫得祖師西來意五箇字。老僧大展坐具拜他。師拈云。當時天童若見。只對他道。款出囚口。今則莫有同款者麼。既無。依稀斜去雁。驚破海門秋。</p>
<p>上堂。霜風號肅殺。霜葉墮蕭颾。舉拂子云。看。唯有玲瓏岩。崔嵬望轉高。所謂天童滯貨。今朝短販一遭。莫有酬價底麼。下座巡堂。</p>
<p>佛成道上堂。瞿曇臘月八。夜半走出山賊。路羊腸曲。偷心虎背斑。鈍置人天者一番。天童恁麼撿舉。且道。該當也無。落賺兒孫頭盡禿。葫蘆藤種纏葫蘆。</p>
<p>退院上堂。進院得住便住。退院要行便行。還相委悉麼。箇條烏拄杖。莫怪太生獰。擲拄杖下座。</p>
</div>
<div class='div-other'><a id='mulu12' />
<p class='h2'>小參</p><p class="byline">侍者義遠編</p><p>除夜小參。年盡月盡日盡時盡。以拂子劃一劃云。盡情劃斷。舉拂子云。者箇無盡。還見麼。喚作清涼拂子。受用無盡。今夜共諸人分歲。說法無盡。所以春水滿四澤無盡。夏雲多奇峯無盡。秋月揚明輝無盡。冬嶺秀孤松無盡。一年如是。過去無盡。一年如是。到來無盡。若恁麼見得。日日眼睛定動。時時鼻孔軒昂。依舊年月日時悉皆無盡。雖然盡與無盡。與者拂子。總不相干。正當恁麼。忽有箇漢。出來對眾。奪却免見葛藤無盡。大家慶快無盡。其或未然。伏聽處分。擊拂子云。斬新曆日明朝看。大歲騎牛倒上天。舉。僧問香林。如何是衲衣下事。香林云。臘月火燒山。師頌云。衲衣下事火燒山。臘月家貧徹骨寒。堪笑連延曾未息。眉毛焦赤面皮斑。</p>
<p>結夏小參。打破黑漆桶。十方空索索。不受靈山記。安居大圓覺。早晨喫粥齋時。喫飯入夜打眠。早朝又起。歷劫見前。終而復始。生死悠悠無定止。恁麼徹去。過去諸如來。斯門已敗缺。現在諸菩薩。今各無折合。未來修學人。切忌顛倒走。可中若有箇漢。出來道未在。猶是繫縛盲驢。守他鬼窟。㘞九旬垂釣。正要上鉤。還知麼。麻三斤乾屎橛。拳頭脚尖更。須悟去始得。且道。有什麼長處。毘婆尸佛早留心。直至如今不得妙。</p>
<p>瑞岩解夏小參。十方聚會魚游網。三月安居鳥入籠。生殺盡時蠶作繭。心空及第黑山中。大眾直饒。句外透關。機先驗臘。鞔峯棒頭有刺。喝下爆雷。酌然未肯。何故釋迦元不出世。達磨斷不西來。天生豈受差排。誰肯輒從抑屈。況復威音那畔。空劫已前早成掩彩。今日既到者裡。合作麼生。咦。放過一著三千里外。咬猪咬狗。荒草葛藤。還有借路底麼。卓拄杖云。摘楊花摘楊花。舉。僧問洞山。秋初夏末。向什麼處去。洞山云。向萬里無寸草處去。大眾洞山恁麼答話。雖則老婆心切。未免平地陷<span class='corr'>入</span>。今夜忽有人。問淨上座。只向他道。隨行蹈斷流水聲。縱觀寫出飛禽跡。</p>
<p>冬夜小參。鑽氷取火憑誰信。[拚-ㄙ+ㄊ]命工夫入死門。脫體一交翻得活。金剛正焰透乾坤。瑞岩門下。以此見一陽來復萬物咸新。露柱燈籠歡喜說偈。五臺山上雲蒸飯。佛殿階前狗尿天。剎竿頭上煎䭔子。三箇胡孫夜簸錢。咄。落草之談。應時納祐。只今眾中。莫有句外透關底麼。出來點眼。慶快平生。其或未然。黃梅石女繡鴛鴦。一日新添一線長。</p>
<p>淨慈入院。小參大眾。西湖湖裡水。南山山上雲。卓拄杖云。天台拄杖子。相見笑忻忻。時節因緣合談何事。卓拄杖云。喚作拄杖則觸。不喚作拄杖則背。不得有語。不得無語。卓拄杖云。霹靂聲前破款。電光影上發機。這邊那邊逢場作戲。咄。露布葛藤。切忌[尸@豕]沸。還知麼。未曾親近。早隔大千。向上全提。轉無交涉。向者裡。莫有脫窠臼透離微底麼。出來與拄杖子證據。不妨攪動西湖水。撥起南山雲。拄杖子[跳-兆+孛]跳。上三十三天。卓拄杖云。[祝/土]著帝釋鼻孔。與天下衲僧。出氣慶快叢林。正當恁麼。所謂拄杖子相見底時節因緣。只如未相見已前。又作麼生。卓拄杖云。今夜小參不答話。惱亂春風拄杖頭。</p>
<p>結夏小參。平地起骨堆。虛空剜窟籠。驀透兩重關。拈却黑漆桶。打圓相云。圓覺伽藍。十方聚會。咄。淨慈門下。切忌[尸@豕]沸。其或尚留觀聽。癩馬繫樁。所謂搖扇取風涼。喫飯伸脚睡。更有甚事。雖然照顧蚊虫虱蚤住。向下文長。早先珍重。正當恁麼。須知有不入者保社底。又且如何。花陰輕舞蝶。山影靜穿雲。</p>
<p>解夏小參。毀於佛毀於法。不入眾數。墮三惡道。淨慈門下。甚生標表。還知麼。九旬結款。今日放行。驢三千馬八百。吹笛打鼓。唱歌促拍。直得清風不敢清。白雲不敢白。驀過瞿曇者一著。雖然逢人切忌錯舉。咄。巢父飲牛許由洗耳。</p>
<p>皇后殿秋會小參。妙音觀世音。具足神通力。十方諸國土。無剎不現身。於是莊嚴天妙仙衣。端坐坤寧寶殿。贊一人皇化。作萬國母儀。道德淳熙。雨賜嘉泰。直得光齊日月。春風永茂於金枝。壽等山河。瑞氣長。新於玉葉。圍繞毘盧真境。發輝菩提妙花。茲者慶遇清秋。忻承佳運。特頒大施。崇建小參。點開佛祖眼睛。普會人天鼻孔。一敲一唱。盡林下之愚誠。載喜載瞻。滿天中之心願。廣大如法界。究竟若虛空。正當恁麼。以拂子打一圓相云。妙音觀世音。說法故如是。且道。四眾合掌信受奉行一句。又作麼生。天上有星皆拱北。人間無水不朝東。</p>
<p>天童入院小參。跳出淨慈牛欄。撞入太白馬廐。一團罪業黑漫漫。風吹日炙薰天臭。恁麼見得。今夜小參不答話。引賊入界。莫有入界底麼。牙如劍樹。口似血盆。霹靂雷霆。尤難紹續。且道。如何紹續。佛殿掘東司。歡喜入地獄。其或未然。疥狗不願生天。却笑雲中白鶴。舉。僧問當山啟禪師。學人卓卓上來。請師的的啟云。我者裡一屙便了。有甚麼卓卓的的。大眾好箇一屙便了。只是雷聲浩大。雨點全無。且合作麼生。一棒打翻連底脫。太平無象唱山歌。</p>
<p>冬夜小參。長至迎新。如何話會。記得黃面比丘道。如破鏡鳥以毒樹果抱為其子。子成父母皆遭其食。好箇消息。今夜天童。乞食見小利。未免[拚-ㄙ+ㄊ]身捨命。將現前大眾。作枚毒樹果。念一道真言。抱捕去也。類我類我。出來出來。舉拂子云。看。出來了也。有能食其父母者麼。可謂知恩報恩。方堪傳授。其或未然。第二頭相見。異種靈苗火裡栽。鐵花無影樹頭開。驀然結箇團圝果。舉似時人收得來。於是轉作龍眼茘枝甘蔗蒲桃。元屬自己家園。普請自家咬嚼。吞也得吐也得。剔團圝也得。百雜碎也得。有也得無也得。恁麼也得。不恁麼也得。恁麼不恁麼總得。總不得也得。咄。狼藉滿地。笑殺傍觀。且道。如何收拾得。誰在畫樓沽酒處。相邀來喫趙州茶。</p>
</div>
<div class='div-other'><a id='mulu13' />
<p class='h2'>普說</p><p>喝一喝云。大眾者一喝。威音王未現已前。早是蹉過了也。況復今日更來者裡。胡喝亂喝。是甚麼[尸@豕]沸椀鳴聲。眾中若有人。勇猛出來。劈屎口椎落牙齒。[祝/土]向屎坑裡去。免見狼藉取次欺人。直饒恁麼。也是背後揑拳。揚聲止響。然曲設多門。放開一路。莫有人出來麼。良久云。既無。暫借一喝。重疊狼藉。欺人去也。喝一喝。有主有賓。有照有用。還知落處麼。若知得落處。便知得起處。若知得起處。便知得滅處。若知得滅處。便知得起滅俱滅寂滅現前。於日用中。六處發現。在眼曰見。直須抉却眼睛逈無所見。然後無所不見。方可謂之見。在耳曰聞。直須塞斷耳根逈無所聞。然後無所不聞。方可謂之聞。在鼻曰嗅。直須敲落鼻孔香臭不分。然後無所不分。方可謂之嗅。在舌談論。直須拔却舌頭天地緘默。然後熾然無間。方可謂之談論。在身曰人。直須四大脫除了無依倚。然後隨類現形。方可謂之人。在心曰識。直須永絕攀緣三祇劫空。然後起滅不停。方可謂之識。如上六處發現。無所間斷。前來所謂有主有賓。有照有用。直得賓主互換照用交參。上至三世諸佛六代祖師。下及傍生異類草木昆虫。皆此一喝。無有遺者。便見。威音王未現已前。只是如今。如今只是威音王未現已前。無二無二分。無別無斷故。若約山僧所論。喝箇甚麼。論箇甚麼。本無許多般。總須喫棒。有甚蹉過。有甚不蹉過。更有臨濟四喝。因行不妨掉臂。亦與一一穿却鼻孔。咄一喝。如金剛王寶劍。屎廁籌一喝。如踞地獅子。窟裏老鼠一喝。如探竿影草。釣蝦<span class='corr'>䗫</span>漢一喝。不作一喝用。髑髏前魍魎。今夜清涼。恁麼喚作醫死馬。縱然活去者一喝。爭免箇[尸@豕]沸椀鳴聲。雖然且道。威音王未現已前。從什麼處得來。還定當得出麼。若也定當得出。胡喝亂喝。有甚麼過。免向繩床角頭叉手覓。其或未然。拳頭脚尖。切忌惡發咄。</p>
</div></div>
<div class='div-other'><a id='mulu14' />
<p class='h1'>法語</p>
<div class='div-other'><a id='mulu15' />
<p class='h2'>示祖清禪人</p><p>老僧少年。臥牛背上吹烏鹽角。調入梅花引。忽然轉嗚噎。不知所以。乃其角破而氣絕。天地豁空吾心忘矣。久而返。吾心即天地之太祖。嗚呼岩花開松風鳴。至於萬像無作而作。皆吾心之用。而初未甞用也。於是騎牛還家。尚記其彷彿。祖清上座求語參禪。禪固不知。因筆聊塞來意。</p>
</div></div>
<div class='div-other'><a id='mulu16' />
<p class='h1'>頌古</p>
<div class='div-other'><a id='mulu17' />
<p class='h2'>青原白家三盞酒</p>
<div class="lg regular" style="margin-left:0em;"><div class='lg-row'>清貧三盞便輕酬。　萬里曹門出鄭州。　盡情斫却月中桂。</div>
<div class='lg-row'>惱亂春風卒未休。</div>
</div></div>
<div class='div-other'><a id='mulu18' />
<p class='h2'>阿難問迦葉。世尊傳金襴。外別傳何物。迦葉召阿難。阿難應諾。迦葉云。倒却門前剎竿著</p>
<div class="lg regular" style="margin-left:0em;"><div class='lg-row'>喚一聲兮應一聲。　兩箇分明好弟兄。　倒却門前剎竿著。</div>
<div class='lg-row'>芳草漫天荊棘生。</div>
</div></div>
<div class='div-other'><a id='mulu19' />
<p class='h2'>雲門云。世界恁麼廣闊。因甚鐘聲裡披起七條</p>
<div class="lg regular" style="margin-left:0em;"><div class='lg-row'>鐘聲披起欝多羅。　妙用靈通變化多。　賊是家親須掃跡。</div>
<div class='lg-row'>太平無象始安和。</div>
</div></div>
<div class='div-other'><a id='mulu20' />
<p class='h2'>黑老婆</p>
<div class="lg regular" style="margin-left:0em;"><div class='lg-row'>萬物朝元不較他。　拈來直截辨誵訛。　游春浪子風流甚。</div>
<div class='lg-row'>賣弄三文黑老婆。</div>
</div></div>
<div class='div-other'><a id='mulu21' />
<p class='h2'>金剛圈栗棘蓬</p>
<div class="lg regular" style="margin-left:0em;"><div class='lg-row'>肘後驀生閑絡索。　風前忽布鬧叉撑。　那吒八臂空惆悵。</div>
<div class='lg-row'>夜半三更白晝行。</div>
</div></div>
<div class='div-other'><a id='mulu22' />
<p class='h2'>空假中三觀</p><p style="margin-left:0em;text-indent:0em;" class="lg-abnormal"><div class='lg-row'>張來張打油。　李來李打油。　通身骨轆轉。　打得最風流。</div>
</p></div>
<div class='div-other'><a id='mulu23' />
<p class='h2'>靈雲見桃花悟道。玄沙云。諦當甚諦當。敢保。老兄未徹在</p>
<div class="lg regular" style="margin-left:0em;"><div class='lg-row'>一箇烏梅似本形。　蜘蛛結網打蜻蜓。　蜻蜓落了兩片翼。</div>
<div class='lg-row'>堪笑烏梅咬鐵釘。</div>
</div></div>
<div class='div-other'><a id='mulu24' />
<p class='h2'>波斯匿王問賓頭盧尊者。承聞。尊者親見佛來。是也不。尊者以手策起眉毛示之</p>
<div class="lg regular" style="margin-left:0em;"><div class='lg-row'>策起眉毛答問端。　親曾見佛不相瞞。　至今應供四天下。</div>
<div class='lg-row'>春在梅梢帶雪寒。</div>
</div></div></div>
<div class='div-other'><a id='mulu25' />
<p class='h1'>讚佛祖</p><p class="byline">侍者德霑編</p>
<div class='div-other'><a id='mulu26' />
<p class='h2'>觀音</p>
<div class="lg regular" style="margin-left:0em;"><div class='lg-row'>端坐圓通微妙相。　眾生眼裡堆青嶂。　曉來窓外聽啼禽。</div>
<div class='lg-row'>春風不在花枝上。</div>
</div>
<div class="lg regular" style="margin-left:0em;"><div class='lg-row'>頭上寶冠牛戴角。　脚下蓮華馬踏蹄。　通身瓔珞皮毛債。</div>
<div class='lg-row'>歷劫風流輥水泥。</div>
</div>
<div class="lg regular" style="margin-left:0em;"><div class='lg-row'>心塵脫落開岩洞。　自性圓通儼紺容。　天之敬龍之恭不以為喜。</div>
<div class='lg-row'>安然中咦更薦海濤翻黑風。</div>
</div></div>
<div class='div-other'><a id='mulu27' />
<p class='h2'>出山相</p><p style="margin-left:0em;text-indent:0em;" class="lg-abnormal"><div class='lg-row'>凍不死餓不死。　深山走出這面觜。　咦。　人間天上風波起。</div>
</p>
<div class="lg regular" style="margin-left:0em;"><div class='lg-row'>摩耶落賺屙出來。　撞入草窠打一回。　誰知有屈叫不得。</div>
<div class='lg-row'>殃害兒孫作罪魁。</div>
</div></div>
<div class='div-other'><a id='mulu28' />
<p class='h2'>維摩</p><p style="margin-left:0em;text-indent:0em;" class="lg-abnormal"><div class='lg-row'>大病現前。　乾坤一默。　老而不死。　是謂之賊。　賊賊春風啼鳥花狼藉。</div>
</p></div>
<div class='div-other'><a id='mulu29' />
<p class='h2'>達磨</p>
<div class="lg regular" style="margin-left:0em;"><div class='lg-row'>豁然無聖自作自敗。　面壁釘樁猶敢揑怪。　尀耐神光屙一堆。</div>
<div class='lg-row'>引他臭穢遭他壞。　咦。　葛藤荒草遍乾坤。</div>
<div class='lg-row'>年年賸欠春風債。</div>
</div>
<div class="lg regular" style="margin-left:0em;"><div class='lg-row'>金烏飛上玉闌干。　黑漆崑崙背面看。　畢竟者些傳不得。</div>
<div class='lg-row'>落花流水太無端。</div>
</div>
<div class="lg regular" style="margin-left:0em;"><div class='lg-row'>脚下莖蘆到岸也未。　直指人心驢屁狗屁。　狗。</div>
<div class='lg-row'>千古叢林遭鈍置。</div>
</div></div>
<div class='div-other'><a id='mulu30' />
<p class='h2'>聽松風布袋</p><p style="margin-left:0em;text-indent:0em;" class="lg-abnormal"><div class='lg-row'>松風鳴側耳聽。　捫腹而笑。　賊精賊精。　咦。　千古萬古得人憎。</div>
</p>
<div class="lg regular" style="margin-left:0em;"><div class='lg-row'>靠箇布袋。　瞌睡平地。　突出毒刺。　有人一踢。　踢翻天下。</div>
<div class='lg-row'>脚跟出氣。</div>
</div></div>
<div class='div-other'><a id='mulu31' />
<p class='h2'>四睡圖</p>
<div class="lg regular" style="margin-left:0em;"><div class='lg-row'>拾得寒山老虎豐干。　睡到驢年。　也太無端。　咦。</div>
<div class='lg-row'>驀地起來開活眼。　許多妖怪自相瞞。</div>
</div></div>
<div class='div-other'><a id='mulu32' />
<p class='h2'>圓覺圖</p>
<div class="lg regular" style="margin-left:0em;"><div class='lg-row'>一隊猪狗漢。　圍繞業識幢。　只管要說傍人罪過。</div>
<div class='lg-row'>不知敗缺自己賊贓。　㘞。　太平無象打一椎。</div>
<div class='lg-row'>驚破虛空閃電飛。</div>
</div></div>
<div class='div-other'><a id='mulu33' />
<p class='h2'>善財</p>
<div class="lg regular" style="margin-left:0em;"><div class='lg-row'>揑住乾坤粉一團。　大人剛被小人瞞。　機先若具機先眼。</div>
<div class='lg-row'>走殺從教起釁端。</div>
</div></div>
<div class='div-other'><a id='mulu34' />
<p class='h2'>普化</p>
<div class="lg regular" style="margin-left:0em;"><div class='lg-row'>者漢走從何處來。　鼓合臨濟白拈賊。　鐸聲搖撼動風雷。</div>
<div class='lg-row'>至今大地俱狼藉。</div>
</div></div>
<div class='div-other'><a id='mulu35' />
<p class='h2'>泉大道</p>
<div class="lg regular" style="margin-left:0em;"><div class='lg-row'>棒頭挑起葫蘆。　手裡伸出鉢盂。　噇酒噇肉破落戶。</div>
<div class='lg-row'>天上人間大丈夫。</div>
</div></div>
<div class='div-other'><a id='mulu36' />
<p class='h2'>端獅子</p>
<div class="lg regular" style="margin-left:0em;"><div class='lg-row'>咄哉揑怪老狐狸。　披起金毛獅子皮。　弄盡任從天外去。</div>
<div class='lg-row'>尾巴敗露已多時。</div>
</div></div>
<div class='div-other'><a id='mulu37' />
<p class='h2'>言法華</p>
<div class="lg regular" style="margin-left:0em;"><div class='lg-row'>脚下長拖破木履。　口內不知道甚底。　惱亂風光沒奈何。</div>
<div class='lg-row'>南北東西無定止。</div>
</div></div>
<div class='div-other'><a id='mulu38' />
<p class='h2'>南山律師<span class='note-inline'>(道宣)</span></p>
<div class="lg regular" style="margin-left:0em;"><div class='lg-row'>優波離後身。　韋將軍捧足。　布衣真童男。　瓦鉢天厨食。</div>
<div class='lg-row'>咦歷劫戒光秋月明。　南山靜照烟霜色。</div>
</div></div>
<div class='div-other'><a id='mulu39' />
<p class='h2'>臨濟</p><p style="margin-left:0em;text-indent:0em;" class="lg-abnormal"><div class='lg-row'>揑箇空拳嚇殺天下。　這般祖師。　畜生驢馬。</div>
</p></div>
<div class='div-other'><a id='mulu40' />
<p class='h2'>濟顛</p>
<div class="lg regular" style="margin-left:0em;"><div class='lg-row'>天台山裡五百牛。　跳出顛狂者一頭。　賽盡烟花瞞盡眼。</div>
<div class='lg-row'>尾巴狼藉轉風流。</div>
</div></div>
<div class='div-other'><a id='mulu41' />
<p class='h2'>無用頂相</p>
<div class="lg regular" style="margin-left:0em;"><div class='lg-row'>打殺宣州花木瓜。　爆出越州翁木大。　血滴滴風袞劍輪。</div>
<div class='lg-row'>黑漫漫彌天罪過。　咦。　描邈者箇賊頭。</div>
<div class='lg-row'>三千里外誰耐。　面熱而汗迸流。</div>
</div></div>
<div class='div-other'><a id='mulu42' />
<p class='h2'>自贊</p>
<div class="lg regular" style="margin-left:0em;"><div class='lg-row'>烏龜殼空索索。　打一鑽響剝剝。　也是張拳嚇野狐。</div>
<div class='lg-row'>描邈出來增醜惡。　雖然三十年後。　只管有人卜度。</div>
</div><p style="margin-left:0em;text-indent:0em;" class="lg-abnormal"><div class='lg-row'>突出娑婆世界。　一枚真箇村頭。　行脚都無用處。</div>
<div class='lg-row'>推倒只好做牛。　釘雙角插條尾。　綠楊芳草春風裡。</div>
<div class='lg-row'>可殺有力會耕田。　賣與閻王還飯錢。</div>
<div class='lg-row'>不然掣電機先喫痛拳。</div>
</p>
<div class="lg regular" style="margin-left:0em;"><div class='lg-row'>無明業識幢。　竪起漫天黑。　一句不相當。　拳頭飛霹靂咦。</div>
<div class='lg-row'>老婆心切血滴滴。</div>
</div></div>
<div class='div-other'><a id='mulu43' />
<p class='h2'>源山主求贊頂相</p><p style="margin-left:0em;text-indent:0em;" class="lg-abnormal"><div class='lg-row'>箇是淨慈毛和尚。　口言禍福有定當。　逐日隨緣去赴齋。</div>
<div class='lg-row'>是謂兩脚功德藏。　彫裝<span class='corr'>千</span>佛布砌兩廊。</div>
<div class='lg-row'>判斷一切魍魎鬼。　主管五百羅漢堂。　至於修橋造路。</div>
<div class='lg-row'>與夫浴主街坊。　聞一切善事。　如蠅見血。</div>
<div class='lg-row'>聞一切惡事。　似蟹落湯。　有時隨摟搜。</div>
<div class='lg-row'>若萬回老子歡喜。　有時放歇蹶。　若布袋和尚顛狂。</div>
<div class='lg-row'>得一文錢不曾落地。　合十爪掌常乃謝天。</div>
<div class='lg-row'>只一味朴直。　無些子壒塵。　所以打動好事檀那。</div>
<div class='lg-row'>畫出這般面觜。　且道如何比擬。　八月十五中夜涼。</div>
<div class='lg-row'>一輪月照西湖水。</div>
</p></div></div>
<div class='div-other'><a id='mulu44' />
<p class='h1'>小佛事</p><p class="byline">侍者清茂編</p>
<div class='div-other'><a id='mulu45' />
<p class='h2'>一上座下火</p><p style="margin-left:0em;text-indent:0em;" class="lg-abnormal"><div class='lg-row'>萬法歸一。　生也猶如著衫。　一歸何處。　死也還同脫袴。</div>
<div class='lg-row'>生死脫著不相干。　一道神光常獨露。</div>
<div class='lg-row'>咦疾焰過風發大機。　塵塵剎剎沒回互。</div>
</p></div>
<div class='div-other'><a id='mulu46' />
<p class='h2'>醫者下火</p><p style="margin-left:0em;text-indent:0em;" class="lg-abnormal"><div class='lg-row'>人間死病君能活。　君死憑誰救得甦。　我有單方一把火。</div>
<div class='lg-row'>為君燒却藥葫蘆。　某人諾活也甦也。</div>
<div class='lg-row'>且道以何為驗。　以火打圓相云。　咦。　本來面目無生死。</div>
<div class='lg-row'>春在梅花入畫圖。</div>
</p></div>
<div class='div-other'><a id='mulu47' />
<p class='h2'>祖典座下火</p>
<div class="lg regular" style="margin-left:0em;"><div class='lg-row'>佛祖眼睛無柄木杓。　東舀西舀雷奔電爍。　放下忽地轉關。</div>
<div class='lg-row'>透過跳竈一著。　咦。　餧驢餧馬有來由。</div>
<div class='lg-row'>驗盡生薑不改辣。　淨慈背後掉柴頭。　惱亂春風鬧聒聒。</div>
</div></div>
<div class='div-other'><a id='mulu48' />
<p class='h2'>真正上座下火</p>
<div class="lg regular" style="margin-left:0em;"><div class='lg-row'>真正參禪不存佛祖。　踏翻圓覺伽藍。　說甚七月十五。</div>
<div class='lg-row'>恁麼去真快樂。　㘞。　異類中行披毛戴角。</div>
<div class='lg-row'>南山點首笑呵呵。　燒却娘生破直裰。</div>
</div></div>
<div class='div-other'><a id='mulu49' />
<p class='h2'>祖師堂主下火</p>
<div class="lg regular" style="margin-left:0em;"><div class='lg-row'>影戲棚頭箇老驢。　忽然[跳-兆+孛]跳入紅爐。　為伊點出真驢面。</div>
<div class='lg-row'>雪霽千山展畫圖。</div>
</div></div>
<div class='div-other'><a id='mulu50' />
<p class='h2'>知覺上座下火</p>
<div class="lg regular" style="margin-left:0em;"><div class='lg-row'>大智大愚大覺大迷。　愚迷具大闡提。　遊戲無間泥犁。</div>
<div class='lg-row'>某人淨慈句下。　恁麼會得。　不曾生不曾死。</div>
<div class='lg-row'>咦。　亘天烈焰紅颷起。</div>
</div></div>
<div class='div-other'><a id='mulu51' />
<p class='h2'>宗太上座下火</p>
<div class="lg regular" style="margin-left:0em;"><div class='lg-row'>心地開通太虛齋照。　照極忽忘死生談笑。　咦。</div>
<div class='lg-row'>燒却娘生鶻臭衫。　切忌斫額新羅鷂。</div>
</div></div>
<div class='div-other'><a id='mulu52' />
<p class='h2'>新知庫下火</p><p style="margin-left:0em;text-indent:0em;" class="lg-abnormal"><div class='lg-row'>脫下舊襴衫。　舞起新秋曲。　秋水舞清光。　秋山舞蒼綠。</div>
<div class='lg-row'>舞罷秋風歸去來。　萬古秋蟾寒泚玉。</div>
<div class='lg-row'>某人且道。　脫下舊襴衫。　向甚處安著。　咦。　丙丁童子趁風流。</div>
<div class='lg-row'>借作送行歌一曲。</div>
</p></div>
<div class='div-other'><a id='mulu53' />
<p class='h2'>慧印堂主下火</p>
<div class="lg regular" style="margin-left:0em;"><div class='lg-row'>秉智慧火燒無文印。　烈焰發光風頭峭峻。　且道因甚如此。</div>
<div class='lg-row'>高超佛祖無生死。</div>
</div></div>
<div class='div-other'><a id='mulu54' />
<p class='h2'>為淛翁入祖堂</p><p style="margin-left:0em;text-indent:0em;" class="lg-abnormal"><div class='lg-row'>昔從太白凌霄去。　今自凌霄太白來。　不墮去來生死路。</div>
<div class='lg-row'>展真云。　看堂堂面目笑咍咍。　且道。</div>
<div class='lg-row'>笑向阿誰。　以真指祖云。　大家元是主中主。　慣入驢胎與馬胎。</div>
</p></div></div>
<div class='div-other'><a id='mulu55' />
<p class='h1'>偈頌</p><p class="byline">侍者德祥編</p>
<div class='div-other'><a id='mulu56' />
<p class='h2'>幹藏</p>
<div class="lg regular" style="margin-left:0em;"><div class='lg-row'>瞿曇老賊口親屙。　驢屎相兼馬屎多。　打作一團都撥轉。</div>
<div class='lg-row'>潑天臭惡惱娑婆。</div>
</div></div>
<div class='div-other'><a id='mulu57' />
<p class='h2'>化炭</p>
<div class="lg regular" style="margin-left:0em;"><div class='lg-row'>一刀兩段沒商量。　透出無明大火坑。　再入死灰烹得活。</div>
<div class='lg-row'>歲寒聲價轉崢嶸。</div>
</div></div>
<div class='div-other'><a id='mulu58' />
<p class='h2'>起淨慈方丈</p>
<div class="lg regular" style="margin-left:0em;"><div class='lg-row'>方方一丈牯牛欄。　佛祖驅來要透關。　聊借眉毛相架搆。</div>
<div class='lg-row'>遮天蓋地黑漫漫。</div>
</div></div>
<div class='div-other'><a id='mulu59' />
<p class='h2'>牧翁</p>
<div class="lg regular" style="margin-left:0em;"><div class='lg-row'>自家鼻孔自家穿。　自家繩索自家牽。　自家忽地都忘却。</div>
<div class='lg-row'>一笛清風送楚天。</div>
</div></div>
<div class='div-other'><a id='mulu60' />
<p class='h2'>講人更衣</p>
<div class="lg regular" style="margin-left:0em;"><div class='lg-row'>老胡教網漫天闊。　當甚多年椀脫丘。　勘破轉關千聖外。</div>
<div class='lg-row'>別行條貫結冤讎。</div>
</div></div>
<div class='div-other'><a id='mulu61' />
<p class='h2'>風鈴</p>
<div class="lg regular" style="margin-left:0em;"><div class='lg-row'>通身是口掛虛空。　不管東西南北風。　一等與渠談般若。</div>
<div class='lg-row'>滴丁東了滴丁東。</div>
</div></div>
<div class='div-other'><a id='mulu62' />
<p class='h2'>拄杖頌寄松源和尚</p><p style="margin-left:0em;text-indent:0em;" class="lg-abnormal"><div class='lg-row'>七尺烏藤掛東壁。　春風忽來生兩翼。　鞭起飛龍趁不得。</div>
<div class='lg-row'>洞庭攪碎琉璃碧。　去兮去兮明歷歷。</div>
<div class='lg-row'>梅花影裡休相覓。　為雨為雲自古今。　古今寥寥有何極。</div>
</p></div>
<div class='div-other'><a id='mulu63' />
<p class='h2'>敬溪翁</p>
<div class="lg regular" style="margin-left:0em;"><div class='lg-row'>揭翻古剡岸雲開。　峻發清機劈箭來。　裂轉面皮乾剝剝。</div>
<div class='lg-row'>萬山奔浪笑咍咍。</div>
</div></div>
<div class='div-other'><a id='mulu64' />
<p class='h2'>送亮藏主謁碧雲</p>
<div class="lg regular" style="margin-left:0em;"><div class='lg-row'>咬狗猪漢爛泥團。　撮著參天劍刃寒。　轉入春風開笑眼。</div>
<div class='lg-row'>桃花紅照碧琅玕。</div>
</div></div>
<div class='div-other'><a id='mulu65' />
<p class='h2'>送僧見明極和尚</p>
<div class="lg regular" style="margin-left:0em;"><div class='lg-row'>機絲抽盡萬緣平。　休倚寒岩轉路程。　千聖不携無影像。</div>
<div class='lg-row'>那邊借伴月華明。</div>
</div></div>
<div class='div-other'><a id='mulu66' />
<p class='h2'>送僧</p>
<div class="lg regular" style="margin-left:0em;"><div class='lg-row'>生逼猢猻坐鐵砧。　一槌天地盡崩沈。　橫來竪去呵呵笑。</div>
<div class='lg-row'>喫飯噇眠邁古今。</div>
</div></div>
<div class='div-other'><a id='mulu67' />
<p class='h2'>送覺兄歸洞庭</p>
<div class="lg regular" style="margin-left:0em;"><div class='lg-row'>覺盡還源見本心。　洞庭無蓋碧沈沈。　衲僧不作這伎倆。</div>
<div class='lg-row'>浪急風高意轉深。</div>
</div></div>
<div class='div-other'><a id='mulu68' />
<p class='h2'>提舉太尉張求頌</p>
<div class="lg regular" style="margin-left:0em;"><div class='lg-row'>平生道德邁前賢。　著漢衣冠拜漢天。　自是名高閑不得。</div>
<div class='lg-row'>阿難依舊世尊前。</div>
</div></div>
<div class='div-other'><a id='mulu69' />
<p class='h2'>觀使太尉張求頌</p>
<div class="lg regular" style="margin-left:0em;"><div class='lg-row'>居士眼睛吞佛祖。　衲僧鼻孔透乾坤。　眼睛鼻孔初無間。</div>
<div class='lg-row'>萬古宗門結痛冤。</div>
</div></div>
<div class='div-other'><a id='mulu70' />
<p class='h2'>相士</p>
<div class="lg regular" style="margin-left:0em;"><div class='lg-row'>月落滄溟夜渺漫。　衲僧面目太寒酸。　擬將禍福輕偷眼。</div>
<div class='lg-row'>惡浪狂風袞亂山。</div>
</div></div>
<div class='div-other'><a id='mulu71' />
<p class='h2'>牛圖</p>
<div class="lg regular" style="margin-left:0em;"><div class='lg-row'>柳堤煙斂春風靜。　鼻孔遼天一牯牛。　拽轉通身依舊黑。</div>
<div class='lg-row'>野花芳草轉風流。</div>
</div></div>
<div class='div-other'><a id='mulu72' />
<p class='h2'>贈僧</p>
<div class="lg regular" style="margin-left:0em;"><div class='lg-row'>喝聲霹靂震晴空。　白棒飛星化活龍。　不入這般兒女隊。</div>
<div class='lg-row'>亂花翻袖舞春風。</div>
</div></div>
<div class='div-other'><a id='mulu73' />
<p class='h2'>塗田</p>
<div class="lg regular" style="margin-left:0em;"><div class='lg-row'>劄斷潮頭大海枯。　十方公界佃官租。　寥寥萬古平如掌。</div>
<div class='lg-row'>不許傍人揚契書。</div>
</div></div>
<div class='div-other'><a id='mulu74' />
<p class='h2'>送蜀僧得母書歸鄉</p>
<div class="lg regular" style="margin-left:0em;"><div class='lg-row'>雁落秋空剝萬金。　寥寥一片老婆心。　先天後地難回互。</div>
<div class='lg-row'>風急恩深冤亦深。</div>
</div></div>
<div class='div-other'><a id='mulu75' />
<p class='h2'>接待</p>
<div class="lg regular" style="margin-left:0em;"><div class='lg-row'>飯籮無底乾坤窄。　舀出炎炎熱鐵丸。　爛斷飢腸重瞥地。</div>
<div class='lg-row'>佛魔無處辨來端。</div>
</div></div>
<div class='div-other'><a id='mulu76' />
<p class='h2'>禮真歇塔</p>
<div class="lg regular" style="margin-left:0em;"><div class='lg-row'>歇盡真空透活機。　兒孫相接命如絲。　今無倒指空腸斷。</div>
<div class='lg-row'>杜宇血啼花上枝。</div>
</div></div>
<div class='div-other'><a id='mulu77' />
<p class='h2'>師六坐道場未稟承眾或是請師云待我涅槃堂裡拈出果臨終拈香云</p><p style="margin-left:0em;text-indent:0em;" class="lg-abnormal"><div class='lg-row'>如淨行脚四十餘年。　首到乳峯。　失脚墮於陷穽。</div>
<div class='lg-row'>此香今不免。　拈出鈍置我前住雪竇足庵大和尚。</div>
<div class='lg-row'>并書辭世頌云。</div>
</p>
<div class="lg regular" style="margin-left:0em;"><div class='lg-row'>六十六年罪犯。　彌天打箇[跳-兆+孛]跳。　活陷黃泉。　咦。</div>
<div class='lg-row'>從來生死不相干。</div>
</div></div></div>
<p class='juan'>如淨和尚語錄卷下<span class='note-inline'>(終)</span></p>
<div class='div-w'><p>歲次己丑六月初伏日。小師廣宗募刻板。臨安府靈隱景德禪寺住持祖泉挍勘焉。</p>
</div>
<div class='div-xu'><a id='mulu78' />
<p class='h1'>後序</p><p>淨禪師得無師句。用逸格機。婁至德已前。青葉<span class='corr'>髻</span>之後。突出無面目底。糙暴生獰。通身是眼。要看是錄。予保。渠未夢見此老脚跟下汗臭氣在。</p>
<p style="margin-left:1em">紹定改元開爐日　靈隱高原祖泉敬跋</p>
<p>獅子吼無畏說。百獸聞之皆腦裂。天衣舉似箇中人。邁古超今離途轍。</p>
<p style="margin-left:1em">紹定戊子中秋　天衣住山比丘文蔚謹跋</p>
<p>余嚮較正永平語錄并其正法眼藏。二書之中。斑斑有稱先師天童云者。蓋如淨禪師之語也。溫然如天球。樸然似生鐵。只應寶愛。不堪咬嚼。因欲見全錄也尚矣。今茲之夏。禪山上座。携其錄兩本來。先出一本云。是某師父。雲龍義林。老人久所貯也。又出一本云。是某同參所持。而渠自云。其師遍歷之日。親以唐本寫之。今偶得兩本。實較讎時到。願師合正梓流之。余欣然接取。拜而誦之。鏗鏗法曲。殷殷雅音。洋洋乎悅心聞。譬如乾闥婆王彈瑠璃琴。須彌[跳-兆+孛]跳。大海洶涌。草木叢林。盡發絃聲。金色頭陀。不覺起作舞。再展兩本。沈思點對。寫手不同。互有得失。不可不正。乃分水乳於結角羅紋之處。揀金沙於刀刁參差之際。加倭點著旁訓。間考事跡。細書其上。意在為初學也。兩次涉月始得脫手。禪山歡喜。不止自辨紙筆。辛苦繕寫。直付印生。以令刊行。其為法用心。可謂勤矣。於是重撿永平所稱者。十而得四五。方知錄外猶多而未全收也。昔瑞岩遠公。拔取永平廣錄。輯為一卷。作之跋云。得百千之十一。抑此亦天童之十一歟。想必有廣錄在。只願後賢勤搜羅之。</p>
<p style="margin-left:1em">旹延寶八年龍次庚申中元後一日</p>
<p style="margin-left:1em">後學沙門白卍山涉筆于東海王子峯</p>
</div>
</div><!-- end of div[@id='body'] -->
</body></html>