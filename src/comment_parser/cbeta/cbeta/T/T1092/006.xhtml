<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不空羂索神變真言經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu13' /><a id='mulu14' />不空羂索神變真言經卷第六<p class="byline">大唐天竺三藏菩提流志譯</p>羂索成就品第六之二</p><p>世尊摩尼寶索三昧耶。用金剛寶或琉璃寶。或帝青寶或娑頗胝迦寶。如是四寶隨得一寶。如楜桃等無諸瑕翳。或更大者上勝第一。如法治磨白銀蓮花。其華大小象生蓮花。置金剛寶蓮花臺心。其蓮花臺真珠莊填。紅線羂索准前作法。建曼拏羅加持其線。合持索股長為一條。勿別為股。覆疊三股長二十一肘。合成羂索。其索兩頭一頭繫蓮花莖。一頭繫金剛鉤。其鉤金作長手四把量。鉤柄寶莊清潔身服。作曼拏羅嚴寶綵座。座上盤置摩尼寶索。蓮花寶鉤置索中心。東面置釋迦牟尼佛像阿彌陀佛像觀世音菩薩像。以諸香花香水果蓏三白飲食如法供養。燒焯香王斷諸言論。外來施食非自饌者。皆不應食不應供養。食三白食如法趺坐。左手持杖按寶索上。右手捻珠。晝日誦母陀羅尼真言祕密心真言。先持寶索。初夜後夜一誦奮怒王真言。一加持白芥子先打寶索。如是作法無間時日。滿三十六旬。於十五日初夜時後夜時五更曉時。寶上索上觀世音像上行者身上一時放光。時真言者閼伽供養。左手持索右手執蓮。誦奮怒王真言二十一遍。於虛空中出大音聲歌唄讚歎。觀世音菩薩現身。釋迦牟尼佛阿彌陀佛世間觀光王如來。一時現身伸手摩頂。同聲讚言善哉善哉善男子。汝今己成不空清淨摩尼寶索出世世間三昧耶。觀世音菩薩告言。汝今己得我不空清淨大思惟摩尼寶索成就三昧耶。得作世間一切寶聚。汝應當作諸神變相。如我神變。起現種種摩尼寶光明海雲種種無價寶香海雲。一切天諸妙花花鬘海。雲種種塗香末香海雲。種種甘露美膳海雲種種寶幢幡蓋海雲。種種天妙衣服海雲種種寶莊嚴具海雲。種種雜寶宮殿樓閣臺榭海雲。種種微妙天樂海雲種種寶樹花果海雲。供養釋迦牟尼佛阿彌陀佛世間觀光王如來一切菩薩摩訶薩眾。復得示濟一切有情。皆得解脫。捨斯生己即往西方蓮花化生。是時誦念奮怒王真言三遍。右手執寶索。覆疊相盤置二肘裏。出垂兩頭尺四五寸。索蓮花頭左手中把。其索鉤頭置左肘裏。外出垂下。右手持珠燒香供養。於諸有情起大悲心。觀是寶內出無量種供養海雲。誦母陀羅尼真言三遍。誦祕密心真言二十一遍。頂禮歸命一切諸佛菩薩請祐神通。誦廣大不空摩尼寶陀羅尼真言曰。</p>
<p class="dharani">娜莫塞<span class='note-inline'>(桑紇反下同音)</span>窒<span class='note-inline'>(丁結反二合下同音)</span>[口*(隸-木+匕)]野<span class='note-inline'>(楊可反下同音一句)</span>特<span class='note-inline'>(能邑反二合)</span>縛<span class='note-inline'>(無可反下同音)</span>努誐<span class='note-inline'>(銀迦反又音迦字斤攞反下同)</span>跢<span class='note-inline'>(二)</span>跛<span class='note-inline'>(北沒反二合)</span>囉底<span class='note-inline'>(丁枳反)</span>瑟恥諦瓢<span class='note-inline'>(毘藥反下同音三)</span>薩縛勃馱菩地薩埵<span class='note-inline'>(二合)</span>縛<span class='note-inline'>(四)</span>跛<span class='note-inline'>(二合)</span>囉縒<span class='note-inline'>(蘇哿反)</span>囉縒沒[寧*吉]<span class='note-inline'>(寧吉反)</span>唎瓢<span class='note-inline'>(入聲五)</span>娜莫薩縛跛<span class='note-inline'>(二合)</span>囉底曳迦<span class='note-inline'>(斤邏反下同音)</span>勃馱[口*履]<span class='note-inline'>(二合)</span>野<span class='note-inline'>(六)</span>失囉縛迦僧<span class='note-inline'>(去)</span>祇<span class='note-inline'>(虬曳反)</span>瓢<span class='note-inline'>(毘遙反七)</span>底嚲那<span class='note-inline'>(去)</span>誐嚲<span class='note-inline'>(八)</span>跛<span class='note-inline'>(二合)</span>囉窟<span class='note-inline'>(丁律反)</span>半禰<span class='note-inline'>(奴禮反下同音)</span>瓢<span class='note-inline'>(入聲九)</span>娜莫三<span class='note-inline'>(去)</span>藐誐跢南<span class='note-inline'>(十)</span>三<span class='note-inline'>(去)</span>藐跛<span class='note-inline'>(二合)</span>囉底半那<span class='note-inline'>(去)</span>南<span class='note-inline'>(十一)</span>娜莫舍囉特<span class='note-inline'>(二合)</span>縛底素<span class='note-inline'>(蘇故反下同音)</span>跢野<span class='note-inline'>(十二)</span>摩訶<span class='note-inline'>(去)</span>麼<span class='note-inline'>(去)</span>跢曳<span class='note-inline'>(十三)</span>娜莫㫊唎野栴窒<span class='note-inline'>(二合)</span>唎野跛<span class='note-inline'>(二合)</span>囉穆契瓢<span class='note-inline'>(毘遙反十四)</span>摩訶<span class='note-inline'>(去)</span>覩使嚲縛囉<span class='note-inline'>(十五)</span>婆皤<span class='note-inline'>(菩餓反下同音)</span>娜儞縛徙瓢<span class='note-inline'>(入聲十六)</span>娑<span class='note-inline'>(去)</span>誐拏縛嚟瓢<span class='note-inline'>(十七)</span>娜莫㫊唎耶<span class='note-inline'>(餘箇反)</span>弭嚲皤野<span class='note-inline'>(十八)</span>嚲詑誐跢野<span class='note-inline'>(十九)</span>娑<span class='note-inline'>(去)</span>㰤素佉縛底<span class='note-inline'>(二十)</span>曼拏攞儞婆<span class='note-inline'>(無何反下同音)</span>徙瓢<span class='note-inline'>(入聲二十一)</span>娜謨囉怛<span class='note-inline'>(二合)</span>那怛<span class='note-inline'>(二合)</span>囉耶野<span class='note-inline'>(二十二)</span>娜莫㫊唎耶<span class='note-inline'>(二十三)</span>縛路枳諦濕<span class='note-inline'>(二合)</span>縛囉野<span class='note-inline'>(二十四)</span>菩提薩埵野<span class='note-inline'>(二十五)</span>摩訶<span class='note-inline'>(去)</span>薩埵野<span class='note-inline'>(二十六)</span>摩訶<span class='note-inline'>(去)</span>迦嚕抳迦野<span class='note-inline'>(二十七)</span>娜莫縊<span class='note-inline'>(烏異反)</span>濕<span class='note-inline'>(二合)</span>縛囉<span class='note-inline'>(二十八)</span>摩醯<span class='note-inline'>(引)</span>濕縛囉[口*路]波縛路枳跢野<span class='note-inline'>(二十九)</span>沒<span class='note-inline'>(二合)</span>囉㰤麼弭瑟努<span class='note-inline'>(三十)</span>摩醯濕<span class='note-inline'>(二合)</span>縛囉<span class='note-inline'>(三十一)</span>矩麼囉跢<span class='note-inline'>(二合)</span>囉穆契瓢<span class='note-inline'>(毘遙反三十二)</span>泥<span class='note-inline'>(奴計反)</span>縛跛窒<span class='note-inline'>(二合)</span>唎瓢<span class='note-inline'>(<span class='corr'>入</span>聲三十三)</span>怛[寧*也]<span class='note-inline'>(寧也反)</span>他<span class='note-inline'>(三十四)</span>唵<span class='note-inline'>(喉中擡聲引呼三十五)</span>摩訶<span class='note-inline'>(去)</span>鉢<span class='note-inline'>(二合)</span>頭麼振跢麼抳<span class='note-inline'>(三十六)</span>麼抳麼抳<span class='note-inline'>(三十七)</span>㫊暮伽<span class='note-inline'>(上)</span>麼抳<span class='note-inline'>(三十八)</span>素<span class='note-inline'>(蘇古反)</span>麼抳摩訶<span class='note-inline'>(去)</span>麼抳<span class='note-inline'>(三十九)</span>薩縛嚲詑誐跢㘄<span class='note-inline'>(去)</span>迦囉<span class='note-inline'>(四十)</span>摩訶<span class='note-inline'>(去)</span>暮伽<span class='note-inline'>(上)</span>麼抳<span class='note-inline'>(四十一)</span>柘囉柘囉<span class='note-inline'>(四十二)</span>散柘囉<span class='note-inline'>(四十三)</span>聹舍者[口*履]濕<span class='note-inline'>(二合)</span>縛囉<span class='note-inline'>(四十四)</span>摩訶<span class='note-inline'>(去)</span>鉢頭<span class='note-inline'>(二合)</span>麼步惹縛囉娜<span class='note-inline'>(四十五)</span>摩訶<span class='note-inline'>(去)</span>迦嚕抳迦<span class='note-inline'>(四十六)</span>摩訶<span class='note-inline'>(去)</span>弭濕<span class='note-inline'>(二合)</span>縛嚕播陀<span class='note-inline'>(上)</span>囉<span class='note-inline'>(四十七)</span>跛<span class='note-inline'>(二合)</span>囉縛囉<span class='note-inline'>(四十八)</span>摩訶<span class='note-inline'>(去)</span>菩地薩埵<span class='note-inline'>(二合)</span>縛<span class='note-inline'>(四十九)</span>鉢<span class='note-inline'>(二合)</span>頭摩陀<span class='note-inline'>(上)</span>囉<span class='note-inline'>(五十)</span>鉢頭<span class='note-inline'>(二合)</span>摩縒娜<span class='note-inline'>(五十一)</span>鉢<span class='note-inline'>(二合)</span>頭摩麼矩吒<span class='note-inline'>(上)</span>摩囉陀<span class='note-inline'>(上)</span>囉<span class='note-inline'>(五十二)</span>鉢頭<span class='note-inline'>(二合)</span>摩憍<span class='note-inline'>(魚昭反)</span>囉<span class='note-inline'>(五十三)</span>鉢<span class='note-inline'>(二合)</span>頭摩楞<span class='note-inline'>(去音)</span>訖<span class='note-inline'>(二合)</span>[口*履]嚲跢耨<span class='note-inline'>(輕五十四)</span>娑<span class='note-inline'>(去)</span>㰤塞囉步惹<span class='note-inline'>(五十五)</span>惹耶惹耶<span class='note-inline'>(五十六)</span>捨跢縒㰤塞囉囉濕弭<span class='note-inline'>(五十七)</span>跛<span class='note-inline'>(二合)</span>囉底漫抳跢舍[口*履]囉<span class='note-inline'>(五十八)</span>皤囉皤囉<span class='note-inline'>(五十九)</span>弭只怛<span class='note-inline'>(二合)</span>囉皤囉拏陀<span class='note-inline'>(上)</span>囉<span class='note-inline'>(六十)</span>摩抳迦娜迦<span class='note-inline'>(六十一)</span>跋馹囉吠拄[口*履]野<span class='note-inline'>(六十二)</span>麼囉迦跢印[口*捺]<span class='note-inline'>(二合)</span>邏<span class='note-inline'>(去)</span>儞攞<span class='note-inline'>(六十三)</span>鉢<span class='note-inline'>(二合)</span>頭摩邏<span class='note-inline'>(去)</span>誐<span class='note-inline'>(六十四)</span>弭步使跢舍唎囉<span class='note-inline'>(六十五)</span>旨唎旨唎<span class='note-inline'>(六十六)</span>弭只怛<span class='note-inline'>(二合)</span>囉柘囉拏<span class='note-inline'>(六十七)</span>摩訶<span class='note-inline'>(去)</span>菩地薩埵<span class='note-inline'>(二合)</span>縛<span class='note-inline'>(六十八)</span>縛囉娜沒<span class='note-inline'>(二合)</span>囉㰤麼<span class='note-inline'>(六十九)</span>弭瑟努摩醯濕<span class='note-inline'>(二合)</span>縛囉<span class='note-inline'>(七十)</span>嚕播馱囉<span class='note-inline'>(七十一)</span>鉢<span class='note-inline'>(二合)</span>頭米<span class='note-inline'>(二合)</span>濕縛囉<span class='note-inline'>(七十二)</span>路計濕<span class='note-inline'>(二合)</span>縛囉<span class='note-inline'>(七十三)</span>㫊灘<span class='note-inline'>(去)</span>諦濕<span class='note-inline'>(二合)</span>縛囉<span class='note-inline'>(七十四)</span>野麼婆嚕拏<span class='note-inline'>(七十五)</span>[口*履]使誐拏<span class='note-inline'>(七十六)</span>矩麼囉細那鉢底<span class='note-inline'>(七十七)</span>廢<span class='note-inline'>(無計反)</span>灑<span class='note-inline'>(疎賈反下同音)</span>陀<span class='note-inline'>(上)</span>囉<span class='note-inline'>(七十八)</span>馱囉馱囉<span class='note-inline'>(七十九)</span>地唎地唎<span class='note-inline'>(八十)</span>度嚕度嚕<span class='note-inline'>(八十一)</span>摩訶<span class='note-inline'>(去)</span>步跢廢灑陀<span class='note-inline'>(上)</span>囉<span class='note-inline'>(八十二)</span>薩縛嚲詑誐跢避使訖嚲<span class='note-inline'>(八十三)</span>娑<span class='note-inline'>(去)</span>麼野摩努塞麼囉<span class='note-inline'>(八十四)</span>薄伽<span class='note-inline'>(上)</span>畔<span class='note-inline'>(引八十五)</span>布囉野㫊苫<span class='note-inline'>(八十六)</span>跢囉野播㘕<span class='note-inline'>(八十八)</span>舍縒野薩端<span class='note-inline'>(八十八)</span>怛惹野訥瑟吒<span class='note-inline'>(上八十九)</span>播嚲野弭䞘灘<span class='note-inline'>(上九十)</span>摩囉野窒<span class='note-inline'>(二合)</span>唎努灑麼爛<span class='note-inline'>(九十一)</span>縒囉縒囉播帆<span class='note-inline'>(脯甘反九十二)</span>[合*牛][合*牛][合*牛]<span class='note-inline'>(九十三)</span>㤄㤄㤄<span class='note-inline'>(九十四)</span>悉[亭*夜]<span class='note-inline'>(亭夜反下同音)</span>悉[亭*夜]<span class='note-inline'>(九十五)</span>摩訶<span class='note-inline'>(去)</span>振跢麼抳<span class='note-inline'>(九十六)</span>㫊暮伽<span class='note-inline'>(上)</span>播捨娑<span class='note-inline'>(去)</span>陀<span class='note-inline'>(上)</span>野<span class='note-inline'>(九十七)</span>弭補攞悉沈<span class='note-inline'>(亭婬反九十八)</span>麼麼跛<span class='note-inline'>(二合)</span>囉拽撦<span class='note-inline'>(九十九)</span>摩訶<span class='note-inline'>(去)</span>迦嚕抳迦<span class='note-inline'>(一百)</span>勃[亭*夜]勃[亭*夜]<span class='note-inline'>(一)</span>菩陀<span class='note-inline'>(上)</span>野菩陀<span class='note-inline'>(上)</span>野<span class='note-inline'>(二)</span>三<span class='note-inline'>(去)</span>菩陀野<span class='note-inline'>(三)</span>摩訶鉢輸<span class='note-inline'>(去)</span>鉢底廢灑陀<span class='note-inline'>(上)</span>囉<span class='note-inline'>(四)</span>縒漫嚲弭詘<span class='note-inline'>(俱鬱反)</span>縛拏<span class='note-inline'>(四)</span>㗚陣<span class='note-inline'>(途引反)</span>散陀<span class='note-inline'>(上)</span>囉捨野覩<span class='note-inline'>(六)</span>覩嚕覩嚕<span class='note-inline'>(七)</span>嚲囉嚲囉<span class='note-inline'>(八)</span>伽伽<span class='note-inline'>(上)</span>娜弭補攞<span class='note-inline'>(九)</span>弭麼娜散陀<span class='note-inline'>(上)</span>唎捨迦<span class='note-inline'>(十)</span>那謨窣覩底<span class='note-inline'>(丁禮反)</span>弭補攞奔<span class='note-inline'>(晡<span class='corr'>悶</span>反)</span>孃<span class='note-inline'>(上十一)</span>矩捨陀<span class='note-inline'>(上)</span>囉<span class='note-inline'>(十二)</span>摩訶<span class='note-inline'>(上)</span>暮伽<span class='note-inline'>(上)</span>悉悌<span class='note-inline'>(十三)</span>[合*牛][合*牛]<span class='note-inline'>(十四)</span>㫊毘詵者覩[牟*含]<span class='note-inline'>(十五)</span>弭補攞縊㗚底迦黎<span class='note-inline'>(十六)</span>莎<span class='note-inline'>(二合)</span>縛訶<span class='note-inline'>(十七)</span>步莎縛訶<span class='note-inline'>(十八)</span>步縛<span class='note-inline'>(無各反)</span>莎<span class='note-inline'>(二合)</span>縛訶<span class='note-inline'>(去十九)</span>步沒<span class='note-inline'>(膚骨反)</span>步縛<span class='note-inline'>(同上)</span>莎縛訶<span class='note-inline'>(去二十)</span>莎縛<span class='note-inline'>(二合)</span>莎縛訶<span class='note-inline'>(去二十一)</span>㫊暮伽<span class='note-inline'>(上)</span>弭補黎莎縛訶<span class='note-inline'>(去二十二)</span>摩訶<span class='note-inline'>(去)</span>振嚲麼抳悉悌<span class='note-inline'>(二十三)</span>莎縛訶<span class='note-inline'>(去二十四)</span>薩縛悉[亭*夜]縛囉泥<span class='note-inline'>(同上二十五)</span>莎縛訶<span class='note-inline'>(去二十六)</span>唵<span class='note-inline'>(同上)</span>弭補隸濕<span class='note-inline'>(二合)</span>縛囉<span class='note-inline'>(二十七)</span>摩訶<span class='note-inline'>(去)</span>振嚲麼柅<span class='note-inline'>(二十八)</span>㫊暮伽<span class='note-inline'>(上)</span>悉悌<span class='note-inline'>(二十九)</span>[合*牛]㤄<span class='note-inline'>(三十)</span>莎縛訶<span class='note-inline'>(去一百三十一)</span></p>
<p>誦一百八遍已。寶上索下像上行者身上。一時放光量虛空際。一時普現種種摩尼寶光海雲。種種無價寶香海雲。種種妙花花鬘海雲。種種塗香末香海雲。種種甘露飲食海雲種種寶幢旛蓋海雲。種種天妙衣服海雲。種種寶莊嚴具海雲。種種寶宮殿樓閣臺榭海雲。種種眾妙天樂海雲種種寶樹花果海雲。溥遍供養釋迦牟尼佛。阿彌陀佛。世間觀光王如來。一切菩薩摩訶薩眾。時真言者獲大神通。見釋迦牟尼佛阿彌陀佛世間觀光王如來一切菩薩摩訶薩眾。處虛空中一時稱讚。不空摩尼一切供養種種海雲為供養故。持真言者當為一切真言明仙輪王眷屬。敬護讚遶。壽命八十千劫。號名廣大不空摩尼寶首。若住人中壽命萬歲。時世人民遵伏致敬。如若我身無有等侶。諸天守護欽敬讚歎。一切有情常愛常畏。證解世間甚深辯智。洞達無礙。當於一切天人大眾。演說無譬。時真言者當復示現成熟十方一切剎土。一切諸佛一切菩薩摩訶薩。獨覺聲聞一切天龍八部。形相神通功德三昧耶者。恭敬供養。瞻仰菩薩合掌頂禮。啟請十方一切剎土一切如來一切菩薩摩訶薩。種種神力加被護祐。如法而坐。觀其寶內出現十方一切諸佛一切菩薩摩訶薩。獨覺聲聞一切天龍八部等類形像。種種神通。一時出現種種色香甘露美膳。種種塗香末香種種花鬘瓔珞。種種袈裟衣服種種寶蓋幢幡。種種寶莊嚴具種種天妙音聲。種種如意寶樹花樹果樹種種香油燈樹。種種七寶宮殿樓閣臺榭海雲。一時出現滿量十方一切剎土。一切諸佛菩薩摩訶薩眾會供養。誦摩尼寶陀羅尼真言七遍輪索七匝。應時各於十方一切剎土一切佛菩薩摩訶薩會眾中。見是一切諸佛菩薩摩訶薩。獨覺聲聞一切天龍八部。一切形像種種神通。種種供養海雲供養。作是供養。則當一切香花寶幢幡蓋寶莊嚴具飲食珍寶衣服燈明。承事供養十方一切剎土。一切諸佛菩薩摩訶薩無有異也。如是日能成淑積聚十方一切剎土。一切諸佛菩薩摩訶薩。一切神通功德相好。念力智力施力戒力。精進力威德力福蘊善根。十方一切諸佛菩薩摩訶薩。觀歎擁護。觀世音菩薩歡喜護祐。當知是人獲得觀音廣大福聚功德善根。今世當世不為一切諸惡天龍八部鬼神。作諸厄難恐怖災害。若有見聞此陀羅尼真言三昧耶者。所有罪障則令除滅。</p>
<p>若有能於七日七夜。斷諸語論。讀誦受持此陀羅尼真言者。於百千俱胝劫。所造四重五逆十惡眾罪一時除滅。當定不受阿毘地獄一切罪苦。當所生處猶若蓮花。不為塵垢之所染污。以少功行獲安樂地。若常依法持是真言者。當得不退菩薩摩訶薩金剛勝定。世尊若有日別但誦此陀羅尼真言一百八遍者。即當修行一切不空十波羅蜜曼拏羅法。圓滿相應。一切真言明神常樂擁護。若有眾生億劫具造四重五逆十惡等罪。身壞命終墮阿毘獄者。若此亡者隨其身分屍骸衣服。為真言者身影映著即得解脫。捨所苦身直生淨土。世尊此不空摩尼寶陀羅尼真言三昧耶。真實不虛。名拔惡趣真實解脫三昧耶門。何況淨信苾芻苾芻尼族姓男族姓女。以真實心晝夜精勤。依法清淨恭敬供養。受持讀誦思惟修學。自書寫者教人書者。豈不解脫當得阿耨多羅三藐三菩提耶。是不空摩尼寶陀羅尼真言。於諸真言三昧耶中而最第一。成就一切廣大功德福聚善根。是故智者應當如法。受持讀誦恭敬供養書寫解說。世尊此經若有見者。即名實見觀世音菩薩。真實法身持真言者若以寶索盤掛項上。右手把索蓮花左手把索鉤。誦念真言則得祕密三昧耶。入於一切天龍修羅鬼神山澤窟中住者。皆無障礙。壽命等於天上歲數。一切隨眠煩惱暗障悉自消滅。若欲觀相一切事者。白月八日或十四日或十五日或月盡日。清淨洗浴著淨衣服。作曼拏羅莊嚴法座。座上盤置寶索。其銀蓮花置索中心。於上散花敷設供養。沈水香安悉香各十六分。蘇合香散折囉娑香二各七分。白栴檀香二分和合燒之。左手執鉤右手<span class='corr'>掐</span>珠。誦母陀羅尼真言三遍。誦祕密心真言一百八遍。誦奮怒王真言三遍。誦摩尼寶陀羅尼真言二十一遍。趺坐靜念思觀觀世音菩薩。來與說相隨意寂住。是時則得覩見一切諸佛菩薩天龍八部。或見一切作怨害者。或見長命短命相。或見病相死相。或見國王善惡相。或見得金銀珍寶種種衣服莊嚴具相。或見種種功巧相。或見種種幻化法相。或見地下伏藏相。或見穀稼豐稔饑饉等相。或見作諸事業成不成相。或見童男童女相。或見持真言成就調伏人民種種法相。或見富貴貧賤等相。或見雨時不雨時。或見一切人民畜生災疫相。或見種種怖畏相。或見他賊逆亂侵國相。或見種種求諸事願得圓滿相。世尊說此諸相是真實說。智者不應而生猜慮。若天亢旱。執持寶索於湫池中誦真言。湫水則降大雨。若霖雨者。執持寶索於逈望處。視天誦念真言其雨即止。若視日天執持寶索誦真言請。則得日天觀視擁護。若視月天執持寶索誦真言請。則得月天觀視擁護。若江河海岸執持寶索。誦真言召水中眾寶。則當出現取用無礙。若深山林執持寶索。誦真言呼一切藥精。一時現身白真言者。我等藥精任當取服。若持寶索繫摩訶迦羅像頭。誦真言呼摩訶迦羅。領諸族來一時現身。誓為僕從任所驅使。若持寶索見諸貴人歡喜愛敬。若見民庶亦皆歸敬。若有國土災疫起者。白月十五日清淨沐浴著淨衣服。於諸有情起大悲心。仰高樓上或於塔上或於幢下。如法作壇執持寶索。誦母陀羅尼真言祕密心真言一百八遍。誦奮怒王真言四十九遍。誦摩尼寶陀羅尼真言一百八遍。觀視九方輪旋寶索。願言國土一切災障水旱不調。即當消滅而則除燼。能使種種穀稼花果一切衣服莊嚴具等皆悉豐饒。人民安樂無諸怖畏。又令一切惡性有情。更相憐愛不相殘嬈。</p>
<p>世尊劍羂索三昧耶。鑌鐵為劍。其劍量長一十六指<span class='note-inline'>(手四把量定)</span>白銀為柄。劍兩面上金彩火焰。羂索等分用杜仲木絲蠶絲樹皮絲。精潔治練作曼拏羅。加持於絲合持索股。長為一條勿別為股。覆疊三股長十六肘。合成羂索其索一頭繫劍柄上。作曼拏羅嚴寶綵座。置不空王觀世音像。當前如法盤置劍索。種種供養燒焯香王。晝如法坐面目瞋怒。左手執杖按劍索上。誦母陀羅尼真言祕密心真言。先持劍索。夜誦奮怒王真言。加持白芥子先打劍索。三十六旬無間作法劍上索上放大火光。時真言者右手持劍左手執索。大奮怒聲誦奮怒王真言一百八遍。證獲不空王陀羅尼真言神通劍仙三昧耶。壽命十八千歲。是時一切執劍真言明仙大轉輪王一切祕密劍仙大轉輪王。一時現前讚護為伴神通游戲。若大怒聲誦奮怒王真言七遍。當於頂上輪旋劍索。則令一切極惡毘那夜迦藥叉羅剎鬼神。一時面門沸血流出。或自首破。若軍陣中大怒聲誦奮怒王真言一百八遍。當於頭上輪旋劍索。則使他兵四散馳走無能勇敵。若屍陀林中大瞋怒聲誦奮怒王真言七遍。當於頂上輪旋劍索。則令一切諸惡鬼神。慞惶大怖悶絕于地。鬼神宮門一時開現。若阿修羅窟門龍窟門前。大瞋怒聲誦奮怒王真言一百八遍。當於頂上輪旋劍索。窟門自開窟中鬼神悉皆降伏。而為僕從無敢拒者。若求眾願作諸事者。皆如是作無不成辦。</p>
<p>世尊龍羂索三昧耶。其龍等分取七寶黃丹雄黃蓮花鬚龍花甘草花。淨治精末。杜仲木汁如法和治。誦祕密心真言加持一萬遍。圖塑龍王狀如天神。頭上出三那伽龍頭。龍項微㔸。身肢以金周遍莊飾。其羂索用五種絲染作五色。建曼拏羅三昧耶。真言持絲合持索股。長為一條勿別為股。覆疊三股長十六肘。合成羂索。其索一頭繫龍項上。圖曼拏羅嚴寶綵座。置龍座上龍面向東。羂索盤繞龍身四邊。當置㫊暮伽王觀世音像。種種供養燒焯香王。每日西門輪印而坐。誦母陀羅尼真言祕密心真言先持龍索。夜誦奮怒王真言加持白芥子先打龍索。三十六旬無<span class='corr'>間</span>作法。龍上索上放大火光。自舉離座三四五寸。是時左手執龍右手持索。大奮怒聲誦奮怒王真言一百八遍。證獲不空那伽播捨三昧耶。遊行世間而無障礙。當入龍宮。於龍湫沜或龍窟前。大瞋怒聲誦奮怒王真言一百八遍。右輪索龍擬。其龍宮門即自開現。又誦母陀羅尼真言祕密心真言。加持龍宮門一百八遍。右輪索龍擬。即得龍王領諸僕從。一時出現合掌恭敬。白言大仙願入宮中。若入之時誦念真言。若輪索龍擬伏諸毒龍。令龍關鎖總開無閡。詣至龍宮得諸龍女捧持寶花奉上施之。時真言者當受此花置自頂上。與諸龍女騰空自在。時諸龍女各出嬭乳。時真言者手掬承飲。顏貌隨變端正姝麗。髮如螺髻壽延十二千歲。於諸龍中威用為最。日別應誦母陀羅尼真言祕密心真言。加持龍索一百八遍。盤掛右臂莫捨離身。左手結期剋印。以大拇指。捻無名指根文。其頭指直竪。中指無名指小指。急握大拇指作拳以印日日擬其龍索。每日龍宮受於龍王一切上味飲食妙供。是龍宮中一切毒龍悉不相害。又誦奮怒王真言一百八遍。右輪索龍擬。則得龍王一切衣服眾寶嚴具。若春正月二月秋則七月八月。此等月中有雲出處。遙望雲處右手持索左手執龍。誦母陀羅尼真言祕密心真言一百八遍。觀雲右輪索龍擬。則一年中令諸龍王降下甘雨。得諸穀稼一切果蓏滋實繁多。又誦奮怒王真言一百八遍。右輪索龍擬其龍宮殿。所有一切甘露味水當令降下。又誦奮怒王真言。又輪索龍擬。即得一切龍王眷屬僕從而護佐之。若亢旱者。高山頂上誦母陀羅尼真言祕密心真言一百八遍。右輪索龍擬則降大雨。若霖雨者。執持龍索置高幢頭。或置塔頭或置山頂其雨即晴。若惡風雷雹數數起者。高望逈處大瞋怒聲。誦母陀羅尼真言祕密心真言一百八遍。右輪索龍擬。則於一年無惡風雹。若欲導化一切人者。壇上置龍索。誦母陀羅尼真言祕密心真言。加持石榴子白芥子。一真言一打龍索七下。當持龍索向彼。輪索龍擬。則令一切恭敬信伏。若於軍陣中面向他軍。大瞋怒聲誦奮怒王真言一百八遍。右輪索龍擬。他軍兵眾皆見是大可畏毒龍。努目張口如大火聚。一時忙怖四散馳走。若有所求種種諸法。例前作法悉皆成就。</p>
<p>世尊大自在天三叉戟羂索三昧耶。鑌鐵為戟。其戟量長四手把量。羂索等分取生[犛-未+矛]牛尾生童男頭髮。五淨淨治建曼拏羅。真言加持索股。長為一條勿別為股。覆疊三股長十六肘。合成羂索。其索一頭繫戟幹上。黑月八日圖曼拏羅。嚴寶綵座置戟羂索。其索寬盤繞戟四邊。安不空王觀世音像。種種供養每日誦母陀羅尼真言祕密心真言。先持戟索。夜誦奮怒王真言。加持白芥子。先打戟索。三十六旬無間作法。戟上索上放大火光。明時真言者左手執戟右手持索。誦奮怒王真言一百八遍。則證大自在天神通三昧耶。壽延十八千歲。世間游行。於諸鬼神得無所畏。大自在天一切鬼神而為僕從。若屍陀林中右輪索執戟。大奮怒聲誦奮怒王真言七遍。林中鬼神而皆現身。鬼神宮門一時開現。中有珍寶任取無礙。若以索一頭繫故人項。持真言者執戟真言故人。令語所問世間諸吉凶事皆自說之。若如舊者解去其索。若以索繫藥叉像項。持真言者執持戟擬。大瞋怒聲一誦奮怒王真言。一唱拽聲一百八遍。則真藥叉來前現身。白真言者有何所作。當復語言我今相須。乃至命未盡來使役仁者。作一切事當常隨我。藥叉白言今即依命。若以索繫藥叉女像項上。時真言者執持戟擬。大瞋怒聲一誦奮怒王真言。一唱拽聲一百八遍。真藥叉女來前現身。白真言者今何所作。當復語言我求三願。女今與我。其藥叉女白言任取。與我為母常當給賜一切財寶。與我為姊常當供給一切衣服飲食。恒相隨逐處處游戲。與我為妹任為驅使滿種種願。若以索繫毘沙門像項上。持真言者執持戟擬。大瞋怒聲一誦奮怒王真言。一作攝召毘沙門勢一千八遍。真毘沙門來前現身。持真言者白言大天。每日乞金一千大兩金錢一千。天言隨意。若得金錢勿令貯積。隨得隨施作諸功德。若以索繫摩訶迦羅像項上。持真言者執持戟擬。大瞋怒聲一誦奮怒王真言加持自手作大瞋心。一挌摩訶迦囉面三五七下。其像大叫。時真言者勿生怖畏。結期剋印擬摩訶迦囉像。其像眼中便淚出下。手指取淚點塗額上。得祕密三昧耶見於伏藏。又真言手挌三四七下。其像眼中便血出下。承掬飲之即證身通。騰空自在於諸藥叉威用第一。若欲摩訶迦囉神現身來者。燒安悉香大瞋怒聲。一誦奮怒王真言。一稱摩訶迦羅名。一唱拽聲一千八遍。即來現身所求諸願皆得圓滿。其大鬼子母訶利底亦自降伏。若有別求一切諸願。亦如是作皆得成就。世尊如是阿暮伽王觀世音像羂索三昧耶。乃是真實成就一切最勝三昧耶處。隨諸相類以大幻化三昧耶力。示現一切神變相狀。所謂現於千手千眼。輪持無量神通手印器杖印。三界示現種種色身。隨諸眾生而皆導誘。或現一切密妙色身。利益有情成熟。種種菩提善根。是真言者應勤修學出世世間一切諸法。趣向一切如來地靜觀地菩薩地。則得常見一切如來真妙色身。及見淨土觀世音菩薩廣大神通。以是義故。智者應當恭敬尊重如是羂索三昧耶。如見佛身觀世音身。何以故此法能現阿暮伽王觀世音一切最勝解脫真妙色身不空神通大自在三昧耶一切不空如來無等等阿羅訶三藐三佛陀三昧耶。是真言者應常晝夜守護其心。恒不懈念。住於布施淨戒安忍精進靜慮般若波羅蜜多大悲之心。依法修行恭敬供養。具足如法。一一塑畫一切諸佛一切不空羂索觀世音菩薩摩訶薩蓮花種族菩薩摩訶薩天龍藥叉神鬼形像。恭敬尊重以諸花香而為供養。心不雜念持念不空羂索心王母陀羅尼真言三昧耶。廣大解脫蓮花曼拏羅印三昧耶。常不廢忘。則得㫊暮伽王母陀羅尼真言羂索三昧耶。奮怒王真言羂索三昧耶。種種神通三昧成就。及得成就一切諸佛菩薩摩訶薩一切觀世音菩薩摩訶薩。一切神通三昧耶。復得一切天龍藥叉羅剎乾闥婆阿素洛蘖魯荼緊那羅摩呼羅伽。可畏神微妙色神焰摩王毘沙門天。伊首羅天摩醯首羅天大梵天那羅延天。大自在天俱摩羅天火天風天。日天月天星宿天。晝神夜神步多鬼等三昧耶皆悉成就。世尊如是示現說者。為諸有情得利樂故說。為調伏一切邪見眾生入正道故說。以此義故我今示現。隨諸有情相應調伏說此法教。若有智者不應法上生於疑心。其作法者。先須明解一切壇印諸法日月時分。於閑靜處心所樂處。隨其像法索法作壇。置佛置不空羂索觀世音菩薩。天龍八部神鬼形像。或隨心所樂佛菩薩觀世音菩薩。或諸天神鬼神像法。任令圖塑隨所作法。若諸天神龍神鬼像。作證法者皆繫項上。若佛菩薩執金剛像。作證法者皆置手上足下。依上中下三昧修行。作一切法悉皆成辦。若求一切解脫法者。以摩尼寶索置佛觀世音菩薩足下。誦摩尼寶陀羅尼真言。則證諸法解脫之門。當此生後獲大菩提。成等正覺轉大法輪。</p>

<p class='juan'>不空羂索神變真言經卷第六</p></div>
</div><!-- end of div[@id='body'] -->
</body></html>