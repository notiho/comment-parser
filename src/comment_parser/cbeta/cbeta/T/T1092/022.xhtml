<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不空羂索神變真言經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu70' />不空羂索神變真言經卷第二十二<p class="byline">大唐天竺三藏菩提流志譯</p>無垢光神通解脫壇三昧耶像品第四十六之二</p><p>世尊復有不空王示現一切幻化三昧耶像。白栴檀香多誐<span class='note-inline'>(魚迦反又音迦字斤囉反)</span>囉香。烏施羅香丁香。畢㗚迦<span class='note-inline'>(斤邏反)</span>香惹覩嚕佉縛羅儞迦<span class='note-inline'>(同上)</span>香。甘松香茅香根。欝金香龍腦香。娜米嚕香畢㗚陽愚香。熏陸香沈水香。煎香酥合香。龍華蓮華鬚。量等精治。取吉宿日蠟和。真言加持千遍。塐不空王觀世音菩薩。身量橫量十六指數。三面六臂。正中大面慈悲熙怡如大梵天面。眉間一眼首戴天冠冠有化阿彌陀佛。左面怒目可畏。眉間一眼鬢髮聳竪。首戴月冠冠有化佛。右面嚬眉努目。狗牙上出極大可畏。眉間一眼鬢髮聳竪。首戴月冠冠有化佛。一手持羂索一手執蓮華。一手持三叉戟一手執鉞斧。一手施無畏一手把如意寶杖。結加趺坐佩身光焰。眾妙天衣珠瓔環釧。種種莊嚴坐蓮華座。左塐濕廢多白觀世音菩薩半加趺坐。右塐多羅菩薩半加趺坐。華冠衣服寶珠瓔珞。耳璫鐶釧如法莊嚴。又右邊塐真言者。胡跪而坐。一手把蓮華一手<span class='corr'>掐</span>數珠。瞻仰菩薩。三像以金綵色綺飾肉色。頭冠瓔珞耳璫鐶釧衣服華座。若飾像了。於閑靜處清淨洗浴。以香塗身著淨衣服。以諸香泥如法摩壇。白栴檀香泥沈水香泥欝金香泥用調畫彩。當中畫一百八葉開敷蓮華。四面四角八葉蓮華。金剛標界像置蓮臺。香水香華種種飲食三白飲食敷獻供養。晝夜六時西門趺坐。依不空王觀世音相。以一切法任持智印金剛身語心印。入真言字輪輪攝觀世音相。觀自在智平等輪光三昧耶。誦持神通解脫心陀羅尼真言奮怒王真言。加持不空王觀世音香像。令現神通放大光明。照燭道場壇地震動。時真言者於右肩上出大光明。像出聲言善哉善哉大真言者。汝令得證不空王廣大悉輪三昧耶神變悉地。獲諸最勝不空羂索悉地成就。汝今堪為時世人民。作大灌頂阿闍梨師。得證驗已。淨處作壇安置香像。加置不空王觀世音畫像。一心供養恭敬承事。誦念神通解脫心陀羅尼真言時數不闕。求出世間種種勝法。便得觀世音菩薩。語相教詔一切諸法。此不空王香像曼拏羅三昧耶。白栴檀香泥如法摩壇。白栴檀香泥欝金香泥沈水香泥。當心圖畫一百八葉開敷蓮華。四面四角八葉蓮華。幖幟界門。臺上置不空王觀世音香像。隨心敷飾種種供養。壇西門外側南。作一肘護摩壇。白栴檀木寸截一千八十段。和塗酥蜜一真言一燒盡。候無火勢收取是灰。真言千遍。淨浴摩身著淨衣服。以白芥子和灰加持七遍。散撒十方則得觀世音密祐神變身心勇叡。解界。加持白芥子水。散灑十方及灑身上。即任餘法。若加持此灰。白栴檀香末和塗身者。往屍陀林中作法。則得大自在天一切眷屬。藥叉羅剎一切鬼神。悉皆敬伏樂為僕從。若復塗身結印印身。默誦真言入大眾中。則得人民業障消滅。敬事如佛恭敬供養。若復塗身往有龍處大湫水中。則得六十八千大龍王眾。滅諸罪苦悉皆敬伏。樂為祐護當任命事。若復塗身往一切貴勝人所。令得滅諸宿障罪惱。供養恭敬乃至命終。若復塗於病者身上。便得滅除種種病惱。身口意業蓋障重罪。以斯因故閉地獄門。當生淨土陞不動地。此法唯除不中不正。纔諂兩舌嫉妬忿恨。盜竊一切真言明法大乘經法。不知恩義不具正信。不敬和上闍梨父母師長。栴茶羅苾芻苾芻尼族姓男族姓女等。是輩亦不敬信我茲陀羅尼真言經典。亦不敬信諸餘一切甚深陀羅尼真言經典。但以我慢貢傲懱他。恒自歎導毀非他善作諸魔業。盜聽盜說一切真言文字章句。不依稟師受持真言曼拏羅印三昧耶。世尊如是栴茶羅輩。盡為十方三世一切諸佛菩薩摩訶薩常所棄捨。一切種族真言曼拏羅神。一切天神亦盡棄捨。此栴茶羅輩。生生受身修諸善業曾無成就。過去今身一切善根皆悉燒燼。後身善根亦已壞爛。以斯因故則非我咎。世尊此旃茶羅輩。若有能誡能悔無明黑暗。貪瞋癡等眾惡業行。專以無量善巧方便。精勤不退至心憶念諸佛如來。懇修淨行。則得世間少分功德而便成就。復有有情自性純善。無諸惡見以法修心。被大慈甲執大悲刀。踞忍辱地。於諸有情心常謙下。敬事憐愍心不厭捨意極猗適。世尊此人我即許可成是不空王香觀世音像三昧耶。復有有情諸見永寂。法無相行於諸有情視之如佛。聞所未聞陀羅尼經。心不疑惑不嫉彼好不讚己利。常相應心觀覩我之香像之者。即如見我清淨法身功德無異。又如等見九十四殑伽沙俱胝那庾多百千諸佛無量功德。</p>
<p>世尊又法若苾芻苾芻尼國王大臣一切人民。倖欲求見觀世音菩薩補陀洛山寶宮殿中。十方三世一切諸佛菩薩摩訶薩。苦行諸仙三十三天。一切天神轉法輪會不退地者。復欲樂見十方三世一切如來種族會通一切大曼拏羅印三昧耶者。一切金剛種族會通一切大曼拏羅印三昧耶者。又復求諸如來神通三昧耶示眾人民者。應常精進持無間行。忍辱無退內外清淨。恒勤修行此三昧耶。心不疑慮云我今所治是法者。為有成耶為不成耶。則得成就。應當如法。加持金造不空王觀世音菩薩。三面六臂。正中大面慈悲熙怡眉間一眼。左面顰眉怒目可畏眉間一眼。右面顰眉奮目狗牙上出。極大可畏眉間一眼。三首寶冠冠有化阿彌陀佛鬢髮聳竪。一手持羂索一手執三叉戟。一手持鉞斧一手把如意杖。一手持澡罐口吐蓮華一手施無畏。結加趺坐佩身光焰。眾妙天衣寶珠瓔珞。耳璫環釧種種莊嚴。像腹內空。白栴檀末香龍腦末香。和佛舍利一百八粒。內像腹中滿填如法。左銀濕廢多菩薩半加趺坐。右銀多羅菩薩半加趺坐。華冠瓔珞環釧衣服金寶莊嚴。又鑄阿彌陀佛釋迦牟尼佛。結加趺坐如法莊嚴。坐蓮華樹。其樹枝條華葉三十二枝。三枝蓮上。中不空王觀世音菩薩。左濕廢多菩薩。右多羅菩薩。又二枝蓮上阿彌陀佛釋迦牟尼佛。面側相向當於左右菩薩頂上。二蓮華枝在二菩薩背後起上。其蓮華樹芽莖枝葉。華臺敷色種種莊已。白月八日方圓八肘淨治壇地。精潔摩飾規式界院。內院當中毘盧遮那如來一切諸佛白香象種族菩薩摩訶薩坐蓮華座。東面阿閦如來一切諸佛金剛種族菩薩摩訶薩坐蓮華座。南面寶生如來一切諸佛摩尼種族菩薩摩訶薩坐蓮華座。西面觀自在王如來一切諸佛蓮華種族菩薩摩訶薩坐蓮華座。北面不空成就如來一切諸佛一切不空成就種族菩薩摩訶薩坐蓮華座。次院東面一切諸天。當門補陀洛山。頂上多羅菩薩并諸侍者菩薩圍坐。南面一切天仙當門。蘇陀盧山上有三十三天七寶宮殿。難陀龍王跋難陀龍王。左右繳山腰上。殿中半拏羅婆枲儞白觀世音菩薩。後一髻羅剎女神。西面七商迦里金剛神。當門鷄羅娑山。頂上㫊拏梵摩羅剎神及一切天神。北面七多羅天女。當門乾陀摩娜香醉山。頂上毘俱胝金剛菩薩。後七毘俱胝神侍者圍繞。及一切乾闥婆神。其四山上種種寶樹華果。次院四面開敷蓮華。臺上諸器仗。印燒火光。焰四角四天王。神面目可畏執持器仗。是諸天等趺坐而坐。四門閼伽寶瓶。其內院界金剛標道。外院標式七寶界道。當上次第間畫眾色如意寶珠。繞火光焰。若圖飾已。不空王觀世音菩薩金像置壇心上。世尊是曼拏羅。三昧耶能會一切毘盧遮那如來種族一切壇印三昧耶門。由是說斯不空王種族壇印三昧耶。為令利益今當一切持真言者得大成就。此曼拏羅印三昧耶。皆是毘盧遮那如來之所演說。謂為顯現成就此不空羂索心王陀羅尼真言種種神通大三昧耶。是故持真言者。應常精勤不念世法。智念實相堅等金剛。善持威儀清潔澡浴。以香塗身著淨衣服。受持讀誦嚴治壇場敷設莊嚴。每日時中如法新造百味飲食三白飲食。諸雜果子種種塗香末香水陸雜華。蜜漿沙糠漿蒲桃漿。種種香水依法獻飾。沈水香白栴檀香。蘇合香熏陸香。白膠香龍腦香。欝金香石蜜敷列供養。一切金華銀華。赤真珠華白真珠華。青瑠璃華赤瑠璃華。紅瑠璃華種種雜色。華鬘華樹標飾嚴設。五色瑠璃瓶金瓶銀瓶七寶瓶。盛諸香水。四門四角敷置供獻。稻穀華白芥子隨法持用。酥燈油燈二十八盞四面敷獻。白月八日一日一夜不食不語。請召結界結印護身。九日當食三白飲食。依不空王觀世音相。以一切法任持智印金剛身語心印。入真言字輪輪攝觀世音相。觀自在智平等輪光三昧耶。誦持神通解脫心陀羅尼真言。種種供養請召發願。若有國王大臣沙門婆羅門一切人民請三昧耶者。皆淨洗浴著新衣服受持齋戒。執鏡引入三昧加持。散華禮拜灌頂授三昧耶。觀像行道出外跪坐。發菩提心。時真言者復誦神通解脫心陀羅尼真言。作法加被誦奮怒王真言。加持白芥子水灑壇內外。結灌頂印加持頂上。重以香華散敷壇上。供養不空王觀世音菩薩多羅菩薩濕廢多菩薩。一切諸佛菩薩摩訶薩。一切天神一切山神。內外諸神。時真言者西門而坐。殷重廣發四無量心。澄心諦觀憶念十方一切諸佛。現大神力加被是曼拏羅三昧耶。依法結印誦持神通解脫心陀羅尼真言。令壇震動。證此相時歡喜踊躍。一切如來種族諸佛菩薩摩訶薩。一切像上悉放光明。出種種聲一時讚歎。阿彌陀佛釋迦牟尼佛。不空王觀世音菩薩多羅菩薩濕廢多菩薩。一時空中現金色身。觀瞻十方。時真言者發菩提心。法本無形正等無變。心本無生自性空寂。念真實相靜默長跪。以閼伽水而復供養。又誦神通解脫心陀羅尼真言。一切如來伸手摩頂讚言。汝今已證不空羂索心王陀羅尼真言曼拏羅印三昧耶。記汝身住安樂世界。證不空王陀羅尼真言明仙不退轉地。得阿耨多羅三藐三菩提。所會壇人。亦當證不退轉地。得受阿耨多羅三藐三菩提記。若有旃茶羅苾芻苾芻尼族姓男族姓女。會是壇者。其像腹中則血流現發大吼聲。是旃茶羅人特勿令見此曼拏羅像三昧耶。縱得見者不得證見曼拏羅中種種變相。唯加祐護持真言者。夢見壇中神通諸相。證獲相者則得世間一切福德成就相應。是故當知持真言者。應䐺觀候所受法人。具持戒行信見根正三業清淨。於諸有情發大悲心。精進修行一切正業恭敬三寶。思惟一切陀羅尼種種教法。亦不嫉妬譏嫌謗說一切大乘小乘法師種種過惡。惟當恭敬和上闍梨父母兄弟。皆不輕意勞謙敬侍。持真言者心無放逸。精持內外金剛平等自性淨戒。於諸經法行不違背。亦常不食凡聖殘食自所殘食。亦勿受於酤酒飲酒賣肉喫肉。種賣五辛噉食五辛。一切十惡律儀等家。飲食衣服種種供養。持真言者自常所食飲食。亦不應作半出入食頰食語食。淨手受食所喫飲食亦常新淨。作是清淨修治法者。觀音金像腹不血現。得觀世音壇內現身。執手教詔。自解廣大光明摩尼瓔珞。與繫項上。手摩其頭。誥言汝今為我真子。證此相者得大神通三昧耶。便得證於一切如來種族會通一切壇印三昧耶。一切不空種族轉輪王三昧耶。不空王最上大壇三昧耶。不空廣大無垢光明神通大三摩地。乃至菩提更不退失。以此三摩地證見世間種種神變生死迷輪三昧耶。獲得如來不空祕密三昧加被。而得證解一切如來無等等神通大三昧耶。如於如來修祈法已。於寂靜處嚴潔寶座。安置是像。每日六時靜默不語。燒焯香王如法誦持神通解脫心陀羅尼真言。時數勿闕如法供養。復得金像數放光明。常得觀世音託祐此像。夢相教語三世一切吉不吉事。亦常教詔世間種種方便智慧。世尊是法。勿令一切無明。貪瞋愚癡破和合僧。讒諂兩舌持戒不完。盜諸陀羅尼真言壇印三昧耶。及盜一切佛法僧物。大賊旃茶羅苾芻苾芻尼族姓男族姓女。知聞我此像教語法。何以故此輩大賊旃茶羅。曾不一七二七三七。乃至七七或復百日千日三四千日。如法相應調伏身心。依法修習受持此法。但常空說我證我解我是修道開道之者。內所積業悉皆腐敗。作諸惡業污壞我法。世尊是故此經一字一句。勿令此輩大賊旃茶羅之所見聞讀誦受持。是故持真言者。應正依法護持我教。速得證茲最勝解脫祕密大曼拏羅印三昧耶相應成就。若有清淨梵行沙門婆羅門族姓男族姓女。性純和雅慈心謙下。不違法律依不空王觀世音相。以一切法任持智印金剛身語心印。入真言字輪輪攝觀世音相。觀自在智平等輪光三昧耶。信解受持讀誦修習此經典者。時世人民常應恭敬而供養之。如如來相或如我相。當知是人則已恭敬給侍如來觀世音菩薩。是故智者應常懇仰發大悲心。深信恭敬此三昧耶。若憶念我祈求諸願。我即現身為皆成辦。則得證見。如是之人我若不為成是法者。我則同彼旃茶羅輩。是故智者守持淨戒。發大悲心信心無礙。顏貌喜悅心復柔和。無以毫分妬詖之心。譏嫉他過而生嚬躄。我則為成無上之地。解脫功德圓滿相應。如海大潮一切動涌周旋遍至。我亦如是。若此有情心專存念我之名字。我即隨至為除罪惱。復有眾生具大慈悲。信見清淨暫持此法。我亦加護。是故智者應依我法。修治六度樂行供養。亦不起念慳貪嫉妬觀念色欲。常觀一切如來清淨理法。轉讀此經依法思惟無時間絕。以斯緣故我愛是人。歡喜觀視密祐加被。不空王神通解脫心陀羅尼真言像曼拏羅印三昧耶成就地故。</p>
</div>
<div class='div-pin'><a id='mulu71' />
<p class='h1'>大奮怒王品第四十七</p><p>爾時觀世音菩薩摩訶薩。復白佛言世尊。又有不空大奮怒王真言大不思議一切無礙悉地三昧耶。是法已諸大灌頂曼拏羅三昧耶中。得授灌頂力。能折伏諸惡藥叉羅剎種種鬼神眾惡人輩而皆敬信。摧諸惡龍歸向信伏。能除世間種種怖畏。復能與於持真言者。不空羂索心王大三昧耶最勝成地。顯現十方三世一切如來種族會通一切大曼陀羅印三昧耶。證是真實不空王祕密神通解脫心陀羅尼真言大曼陀羅印三昧耶。</p>
<p>爾時如來告言。善哉善哉善男子。當隨汝說。爾時觀世音菩薩摩訶薩。佛隨讚許。則於佛前諦觀一切。變示不空王觀世音菩薩相。現大奮怒王。姿偉可畏顰眉奮目。狗牙上出放大光焰。振吼大奮怒王真言曰。</p>
<p class="dharani">娜莫薩嚩<span class='note-inline'>(無可反下同)</span>嚲詑誐跢<span class='note-inline'>(都筒反下同音)</span>[口*履]耶<span class='note-inline'>(餘筒反下同一句)</span>婆<span class='note-inline'>(無何反下同音)</span>路<span class='note-inline'>(輕呼下同)</span>枳諦濕嚩囉<span class='note-inline'>(二句)</span>跋馹囉陀<span class='note-inline'>(上)</span>㘑瓢<span class='note-inline'>(毘藥反三句)</span>唵<span class='note-inline'>(喉中擡聲引呼)</span>者囉<span class='note-inline'>(上)</span>者囉<span class='note-inline'>(四句)</span>主嚕主嚕<span class='note-inline'>(五句)</span>摩訶<span class='note-inline'>(去)</span>迦<span class='note-inline'>(斤邏反下同)</span>嚕抳迦野<span class='note-inline'>(六句)</span>旨[口*履]旨[口*履]<span class='note-inline'>(七句)</span>弭[口*履]弭[口*履]<span class='note-inline'>(八句)</span>摩訶<span class='note-inline'>(去)</span>鉢頭<span class='note-inline'>(途邑反下同)</span>麼㰤<span class='note-inline'>(呼筒反下例同)</span>塞<span class='note-inline'>(桑紇反下同音)</span>嚲<span class='note-inline'>(九句)</span>迦攞迦攞<span class='note-inline'>(十句)</span>矩嚕矩嚕<span class='note-inline'>(十一句)</span>摩訶塞詑麼跛<span class='note-inline'>(北沒反下同)</span>囉跛嚲<span class='note-inline'>(十二句)</span>者囉者囉<span class='note-inline'>(十三句)</span>柘者囉<span class='note-inline'>(十四句)</span>儞舍<span class='note-inline'>(尸可反)</span>柘㘑濕<span class='note-inline'>(二合)</span>嚩囉<span class='note-inline'>(十五句)</span>翳呬曳呬<span class='note-inline'>(十六句)</span>勃[亭*夜]<span class='note-inline'>(亭夜反)</span>勃[亭*夜]<span class='note-inline'>(十七句)</span>陀<span class='note-inline'>(上)</span>嚩陀<span class='note-inline'>(上)</span>嚩<span class='note-inline'>(十八句)</span>既抳既抳<span class='note-inline'>(十九句)</span>播囉麼戍<span class='note-inline'>(輸律反)</span>陀<span class='note-inline'>(上)</span>薩埵<span class='note-inline'>(二十句)</span>迦囉迦囉<span class='note-inline'>(二十一句)</span>枳[口*履]枳[口*履]<span class='note-inline'>(二十二句)</span>摩訶<span class='note-inline'>(去)</span>鉢戍<span class='note-inline'>(去)</span>鉢底廢<span class='note-inline'>(無計反)</span>灑<span class='note-inline'>(疎賈反下同)</span>陀囉<span class='note-inline'>(二十三句)</span>㰤㰤呬呬虎虎<span class='note-inline'>(二十四句)</span>唵<span class='note-inline'>(同上呼)</span>迦囉沒囉㰤麼<span class='note-inline'>(二十五句)</span>廢灑陀<span class='note-inline'>(上)</span>囉<span class='note-inline'>(二十六句)</span>縒囉縒囉<span class='note-inline'>(二十七句)</span>嚩囉嚩囉<span class='note-inline'>(二十八句)</span>囉濕弭舍嚲娑<span class='note-inline'>(去)</span>㰤塞<span class='note-inline'>(二合)</span>囉<span class='note-inline'>(二十九句)</span>跛<span class='note-inline'>(二合)</span>囉底<span class='note-inline'>(丁以反)</span>漫抳嚲<span class='note-inline'>(三十句)</span>舍[口*履]囉<span class='note-inline'>(三十一句)</span>入嚩攞入嚩攞<span class='note-inline'>(三十二句)</span>素嚕素嚕<span class='note-inline'>(三十三句)</span>姥嚕姥嚕<span class='note-inline'>(三十四句)</span>縒捺矩麼囉<span class='note-inline'>(三十五句)</span>嚕捺<span class='note-inline'>(奴乙反)</span>囉弭瑟努<span class='note-inline'>(三十六句)</span>婆縒嚩陀<span class='note-inline'>(上)</span>娜娜<span class='note-inline'>(三十七句)</span>理使那<span class='note-inline'>(去)</span>野迦<span class='note-inline'>(三十八句)</span>婆虎弭弭陀廢灑陀<span class='note-inline'>(上)</span>囉<span class='note-inline'>(三十九句)</span>陀囉陀囉<span class='note-inline'>(四十句)</span>縒曼嚲婆路枳嚲<span class='note-inline'>(四十一句)</span>弭路枳嚲<span class='note-inline'>(四十二句)</span>路計濕嚩囉<span class='note-inline'>(四十三句)</span>摩醯濕嚩囉<span class='note-inline'>(四十四句)</span>姥耶姥耶<span class='note-inline'>(四十五句)</span>悶遮悶遮<span class='note-inline'>(四十六句)</span>嚩陀<span class='note-inline'>(上)</span>畔陀<span class='note-inline'>(上)</span>那<span class='note-inline'>(四十七句)</span>囉惹嚲塞迦囉<span class='note-inline'>(四十八句)</span>㰤近女<span class='note-inline'>(去)</span>塢娜迦<span class='note-inline'>(四十九句)</span>弭灑捨塞怛<span class='note-inline'>(二合)</span>囉<span class='note-inline'>(五十句)</span>播[口*履]暮者迦<span class='note-inline'>(五十一句)</span>迦拏迦拏<span class='note-inline'>(五十二句)</span>嚩囉曝杖<span class='note-inline'>(途樣反)</span>誐<span class='note-inline'>(五十三句)</span>柘覩邏[口*履]野<span class='note-inline'>(揚可反)</span>薩陀<span class='note-inline'>(丁也反五十四句)</span>參跛<span class='note-inline'>(二合)</span>囉迦舍迦<span class='note-inline'>(五十五句)</span>嚲麼嚲麼<span class='note-inline'>(五十六句)</span>縒麼縒麼<span class='note-inline'>(五十七句)</span>麼嗟麼嗟<span class='note-inline'>(五十八句)</span>麼訶<span class='note-inline'>(去)</span>嚲悶陀<span class='note-inline'>(上)</span>迦囉<span class='note-inline'>(五十九句)</span>跛囉<span class='note-inline'>(二合)</span>舍麼那<span class='note-inline'>(六十句)</span>弭理弭理<span class='note-inline'>(六十一句)</span>翳制<span class='note-inline'>(居例反)</span>野折摩<span class='note-inline'>(六十二句)</span>播[口*履]迦囉<span class='note-inline'>(六十三句)</span>翳呬曳呬<span class='note-inline'>(六十四句)</span>麼䋾<span class='note-inline'>(知賈反下同音)</span>麼䋾<span class='note-inline'>(六十五句)</span>弭戍陀<span class='note-inline'>(上)</span>弭灑野皤枲曩<span class='note-inline'>(輕呼六十六句)</span>摩訶<span class='note-inline'>(去)</span>迦嚕抳迦<span class='note-inline'>(六十七句)</span>濕廢<span class='note-inline'>(無計反)</span>嚲<span class='note-inline'>(六十八句)</span>拽<span class='note-inline'>(移結反)</span>腎饒<span class='note-inline'>(去)</span>播弭嚲<span class='note-inline'>(六十九句)</span>喇怛娜摩矩䋾<span class='note-inline'>(七十句)</span>摩羅陀囉<span class='note-inline'>(七十一句)</span>薩嚩腎惹始囉枲<span class='note-inline'>(七十二句)</span>訖[口*履]嚲惹䋾摩矩䋾<span class='note-inline'>(七十三句)</span>摩訶<span class='note-inline'>(去)</span>特<span class='note-inline'>(二合)</span>步嚲<span class='note-inline'>(七十四句)</span>迦麼攞訖[口*履]嚲<span class='note-inline'>(七十五句)</span>迦囉補䋾參<span class='note-inline'>(去)</span>麼地<span class='note-inline'>(七十六句)</span>弭目訖灑跛<span class='note-inline'>(二合)</span>囉劍[并*也]<span class='note-inline'>(并也反七十七句)</span>殺播囉弭嚲<span class='note-inline'>(七十八句)</span>播[口*履]布囉迦<span class='note-inline'>(七十九句)</span>婆<span class='note-inline'>(二合)</span>虎薩埵散怛底<span class='note-inline'>(八十句)</span>鉢[口*履]播者迦<span class='note-inline'>(八十一句)</span>薩嚩摩囉儞訥瑟䋾<span class='note-inline'>(八十二句)</span>鉢<span class='note-inline'>(二合)</span>羅沫娜迦<span class='note-inline'>(八十三句)</span>薩嚩悉[亭*夜]舍<span class='note-inline'>(八十四句)</span>鉢理布囉迦<span class='note-inline'>(八十五句)</span>㫊鼻詵者覩[牟*含]<span class='note-inline'>(牟含反八十六句)</span>薩嚩嚲陀誐跢鼻曬罽<span class='note-inline'>(八十七句)</span>薄伽<span class='note-inline'>(上)</span>畔<span class='note-inline'>(八十八句)</span>㫊暮伽<span class='note-inline'>(上)</span>嚩惹[合*牛]㤄<span class='note-inline'>(八十九句)</span>南謨窣覩羝<span class='note-inline'>(九十句)</span>莎<span class='note-inline'>(桑邑反)</span>嚩訶<span class='note-inline'>(九十一句)</span></p>
<p>大奮怒王心真言</p>
<p class="dharani">唵<span class='note-inline'>(同上呼)</span>弭訖<span class='note-inline'>(二合)</span>[口*履]嚲<span class='note-inline'>(一)</span>鄧瑟吒<span class='note-inline'>(知禮反)</span>囉<span class='note-inline'>(二)</span>㫊暮伽<span class='note-inline'>(上)</span>縒麼耶<span class='note-inline'>(三)</span>㫊鼻詵者<span class='note-inline'>(四)</span>薩嚩那暮伽<span class='note-inline'>(上五)</span>鼻曬迦<span class='note-inline'>(六)</span>[合*牛][合*牛]<span class='note-inline'>(七)</span>弭[口*履]弭履<span class='note-inline'>(八)</span>莎<span class='note-inline'>(同上)</span>嚩訶<span class='note-inline'>(九)</span></p>
<p>爾時觀世音菩薩摩訶薩說斯真言時其補陀洛山觀世音宮殿六返震動。一切諸大龍王種族悉皆惶懼。一切諸天曼拏羅神皆大歡喜。一切眾惡毘那夜迦藥叉羅剎種種鬼神為火燒惱。一切魔眾惡心俱息。一切地獄有情受苦皆得解脫。一切有情罪垢病苦盡皆消滅。於虛空中雨於諸天眾妙寶華。繽紛亂墜供養諸佛。</p>
<p>爾時十方剎土三世一切諸佛。一切菩薩摩訶薩一切壇神。一時歌讚觀世音菩薩摩訶薩曰。善哉善哉大悲者。能善說此大奮怒王真言三昧耶。此三昧耶能會一切如來祕密種族真實大奮怒王三昧耶。當願重說此大奮怒王真言曼拏羅印成就三昧耶。爾時觀世音菩薩摩訶薩。復白佛言世尊。是大奮怒王真言曼拏羅三昧耶。縱廣五肘如法圖飾。標郭界院開廓四門。彩色筆盞皆淨新好。畫匠畫時出入淨浴著淨衣服。內院當中畫大金輪。當輪心上寶蓮華座。上釋迦牟尼如來作說法相面西而坐。右大奮怒王觀世音菩薩。左執金剛祕密主菩薩。大奮怒王觀世音座後。憍理菩薩手執蓮華。次半拏羅婆徙儞白衣觀世音菩薩手執蓮華。次摩訶濕廢多白身觀世音菩薩。一手執如意寶杖一手執澡罐。是諸菩薩而坐蓮座。次一髻羅剎女神面目可畏。蛇為瓔珞身有六臂。右一手執金剛杵。一手持羂索一手持曲刀。左一手持鉞斧一手持皿鉢。一手以大指捻無名指根下文。其中指無名指小指。急握大指作拳。頭指直竪作期剋印。半加趺坐身披象皮。次院開敷蓮華臺上。一切諸印繞火光焰。東門可畏眼金剛。一手把杵一手揚掌半加趺坐。南門毘那夜迦頭金剛。身有四臂。一手執杵一手持鉞斧。一手執羂索一手持三叉戟半加趺坐。西門蓮華種族度底使者。一手把白拂一手伸於膝上半加趺坐。北門金剛種族大頂金剛王。一手執羂索一手把杵半加趺坐。如是諸神身出光焰。次院一切天印繞火光焰。四門四角寶閼伽瓶。口出蓮華蒲桃朵葉金剛杵頭。於其院界金剛標郭幡華莊嚴。西門置七寶瓶。滿盛白栴檀香欝金香龍腦香水。裏置七寶帛蓋其上。依法加持香華香水飲食果子塗香燒香酥燈油燈。供養諸佛菩薩真言明神。淨嚴身服食三白食結印護身。西門作法召請結所。依不空王觀世音相。以一切法任持智印金剛身語心印。入真言字輪輪攝觀世音相。觀自在智平等輪光三昧耶。誦持神通解脫心陀羅尼真言。當請十方剎土三世一切如來。攝受加被此曼拏羅印三昧耶。誦大奮怒王真言。加持香水瓮。是真言者教誨請法者。三昧耶加持散華灌頂受三昧耶。入是壇者當入一切如來種族灌頂曼拏羅三昧耶。證見一切不空種族一切曼拏羅印成就三昧耶。一切厄障盡皆消滅。一切如來種種功德當得相應。一切真言明仙大轉輪王恭敬祐護。一切天龍八部鬼神愛樂恭敬。一切真言明神常為恃怙。一切行惡天龍八部人非人等。欲起障惱惡心自滅。</p>
<p>世尊是大奮怒王成就三昧耶者。銀造大奮怒王觀世音菩薩。身長橫量十六指量。三面四臂。正中大面熙怡瞬目眉間一眼。左面顰眉怒目可畏眉間一眼。右面顰眉努目狗牙上出。極大可畏眉間一眼。三首寶冠冠有化佛。一手執蓮華一手把羂索。一手持曲刀一手執三叉戟。結加趺坐蓮華座上。身佩光焰。天妙衣服寶珠瓔珞。耳璫環釧種種莊嚴。右銀多羅菩薩執持蓮華半加趺坐。左銀不空明王菩薩。掌持七寶半加趺坐。華冠衣服瓔珞環釧。種種莊嚴坐蓮華座。觀世音右銀作真言者。長跪而坐。一手把香爐一手執數珠瞻仰菩薩。像造飾已。如法當以白栴檀香泥摩壇潔飾。白栴檀香泥欝金香泥沈水香泥畫開蓮華像置臺上。依法承事恭敬供養。常依不空王觀世音相。以一切法任持智印金剛身語心印。入真言字輪輪攝觀世音相觀自在智平等輪光三昧耶。誦持神通解脫心陀羅尼真言。大奮怒王真言。加持銀像。身現神通軀目瞻動。放大光明伸手摩頂。讚言善哉善哉善男子。我今為汝真實成就一切勝願。持真言者於時身上亦出光明。得此相者則證神通三昧耶。當得不空無垢廣大光明大真言仙稱歎三昧耶。於六十八百千大真言仙三昧耶。而最為最。壽命七十二那庾多百千大劫。受此劫終於夜曉時。則得證成阿耨多羅三藐三菩提故。其所世界歘然變如安樂國土。復得增壽無量無邊阿僧祇劫。闡揚不空神通解脫心陀羅尼真言大曼拏羅印三昧耶種種法門。又法精潔加持於身。每日六時誦持大奮怒王真言。中無間闕滿三十六旬。得觀世音現身。與證世間真言壇印之法。印捺囉羅惹法功巧法。戲弄人法縶縛法。調伏法幻化法。自護護他法安怛陀那法。取伏藏法作金銀法。騰空法履水如地法。禁火禁刀法起活故人法。召日天月天法治。諸病法。呼召一切天龍藥叉羅剎人非人法。止賊法除蓋障法皆得成就。謂為有情生諸福聚。又法按像足上。誦大奮怒王真言者。所有過去積集善根。盡皆來集當得富饒。若每晨時瞻觀像面。誦大奮怒王真言者。得諸貴人恭敬供養。若把像腰誦大奮怒王真言者。當便省憶過去生事。又把像腰誦大奮怒王真言者。世人敬愛念如所願。若加持寶冠戴置頂上。譡受一切如來大灌頂法。若把像膝誦大奮怒王真言者。一切金剛當自歸伏力如金剛。若按像頂誦大奮怒王真言者。當得夢見十方三世一切如來摩頂祐護。不入三塗得不退地。得諸如來功德蘊門。若像右耳邊誦大奮怒王真言者。便得世間富貴圓滿。若像左耳邊誦大奮怒王真言者。則得一切藥叉羅剎恭敬給侍。若奮目瞤睛觀毘沙門像面。誦大奮怒王真言者。則得毘沙門王樂為使護。若奮目瞤睛觀功德天面。誦大奮怒王真言者。則得功德天供養祐護。若加持鉢滿盛飲食。置文殊師利菩薩前。以手洝覆鉢上。誦奮怒王真言加持。當以飲食分為四分。一分供養文殊師利菩薩。一分供養釋迦牟尼佛。一分供養觀世音菩薩。一分分為二分。一分自喫一分溥施一切沙門婆羅門一切人民。食此食者皆得除滅十惡五逆一切蓋障。世諸病惱盡皆消滅。當生之處證宿命智。若能日日作此法者。速得除滅一切障累。漸得聰悟解深法門。口氣香潔如優鉢羅華。福壽增圓無諸夭疾。當證菩提。</p>
</div>
<div class='div-pin'><a id='mulu72' />
<p class='h1'>一切種族壇印品第四十八之一</p><p>世尊復有不空王會通一切如來種族曼拏羅印三昧耶。此三昧耶皆是毘盧遮那如來而演說之。亦是一切不空羂索一切曼拏羅印三昧耶中。為最無上三昧耶。若有見聞蠲眾垢障。若有人能每日如法結此印者。則得摧壞一切藥叉羅剎毘那夜迦諸惡鬼神。皆為火燒身心惶怖悶亂于地。四散馳走當遠此界。常得十方三世一切諸佛菩薩摩訶薩。三十三天一切天眾而皆集護。二十八部龍神鬼等亦常會集。結此印處。則是一切諸佛制多。亦是一切諸佛轉大法輪金剛道場。滅餘十惡五逆一切罪障。增長一切菩提福聚威德善根。</p>
<p>不空羂索印</p>
<p>合腕仰掌。以二頭指各屈捻大拇指頭上。其二中指二無名指。竪頭相去三寸。其二小指各反㧙。在無名指中節背上。此印三昧作修諸法皆不空過。所得福聚。等見諸佛菩薩功德。</p>
<p>不空供養印</p>
<p>合腕以二中指二無名指二小指。並屈合頭相拄。當開掌內二寸半量。其二頭指各直竪伸。頭相去三寸。其二大拇指。各竪伸二頭指裏。頭去二頭指二中指三分之間。此印三昧供養十方三世一切諸佛菩薩摩訶薩。則得無上最勝供養福蘊之門。</p>
<p>不空鉤印</p>
<p>合腕改屈二無名指頭如鉤。搏中指中節側上。相著頭不相著。以二小指直伸。頭相去三寸。其二中指合頭相拄。二頭指二大拇指准前直伸。此印三昧鉤證十方一切諸佛種種三昧菩提心法。成就不空解脫果故。</p>
<p>不空法界清淨印</p>
<p>准第三印。唯改屈右頭指頭。搏中指中節側上。餘並准前。此印三昧能動大地。於虛空中雨種種華供養諸佛。</p>
<p>不空大摧碎印</p>
<p>合腕屈二中指頭如鉤。其二無名指竪頭相拄。二大拇指二頭指二小指。准前第三印直竪伸之。此印三昧力能摧破一切地獄。有情劇苦盡皆消滅。</p>
<p>不空摩尼寶印</p>
<p>合腕二中指微屈頭相拄。二無名指頭微屈相去寸半。出二中指頭。二大拇指側附頭指。邪伸二頭指。微少屈。頭相去三寸。二小指向外竪伸。頭相去四寸。此印三昧出現無量種色光明。供養十方一切諸佛菩薩海眾。</p>
<p>不空禮拜印</p>
<p>合腕以二中指二無名指二小指。相並合頭相著。二頭指直伸相去二寸半。二大拇指各頭指裏直竪伸之頭相去一寸。此印三昧入壇禮拜。請佛供養念誦行道。皆以為首供養諸佛菩薩海眾。</p>
<p>不空結大界印</p>
<p>仰左手以大拇指頭。橫押頭指中指無名指小指胛上作孔。覆右手以頭指中指無名指小指。入左手五指虎口中。其大拇指從左手下入掌中。橫押頭指中指無名指小指胛上。兩相鉤握為拳。此印三昧結界護身力如金剛。不為一切毘那夜迦之所損害。</p>
<p>不空拳印</p>
<p>二手大拇指各捻無名指根文側上。各以中指無名指小指。握大拇指作拳。各以頭指直伸。各搏胸脇。此印三昧力能堅固大菩提心。慈悲相應一切如來加被祐護。</p>
<p>如是九印乃是不空大力印三昧耶。能除一切五無間罪。當入十方一切淨土。能會十方三世一切如來種族印三昧耶。而出現故。此印是毘盧遮那如來之所說故。觀世音觀護讚歎。若有人常結此印者。速得六波羅蜜相應圓滿。</p>
<p>大奮怒王棓印</p>
<p>起斜立身。以二手四指。右押左相叉入掌中。急握作拳。二大拇指雙押二頭指中節側上。以印頂上伸臂向上。此印三昧摧伏一切大奮怒王悉皆壞散。</p>
<p>大奮怒王期剋印</p>
<p>作丁字立。二手大拇指各捻無名指根側文。各以中指無名指小指。急握大拇指為拳。頭指各直伸之。以左手按腰側上。頭指向前伸之。右手當胸直竪。以頭指面側向外。作期剋勢。此印三昧摧伏一切諸惡龍神藥叉羅剎阿素落王毘那夜迦。一切神鬼作障礙者。皆當散壞。亦能摧滅十惡五逆一切重罪。盡皆蠲除。</p>
<p>大奮怒王頂印</p>
<p>右手大拇指入左手虎口中。與頭指中指無名指小指。急握左手大拇指。頭指中指無名指小指作拳。其左手大拇指。入右手虎口中。與頭指中指無名指小指。握右手大拇指。頭指中指無名指小指作拳。此印三昧結界灌頂祐護於身。會通一切諸法處用。</p>

<p class='juan'>不空羂索神變真言經卷第二十二</p></div>
</div><!-- end of div[@id='body'] -->
</body></html>