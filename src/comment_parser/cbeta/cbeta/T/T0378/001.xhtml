<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說方等般泥洹經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 378 [No. 379]
<p class='juan'><a id='mulu1' />佛說方等般泥洹經卷上</p><p class="byline">西晉月氏三藏竺法護譯</p>
<div class='div-pin'><a id='mulu2' />
<p class='h1'>哀泣品第一</p><p>聞如是：</p>
<p>一時佛遊鳩夷那竭國雙樹間力士所生處。時佛欲般泥洹，告賢者阿難言：「多陀竭出於<span class='corr'>世</span>間，般泥洹時本瑞云何？如今日寧見聞叢樹間感應不乎？答吾所問。」爾時阿難以偈答佛言：</p>

<div class="lg regular" style="margin-left:1em;"><div class='lg-row'>「願聽我所夢，　其色近可怪，</div>
<div class='lg-row'>憶夜之所見，　心竊為危懼。</div>
<div class='lg-row'>夢此閻浮提，　有樹生甚奇，</div>
<div class='lg-row'>七寶雜<span class='corr'>挍</span>成，　花實常豐茂，</div>
<div class='lg-row'>覆蓋佛世界，　其蔭清且涼，</div>
<div class='lg-row'>開發踊躍意，　滅除眾憂病，</div>
<div class='lg-row'>上行高無極，　姿好亦無數，</div>
<div class='lg-row'>見者眼清淨，　聞者耳徹聽。</div>
<div class='lg-row'>樹出無量音，　清淨之法音，</div>
<div class='lg-row'>具足空寂滅，　則令一切安。</div>
<div class='lg-row'>其樹奮大光，　遍照東方剎，</div>
<div class='lg-row'>其數如恒沙，　諸佛之國土；</div>
<div class='lg-row'>亦照於十方，　蠕動荷救護，</div>
<div class='lg-row'>一切蒙光者，　安隱難思議。</div>
<div class='lg-row'>樹出眾名香，　器有百種分，</div>
<div class='lg-row'>其有聞香者，　終不歸惡道；</div>
<div class='lg-row'>地獄以畜生，　及在餓鬼路，</div>
<div class='lg-row'>於彼聞是香，　疾得生善處。</div>
<div class='lg-row'>大樹德如是，　苞潤眾生類，</div>
<div class='lg-row'>忽然於樹間，　沒于力士地。</div>
<div class='lg-row'>於時無數千，　群萌不可計，</div>
<div class='lg-row'>悲泣悉哀慕，　如盲失其目，</div>
<div class='lg-row'>不復聽其聲，　亦不見樹形，</div>
<div class='lg-row'>猶不聞其香，　虛劣若飢人。</div>
<div class='lg-row'>恐懼衣毛竪，　畏怖情使然，</div>
<div class='lg-row'>於夜夢如是，　願尊為解說。」</div>
</div><p>爾時淨居天子、釋、梵、四天王、魔子導師，各與八十那術之眾，俱到力士所生處叢樹間，前詣佛所，稽首作禮却住一面，同時舉聲為賢者阿難說偈言：</p>

<div class="lg regular" style="margin-left:1em;"><div class='lg-row'>「尊天今滅度，　阿難豈知耶？</div>
<div class='lg-row'>嗚呼感戀毒，　佛將般泥曰。</div>
<div class='lg-row'>大鎧翳無明，　佛今欲滅度，</div>
<div class='lg-row'>世尊般泥洹，　違遠於擁護。」</div>
</div><p>於是佛為諸天子、釋、梵、四天王、魔子導師說偈言：</p>

<div class="lg regular" style="margin-left:1em;"><div class='lg-row'>「汝等勿愁憂，　所夢無有異，</div>
<div class='lg-row'>我於雙樹間，　今當般泥洹。</div>
<div class='lg-row'>樹中之最樹，　奇妙難可量，</div>
<div class='lg-row'>光香甚殷盛，　沒於叢樹下。</div>
<div class='lg-row'>世尊譬大樹，　復在叢樹中，</div>
<div class='lg-row'>寢處無有識，　如火得水消。</div>
<div class='lg-row'>萬物皆無常，　法起當有滅，</div>
<div class='lg-row'>世雄之所了，　是故為人說。</div>
<div class='lg-row'>阿難知之乎？　佛尊猶泥曰，</div>
<div class='lg-row'>造迦利比丘，　智通度彼岸。</div>
<div class='lg-row'>阿難汝今往，　告勅釋須檀，</div>
<div class='lg-row'>尊者阿那律，　徹視度無極。</div>
<div class='lg-row'>阿難行告語，　拘絺迦旃延、</div>
<div class='lg-row'>分褥文陀弗、　菩提及摩夷、</div>
<div class='lg-row'>須菩提面王、　善來覺薄拘、</div>
<div class='lg-row'>難陀羅雲停、　度知際馬師，</div>
<div class='lg-row'>一切諸比丘，　來度恐畏者，</div>
<div class='lg-row'>疾去悉告語，　令知我泥曰。」</div>
</div><p>爾時阿難以偈答世尊言：</p>

<div class="lg regular" style="margin-left:1em;"><div class='lg-row'>「我身已疲極，　譬如飢羸人，</div>
<div class='lg-row'>聞佛泥曰故，　愁慘不自勝，</div>
<div class='lg-row'>其身無有力，　口亦不能言，</div>
<div class='lg-row'>志意加怯劣，　世眼云何行？</div>
<div class='lg-row'>不任告尊者，　今世不可念，</div>
<div class='lg-row'>適見便不現，　永失於擁護，</div>
<div class='lg-row'>無護甚勤苦，　何忍任往告？</div>
<div class='lg-row'>尊老聞此問，　安能堪惶懅？</div>
<div class='lg-row'>世間大光明，　滅盡為甚疾，</div>
<div class='lg-row'>棄世亦何速，　厄難遂盲冥。</div>
<div class='lg-row'>不任詣長老，　陳此酸毒事，</div>
<div class='lg-row'>正覺願更遣，　無有愁慼者。」</div>
</div><p>於是佛為阿難說偈：</p>

<div class="lg regular" style="margin-left:1em;"><div class='lg-row'>「阿難巨億大，　啼泣感悲哀，</div>
<div class='lg-row'>宮殿難檀廬，　空虛無人天，</div>
<div class='lg-row'>宣告諸比丘，　侍者之常業，</div>
<div class='lg-row'>泥曰後來者，　得無益哀酷。」</div>
</div><p>爾時賢者阿那律於須彌山頂，為忉利諸天廣講法語。見諸大尊神妙天子各從宮殿遑遑不安，阿那律心念言：「此諸天子何故棄捨天妓之娛，擾擾上下或飛或走，眷屬離散其處空虛忽不復現？」時阿那律從須彌頂遙見寶積山下之地，於是阿那律立須彌頂舉聲以偈讚歎佛言：</p>

<div class="lg regular" style="margin-left:1em;"><div class='lg-row'>「導利於群<span class='corr'>黎</span>，　施世之安隱，</div>
<div class='lg-row'>正覺為眾祐，　云何便泥曰！</div>
<div class='lg-row'>嗚呼世尊喻父母，　為世之眼除諸冥，</div>
<div class='lg-row'>為世良醫療眾病，　今世尊雄便泥曰。</div>
<div class='lg-row'>見婬怒人如放逸，　覺悟愚癡斷生死，</div>
<div class='lg-row'>為法尊上傷慳貪，　令離瞋諍立大道。</div>
<div class='lg-row'>天中天尊右金臂，　枚拭一切授正戒，</div>
<div class='lg-row'>佛動是國六震地，　周遍世界聞大音。</div>
<div class='lg-row'>如大石山一旦崩，　其音宣廣聞者悸，</div>
<div class='lg-row'>世雄如是今泥曰，　音暢遐方聞摧悴，</div>
<div class='lg-row'>魔兵興惡若干變，　金剛器械不可數，</div>
<div class='lg-row'>有戴大山或持火，　世雄威光毛不動，</div>
<div class='lg-row'>降伏怒害魔官屬，　得甘露跡無憂懼，</div>
<div class='lg-row'>便轉法輪解四諦，　今日尊雄便泥曰。</div>
<div class='lg-row'>世尊見化無數種，　三千世界如一毛，</div>
<div class='lg-row'>能令眾生無毀害，　今日尊雄便泥曰。</div>
<div class='lg-row'>今天中天為來入，　至于力士所生地，</div>
<div class='lg-row'>五百眷屬圍繞佛，　於雙樹間便泥曰。</div>
<div class='lg-row'>佛天中天百世來，　奉行四禪開度人，</div>
<div class='lg-row'>所修行道闡甘露，　我最後見佛泥曰。</div>
<div class='lg-row'>所遊往來無生死，　其惠布施無悔恨，</div>
<div class='lg-row'>其奉正戒無諛諂，　我最後見佛泥曰。</div>
<div class='lg-row'>於億劫中那術數，　所為精進無過者，</div>
<div class='lg-row'>忍辱無量譬若地，　我今後見佛泥曰。</div>
<div class='lg-row'>佛天中尊所生處，　供養諸覺億那術，</div>
<div class='lg-row'>致甘露跡志惟壹，　我今後見佛泥曰。</div>
<div class='lg-row'>佛天中尊所生處，　智慧第一了三達，</div>
<div class='lg-row'>十方世雄無罣礙，　今我後見佛泥曰。</div>
<div class='lg-row'>大力有十等一切，　通無與等立金剛，</div>
<div class='lg-row'>求比難比無殊者，　我今後見佛泥曰。</div>
<div class='lg-row'>十力世雄相嚴身，　所周旋處光巍巍，</div>
<div class='lg-row'>進止所歷如金摸，　我今後見佛泥曰。</div>
<div class='lg-row'>化億那術立道證，　消盡諸欲無塵垢，</div>
<div class='lg-row'>濟人生死燒勤苦，　我今後見佛泥曰。</div>
<div class='lg-row'>天億那術立虛空，　雨種種色拘文華，</div>
<div class='lg-row'>雨雜名香天芬薰，　我今後見佛泥曰。</div>
<div class='lg-row'>佛人中尊行住立，　若入都邑蹈門閫，</div>
<div class='lg-row'>盲者得眼覩諸色，　我今後見佛泥曰。</div>
<div class='lg-row'>佛人中尊蹈門時，　病者得愈懷喜踊，</div>
<div class='lg-row'>一切安隱脫勤苦，　我今後見佛泥曰。</div>
<div class='lg-row'>佛入城時拘閉解，　長得安隱自歡娛，</div>
<div class='lg-row'>愁苦休除慧最上，　我今後見佛泥曰。</div>
<div class='lg-row'>身不知老無死憂，　已脫眾礙智無雙，</div>
<div class='lg-row'>為人泰祖無過佛，　我今後見佛泥曰。</div>
<div class='lg-row'>十力世尊上忉利，　度母摩耶立妙道，</div>
<div class='lg-row'>化那術天不可計，　我今後見佛泥曰。</div>
<div class='lg-row'>第七梵天住眾疑，　佛剎其罔授道真，</div>
<div class='lg-row'>彼王自投來稽首，　我今後見佛泥曰。</div>
<div class='lg-row'>有兇暴賊罪力強，　降立害者甘露道，</div>
<div class='lg-row'>納邪術人無央數，　我今後見佛泥曰。</div>
<div class='lg-row'>調達懷毒兇恚盛，　驅作醉象力難當，</div>
<div class='lg-row'>佛於大城令調伏，　我今後見佛泥曰。</div>
<div class='lg-row'>佛於眾會法導人，　能動天地震山陵，</div>
<div class='lg-row'>大海波蕩水居擾，　我今後見佛泥曰。」</div>
</div><p>是時阿那律說此偈已，應時佛放威神令閻浮提所在比丘除大迦葉眷屬餘盡來會。三千大千世界諸天龍神、揵沓和、阿須倫、迦留羅、真陀羅、摩睺勒眾等，共到力士生地，詣佛所稽首作禮，皆大啼哭舉聲呼佛，思慕崩絕如喪父母，各各相牽共悲泣者、還顧相視共淚出者，或手相搏拍臏拍頭，或開目閉目諸根變異面頰憔悴肥色困皺，或有却行右膝著地呼嗟抆眼涕泣交橫，悲哀歎佛皆言毒痛：「嗚呼世雄！嗚呼大醫！嗚呼師子！嗚呼法王！嗚呼日月王！嗚呼覺正覺！嗚呼大光明施甘露。」無量蹟如是號咷，或有自撲而擗地者，或有覆面拍地者。爾時阿難從座起下，䠒跪累膝兩手據地，仰向視佛而說偈言：</p>

<div class="lg regular" style="margin-left:1em;"><div class='lg-row'>「見人眾號慕，　皆與悲毒俱，</div>
<div class='lg-row'>各各號哭哀，　益令我酸毒。</div>
<div class='lg-row'>譬如賈客行，　中道逢劇賊，</div>
<div class='lg-row'>逢見大火光，　若草懼焦然，</div>
<div class='lg-row'>因見熾火故，　其心為恐惶，</div>
<div class='lg-row'>意以懷悚慄，　拜天從求哀。</div>
<div class='lg-row'>我情勤無極，　憂欝焉可勝，</div>
<div class='lg-row'>又見蒸庶人，　悲叫舉兩臂，</div>
<div class='lg-row'>惟慮去來事，　願佛住一劫，</div>
<div class='lg-row'>今日何忍見，　尊人般泥曰。</div>
<div class='lg-row'>我常行求佛，　不見天中天，</div>
<div class='lg-row'>祇洹用丘空，　但覩於餘人。</div>
<div class='lg-row'>若入維耶離，　豪右問訊佛，</div>
<div class='lg-row'>無上尊所生，　我當云何答？</div>
<div class='lg-row'>無央數千人，　泣涕淚流面，</div>
<div class='lg-row'>無上釋師子，　仁今使安在？</div>
<div class='lg-row'>諸人哀哭<span class='corr'>催</span>，　無不思見佛，</div>
<div class='lg-row'>云何入大城，　違遠人中尊。</div>
<div class='lg-row'>當立於誰後？　當為誰持鉢？</div>
<div class='lg-row'>為誰掌衣被？　誰當親勸我？</div>
<div class='lg-row'>誰當為我說，　聞持是何謂？</div>
<div class='lg-row'>誰解我疑言，　阿難知如海？</div>
<div class='lg-row'>從誰聞正法，　深奧難解句？</div>
<div class='lg-row'>我當從何受，　無量興妙法？」</div>
</div><p>爾時佛告阿難：「汝為如來於雙樹間敷師子床。所以者何？多羅竭於夜半時乃般泥洹，與本願合故也。」於是阿難啼從座起，於力<span class='corr'>士</span>地雙樹下敷師子床令北首，敷已說此偈言：</p>

<div class="lg regular" style="margin-left:1em;"><div class='lg-row'>「今為大神通，　最後敷此床，</div>
<div class='lg-row'>終始不能得，　復安清淨座。</div>
<div class='lg-row'>我當何忍<span class='corr'>入</span>，　於是雙樹間，</div>
<div class='lg-row'>光明今滅度，　遠離於至尊。」</div>
</div><p>於是阿那律為阿難說偈言：</p>

<div class="lg regular" style="margin-left:1em;"><div class='lg-row'>「佛從本已說，　萬物盡無常，</div>
<div class='lg-row'>獨不得自在，　於是何為啼！」</div>
</div><p>爾時阿難以偈答阿那律言：</p>

<div class="lg regular" style="margin-left:1em;"><div class='lg-row'>「云何說是談，　仁便答我意，</div>
<div class='lg-row'>見尊般泥洹，　仁豈無憂耶？」</div>
</div><p>於是阿那律以偈答阿難言：</p>

<div class="lg regular" style="margin-left:1em;"><div class='lg-row'>「我見人哀危，　動與憂惱俱，</div>
<div class='lg-row'>我淚流滿目，　悲涕潺橫流。</div>
<div class='lg-row'>我亦察天人，　以天眼涕泣，</div>
<div class='lg-row'>我亦用是故，　悲叫憎悒毒。</div>
<div class='lg-row'>不用啼哭故，　便可有所得，</div>
<div class='lg-row'>是故勉喻人，　莫啼亦勿愁。」</div>
</div></div>
<div class='div-pin'><a id='mulu3' />
<p class='h1'>四童現生品第二</p><p>爾時世尊從座起入雙樹間，於師子床上右脇倚臥臥已。應時東方去此百億萬佛國有佛，號師子嚮作如來，今現在說法。其世界名解脫華。佛告阿難：「彼之世界何故名曰解脫華乎？常以七寶華遍布滿地無有空缺，其花柔軟色甚鮮好出一切香。有七寶樹以寶合成；有栴檀樹以諸栴檀共相裝挍，其色妙絕種種無數；有樹常出伎樂之音，音節和雅無量調合；有樹常出七寶之器種種具足；有樹常出眾寶瓔珞無量之飾。其國土有無數寶園，以眾七寶轉雜相成，如天所有所止宮殿，以諸如意摩尼天珠、紫磨黃金挍鏤相成，譬如第六天上所居宮殿。其菩薩大士生彼佛國者，皆離世會專尚法講，神通大聖度於無極，得諸佛法高明之慧，所問能答及離世間，所語所念常志法事，以善方便現於內明，遠諸諛諂得法會離，諸想得智慧度無極。度彼岸已具足學善權方便，常供事諸佛離於世語，但說不退轉菩薩法事。是諸菩薩不樂餘話，但議菩薩陀隣尼金剛行法三品清淨、佛功德力無所畏，是故彼界名解脫華。」</p>
<p>彼有菩薩名善思義，忽遷神命生閻浮提羅閱祇國，為王阿闍世作子。適生即便結加趺坐而說偈言：</p>

<div class="lg regular" style="margin-left:1em;"><div class='lg-row'>「吾今所以從，　師子嚮剎來，</div>
<div class='lg-row'>欲見釋師子。　正覺為在不？」</div>
</div><p>於是有他天為童子說此偈言：</p>

<div class="lg regular" style="margin-left:1em;"><div class='lg-row'>「今日人中尊，　釋師子垂衣，</div>
<div class='lg-row'>當於雙樹間，　寂然定泥曰。」</div>
</div><p>爾時童子以偈答天言：</p>

<div class="lg regular" style="margin-left:0em;"><div class='lg-row'>「吾從東方來，　經百億萬剎，</div>
<div class='lg-row'>至於釋師子，　欲聽聞上法。</div>
<div class='lg-row'>今日人中尊，　當寂取泥曰，</div>
<div class='lg-row'>至此吾有緣，　不以無緣到。</div>
<div class='lg-row'>今日吾來至，　佛當般泥曰，</div>
<div class='lg-row'>天上及世間，　當憂何況我，</div>
<div class='lg-row'>發意頃不住，　即欲往見佛，</div>
<div class='lg-row'>吾來至於此，　有益不唐舉，</div>
<div class='lg-row'>佛興難可值。」　故啟大王言：</div>
<div class='lg-row'>「無得為放逸，　當詣多陀竭，</div>
<div class='lg-row'>億百千劫中，　時有一佛起，</div>
<div class='lg-row'>於德化當知，　<span class='corr'>無</span>枉眾庶民。</div>
<div class='lg-row'>今日於大王，　諫寤國之尊，</div>
<div class='lg-row'>放意從欲故，　云何絕父命，</div>
<div class='lg-row'>習近惡知識，　調達則大賊。</div>
<div class='lg-row'>王從受彼教，　斷絕父之命，</div>
<div class='lg-row'>起於吾我想，　癡欲造逆害。</div>
<div class='lg-row'>王父為法行，　則佛之子孫，</div>
<div class='lg-row'>王已得其罪，　為犯於逆事，</div>
<div class='lg-row'>以故墮沈冥，　阿鼻摩地獄。</div>
<div class='lg-row'>喜意淨信佛，　便當得解脫，</div>
<div class='lg-row'>然後為人尊，　即可得正覺。</div>
<div class='lg-row'>佛般泥曰已，　正覺雖復見，</div>
<div class='lg-row'>但能得供養，　於無我舍利。</div>
<div class='lg-row'>吾不以欲故，　來到於此國，</div>
<div class='lg-row'>大王見忍從，　我欲往見佛。</div>
<div class='lg-row'>今日夜半時，　世尊當泥曰，</div>
<div class='lg-row'>吾從師子嚮，　聞佛說如是，</div>
<div class='lg-row'>我欲見佛故，　故至此忍界。</div>
<div class='lg-row'>敬謝中外親，　諸家且自安，</div>
<div class='lg-row'>我當往覲佛，　神通生死盡，</div>
<div class='lg-row'>欲見佛者俱，　前侍尊泥曰。」</div>
</div><p>於是王阿闍世以偈告子言：</p>

<div class="lg regular" style="margin-left:1em;"><div class='lg-row'>「子汝且忍於是夜，　我當求勇并力往，</div>
<div class='lg-row'>力士之土去此遠，　不可便以車乘至。」</div>
</div><p>爾時童子以偈答父王阿闍世言：</p>

<div class="lg regular" style="margin-left:1em;"><div class='lg-row'>「我精進力甚眾多，　發意之頃便能來，</div>
<div class='lg-row'>是夜能越無數劫，　我不懈怠如大王。</div>
<div class='lg-row'>我今日夜所從來，　亦不可計甚長遠，</div>
<div class='lg-row'>超越中間無數國，　力士之處何足言。」</div>
</div><p>爾時童子從座下，步行出羅閱祇大城，便說偈言：</p>

<div class="lg regular" style="margin-left:1em;"><div class='lg-row'>「其欲生天離地獄，　欲得名聞為尊雄，</div>
<div class='lg-row'>可疾隨我後從來，　當前詣佛最泥曰。」</div>
</div><p>童子適出羅閱祇大城說此偈已，應時城中二萬人，無數億天龍鬼神、揵沓和、阿須倫、迦留羅、真陀羅、摩睺勒來會於是，與若干之眾圍繞，共到力士生地雙樹間至佛所。</p>
<p>爾時佛於師子床上右脇倚臥。時南方去此五十萬佛國有佛，號寶積示現如來，今現在說法。其世界名寶種。彼有菩薩名曰喜信淨，忽遷神命生閻浮提舍衛大城，為師子長者作子。適生，即便結加趺坐說此偈言：</p>

<div class="lg regular" style="margin-left:1em;"><div class='lg-row'>「所以手足施，　及用耳與鼻，</div>
<div class='lg-row'>至于億世中，　忍以頭為惠。</div>
<div class='lg-row'>勇惠施無懼，　妻婦及男女，</div>
<div class='lg-row'>欲度一切故，　釋尊豈在不？</div>
<div class='lg-row'>所以億劫中，　肌肉施於人，</div>
<div class='lg-row'>欲度眾生故，　世眼為在不？」</div>
</div><p>於是師子長者即恐懼衣毛為竪，以偈問子言：</p>

<div class="lg regular" style="margin-left:1em;"><div class='lg-row'>「為天揵沓和、　鬼神真陀羅？</div>
<div class='lg-row'>嬰孩能讚歎，　辯才說妙言。</div>
<div class='lg-row'>中外皆怪怖，　小大馳四散，</div>
<div class='lg-row'>吾用聞佛聲，　是故獨不去。」</div>
</div><p>爾時童子以偈答父言：</p>

<div class="lg regular" style="margin-left:1em;"><div class='lg-row'>「我為天亦龍，　亦鬼真陀羅，</div>
<div class='lg-row'>我為天中天，　亦為人長者。」</div>
</div><p>於是師子長者以偈問子言：</p>

<div class="lg regular" style="margin-left:1em;"><div class='lg-row'>「用聞是語故，　子益令我疑，</div>
<div class='lg-row'>所歎乃如是，　使我增恐懼。</div>
<div class='lg-row'>云何為天龍？　何鬼揵沓和？</div>
<div class='lg-row'>何謂天中天？　何謂子為人？」</div>
</div><p>爾時童子以偈答父言：</p>

<div class="lg regular" style="margin-left:1em;"><div class='lg-row'>「南方有佛名，　寶積如來尊，</div>
<div class='lg-row'>我從彼剎來，　今至此佛國。</div>
<div class='lg-row'>怒害我為釋，　為六天亦然，</div>
<div class='lg-row'>若苦則為梵，　亦作轉輪王，</div>
<div class='lg-row'>於彼咸龍像，　為神至於此，</div>
<div class='lg-row'>鬼色揵沓和，　長者當了是。</div>
<div class='lg-row'>我當為一切，　哀傷設擁護，</div>
<div class='lg-row'>致得天人尊，　覺則為上度。</div>
<div class='lg-row'>我所化亦久，　從劫至億劫，</div>
<div class='lg-row'>終無有盡時，　長者我欲去。」</div>
</div><p>童子白父言：「寶積示現如來所說當學，不當習諸入之事，所修當念行廣大之業。菩薩有三法行，疾得阿惟越致無上正真道。何等為三？一者種種深覺、二者入無數意、三者念要句三昧，是為三法行，菩薩疾得阿惟越致無上正真道。」於時師子長者告子言：「我未知是處。」</p>
<p>童子以偈現說其處：</p>

<div class="lg regular" style="margin-left:1em;"><div class='lg-row'>「深慧難曉亦難了，　世間皆疑於是句，</div>
<div class='lg-row'>一切了知是義者，　唯獨有佛多陀竭。</div>
<div class='lg-row'>佛所解句無瑕穢，　已有無想為上智，</div>
<div class='lg-row'>其無思念清淨道，　不行想行是謂智。</div>
<div class='lg-row'>無央數意無有意，　心之所入志寂定，</div>
<div class='lg-row'>無所入者是謂意，　此意則為見一切。</div>
<div class='lg-row'>金剛三昧得上覺，　於是之句無入句，</div>
<div class='lg-row'>我立於信妙金剛，　此之句跡謂上要。</div>
<div class='lg-row'>彼斷要者不為信，　佛讚信法為持最，</div>
<div class='lg-row'>是一切法為如空，　習行三昧得為佛。</div>
<div class='lg-row'>一切所知無有智，　一切所行無有行，</div>
<div class='lg-row'>一切所學無有學，　一切所說無有說。</div>
<div class='lg-row'>深入慧者無法想，　入於寂定無寂想，</div>
<div class='lg-row'>雖成覺道無覺想，　度脫人民無人想。</div>
<div class='lg-row'>是之勇猛離見罔，　皆覺了究深道事，</div>
<div class='lg-row'>入於一切生死海，　度脫群萌諸起滅。」</div>
</div><p>於是童子說此偈已，師子長者及二百人具足發無上正真道意，應時得不起法忍。八億天發無上正真道意，即立不退轉地，成無上正真道。四那術人遠塵離垢得諸法眼淨。爾時童子便說偈言：</p>

<div class="lg regular" style="margin-left:1em;"><div class='lg-row'>「吾不徒爾來，　有勸釋尊教，</div>
<div class='lg-row'>度脫無億數，　令發佛道意。</div>
<div class='lg-row'>於釋師子法，　懷來宣善義，</div>
<div class='lg-row'>立人於忍地，　無得不退轉。</div>
<div class='lg-row'>我立父兄弟，　諸家於佛道，</div>
<div class='lg-row'>八億諸天人，　皆命悉大乘。</div>
<div class='lg-row'>我為一切人，　除其貧窶行，</div>
<div class='lg-row'>我為得法利，　難計難思議。」</div>
</div><p>爾時童子說此偈已，與父母及百千億人，無數億天龍神、揵沓和、阿須倫、迦留羅、真陀羅、摩睺勒眷屬圍繞，往到力士生地詣佛所。</p>
<p>是時佛於師子床上右脇倚臥。時西方去此八十億萬佛國有佛、號妙樂如來、今現在說法。其世界名樂園。彼有菩薩名曰空無、忽遷神命生閻浮提、於波羅奈城為須福長者作子。適生便結加趺坐說此偈言：</p>

<div class="lg regular" style="margin-left:1em;"><div class='lg-row'>「法本為空無，　欲有則為著，</div>
<div class='lg-row'>不得脫勤苦，　常立於憒惱。</div>
<div class='lg-row'>法為不可得，　是謂為定止，</div>
<div class='lg-row'>亦盡亦無盡，　彼為悉無有。</div>
<div class='lg-row'>空者不智習，　亦不無有習，</div>
<div class='lg-row'>彼若無因緣，　何從有所緣？</div>
<div class='lg-row'>彼所可說法，　深寂亦難解，</div>
<div class='lg-row'>釋師子人尊，　正覺為在不？</div>
<div class='lg-row'>大師子震吼，　梵音無起滅，</div>
<div class='lg-row'>今日於樹間，　光日沒不現。</div>
<div class='lg-row'>佛於眾僧中，　譬如月盛滿，</div>
<div class='lg-row'>諸人不復見，　世雄說法時。</div>
<div class='lg-row'>佛於眾僧中，　如踞須彌頂，</div>
<div class='lg-row'>世尊不復樂，　出入於城中。</div>
<div class='lg-row'>為天世吼道，　說空無我法，</div>
<div class='lg-row'>一切不復得，　聞服大音聲。</div>
<div class='lg-row'>離吾無有我，　讚唱於空法，</div>
<div class='lg-row'>今世尊泥曰，　寢疾於樹間。」</div>
</div><p>爾時童子說此偈已，應時波羅奈大城中十萬人同時舉聲俱讚歎言：「未曾有也。此幼童子乃能有是深智慧意、智慧入、智慧光明、智慧清淨、智慧高明，說上妙偈，生而逮忍嚮慧權慧，其處難及所未甞有，其身未長乃有大力。譬如目見如來正覺。願令我等智慧如是。」童子曰：「仁等！真願是智慧，當願如佛之智慧。微妙無合會、寂無與等者，離諸所有、高明無損，致諸行法一切善本。一切諸佛力無所畏，立於大慈大哀。仁等！當願得此智慧。我今與仁當共發無上正真道意。」應時大眾俱發無上正真道意，尋為說法皆立不退轉，成無上正真道。「仁等已發大道意，便可共往見如來、無所著、等正覺。」於是童子與父母及十萬人，無數億天龍鬼神、揵沓和、阿須倫、迦留羅、真陀羅、摩睺勒眷屬圍繞，到力士生地詣佛所。</p>
<p>是時佛於師子床上右脇倚臥。時北方去此六十四萬億佛國有佛，號覺跡如來，今現在說法。其世界名華跡。彼界及樹華實，晝夜常出覺華行之音。諸天龍鬼神、揵沓和、阿須倫、迦留羅、真陀羅、摩睺勒其聞音者，皆立覺跡之道行。彼如來有是德，其有人見覺跡行光明者，皆得不退轉無上正真道。彼如來本願之所致。佛語阿難：「覺跡如來華跡世界無求二道者，亦不教人求，亦不為弟子緣覺之乘也，但學大乘亦教勸人。」佛言：「覺跡如來作佛已來六十萬四千劫，無弟子緣覺眾，唯有菩薩眾。譬如轉輪聖王其子眾多，以子為臣、子為門監、子為侍者。覺跡如來國亦如是，唯以諸菩薩為輔弼、以諸菩薩為元首、以諸菩薩為珍寶。以是故其佛國諸菩薩充滿具足為佛境界。阿難！覺跡如來世界所有豐殖熾盛安隱快樂，菩薩輻湊周遍清淨無不神通者也。以諸金剛為財物，合會所聞聞無疑結，其會所聞皆精進行，以法意會皆勤力行，勉修定意一切尊習，諸<span class='corr'>總</span>持門積於智慧平等之要。彼有菩薩名神通華，忽遷神命生閻浮提維耶離大城中，為師子主兵臣作子。適生便結加趺坐說此偈言：</p>

<div class="lg regular" style="margin-left:1em;"><div class='lg-row'>「於釋釋中尊，　善說上妙法，</div>
<div class='lg-row'>度脫億億人，　正覺為在不？</div>
<div class='lg-row'>法意所隨起，　其意不可得，</div>
<div class='lg-row'>三界無與等，　正覺為在不？</div>
<div class='lg-row'>無世尊無色，　於人無所比，</div>
<div class='lg-row'>無有與等者，　明眼為在不？</div>
<div class='lg-row'>精進度無極，　一心禪三昧，</div>
<div class='lg-row'>智慧譬如海，　正覺為在不？」</div>
</div><p>於是覺跡如來化作天象童子說偈言：</p>

<div class="lg regular" style="margin-left:1em;"><div class='lg-row'>「正覺住一劫，　當復過是數，</div>
<div class='lg-row'>正覺後故在，　可住自娛樂。</div>
<div class='lg-row'>童子且習欲，　是為大王家，</div>
<div class='lg-row'>鼓樂絃清曲，　簫成以自娛。」</div>
</div><p>爾時童子以天意想說偈，報覺跡如來言：</p>

<div class="lg regular" style="margin-left:1em;"><div class='lg-row'>「其有隨欲者，　此人則為癡，</div>
<div class='lg-row'>不了解正覺，　及佛之教誡。</div>
<div class='lg-row'>猪馬及駱駝，　狐狼之與驢，</div>
<div class='lg-row'>是輩為習欲，　非佛子所行。</div>
<div class='lg-row'>盲聾無所知，　瘖瘂不能言，</div>
<div class='lg-row'>是輩為習欲，　非佛子所行。</div>
<div class='lg-row'>飛蛾蜜蜂蠅，　馬畜不自知，</div>
<div class='lg-row'>是輩為習欲，　非佛子所行。</div>
<div class='lg-row'>假使閻浮利，　合滿其中火，</div>
<div class='lg-row'>寧墮於其中，　不習於欲事。</div>
<div class='lg-row'>樂欲以為上，　於欲何足習，</div>
<div class='lg-row'>其有稱譽欲，　是為不知法。</div>
<div class='lg-row'>不以貪欲故，　<span class='corr'>被</span>蒙見識別，</div>
<div class='lg-row'>佛化來問我，　我謂為是天。</div>
<div class='lg-row'>我從佛所聞，　法王說如見，</div>
<div class='lg-row'>今日夜半時，　世尊當泥洹。</div>
<div class='lg-row'>我當往見佛，　神通無起滅，</div>
<div class='lg-row'>欲往可共俱，　詣於尊泥洹。</div>
<div class='lg-row'>覺跡天中天，　人中尊說爾，</div>
<div class='lg-row'>得善度無極，　以光導御人。</div>
<div class='lg-row'>於百千劫中，　所建功德事，</div>
<div class='lg-row'>不如泥洹曰，　世尊之所度。</div>
<div class='lg-row'>矜覆一切者，　是世為擁護，</div>
<div class='lg-row'>今佛當泥洹，　眾生復勤苦。</div>
<div class='lg-row'>佛為一切眼，　今日當泥洹，</div>
<div class='lg-row'>是世當更遇，　值於大闇冥。</div>
<div class='lg-row'>醫王滅眾病，　今日當泥洹，</div>
<div class='lg-row'>已無人中尊，　世間甚勤苦。</div>
<div class='lg-row'>能斷一切疑，　今日當泥洹，</div>
<div class='lg-row'>是世狐疑者，　當復轉盛火。</div>
<div class='lg-row'>佛除婬怒癡，　今日當泥洹，</div>
<div class='lg-row'>是世當復值，　三火之興熾。</div>
<div class='lg-row'>為一切所敬，　天人所欽奉，</div>
<div class='lg-row'>今沒是樹間，　眾庶永無見。」</div>
</div></div>
<div class='div-pin'><a id='mulu4' />
<p class='h1'>四童品第三</p><p>是時佛於師子床上右脇倚臥。應時四方有四童子，以大功德而自莊嚴，動為感應往詣佛所。此四童子所至郡國城郭縣邑，一切人民無遠無近皆傾側瞻仰無不欣戴。此四童子經行之時，上諸天眾從四方來，雨於天華遍滿其地，於虛空中鼓億那術百千伎樂。佛爾時於四面現四師子座，於時阿難見大變化在所色像，以偈問佛言：</p>

<div class="lg regular" style="margin-left:1em;"><div class='lg-row'>「世間之光明，　誰於是四方，</div>
<div class='lg-row'>右敷師子座？　願尊為我說。</div>
<div class='lg-row'>世間之光明，　誰於是四面，</div>
<div class='lg-row'>震動一切地，　名山及大海？</div>
<div class='lg-row'>世間之光明，　誰於是四方，</div>
<div class='lg-row'>四童子之來，　為僧那大鎧？</div>
<div class='lg-row'>世間之光明，　誰於是四面，</div>
<div class='lg-row'>譬如夜半時，　月出奮其耀？</div>
<div class='lg-row'>世間之光明，　誰於是四方，</div>
<div class='lg-row'>人物一切動，　江河水波蕩？</div>
<div class='lg-row'>世間之光明，　誰於是四面，</div>
<div class='lg-row'>一切之音聲，　皆隨四童後？</div>
<div class='lg-row'>世間之光明，　誰與天神俱？</div>
<div class='lg-row'>譬如日月住，　在於虛空中。」</div>
</div><p>佛告阿難：「汝寧見四方四童來不？其威德光類面貌殊妙，神明炤燿端正無量，其行具足有四種梵音，入深施義有愧吉祥，常自羞慚以自勉成，其所至到輒度人民。有智黠眼、有威神德、有布施戒忍精進一心智慧，神通諸度無極，皆起一切戒善法義。譬如優曇鉢華，億那術百千劫難值難見。奉行無數諸佛之行，於無量億那術百千佛所殖諸德本，各從四方諸異佛剎天中所來生此閻浮提，聞我身當般泥洹，欲見我般泥洹。今日夜半如來當於力士所生地般泥洹，定般泥洹。」佛告阿難：「見此童子從東方來者不乎？姿顏溫雅光色閑妙，與無數億那術百千之眾眷屬圍繞，為億天所供養天華伎樂，來詣如來者。阿難！此童子於師子嚮作如來國來，常於彼國作轉輪王與主千世界，為一切天人講說法事，以神通慧聖賢之智，往來周旋曾無斷絕。治國積十八億歲，於十八億歲中教授十八億那術菩薩，令始發意立無所從生法忍，應時捨家行學。八十一億歲常修梵清淨之行，八十一億歲未曾知坐，八十一億歲未曾睡臥、未曾念欲、未曾念諍說、未曾念毀害，亦無欲想、亦無事想無毀害想、亦無地水火風想、亦無說想亦無虛空想、亦無男子想亦無女人想、亦無飢想亦無渴想、亦無樹想、亦無我想亦無我人想、亦無城郭想、亦無起滅想。所以者何？是菩薩大士得滅諸想三昧、空無相無願、得無起行三昧無滅三昧、得一切菩薩三昧、得越一切陀隣尼門三昧，皆得一切善權方便，得神通智慧度無極，得一切菩薩大慈哀行。於一切世界轉法輪，立一切人於無上正真道所，願轉於不退轉法輪，如是於一切有大哀令一切安隱。童子之德無數具足如是，為復精進更行上二法。何等為二？離於肉眼行彼亦無離行，說於法會行亦無說之想。如是之比曾無雜言，但詠菩薩法品。於八十億歲教授八十億那術菩薩，立於無上正真道，皆始發意悉立於不起法忍。應時八十一億那術菩薩，各各去至他方佛國天中天所。是諸佛一等以今日夜半同時於師子床上右脇倚臥，是諸世尊皆名釋迦文，皆於五濁惡世作佛。是諸佛天中天，今日中夜皆於力士生地雙樹間當般泥洹。阿難！如來皆知皆見，不以肉眼見也。復過見無央數，不啻一切弟子緣覺所不及也。阿難！若比丘、比丘尼、清信士、清信女、天龍鬼神、揵沓和、阿須倫、迦留羅、真陀羅、摩睺勒、人非人，其有聞是經法歡喜信，一發意頃，勝於供養那術佛終竟那術劫也。阿難！此童子其智慧意如是。今日於我法中，一夜所開度蠕動之類，勝舍利弗及一切弟子從本已來所教授，若一劫壽說法所不能及也。此童子所度人民功德無量乃如是。」佛告阿難：「寧見此童子從南方來者不乎？譬如夏日之光照於水中，如月盛滿有盛明也。如持寶杖捶地已出大音——譬如良工作金銀鉢，其形圓好無有瑕穢，已離於垢——出五品具足音、十品因緣音、離六十二塵音、百一品具足音、五十種具足音、十品手具足音、十品眼清淨音、奉行十六善音、八部具足音、十二事具足音、千品金銀清淨音、所信所生輒勝音、寂生金色音、離一切諸瑕音、以香作成音、所作廣生音、六品男子清淨微妙音、其種具足音、五億柔軟音、有安隱想除勤苦音、念如來<span class='corr'>有</span>歡喜想音、降伏魔力音、壞見罔音、滅諸塵勞音、有踊躍於佛想音、安隱無生想音、不退轉法輪音、安隱寂音覺音、一心法門三昧三摩越音、十力無畏音、大慈大哀音、出十嚮音，寶杖捶地出是輩聲。</p>
<p>「阿難！南方去是五十萬佛國有佛，名寶積示現如來、無所著、等正覺，今現在說法。其世界名寶種。彼世界所以名寶種，其國無眾邪異道，皆審發無上正真道真人國也，其國不聞穢濁塵勞之名也，亦不聞三念名謂婬怒癡念也，亦無男女想。所以者何？皆修清淨梵行。彼國不以揣食養身，其人唯有二食。何等為二？樂歡喜說一切智以為食；彼亦無說二事弟子緣覺乘也，但說一切智事。如是專行一行菩薩法品，天人亦諷誦此事。阿難！彼世界以是名寶種。若他方世界菩薩生彼佛國者，適生即立不退轉地及無上正真道，見無央數那術菩薩，說如來一切事、廣議菩薩法句、適生一切佛國，皆聞今日某菩薩生此佛國。阿難！我若一劫億那術劫說寶種世界一一人所行功德尚未竟，亦不可以喻說盡也，我但粗略為汝說寶種世界之德耳。喜信淨菩薩於彼神變，生閻浮提土，欲見我般泥洹時，亦欲歎其本國功德，宣彼佛之名字，為諸求菩薩道者故來，自觀意無想也。阿難！是喜信淨菩薩，本行菩薩道時，於提桓竭如來世時，轉輪聖王名秖世多。從日出至早食時，授教開度三十六億菩薩，皆令發意立不起法忍。提桓竭般泥曰已後，出下鬚髮具足，千歲中轉法輪度無數人，然後日欲入時開導具足六十億菩薩令初發意立不起法忍，應時令七十那術人漏盡意解。阿難！般泥洹經所益義如是。我若為汝說喜信淨菩薩之功德，那術劫尚未竟也。汝為喜信淨菩薩於我前敷座。所以者何？此童子行道已久心不罷厭，其有聞喜淨信菩薩名歡喜者如值佛世，何況面自見踊躍者。阿難！其有比丘、比丘尼、清信士、清信女、天龍鬼神、揵沓和、阿須倫、迦留羅、真陀羅、摩睺勒、人非人，聞是經能一發意頂戴歡喜，如來皆見是輩。吾預記是等，皆當見寶種示現如來及寶種世界諸菩薩。阿難！默持是經勿妄輕傳。所以者何？閻浮提人未曾聞是經、未暢菩薩無限之法故也。」</p>
<p>佛告阿難：「寧見此童子從西方來者不乎？舞其兩足叵俄其身，地為二反大震動，見者肅然衣毛為竪，降伏一切眾邪外道、盡却一切諸魔官屬，壞諸往見，令一切安除諸勤苦、令一切歡喜，消諸地獄餓鬼畜生，度脫一切令歸善道，以大音救濟眾生。又見西方大香交露帳來不？」「唯然天中天！已見。」「阿難！從西方來香交露者，是謂導御一切菩薩之香也。汝豈復聞西方有大音聲出不？空聲、光明聲、寂定聲、佛聲。」「唯天中天！已聞。」「阿難！此之所出四大音者，是空無菩薩緣身毛孔之所出也。四大音聲柔軟可意微妙無瑕，出是聲時令六十八億那術百千人漏盡意解，六十八億那術百千人立不起法忍，九億人立不退轉地為無上正真道，使諸佛國各二那術天遠塵離垢諸法法眼淨。阿難！西方去此八十億萬佛剎，有佛名妙樂如來、無所著、等正覺，今現在說法。其世界名樂園。阿難！彼世界所以名樂園，一切皆以佛法為樂，珍寶為人光明清淨，不退轉菩薩大士所居，清淨諸菩薩無數，無有弟子緣覺二乘也，唯學一切智乘但行佛道，諸天皆立一切智，其得音安諦，解知一切法界往來，供養諸佛天中天以萬種物，降伏眾魔力化墮見人，滅盡一切塵勞，裂壞一切魔羅網，志於法品，令一切立不退轉地。不說餘說但講一切智事，轉菩薩法品，超諸塵勞之界，無復魔行、意無恚怒，行慈悲喜護一切。一一諸毛孔出此六百不退轉法聲、菩薩法品之義，得三脫門，過於弟子緣覺之事，度於三界行一切法界，於彼世界住皆見諸佛，越一切總持法門，得諸佛之覺智、得諸菩薩之三昧，離諸惡智斷諸疑結，得諸佛身智之智，得神通度無極離於諛諂。所願轉得供養諸佛。立一切人於無上正真道，令多願人得無起度無極智。當來劫菩薩之行所立無瑕穢，發意頃現生一切諸佛前，無復生老病死啼哭愁憂。已得寂善權現三十二相裝挍其色，已得法身現於凡身，供養奉事一切諸佛，心意踊躍娛樂，智慧度於無極，樂此之樂令餘人亦然。其世界諸菩薩所行所樂如是，以故名曰樂園。復次其樂園世界，有八種交道七寶浴池，中有八味水滿其池。其水底有七寶沙，中有四種蓮華：青曰優鉢、紅曰波曇、黃曰拘文、白曰分陀利，其光色具好有無數耀。其國有八重寶樹，金樹、銀樹、瑠璃樹、水精樹、車璩樹、碼碯樹、象碯寶樹、吉祥寶樹、覺轉寶樹、舍羅塞寶樹、碧英寶樹、月光寶樹、踰日月寶樹、雜玉寶樹、阿牟勒寶樹、鳩彌勒味寶樹、赤青白色真珠樹，赤栴檀、青栴檀、黃栴檀、蒲萄酒栴檀、樂會天栴檀、作味栴檀、污勒栴檀樹，蜜香、黑妙香樹，根香莖節<span class='corr'>枝</span>葉華實各各熾盛。有果樹、器樹、衣樹、瓔珞裝飾樹、伎樂樹，其枝葉華實各亦熾盛，樹香之氣芬馥甚美，如天上所有。阿難！其世界如是，以金為交露，出柔軟音聲，其餘不可計功德亦出柔軟音，世界是故名樂園。空無菩薩於彼神變，來生於此閻浮提，欲見我般泥洹。適生度無央數人，以為佛事轉於法輪。空無菩薩從無數劫來，身體諸毛出是四大音，柔軟可意微妙無瑕。」佛言：「阿難！乃往去世有佛名無垢眼。爾時有比丘名慧樂。其比丘從佛聞四大音義，無數慧句、勤力句、處處句、眼句、天句、音句、信句、佛句、法句、僧句、師子句、金剛句、樂慧句、因緣句、導御句、遠現句、苦諦句、苦習句、苦盡句、向道句。彼於七夜常念不離是句，遠於異講心念四義，無所捨、無所起，清淨志觀壞諸見。從億數佛受是四大無數義句，住於法說，至諸郡國縣邑在人家六年，於眾中講法度無數人。阿難！爾時有魔名曰耆陀，化作龍象其眾無數，雨澆金剛墮此比丘身上令其命過。阿難！其慧樂比丘者，空無菩薩是也。用彼精進多智，六年於眾會中說法故，從無數劫已來毛孔出此柔軟可意微妙無瑕四大音聲，其一一毛度無數人。閻浮提人其聞空無菩薩名者，為得大利善慶，何況面見歡喜者。空無菩薩得無數諸度無極，故來欲見如來般泥洹。阿難！汝為空無菩薩於我前敷座，從是當得大智慧尊。」於是阿難即受教，於佛前為空無菩薩敷座。佛言：「汝用敷是座故，我般泥洹後汝於座上當一心得六通福。若不志為現清淨行者，<span class='corr'>敷</span>座之福可得恒沙之數轉輪聖王，一作聖王當一見佛，得為無上正真道最正覺。其有比丘、比丘尼、優婆塞、優婆夷、天龍鬼神、揵沓和、阿須倫、迦留羅、真陀羅、摩睺勒及餘含氣蠕動之類，聞是大清淨法，若今日見現在如來、若如來般泥洹後，為法師比丘敷座，適敷當得十座功德。何等十？一者尊者座；二者轉輪聖王座；三者釋座；四者梵座；五者第六天座；六者法師比丘座；七者在所座處當得法座；八者菩薩大士詣佛樹下時當得佛座；九者得轉法輪度脫無數億天人一切世界普聞音座；十者作如是般泥洹時，天龍鬼神、揵沓和等眷屬圍<span class='corr'>繞</span>，然後得如來師子座。是為十。阿難！汝為空無菩薩叉十指，說是偈言：</p>

<div class="lg regular" style="margin-left:2em;"><div class='lg-row'>「『其離根為寂定，　空無出大光明，</div>
<div class='lg-row'>我為勇猛叉手，　為師子大吼禮。</div>
<div class='lg-row'>志一心及精進，　積智慧以具足，</div>
<div class='lg-row'>我為真善叉手，　禮無有與等者。』」</div>
</div><p>於是佛為賢者阿難說偈言：</p>

<div class="lg regular" style="margin-left:1em;"><div class='lg-row'>「為空無菩薩，　汝一心叉手，</div>
<div class='lg-row'>所當得福者，　且聽我所說。」</div>
</div><p>佛告阿難：「汝用是叉手福德，我般泥洹已後六月中當獨作佛，天上天下人皆當稽首向汝作禮。若行道入郡國、若住精舍，男子女人小男小女、諸邪異道沙門梵志、諸王大臣、講堂交露及鼓山谷、師子虎野牛象駱駝牛馬驢獼猴、揵沓和阿須倫迦留羅真陀羅摩睺勒天龍鬼神女鬼、樹木枝葉華實諸藥草、有想者無想者，皆當揖讓恭敬禮汝。」</p>
<p>佛告阿難：「譬如如來、無所著、等正覺得佛道之門時，諸樹<span class='corr'>藥</span>樹有想無想者，皆揖讓低仰向佛樹。阿難！其有比丘、比丘尼、優婆塞、優婆夷、天龍鬼、神揵沓和等，及餘含氣有命之類，有說是大清淨法語者，如來今現在若泥洹後，以宣心無諛諂之意，一心叉手向說法者，諸佛天中天皆當授其決，及少功德者皆當具足得是法，何況樂喜無瑕穢者。佛所語無異，聞是大清淨法語，少有歡喜信者、多不樂聞，其有聞說信歡喜，如來已豫見知其人，不於一佛所殖諸德本，為悉於億那術佛所積累功德，皆見我說是大般泥洹會，當復供養彌勒如來。見彌勒佛來下作佛時，當復聞說大般泥洹經，當復見空無菩薩身毛孔出音大音聲，當復得方等經，當復聞見四童子爾時說是經，天人阿須倫諸世間人當復恭敬揖讓叉手作禮，亦當得師子座。」</p>
<p>於是佛告賢者阿那律：「汝寧見四十億天於虛空中聞是經法叉手向我者不？」對曰：「唯然天中天！已見。」佛告阿那律：「是四十億天用是叉手福億，阿僧祇劫不歸三惡道，各各當一恒沙數更作轉輪聖王，一一作聖王常值見佛，更是數已然後得作佛，號願寂如來、無所著、等正覺，皆同一字。」</p>
<p>爾時於眾會中有力士，一名那尼、二名羅提、三名首羅颰、四名叉摩迦樓、五名覆呿遬、六名波囚遮、七名阿比他、八名維那提、九名優多羅、十名浮浮樓遮、十一名和利前、十二名醘犁闍、十三名醘梨陀樓、十四名叉摩遮，一一力士與五百之眾俱悲啼哭往詣佛所，稽首作禮泣下交橫，白佛言：「唯世尊！我等為空無菩薩、善思議菩薩、喜信淨菩薩、神通華菩薩，及大會諸菩薩，及此大經、諸大弟子眾，叉手揖讓恭敬作禮，持是功德求無上正真道。」時佛便笑。賢者阿難以偈問佛言：</p>

<div class="lg regular" style="margin-left:1em;"><div class='lg-row'>「佛為世光明，　今何因緣笑？</div>
<div class='lg-row'>善為我等解，　無數億人疑。」</div>
</div><p>於是佛為阿難說偈言：</p>

<div class="lg regular" style="margin-left:1em;"><div class='lg-row'>「阿難汝為見，　諸力士之眾，</div>
<div class='lg-row'>各五百眷屬，　發大道意不？</div>
<div class='lg-row'>為我叉手恭，　及空無童子，</div>
<div class='lg-row'>一切諸菩薩，　於是經尊法，</div>
<div class='lg-row'>勸助大道意，　哀念於一切，</div>
<div class='lg-row'>各與五百眾，　皆當得佛道，</div>
<div class='lg-row'>無央數億劫，　終不歸惡道，</div>
<div class='lg-row'>觀於叉手者，　其福乃如是。</div>
<div class='lg-row'>我忍住一劫，　及數億百劫，</div>
<div class='lg-row'>諸佛得道時，　其國甚快樂，</div>
<div class='lg-row'>所行至輒尊，　其國則豐盛，</div>
<div class='lg-row'>我忍住一劫，　說得未能竟。</div>
<div class='lg-row'>阿難我今日，　於夜中半時，</div>
<div class='lg-row'>汝為最後說，　見佛人中尊。」</div>
</div><p>佛告阿難：「汝寧見此童子從北方來，有大金光耀來者不？其威神照於北方草木藥樹，樹木莖節枝葉華實，宮殿交露山陵谿谷，及人非人，皆同現為金色。」對曰：「唯然天中天！已見。」「阿難！汝見北方七寶交露精舍來不？」對曰：「唯然天中天！已見。」「阿難！汝見金交露中結加趺坐者不？」對曰：「唯然天中天！已見。」佛告阿難：「北方去此六十四億萬佛國，有佛名覺跡如來、無所著、等正覺，今現在說法。神通華菩薩於彼神變，來生此閻浮提，欲見我般泥洹，時光明所照謂是如來光明威神，其七寶交露謂華跡世界，其七寶金交露帳中坐童子謂如來也。自然作是世界，坐此七寶金交露帳中，令無央數人具足於德本。阿難！此佛國有無央數億百千人，與此童子殖眾德本。是童子適生於是佛國，悉當令其同輩之眾漏盡意解得住學地，於無上正真道得不退轉。」</p>
<p>於是四菩薩往詣佛所，同一時前稽首佛足。佛告阿難：「如來所當作者，及如來弟子，以令一切具足得其所。是神通華菩薩以此金交露之變化，令七十億人得阿羅漢，七十億那術人住學地，七十億百人立無上正真道，七十億那術人得不起法忍立，無數人當值彌勒時。」</p>
</div>
<p class='juan'>佛說方等般泥洹經卷上</p>
</div><!-- end of div[@id='body'] -->
</body></html>