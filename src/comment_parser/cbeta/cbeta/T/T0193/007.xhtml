<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu35' />佛本行經卷第七<span class='note-inline'>(一名佛本行讚傳)</span></p><p class="byline">宋涼州沙門釋寶雲譯</p>
<div class='div-pin'><a id='mulu36' />
<p class='h1'>大滅品第二十九</p>
<div class="lg regular" style="margin-left:0em;"><div class='lg-row'>時佛與大眾，　遊至雙樹林；</div>
<div class='lg-row'>梵音告阿難，　詣雙樹敷床。</div>
<div class='lg-row'>佛便在繩床，　右脇而倚臥；</div>
<div class='lg-row'>面向於西方，　首北而累足。</div>
<div class='lg-row'>時賢善須跋，　修仁除躁性；</div>
<div class='lg-row'>欲見佛求度，　來謂阿難言：</div>
<div class='lg-row'>「我覺天人師，　時至欲滅度；</div>
<div class='lg-row'>故來詣難見，　覺知一切法。</div>
<div class='lg-row'>今求欲禮覲，　云何盡苦原？</div>
<div class='lg-row'>今若不及見，　如日入永冥。」</div>
<div class='lg-row'>請阿難通入，　阿難心煩毒；</div>
<div class='lg-row'>便謂須跋言：　「今非見師時。」</div>
<div class='lg-row'>佛以一切智，　徹照應度者；</div>
<div class='lg-row'>百福德相貌，　慈意視須跋。</div>
<div class='lg-row'>佛以柔軟音，　告語阿難言：</div>
<div class='lg-row'>「莫違來現者，　吾出世為善。」</div>
<div class='lg-row'>須跋得所願，　甚懷喜踊躍；</div>
<div class='lg-row'>即往至佛所，　果必蒙解脫。</div>
<div class='lg-row'>爾時賢須跋，　謙敬尊佛德；</div>
<div class='lg-row'>傾屈而敬禮，　遜辭白世尊：</div>
<div class='lg-row'>「前師覺世間，　云尊從得道；</div>
<div class='lg-row'>己已得解脫，　又復度眾生。</div>
<div class='lg-row'>願以見開示，　儻能蒙覺悟；</div>
<div class='lg-row'>故來敬禮尊，　不敢稱智力。」</div>
<div class='lg-row'>佛見須跋來，　心懷甚喜敬；</div>
<div class='lg-row'>為說以賢聖，　示滅苦無為。</div>
<div class='lg-row'>時須跋聞之，　尋即得解脫；</div>
<div class='lg-row'>邪迷意覺悟，　逮得解脫道。</div>
<div class='lg-row'>本執邪倒見，　故從迷生死；</div>
<div class='lg-row'>倒見六十二，　以是世沈沒。</div>
<div class='lg-row'>彼盡無有餘，　白衣致得道；</div>
<div class='lg-row'>漏盡成羅漢，　濟此無往受。</div>
<div class='lg-row'>覺佛所往路，　普世緣愛生；</div>
<div class='lg-row'>愛渴兩俱滅，　滅意諸苦結。</div>
<div class='lg-row'>覺佛之所說，　深正真言教；</div>
<div class='lg-row'>以除意染著，　心淨無餘漏。</div>
<div class='lg-row'>覺世之生死，　須跋諦思惟；</div>
<div class='lg-row'>謂世間斷滅，　是見眼脫除。</div>
<div class='lg-row'>世本歸滅亡，　意覺如是已；</div>
<div class='lg-row'>世間有常見，　邪疑霍然除。</div>
<div class='lg-row'>彼前所執持，　捨是諸倒見；</div>
<div class='lg-row'>聞佛真善言，　開慈心受持。</div>
<div class='lg-row'>因其前世時，　所修諸善本；</div>
<div class='lg-row'>願入泥洹城，　故速疾解脫。</div>
<div class='lg-row'>已得善無為，　除冥覺正真；</div>
<div class='lg-row'>建立永甘露，　除盡諸塵勞。</div>
<div class='lg-row'>時見佛世尊，　欲捨就滅度；</div>
<div class='lg-row'>以慈心視佛，　意便起是念：</div>
<div class='lg-row'>「我今理不宜，　見佛捨壽行；</div>
<div class='lg-row'>普世之炬燿，　眾生所恃怙。</div>
<div class='lg-row'>施善於一切，　願我先捨身；</div>
<div class='lg-row'>曼佛天中天，　未捨壽之頃。」</div>
<div class='lg-row'>心善踊無量，　起五情投地；</div>
<div class='lg-row'>稽首禮佛足，　生定意如山。</div>
<div class='lg-row'>即時尋速滅，　猶如興大雲；</div>
<div class='lg-row'>普雨降甘潤，　滅盡小野火。</div>
<div class='lg-row'>佛告勅比丘：　「供養須跋身。」</div>
<div class='lg-row'>佛末後弟子，　度立泥洹城。</div>
<div class='lg-row'>因即右脇倚，　臥於繩床上；</div>
<div class='lg-row'>欲放捨佛身，　盡受命之數。</div>
<div class='lg-row'>初夜時欲過，　星月光明損；</div>
<div class='lg-row'>林藪鳥獸寂。　佛告諸弟子：</div>
<div class='lg-row'>「卿等敬具戒，　如尊師炬燿；</div>
<div class='lg-row'>吾去世之後，　順從莫違犯。</div>
<div class='lg-row'>淨攝身口心，　捨利求大安；</div>
<div class='lg-row'>田役畜乘僕，　倉藏園莫為。</div>
<div class='lg-row'>無種殖樹木，　亦莫斬伐傷；</div>
<div class='lg-row'>不得為己身，　造立垣牆壁。</div>
<div class='lg-row'>無仰觀曆數，　合和湯藥方；</div>
<div class='lg-row'>知時限節食，　修己莫望敬。</div>
<div class='lg-row'>無身隱短穢，　無行呪自活；</div>
<div class='lg-row'>無為王者使，　無瞻相吉凶。</div>
<div class='lg-row'>汝等後當足，　衣食疾湯藥；</div>
<div class='lg-row'>每攝意知足，　守限節忍苦。</div>
<div class='lg-row'>汝等但能勤，　奉持是禁戒；</div>
<div class='lg-row'>具戒之根株，　相載之泥洹。</div>
<div class='lg-row'>從是起定慧，　禁戒具諧偶；</div>
<div class='lg-row'>守護能備悉，　智慧增長益。</div>
<div class='lg-row'>除滅諸塵勞，　緣是致泥洹；</div>
<div class='lg-row'>此言戒印封，　因識守戒者。</div>
<div class='lg-row'>其戒具不缺，　備悉無短少；</div>
<div class='lg-row'>彼則清淨善，　脫塵勞寂滅。</div>
<div class='lg-row'>無有禁戒者，　彼則無沙門；</div>
<div class='lg-row'>因禁戒地立，　成沙門善妙。</div>
<div class='lg-row'>已立淨戒具，　心不走諸欲；</div>
<div class='lg-row'>勉則制令住，　伏使忍不起。</div>
<div class='lg-row'>如迴牛離苗，　縱情念邪者；</div>
<div class='lg-row'>差失淨禁戒，　顛墜大衰耗。</div>
<div class='lg-row'>若遇惡賊對，　一世受苦身；</div>
<div class='lg-row'>隨從諸欲者，　今世及後世，</div>
<div class='lg-row'>具受諸苦毒，　故不當從欲；</div>
<div class='lg-row'>悅可諸欲者，　後必遭大苦。</div>
<div class='lg-row'>人不當畏懼，　熾火之所燒；</div>
<div class='lg-row'>莫畏蛇虺毒，　及兇弊惡賊。</div>
<div class='lg-row'>害奪人命者，　當自畏癡意；</div>
<div class='lg-row'>如愚見巖蜜，　不顧碎身患。</div>
<div class='lg-row'>如無鈎醉象，　躁跳如獼猴；</div>
<div class='lg-row'>心晝夜隨欲，　莫聽隨所便。</div>
<div class='lg-row'>不滅其心者，　身不得休息；</div>
<div class='lg-row'>已能調伏心，　不邪屈泥洹。</div>
<div class='lg-row'>得食如服藥，　不當起愛憎；</div>
<div class='lg-row'>所得方便食，　趣愈飢支形。</div>
<div class='lg-row'>喻如眾蜂集，　採花之精味；</div>
<div class='lg-row'>以時度施食，　無壞人慈敬。</div>
<div class='lg-row'>莫煩好施者，　莫數役良畜；</div>
<div class='lg-row'>好施煩則厭，　良畜數役疲。</div>
<div class='lg-row'>汝等晝夜勤，　方便加建進；</div>
<div class='lg-row'>莫自縱睡眠，　損耗難得命。</div>
<div class='lg-row'>普世死所燒，　誰通夜安寐；</div>
<div class='lg-row'>怨賊所圍遶，　恐怖焉得安。</div>
<div class='lg-row'>可捨塵勞垢，　陳宿久居者；</div>
<div class='lg-row'>塵勞蓋安寐，　覺寐滅塵勞。</div>
<div class='lg-row'>慚愧為衣服，　瓔珞象之鈎；</div>
<div class='lg-row'>放捨慚愧者，　眾德善所棄。</div>
<div class='lg-row'>執持慚愧者，　以故名為人；</div>
<div class='lg-row'>強顏不知慚，　是名為畜獸。</div>
<div class='lg-row'>若節節支解，　心不當起亂；</div>
<div class='lg-row'>亦莫違禁戒，　口發麤<span class='corr'>獷</span>言。</div>
<div class='lg-row'>戒則是忍辱，　亦是其強力；</div>
<div class='lg-row'>不忍他麤言，　終不得解脫。</div>
<div class='lg-row'>恚壞法失名，　善心悅顏怨；</div>
<div class='lg-row'>心毒不當聽，　令止宿斯須。</div>
<div class='lg-row'>諸善之強敵，　無過於瞋恚；</div>
<div class='lg-row'>捷疾無為喻，　毀壞仁禁戒。</div>
<div class='lg-row'>居家有愛著，　雖恚愆不重；</div>
<div class='lg-row'>守戒恚愆重，　如冷水出火。</div>
<div class='lg-row'>剃頭被法衣，　執鉢行乞食；</div>
<div class='lg-row'>威儀以持世，　不宜與恚俱。</div>
<div class='lg-row'>慢增則善損，　居家者尚爾；</div>
<div class='lg-row'>況捨家離著，　調伏定心者。</div>
<div class='lg-row'>中平正真法，　不與邪偽合；</div>
<div class='lg-row'>正法建善事，　邪偽者虛欺。</div>
<div class='lg-row'>積財聖憂惱，　少欲者離苦；</div>
<div class='lg-row'>是故吾弟子，　少求增眾善。</div>
<div class='lg-row'>卿等當知足，　爾乃心安定；</div>
<div class='lg-row'>知足人間樂，　無厭生天苦。</div>
<div class='lg-row'>饒財無厭貧，　財貪知足富；</div>
<div class='lg-row'>無厭貧馳騁，　知足者所憐。</div>
<div class='lg-row'>欲求解脫者，　莫依眾憒閙；</div>
<div class='lg-row'>天帝釋以下，　敬禮獨靜者。</div>
<div class='lg-row'>卿等除親愛，　親愛苦止宿；</div>
<div class='lg-row'>捨家戀親愛，　如老象沒泥。</div>
<div class='lg-row'>志意勇進者，　眾事無疑難；</div>
<div class='lg-row'>水性徹柔弱，　漸渧能穿石。</div>
<div class='lg-row'>鑽火數休息，　不能得致火；</div>
<div class='lg-row'>勤鑽尋致火，　精進者諧偶。</div>
<div class='lg-row'>故當建精進，　趣向泥洹門；</div>
<div class='lg-row'>邪違無為道，　汝等慎莫為。</div>
<div class='lg-row'>守志不錯亂，　眾邪不得下；</div>
<div class='lg-row'>守志沙門友，　失志忘眾善。</div>
<div class='lg-row'>志被鉀仗備，　敵莫能得勝；</div>
<div class='lg-row'>心專服德鎧，　塵勞無能勝。</div>
<div class='lg-row'>專精定意者，　諦了世生死；</div>
<div class='lg-row'>是故當定意，　意定苦不起。</div>
<div class='lg-row'>若欲度流水，　因橋梁浮材；</div>
<div class='lg-row'>欲度一切苦，　定意第一舡。</div>
<div class='lg-row'>卿等慧離者，　今故顯世法；</div>
<div class='lg-row'>有是則得度，　法外者不愛。</div>
<div class='lg-row'>不謂為捨家，　鎧良藥利器；</div>
<div class='lg-row'>舟船度流江，　智慧度生死。</div>
<div class='lg-row'>是故常聽法，　當從法言教；</div>
<div class='lg-row'>慧見者見正，　無慧者盲冥。</div>
<div class='lg-row'>心與塵勞俱，　終不得解脫；</div>
<div class='lg-row'>審欲求度者，　勤除去塵勞。</div>
<div class='lg-row'>沙門學調心，　除去放逸意；</div>
<div class='lg-row'>天帝心調樂，　阿須倫無樂。</div>
<div class='lg-row'>吾教汝等善，　卿等當勤修；</div>
<div class='lg-row'>廣設眾方便，　便令至泥洹。</div>
<div class='lg-row'>靜寂山巖間，　林藪空閑舍；</div>
<div class='lg-row'>於中學定意，　吾去後莫恨。</div>
<div class='lg-row'>良醫盡方術，　合和若干藥；</div>
<div class='lg-row'>病者服得瘳，　醫不自還服。</div>
<div class='lg-row'>導師引導正，　從者無憂患；</div>
<div class='lg-row'>違失者有損，　不顧慮患故。</div>
<div class='lg-row'>吾已為汝等，　敷演四正諦；</div>
<div class='lg-row'>懷疑者便問，　今正是其時。」</div>
<div class='lg-row'>時佛令如是，　弟子默無言；</div>
<div class='lg-row'>阿那律知念，　於大眾中曰：</div>
<div class='lg-row'>「日可令涼冷，　月可使炎熱；</div>
<div class='lg-row'>是四諦真正，　終不可違故。</div>
<div class='lg-row'>苦諦苦所逼，　終愛則有苦；</div>
<div class='lg-row'>諸佛之所說，　滅盡諦滅愛。</div>
<div class='lg-row'>甘露八正道，　寂滅為泥洹；</div>
<div class='lg-row'>覺是沙門眾，　佛後末度厄。</div>
<div class='lg-row'>眾會未度者，　初入道老少；</div>
<div class='lg-row'>佛粗說羅漢，　如冥電照道。</div>
<div class='lg-row'>其已得解脫，　度於生死者；</div>
<div class='lg-row'>眾共懷悲恨，　師滅一何速。」</div>
<div class='lg-row'>佛聞阿那律，　如是正諦語；</div>
<div class='lg-row'>欲堅眾生意，　慈悲說是言：</div>
<div class='lg-row'>「假令有劫壽，　必當終歸盡；</div>
<div class='lg-row'>吾以具施善，　何用長壽為？</div>
<div class='lg-row'>世間及天上，　吾所應度者；</div>
<div class='lg-row'>半度半示道，　轉教法得住。</div>
<div class='lg-row'>汝等當覺制，　不足追念吾；</div>
<div class='lg-row'>但勤說方便，　莫遭離別痛。</div>
<div class='lg-row'>以慧燈除冥，　覺世無牢強；</div>
<div class='lg-row'>垂終心懷悅，　猶如重患除。</div>
<div class='lg-row'>慧者脫凶衰，　遠離弊惡人；</div>
<div class='lg-row'>得捨是二患，　何緣得懷憂。</div>
<div class='lg-row'>汝等勤修善，　一切次當死；</div>
<div class='lg-row'>吾入泥洹城，　時今已近到。</div>
<div class='lg-row'>於是捨壽行，　是吾末後言。」</div>
<div class='lg-row'>佛於是思惟，　第一離欲禪，</div>
<div class='lg-row'>從第一禪起，　思惟第二禪，</div>
<div class='lg-row'>如是歷四禪；　如是周遍歷，</div>
<div class='lg-row'>往返於九禪，　逆順盡端緒；</div>
<div class='lg-row'>世尊天中天，　還至第一禪。</div>
<div class='lg-row'>從第一禪起，　重思至四禪；</div>
<div class='lg-row'>佛時審諦思，　逆順歷禪觀。</div>
<div class='lg-row'>又還從是起，　微震動其意；</div>
<div class='lg-row'>然後捨壽行，　奄入泥洹城。</div>
<div class='lg-row'>佛適捨壽行，　地六返震動；</div>
<div class='lg-row'>空中有大炬，　如劫盡燒火。</div>
<div class='lg-row'>四方有大火，　猶如阿修羅；</div>
<div class='lg-row'>燒天林樹澤，　名曰愛盡樂。</div>
<div class='lg-row'>暴雨雹其塵，　電光如吐炎；</div>
<div class='lg-row'>普世如大火，　雷震甚可畏。</div>
<div class='lg-row'>卒暴塵霧風，　折樹崩山巖；</div>
<div class='lg-row'>猶如劫盡風，　所摧傷無限。</div>
<div class='lg-row'>白日無精光，　星月闇不明；</div>
<div class='lg-row'>日月俱失光，　譬如泥所塗。</div>
<div class='lg-row'>日月雖俱照，　黤黮不精明；</div>
<div class='lg-row'>莫能識東西，　晝夜不可知。</div>
<div class='lg-row'>世尊冥所覆，　江河皆逆流；</div>
<div class='lg-row'>佛樹側雙林，　憂感花零落。</div>
<div class='lg-row'>江河水皆熱，　猶如沸釜湯；</div>
<div class='lg-row'>雙樹為之萎，　屈覆世尊身。</div>
<div class='lg-row'>五頭大龍王，　悲痛身放緩；</div>
<div class='lg-row'>或悶熱視佛，　啼哭眼皆赤。</div>
<div class='lg-row'>即時吐熱氣，　欝毒不可言；</div>
<div class='lg-row'>燒熱其咽喉，　如吐心重患。</div>
<div class='lg-row'>觀世都無常，　自諫強除憂；</div>
<div class='lg-row'>自意王將從，　念法制啼泣。</div>
<div class='lg-row'>淨居諸天子，　解道心調定；</div>
<div class='lg-row'>寂然不啼泣，　愍世或起滅。</div>
<div class='lg-row'>第一執樂神，　龍王大力神；</div>
<div class='lg-row'>愛重法天神，　悲感塞虛空。</div>
<div class='lg-row'>普為憂所覆，　周慞走哀動；</div>
<div class='lg-row'>雜類之大聲，　遍滿於世間。</div>
<div class='lg-row'>魔已得其願，　及惡兵屬喜；</div>
<div class='lg-row'>舞調雷震鼓，　種種放洪聲。</div>
<div class='lg-row'>大叫傳令言：　「吾主強敵亡，</div>
<div class='lg-row'>自今誰復能，　越其境界者？」</div>
<div class='lg-row'>佛德樹崩墮，　如大象牙折；</div>
<div class='lg-row'>如高山巖摧，　如大牛角脫。</div>
<div class='lg-row'>佛今捨身壽，　世間諸天人；</div>
<div class='lg-row'>無所復歸仰，　失恃怙如是。</div>
<div class='lg-row'>如虛空無日，　如國失倉藏；</div>
<div class='lg-row'>如華池被霜，　眾華皆摧傷。</div>
<div class='lg-row'>世尊捨軀命，　寂潛於泥洹；</div>
<div class='lg-row'>一切有形類，　莫不失精榮。</div>
</div></div>
<div class='div-pin'><a id='mulu37' />
<p class='h1'>佛本行經嘆無為品第三十</p>
<div class="lg regular" style="margin-left:0em;"><div class='lg-row'>於時從空中，　天寶宮照耀；</div>
<div class='lg-row'>駕以千象車，　懸虛而在上；</div>
<div class='lg-row'>敬心熟視佛，　捨命臥身形；</div>
<div class='lg-row'>懷感而悲嘆，　因說是辭曰：</div>
<div class='lg-row'>「處在大生死，　一切皆無常；</div>
<div class='lg-row'>始生現興盛，　卒衰損滅亡。</div>
<div class='lg-row'>迴旋向所樂，　便生種種苦；</div>
<div class='lg-row'>都滅盡諸苦，　無為第一快。</div>
<div class='lg-row'>生死雜種薪，　燒令無有餘；</div>
<div class='lg-row'>慧炎德稱煙，　流遍天世間。</div>
<div class='lg-row'>無常水忽至，　滅佛盛光明；</div>
<div class='lg-row'>猶如野猛火，　卒遇大暴雨。」</div>
<div class='lg-row'>復有天仙人，　敏善心調良；</div>
<div class='lg-row'>止處淨居宮，　清淨除諸欲。</div>
<div class='lg-row'>見佛甚愛敬，　啼泣如雲雨；</div>
<div class='lg-row'>意重如須彌，　便發是言曰：</div>
<div class='lg-row'>「世間終不有，　生而不死者；</div>
<div class='lg-row'>自古來未曾，　生而有長存。</div>
<div class='lg-row'>上中下究暢，　決定無不知；</div>
<div class='lg-row'>是尚不得免，　其餘難長在。</div>
<div class='lg-row'>是世間大導，　去邪示正路；</div>
<div class='lg-row'>慧眼最第一，　觀世轉上下。</div>
<div class='lg-row'>如是世慧滅，　當還往邪導；</div>
<div class='lg-row'>猶如盲無目，　迷失平正路。」</div>
<div class='lg-row'>弟子天眼最，　號名阿難律；</div>
<div class='lg-row'>愛憎意已竭，　勞盡生死斷。</div>
<div class='lg-row'>見佛已滅度，　世間當闇冥；</div>
<div class='lg-row'>諸根寂意滅，　便歎是辭言：</div>
<div class='lg-row'>「處在大生死，　慧義不得暢；</div>
<div class='lg-row'>世間如霧氣，　斯須空不現。</div>
<div class='lg-row'>無常金剛杵，　擊佛寶須彌；</div>
<div class='lg-row'>忽然盡崩壞，　今墜墮于地。</div>
<div class='lg-row'>生世何輕脆，　無一可恃怙；</div>
<div class='lg-row'>恍惚無堅要，　躁動合則散。</div>
<div class='lg-row'>普世滅亡法，　如夢無吾我；</div>
<div class='lg-row'>佛師子能伏，　塵勞象自墮。</div>
<div class='lg-row'>未逮道跡者，　何能不畏是；</div>
<div class='lg-row'>觀世叵恃怙，　如朝露聚沫。</div>
<div class='lg-row'>佛號天人師，　金剛之大柱；</div>
<div class='lg-row'>忽然壞在地，　其力安所在？</div>
<div class='lg-row'>六種生五枝，　一萌五菓實；</div>
<div class='lg-row'>俱溉是三株，　勞意固難伐。</div>
<div class='lg-row'>佛大力之象，　突壞塵勞樹；</div>
<div class='lg-row'>碎散令無餘，　然後自墮地。</div>
<div class='lg-row'>千目執金剛，　天帝蒙時雨；</div>
<div class='lg-row'>立之於正法，　滅其苦清涼。</div>
<div class='lg-row'>德稱彌弘廣，　普覆於世間；</div>
<div class='lg-row'>諸聖賢之師，　寂然而隱滅。</div>
<div class='lg-row'>名德無不周，　微妙法澹潤；</div>
<div class='lg-row'>猶如秋時雨，　法水滿江河。</div>
<div class='lg-row'>天師垂濟護，　自意王營從；</div>
<div class='lg-row'>授以無為道，　潛身如日沒。</div>
<div class='lg-row'>興雲降是雨，　秋冬雨雪霜；</div>
<div class='lg-row'>熾火之熾炎，　莫之為之滅。</div>
<div class='lg-row'>如祠竟火滅，　今諸天師火；</div>
<div class='lg-row'>霍滅寂無光，　世間永長冥。</div>
<div class='lg-row'>斷解脫者望，　違本願失歡；</div>
<div class='lg-row'>善名德流布，　周遍滿十方。</div>
<div class='lg-row'>懷四等大慈，　愍眾如赤子；</div>
<div class='lg-row'>莫不蒙其善，　如何寂然滅。</div>
<div class='lg-row'>得妙無著道，　諸佛之所生；</div>
<div class='lg-row'>無礙諸善法，　寂然而自覺。</div>
<div class='lg-row'>以神足輕舉，　覺身是苦滅；</div>
<div class='lg-row'>以是故速疾，　捨身安無為。</div>
<div class='lg-row'>除一切心冥，　如日千光明；</div>
<div class='lg-row'>滅心之婬垢，　如雨掩地塵。</div>
<div class='lg-row'>不復遭眾苦，　不為惱所迫；</div>
<div class='lg-row'>已度廣無邊，　無涯底海淵。</div>
<div class='lg-row'>出興顯于世，　壞諸苦毒患；</div>
<div class='lg-row'>愍傷於世間，　欲求寂滅者。</div>
<div class='lg-row'>眾好甚明曜，　寂如梵天王；</div>
<div class='lg-row'>大智慧普備，　為世天人師。</div>
<div class='lg-row'>轉眾生以善，　練塵勞離惡；</div>
<div class='lg-row'>晝夜增諸善，　如月之初生。</div>
<div class='lg-row'>每長養眾善，　德稱弘廣普；</div>
<div class='lg-row'>在家時已解，　況其捨家後。</div>
<div class='lg-row'>乃往古自誓，　當為塵勞戰；</div>
<div class='lg-row'>愍諸貧賤者，　誓充其所願。</div>
<div class='lg-row'>佛以平等心，　食不却䟽惡；</div>
<div class='lg-row'>亦無所專著，　於精細美味。</div>
<div class='lg-row'>惠施難放捨，　人所不能者；</div>
<div class='lg-row'>不受取於人，　亦不求利益。</div>
<div class='lg-row'>相好大名稱，　自然如嚮應；</div>
<div class='lg-row'>廣採眾善意，　決定於善聽。</div>
<div class='lg-row'>故現相姿好，　見者三垢滅；</div>
<div class='lg-row'>發言成法律，　長益眾生善。</div>
<div class='lg-row'>以行忍相明，　與塵勞為怨；</div>
<div class='lg-row'>積功德無量，　不免於無常。</div>
<div class='lg-row'>所生積功德，　受報無有限；</div>
<div class='lg-row'>決定得正道，　如薪盡火滅。</div>
<div class='lg-row'>示眾生善道，　伐盡塵勞林；</div>
<div class='lg-row'>制御於一切，　生死縛著者。</div>
<div class='lg-row'>捨八勝五趣，　覩見於三趣；</div>
<div class='lg-row'>伐三審盡三，　因得淨三眼。</div>
<div class='lg-row'>隱一覺知一，　逮一至重七；</div>
<div class='lg-row'>散令無有餘，　乃誓於無礙。</div>
<div class='lg-row'>以甘露充世，　言辭斷瞋恚；</div>
<div class='lg-row'>用善染眾生，　世間難悟者。</div>
<div class='lg-row'>每殖眾善本，　不施惡於惡；</div>
<div class='lg-row'>建立正法幢，　於一切世間。</div>
<div class='lg-row'>鹿野轉法輪，　普喜悅世間；</div>
<div class='lg-row'>成就諸解脫，　淨諸自愛者。</div>
<div class='lg-row'>見所未曾見，　普與清淨合；</div>
<div class='lg-row'>覺諸難覺事，　諸未曾覺法。</div>
<div class='lg-row'>告世以無常，　所生輙有苦；</div>
<div class='lg-row'>告世以無我，　無彼長迷惑。</div>
<div class='lg-row'>建立法幢幡，　壞破貢高山；</div>
<div class='lg-row'>猶如七寶柱，　於祠祀中崩。</div>
<div class='lg-row'>面毀不懷恨，　不悅於嘆譽；</div>
<div class='lg-row'>厭生受天福，　方便求不生。</div>
<div class='lg-row'>自度生死海，　又度脫一切；</div>
<div class='lg-row'>自以慧逮覺，　又覺悟眾生。</div>
<div class='lg-row'>如覺時潤雲，　如山林藪花；</div>
<div class='lg-row'>脫見如日出，　又授以正見。</div>
<div class='lg-row'>雖生於世間，　不染於世事；</div>
<div class='lg-row'>涉世之險路，　不同其所趣。</div>
<div class='lg-row'>心未曾犯非，　得善道尚滅；</div>
<div class='lg-row'>普世遭艱難，　無恃怙可傷。</div>
<div class='lg-row'>愚癡蔽其眼，　終無所顧慮；</div>
<div class='lg-row'>不思設方便，　求出生死要。</div>
<div class='lg-row'>生老病死苦，　迫世間無免；</div>
<div class='lg-row'>唯佛能救苦，　授之以甘露。</div>
<div class='lg-row'>往昔天魔兵，　不能勝天師；</div>
<div class='lg-row'>自然無常力，　無常忽勝之。</div>
<div class='lg-row'>世尊耳所聽，　三千世界聲；</div>
<div class='lg-row'>神足然昇降，　乃至梵居天。</div>
<div class='lg-row'>覺眾生心念，　下至無擇獄；</div>
<div class='lg-row'>諸生死起滅，　悉審諦見了。</div>
<div class='lg-row'>天師從始生，　輪轉所周更；</div>
<div class='lg-row'>諦憶如面見，　盡生死漏原。</div>
<div class='lg-row'>具足六通慧，　備悉覺決定；</div>
<div class='lg-row'>今盡罷捨置，　棄身餘壽行。</div>
<div class='lg-row'>世愛流生死，　誰說法令息；</div>
<div class='lg-row'>世俗愚無智，　誰當覺慧滅。</div>
<div class='lg-row'>猶如車無御，　江海船失師；</div>
<div class='lg-row'>篤病離良醫，　如何當自持。</div>
<div class='lg-row'>如言離誠信，　無覺意求智；</div>
<div class='lg-row'>王者失容飾，　行善不忍辱。</div>
<div class='lg-row'>已離是四事，　其功不顯現；</div>
<div class='lg-row'>今佛捨世間，　無濟難成事。</div>
<div class='lg-row'>如夏五六月，　清淨無風雲；</div>
<div class='lg-row'>亢陽相薄燒，　及至諸虫物。</div>
<div class='lg-row'>眾生應度者，　今當普遭難；</div>
<div class='lg-row'>世尊捨壽命，　何一甚苦痛。</div>
<div class='lg-row'>時天懷悲心，　慈愍說是辭；</div>
<div class='lg-row'>婬怒癡薄故，　嘆師毀生死。」</div>
<div class='lg-row'>弟子未脫者，　悲痛㘁啼哭；</div>
<div class='lg-row'>已得解脫者，　諦計興衰數。</div>
<div class='lg-row'>聲流聞諸國，　拘夷諸力士；</div>
<div class='lg-row'>悲勇速馳赴，　集詣雙樹間。</div>
<div class='lg-row'>哀踊自投壁，　種種嘆佛德；</div>
<div class='lg-row'>其聲甚悲痛，　如群鵠遇鷹。</div>
<div class='lg-row'>倒見佛無光，　寂滅叵復覺；</div>
<div class='lg-row'>同聲悲啼叫，　宛轉如旱魚。</div>
<div class='lg-row'>見佛奄然臥，　支體皆展直；</div>
<div class='lg-row'>猶轉輪王崩，　諸國靡不㘁。</div>
<div class='lg-row'>人民無央數，　出城詣佛所；</div>
<div class='lg-row'>諸男女長幼，　懷悲毒狂亂。</div>
<div class='lg-row'>或掣裂衣裳，　痛感口自嚙；</div>
<div class='lg-row'>或自搣頭髮，　爬<span class='corr'>爴</span>壞面目。</div>
<div class='lg-row'>又復無數人，　懊惱自投擲；</div>
<div class='lg-row'>椎胸向天㘁，　嘆佛德無量。</div>
<div class='lg-row'>「嗚呼！天人師，　眾生所仰賴；</div>
<div class='lg-row'>相捨棄何疾，　永絕無復望。」</div>
<div class='lg-row'>大眾悲啼哭，　各盡所堪任；</div>
<div class='lg-row'>諸力士之王，　毒痛㘁嘆言：</div>
<div class='lg-row'>「覺法悟世師，　已臥不復起；</div>
<div class='lg-row'>猶如大軍罷，　大幢不復現。</div>
<div class='lg-row'>所辦事已辦，　應覺佛已覺；</div>
<div class='lg-row'>於世猶如眼，　今奄然長眠。</div>
<div class='lg-row'>佛是度苦橋，　以濟駃流江；</div>
<div class='lg-row'>大橋卒破壞，　因何度苦痛。</div>
<div class='lg-row'>佛慧光照曜，　心明精進暉；</div>
<div class='lg-row'>昔佛日現耀，　令天地普明。</div>
<div class='lg-row'>今便隱光潛，　無為之大山；</div>
<div class='lg-row'>世間便當還，　奄入長衰冥。」</div>
<div class='lg-row'>或悲㘁寱語，　或懷悶熟視；</div>
<div class='lg-row'>或有盡聲哭，　或有面掩地。</div>
<div class='lg-row'>眾生懷惱毒，　啼哭形不同；</div>
<div class='lg-row'>莫不懷戀慕，　疼痛心惕灼。</div>
<div class='lg-row'>於是七寶挍，　象牙之輦輿；</div>
<div class='lg-row'>諸力士輿佛，　擎置寶輦上。</div>
<div class='lg-row'>華香之雜珍，　種種眾奇妙；</div>
<div class='lg-row'>諸力士㘁哭，　供養佛舍利。</div>
<div class='lg-row'>諸貴姓少女，　體婉手柔弱；</div>
<div class='lg-row'>執持七寶幔，　微妙如天繒。</div>
<div class='lg-row'>明珠挍寶蓋，　或持寶垂珠；</div>
<div class='lg-row'>或捉寶拂扇，　供養佛舍利。</div>
<div class='lg-row'>諸力士擎輿，　啼哭眼皆赤；</div>
<div class='lg-row'>空中雷震聲，　稱耳悅意樂。</div>
<div class='lg-row'>天散諸意花，　續下如淋雨；</div>
<div class='lg-row'>諸天墮花地，　鮮明始如敷。</div>
<div class='lg-row'>諸天塞虛空，　眾寶供養佛；</div>
<div class='lg-row'>暢發悲楚辭，　追嘆佛功德。</div>
<div class='lg-row'>諸執樂神女，　灑栴檀香汁；</div>
<div class='lg-row'>散瓔珞寶衣，　供養佛舍利。</div>
<div class='lg-row'>諸力士擎輿，　携至城中央；</div>
<div class='lg-row'>天人恭敬禮，　追慕而啼哭。</div>
<div class='lg-row'>繒綵寶幢幡，　嚴飾其城郭；</div>
<div class='lg-row'>華香及伎樂，　供養尊舍利。</div>
<div class='lg-row'>供養擎寶輿，　從城西門出；</div>
<div class='lg-row'>至城西便度，　寶底流江水。</div>
<div class='lg-row'>上於甘樹下，　以種種香木；</div>
<div class='lg-row'>積為大薪[卄/積]，　及若干種香。</div>
<div class='lg-row'>若干種花香，　及種種澤香；</div>
<div class='lg-row'>各各秉炬火，　欲燒佛薪[卄/積]。</div>
<div class='lg-row'>三燒佛薪[卄/積]，　火終不肯燃；</div>
<div class='lg-row'>眾人咸懷疑，　不知其緣故。</div>
<div class='lg-row'>大迦葉不遠，　懷慈往見佛；</div>
<div class='lg-row'>時火以是故，　共吹終不然。</div>
<div class='lg-row'>時迦葉速至，　禮敬佛[卄/積]已；</div>
<div class='lg-row'>於是佛薪[卄/積]，　即時自然燃。</div>
<div class='lg-row'>塵勞不損佛，　今為火所燃；</div>
<div class='lg-row'>肌體雖然盡，　骨如故不燋。</div>
<div class='lg-row'>爾時諸力士，　以乳澆滅火；</div>
<div class='lg-row'>以香湯洗骨，　金瓶盛舍利。</div>
<div class='lg-row'>猶往昔天帝，　欲燒金剛山；</div>
<div class='lg-row'>以其功德大，　故火不能燒。</div>
<div class='lg-row'>今以大熾火，　不能燒佛骨；</div>
<div class='lg-row'>諸力士展轉，　說此喻相謂：</div>
<div class='lg-row'>「四等心所生，　滅除婬欲火；</div>
<div class='lg-row'>尊骨寂清涼，　我等心燋燃。</div>
<div class='lg-row'>諸天神力士，　不能勝佛身；</div>
<div class='lg-row'>忽今遭無常，　我以能擔行。</div>
<div class='lg-row'>佛力強無比，　聲流聞十方；</div>
<div class='lg-row'>如何便恍惚，　盛之在金甖。</div>
<div class='lg-row'>佛輝輝喻日，　未曾以貢高；</div>
<div class='lg-row'>遭遇無常火，　唯留其神骨。</div>
<div class='lg-row'>以金剛慧杵，　壞塵勞強山；</div>
<div class='lg-row'>遭苦不捨忍，　心堅定不動。</div>
<div class='lg-row'>斷盡諸苦本，　滅不更受身；</div>
<div class='lg-row'>如是之妙體，　永終於火中。」</div>
<div class='lg-row'>力士每所至，　力伏令人啼；</div>
<div class='lg-row'>人來歸伏者，　能慰沃使悅。</div>
<div class='lg-row'>假其遭艱難，　恃力未曾泣；</div>
<div class='lg-row'>念慈敬佛德，　啼哭擔舍利。</div>
<div class='lg-row'>力強勇武備，　志精懷自大；</div>
<div class='lg-row'>啼哭還入城，　意謙除貢高。</div>
<div class='lg-row'>幡蓋授大殿，　施七寶高座；</div>
<div class='lg-row'>舍利置其上，　一切禮供養。</div>
</div></div>
<div class='div-pin'><a id='mulu38' />
<p class='h1'>佛本行經八王分舍利品第三十一</p>
<div class="lg regular" style="margin-left:0em;"><div class='lg-row'>諸力士悲感，　在於王殿上；</div>
<div class='lg-row'>供養尊舍利，　如是至數日。</div>
<div class='lg-row'>隣側七國王，　時各尋遣使；</div>
<div class='lg-row'>皆共同一時，　如會至城下。</div>
<div class='lg-row'>各通其王命，　諸力士相聞；</div>
<div class='lg-row'>皆陳其敬意，　求得舍利分。</div>
<div class='lg-row'>諸力士答言：　「佛於我國滅，</div>
<div class='lg-row'>自供養舍利，　不能以相與。」</div>
<div class='lg-row'>爾時諸國使，　相聞至數返；</div>
<div class='lg-row'>力士擎舍利，　又恃其力強。</div>
<div class='lg-row'>使不肯還返，　當遣以威力；</div>
<div class='lg-row'>意各齎貢高，　無心分舍利。</div>
<div class='lg-row'>諸使還返命，　諸王各起意；</div>
<div class='lg-row'>尋即興師眾，　風發至其城。</div>
<div class='lg-row'>以無數軍眾，　圍繞力士城；</div>
<div class='lg-row'>軍來趣其城，　如霖雨暴水。</div>
<div class='lg-row'>人民入城底，　莫不懷恐怖；</div>
<div class='lg-row'>人眾甚繁多，　城中不能容。</div>
<div class='lg-row'>七國王軍眾，　象吼馬鳴聲；</div>
<div class='lg-row'>震動其城墎，　人民戰如波。</div>
<div class='lg-row'>於是七王軍，　各於其部分；</div>
<div class='lg-row'>精練甚壯勇，　戰士及象馬。</div>
<div class='lg-row'>於是諸國王，　力任各嚴辦；</div>
<div class='lg-row'>四種之戰陣，　象馬車步兵。</div>
<div class='lg-row'>力士亦嚴施，　城上拒戰具；</div>
<div class='lg-row'>修治其池壍，　杜塞諸城門。</div>
<div class='lg-row'>即便皆建立，　軍陣大行旗；</div>
<div class='lg-row'>國內諸細民，　莫不懷恐怖。</div>
<div class='lg-row'>於時七國王，　計議同一心；</div>
<div class='lg-row'>各與無數眾，　器鉀精銳備。</div>
<div class='lg-row'>猶如七星宿，　同夜俱出現；</div>
<div class='lg-row'>七王之兵眾，　俱時到城下。</div>
<div class='lg-row'>大眾起黃塵，　坌塞人眾眼；</div>
<div class='lg-row'>但象之氣臭，　塞鼻不得息。</div>
<div class='lg-row'>鼓角吹貝聲，　塞耳無所聞；</div>
<div class='lg-row'>婦女諸幼小，　惶怖皆失色。</div>
<div class='lg-row'>對設火攻具，　消銅鐵為湯；</div>
<div class='lg-row'>皆貫冑被鉀，　當仗嚴進戰。</div>
<div class='lg-row'>象馬皆被鉀，　整陣當對戰；</div>
<div class='lg-row'>力士沒體命，　不圖分舍利。</div>
<div class='lg-row'>城里皆令催，　執仗上城戰；</div>
<div class='lg-row'>諸力士齊心，　決定戰不退。</div>
<div class='lg-row'>皆立於城上，　樓櫓却敵間；</div>
<div class='lg-row'>看城外諸王，　軍眾無央數。</div>
<div class='lg-row'>軍奮作威勢，　同時大叫呼；</div>
<div class='lg-row'>一時大叫呼，　聲嚮震天地。</div>
<div class='lg-row'>拔露劍擲弄，　晃昱曜天日；</div>
<div class='lg-row'>或有跳勇走，　捷疾欲向城。</div>
<div class='lg-row'>外軍見力士，　嚴備自束帶；</div>
<div class='lg-row'>決定欲對戰，　殊無退却意。</div>
<div class='lg-row'>各與其妻息，　辭別當進戰；</div>
<div class='lg-row'>諸戰士妻息，　懷怖心驚波。</div>
<div class='lg-row'>又有父母者，　心愛戀其子；</div>
<div class='lg-row'>見子被鉀鎧，　欲出詣戰場。</div>
<div class='lg-row'>垂泣皆啼哭，　呪樹請神祇；</div>
<div class='lg-row'>子見父母悲，　心皆懷遺疑。</div>
<div class='lg-row'>或有諸婦女，　默然懷愁悶；</div>
<div class='lg-row'>或持天弓箭，　啼遮不令戰。</div>
<div class='lg-row'>見妻子啼哭，　心猛銳果敢；</div>
<div class='lg-row'>掣奪取弓箭，　必欲戰不疑。</div>
<div class='lg-row'>諸力士自恃，　意決必欲戰；</div>
<div class='lg-row'>如藏虺在器，　懷怒毒熾盛。</div>
<div class='lg-row'>心意皆決定，　必欲戰不疑；</div>
<div class='lg-row'>七王亦嚴辦，　對陣垂當戰。</div>
<div class='lg-row'>皆以素嚴辦，　四部之兵眾；</div>
<div class='lg-row'>象兵及馬兵，　車步之兵眾。</div>
<div class='lg-row'>有貴姓梵志，　厥名香草性；</div>
<div class='lg-row'>性博慧篤慈，　喻諫諸王言：</div>
<div class='lg-row'>「觀諸王威勢，　利器劍戰備；</div>
<div class='lg-row'>欲伏強力敵，　滅盡形勢命。</div>
<div class='lg-row'>居城自守者，　不易可得勝；</div>
<div class='lg-row'>力士得城內，　皆共同一心。</div>
<div class='lg-row'>如今重圍閉，　意必欲獲勝；</div>
<div class='lg-row'>唯願諸大王，　幸迴隆盛威。</div>
<div class='lg-row'>省其城中有，　遵善調良者；</div>
<div class='lg-row'>諸王皆共悉，　何辜橫加惱？</div>
<div class='lg-row'>以力所閉者，　必果不獨勝；</div>
<div class='lg-row'>或時墮圍者，　方便勝外敵。</div>
<div class='lg-row'>毒虺自濟命，　入穴藏其形；</div>
<div class='lg-row'>無故手探者，　毒螫或死傷。</div>
<div class='lg-row'>自覺有威勢，　能震彼令恐；</div>
<div class='lg-row'>集聚入城藏，　堅固修守備。</div>
<div class='lg-row'>雖素力薄弱，　入城成大力；</div>
<div class='lg-row'>如燈火垂滅，　得膏薪還熾。</div>
<div class='lg-row'>若其城中有，　戒具神真者；</div>
<div class='lg-row'>以其戒德重，　外敵自壞散。</div>
<div class='lg-row'>猶昔重怨王，　用兵力竭盡；</div>
<div class='lg-row'>清明王有德，　勝外強怨敵。</div>
<div class='lg-row'>往過去諸王，　以力廣土地；</div>
<div class='lg-row'>欲以恣其情，　馳名至無外。</div>
<div class='lg-row'>王食祿忽過，　如牛飲氷水；</div>
<div class='lg-row'>諸王盡過去，　國土地續存。</div>
<div class='lg-row'>是故當熟思，　世間正真理；</div>
<div class='lg-row'>設方便和同，　得舍利為貴。</div>
<div class='lg-row'>以矢力勝怨，　生讐逆返迫；</div>
<div class='lg-row'>以和順取勝，　終已不起返。</div>
<div class='lg-row'>雖所言愚鄙，　誠無可採納；</div>
<div class='lg-row'>諸王力盛強，　能消伏微敵。</div>
<div class='lg-row'>如所敬尊師，　奉法者為上；</div>
<div class='lg-row'>今宜追念師，　受行忍辱教。」</div>
<div class='lg-row'>今時彼梵志，　盡其體所知；</div>
<div class='lg-row'>和順正真言，　慈心諫諸王。</div>
<div class='lg-row'>皆迴降諸王，　隆盛猛銳心；</div>
<div class='lg-row'>於是諸王便，　順辭答梵志：</div>
<div class='lg-row'>「所言得時宜，　和順知方便；</div>
<div class='lg-row'>今所說善理，　篤厚存終始。</div>
<div class='lg-row'>汝當審吾等，　心悟善法力；</div>
<div class='lg-row'>心之所求欲，　不勞恣世俗。</div>
<div class='lg-row'>或以願以力，　或以忿恚恨；</div>
<div class='lg-row'>已諍今鬪者，　曼當對戰者。</div>
<div class='lg-row'>如我等今意，　純求以佛德；</div>
<div class='lg-row'>執仗求舍利，　不貪國財寶。」</div>
<div class='lg-row'>往古烈力士，　貢高答曰大：</div>
<div class='lg-row'>「戰諍於仙林，　死傷難呰計。</div>
<div class='lg-row'>佛布教世間，　除勞滅自大；</div>
<div class='lg-row'>如何不為佛，　愛危脆命為？</div>
<div class='lg-row'>往古諸帝王，　迷惑賢女色；</div>
<div class='lg-row'>興師相討罰，　諸王死無數。</div>
<div class='lg-row'>佛教誠世間，　滅除貪婬意；</div>
<div class='lg-row'>而我不為佛，　愛危脆命為？</div>
<div class='lg-row'>往日有兄弟，　愚嫉興嫌諍；</div>
<div class='lg-row'>還共相傷殺，　令盡無有餘。</div>
<div class='lg-row'>佛興顯於世，　滅除愚嫉心；</div>
<div class='lg-row'>如何不為佛，　惜命而不戰？</div>
<div class='lg-row'>昔手臂力士，　挾嫌結瞋恚；</div>
<div class='lg-row'>便執持武備，　欲盡諸王種。</div>
<div class='lg-row'>佛出於世間，　能除盡恚害；</div>
<div class='lg-row'>我等為佛故，　愛此軀命為？</div>
<div class='lg-row'>昔者華上子，　號曰十頭神；</div>
<div class='lg-row'>堅固著色欲，　緣喪沒身命。</div>
<div class='lg-row'>佛出於世間，　解一切縛著；</div>
<div class='lg-row'>我等為佛故，　著此身命為？</div>
<div class='lg-row'>往昔諸愚人，　以癡諍水蟲；</div>
<div class='lg-row'>以其愚癡盛，　求其相殺害。</div>
<div class='lg-row'>佛興出於世，　除一切愚癡；</div>
<div class='lg-row'>我等為佛故，　愚愛是身為？</div>
<div class='lg-row'>古來愚不達，　所諍諸臭穢；</div>
<div class='lg-row'>無有一堅要，　相害不可計。</div>
<div class='lg-row'>佛出除世患，　吾等為佛故；</div>
<div class='lg-row'>當與閻羅鬪，　豈當疑世戰？</div>
<div class='lg-row'>吾等心堅正，　終不疑於戰。</div>
<div class='lg-row'>勞人使入城，　至諸力士所，</div>
<div class='lg-row'>盡意設方便，　陳吾等至意；</div>
<div class='lg-row'>其委仰於仁，　必令一對戰。</div>
<div class='lg-row'>吾等錯利矢，　剋意當交戰；</div>
<div class='lg-row'>聞仁說善法，　正真之言辭。</div>
<div class='lg-row'>內心即退滅，　瞋恚之惡毒；</div>
<div class='lg-row'>猶如虺被呪，　毒害滅無餘。」</div>
<div class='lg-row'>爾時其梵志，　承諸王教命；</div>
<div class='lg-row'>便即行入城，　至諸力士所。</div>
<div class='lg-row'>欲見諸力士，　貴重有勢者；</div>
<div class='lg-row'>便以謙恪意，　宣諸王教命：</div>
<div class='lg-row'>「城外諸王兵，　皆各嚴備仗；</div>
<div class='lg-row'>貫丳被寶鉀，　晧晧曜天日。</div>
<div class='lg-row'>發心欲同聲，　以盡其武力；</div>
<div class='lg-row'>意勇如師子，　張目向城看。</div>
<div class='lg-row'>摩拭豫嚴張，　金寶錯塗弓；</div>
<div class='lg-row'>意勇無疲極，　晝夜不脫鎧。</div>
<div class='lg-row'>卒發心憶念，　佛之慈明法；</div>
<div class='lg-row'>勞以義相讓，　不疑畏戰鬪。</div>
<div class='lg-row'>不以諍土地，　來至此城下；</div>
<div class='lg-row'>不自大貪悋，　不以瞋慊來。</div>
<div class='lg-row'>敬佛功德故，　來到汝此耳；</div>
<div class='lg-row'>客以善義來，　主人宜敬待。</div>
<div class='lg-row'>佛為一切師，　吾等同敬事；</div>
<div class='lg-row'>欲供養舍利，　故來至此城。</div>
<div class='lg-row'>共為法兄弟，　幸可分舍利；</div>
<div class='lg-row'>廣可令眾生，　各各得供養。</div>
<div class='lg-row'>慳惜財寶者，　是不為穢耻；</div>
<div class='lg-row'>慳惜善法者，　是乃為愧恥。</div>
<div class='lg-row'>愛悋之為物，　必有醜穢名；</div>
<div class='lg-row'>除慳施善者，　聖賢之所歎。</div>
<div class='lg-row'>仁等若執意，　不與舍利者；</div>
<div class='lg-row'>今便可出城，　與客共捔力。</div>
<div class='lg-row'>居城依門扇，　不執杖出戰；</div>
<div class='lg-row'>是則不為王，　非貴非勇士。</div>
<div class='lg-row'>城外諸王意，　如向來所說；</div>
<div class='lg-row'>鄙俱有善心，　等義示二家。</div>
<div class='lg-row'>又別有私意，　欲以向仁等；</div>
<div class='lg-row'>幸小垂聽採，　請說正真法。</div>
<div class='lg-row'>唯仁等莫必，　專意求欲戰；</div>
<div class='lg-row'>古來戰諍中，　無善義無利。</div>
<div class='lg-row'>佛天師每嘆，　忍辱德第一；</div>
<div class='lg-row'>今諸仁何故，　熾然怒求戰？</div>
<div class='lg-row'>若忿諍六欲，　若諍寶財貨；</div>
<div class='lg-row'>若以此戰諍，　事理猶可通。</div>
<div class='lg-row'>以福德之故，　是善法嘆譽；</div>
<div class='lg-row'>善與諍為怨，　是義當審思。</div>
<div class='lg-row'>每以普慈心，　和調安隱性；</div>
<div class='lg-row'>佛天師導教，　當慈加眾生。</div>
<div class='lg-row'>莫殺害眾生，　而行敬事佛；</div>
<div class='lg-row'>終無有利義，　是事不宜爾。</div>
<div class='lg-row'>仁等宜開意，　分諸王舍利；</div>
<div class='lg-row'>善法當流布，　因此為無始。</div>
<div class='lg-row'>若能為是者，　則無復戰諍；</div>
<div class='lg-row'>可逮二善義，　福德及名稱。</div>
<div class='lg-row'>其有專己見，　離正入邪道；</div>
<div class='lg-row'>善人盡方便，　當牽入正路。</div>
<div class='lg-row'>諸王設方便，　欲廣建善法，</div>
<div class='lg-row'>欲普導世間，　牽至天人道。</div>
<div class='lg-row'>世尊每嘆譽，　眾施法最善；</div>
<div class='lg-row'>所至則為師，　天人之所嘆。</div>
<div class='lg-row'>普觀諸世間，　財施者不少；</div>
<div class='lg-row'>以法惠施者，　時有或無有。</div>
<div class='lg-row'>法施名稱博，　廣安隱世間。」</div>
<div class='lg-row'>是諸力士眾，　聞是善法言；</div>
<div class='lg-row'>心內竊懷慚，　默然熟相視。</div>
<div class='lg-row'>以謙愛敬辭，　而謂梵志言：</div>
<div class='lg-row'>「仁乃善方便，　加愛敬於眾；</div>
<div class='lg-row'>為梵志不妄，　勤建立著善。</div>
<div class='lg-row'>能降下我等，　善行者道中；</div>
<div class='lg-row'>猶御不調馬，　不令入獸中。</div>
<div class='lg-row'>便可相從意，　如師所開示；</div>
<div class='lg-row'>愛厚篤敬信，　我等可用耳。</div>
<div class='lg-row'>忽捨忠怒言，　正直善諫者；</div>
<div class='lg-row'>事敗遇艱難，　後追悔無及。」</div>
<div class='lg-row'>即時以金甖，　分聖尊舍利；</div>
<div class='lg-row'>別以為八分，　安諦一平等。</div>
<div class='lg-row'>於是諸力士，　從中取一分；</div>
<div class='lg-row'>致其餘七分，　送與七國王。</div>
<div class='lg-row'>爾時諸力士，　上賓待諸王；</div>
<div class='lg-row'>諸王得舍利，　悲喜各歸國。</div>
<div class='lg-row'>於是七國王，　各各自於國；</div>
<div class='lg-row'>興師建神塔，　高乃至雲際。</div>
<div class='lg-row'>梵志草香性，　欲己聚起塔；</div>
<div class='lg-row'>便從諸力士，　乞量舍利甖。</div>
<div class='lg-row'>界內貴梵志，　乞佛積灰炭；</div>
<div class='lg-row'>皆共收拾聚，　恭敬立神塔。</div>
<div class='lg-row'>諸王造初起，　以舍利神塔；</div>
<div class='lg-row'>於閻浮提地，　巍巍德如山。</div>
<div class='lg-row'>梵志所建立，　金甖塔第九；</div>
<div class='lg-row'>佛積炭灰塔，　滿十妙巍巍。</div>
<div class='lg-row'>華香寶幡蓋，　表顯供養塔；</div>
<div class='lg-row'>挍飾甚妙好，　如香熏山巖；</div>
<div class='lg-row'>隣側諸國邑，　無央數人集；</div>
<div class='lg-row'>或喜悲啼哭，　禮事敬神塔。</div>
<div class='lg-row'>皆共追戀慕，　憶念佛功德；</div>
<div class='lg-row'>辛酸悲楚毒，　永逝一何劇！</div>
<div class='lg-row'>以善施世間，　眾生所恃賴；</div>
<div class='lg-row'>迷失路者導，　重病者良醫。</div>
<div class='lg-row'>寒者之春陽，　旱熱者涼池；</div>
<div class='lg-row'>三界之覆蓋，　忽便寂然滅。</div>
<div class='lg-row'>三界失覆蓋，　無恃可痛憐；</div>
<div class='lg-row'>當迷失正路，　隨邪遭艱難。</div>
<div class='lg-row'>世失正傾邪，　流入三惡趣；</div>
<div class='lg-row'>世誰有大力，　能制令還者？</div>
<div class='lg-row'>世間諸眾生，　愚癡蔽其眼；</div>
<div class='lg-row'>貪婬瞋恚火，　之所見燒然。</div>
<div class='lg-row'>一切世眾生，　嬰塵勞重病。</div>
<div class='lg-row'>世尊普慈心，　為三界良醫。</div>
<div class='lg-row'>佛日盛光明，　始出現世時；</div>
<div class='lg-row'>普奮大光明，　照三千世界。</div>
<div class='lg-row'>普開敷世間，　天人芙蓉花。</div>
<div class='lg-row'>猶如諸池花，　蒙日光而開。</div>
<div class='lg-row'>諸天世人民，　及諸大國王；</div>
<div class='lg-row'>悲泣追嘆慕，　向塔詠佛德：</div>
<div class='lg-row'>「唯世大覆護，　第一慈悲師；</div>
<div class='lg-row'>忽孤棄眾生，　一何甚速疾。</div>
<div class='lg-row'>佛日之光明，　忽然而潛入；</div>
<div class='lg-row'>愚霧彌覆世，　當何從見明？</div>
<div class='lg-row'>誰當導眾生，　示以正諦路；</div>
<div class='lg-row'>使至泥洹城，　寂靜無恐懼？」</div>
<div class='lg-row'>時密跡力士，　廣為諸天人；</div>
<div class='lg-row'>以次說是法，　宣佛本行德。</div>
<div class='lg-row'>諸天聞所說，　悚然毛衣竪；</div>
<div class='lg-row'>思惟所說理，　追尋佛功德：</div>
<div class='lg-row'>「所積眾善本，　無限無有量；</div>
<div class='lg-row'>從難計數劫，　善行之積聚。</div>
<div class='lg-row'>行六度無極，　大海淵之地；</div>
<div class='lg-row'>眾寶德相慧，　充滿甚盈溢。</div>
<div class='lg-row'>今此賢劫中，　所興千菩薩；</div>
<div class='lg-row'>假令諸羅漢，　慧如舍利弗。</div>
<div class='lg-row'>壽劫嘆佛德，　不能令終竟；</div>
<div class='lg-row'>況吾智淺末，　限陳所見聞。」</div>
<div class='lg-row'>時諸會天人，　聞其所說法；</div>
<div class='lg-row'>心中忽明悟，　意如面見佛。</div>
<div class='lg-row'>皆共懷悲感，　惻愴追慕佛，</div>
<div class='lg-row'>願志大乘意，　寫情心專固。</div>
<div class='lg-row'>稽首歸命佛，　忽然各飛去。</div>
</div></div>
<p class='juan'>佛本行經卷第七</p>
</div><!-- end of div[@id='body'] -->
</body></html>