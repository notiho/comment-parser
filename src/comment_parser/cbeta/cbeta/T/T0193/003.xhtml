<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />佛本行經卷第三<span class='note-inline'>(一名佛本行讚傳)</span></p><p class="byline">宋涼州沙門釋寶雲譯</p>
<div class='div-pin'><a id='mulu17' />
<p class='h1'>為瓶沙王說法品第十四</p>
<div class="lg regular" style="margin-left:0em;"><div class='lg-row'>意如重慶雲，　欲時降甘露；</div>
<div class='lg-row'>以深奧流聲，　清淨梵天音。</div>
<div class='lg-row'>又復以八種，　柔軟和調嚮；</div>
<div class='lg-row'>以妙辭之前，　降測瓶沙王。</div>
<div class='lg-row'>具照知王意，　正直且清淨；</div>
<div class='lg-row'>慈愛恭敬意，　充盈於心懷。</div>
<div class='lg-row'>「今王雖興於，　衰末濁亂世；</div>
<div class='lg-row'>以善自將御，　乃踰上世王。</div>
<div class='lg-row'>見王諸淨意，　內意清淨徹；</div>
<div class='lg-row'>猶如晝陰霧，　花開知日出。</div>
</div>
<div class="lg regular" style="margin-left:1em;"><div class='lg-row'>「雖施恩於愚人，　恩德終不居之；</div>
<div class='lg-row'>施少善於賢人，　其恩好日日厚。</div>
<div class='lg-row'>今視王甚奇特，　不迷惑於王位；</div>
<div class='lg-row'>憍自<span class='corr'>恣</span>所覆蓋，　土地主皆迷惑。</div>
<div class='lg-row'>智慧人若得財，　以不要財為要；</div>
<div class='lg-row'>身不要如炎花，　慧者從身取要。</div>
</div>
<div class="lg regular" style="margin-left:1em;"><div class='lg-row'>「眾生昇天，　甚得大利；　諸土地主，</div>
<div class='lg-row'>以正治法。　正法之王，　順理而治；</div>
<div class='lg-row'>一切人民，　皆從真正。　若有財寶，</div>
<div class='lg-row'>先審取要；　若復別離，　後無恨心。</div>
<div class='lg-row'>猶如從酪，　以取酥去；　漿若翻棄，</div>
<div class='lg-row'>亦無恨心。　以相迎接，　用上賓禮；</div>
<div class='lg-row'>開恩厚意，　以善友義。　今我當以，</div>
<div class='lg-row'>友恩相報；　意欲相諫，　開意善聽。</div>
<div class='lg-row'>一切眾生，　命如朝露；　我今一切，</div>
<div class='lg-row'>都就後世。　猶如盛火，　得酥益熾；</div>
<div class='lg-row'>及燒草木，　終無厭足。　心之憎愛，</div>
<div class='lg-row'>由愚癡出；　皆復迷惑，　狂醉高藥。</div>
<div class='lg-row'>老耄之病，　死亡之火；　強燒五道，</div>
<div class='lg-row'>沈無漏脫。　我今已覺，　盛火之力；</div>
<div class='lg-row'>今欲方便，　免此大患。　是故捨離，</div>
<div class='lg-row'>親族知識；　愛欲如毒，　云何不捨？</div>
<div class='lg-row'>吾已不畏，　是諸毒虺；　雹及火熾，</div>
<div class='lg-row'>疾暴惡風。　亦復不畏，　拔刀劇賊；</div>
<div class='lg-row'>但畏恩愛，　數數生死。　迷於欲者，</div>
<div class='lg-row'>未曾厭足；　諸天亦爾，　況世間人。</div>
<div class='lg-row'>一切世間，　欲求無厭；　如火所熾，</div>
<div class='lg-row'>亦復厭極。　普得土地，　齊海以內；</div>
<div class='lg-row'>又貪求度，　欲得彼岸。　一切求索，</div>
<div class='lg-row'>無有厭足；　猶如眾流，　歸于大海。</div>
<div class='lg-row'>雨寶七日，　乃至於膝；　勝伏四方，</div>
<div class='lg-row'>上至天上。　天上壽命，　長七劫半；</div>
<div class='lg-row'>頂生聖王，　欲無厭足。　更有聖王，</div>
<div class='lg-row'>食天福祿；　時天帝退，　畏阿須倫。</div>
<div class='lg-row'>憍慢遂盛，　仙人擔輩；　邪住無厭，</div>
<div class='lg-row'>從天退墮。　有滿唯王，　往至天上；</div>
<div class='lg-row'>得天婇女，　形專將來。　有犯神仙，</div>
<div class='lg-row'>金寶精舍；　懷貪滅亡，　尋化成灰。</div>
<div class='lg-row'>有重擔王，　將兵上天；　復從天上，</div>
<div class='lg-row'>將天女還。　緣是天女，　自致死亡；</div>
<div class='lg-row'>如是眾生，　無厭而沒。　名聞弊惡，</div>
<div class='lg-row'>弓強箭駛；　捨棄王位，　入林學仙。</div>
<div class='lg-row'>心所不應，　其身行之；　殺害他人，</div>
<div class='lg-row'>身亦滅亡。　有女名賢，　諸王競諍；</div>
<div class='lg-row'>興師率眾，　對陣而戰。　以愛欲故，</div>
<div class='lg-row'>興怨致諍；　當捨愛欲，　如棄怨敵。</div>
<div class='lg-row'>諸王種族，　挾慊嫉害；　殺諸剎利，</div>
<div class='lg-row'>二百一十。　往古列士，　懷恚為害；</div>
<div class='lg-row'>宜捨惡心，　如虺脫皮。　言鴈言鶴，</div>
<div class='lg-row'>緣是致諍；　因相殺傷，　乃至億數。</div>
<div class='lg-row'>愚癡故鬪，　始起於微；　宜捨愚癡，</div>
<div class='lg-row'>棄自冥病。　往古二王，　鬪諍澤香；</div>
<div class='lg-row'>因懷貢高，　遂相殺傷。　以鐵棒擊，</div>
<div class='lg-row'>破碎其頭；　宜捨憍慢，　如雲之蓋。</div>
<div class='lg-row'>又如列士，　甚徤勦疾；　以貪愛故，</div>
<div class='lg-row'>奪他婦女。　以愛著故，　乃致沒亡；</div>
<div class='lg-row'>如畏死故，　宜捨愛著。　二阿須倫，</div>
<div class='lg-row'>坐女色亡；　有貪女色，　聽音沒命。</div>
<div class='lg-row'>騰翔空中，　賓頭王子；　是二嗜味，</div>
<div class='lg-row'>俱致喪命。　昔伊象王，　以鼻貪香；</div>
<div class='lg-row'>犯吉祥天，　以致喪滅。　昔殷頭王，</div>
<div class='lg-row'>身樂細滑；　貪著無厭，　頭裂而亡。</div>
<div class='lg-row'>此等以欲，　恣極六情；　如海受流，</div>
<div class='lg-row'>終以無厭。　摩竭魚口，　猶尚可滿；</div>
<div class='lg-row'>六情受欲，　難可充滿。　如是大貪，</div>
<div class='lg-row'>及餘難計；　六情未足，　遭大艱難。</div>
<div class='lg-row'>可如王言，　先恣六情；　誰有厭足，</div>
<div class='lg-row'>宜審思此。　王以敬意，　相請以國；</div>
<div class='lg-row'>諦視王位，　亦無純樂。　純事令人，</div>
<div class='lg-row'>受極快樂；　緣樂之後，　受大艱難。</div>
<div class='lg-row'>其厚煖衣，　宜冬猛寒；　至於夏暑，</div>
<div class='lg-row'>更反為患。　飢者得食，　以為飽樂；</div>
<div class='lg-row'>有強逼者，　必成大苦。　如好藕池，</div>
<div class='lg-row'>中有宿虫；　猶花樹林，　師子滿中。</div>
<div class='lg-row'>金寶之舍，　熾火充盈；　王位猶此，</div>
<div class='lg-row'>用相請為。　如魚吞餌，　不覺強鈎；</div>
<div class='lg-row'>猶如以蜜，　塗利劍刃。　王者之位，</div>
<div class='lg-row'>如七寶械；　觀雖悅目，　身心甚苦。</div>
<div class='lg-row'>王者容飾，　被服如天；　乘國土車，</div>
<div class='lg-row'>雜糅牢固。　王者重擔，　重於大山；</div>
<div class='lg-row'>苦如馬鬪，　觀者悅之。　水火風雹，</div>
<div class='lg-row'>疾疫飢匱；　偷盜劫賊，　強陵敵國。</div>
<div class='lg-row'>邊境屯守，　侵奪損耗；　是諸艱難，</div>
<div class='lg-row'>獨切王心。　晝夜懷憂，　寢不安床；</div>
<div class='lg-row'>思設方便，　為國除患。　心普懷疑，</div>
<div class='lg-row'>不信臣民；　如至毒鄉，　從人得食。</div>
<div class='lg-row'>假令王者，　領無數城；　其身所處，</div>
<div class='lg-row'>限居其一。　寢一宮室，　坐御一座；</div>
<div class='lg-row'>榮樂無幾，　憂勞甚廣。　衣蓋一形，</div>
<div class='lg-row'>食充一軀；　出行遊觀，　限駕一乘。</div>
<div class='lg-row'>王所飲食，　蓋少少耳；　其餘勞動，</div>
<div class='lg-row'>以恣憍奢。　王唯以一，　自在為樂；</div>
<div class='lg-row'>是樂亦復，　雜諸苦毒。　猶如處在，</div>
<div class='lg-row'>劍所作車；　處事不明，　輙還傷己。</div>
<div class='lg-row'>譬如好舍，　花飾其表；　含毒虺蛇，</div>
<div class='lg-row'>充滿其中。　觀其悅目，　觸甚毒害；</div>
<div class='lg-row'>吾以是故，　不甘王位。　以是之故，</div>
<div class='lg-row'>不宜受是；　生死難保，　猶如幻化。</div>
<div class='lg-row'>焉知宿對，　馳騁何趣？　吾以是故，</div>
<div class='lg-row'>不受王諫。　王云捨家，　而非其時；</div>
<div class='lg-row'>今且諦聽，　吾當報王。　恣意飲食，</div>
<div class='lg-row'>不懷顧慮；　死命追人，　若干方便。</div>
<div class='lg-row'>甘蔗之種，　號曰白淨；　王當覺此，</div>
<div class='lg-row'>是我父王。　吾欲脫苦，　故棄王位；</div>
<div class='lg-row'>欲設方便，　建立善法。　無畏滅度，</div>
<div class='lg-row'>永求第一；　常與生老，　病死長別。</div>
<div class='lg-row'>欲求甘露，　可保之處；　是故不甘，</div>
<div class='lg-row'>與諸欲會。　猶如野畜，　渴行求水；</div>
<div class='lg-row'>疲勞之渴，　迷惑而走。　卒遇獵者，</div>
<div class='lg-row'>截道逐射；　不愍其渴，　必得殺之。</div>
<div class='lg-row'>世間亦爾，　飢渴情故；　迷惑萬端，</div>
<div class='lg-row'>不計死迮。　快意自娛，　暢情飲食；</div>
<div class='lg-row'>不慮成事，　當有壞敗。　老來屈己，</div>
<div class='lg-row'>如強張弓；　疾病傷人，　深於馳箭。</div>
<div class='lg-row'>死來逼命，　如獵放圍；　愚意所迷，</div>
<div class='lg-row'>如何待時？　若覺若眠，　若晝若夜；</div>
<div class='lg-row'>若水若陸，　各各人人。　命逝不還，</div>
<div class='lg-row'>迅速甚駃；　猶如水性，　入摩竭口。</div>
<div class='lg-row'>法之燈光，　莊美之明；　加精進意，</div>
<div class='lg-row'>增益酥油。　奉行善者，　懷歡喜逝；</div>
<div class='lg-row'>命終資糧，　已悉備足。　如進好華，</div>
<div class='lg-row'>色甚鮮明；　志士樂善，　奉上塔像。</div>
<div class='lg-row'>若後日見，　花以萎枯；　已得花要，</div>
<div class='lg-row'>心懷歡喜。　若明達人，　從少小來；</div>
<div class='lg-row'>和調身命，　與善法合。　自覩其身，</div>
<div class='lg-row'>已至朽邁；　調自思計，　每懷歡喜。</div>
<div class='lg-row'>猶如惡賊，　突獄逃走；　乃至曠野，</div>
<div class='lg-row'>大澤之中。　竹葦之林，　虎狼遊居；</div>
<div class='lg-row'>迷惑馳騁，　熱渴所逼。　五士拔刀，</div>
<div class='lg-row'>馳而追後；　恐怖惶灼，　逃突奔走。</div>
<div class='lg-row'>前卒復有，　弊惡醉象；　即便前進，</div>
<div class='lg-row'>欲踐踏殺。　其人不持，　刀仗戰具；</div>
<div class='lg-row'>不齎糧食，　無蓋履屣。　四望顧視，</div>
<div class='lg-row'>永無歸怙；　心懷迷憒，　無所曉知。</div>
<div class='lg-row'>吾今故為，　大王引喻；　欲令解了，</div>
<div class='lg-row'>生死之趣。　大王宜解，　生死如是；</div>
<div class='lg-row'>當了眾生，　如突獄賊。　了知曠澤，</div>
<div class='lg-row'>喻是三途；　虎狼惡獸，　覺是塵勞。</div>
<div class='lg-row'>奔馳疲極，　熱渴憔悴；　則當知是，</div>
<div class='lg-row'>憎愛愚癡。　智慧利劍，　廣施資糧；</div>
<div class='lg-row'>大正法蓋，　禁戒履屣。　如彼士夫，</div>
<div class='lg-row'>乏少此行；　不種德者，　其喻如是。</div>
<div class='lg-row'>前有醉象，　弊暴凶惡；　當覺如是，</div>
<div class='lg-row'>世之死亡。　當于爾時，　無有恃怙；</div>
<div class='lg-row'>唯當依憑，　奉戒行善。　王當迴意，</div>
<div class='lg-row'>覆育民物；　救危濟厄，　猶如赤子。</div>
<div class='lg-row'>普懷慈心，　視民如子；　王當護國，</div>
<div class='lg-row'>譬如護宮。　猶如有虫，　方便勦健；</div>
<div class='lg-row'>逃身速疾，　不遇雨渧。　大王亦當，</div>
<div class='lg-row'>如是逃意；　莫遇惡相，　以自免濟。」</div>
</div></div>
<div class='div-pin'><a id='mulu18' />
<p class='h1'>佛本行經不然阿蘭品第十五</p>
<div class="lg regular" style="margin-left:0em;"><div class='lg-row'>如是菩薩，　廣肩長臂；　安徐詳雅，</div>
<div class='lg-row'>師子應步。　詣阿蘭問，　生死出要；</div>
<div class='lg-row'>意欲斷壞，　生死門閫。　遙見阿蘭，</div>
<div class='lg-row'>與門徒俱；　聚會而坐，　講論梵典。</div>
<div class='lg-row'>菩薩德重，　喻如天帝；　迎接問訊，</div>
<div class='lg-row'>與坐談論。　坐須臾已，　善意相視；</div>
<div class='lg-row'>菩薩慈意，　慰勞阿蘭。　阿蘭對曰：</div>
<div class='lg-row'>「久承德化，　所以出家，　不甘尊榮。</div>
<div class='lg-row'>裂壞愛著，　結縛之網；　強壯勇猛，</div>
<div class='lg-row'>猶如大象。　捨棄尊號，　轉輪王位；</div>
<div class='lg-row'>譬如智者，　捨避毒飯。　昔轉輪王，</div>
<div class='lg-row'>不足為奇；　壯過衰老，　捨家入林。</div>
<div class='lg-row'>轉以王位，　授其太子；　猶如萎花，</div>
<div class='lg-row'>轉授與人。　吾今所疑，　仁壯盛美；</div>
<div class='lg-row'>六情所欲，　未至充足。　應受廣博，</div>
<div class='lg-row'>自然榮樂；　捨此美號，　誰不懷疑。</div>
<div class='lg-row'>欲知太子，　事之審實；　必當成為，</div>
<div class='lg-row'>大法最器。　以精進德，　尋智慧舟；</div>
<div class='lg-row'>當速疾度，　生死海淵。」　於是菩薩，</div>
<div class='lg-row'>聞阿蘭言；　含笑懷喜，　而答之曰：</div>
<div class='lg-row'>「吾事未成，　故來到此；　今汝自保，</div>
<div class='lg-row'>事必當成。　猶如冥中，　忽見光明；</div>
<div class='lg-row'>喻若迷者，　得人引路。　譬欲渡江，</div>
<div class='lg-row'>遇舟濟渡；　故來相求，　以為善師。</div>
<div class='lg-row'>幸垂顧屈，　所以見教；　若受為徒，</div>
<div class='lg-row'>當事以師。　老病死苦，　當何從度；</div>
<div class='lg-row'>願以此理，　而見告示。」　於是阿蘭，</div>
<div class='lg-row'>謂世導師：　「以諦審聽，　我梵志法。</div>
<div class='lg-row'>生死展轉，　周旋迴行；　上下顛倒，</div>
<div class='lg-row'>猶如輪轉。　有八私事，　號曰內法；</div>
<div class='lg-row'>又有十六，　疑亂諸事。　緣此當知，</div>
<div class='lg-row'>其人意強；　一切世間，　因是起滅。</div>
<div class='lg-row'>如是五性，　識著第六；　意則第七，</div>
<div class='lg-row'>猶豫第八。　凡有五情，　又有五欲；</div>
<div class='lg-row'>又當復覺，　有六誤亂。　曉知是者，</div>
<div class='lg-row'>名曰覺業；　赤仙與位，　皆共覺知。</div>
<div class='lg-row'>梵天號曰，　一切普知；　審知是者，</div>
<div class='lg-row'>名泥洹業。　生死根熟，　牽連縛著；</div>
<div class='lg-row'>但諦覺是，　餘不決定。　吾等於此，</div>
<div class='lg-row'>方便求了；　是吾泥洹，　仁所欲覺。</div>
<div class='lg-row'>或有智者，　謂是泥洹；　或云禪報，</div>
<div class='lg-row'>謂之泥洹。　今相教已，　出生死路；</div>
<div class='lg-row'>合意當勤，　如病求藥。　古仙灌勝，</div>
<div class='lg-row'>有名知足；　有名定行，　久暴露形。</div>
<div class='lg-row'>是等皆從，　日所行道；　又復更有，</div>
<div class='lg-row'>求解脫者。」　爾時菩薩，　聞是語已；</div>
<div class='lg-row'>迴意思惟，　探察事元。　菩薩累劫，</div>
<div class='lg-row'>所覺智慧；　覺其瑕已，　即告梵志：</div>
<div class='lg-row'>「已聞汝等，　深奧智慧；　所謂覺業，</div>
<div class='lg-row'>出生死者。　如我所覺，　此事不然；</div>
<div class='lg-row'>猶如有種，　必當出生。　諸情各別，</div>
<div class='lg-row'>謂是解脫；　若對來至，　復還結縛。</div>
<div class='lg-row'>地水節氣，　又復無種；　所以不生，</div>
<div class='lg-row'>因緣錯之。　若種與對，　相遇會者；</div>
<div class='lg-row'>必當更生，　吾了如是。　行淨垢薄，</div>
<div class='lg-row'>壽命延長；　意呼以脫，　謂是泥洹。」</div>
<div class='lg-row'>菩薩不然，　阿蘭是法；　於是復詣，</div>
<div class='lg-row'>迦蘭問法。　為說八意，　菩薩即了；</div>
<div class='lg-row'>微識故著，　覺有是瑕。　體解其意，</div>
<div class='lg-row'>是必還法；　菩薩是故，　捨迦蘭法。</div>
<div class='lg-row'>於是便至，　尼連禪江；　修治淨行，</div>
<div class='lg-row'>求禪處坐。　金色之身，　光影照曜；</div>
<div class='lg-row'>猶如蓮花，　照之於日。　日進一麻，</div>
<div class='lg-row'>半粒粳米；　日日省食，　久羸形體。</div>
<div class='lg-row'>身血竭盡，　脂肪枯乾；　氣力羸頓，</div>
<div class='lg-row'>形體疲索。　普世眾生，　不能堪忍；</div>
<div class='lg-row'>如是羸困，　具滿六年。　菩薩如是，</div>
<div class='lg-row'>暴露形體；　未能還服，　甘露法藥。</div>
<div class='lg-row'>意退念來，　道德無是；　昔閻浮下，</div>
<div class='lg-row'>億善意是。　亦不能已，　是羸瘦形；</div>
<div class='lg-row'>逮及是事，　自致成道。　諸天空中，</div>
<div class='lg-row'>勸進飲食；　氣力充盈，　然後得道。</div>
<div class='lg-row'>意居尊重，　如須彌山；　求佛之意，</div>
<div class='lg-row'>甚大重事。　意雖堅固，　強喻金剛；</div>
<div class='lg-row'>飲食不充，　體不自勝。　覺知是已，</div>
<div class='lg-row'>菩薩便起；　增進飲食，　長育其身。</div>
<div class='lg-row'>侍使五人，　見菩薩食；　捨棄避去，</div>
<div class='lg-row'>至他閑處。　於是便受，　喜悅喜力；</div>
<div class='lg-row'>二女乳糜，　甘露之施。　即便行詣，</div>
<div class='lg-row'>微妙道樹；　安詳徐步，　定出生死。</div>
<div class='lg-row'>嚴飾巍巍，　功德積聚；　以足觸地，</div>
<div class='lg-row'>即大震動。　於是大黧，　眾龍之王；</div>
<div class='lg-row'>聞足觸地，　震動好聲。　意懷便疑，</div>
<div class='lg-row'>熟自思惟：　「久復乃聞，　是震動聲。</div>
<div class='lg-row'>世之將導，　眾師之師；　其足觸地，</div>
<div class='lg-row'>震動如是。　地神歡喜，　跛[跳-兆+我]如舞；</div>
<div class='lg-row'>震聲隱隱，　如有所捨。　以世導師，</div>
<div class='lg-row'>將欲出現；　地肅肅動，　踊躍若笑。」</div>
<div class='lg-row'>因震動聲，　即從水出；　其身體大，</div>
<div class='lg-row'>如黧黑山。　種種珠寶，　瓔珞其身；</div>
<div class='lg-row'>猶如黑雲，　飾以電光。　變若干頭，</div>
<div class='lg-row'>普覆空中；　體放光明，　如雜烟火。</div>
<div class='lg-row'>猶如水雲，　來近日側；　龍以是像，</div>
<div class='lg-row'>禮菩薩足。　起執心敬，　叉手而歎：</div>
<div class='lg-row'>「我見前佛，　興出世時。　今之祥瑞，</div>
<div class='lg-row'>如過去佛；　維衛以來，　復至迦葉。</div>
<div class='lg-row'>眼見六佛，　興世之瑞；　尊今第七，</div>
<div class='lg-row'>現瑞如彼。　如觀光相，　明曜於世；</div>
<div class='lg-row'>今日必當，　逮服甘露。　今見尊行，</div>
<div class='lg-row'>躇足步步；　斯地應時，　肅肅震動。</div>
<div class='lg-row'>光明殊勝，　超絕於日；　今日必當，</div>
<div class='lg-row'>所願充滿。　如觀青雀，　順遶而飛；</div>
<div class='lg-row'>猶青雲中，　日現妙光。　齎慈愛音，</div>
<div class='lg-row'>敬菩薩身；　今日必當，　逮得佛道。</div>
<div class='lg-row'>知見今日，　清風順時；　眾流澄渟，</div>
<div class='lg-row'>空中清明。　飛鳥相和，　柔軟悲鳴；</div>
<div class='lg-row'>今日十力，　一切智成。　觀菩薩身，</div>
<div class='lg-row'>如瑩金山；　種種珍寶，　以為嚴飾。</div>
<div class='lg-row'>視菩薩身，　相好自纓；　今日必當，</div>
<div class='lg-row'>成佛道器。　圓光如輪，　在其中央；</div>
<div class='lg-row'>晃昱如日，　五彩絳色。　如今斷除，</div>
<div class='lg-row'>世間厚冥；　如是不久，　佛日當出。</div>
<div class='lg-row'>相樹皆動，　布散名花；　一切眾花，</div>
<div class='lg-row'>同時而敷。　樹無心屈，　傾如有心；</div>
<div class='lg-row'>今日必為，　一切所禮。　猶如白藕，</div>
<div class='lg-row'>蒙月明開；　日光明照，　則芙蓉敷。</div>
<div class='lg-row'>菩薩今現，　佛日月光；　天人心開，</div>
<div class='lg-row'>如快樂花。　如今觀察，　相已現矣；</div>
<div class='lg-row'>甚難值遇，　優曇鉢花。　如花難遇，</div>
<div class='lg-row'>佛亦甚難；　兩難值遇，　俱現於世。</div>
<div class='lg-row'>今日當以，　智慧利箭；　必驚塵勞，</div>
<div class='lg-row'>王將軍營。　已迮及逮，　過去佛處；</div>
<div class='lg-row'>今日必當，　服食甘露。　如今觀察，</div>
<div class='lg-row'>決定者戒；　身體嚴以，　八十種好。</div>
<div class='lg-row'>皆照諸天，　現於身中；　今日當為，</div>
<div class='lg-row'>天人所拜。」　驪龍如是，　歎菩薩已；</div>
<div class='lg-row'>歷泉上過，　行詣道樹。　遙見好樹，</div>
<div class='lg-row'>如天莊嚴；　猶如天上，　晝度天樹。</div>
<div class='lg-row'>吉祥持草，　奉迎而進；　菩薩問字，</div>
<div class='lg-row'>即便自名。　眾人見呼，　名曰吉祥；</div>
<div class='lg-row'>菩薩自計，　吾必吉祥。　即便從之，</div>
<div class='lg-row'>受柔軟草；　散金剛座，　草皆齊整。</div>
<div class='lg-row'>結跏趺坐，　志意堅固；　內以心識，</div>
<div class='lg-row'>審諦決定：　「不度魔界，　眾勞欲塵；</div>
<div class='lg-row'>坐是不起，　亦不飲食。　假令四大，</div>
<div class='lg-row'>捨其本性；　日月墮地，　須彌昇空。</div>
<div class='lg-row'>如是眾事，　可有變異；　吾終不違，</div>
<div class='lg-row'>是願要誓。」　歎誓願已，　諸天大喜：</div>
<div class='lg-row'>「菩薩發意，　定欲降魔。　猶如不然，</div>
<div class='lg-row'>外道異學；　如為天人，　諸龍所歎。</div>
<div class='lg-row'>願使眾生，　蒙如所歎；　十方眾生，</div>
<div class='lg-row'>逮得所願。」</div>
</div></div>
<div class='div-pin'><a id='mulu19' />
<p class='h1'>佛本行經降魔品第十六</p>
<div class="lg regular" style="margin-left:0em;"><div class='lg-row'>時菩薩始坐，　座號金剛齊；</div>
<div class='lg-row'>建立金剛心，　三千世界震。</div>
<div class='lg-row'>地神喜踊躍，　數數而震動；</div>
<div class='lg-row'>魔天見地震，　疑問何故爾？</div>
<div class='lg-row'>魔王第一臣，　號名曰言辭；</div>
<div class='lg-row'>傾躬謙敬意，　而啟白魔王：</div>
<div class='lg-row'>「唯王聽所聞，　歷劫積功德，</div>
<div class='lg-row'>白淨王太子，　淨土修善行。</div>
<div class='lg-row'>今當成大道，　空天王欲界；</div>
<div class='lg-row'>欲壞所欲城，　眾門戶之關。</div>
<div class='lg-row'>必超王界上，　當度勝眾生；</div>
<div class='lg-row'>廣開泥洹門，　甘露之法輪。」</div>
<div class='lg-row'>魔王聞其言，　情即慘然坐；</div>
<div class='lg-row'>三女來問訊，　第一女名愛，</div>
<div class='lg-row'>第二名志悅，　第三名亂樂；</div>
<div class='lg-row'>問王何故愁？　王答諸女言：</div>
<div class='lg-row'>「彼有大仙聖，　被決定大鎧；</div>
<div class='lg-row'>手執智慧弓，　無常箭射吾。</div>
<div class='lg-row'>欲伏吾欲界，　若勝處吾上；</div>
<div class='lg-row'>當空吾境界，　今眾慢賤吾。</div>
<div class='lg-row'>猶如強隣王，　為敵國所掠；</div>
<div class='lg-row'>曼今故屬吾，　宜廣設方便。</div>
<div class='lg-row'>卿等女力士，　令其失本志；</div>
<div class='lg-row'>可往施罣礙，　如設水坻防。」</div>
<div class='lg-row'>於是魔三女，　便行詣道樹；</div>
<div class='lg-row'>欲現其女力，　天上世間女。</div>
<div class='lg-row'>極現其妭媚，　迷惑亂人情；</div>
<div class='lg-row'>來欲壞其意，　盡其盡媚巧。</div>
<div class='lg-row'>種種改其形，　變化甚輕疾；</div>
<div class='lg-row'>猶如雲中電，　不停住斯須。</div>
<div class='lg-row'>菩薩諦計察，　髮膚瓔絡飾；</div>
<div class='lg-row'>衣服巧為覆，　猶如聚骨舍。</div>
<div class='lg-row'>惡露充盈滿，　解散令人驚，</div>
<div class='lg-row'>是何欺世間，　裹以薄肌皮，</div>
<div class='lg-row'>迷惑愚癡者。　審諦視魔女；</div>
<div class='lg-row'>形體衰老悴，　如花被重霜。</div>
<div class='lg-row'>魔王見女老，　懷恚如熾炎；</div>
<div class='lg-row'>即召重傍臣，　令合召大軍，</div>
<div class='lg-row'>往固遮釋子：　「今曼處吾界；</div>
<div class='lg-row'>未得審諦眼，　宜時往壞亂。</div>
<div class='lg-row'>今若道成者，　儻能勝於吾；</div>
<div class='lg-row'>速召車馬兵，　吾當自出戰。」</div>
<div class='lg-row'>寶冠明如日，　嚴飾其頭首；</div>
<div class='lg-row'>來到須彌頂，　即被金剛鎧。</div>
<div class='lg-row'>猶如日光明，　如照曜薄雲；</div>
<div class='lg-row'>金剛千輪車，　輪各有千輻。</div>
<div class='lg-row'>駕以馬千匹，　魔王乘寶車；</div>
<div class='lg-row'>甚曠甚明曜，　如日在火中。</div>
<div class='lg-row'>花宮一由旬，　手執五利矢；</div>
<div class='lg-row'>寶莖蓋如月，　以迷惑世間。</div>
<div class='lg-row'>蓋覆數由旬，　周飾七寶鈴；</div>
<div class='lg-row'>高幢大開口，　猶如摩竭魚，</div>
<div class='lg-row'>欲吞海水時。　魔王如是出，</div>
<div class='lg-row'>將從諸魔眾，　凡有八十億，</div>
<div class='lg-row'>來至道樹側。　菩薩坐花上，</div>
<div class='lg-row'>猶如梵天王，　寂滅德充盈，</div>
<div class='lg-row'>重光晃昱昱，　如大金寶積。</div>
<div class='lg-row'>左手以執弓，　從金筩拔箭，</div>
<div class='lg-row'>便語菩薩曰：　「咄起剎利種；</div>
<div class='lg-row'>如何故畏死，　棄己帝王位？</div>
</div>
<div class="lg regular" style="margin-left:0em;"><div class='lg-row'>「相仁妙臂當執弓，　應食世間之榮位；</div>
<div class='lg-row'>古王之路名普聞，　汝應當受頭縱恣。</div>
<div class='lg-row'>應食世妙祠嚴國，　普令役世無遺餘；</div>
<div class='lg-row'>始起聖王甘蔗種，　還食國榮棄乞求。</div>
<div class='lg-row'>若不欲起諦自思，　莫自違負本誓願；</div>
<div class='lg-row'>吾箭甚嚴莫能當，　徹壞一切堅固楯。</div>
<div class='lg-row'>惑人猶如春時花，　甚於斷花著日中；</div>
<div class='lg-row'>愛悅世間如時雨，　欲猶孔雀得雲雨。</div>
<div class='lg-row'>惑欲失志忘慚愧，　佐助嫉慢獨挵世；</div>
<div class='lg-row'>外道遂強行凶呪，　受勝是等獨挵世。</div>
<div class='lg-row'>欲迷諸天及世人，　覺悟談言失睡眠；</div>
<div class='lg-row'>健疾無比力勢強，　愛欲無形壞眾形。</div>
<div class='lg-row'>或以愛火燒殺戒，　古王燭之瘦消亡；</div>
<div class='lg-row'>王名財除亡滿臂，　上世惑欲何況今。」</div>
<div class='lg-row'>彼時魔王說是言，　不能搖動菩薩意；</div>
<div class='lg-row'>即便發弓捷疾矢，　現諸妭惑作女變。</div>
<div class='lg-row'>見菩薩坐不傾動，　堅固如山懷疑曰：</div>
<div class='lg-row'>「安詳大子如山王，　以女箭射即傾動。</div>
<div class='lg-row'>化現四面以迎之，　現不自輕與相見；</div>
<div class='lg-row'>想今太子不識矢，　若子失志吾箭誤。</div>
<div class='lg-row'>是不宜以欲化矢，　不可謙敬典雅辭；</div>
<div class='lg-row'>是當輕易不宜敬，　以大軍勢強恐迫。」</div>
<div class='lg-row'>魔王發意念兵眾，　大呼徹天盡魔界；</div>
<div class='lg-row'>即會若干無數形，　甚可恐畏動天地。</div>
<div class='lg-row'>嚴事如雪眾山王，　眾藥挍飾甚可愛；</div>
<div class='lg-row'>三十二頭名阿樂，　是天帝釋所乘象。</div>
<div class='lg-row'>化身千目被珠鎧，　手執金剛千楞杵；</div>
<div class='lg-row'>釋從無數可畏天，　象兵八億相隨來。</div>
<div class='lg-row'>銀車甚大容飾白，　駕千白馬將從白；</div>
<div class='lg-row'>白明珠鎧白雲蓋，　自化己身有百頭。</div>
<div class='lg-row'>將諸白龍大軍眾，　十二萬億為營從；</div>
<div class='lg-row'>是至水神名和崙，　卷地而來曳諸山。</div>
<div class='lg-row'>天金瑠璃種種寶，　明珠嚴首及身體；</div>
<div class='lg-row'>被琉璃鎧粟金鈿，　右手執持金剛棒。</div>
<div class='lg-row'>駕千師子眾寶精，　乘琉璃車色如日；</div>
<div class='lg-row'>與無數億相叉神，　毘沙門軍如暴水。</div>
<div class='lg-row'>無泣威怒及仙時，　雨立日月風火神；</div>
<div class='lg-row'>花照妙馬堅金剛，　賢才厚務及正行。</div>
<div class='lg-row'>是大天神無央數，　乘車象龍及駕虎；</div>
<div class='lg-row'>車駕千馬千師子，　或復有以千虎駕。</div>
<div class='lg-row'>或復有駕鴈孔雀，　駕驢駱駝特牛牴；</div>
<div class='lg-row'>或乘雲車乘山樹，　或有乘龍虺毒蛇。</div>
<div class='lg-row'>或有吐火鼻火出，　眼耳出火頭火然；</div>
<div class='lg-row'>其所打擲皆成火，　熾盛焰作如劫盡。</div>
<div class='lg-row'>或化如日或如月，　化如大山有羽翼；</div>
<div class='lg-row'>或冥昏晦如黑雲，　雷震電光晃昱昱。</div>
<div class='lg-row'>如是無數塞虛空，　或化黑象如須彌；</div>
<div class='lg-row'>乘是大象執大弓，　來向菩薩欲燒然。</div>
<div class='lg-row'>或化猪頭駱駝首，　象羆熊頭無數變；</div>
<div class='lg-row'>化身甚大為象頭，　牙如山巖上刺天。</div>
<div class='lg-row'>或化師子及馬頭；　或化虎頭摩竭魚；</div>
<div class='lg-row'>或化二頭三四五，　六七八九乃至十；</div>
<div class='lg-row'>或化百頭百手臂，　百足百眼甚可畏；</div>
<div class='lg-row'>若干變化至千頭，　千眼千臂放火來。</div>
<div class='lg-row'>車聲馬聲象吼嚮，　聲鼓軻音動天地；</div>
<div class='lg-row'>或執弓箭刀矛戟，　或戴山樹金剛杵。</div>
<div class='lg-row'>皆放所執戰鬪具，　山樹金剛和雨雹；</div>
<div class='lg-row'>菩薩德大化所放，　金銀雜花眾寶雨。</div>
<div class='lg-row'>化黑女人如雲山，　執器沃呪惑菩薩；</div>
<div class='lg-row'>還自狂惑無所識，　破所執器祭具散。</div>
<div class='lg-row'>或有跪地吼喚聲，　雷動震地塞虛空；</div>
<div class='lg-row'>或被虺皮若干形，　眼耳鼻口蛇虺出。</div>
<div class='lg-row'>還相騎乘瞋恚戰，　或有馬鳴或狼呼；</div>
<div class='lg-row'>於菩薩意無增減，　猶如螢火日爭明。</div>
<div class='lg-row'>有一天人謂魔王：　「熟尊觀是仙聖德；</div>
<div class='lg-row'>身中照現諸天宮。</div>
</div>
<div class="lg regular" style="margin-left:0em;"><div class='lg-row'>「日月五星及諸宿，　鐵圍須彌江海淵；</div>
<div class='lg-row'>釋梵四王太山君，　一切照現菩薩身，</div>
<div class='lg-row'>猶如普世現月中。」　於是魔王益恚盛；</div>
<div class='lg-row'>即放戰具愛欲火，　地虛空然不可知。</div>
<div class='lg-row'>菩薩即放甘露觀，　化雲雨潤滅欲火；</div>
<div class='lg-row'>愛即畏懼菩薩德，　安詳天至邪鬼退。</div>
<div class='lg-row'>魔王即放恚毒發，　如召禍害化成虺；</div>
<div class='lg-row'>地上普滿毒蛇虺，　纏繞道樹悉周遍。</div>
<div class='lg-row'>菩薩即放大慈發，　化成吉來蛇退滅；</div>
<div class='lg-row'>魔王復放愚癡發，　菩薩計緣逆得勝。</div>
<div class='lg-row'>魔王復放嫉嫌箭，　名曰惡口化為龍；</div>
<div class='lg-row'>菩薩復放大悲箭，　化為金鳥龍逃退。</div>
<div class='lg-row'>魔王復放憍慢發，　發名梵手化成象；</div>
<div class='lg-row'>菩薩復放十力發，　化成師子象退去。</div>
<div class='lg-row'>魔王復放妄言發，　名曰調戲化成風；</div>
<div class='lg-row'>菩薩即放至誠發，　挫折魔箭化成山。</div>
<div class='lg-row'>魔王復放慳貪發，　發名悋惡化成霧；</div>
<div class='lg-row'>菩薩即放惠施發，　化雲細雨除土霧。</div>
<div class='lg-row'>魔王復放陰蓋發，　名曰睡眠化成雲；</div>
<div class='lg-row'>菩薩即放五淨發，　化成暴風壞裂雲。</div>
<div class='lg-row'>魔王復放邪見發，　化成邪冥覆世間；</div>
<div class='lg-row'>菩薩復放正見發，　化成為日除魔冥。</div>
<div class='lg-row'>菩薩被大忍辱鎧，　戒成充備跱立地；</div>
<div class='lg-row'>著七覺意之花鬘，　進定瓔珞微妙好。</div>
<div class='lg-row'>手執慈弓梵寂箭，　從意筩中而拔之；</div>
<div class='lg-row'>適放一發都得勝，　如阿須倫勝古烈。</div>
<div class='lg-row'>魔若干變來相恐，　菩薩意定毛不動。</div>
<div class='lg-row'>爾時天上淨居天，　奉持過去成佛法，</div>
<div class='lg-row'>心之憎愛滅除盡，　上空中見勝菩薩。</div>
<div class='lg-row'>時諸天人語魔王：　「唯仁波旬當諦計。」</div>
<div class='lg-row'>天告波旬何故勞，　唐棄汝功實相語：</div>
<div class='lg-row'>「捨懷惡意寂滅心，　何為惚慊於菩薩？</div>
<div class='lg-row'>是士無誰能動者，　猶比口氣吹須彌；</div>
<div class='lg-row'>故以慈愛語魔王，　自愛莫觸嬈菩薩。</div>
<div class='lg-row'>諸物尚可捨本性，　風捨輕動火捨熱；</div>
<div class='lg-row'>地捨沆重水捨濕，　冥不避明日捨照。</div>
<div class='lg-row'>月尚可使在地行，　須彌昇空海過濟；</div>
<div class='lg-row'>無央數劫成德業，　終不退捨決定誓。</div>
<div class='lg-row'>如其決定如精進，　如惡如好慈眾生；</div>
<div class='lg-row'>法會盛賓諸天人，　食以正法甘露珍。</div>
<div class='lg-row'>發心求願安眾生，　自然發意愍世間；</div>
<div class='lg-row'>不逮本願終不起，　日出求冥不得然。</div>
<div class='lg-row'>菩薩大悲愍世間，　塵勞之患所蹂踐；</div>
<div class='lg-row'>博集諸法之良藥，　三十七種之神膏。</div>
<div class='lg-row'>欲為普世和神藥，　卿魔不宜犯繞遮；</div>
<div class='lg-row'>一切墮邪迷惑路，　欲導以正不可固。</div>
<div class='lg-row'>世愚昏冥滅酥油，　一切大智之燈明；</div>
<div class='lg-row'>佛大庭燎今當然，　卿魔莫滅方便退。</div>
<div class='lg-row'>見是世間沈沒深，　塵勞海淵無涯底；</div>
<div class='lg-row'>欲度一切沈沒者，　何惡能違行善者？</div>
<div class='lg-row'>初始發善根堅固，　建大忍辱之觚幹；</div>
<div class='lg-row'>意志枝莖大廣博，　持戒禁花甚鮮潔。</div>
<div class='lg-row'>大智慧樹今欲生，　當成熟正法甘果；</div>
<div class='lg-row'>卿魔莫為作妨礙，　真堅要樹始欲生。</div>
<div class='lg-row'>古來下佛種種種，　今是應生開敷時；</div>
<div class='lg-row'>今坐是座是其宜，　如先過去之諸佛。</div>
<div class='lg-row'>是坐有德名事齊，　無數億人所愛處；</div>
<div class='lg-row'>普此地上更無處，　意大尊重可勝者。」</div>
<div class='lg-row'>魔王聞是慘愁曰：　「菩薩觀我是大力；</div>
<div class='lg-row'>欲燒天地令燋盡，　能吞鐵圍普大地。」</div>
<div class='lg-row'>時菩薩因問魔曰：　「本修何行得大力？」</div>
<div class='lg-row'>答曰：「吾祠大開門，　名德普聞無不周。」</div>
<div class='lg-row'>「卿一祠祀大德爾。　波旬且可聽我說。</div>
<div class='lg-row'>吾大祠祀無央數，　遍此地上無空處。」</div>
<div class='lg-row'>魔語：「我行汝具知，　汝所行德誰為證？」</div>
<div class='lg-row'>菩薩告魔：「具諦聽，　今當示汝吾行證。」</div>
<div class='lg-row'>於是菩薩光明臂，　如出赤雲照然明；</div>
<div class='lg-row'>從袈裟中出其臂，　即展傭平微妙臂。</div>
<div class='lg-row'>先世善行之積聚，　千福輪掌妙相具；</div>
<div class='lg-row'>告魔王已手觸地，　「我行汝知地逮證。」</div>
<div class='lg-row'>於是地神出現形，　大舉聲：「我證！我證！</div>
<div class='lg-row'>於此地開門大祀，　名聞第一無不備。</div>
<div class='lg-row'>又復名曰多金施，　復以馬施無央數；</div>
<div class='lg-row'>數數食飽充此地，　又雨七寶飽世間。</div>
<div class='lg-row'>是處頭施有千數，　有處以自及妻息，</div>
<div class='lg-row'>是處剝皮是處肉，　是處以血破骨體，</div>
<div class='lg-row'>於是地施無數身，　捨世種種身不逆。」</div>
<div class='lg-row'>地即為證現返復，　地應震應出大聲，</div>
<div class='lg-row'>三千世界六返動，　盡撲魔王并其軍，</div>
<div class='lg-row'>顛倒偃覆都墮地。　空中大聲普告曰：</div>
<div class='lg-row'>「釋種太子都勝怨，　已勝魔怨諸塵勞。」</div>
<div class='lg-row'>魔王大幢即摧折，　魔退魔敗聲流遍。</div>
<div class='lg-row'>已勝魔王還定意，　意定深思諸佛事；</div>
<div class='lg-row'>德重地神不能勝，　心懷喜踊連震動。</div>
<div class='lg-row'>菩薩即告地神曰：　「動不動類皆因汝；</div>
<div class='lg-row'>且定莫動耐斯須，　吾為無歸者作歸。</div>
<div class='lg-row'>汝久耐負無央數，　逆害親君族欺者；</div>
<div class='lg-row'>越限傾邪向眾罪，　掘盡善根行惡人。</div>
<div class='lg-row'>飲倒見毒墮冥者，　苦厄重擔地獄分；</div>
<div class='lg-row'>已勝此等且小忍，　須吾捨棄諸苦擔。」</div>
<div class='lg-row'>於是現歷觀諸禪，　於諸禪得最自在；</div>
<div class='lg-row'>憶念久遠初始事，　前世所經如昨暮。</div>
<div class='lg-row'>時至夜半天眼觀，　見一切了如明鏡；</div>
<div class='lg-row'>照察明達五道生，　無有堅要如芭蕉。</div>
<div class='lg-row'>於其夜至第三時，　審諦思惟意要妙；</div>
<div class='lg-row'>一切世間諸苦會，　生老病死遂別離，</div>
<div class='lg-row'>愚冥覆弊出要道，　不避坑塹猶如盲。</div>
<div class='lg-row'>菩薩推盡生死原，　察其起滅悉曉了。</div>
<div class='lg-row'>心更生念重思惟：　「老由何來何從死？」</div>
<div class='lg-row'>復生正念：「緣生故，　因老有病從病死。</div>
<div class='lg-row'>其有頭者有頭患，　猶樹已生必當墮；</div>
<div class='lg-row'>重思本種所由有，　覺種緣行受緣對，</div>
<div class='lg-row'>受何從起從愛有，　觀愛所由從覺識，</div>
<div class='lg-row'>覺識所由從觸更，　緣其觸更有諸根，</div>
<div class='lg-row'>所由六入緣名色，　名色之緣則因緣，</div>
<div class='lg-row'>如是緣下至於上，　得癡縮起生死原。</div>
<div class='lg-row'>是滅已一切都滅，　癡原生死所應滅。」</div>
<div class='lg-row'>審覺十二緣起本，　如所應覺諦覺知。</div>
<div class='lg-row'>八賢聖路最第一，　先執正見如審實；</div>
<div class='lg-row'>見死吾我盡三界，　燒塵勞澤以慧火。</div>
<div class='lg-row'>辨是事已自歎曰：　「所應覺作悉已成；</div>
<div class='lg-row'>吾已及逮久仙聖，　諸佛世尊所行道。」</div>
<div class='lg-row'>至於其夜第三時，　日普照之導幢現；</div>
<div class='lg-row'>眾生休息時寂靜，　一切智成最佛道。</div>
<div class='lg-row'>「吾已及逮久仙聖，　諸佛世尊所行道。」</div>
<div class='lg-row'>逮佛第一最處已，　三千世界六變動。</div>
<div class='lg-row'>諸天側塞滿空中，　歡喜散花普遍地；</div>
<div class='lg-row'>粟金粟銀末栴檀，　天意作花悉周布。</div>
<div class='lg-row'>地普充盈塞空中，　從無結愛雨天花；</div>
<div class='lg-row'>[仁-二+(敲-高)]樂不鼓自然鳴，　諸天鼓樂空中作。</div>
<div class='lg-row'>天應慶喜世得持，　地虛空神普踊躍；</div>
<div class='lg-row'>火神歡喜自然燃，　淵海波涌震妙聲。</div>
<div class='lg-row'>樹神各各獻奇花，　須彌喜與諸山禮；</div>
<div class='lg-row'>地獄涼息餓鬼飽，　眾生相愛除慊仇。</div>
<div class='lg-row'>佛身奮放正法光，　四維上下遍十方；</div>
<div class='lg-row'>變現種種諸形像，　故先使至遍覺悟。</div>
<div class='lg-row'>八賢聖路始復現，　如童無導令諸道；</div>
<div class='lg-row'>是有妙花名諸覺，　言諸覺復林樹現。</div>
<div class='lg-row'>三十七品數各別，　各自現形如說義；</div>
<div class='lg-row'>或白青黃若干色，　光明如是說法音。</div>
<div class='lg-row'>佛日出曉照世間，　是其光明諦覺之；</div>
<div class='lg-row'>佛即還攝神光明，　不食七日坐樂法。</div>
<div class='lg-row'>爾時世尊說此偈：　「快哉報福妙願成；</div>
<div class='lg-row'>速疾乃逮最上寂，　保安不受餘他苦。</div>
<div class='lg-row'>魔王覩共相聚來，　各各現形力向吾；</div>
<div class='lg-row'>終不能令吾意動，　以功德力勝降之。」</div>
</div></div>
<p class='juan'>佛本行經卷第三</p>
</div><!-- end of div[@id='body'] -->
</body></html>