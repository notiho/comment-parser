<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />佛本行經卷第二<span class='note-inline'>(一名佛本行讚傳)</span></p><p class="byline">宋涼州沙門釋寶雲譯</p>
<div class='div-pin'><a id='mulu10' />
<p class='h1'>與眾婇女遊居品第八</p>
<div class="lg regular" style="margin-left:0em;"><div class='lg-row'>種種嚴飾，　猶如天宮；　春秋冬夏，</div>
<div class='lg-row'>四時各異。　應節修治，　遊觀園池；</div>
<div class='lg-row'>亦如天帝，　施安樹林。　太子因遊，</div>
<div class='lg-row'>至園池觀；　婇女圍繞，　如月處星。</div>
<div class='lg-row'>於是眾女，　晝夜作樂；　謿調戲笑，</div>
<div class='lg-row'>過數年已。　或娛樂之，　更造新術；</div>
<div class='lg-row'>或現己身，　或時書頌。　或圖廟畫，</div>
<div class='lg-row'>或有刻鏤；　或有以泥，　為若干像。</div>
<div class='lg-row'>或有結花，　以為敷飾；　或㽵面目，</div>
<div class='lg-row'>或有塗香。　或以鏡照，　或櫛梳頭；</div>
<div class='lg-row'>或黛黑眉，　或丹口脣。　或復有女，</div>
<div class='lg-row'>華相打擲；　或戲笑者，　或悲歎泣。</div>
<div class='lg-row'>或口詠歌，　可聽可樂；　猶如華中，</div>
<div class='lg-row'>眾<span class='corr'>蜜</span>蜂鳴。　眾女求浴，　太子聽從；</div>
<div class='lg-row'>無憂樹間，　丹華之池。　圓光文飾，</div>
<div class='lg-row'>照樹金色；　猶金在火，　耀耀林樹。</div>
<div class='lg-row'>諸樹傾屈，　散供眾花；　眾鳥相和，</div>
<div class='lg-row'>悲哀而鳴。　女笑鳥鳴，　震聲遠聞；</div>
<div class='lg-row'>五音俱作，　感動人情。　太子入池，</div>
<div class='lg-row'>水至其腰；　諸女圍繞，　明耀浴池。</div>
<div class='lg-row'>猶如明珠，　繞寶山王；　妙相顯赫，</div>
<div class='lg-row'>其好巍巍。　眾女水中，　種種戲笑；</div>
<div class='lg-row'>或相湮沒，　或水相灑。　或有弄華，</div>
<div class='lg-row'>以華相擲；　或入水底，　良久乃出。</div>
<div class='lg-row'>或於水中，　現其眾華；　或復於水，</div>
<div class='lg-row'>但現其手。　眾女池中，　光耀眾華；</div>
<div class='lg-row'>令眾藕花，　失其精光。　或有攀緣，</div>
<div class='lg-row'>太子手臂；　猶如雜花，　纏著金柱。</div>
<div class='lg-row'>女粧塗香，　水洗皆墮；　栴檀木櫁，</div>
<div class='lg-row'>水成香池。　如是戲笑，　難可計數；</div>
<div class='lg-row'>六萬婇女，　圍繞其側。　太子於中，</div>
<div class='lg-row'>如天帝釋；　於天浴池，　與天女俱。</div>
<div class='lg-row'>於是皆乘，　金銀寶船；　遊戲池中，</div>
<div class='lg-row'>如天乘雲。　太子復乘，　七寶之船；</div>
<div class='lg-row'>妃在其側，　俱共入池。　色身金照，</div>
<div class='lg-row'>光各一丈；　如日乘船，　莫不驚愕。</div>
<div class='lg-row'>謂是日出，　眾華開張；　明重光照，</div>
<div class='lg-row'>喻日天子。　太子出池，　諸女更嚴；</div>
<div class='lg-row'>作眾伎樂，　行甘蔗漿。　諸女飲已，</div>
<div class='lg-row'>跳踉舞戲；　時日便冥，　向月燭明。</div>
<div class='lg-row'>欲惑太子，　意終不傾；　欲使其貪，</div>
<div class='lg-row'>意終不著。　慧燈甚明，　終無能滅；</div>
<div class='lg-row'>猶明珠燈，　不損飛蛾。　斯須至冥，</div>
<div class='lg-row'>眾女睡眠；　太子妃寐，　夢覩憂變。</div>
<div class='lg-row'>太子出家，　捨宮婇女；　逃入山澤，</div>
<div class='lg-row'>妃獨逐走。　從後求哀：　「莫相捐棄，</div>
<div class='lg-row'>澡手見授，　今棄付誰？　惟今自察，</div>
<div class='lg-row'>無量過失；　願微重榮，　莫生相捨。</div>
<div class='lg-row'>獨入山澤，　勤修眾德；　何恡於妾，</div>
<div class='lg-row'>致大酷惡。　古賢出學，　亦復好妃；</div>
<div class='lg-row'>唯垂愍傷，　願聽侍從。」　追呼不息，</div>
<div class='lg-row'>太子入林；　心意發狂，　樹樹行求。</div>
<div class='lg-row'>㘁向樹曰：　「汝獨無憂，　我獨懷惱；</div>
<div class='lg-row'>示我太子。」　仰見樹上，　有赤觜鳥；</div>
<div class='lg-row'>向鳥歎苦：　「我失所怙。　汝聲似之，</div>
<div class='lg-row'>留聲與汝；　願以鳴聲，　除我心惱。」</div>
<div class='lg-row'>又見樹曰：　「汝何不慈？　吾厄夫怙，</div>
<div class='lg-row'>迷行犯觸。　賢夫所棄，　宜見愍傷；</div>
<div class='lg-row'>如何見笑，　華盡開敷。」　見雙頭鵒，</div>
<div class='lg-row'>相將俱飛；　益增憂苦，　流泣且言：</div>
<div class='lg-row'>「唯願示我，　懷重慊者；　令我覩之，</div>
<div class='lg-row'>失之我亡。　樹華散我，　更耗我心；</div>
<div class='lg-row'>唯汝仁鳥，　莫嫉快我。　當散我心，</div>
<div class='lg-row'>好喜伎樂；　未曾相犯，　何為必爾。</div>
<div class='lg-row'>為風所動，　樹枝傾曲；　猶如以掌，</div>
<div class='lg-row'>擊打於我。　鳥獸角視，　爾不遣夫；</div>
<div class='lg-row'>水聲如罵，　我不任治。」　太子不還，</div>
<div class='lg-row'>便悲歎曰：　「留目紺蓮，　留超與應。</div>
<div class='lg-row'>留笑華敷，　留顏金華；　留髮辟兵，</div>
<div class='lg-row'>我見遺忽？」　口言未止，　忽見太子，</div>
<div class='lg-row'>於林樹間，　便前搏曰：　「何為相棄？」</div>
<div class='lg-row'>語頃驚覺；　抱持太子，　慚懼戰[病-丙+又]。</div>
<div class='lg-row'>太子問曰：　「何為如是？」　便說夢事。</div>
<div class='lg-row'>太子報曰：　「此非為汝？　吾無所去，</div>
<div class='lg-row'>誰往誰返？　無有往者，　亦無所至。</div>
<div class='lg-row'>汝諦覺是，　色如聚沫，　覺意如泡，</div>
<div class='lg-row'>相如光炎，　行如芭蕉，　識法如幻，</div>
<div class='lg-row'>諸根無力；　形體相因，　猶如華合。</div>
<div class='lg-row'>覺世無常，　譬如野馬；　吾我無有，</div>
<div class='lg-row'>亦無堅要。　合會有離，　汝當諦覺。」</div>
<div class='lg-row'>太子自思：　「是吾出應。」</div>
</div></div>
<div class='div-pin'><a id='mulu11' />
<p class='h1'>佛本行經現憂懼品第九</p>
<div class="lg regular" style="margin-left:0em;"><div class='lg-row'>王愍太子愁，　勸令行遊觀；</div>
<div class='lg-row'>始出宮城門，　霍然日出雲。</div>
<div class='lg-row'>駕乘七寶車，　眾德相自嚴；</div>
<div class='lg-row'>所將從貴重，　如月與眾星。</div>
<div class='lg-row'>功德充滿備，　形容甚殊妙；</div>
<div class='lg-row'>都勅國邑里，　并除老病死。</div>
<div class='lg-row'>窮凍困厄者，　莫令現道側；</div>
<div class='lg-row'>各各盡力嚴，　若干幢旛蓋。</div>
<div class='lg-row'>樓閣諸婦女，　猶如天宮城；</div>
<div class='lg-row'>嚴飾甚靡麗，　莫不懷歡慶。</div>
<div class='lg-row'>萬民皆歌詠，　聲嚮震一國；</div>
<div class='lg-row'>猶秋水歸海，　諍競欲觀見。</div>
<div class='lg-row'>莊嚴易服飾，　未竟便起走；</div>
<div class='lg-row'>或未及莊嚴，　聞聲便馳往。</div>
<div class='lg-row'>於眾閣欄楯，　側塞不相容；</div>
<div class='lg-row'>或頭身自懸，　猶如眾華垂。</div>
<div class='lg-row'>或有傾屈禮，　各懷敬歎曰：</div>
<div class='lg-row'>「當為世導師。」　散眾花香瓔。</div>
<div class='lg-row'>見以皆愕觀，　展轉相謂言：</div>
<div class='lg-row'>「此當為何神？」　或云從天降，</div>
<div class='lg-row'>或云是天帝，　魔王或梵王，</div>
<div class='lg-row'>懷疑歡踊躍，　歌歎若干種。</div>
<div class='lg-row'>諸天見太子，　容飾導從出；</div>
<div class='lg-row'>猶如天帝釋，　出遊觀之時。</div>
<div class='lg-row'>於是淨居天，　欲興降瑞應；</div>
<div class='lg-row'>如前佛見瑞，　勸意出家學。</div>
<div class='lg-row'>天卒化病人，　喘臥在道側；</div>
<div class='lg-row'>色惡眼睛黃，　體氣口燋乾。</div>
<div class='lg-row'>身腫腹膖脹，　惡露諸不淨；</div>
<div class='lg-row'>宛轉而自塗，　菩薩舉目見。</div>
<div class='lg-row'>問：「是為何物？　醜惡難可視。」</div>
<div class='lg-row'>御者尋對曰：　「食飲不時節，</div>
<div class='lg-row'>四大錯不順，　是名為病人。」</div>
<div class='lg-row'>菩薩報之曰：　「視何不分減？」</div>
<div class='lg-row'>御者復對曰：　「是不可分代，</div>
<div class='lg-row'>都世無能免，　疾病之危厄。</div>
<div class='lg-row'>四百四種病，　大患如世間；</div>
<div class='lg-row'>尊亦未免離，　處大變難患。」</div>
<div class='lg-row'>太子即停駕，　慘然懷憂歎；</div>
<div class='lg-row'>聞病心驚痛，　如象被毒箭。</div>
<div class='lg-row'>見病觸其情，　尋勅御迴車；</div>
<div class='lg-row'>心懼懷悚然，　如牛畏雷雹；</div>
<div class='lg-row'>聞雷聲怖愕，　驚懅體不安。</div>
<div class='lg-row'>後時復更出，　天化作老人；</div>
<div class='lg-row'>頭如絲雪霧，　皮緩肌體皺，</div>
<div class='lg-row'>戰如水中枝，　身僂如張弓。</div>
<div class='lg-row'>太子見即問：　「是名為何人？</div>
<div class='lg-row'>生便如是耶？　為有變者乎？」</div>
<div class='lg-row'>御者因對曰：　「始從身受胎，</div>
<div class='lg-row'>微起如泡沫；　緣起五體見，</div>
<div class='lg-row'>分合成六情，　然後乃出生。</div>
<div class='lg-row'>小飲母乳活，　次長乃食穀；</div>
<div class='lg-row'>轉緣地而行，　初語如鸚鵡，</div>
<div class='lg-row'>爾乃立行走，　體貌形容成；</div>
<div class='lg-row'>諸根轉成熟，　以故名曰老。</div>
<div class='lg-row'>是名天使召，　顯教悟眾生，</div>
<div class='lg-row'>形衰失歡慘，　如花被毒霜。</div>
<div class='lg-row'>面如月遭蝕，　心猶日雲霧；</div>
<div class='lg-row'>壯進力枯竭，　如夏沙淋水。</div>
<div class='lg-row'>竊人志思才，　無形如來賊；</div>
<div class='lg-row'>心惱失聽識，　猶野火燒澤。</div>
<div class='lg-row'>迫迮如壓油，　飲其體精氣；</div>
<div class='lg-row'>懷變令形異，　是者名為老。」</div>
<div class='lg-row'>太子視良久，　悵然而長歎：</div>
<div class='lg-row'>「老病大石山，　強磨碎眾生。</div>
<div class='lg-row'>世普遭苦患，　何可暢意安？</div>
<div class='lg-row'>當設方便逃，　如避強害寇。」</div>
<div class='lg-row'>後復出遊見，　天化命過人，</div>
<div class='lg-row'>宗親隨喪車，　被髮而啼哭。</div>
<div class='lg-row'>問曰：「是何等？　以至誠示吾。」</div>
<div class='lg-row'>爾時諸侍御，　便為具足說：</div>
<div class='lg-row'>「日迫致枯老，　病流精汁竭；</div>
<div class='lg-row'>八節之利鋸，　攦刻壽命樹。</div>
<div class='lg-row'>日月之斧利，　晝夜恒斫斷；</div>
<div class='lg-row'>會遇無常風，　隨靡崩顛墮。</div>
<div class='lg-row'>與父母離別，　隨行獨迷走；</div>
<div class='lg-row'>妻子及兄弟，　無親可恃<span class='corr'>怙</span>。</div>
<div class='lg-row'>莫能設方便，　圍繞而哭泣；</div>
<div class='lg-row'>追慕哀摧傷，　歎其生時德。」</div>
<div class='lg-row'>「吾亦當爾乎？」　「都上尊莫疑。」</div>
<div class='lg-row'>「我亦離親耶？」　「爾尊必當別。</div>
<div class='lg-row'>普世死所執，　如何暢笑語？</div>
<div class='lg-row'>不知慚愧故，　更歷無數死。</div>
<div class='lg-row'>晝夜之長塗，　日月運不停；</div>
<div class='lg-row'>老枯病所毒，　憂惱之牙齒。</div>
<div class='lg-row'>四時舌所舐，　宿行速危嶮；</div>
<div class='lg-row'>一切莫能免，　死猶龍所吞。</div>
<div class='lg-row'>普入盡傷折，　都崩盡斷壞；</div>
<div class='lg-row'>悉奪其所願，　盡吞盡燒沒。</div>
<div class='lg-row'>盡駈盡挫摧，　莫有能禁遮；</div>
<div class='lg-row'>尊當覺是死。」　聞已懷懼曰：</div>
<div class='lg-row'>「處世之笑者，　金石為笑耶？」</div>
<div class='lg-row'>太子懷憂行，　憶死如湯灼；</div>
<div class='lg-row'>猶如猛師子，　處林遭野火。</div>
<div class='lg-row'>思欲得免離，　老病死熾炎，</div>
<div class='lg-row'>順道念不忘，　方便欲求出。</div>
<div class='lg-row'>天化作梵志，　見形暴露憔，</div>
<div class='lg-row'>簇髮鬚眉長，　被麤鹿皮衣，</div>
<div class='lg-row'>手持澡瓶水，　又執三枝杖。</div>
<div class='lg-row'>菩薩因問曰：　「仁修術願何？」</div>
<div class='lg-row'>尋聲應太子：　「唯聽我所願，</div>
<div class='lg-row'>無病老死患，　是處名天上，</div>
<div class='lg-row'>今於此下種，　生天廣大花。</div>
<div class='lg-row'>願求快安樂，　萌芽天上生。」</div>
<div class='lg-row'>太子歎吒曰：　「斯士見計明，</div>
<div class='lg-row'>告御天離患，　是亦吾所樂。」</div>
<div class='lg-row'>心惟懷一疑，　為永恒不常，</div>
<div class='lg-row'>若必常安樂，　可願生天耳！</div>
<div class='lg-row'>天於上稱善，　歎太子心淨，</div>
<div class='lg-row'>天上雖快樂，　卒必當墮落。</div>
<div class='lg-row'>食福眾善快，　終無永長存，</div>
<div class='lg-row'>福盡即退墮，　三塗受苦分。</div>
<div class='lg-row'>日有千光炎，　福盡墮闇冥；</div>
<div class='lg-row'>月滿盛照耀，　月天墮失明。</div>
<div class='lg-row'>梵釋無數天，　雖實天榮位；</div>
<div class='lg-row'>還為可傷物，　乞匃餓鬼形。</div>
<div class='lg-row'>昔為寶頂佛，　燃燈立七日；</div>
<div class='lg-row'>始發意求佛，　誓願甚堅固。</div>
<div class='lg-row'>即時魔心戰，　猶如芭蕉樹；</div>
<div class='lg-row'>亦令魔宮殿，　震動不得安。</div>
<div class='lg-row'>為三界所敬，　今者不宜忘；</div>
<div class='lg-row'>於無央數佛，　修若干勞勤。</div>
<div class='lg-row'>昔為施安佛，　起七寶大塔；</div>
<div class='lg-row'>猶如須彌山，　峙立於地上。</div>
<div class='lg-row'>上錠光七華，　受莂當為佛；</div>
<div class='lg-row'>金華散普佛，　終日願大乘。</div>
<div class='lg-row'>又為起廟寺，　事蓮華上佛；</div>
<div class='lg-row'>及餘無數佛，　眾寶香花施。</div>
<div class='lg-row'>以天華供養，　無數能仁佛；</div>
<div class='lg-row'>又供現義佛，　華香畢已壽。</div>
<div class='lg-row'>歌歎方面佛，　乃至于七日；</div>
<div class='lg-row'>供養無見佛，　盡己之形壽。</div>
<div class='lg-row'>復施頂王佛，　七寶名衣服；</div>
<div class='lg-row'>布施無漏佛，　求欲作沙門。</div>
<div class='lg-row'>又於理光佛，　入道持淨法；</div>
<div class='lg-row'>復於無限佛，　剃頭作沙門。</div>
<div class='lg-row'>於數千諸佛，　執勤勞謙敬；</div>
<div class='lg-row'>有身餧餓虎，　以妻息施與。</div>
<div class='lg-row'>捨眼身肌肉，　手足心不亂；</div>
<div class='lg-row'>如是不可計，　頭施有千數。</div>
<div class='lg-row'>當施與之時，　震動三千界；</div>
<div class='lg-row'>如是言說頃，　現天壽終墮。</div>
<div class='lg-row'>後者悲嘆慕，　展轉相憐傷；</div>
<div class='lg-row'>下現八地獄，　各十六官屬。</div>
<div class='lg-row'>忽有大聲出，　普世皆當死。</div>
<div class='lg-row'>從此轉進行，　釋種女名鹿，</div>
<div class='lg-row'>見太子如天，　發大聲言曰：</div>
<div class='lg-row'>「是父不懷憂，　為母大安樂，</div>
<div class='lg-row'>其夫如此者，　婦如逮無為。」</div>
<div class='lg-row'>如從天雲雷，　聲入太子耳，</div>
<div class='lg-row'>始聞無為音，　猶疲勞得息。</div>
<div class='lg-row'>諸情已充足，　意中如逮得；</div>
<div class='lg-row'>以己盛寶瓔，　遙擲掛女頸。</div>
<div class='lg-row'>以聞無為喜，　不以邪欲與；</div>
<div class='lg-row'>勸心向無為，　忽見化沙門。</div>
<div class='lg-row'>威儀戒寂靜，　法服手持鉢；</div>
<div class='lg-row'>太子告御者，　迴車往行就。</div>
<div class='lg-row'>太子問沙門，　尋聲而應之：</div>
<div class='lg-row'>「六情無諸漏，　捨家轉離患。</div>
<div class='lg-row'>山巖空閑樹，　止宿獨靜處；</div>
<div class='lg-row'>乞匃自存活，　太子願學此？</div>
<div class='lg-row'>我名曰沙門，　欲求解脫故；</div>
<div class='lg-row'>愛憎意俱除，　諸情調心定。</div>
<div class='lg-row'>無著捨吾我，　眾事一切棄；</div>
<div class='lg-row'>乘自守車輿，　手執智慧弓，</div>
<div class='lg-row'>廣設諸方便，　欲壞滅魔兵。</div>
<div class='lg-row'>願無火無地，　無水無風雲；</div>
<div class='lg-row'>無日月星辰，　無雲空息患，</div>
<div class='lg-row'>無老死憂苦，　亦無別離惱。</div>
<div class='lg-row'>甘露永乖滅，　吾願求是處。」</div>
<div class='lg-row'>說是言適竟，　忽滅太子前。</div>
<div class='lg-row'>太子安庠行，　光影照耀地，</div>
<div class='lg-row'>還至遊觀園；　心寂滅定安，</div>
<div class='lg-row'>意思若干種，　眾善之方便。</div>
</div></div>
<div class='div-pin'><a id='mulu12' />
<p class='h1'>佛本行經閻浮提樹蔭品第十</p>
<div class="lg regular" style="margin-left:0em;"><div class='lg-row'>菩薩於是時，　心懷慘然還；</div>
<div class='lg-row'>過到遊觀園，　德曜猶天帝。</div>
<div class='lg-row'>諸仙聖之王，　不以女色惑；</div>
<div class='lg-row'>時見農田夫，　興功耕犁作。</div>
<div class='lg-row'>踐截蠕動蟲，　即起悲痛心；</div>
<div class='lg-row'>如親傷赤子，　愷然而長歎。</div>
<div class='lg-row'>去其樹不遠，　伏藏忽出現；</div>
<div class='lg-row'>辟方一由旬，　七寶光盈滿。</div>
<div class='lg-row'>將從喜踊躍，　取金畫寶器；</div>
<div class='lg-row'>銘題古王號，　某器某王造。</div>
<div class='lg-row'>太子省銘題，　過去轉輪王；</div>
<div class='lg-row'>八萬四千代，　展轉相承習。</div>
<div class='lg-row'>視其七寶積，　如見毒蛇虺；</div>
<div class='lg-row'>回顧花光顏，　傾屈敬先代。</div>
<div class='lg-row'>泣出紺色睫，　雨於花容顏；</div>
<div class='lg-row'>即舉普慈目，　仰廣視空中。</div>
<div class='lg-row'>發情哀梵音，　勅其左右曰：</div>
<div class='lg-row'>「往古諸釋尊，　雄猛世憍慢；</div>
<div class='lg-row'>捨國名天位，　空獨至何方？</div>
<div class='lg-row'>賦役勞四域，　積聚無央數；</div>
<div class='lg-row'>土地國寶藏，　故字其主無。」</div>
<div class='lg-row'>心思計無常，　趣閻浮樹下；</div>
<div class='lg-row'>即舉金剛膊，　置金色䏶上。</div>
<div class='lg-row'>坐思堅不動，　聚意專一定；</div>
<div class='lg-row'>觀起滅合散，　逮得一定住。</div>
<div class='lg-row'>如江河沙數，　諸佛不共意；</div>
<div class='lg-row'>九惱江流濁，　以珠能使清。</div>
<div class='lg-row'>於一切眾生，　慈心彈指頃；</div>
<div class='lg-row'>福無限無量，　慈加眾生故。</div>
<div class='lg-row'>復起慈愍心，　欲安眾苦患；</div>
<div class='lg-row'>諦察見一切，　平等逮一禪。</div>
<div class='lg-row'>棄諸欲惡法，　尋得歡喜解；</div>
<div class='lg-row'>乃至第四禪，　及無量清淨。</div>
<div class='lg-row'>日時轉向夕，　諸樹蔭移徙；</div>
<div class='lg-row'>唯閻浮樹影，　如蓋覆太子。</div>
<div class='lg-row'>猶人識恩養，　宿行報不捨；</div>
<div class='lg-row'>蔭不離太子，　如報不捨對。</div>
<div class='lg-row'>釋種王聞之，　騰至如師子；</div>
<div class='lg-row'>見子處樹下，　猶如雲中日。</div>
<div class='lg-row'>情喜懷踊躍，　愕然不自勝；</div>
<div class='lg-row'>慈目垂泣視，　禮足悲聲歎：</div>
<div class='lg-row'>「以無量敬意，　如是今再禮；</div>
<div class='lg-row'>願國土有德，　莫生捨棄去。</div>
<div class='lg-row'>普懷喜踊躍，　猶如僥天福；</div>
<div class='lg-row'>幸莫棄愚迷，　失僥墜罪冥。</div>
<div class='lg-row'>子是世間德，　顯古先人號；</div>
<div class='lg-row'>一切所恃賴，　諸釋中之雄。</div>
<div class='lg-row'>是吾之身命，　諸女之欲天；</div>
<div class='lg-row'>眾生之梵天，　普命之自在；</div>
<div class='lg-row'>莫奪吾等命，　猶如強敵王。」</div>
<div class='lg-row'>王愛子不覺，　悲慘且還宮。</div>
<div class='lg-row'>王去後不久，　太子從禪覺；</div>
<div class='lg-row'>聞空中有聲，　三天於上問：</div>
<div class='lg-row'>「天人之導師，　願聽我等言。</div>
<div class='lg-row'>願尊可時出，　從無央數劫；</div>
<div class='lg-row'>名色二支分，　周遍於五道。</div>
<div class='lg-row'>根萌至於有，　甚大而堅固；</div>
<div class='lg-row'>今以智慧犁，　反生死樹原。</div>
<div class='lg-row'>愛深廣淵池，　亂想如魚遊；</div>
<div class='lg-row'>迴覆迷牢著，　嫉恚駛流波。」</div>
<div class='lg-row'>第二天所啟：　「以清淨敬意；</div>
<div class='lg-row'>可乘進浮舟，　度塵勞海岸。」</div>
<div class='lg-row'>第三天啟言：　「種山憍慢巖；</div>
<div class='lg-row'>邪見之深坑，　嫉恚之絕崖。</div>
<div class='lg-row'>病死之川谷，　傾邪而屈曲；</div>
<div class='lg-row'>以慧金剛杵，　壞破眾苦山。」</div>
<div class='lg-row'>聞已從坐起，　晃耀如金山；</div>
<div class='lg-row'>雄步臂傭平，　聲如雲雷音。</div>
<div class='lg-row'>目如紺蓮葉，　面容如月盛；</div>
<div class='lg-row'>厭家樂無為，　意但思欲出。</div>
<div class='lg-row'>如師子被箭，　傷心還入宮；</div>
<div class='lg-row'>行詣父王宮，　白淨之殿前。</div>
<div class='lg-row'>跪叉手自啟，　唯願聽所陳：</div>
<div class='lg-row'>「欲得捨家出，　述修古聖業；</div>
<div class='lg-row'>合會必有離，　誰能依久存。」</div>
<div class='lg-row'>王聞其所啟，　心如動水月；</div>
<div class='lg-row'>感噎不能言，　良久乃發聲：</div>
<div class='lg-row'>「唯莫懷此意，　非是卿出時；</div>
<div class='lg-row'>年始初美盛，　不宜居山澤。</div>
<div class='lg-row'>今正是吾時，　捨位入法律；</div>
<div class='lg-row'>以卿有德子，　幸應踐榮位。</div>
<div class='lg-row'>地祇懷悕望，　求轉輪聖王；</div>
<div class='lg-row'>釋種因卿顯，　汝不宜禪位。」</div>
<div class='lg-row'>因以深重聲，　而報父王曰：</div>
<div class='lg-row'>「願尊以四事，　為己之保任；</div>
<div class='lg-row'>使病不侵強，　老不奪盛壯。</div>
<div class='lg-row'>死是普世患，　令莫竊壽命；</div>
<div class='lg-row'>盛事不壞敗，　如是為四事。</div>
<div class='lg-row'>若必能保任，　便可無憂住；</div>
<div class='lg-row'>不行諸山澤，　泰然治國民。」</div>
<div class='lg-row'>王曰：「此四事，　無能保任者；</div>
<div class='lg-row'>卿應食國位，　無有不順理。</div>
<div class='lg-row'>居位可修法，　致得無為道；</div>
<div class='lg-row'>七寶為首冠，　寶服光耀體。</div>
<div class='lg-row'>眾好自榮恣，　如欲界天子；</div>
<div class='lg-row'>皆居臨王位，　自致得解脫。</div>
<div class='lg-row'>有王名力勝，　有王名不迷，</div>
<div class='lg-row'>有王名識知，　有王名武力。</div>
<div class='lg-row'>此等居王位，　逮得解脫滅；</div>
<div class='lg-row'>如是但居國，　兩得無所失。</div>
<div class='lg-row'>於意得自在，　及乃國土地；</div>
<div class='lg-row'>無能妨廢者，　必當速成辦。</div>
<div class='lg-row'>吾願以五服，　容飾駕授卿；</div>
<div class='lg-row'>沐卿寶蓋下，　吾乃居山澤。」</div>
<div class='lg-row'>太子執謙敬，　而報父王曰：</div>
<div class='lg-row'>「若不可保任，　願莫見固遮。</div>
<div class='lg-row'>雖是真金舍，　失火當避走；</div>
<div class='lg-row'>智者不宜遮，　逃災避火者。</div>
<div class='lg-row'>當覺真金舍，　及與自在俱；</div>
<div class='lg-row'>雖快三火熾，　不當捨逃乎？</div>
<div class='lg-row'>又有清浴池，　芙蓉甚充滿；</div>
<div class='lg-row'>中有裹蜾[虫*宿]，　不可捨棄耶？</div>
<div class='lg-row'>手執持老弓，　甚強停調利；</div>
<div class='lg-row'>射以病苦箭，　發著終不失。</div>
<div class='lg-row'>墮宿對之圍，　閻王常所獵；</div>
<div class='lg-row'>何愚當立待，　可來快射我。</div>
<div class='lg-row'>若有人畏空，　方方逃避走；</div>
<div class='lg-row'>所到見虛空，　怖不知所趣。</div>
<div class='lg-row'>如是於五趣，　無常普周遍；</div>
<div class='lg-row'>欲至無畏方，　是不宜故遮。」</div>
<div class='lg-row'>於時釋尊王，　默然不加報；</div>
<div class='lg-row'>手自牽子手，　曉喻欲令起。</div>
<div class='lg-row'>即勅諸傍臣，　增伎樂牢守；</div>
<div class='lg-row'>於時聖太子，　入宮自消息。</div>
</div></div>
<div class='div-pin'><a id='mulu13' />
<p class='h1'>佛本行經出家品第十一</p>
<div class="lg regular" style="margin-left:0em;"><div class='lg-row'>太子於是時，　心懷甚憔悴；</div>
<div class='lg-row'>又更詣父王，　盡意勤求出。</div>
<div class='lg-row'>「尊若見憐愍，　願觀世擾動；</div>
<div class='lg-row'>合會莫不離，　難得保久長。</div>
<div class='lg-row'>唯願見聽放，　至仙人山澤；</div>
<div class='lg-row'>於彼修淨行，　開現解脫路。</div>
<div class='lg-row'>更無有餘願，　過踰出上者；</div>
<div class='lg-row'>若審見愛愍，　願必見聽放。」</div>
<div class='lg-row'>於時白淨王，　以蓮花色手；</div>
<div class='lg-row'>牽太子手已，　悲聲而告之。</div>
<div class='lg-row'>垂泣而熟視，　良久乃長嘆；</div>
<div class='lg-row'>然後發聲言：　「辛酸苦痛辭，</div>
<div class='lg-row'>唯子可放捨，　莫復懷此心；</div>
<div class='lg-row'>今未應是汝，　山澤自守時。</div>
<div class='lg-row'>心習受榮樂，　未曾少苦勤；</div>
<div class='lg-row'>為眾欲所劫，　猶如無御車。</div>
<div class='lg-row'>如今正是吾，　山澤自守時；</div>
<div class='lg-row'>應以王榮位，　次欲委授卿。</div>
<div class='lg-row'>香湯灌沐汝，　以寶冠駕授；</div>
<div class='lg-row'>我懷喜不憂，　入山澤無慮。</div>
<div class='lg-row'>願見汝沐浴，　初踐於王位；</div>
<div class='lg-row'>駕授觀視汝，　慰吾父僥意。</div>
<div class='lg-row'>寫恩愛所生，　久積之涕泣；</div>
<div class='lg-row'>淚盈目入澤，　以塞先人責。」</div>
</div>
<div class="lg regular" style="margin-left:0em;"><div class='lg-row'>太子聞王令如是，　即啟王以清深辭；</div>
<div class='lg-row'>「已審覺王垂愛愍，　余亦孝敬重愛尊。</div>
<div class='lg-row'>若欲逃出夫火宅，　有親愛遮不令出；</div>
<div class='lg-row'>以親愛故俱被燒，　有何善好願思之。</div>
<div class='lg-row'>今欲逃避無常火，　智者不宜遮令燒；</div>
<div class='lg-row'>但欲求免不俱燒，　願見聽許入山澤。</div>
<div class='lg-row'>誰不欲與親屬俱，　若永已聚不離散；</div>
<div class='lg-row'>與諸親厚所愛染，　死力不強離別者。</div>
<div class='lg-row'>是故釋王願恕亮，　非為無為戀慕心；</div>
<div class='lg-row'>以不自在屬無常，　是故決意求泥洹。</div>
<div class='lg-row'>前世所有諸親愛，　我在何許彼何至？</div>
<div class='lg-row'>我今以何益彼等，　宿對風吹如雲散。</div>
<div class='lg-row'>王勅云非卿去時，　若死來時可却者；</div>
<div class='lg-row'>曼火未盛有所燒，　當與逆滅莫出後。</div>
<div class='lg-row'>尊以王位盡委授，　彼無恃怙無歸救；</div>
<div class='lg-row'>猶負大石渡深水，　是故不宜受王位。」</div>
</div>
<div class="lg regular"><div class='lg-row'>王聞太子言，　辭理甚正直；</div>
<div class='lg-row'>子言不可答，　無理可固遮。</div>
<div class='lg-row'>即令勅諸臣，　竊守太子宮；</div>
<div class='lg-row'>增益其伎樂，　莫令子愁慘。</div>
</div>
<div class="lg regular" style="margin-left:0em;"><div class='lg-row'>已後不久，　日向欲夕；　於是入宮，</div>
<div class='lg-row'>如月入雲。　坐觀伎樂，　如象被閉；</div>
<div class='lg-row'>患厭伎樂，　小却偃息。　雖小偃息，</div>
<div class='lg-row'>於事覺寤；　寤寐尋起，　見婇女眠。</div>
<div class='lg-row'>瓔珞迸散，　失棄樂器；　衣裳發露，</div>
<div class='lg-row'>種種若干。　涎涕流出，　塗污咽胸；</div>
<div class='lg-row'>偃伏張口，　難可觀視。　或有女人，</div>
<div class='lg-row'>抱樂器眠；　或更相枕，　或獨夫伏。</div>
<div class='lg-row'>或有女人，　直立而眠；　髻解垂髮，</div>
<div class='lg-row'>如孔雀毛。　或有女人，　仰視而眠；</div>
<div class='lg-row'>猶如司曆，　仰占星宿。　見如是已，</div>
<div class='lg-row'>甚懷不悅；　諦觀諸女，　熟自思惟。</div>
<div class='lg-row'>慨然長歎，　震動胸中；　想處宮中，</div>
<div class='lg-row'>如丘墓間。　諸女盛美，　姿容妙好；</div>
<div class='lg-row'>太子憂懼，　如象遭火。　「諸女姿好，</div>
<div class='lg-row'>眠賊所盜；　忘失志思，　樂器交錯。</div>
<div class='lg-row'>諸女性弱，　常懷慚愧；　為眠昏象，</div>
<div class='lg-row'>而見蹋踐。　如妙花樹，　枝葉繁茂；</div>
<div class='lg-row'>卒遇餓象，　拔破碎散。　生死危害，</div>
<div class='lg-row'>甚輕躁擾；　嶮薄欺偽，　無親舊故。</div>
<div class='lg-row'>此現生存，　形體如是；　或於是身，</div>
<div class='lg-row'>不知慚愧。　忽然墮地，　亡失姿好；</div>
<div class='lg-row'>睡眠之困，　堅䩕其目。　睡眠加之，</div>
<div class='lg-row'>形體難視；　若當死亡，　其形何似。</div>
<div class='lg-row'>是本支體，　是本諸根；　眠蓋所覆，</div>
<div class='lg-row'>乃致斯變。　猶失機關，　不可復還；</div>
<div class='lg-row'>失姿則臥，　若草土塊。　久遠已來，</div>
<div class='lg-row'>癡力甚強；　覆蔽耳目，　令聾盲冥。</div>
<div class='lg-row'>身之污穢，　顯露可見；　覆以薄皮，</div>
<div class='lg-row'>莫能覺知。　一切普世，　甚遭困厄；</div>
<div class='lg-row'>無所恃怙，　如輪迅轉。　緣塵勞垢，</div>
<div class='lg-row'>所沈湮沒；　猶如大象，　沈深淵池。</div>
<div class='lg-row'>今吾不宜，　牽連於此；　塵勞之網，</div>
<div class='lg-row'>以自結縛。　是故惡此，　五欲愛垢；</div>
<div class='lg-row'>捨屋渾住，　獨入山靜。　為宿善本，</div>
<div class='lg-row'>催逼發寤；　太子決意，　欲出生死。</div>
<div class='lg-row'>吾出家時，　今已會至；　不宜久處，</div>
<div class='lg-row'>生死大畏。　是故今日，　當入山澤；</div>
<div class='lg-row'>唯覺生死，　熱時炎光。　吾自觀察，</div>
<div class='lg-row'>有能堪任；　四大未分，　當早逃走。」</div>
<div class='lg-row'>諸天人覺，　太子心清；　時淨居天，</div>
<div class='lg-row'>尋時來下。　壓諸侍衛，　純昏眠寐；</div>
<div class='lg-row'>即時普開，　宮城諸門。　若當如常，</div>
<div class='lg-row'>每開門時；　其聲嚮徹，　聞一由延。</div>
<div class='lg-row'>天開諸門，　令寂無聲；　天歎太子，</div>
<div class='lg-row'>種種功德。　諸天踊躍，　歡喜充懷；</div>
<div class='lg-row'>為太子顯，　種種祥瑞。　天散花香，</div>
<div class='lg-row'>連續不斷；　伎樂歌詠，　震動虛空。</div>
<div class='lg-row'>見吉祥瑞，　諸天勸助；　心甚歡喜，</div>
<div class='lg-row'>因作是想：　「人戀宗親，　不能捨離；</div>
<div class='lg-row'>犛牛愛尾，　為火所燒。」　即從坐起，</div>
<div class='lg-row'>意計決定；　於婇女花，　寶宮浴池。</div>
<div class='lg-row'>猶如鴈王，　棄花淵池；　太子亦爾，</div>
<div class='lg-row'>無所戀著。　「是吾最後，　與女人俱；</div>
<div class='lg-row'>是吾末後，　止宿居家。　虛空尚可，</div>
<div class='lg-row'>破為百分；　吾終不著，　愛欲還此。」</div>
<div class='lg-row'>即時出宮，　如師子王；　壞裂堅網，</div>
<div class='lg-row'>獨行遊步。　裂家牢網，　亦復如是；</div>
<div class='lg-row'>即以方便，　覺起車匿。　以柔軟聲，</div>
<div class='lg-row'>告語車匿；　速取良馬，　犍陟使來。</div>
<div class='lg-row'>諸天迷惑，　車匿心意；　即致白馬，</div>
<div class='lg-row'>猶如馬王。　被駕鞍勒，　皆令嚴備；</div>
<div class='lg-row'>喻如白鶴，　與雲電俱。　於是太子，</div>
<div class='lg-row'>手摩馬頭；　以柔軟辭，　曉喻白馬：</div>
<div class='lg-row'>「吾有大願，　委累於汝；　生長共俱，</div>
<div class='lg-row'>如賢善友。　必為快善，　令吾無礙；</div>
<div class='lg-row'>欲突牢陣，　度至彼岸。　是汝最後，</div>
<div class='lg-row'>所應奉事；　今夜是汝，　最後負重。</div>
<div class='lg-row'>吾後不復，　勞動犍陟；　是我最後，</div>
<div class='lg-row'>乘齊此斷。」　太子說已，　便前上馬；</div>
<div class='lg-row'>如日初出，　現于山崗。　在白馬上，</div>
<div class='lg-row'>威德巍巍；　猶秋時月，　乘白雲中。</div>
<div class='lg-row'>四種鬼神，　欲令速疾；　接舉馬足，</div>
<div class='lg-row'>甚使精良。　四王躬自，　在前而導；</div>
<div class='lg-row'>諸天從出，　明如晝日。　天龍鬼神，</div>
<div class='lg-row'>及諸仙聖，　同聲歎曰：　「願行無礙，</div>
<div class='lg-row'>所以捨棄，　四方天下，　及親寶宮，</div>
<div class='lg-row'>疾得其願。」　太子即出，　宮城之外；</div>
<div class='lg-row'>震動顯赫，　展暢言說：　「須彌山王，</div>
<div class='lg-row'>令尚可散；　口氣吹之，　或可崩墮。</div>
<div class='lg-row'>吾若不能，　成佛聖道；　終不還入，</div>
<div class='lg-row'>赤澤之城。」　猶如疾風，　吹遣浮雲；</div>
<div class='lg-row'>斯須之頃，　出釋國界。　如發意頃，</div>
<div class='lg-row'>尋時即至；　猶日到于，　西山之岳。</div>
<div class='lg-row'>即便下馬，　入山澤中；　心懷歡喜，</div>
<div class='lg-row'>辦已大事。</div>
</div></div>
<div class='div-pin'><a id='mulu14' />
<p class='h1'>佛本行經車匿品第十二</p>
<div class="lg regular"><div class='lg-row'>菩薩以普慈，　目睫紺青色；</div>
<div class='lg-row'>眼雨淚且言，　盡心曉車匿。</div>
<div class='lg-row'>金鞘明珠靶，　拔劍如抽虺；</div>
<div class='lg-row'>自以剃其頭，　天敬接髮去。</div>
</div>
<div class="lg regular" style="margin-left:0em;"><div class='lg-row'>解寶瓔珞付車匿，　遙跪敬意囑及曰：</div>
<div class='lg-row'>「以此寶珠拜上王，　執慈意啟唯莫憂。</div>
<div class='lg-row'>畏死懷懼甚苦劇，　乃令父王失所僥；</div>
<div class='lg-row'>未還膝下之報養，　乃令慈母宿天上。</div>
</div>
<div class="lg regular" style="margin-left:1em;"><div class='lg-row'>「未致父子，　慈孝恩養；　畏死別痛，</div>
<div class='lg-row'>入山滅意。　覺生死惡，　事甚眾多；</div>
<div class='lg-row'>我性本調，　強變令疎。　如父戀愛，</div>
<div class='lg-row'>以加於我；　我亦慈敬，　尊重於父。</div>
<div class='lg-row'>今卿車匿，　具達此義；　何煩慇懃，</div>
<div class='lg-row'>廣及囑啟。　閑緩豐饒，　快樂之時；</div>
<div class='lg-row'>親厚良友，　甚易可得。　遭患遇厄，</div>
<div class='lg-row'>良友難值；　能以快善，　濟人厄者。</div>
<div class='lg-row'>或有僕使，　不蒙恩愛；　眾勞事役，</div>
<div class='lg-row'>不悉堪能。　如卿車匿，　受恩堪能；</div>
<div class='lg-row'>遭惡有卿，　亦難可遇。　凡人居於，</div>
<div class='lg-row'>快樂中時；　疎遠外人，　來歸為友。</div>
<div class='lg-row'>人遭困儉，　苦厄中時；　骨肉親友，</div>
<div class='lg-row'>叛為他人。　此吾曩先，　諸釋種族；</div>
<div class='lg-row'>馳聲四遠，　家私風俗。　是我先人，</div>
<div class='lg-row'>所由山澤；　諸釋亦復，　不宜蚩我。</div>
<div class='lg-row'>以財施者，　甚移眾多；　莫有能以，</div>
<div class='lg-row'>善法廣施。　能以善法，　廣施與者；</div>
<div class='lg-row'>無央數劫，　甚難遭值。　如卿車匿，</div>
<div class='lg-row'>今還歸家；　宜向父王，　陳吾缺斷。</div>
<div class='lg-row'>世人由知，　捐除愛著；　愛著已除，</div>
<div class='lg-row'>則無憂戀。　吾見普世，　皆沈沒在，</div>
<div class='lg-row'>憂惱苦患，　大海深淵。　所以捨家，</div>
<div class='lg-row'>欲除老病；　不宜相惱，　增益憂患。</div>
<div class='lg-row'>人生墮地，　常追逐人；　老病死患，</div>
<div class='lg-row'>甚弊惡害。　誰能開心，　信不畏是；</div>
<div class='lg-row'>拔刀惡賊，　追人走者。　若不自勸，</div>
<div class='lg-row'>開意遠離；　家屬親族，　恩愛染着。</div>
<div class='lg-row'>必當強遭，　別離之患；　死對不避，</div>
<div class='lg-row'>賢愚貴賤。</div>
</div>
<div class="lg regular" style="margin-left:0em;"><div class='lg-row'>「親族恩愛會，　必當強別離；</div>
<div class='lg-row'>奚不別求度，　不令強死別。</div>
<div class='lg-row'>王若懷此想，　子非時入山；</div>
<div class='lg-row'>行善莫待時，　命如燭遇風。</div>
<div class='lg-row'>勝情於父王，　遙跪叉手啟；</div>
<div class='lg-row'>世間遭劇苦，　莫念脫苦者。</div>
<div class='lg-row'>吾已脫老病，　逮得最榮樂；</div>
<div class='lg-row'>天帝受五欲，　不及我受樂。</div>
<div class='lg-row'>所以離親族，　後圖獲大利；</div>
<div class='lg-row'>欲令一切生，　永滅憎愛離。</div>
<div class='lg-row'>卿知吾素慈，　父王愛重我；</div>
<div class='lg-row'>車匿方便啟，　諫王令釋憂。」</div>
<div class='lg-row'>車匿聞教勅，　愕然懷悲感；</div>
<div class='lg-row'>悚息戰慄悶，　心如被毒箭。</div>
<div class='lg-row'>雨淚下連珠，　長跪啼且言：</div>
<div class='lg-row'>「如何轉輪族，　今殄滅於尊。</div>
<div class='lg-row'>尊口恒習言，　與是復與是；</div>
<div class='lg-row'>今反行乞求，　如何不恥世。</div>
<div class='lg-row'>生性柔體婉，　今反卒被惡；</div>
<div class='lg-row'>本猶芙蓉花，　今出火相燒。</div>
<div class='lg-row'>尊今唯宜速，　出心之惡奇；</div>
<div class='lg-row'>毒蛇卒入舍，　當尋擲棄去。</div>
<div class='lg-row'>今不審王意，　念尊心摧傷；</div>
<div class='lg-row'>不憶緣尊惱，　猶晝更遭冥。</div>
<div class='lg-row'>不謂當有是，　妙德柔軟子；</div>
<div class='lg-row'>望應節雨澤，　反雨火釋族。</div>
<div class='lg-row'>如是大慈父，　以善養育尊；</div>
<div class='lg-row'>忽捨養父王，　如行欺失善。</div>
<div class='lg-row'>姨養猶如母，　繫育如親生；</div>
<div class='lg-row'>願尊莫忽忘，　如識反復士。</div>
<div class='lg-row'>如是諸親族，　及昆弟鄉邑；</div>
<div class='lg-row'>願莫捨是會，　如慳人恡財。</div>
<div class='lg-row'>尊與城別後，　國人狂懷憂；</div>
<div class='lg-row'>如龍遇金鳥，　舉國動如是。</div>
<div class='lg-row'>尊生時普國，　吉祥如天上；</div>
<div class='lg-row'>今捨入山澤，　墜苦如墮獄。</div>
<div class='lg-row'>初施德於國，　猶冬日陽和；</div>
<div class='lg-row'>後施憂惱熱，　如夏亢燋然。</div>
<div class='lg-row'>咄哉苦無德，　審為天所迷；</div>
<div class='lg-row'>致馬來與尊，　致憂惱一國。</div>
<div class='lg-row'>施目淚於民，　心憂口祝禱；</div>
<div class='lg-row'>王以下男女，　覆以憂霧雲。</div>
<div class='lg-row'>先師訓禮儀，　當普慈眾生；</div>
<div class='lg-row'>惱二親種族，　自守有何道。</div>
<div class='lg-row'>象馬千祠祀，　若慈愍眾生；</div>
<div class='lg-row'>假稱量二德，　慈福萬億重。</div>
<div class='lg-row'>今王求寶子，　垂老憂體重；</div>
<div class='lg-row'>狂行失志思，　如野象失子。</div>
<div class='lg-row'>涕泣目眩赤，　失寐顏色變；</div>
<div class='lg-row'>今王歎呼吟，　猶山鳥失子。</div>
<div class='lg-row'>吾當用活為，　失豐德神子；</div>
<div class='lg-row'>從子遭惱報，　王當云如是。</div>
<div class='lg-row'>尊面習蓋蔭，　何忍日暴露；</div>
<div class='lg-row'>在宮寢寐時，　寶帳綩綖褥。</div>
<div class='lg-row'>寶枕文繡被，　五音以寢寐；</div>
<div class='lg-row'>今布草枕臂，　鳥鳴如何眠？</div>
<div class='lg-row'>若人聞此問，　縱令金剛心；</div>
<div class='lg-row'>他聞心當裂，　況親族知識。」</div>
<div class='lg-row'>「卿莫放吾志，　奉我有大勞；</div>
<div class='lg-row'>今還馬犍陟，　吾<span class='corr'>已</span>居山澤。」</div>
<div class='lg-row'>馬聞太子語，　目即雨熱淚；</div>
<div class='lg-row'>跪地暢悲鳴，　便跪舌舐足。</div>
<div class='lg-row'>以百福相手，　太子摩馬頭；</div>
<div class='lg-row'>猶如曉良友，　吾當識汝勤。</div>
<div class='lg-row'>車匿啟太子：　「已割意捨國，</div>
<div class='lg-row'>願莫見遣還，　離尊用活為？</div>
<div class='lg-row'>戀尊心燋惱，　何忍能還命；</div>
<div class='lg-row'>捨尊曠野路，　云何獨堪諧？」</div>
<div class='lg-row'>「卿但將馬去，　可來還見吾；</div>
<div class='lg-row'>事成當還國，　不成願形枯。」</div>
<div class='lg-row'>車匿啼且還，　順道而牽馬；</div>
<div class='lg-row'>顧視而無厭，　蹋地強還歸。</div>
<div class='lg-row'>太子捨家出，　願逮不動處；</div>
<div class='lg-row'>欲令一切生，　皆逮得是處。</div>
</div></div>
<div class='div-pin'><a id='mulu15' />
<p class='h1'>佛本行經瓶沙王問事品第十三</p>
<div class="lg regular"><div class='lg-row'>於是車匿，　將馬去後；　寂然滅意，</div>
<div class='lg-row'>詳雄猛步。　如師子王，　裂壞眾網；</div>
<div class='lg-row'>專心一向，　樂居山澤。　形體巍巍，</div>
<div class='lg-row'>目明普視；　入林樹間，　如日入雲。</div>
<div class='lg-row'>雖獨遊行，　德如大眾；　眾善內著，</div>
<div class='lg-row'>外福始友。</div>
</div>
<div class="lg regular" style="margin-left:0em;"><div class='lg-row'>行且自思惟，　不宜著綵服；</div>
<div class='lg-row'>忽見釋化作，　獵師被袈裟。</div>
<div class='lg-row'>太子因語曰：　「此服非汝宜，</div>
<div class='lg-row'>取吾金綵衣，　卿袈裟與我。」</div>
<div class='lg-row'>獵師尋便與，　木蘭真袈裟；</div>
<div class='lg-row'>受衣還釋形，　忽然昇虛逝。</div>
<div class='lg-row'>太子被袈裟，　體宜則鮮明；</div>
<div class='lg-row'>猶如盛秋月，　紫雲所纏繞。</div>
<div class='lg-row'>林藪有梵志，　隱居學神仙；</div>
<div class='lg-row'>見太子往至，　皆懷愕然心。</div>
<div class='lg-row'>熟視觀太子，　不能還其竲；</div>
<div class='lg-row'>懷疑良久頃，　乃還相謂曰：</div>
<div class='lg-row'>「得無是北斗，　七星第八者；</div>
<div class='lg-row'>或云乘馬宿，　下行視世間。</div>
<div class='lg-row'>或云觀其形，　將是德神願；</div>
<div class='lg-row'>或名日天子，　或言月天降。」</div>
<div class='lg-row'>於其中有一，　智達梵志曰：</div>
<div class='lg-row'>「將無是梵天，　自下至此林。</div>
<div class='lg-row'>以卿梵志等，　守行純熟故；</div>
<div class='lg-row'>喜欲充吾僥，　故行至此林。」</div>
<div class='lg-row'>以如是言論，　同聲相謂已；</div>
<div class='lg-row'>梵志體重者，　忽然即輕便。</div>
<div class='lg-row'>菩薩問梵志：　「各修何道術？」</div>
<div class='lg-row'>無有可採者，　有一梵志曰：</div>
<div class='lg-row'>「善哉汝德妙，　意決甚深奧。</div>
<div class='lg-row'>年盛德幼美，　覺生死欲穢。</div>
<div class='lg-row'>唯當審諦察，　生天泥洹道；</div>
<div class='lg-row'>樂取滅度者，　是可謂為人。</div>
<div class='lg-row'>若心必決定，　樂趣無為者；</div>
<div class='lg-row'>速疾可往詣，　中清淨山林。</div>
<div class='lg-row'>於彼有仙士，　名曰無不達；</div>
<div class='lg-row'>彼得審諦眼，　觀見泥洹無。</div>
<div class='lg-row'>如我今觀察，　仁意之審諦；</div>
<div class='lg-row'>彼之所修學，　豈能合仁意。</div>
<div class='lg-row'>其面如滿月，　舌如花葉者；</div>
<div class='lg-row'>必當普飲盡，　智慧之淵海。」</div>
<div class='lg-row'>視菩薩行步，　如月天子降；</div>
<div class='lg-row'>於是諸梵志，　皆嘆未曾有。</div>
<div class='lg-row'>心皆懷踊躍，　如淵海潮波；</div>
<div class='lg-row'>情中欣欣喜，　猶冥蒙月光。</div>
<div class='lg-row'>太子見是等，　所學各若干；</div>
<div class='lg-row'>種種暴露形，　心傷悵然歎：</div>
<div class='lg-row'>「何一惡之甚，　愚癡所迷惑；</div>
<div class='lg-row'>世間可憐傷，　迷行強入苦。」</div>
<div class='lg-row'>心思無吾我，　猶如大象王；</div>
<div class='lg-row'>悚然懷恐懼，　出離盛火林。</div>
<div class='lg-row'>金色之光明，　晃照林樹邊；</div>
<div class='lg-row'>猶如秋節日，　歷青雲而去。</div>
<div class='lg-row'>見恒運眾流，　至於海水王；</div>
<div class='lg-row'>以群鴈白鵠，　為白珠瓔珞。</div>
<div class='lg-row'>用勢洪流波，　以當寶環釧；</div>
<div class='lg-row'>來至恒水側，　猶如海神王。</div>
<div class='lg-row'>以百福德相，　普莊嚴其身；</div>
<div class='lg-row'>入於恒水中，　眾流皆澄清。</div>
<div class='lg-row'>一切水中神，　從下迎接足；</div>
<div class='lg-row'>斯須尋歷過，　猶如群鴈王。</div>
<div class='lg-row'>時度恒水已，　知宜行應節；</div>
<div class='lg-row'>除去貢高意，　入王舍分衛。</div>
<div class='lg-row'>被服沙門衣，　木蘭色袈裟；</div>
<div class='lg-row'>寂定攝諸根，　行步應威儀。</div>
<div class='lg-row'>見太子體相，　功德耀巍巍；</div>
<div class='lg-row'>所服寂滅衣，　色應清淨行。</div>
<div class='lg-row'>人民皆愕然，　擾動懷歡喜；</div>
<div class='lg-row'>熟觀菩薩形，　眼睛如繫著。</div>
<div class='lg-row'>聚觀是菩薩，　其心無厭極；</div>
<div class='lg-row'>宿世功德備，　眾相悉具足。</div>
<div class='lg-row'>猶如妙芙蓉，　雜色千種藕；</div>
<div class='lg-row'>眾人往自觀，　如蜂集蓮花。</div>
<div class='lg-row'>厥所由至趣，　眾人悉隨從；</div>
<div class='lg-row'>譬如人諸根，　隨心走周旋。</div>
<div class='lg-row'>因展轉相謂，　歎<span class='corr'>羨</span>其功德；</div>
<div class='lg-row'>觀此言是人，　人中之妙寶。</div>
<div class='lg-row'>諦視其眼目，　面之妙姿容；</div>
<div class='lg-row'>譬如聚粟金，　中有帝紺寶。</div>
<div class='lg-row'>光明所纏繞，　德相積聚成；</div>
<div class='lg-row'>姿貌甚和合，　眾好悉具足。</div>
<div class='lg-row'>彌一切人意，　眼睛俱相隨；</div>
<div class='lg-row'>數數諦熟視，　而無有厭足。</div>
<div class='lg-row'>猶如遇暴雪，　寒凍甚猛切；</div>
<div class='lg-row'>眾人爭競前，　猶如得火湯。</div>
<div class='lg-row'>諸貴姓女人，　各馳出其舍；</div>
<div class='lg-row'>猶如盛雲中，　晃晃出電光。</div>
<div class='lg-row'>譬如無憂樹，　枝葉花繁茂；</div>
<div class='lg-row'>風之所吹屈，　傾曲禮菩薩。</div>
<div class='lg-row'>抱上嬰孩兒，　口皆放母乳；</div>
<div class='lg-row'>熟視觀菩薩，　忘不還求乳。</div>
<div class='lg-row'>舉城中人民，　皆共競嘆譽；</div>
<div class='lg-row'>各各言是好，　是妙是好相。</div>
<div class='lg-row'>時有一人言：　「若卒有人言，</div>
<div class='lg-row'>如甞石蜜餅，　是美是不美？</div>
<div class='lg-row'>如彼之形貌，　若偏歎一事；</div>
<div class='lg-row'>不可偏說一，　眾德善積聚。」</div>
<div class='lg-row'>審諦之表識，　眾善盡顯露；</div>
<div class='lg-row'>以嚴飾其身，　充滿人心目。</div>
<div class='lg-row'>眾花飾其容，　軟香感人情；</div>
<div class='lg-row'>猶如陽春節，　顯然而晃昱。</div>
<div class='lg-row'>夫宿行之報，　如何無慈心；</div>
<div class='lg-row'>以是天形乞，　不為普地王。</div>
<div class='lg-row'>識能識知是，　行從他人乞；</div>
<div class='lg-row'>誰能施是人，　計無有稱者。</div>
<div class='lg-row'>爾時其國王，　厥號為瓶沙；</div>
<div class='lg-row'>時處高觀上，　遙見太子行。</div>
<div class='lg-row'>即問左右曰：　「彼行者是誰？</div>
<div class='lg-row'>容貌甚鮮明，　而服縵色衣。」</div>
<div class='lg-row'>傍臣即啟王，　廣陳其種姓；</div>
<div class='lg-row'>王勅傍臣曰：　「察其行所趣？」</div>
<div class='lg-row'>於城外食訖，　上槃塔名山；</div>
<div class='lg-row'>光影照然明，　如日臨山崗。</div>
<div class='lg-row'>於時王瓶沙，　單與將從俱；</div>
<div class='lg-row'>王至槃塔山，　服飾形容殊。</div>
<div class='lg-row'>侍從執寶蓋，　祥雅師子步；</div>
<div class='lg-row'>王至下寶車，　步步而登山。</div>
<div class='lg-row'>見太子獨坐，　諸根寂然滅；</div>
<div class='lg-row'>譬如盛滿月，　霍然處雲上。</div>
<div class='lg-row'>如諸法色像，　忽然而化現；</div>
<div class='lg-row'>意甚懷愕然，　顧謂傍臣曰：</div>
<div class='lg-row'>「其有是形貌，　姿容可愛喜；</div>
<div class='lg-row'>今是必可保，　能成大善德。</div>
<div class='lg-row'>今觀其眾善，　宛軟而柔弱；</div>
<div class='lg-row'>略視其要相，　唯佛應有是。」</div>
<div class='lg-row'>除去憍慢意，　執謙而為禮；</div>
<div class='lg-row'>王因其時宜，　而問訊菩薩。</div>
<div class='lg-row'>王以清淨意，　前坐青石上；</div>
<div class='lg-row'>即便啟菩薩，　因是說偈言：</div>
<div class='lg-row'>「太子之先族，　出於日天子；</div>
<div class='lg-row'>年時在壯幼，　形容甚照曜。</div>
<div class='lg-row'>不審其緣故，　乃興發此意；</div>
<div class='lg-row'>乞匃以自濟，　不甘世王位。</div>
<div class='lg-row'>姿媚甚怡照，　已積善快然；</div>
<div class='lg-row'>猶如閻浮樹，　眾花茂盛好。</div>
<div class='lg-row'>服著此袈裟，　喻如以草裹；</div>
<div class='lg-row'>猶樹花畏雪，　不敢顯其輝。</div>
<div class='lg-row'>太子宜服著，　天上之名寶；</div>
<div class='lg-row'>今此縵色衣，　殊不與相宜。</div>
<div class='lg-row'>若有潔淨物，　有微穢可訶；</div>
<div class='lg-row'>顯露而悉現，　無方可以除。</div>
<div class='lg-row'>臂傭甚長好，　猶如紫金柱；</div>
<div class='lg-row'>宜飾以七寶，　應執持妙弓。</div>
<div class='lg-row'>如是之手臂，　但宜以惠施；</div>
<div class='lg-row'>不宜以是手，　從人而乞取。</div>
<div class='lg-row'>若其執謙敬，　不肯習父位；</div>
<div class='lg-row'>今我盡愛敬，　相請臨鄙國。</div>
<div class='lg-row'>盡所有榮祿，　享此摩竭國；</div>
<div class='lg-row'>若欲普土地，　鄙當躬相佐。</div>
<div class='lg-row'>如仁之德相，　并應攝天世；</div>
<div class='lg-row'>但以手執持，　天世豈足勞。</div>
<div class='lg-row'>如今天帝釋，　起中為人臣；</div>
<div class='lg-row'>何況此地上，　如吾等諸王。</div>
<div class='lg-row'>我不厭善法，　亦不患守義；</div>
<div class='lg-row'>非時捨出家，　唯此疑我情。</div>
<div class='lg-row'>初如少壯年，　已過志衰弱；</div>
<div class='lg-row'>諸根以調良，　易迴如馬勒。</div>
<div class='lg-row'>施慧戒自守，　眾行之面目；</div>
<div class='lg-row'>發現先世行，　逮遇前善本。</div>
<div class='lg-row'>頃年轉長大，　爾乃可奉法；</div>
<div class='lg-row'>年高意便調，　不隨逐諸欲。</div>
<div class='lg-row'>以是故不可，　困極其形體；</div>
<div class='lg-row'>今所逮福慶，　順理可享食。</div>
<div class='lg-row'>六情之可欲，　如應決充益；</div>
<div class='lg-row'>然後乃出求，　甘露解脫法。</div>
<div class='lg-row'>姿容之光明，　超逾日之精；</div>
<div class='lg-row'>仁德已過出，　世人諸天人。</div>
<div class='lg-row'>自古未曾聞，　亦所不曾見；</div>
<div class='lg-row'>如是之形貌，　覩者皆愕然。</div>
<div class='lg-row'>如今見太子，　舉動之風姿；</div>
<div class='lg-row'>又察其志本，　甚猛銳堅強。</div>
<div class='lg-row'>猶如深淵底，　群魚於中遊；</div>
<div class='lg-row'>於上雖不現，　察外動可知。</div>
<div class='lg-row'>今見諸楷式，　在體而隱胗；</div>
<div class='lg-row'>決定照然明，　指示聖王位。</div>
<div class='lg-row'>如是之妙善，　不加薄德人；</div>
<div class='lg-row'>吉<span class='corr'>祥</span>善名號，　不歸不肖子。</div>
<div class='lg-row'>假令心懷疑，　還恥於門族；</div>
<div class='lg-row'>以服沙門形，　如何當還捨。</div>
<div class='lg-row'>古世諸帝代，　天王未以來；</div>
<div class='lg-row'>壯年欲國位，　垂老皆捨家。」</div>
<div class='lg-row'>瓶沙說是事，　廣牽引比故；</div>
<div class='lg-row'>又有餘辛酸，　寫體謙敬辭。</div>
<div class='lg-row'>視覺菩薩意，　不動如太山；</div>
<div class='lg-row'>執慈而默視，　清心聽報誨。</div>
</div></div>
<p class='juan'>佛本行經卷第二</p>
</div><!-- end of div[@id='body'] -->
</body></html>