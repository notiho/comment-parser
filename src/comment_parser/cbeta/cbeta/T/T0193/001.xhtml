<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 193
<p class='juan'><a id='mulu1' />佛本行經卷第一<span class='note-inline'>(一名佛本行讚傳)</span></p><p class="byline">宋涼州沙門釋寶雲譯</p>
<div class='div-pin'><a id='mulu2' />
<p class='h1'>因緣品第一</p>
<div class="lg regular" style="margin-left:0em;"><div class='lg-row'>今粗頒宣法，　慈心專聽受；</div>
<div class='lg-row'>佛眾經要義，　聖師之言辭。</div>
<div class='lg-row'>傳佛之典籍，　最利益於世；</div>
<div class='lg-row'>受者蒙大慶，　潤及一切生。</div>
<div class='lg-row'>普一切諸佛，　仙聖明王智；</div>
<div class='lg-row'>慈心稱名者，　獲福不可量。</div>
<div class='lg-row'>今故演吉祥，　憂苦永滅亡；</div>
<div class='lg-row'>所至之方域，　莫不得安隱。</div>
<div class='lg-row'>撿情專守心，　各各靜意聽；</div>
<div class='lg-row'>其有奉持者，　雪除諸垢穢。</div>
<div class='lg-row'>以清淨法水，　勤加浣濯心；</div>
<div class='lg-row'>入滅度深池，　受色甚鮮明。</div>
<div class='lg-row'>五欲猶奔馬，　普世隨之迷；</div>
<div class='lg-row'>迴旋無出要，　勞欲所欺誤。</div>
<div class='lg-row'>或馳於盲冥，　獨周旋五道；</div>
<div class='lg-row'>以智慧之勒，　善御迴愚心。</div>
<div class='lg-row'>當以無常策，　捶制情欲馬；</div>
<div class='lg-row'>挫折饕餮意，　令志捨諛諂。</div>
<div class='lg-row'>六欲江河流，　趣惡甚速疾；</div>
<div class='lg-row'>當以智慧力，　設牢厚堤塘。</div>
<div class='lg-row'>樂生死勤苦，　未曾得休息；</div>
<div class='lg-row'>以無厭足意，　迷醉於五欲。</div>
<div class='lg-row'>八種之湯藥，　和合甚神良；</div>
<div class='lg-row'>順服甘露味，　迷醉尋醒悟。</div>
<div class='lg-row'>三界眾生類，　倒見手所指；</div>
<div class='lg-row'>顛倒於五道，　猶如拍毱跳。</div>
<div class='lg-row'>垂脫盡苦際，　還復墮生死；</div>
<div class='lg-row'>今聞聖明教，　宜息迷惑心。</div>
<div class='lg-row'>慈悲之光明，　普照耀於世；</div>
<div class='lg-row'>愚覩熱時焰，　癡心自迷惑。</div>
<div class='lg-row'>生死猶廣澤，　孤麑迷於中；</div>
<div class='lg-row'>宜服飲法乳，　除久飢虛渴。</div>
<div class='lg-row'>眾生從久來，　為老死所吸；</div>
<div class='lg-row'>不喜見良藥，　逆罵謗醫師。</div>
<div class='lg-row'>醫合三十七，　雜藥神良膏；</div>
<div class='lg-row'>宜以方便求，　勤服以除患。</div>
<div class='lg-row'>塵勞之長夜，　眾生甚安眠；</div>
<div class='lg-row'>宜辦甘露鼓，　寤令莫睡眠。</div>
<div class='lg-row'>佛日出於世，　照曜法豐秋；</div>
<div class='lg-row'>宜以智慧眼，　勤心普遍觀。</div>
<div class='lg-row'>眾生心如水，　躁擾濁不明；</div>
<div class='lg-row'>以法渟使清，　猶如秋時水。</div>
<div class='lg-row'>眾生善御心，　定意不躁濁；</div>
<div class='lg-row'>速疾得歸趣，　入于泥洹海。</div>
<div class='lg-row'>種種變形體，　於生死長遠；</div>
<div class='lg-row'>天人三惡趣，　地獄鬼畜生。</div>
<div class='lg-row'>今宜捨嶮欺，　諂偽[仁-二+豈][仁-二+磊]形；</div>
<div class='lg-row'>入滅琉璃城，　合為一種色。</div>
<div class='lg-row'>有王名阿育，　無憂厚國土；</div>
<div class='lg-row'>能使怨憂恐，　歸附者喜敬。</div>
<div class='lg-row'>普於此地立，　八萬四千塔；</div>
<div class='lg-row'>天龍鬼神喜，　聲震於天下。</div>
<div class='lg-row'>時金剛力士，　聞是震動聲；</div>
<div class='lg-row'>佛法更盛明，　因是追念佛。</div>
<div class='lg-row'>低頭拄頰悶，　惟佛在世時；</div>
<div class='lg-row'>諸天有問曰：　「唯仁何為愁？」</div>
<div class='lg-row'>諦視良久間，　然後乃長歎；</div>
<div class='lg-row'>懷悲聲戰悵，　發言報之曰：</div>
<div class='lg-row'>「佛天中天師，　施善教天人；</div>
<div class='lg-row'>追憶佛聖尊，　是以愁悶耳！」</div>
<div class='lg-row'>是諸天人等，　後生不見佛；</div>
<div class='lg-row'>佛去世之後，　乃生於天上。</div>
<div class='lg-row'>始聞佛名號，　衣毛皆起竪，</div>
<div class='lg-row'>因以慈敬心，　問於金剛神：</div>
<div class='lg-row'>「唯仁佛是誰？　有何善妙德？</div>
<div class='lg-row'>有何智慧力？　有何律禁法？</div>
<div class='lg-row'>其形貌何類？　以何自嚴飾？</div>
<div class='lg-row'>唯仁垂顧屈，　為吾等具說。」</div>
<div class='lg-row'>以是光明言，　勸進金剛神；</div>
<div class='lg-row'>發言猶花敷，　含笑和顏曰：</div>
<div class='lg-row'>「所問深妙法，　難可倉卒說；</div>
<div class='lg-row'>諸聖不能究，　獨我安能陳。</div>
<div class='lg-row'>若能以手指，　舉拂世界地；</div>
<div class='lg-row'>四海諸淵池，　一吸能令盡。</div>
<div class='lg-row'>若能都渾吞，　鐵圍金剛山；</div>
<div class='lg-row'>以蓮花根絲，　繫懸須彌山。</div>
<div class='lg-row'>若欲圍纏裹，　窮盡虛空表；</div>
<div class='lg-row'>若復欲計知，　十方眾生數。</div>
<div class='lg-row'>是事猶易致，　學之或可得；</div>
<div class='lg-row'>欲歎佛功德，　無能盡具者。</div>
<div class='lg-row'>願承佛威神，　令意不謬誤；</div>
<div class='lg-row'>能少少頒宣，　歎佛之德善。</div>
<div class='lg-row'>今我之所說，　猶如鸚鵡言；</div>
<div class='lg-row'>以歡悅仁等，　可專意諦聽。」</div>
</div></div>
<div class='div-pin'><a id='mulu3' />
<p class='h1'>佛本行經稱歎如來品第二</p>
<div class="lg regular"><div class='lg-row'>今欲昇清虛，　翔佛無外法；</div>
<div class='lg-row'>適欲稱發言，　心為之沈疑。</div>
<div class='lg-row'>吾心之羽翮，　勢弱不能強；</div>
<div class='lg-row'>佛之空無慧，　包愽虛空外。</div>
<div class='lg-row'>假令有力士，　盡力射虛空；</div>
<div class='lg-row'>箭行過劫數，　不能至空際。</div>
<div class='lg-row'>若干賢聖明，　於佛大空慧；</div>
<div class='lg-row'>以無量辯才，　不歎盡佛德。</div>
<div class='lg-row'>已度苦海岸，　枯竭愛欲河；</div>
<div class='lg-row'>塞生老死淵，　開立大法海。</div>
<div class='lg-row'>天人及異術，　不能盡意源；</div>
<div class='lg-row'>是故佛慧海，　深邃無涯底。</div>
<div class='lg-row'>須彌眾山王，　諸天遊居上；</div>
<div class='lg-row'>佛德喻須彌，　莫能見頂者。</div>
<div class='lg-row'>魔王進三女，　來欲亂道意；</div>
<div class='lg-row'>所至靡不惑，　唯佛慈能護。</div>
<div class='lg-row'>魔王十八億，　變形來欲戰；</div>
<div class='lg-row'>佛從衣出臂，　如日照雲赤。</div>
<div class='lg-row'>以百福相手，　擬地勝魔王；</div>
<div class='lg-row'>不敢當佛德，　猶冥眺日光。</div>
<div class='lg-row'>諸天無能毀，　魔王貢高幢；</div>
<div class='lg-row'>唯佛能碎壞，　佛竪大法幢。</div>
<div class='lg-row'>其餘塵勞王，　強力含怒害；</div>
<div class='lg-row'>愚癡及死魔，　軍率諸子孫。</div>
<div class='lg-row'>愛生五蓋子，　先登纏覆世；</div>
<div class='lg-row'>有餘懷害進，　變形若干種。</div>
<div class='lg-row'>怒害疾慳妬，　熱惱慢貢高；</div>
<div class='lg-row'>倒見貪欲界，　邪癡塵勞王。</div>
<div class='lg-row'>其弊懷害強，　圍繞求對戰；</div>
<div class='lg-row'>結布塵勞陣，　各現武備力。</div>
<div class='lg-row'>各放剛猛弩，　以中凡愚夫；</div>
<div class='lg-row'>其箭如毒蛇，　又有如熾火。</div>
<div class='lg-row'>迦葉佛已來，　無與為對者；</div>
<div class='lg-row'>佛德障其箭，　益甚放燋燃。</div>
<div class='lg-row'>乘戒德之車，　被忍辱牢鎧；</div>
<div class='lg-row'>駕以精進馬，　入滅塵勞陣。</div>
<div class='lg-row'>以正見利鉾，　以正思為箭；</div>
<div class='lg-row'>以正言為羽，　以正行為筈。</div>
<div class='lg-row'>以正路為矢，　意筩中拔箭；</div>
<div class='lg-row'>放慈弓駃發，　佛箭名四等。</div>
<div class='lg-row'>一發滅塵勞，　震三千世界；</div>
<div class='lg-row'>慧熾燒塵欲，　猶如軍被燒。</div>
<div class='lg-row'>施戒忍進定，　慧信及堅固；</div>
<div class='lg-row'>守志不移動，　猶眾川歸海。</div>
<div class='lg-row'>世清空中明，　十方普蒙安；</div>
<div class='lg-row'>心一定堅固，　思惟世起滅。</div>
<div class='lg-row'>以得金剛心，　壞碎塵勞山；</div>
<div class='lg-row'>以佛眼觀見，　三千界如鏡。</div>
<div class='lg-row'>外學諸神仙，　久學無所覺；</div>
<div class='lg-row'>一切智無師，　名諸師之師。</div>
<div class='lg-row'>強慧金剛觜，　潰壞癡堅卵；</div>
<div class='lg-row'>脫出愚冥獄，　陵無為清虛。</div>
<div class='lg-row'>天上食甘露，　食隨蘭馬麥；</div>
<div class='lg-row'>不甘著天味，　不患厭馬麥。</div>
<div class='lg-row'>調達怒放石，　羅云立其前；</div>
<div class='lg-row'>俱以慈眼視，　見毒栴檀等。</div>
<div class='lg-row'>外學所誹謗，　天人所稱嘆；</div>
<div class='lg-row'>於二意不動，　猶口吹須彌。</div>
<div class='lg-row'>名聞三千世，　佛是普世師；</div>
<div class='lg-row'>好首所虛謗，　心等無喜慼。</div>
<div class='lg-row'>愚利衰毀譽，　若稱譏苦樂；</div>
<div class='lg-row'>八法不能染，　猶如水蓮花。</div>
<div class='lg-row'>天上人間樂，　視皆為不實；</div>
<div class='lg-row'>觀世如愚戲，　有形皆空無。</div>
<div class='lg-row'>三惡趣眾生，　開其難開門；</div>
<div class='lg-row'>空三惡趣獄，　導天人無為。</div>
<div class='lg-row'>經趣度三世，　縛阿須倫憍；</div>
<div class='lg-row'>勸導眾善本，　雨三寶於世。</div>
<div class='lg-row'>往古轉輪王，　自在於四方；</div>
<div class='lg-row'>於己不自從，　免死至無為。</div>
<div class='lg-row'>佛修種種業，　治理法空城；</div>
<div class='lg-row'>濟脫塵勞賊，　將至無為城。</div>
</div>
<div class="lg regular"><div class='lg-row'>日明照晝不及夜，　不曜天上三惡趣；</div>
<div class='lg-row'>佛光晝夜三千世，　及至一切眾生心。</div>
<div class='lg-row'>佛神妙暉常盛明，　千萬無數難可喻；</div>
<div class='lg-row'>月之盛明十五日，　其暉曜夜無益晝。</div>
</div>
<div class="lg regular"><div class='lg-row'>天帝懷憂悴，　壽命臨終沒；</div>
<div class='lg-row'>垂退失天福，　詣佛還見諦。</div>
<div class='lg-row'>日月世眼目，　阿須倫所嬈；</div>
<div class='lg-row'>佛慈濟世間，　救令不遭厄。</div>
<div class='lg-row'>憂烟想如焰，　樂欲如服藥；</div>
<div class='lg-row'>愛著喻盛火，　佛滅以法水。</div>
<div class='lg-row'>懷恚甚怒害，　飲醉狂惑亂；</div>
<div class='lg-row'>鴦崛魔醉象，　佛以慈制伏。</div>
</div>
<div class="lg regular"><div class='lg-row'>無量生死堅纏裹，　愚癡之賊蔽其目；</div>
<div class='lg-row'>佛以言箄智慧藥，　決除欝鞞迦葉賊。</div>
<div class='lg-row'>是三人等塵甚厚，　假令聲聞如恒沙；</div>
<div class='lg-row'>無有能動其毛者，　唯佛濟使覩道明。</div>
</div>
<div class="lg regular"><div class='lg-row'>容貌甚憍慢，　因寶黼黻服；</div>
<div class='lg-row'>迸沙最矜高，　見佛屈修禮。</div>
<div class='lg-row'>頭如戴火焰，　牙長眼正赤；</div>
<div class='lg-row'>怒則擲火燒，　佛降阿臘鬼。</div>
<div class='lg-row'>龍王懷毒怒，　雹害魔竭國；</div>
<div class='lg-row'>佛動地崩山，　威勢滅龍毒。</div>
<div class='lg-row'>佛猶大象王，　入生死華池；</div>
<div class='lg-row'>踐蹈塵勞草，　竚立泥洹中。</div>
<div class='lg-row'>佛導度生死，　如牛渡流河；</div>
<div class='lg-row'>眾生渡至今，　如群牛隨導。</div>
<div class='lg-row'>佛如八解池，　生法芙蓉花；</div>
<div class='lg-row'>天人如蜂集，　服香則離苦。</div>
<div class='lg-row'>諸天聞海水，　底有不死藥；</div>
<div class='lg-row'>以海大龍王，　纏繞須彌山。</div>
<div class='lg-row'>諸天阿須倫，　攬海至千歲；</div>
<div class='lg-row'>設若干方便，　盡力甚勤苦。</div>
<div class='lg-row'>引萬種藥精，　進令水上凝；</div>
<div class='lg-row'>謂是不死藥，　接盛以金瓶。</div>
<div class='lg-row'>服者不永壽，　不離老病死；</div>
<div class='lg-row'>意謬持神藥，　轉輪無邊際。</div>
<div class='lg-row'>佛以七覺意，　慧力攬大海；</div>
<div class='lg-row'>圍繞以滅定，　引以精進力。</div>
<div class='lg-row'>致出甘露藥，　永安滅老病；</div>
<div class='lg-row'>最樂滅眾苦，　服者離生死。</div>
</div>
<div class="lg regular"><div class='lg-row'>佛明喻日不亂精，　盛喻月滿而不寒；</div>
<div class='lg-row'>樂過六天而消欲，　燄如盛火無所燒。</div>
<div class='lg-row'>法甚微妙德行具，　眾善伏藏稱福聚；</div>
<div class='lg-row'>普集天人之善好，　歎視佛德無厭足。</div>
<div class='lg-row'>光耀如日明如月，　悅目如華聲雷震；</div>
<div class='lg-row'>步如象王忍如地，　普勝世間佛獨最。</div>
<div class='lg-row'>如是無量清妙歎，　眾聖窮劫不能盡；</div>
<div class='lg-row'>況吾愚淺欲究竟，　猶無舟船欲渡海。</div>
</div>
<div class="lg regular"><div class='lg-row'>諸天皆叉手，　懷悅謂金剛；</div>
<div class='lg-row'>願佛下兜術，　即受許為說。</div>
</div></div>
<div class='div-pin'><a id='mulu4' />
<p class='h1'>佛本行經降胎品第三</p>
<div class="lg regular"><div class='lg-row'>處兜術宮時，　以天眼普觀；</div>
<div class='lg-row'>覩眾生苦惱，　追憶往古誓。</div>
<div class='lg-row'>本願安眾生，　累劫勞求佛；</div>
<div class='lg-row'>生生遭艱難，　不厭種德本。</div>
<div class='lg-row'>第一上祠祀，　從發意以來；</div>
<div class='lg-row'>以金遍布施，　惠施手成德。</div>
<div class='lg-row'>從初種種施，　聞者衣毛竪；</div>
<div class='lg-row'>頭目身手足，　妻子所愛重。</div>
<div class='lg-row'>嚴駕名象馬，　寶車垂真珠；</div>
<div class='lg-row'>若當合聚此，　普地不容受。</div>
<div class='lg-row'>勤施聲雷震，　如天降時雨；</div>
<div class='lg-row'>累劫以慧水，　普潤飽眾生。</div>
<div class='lg-row'>施酪池乳江，　福山酥如泉；</div>
<div class='lg-row'>蜜壍石蜜積，　普嚴飾此地。</div>
<div class='lg-row'>未曾違求者，　與與無所逆；</div>
<div class='lg-row'>水灌受者手，　喻於四大海。</div>
<div class='lg-row'>奉父母明師，　慈心具種事；</div>
<div class='lg-row'>所施無涯限，　成施度無極。</div>
<div class='lg-row'>所生守戒勝，　沒命不穢禁；</div>
<div class='lg-row'>剃頭為沙門，　髮積喻大山。</div>
<div class='lg-row'>生愚夫五欲，　遭沒命危難；</div>
<div class='lg-row'>不動毀淨禁，　具戒度無極。</div>
<div class='lg-row'>生得尊自由，　未曾施人惡；</div>
<div class='lg-row'>截頭目手足，　心定得忍辱。</div>
<div class='lg-row'>情悟發求佛，　逮進超九劫；</div>
<div class='lg-row'>彌勒等應先，　勇猛出其前。</div>
<div class='lg-row'>貪慕深妙法，　因身受慧義；</div>
<div class='lg-row'>入火投山巖，　支節鐵針釘。</div>
<div class='lg-row'>十八法智慧，　奉行無發勞；</div>
<div class='lg-row'>覺了一切原，　度智無極岸。</div>
<div class='lg-row'>施戒忍進定，　智慧江海淵；</div>
<div class='lg-row'>慈悲傷眾生，　成喜悅光耀。</div>
<div class='lg-row'>毛孔雜色光，　明動兜術宮；</div>
<div class='lg-row'>諸天懷疑集，　肅敬禮菩薩。</div>
</div>
<div class="lg regular"><div class='lg-row'>即時種種擊金鼓，　任資賦與七覺籌；</div>
<div class='lg-row'>誰欲與吾降世間？　故相延請法賓會。</div>
<div class='lg-row'>光從兜術照四方，　樂役力渚閻浮提；</div>
<div class='lg-row'>即勅侍臣卿月猛：　「汝識世間大國王。</div>
</div>
<div class="lg regular" style="margin-left:1em;"><div class='lg-row'>「何國可託生？　不違古典制；</div>
<div class='lg-row'>應遭遇菩薩，　奉順佛言教。」</div>
<div class='lg-row'>對曰：「唯聖聽，　有大豪尊王，</div>
<div class='lg-row'>有王名善求，　典主王舍城。</div>
<div class='lg-row'>婆羅奈城主，　王名曰善猛，</div>
<div class='lg-row'>蝎國王百才，　欝禪王名巢，</div>
<div class='lg-row'>光燄王留生，　又王名勇武，</div>
<div class='lg-row'>王善臂之子，　又名白雪王。</div>
</div>
<div class="lg regular" style="margin-left:1em;"><div class='lg-row'>「是八大王有名聞，　不審為可託生不？」</div>
<div class='lg-row'>曰：「有是王穢不真，　遍更察觀真正者。」</div>
<div class='lg-row'>思惟斯須曰：「更有，　轉輪王種壽興後，</div>
<div class='lg-row'>王最盈後名師子，　其子白淨釋中尊。」</div>
</div>
<div class="lg regular" style="margin-left:1em;"><div class='lg-row'>「善妙稱吾意，　應託生為子。</div>
<div class='lg-row'>白淨男中上，　妙后女中英；</div>
<div class='lg-row'>諸城邑之中，　迦夷羅越最。</div>
<div class='lg-row'>今日吾當降，　施善於世間；</div>
<div class='lg-row'>示眾生以正，　牢縛欲枷鏁。</div>
<div class='lg-row'>破壞生死獄，　開示無為路；</div>
<div class='lg-row'>示眾生方便，　令出生死獄。</div>
<div class='lg-row'>卿等誰欲樂，　離苦滅度安；</div>
<div class='lg-row'>欲自度苦者，　與吾俱降下。」</div>
<div class='lg-row'>頒宣是法已，　便下兜術宮；</div>
<div class='lg-row'>顯乘令普知，　白象如銀山。</div>
<div class='lg-row'>菩薩乘象王，　如日照白雲；</div>
<div class='lg-row'>諸天鼓樂舞，　普雨雜色花。</div>
<div class='lg-row'>日精之明珠，　光照耀王宮；</div>
<div class='lg-row'>降神下生時，　現瑞甚微妙。</div>
<div class='lg-row'>菩薩降入胎，　如鴈處清淵；</div>
<div class='lg-row'>如秋盛月照，　如象處花池。</div>
<div class='lg-row'>日以光照好，　月以盛明珠；</div>
<div class='lg-row'>菩薩無可喻，　唯與善福俱。</div>
<div class='lg-row'>處妙后胎已，　地六反震動；</div>
<div class='lg-row'>猶如水中船，　空中崩雷聲。</div>
<div class='lg-row'>海池肅肅動，　眾流淨澄清；</div>
<div class='lg-row'>諸天於空中，　布華如帳縵。</div>
<div class='lg-row'>稱慶踊躍喜，　地神欣然笑；</div>
<div class='lg-row'>諸華盡敷鮮，　遍地無空缺。</div>
<div class='lg-row'>樹神見眾花，　開張如目視；</div>
<div class='lg-row'>魔王愛樂樹，　即萎憔悴愁。</div>
</div>
<div class="lg regular"><div class='lg-row'>妙后寐寤尋憶夢，　諸根寂然喜踊躍；</div>
<div class='lg-row'>舉目四向遍察視，　王顏怡悅蓮華色。</div>
<div class='lg-row'>即啟王曰：「唯願聽，　夢中所見甚吉祥；</div>
<div class='lg-row'>大白象王有六牙，　忽然來至在我前。」</div>
</div>
<div class="lg regular"><div class='lg-row'>王聞后所夢，　懷疑喜踊躍；</div>
<div class='lg-row'>即召梵志占，　為說夢所見。</div>
<div class='lg-row'>明達善占夢，　思惟乃發言；</div>
<div class='lg-row'>按典籍占夢，　唯聽今諦說：</div>
</div>
<div class="lg regular" style="margin-left:1em;"><div class='lg-row'>「女夢日光明入腹，　因此懷妊生吉子；</div>
<div class='lg-row'>如日赫照普地界，　其子德尊主十方。</div>
<div class='lg-row'>夢見月滿眾生俱，　光照女腹因懷胎；</div>
<div class='lg-row'>生子聖達轉金輪，　典主四方正法治。</div>
</div>
<div class="lg regular" style="margin-left:0em;"><div class='lg-row'>「此女夢白象，　趣入其右脅；</div>
<div class='lg-row'>此子無瑕穢，　天人稽首禮；</div>
<div class='lg-row'>一切無不知，　所生必為佛。</div>
<div class='lg-row'>此典古聖讖，　王后夢白象；</div>
<div class='lg-row'>當生寶聖子，　神仙獨象步。</div>
<div class='lg-row'>安卦以占之，　必生天人師；</div>
<div class='lg-row'>其唯有二趣，　樂家為聖王；</div>
<div class='lg-row'>捨家除鬚髮，　成佛眾聖師。」</div>
<div class='lg-row'>喜其占夢諦，　賜金恣其意；</div>
<div class='lg-row'>王后聞甚喜，　以善事啟王：</div>
<div class='lg-row'>「自夢此以來，　甜如服甘露；</div>
<div class='lg-row'>體性眾惡除，　唯願樂眾善。</div>
<div class='lg-row'>不樂名寶衣，　唯善潔素服；</div>
<div class='lg-row'>不好寶名扇，　樂露清涼風。</div>
<div class='lg-row'>厭穢於五欲，　樂受正真法；</div>
<div class='lg-row'>六情不復著，　色聲香味觸；</div>
<div class='lg-row'>不復樂宮室，　意思遊園觀。」</div>
<div class='lg-row'>啟王如是已，　王即答之曰：</div>
<div class='lg-row'>「恣卿意所樂，　王從將俱出；</div>
<div class='lg-row'>乃至於流民，　清涼花樹園。」</div>
<div class='lg-row'>后自內觀身，　如淨水月影，</div>
<div class='lg-row'>處胎無垢穢，　金花琉璃輿；</div>
<div class='lg-row'>月滿諸根具，　覩如寶明珠。</div>
<div class='lg-row'>后覺生期至，　遊詣花香園；</div>
<div class='lg-row'>其園肅肅清，　諸妙神來集。</div>
</div></div>
<div class='div-pin'><a id='mulu5' />
<p class='h1'>佛本行經如來生品第四</p>
<div class="lg regular" style="margin-left:0em;"><div class='lg-row'>于時佛星，　適與月合；　吉瑞應期，</div>
<div class='lg-row'>從右脇生。　猶如雲除，　千日霍現；</div>
<div class='lg-row'>譬如久冥，　炬光卒耀。　東方為首，</div>
<div class='lg-row'>樹為頭髮，　華草為毛，　蓮花為面，</div>
<div class='lg-row'>青蓮為眼，　丹樹為口，　須彌為乳，</div>
<div class='lg-row'>四海為腹，　中土為腰，　南方為髖，</div>
<div class='lg-row'>私為垂珠，　恒為香瓔，　西方為足，</div>
<div class='lg-row'>眾寶為飾。　諸轉輪王，　歷代典主；</div>
<div class='lg-row'>如江河數，　佛所履踐。　千輻相輪，</div>
<div class='lg-row'>常行印車；　過去諸佛，　所修德義。</div>
<div class='lg-row'>生育萬物，　猶如慈母；　難動即時，</div>
<div class='lg-row'>肅然震聲。　懷喜庠序，　和悅而瞻；</div>
<div class='lg-row'>即時右脇，　顯大輝耀。　遏絕日光，</div>
<div class='lg-row'>日如螢火；　令日失明，　無復精光。</div>
<div class='lg-row'>光如華髻，　現若干色；　側塞四方，</div>
<div class='lg-row'>滿虛空中。　譬如雲除，　日照忽現；</div>
<div class='lg-row'>爾時諸天，　見晃昱光。　悚然怪異，</div>
<div class='lg-row'>而相謂言：　「日天下耶？　金樹出乎？」</div>
<div class='lg-row'>有神對曰：　「佛日出現。」　日天子疑，</div>
<div class='lg-row'>「是何異日？　將無奪我。」　日成宮殿，</div>
<div class='lg-row'>懷嫉霍然；　彼千光明；　佛耀輝地，</div>
<div class='lg-row'>日焰照空。　太子懷光，　千倍踰日；</div>
<div class='lg-row'>日光還折，　退不敢當。　天地普然，</div>
<div class='lg-row'>如劫盡焰；　天地明闢，　如始旦曉。</div>
<div class='lg-row'>諸神普喜，　地祇鼓舞；　光明雨灑，</div>
<div class='lg-row'>甘露良藥。　充飽一切，　滅憂惱患；</div>
<div class='lg-row'>海震如笑，　樹木跛[跳-兆+我]。　淵池青蓮，</div>
<div class='lg-row'>如開目視；　眾樹散花，　以敬太子。</div>
<div class='lg-row'>眾鳥翔鳴，　如雅頌音；　諸天慕善，</div>
<div class='lg-row'>如花遇日。　都照十方，　晃如金色；</div>
<div class='lg-row'>神祇懷喜，　花非時敷。　金銀栴檀，</div>
<div class='lg-row'>細末如塵；　天意作花，　晴無雲雨。</div>
<div class='lg-row'>光明普照，　遍滿十方；　明珠火焰，</div>
<div class='lg-row'>奄然不現。　日所不照，　幽隱冥處；</div>
<div class='lg-row'>霍然大明，　耀三惡趣。　聖智明達，</div>
<div class='lg-row'>教世光相；　梵天神等，　華中化生；</div>
<div class='lg-row'>慈謙敬心，　散適意花。　掌蓮華色，</div>
<div class='lg-row'>兩手接擎；　懷愛敬心，　慈目熟視。</div>
<div class='lg-row'>以梵清音，　歎其功德；　躬自傾屈，</div>
<div class='lg-row'>頭面禮足。　戴之頂上，　日處須彌；</div>
<div class='lg-row'>號名百祠，　手執金剛。　以千慈眼，</div>
<div class='lg-row'>熟視無厭；　天華白蓋，　雜妙寶花。</div>
<div class='lg-row'>其明如月，　上於太子；　歎其功曰：</div>
<div class='lg-row'>「勞苦彌劫，　以大方便，　發求佛道。</div>
<div class='lg-row'>願垂慈心，　眾生可傷；　唯為普世，</div>
<div class='lg-row'>不請之師。」　北斗七星，　亦如稱歎：</div>
<div class='lg-row'>「現七覺意，　消七勞垢。　故行七步，</div>
<div class='lg-row'>如師子起；　足跡印現，　喻如七星。</div>
<div class='lg-row'>其步<span class='corr'>太</span>然，　不懷疑慢；　地神傾屈，</div>
<div class='lg-row'>低仰接足。　以普明日，　照於四方；</div>
<div class='lg-row'>現四諦法，　如師子吼。　吾齊以此，</div>
<div class='lg-row'>末後受形；　不復處在，　胞胎之獄。」</div>
<div class='lg-row'>今當得佛，　最難得道；　將導一切，</div>
<div class='lg-row'>服甘露滅。　安靡軟草，　雜色眾花；</div>
<div class='lg-row'>如天綩綖，　周遍布地。　譬如天王，</div>
<div class='lg-row'>處清池淵；　如金樹花，　視甚微妙。</div>
<div class='lg-row'>諸五趣類，　受苦惱者；　皆得休息，</div>
<div class='lg-row'>身安快樂。　眾結縛著，　甚急牢獄；</div>
<div class='lg-row'>爾時眾結，　悉得解脫。　爾時洪音，</div>
<div class='lg-row'>遍聞佛界；　諸天鬼神，　懷喜踊躍。</div>
<div class='lg-row'>速昇虛空，　進見聖寶；　諸天側塞，</div>
<div class='lg-row'>充滿無間。　大龍王子，　如須彌山；</div>
<div class='lg-row'>目猶日月，　動海出水。　頭戴雲蓋，</div>
<div class='lg-row'>速疾尋至；　細雨香水，　敬浴太子。</div>
<div class='lg-row'>安祥天子，　受天世人；　大敬祠祀，</div>
<div class='lg-row'>能與其願。　自化己身，　現有四頭；</div>
<div class='lg-row'>乘牛執蓋，　敬護菩薩。　童男天子，</div>
<div class='lg-row'>首戴羽冠；　威力巍巍，　號孔雀幢。</div>
<div class='lg-row'>貫冑帶甲，　執持武備；　為大軍師，</div>
<div class='lg-row'>將從大眾。　擁護菩薩，　一由延內；</div>
<div class='lg-row'>天王大力，　名毘沙門。　珍寶充盈，</div>
<div class='lg-row'>德有志界；　天二十八，　神將軍俱，</div>
<div class='lg-row'>各與營從，　器鉀嚴整；　與億鬼神，</div>
<div class='lg-row'>來護菩薩。　又有天王，　名尊自在；</div>
<div class='lg-row'>與無央數，　巨億諸天，　執持幢旛，</div>
<div class='lg-row'>而來雲集；　以恭肅敬，　禮菩薩足。</div>
<div class='lg-row'>閻王惡害，　無能勝者；　駈逐眾生，</div>
<div class='lg-row'>以一種法。　擲棄所執，　太山獄杖；</div>
<div class='lg-row'>以慈愍心，　來禮菩薩。　無數諸天，</div>
<div class='lg-row'>龍鬼神王，　淨居天上，　諸清淨天，</div>
<div class='lg-row'>叉手合掌，　如未敷藕；　齎敬曲躬，</div>
<div class='lg-row'>永歎菩薩。　金色天華，　明真珠臺；</div>
<div class='lg-row'>青芙蓉花，　紺琉璃莖。　興成意花，</div>
<div class='lg-row'>若干妙色；　末栴檀香，　散下如雨。</div>
<div class='lg-row'>天女空中，　眷屬俱來；　鼓天伎樂，</div>
<div class='lg-row'>歌歎功勳。　往古修行，　眾億善本；</div>
<div class='lg-row'>果報成熟，　潤及群生。　慶雲震樂，</div>
<div class='lg-row'>諸天散華；　身放光明，　晃晃昱昱。</div>
<div class='lg-row'>諸天吒歎，　眾生歡喜；　蒙佛神德，</div>
<div class='lg-row'>普嚴世界。　金鳥諸龍，　俱懷和協；</div>
<div class='lg-row'>天阿須倫，　棄捨怨嫌。　從白淨月，</div>
<div class='lg-row'>出清涼光；　普為世間，　滅愛憎火。</div>
</div></div>
<div class='div-pin'><a id='mulu6' />
<p class='h1'>佛本行經梵志占相品第五</p>
<div class="lg regular"><div class='lg-row'>當爾之時，　眾善普會；　殃患消滅，</div>
<div class='lg-row'>快樂無極。　王因是喜，　赦降天下；</div>
<div class='lg-row'>欣慶來集，　如眾川流。　如天帝釋，</div>
<div class='lg-row'>生子瞿或；　如安祥天，　生子童男；</div>
<div class='lg-row'>如毘沙門，　生子寶瓶；　菩薩誕育，</div>
<div class='lg-row'>王亦歡喜。　菩薩體軟，　如天初生；</div>
<div class='lg-row'>乳母收養，　如育嬰孩。　請諸舊德，</div>
<div class='lg-row'>曉事母人；　圍衛擁護，　不離左右。</div>
<div class='lg-row'>光相明照，　如梵中尊；　諸母速疾，</div>
<div class='lg-row'>將詣天祀。　欲令拜謁，　諸天形像；</div>
<div class='lg-row'>天像皆起，　屈申低仰。　諸有金石，</div>
<div class='lg-row'>水泥天像；　叉手稽首，　禮敬菩薩。</div>
<div class='lg-row'>諸母驚怖，　心皆愕然；　緣是瑞應，</div>
<div class='lg-row'>號天中天。　未諦審知，　太子神德；</div>
<div class='lg-row'>因此恐怖，　速還歸宮。　白淨王聞，</div>
<div class='lg-row'>驚怪怖戰；　因召梵志，　明占相者。</div>
<div class='lg-row'>應令尋至，　王即問曰：　「唯諸明師，</div>
<div class='lg-row'>占相吾子。　懼因此子，　犯觸天像；</div>
<div class='lg-row'>唯拔吾心，　諸深狐疑。」　梵志喜顏，</div>
<div class='lg-row'>對曰：「天王！　今應稱慶，　不宜懷慼。</div>
<div class='lg-row'>王族更新，　當從今始；　轉輪聖帝，</div>
<div class='lg-row'>應臨四方。　按卦占察，　右脇生者；</div>
<div class='lg-row'>必為尊貴，　聖達普智。　臨眾王上，</div>
<div class='lg-row'>顯如須彌；　為眾山王，　無能及者。</div>
<div class='lg-row'>眾寶之中，　如意為最；　眾流之中，</div>
<div class='lg-row'>大海為最。　眾光之中，　日月為最；</div>
<div class='lg-row'>今是太子，　眾聖中最。　按占古典，</div>
<div class='lg-row'>有威儀王；　因手而生，　律王掌生。</div>
<div class='lg-row'>情思力王，　從父腋出；　王名往古，</div>
<div class='lg-row'>因父䏶生。　抆陀竭王，　頂上生出；</div>
<div class='lg-row'>是等德強，　皆轉輪王。　今占光瑞，</div>
<div class='lg-row'>相應聖王；　攝度天人，　以聖慧力。</div>
<div class='lg-row'>名號普聞，　周遍十方；　如大聖王，</div>
<div class='lg-row'>號抆陀竭。　金輪白象，　玉女紺馬，</div>
<div class='lg-row'>明珠聖臣，　主兵七寶。　遊天世間，</div>
<div class='lg-row'>從兵四品；　當為天人，　開無為路。</div>
<div class='lg-row'>當有千子，　才力勇猛；　當以正法，</div>
<div class='lg-row'>治世太平。　若捨家出，　進求道術；</div>
<div class='lg-row'>必當為佛，　以慧勝世。　抑按世間，</div>
<div class='lg-row'>眾聖明師；　按卦所占，　唯此二趣。」</div>
<div class='lg-row'>王欣解顏，　謂梵志曰：　「自宗祖來，</div>
<div class='lg-row'>聖王斷絕。　父王亦無，　轉輪王位；</div>
<div class='lg-row'>子何由能，　自致聖王？」　王雖如是，</div>
<div class='lg-row'>梵志愕然；　皆共同聲，　舉手稱歎。</div>
<div class='lg-row'>猶如大龍，　雷震之聲，　於王殿上，</div>
<div class='lg-row'>大稱善慶：　「唯王莫疑，　謂其不然；</div>
<div class='lg-row'>父子德異，　宿行不同。　唯在宿世，</div>
<div class='lg-row'>修立德行；　請呈籍卦，　王當照之。</div>
<div class='lg-row'>往古仙聖，　賢才明達；　次比四句，</div>
<div class='lg-row'>若醫藥方。　往醫婁他，　不能敏達；</div>
<div class='lg-row'>其子仙賢，　明達踰父。　往古聖王，</div>
<div class='lg-row'>後亦不繼；　百轉之孫，　乃復還紹。</div>
<div class='lg-row'>近聖亦復，　限齊江海；　其光莫能，</div>
<div class='lg-row'>如其子者。　如是異術，　乃餘無數；</div>
<div class='lg-row'>往古先人，　所不達及。　其後苗裔，</div>
<div class='lg-row'>秀出踰前；　事任宿德，　非由於人。</div>
<div class='lg-row'>前世所修，　與今德合；　雖今時非，</div>
<div class='lg-row'>德人居吉。　瞻按籍卦，　與瑞附合；</div>
<div class='lg-row'>必得於世，　為轉輪王。」　王告諸大，</div>
<div class='lg-row'>眾梵志曰：　「今當為子，　因德立字。」</div>
<div class='lg-row'>梵志默然，　心思斯須；　謙遜卑聲，</div>
<div class='lg-row'>啟白天王：　「察今時運，　太清和順；</div>
<div class='lg-row'>吉鳥翔鳴，　瑞應至聲。　地動庠序，</div>
<div class='lg-row'>節氣調適；　風雨順時，　世應太平。</div>
<div class='lg-row'>眾火炎現，　清徹無烟；　諸天塞空，</div>
<div class='lg-row'>現形叉手。　雨眾雜花，　天樂並作；</div>
<div class='lg-row'>王教平均，　國應豐熟。　大王國境，</div>
<div class='lg-row'>祥瑞普臻；　當名太子，　號曰吉財。」</div>
<div class='lg-row'>王意大悅，　重賜梵志；　金角乳牛，</div>
<div class='lg-row'>數百千頭。　王還喜悅，　摩太子頭；</div>
<div class='lg-row'>以妙寶瓔，　繫太子頸。　慈心叉手，</div>
<div class='lg-row'>歎其德曰：　「先臨聖王，　然後出家。」</div>
</div></div>
<div class='div-pin'><a id='mulu7' />
<p class='h1'>佛本行經阿夷決疑品第六</p>
<div class="lg regular" style="margin-left:0em;"><div class='lg-row'>高山花果池，　快樂如天觀；</div>
<div class='lg-row'>眾山少及者，　故名阿夷岳。</div>
<div class='lg-row'>曩久居此山，　年耆結<span class='corr'>簇</span>髮；</div>
<div class='lg-row'>長暴露形體，　壽高百有餘。</div>
<div class='lg-row'>體猶如黑雲，　髮如白銀數；</div>
<div class='lg-row'>眼睛微<span class='corr'>赤</span>理，　形如雜色山。</div>
<div class='lg-row'>智慧如梵天，　明如日月火；</div>
<div class='lg-row'>四火日第五，　自暴名阿夷。</div>
<div class='lg-row'>卒聞響響聲，　鳥獸鳴如語；</div>
<div class='lg-row'>其解鳥獸音，　懷疑出廬窟。</div>
<div class='lg-row'>見天交錯飛，　於空中歡喜；</div>
<div class='lg-row'>因仰問天人：　「諸天何為喜？」</div>
<div class='lg-row'>有天名法樂，　尋答阿夷曰：</div>
<div class='lg-row'>「師為未聞耶？　世有奇吉祥。</div>
<div class='lg-row'>白淨王生子，　當度世眾生；</div>
<div class='lg-row'>卒必成佛道，　為天世人師。」</div>
<div class='lg-row'>聞佛之名號，　踊躍衣毛竪；</div>
<div class='lg-row'>即上昇虛空，　欲見釋童子。</div>
<div class='lg-row'>因所見瑞應，　神通意審諦；</div>
<div class='lg-row'>彈指頃之間，　便到王宮門。</div>
<div class='lg-row'>是上聖通士，　明達禁戒備；</div>
<div class='lg-row'>王以愛敬意，　速迎請入宮。</div>
<div class='lg-row'>讓之以上座，　謙恭辭慰勞：</div>
<div class='lg-row'>「垂愍回接顧，　屈來入鄙國。」</div>
<div class='lg-row'>阿夷覺王意，　愛敬盡禮義；</div>
<div class='lg-row'>以慈目視王，　執謙以敬謝。</div>
<div class='lg-row'>「王宜應如是，　愛賓以上禮；</div>
<div class='lg-row'>大王承法治，　垂恩於國民。</div>
<div class='lg-row'>自先過諸王，　種種大施與；</div>
<div class='lg-row'>於財寶貧使，　戒智慧豐富。</div>
<div class='lg-row'>吾所由至此，　宜懷歡喜聽；</div>
<div class='lg-row'>聞空中天語，　王生子作佛。</div>
<div class='lg-row'>我忻所聞事，　覺吉祥故來；</div>
<div class='lg-row'>法幢甚可愛，　觀釋種族旗。」</div>
<div class='lg-row'>王聞說是言，　喜愕情惶灼；</div>
<div class='lg-row'>速呼太子來，　與阿夷相見。</div>
<div class='lg-row'>在乳母抱上，　光相照然明；</div>
<div class='lg-row'>見太子德相，　如天后抱子。</div>
<div class='lg-row'>阿夷不能忍，　便前取太子；</div>
<div class='lg-row'>兩手抱愛視，　如黑雲裹日。</div>
<div class='lg-row'>在阿夷抱上，　菩薩明益輝；</div>
<div class='lg-row'>猶如黑山間，　銷金爐熾火。</div>
<div class='lg-row'>以慈心久視，　眼中即雨淚；</div>
<div class='lg-row'>太子體晃昱，　如黑雲雨雹。</div>
<div class='lg-row'>王見阿夷泣，　心懷甚怖懅；</div>
<div class='lg-row'>恐子將不祥，　懷疑語阿夷：</div>
<div class='lg-row'>「唯聖時見示，　吾氣垂欲絕；</div>
<div class='lg-row'>今見仁悲泣，　是故心驚戰。</div>
<div class='lg-row'>得無是吾命，　一旦忽然滅；</div>
<div class='lg-row'>先為我致慶，　後將無遺慼。</div>
<div class='lg-row'>劣乃得此子，　久渴得升水；</div>
<div class='lg-row'>將無為吾怨，　幡不令吾當。</div>
<div class='lg-row'>吾始生意念，　得子至眼眠；</div>
<div class='lg-row'>子目遺後視，　則吾不憂世。</div>
<div class='lg-row'>是吾族珍樹，　生於寶宮池；</div>
<div class='lg-row'>將護誠告我，　以愛己子情。」</div>
<div class='lg-row'>面如盛滿月，　阿夷熟視之；</div>
<div class='lg-row'>眼翫青紺光，　舌如蓮花葉。</div>
<div class='lg-row'>頭髮紺青色，　覆其高廣額；</div>
<div class='lg-row'>頰車如師子，　諸頷充平滿。</div>
<div class='lg-row'>師子肩長臂，　掌輪千輻理；</div>
<div class='lg-row'>次視其相已，　從頂至足相。</div>
<div class='lg-row'>師盡愛敬意，　稽首禮太子；</div>
<div class='lg-row'>淚墮如雨下，　懷慘惘啟王：</div>
<div class='lg-row'>「其有充滿足，　三十二妙好；</div>
<div class='lg-row'>必當成為佛，　以善勝普世。」</div>
<div class='lg-row'>諸天聞是語，　於空中散華；</div>
<div class='lg-row'>同聲稱善善。　王謂阿夷言：</div>
<div class='lg-row'>「前師按卦占，　定成轉輪王；</div>
<div class='lg-row'>今聖師視相，　定之使成佛。」</div>
<div class='lg-row'>王言猶投蘇，　火炎盛熾猛；</div>
<div class='lg-row'>益增阿夷口，　更說決定言。</div>
<div class='lg-row'>「如我觀察相，　恣媚滅欲意；</div>
<div class='lg-row'>示眾生滅度，　當以佛容貌。</div>
<div class='lg-row'>假令空中雨，　金剛之大山；</div>
<div class='lg-row'>不動太子毛，　何況餘艱難。</div>
<div class='lg-row'>普世眾力士，　諸弊害鬼神；</div>
<div class='lg-row'>及阿須輪王，　軍官屬營從，</div>
<div class='lg-row'>各執金剛杵，　大如須彌山；</div>
<div class='lg-row'>來欲擊太子，　山杵破散盡，</div>
<div class='lg-row'>太子不動移，　當作是覺知。</div>
<div class='lg-row'>吾不以是慼，　當以懷歡慶；</div>
<div class='lg-row'>我自傷流泣，　遇佛而空過。</div>
<div class='lg-row'>頒宣慧照曜，　奮千辭義光；</div>
<div class='lg-row'>佛因當顯明，　我獨不見感。</div>
<div class='lg-row'>立在無為空，　滅如月清冷；</div>
<div class='lg-row'>世蒙涼除熱，　我獨當燋然。</div>
<div class='lg-row'>佛諦執金剛，　慧杵碎塵勞；</div>
<div class='lg-row'>當有甘露藥，　我獨不得甞。</div>
<div class='lg-row'>佛如海馬王，　濟渡海流人；</div>
<div class='lg-row'>我獨退在後，　婬鬼所裂噉。</div>
<div class='lg-row'>一切智池水，　善意諸蟲貝；</div>
<div class='lg-row'>通放慧江流，　一切飲除渴。</div>
<div class='lg-row'>眾善為根株，　忍枝意止葉；</div>
<div class='lg-row'>覺意以為花，　成泥洹甘果。</div>
<div class='lg-row'>解脫眾生禪，　戒香遍世間；</div>
<div class='lg-row'>佛樹當生長，　我薄德不覩。</div>
<div class='lg-row'>愚癡門甚牢，　恩愛門甚固；</div>
<div class='lg-row'>當以法籥開，　生死牢獄門。</div>
<div class='lg-row'>普世相燒然，　以婬怒癡炎；</div>
<div class='lg-row'>當以法水滅，　如雲雨野火。</div>
<div class='lg-row'>以悲心之角，　定餬十方鋒；</div>
<div class='lg-row'>當施善法乳，　天人飲無厭。</div>
<div class='lg-row'>普世之嬰羅，　塵勞之重疾；</div>
<div class='lg-row'>以最勝法藥，　當療眾生病。</div>
<div class='lg-row'>佛之大海淵，　諸佛之寶渚；</div>
<div class='lg-row'>度生死賈客，　以寶充其饒。</div>
<div class='lg-row'>芥子比須彌，　牛跡水況海；</div>
<div class='lg-row'>螢火喻日光，　轉輪王方佛。</div>
<div class='lg-row'>勝通達梵天，　喻覺慧帝釋；</div>
<div class='lg-row'>超淨相梵志，　世典古王傳。</div>
<div class='lg-row'>古仙聖大師，　學深厭祠祀；</div>
<div class='lg-row'>若聞佛聖化，　疾捨本術盧。</div>
<div class='lg-row'>澡瓶杖簇結，　棄本諸威儀；</div>
<div class='lg-row'>尋捨貢高意，　厭本所習禮。</div>
<div class='lg-row'>咄此老害懅，　令人無所及；</div>
<div class='lg-row'>吾已得五通，　今事禮不偶。</div>
<div class='lg-row'>今雨欲然耀，　慧定照世間；</div>
<div class='lg-row'>吾今垂垂滅，　如何不悲乎？」</div>
<div class='lg-row'>即呼弟子來：　「汝莫如吾誤。」</div>
<div class='lg-row'>以徒託太子，　阿夷辭還退。</div>
</div></div>
<div class='div-pin'><a id='mulu8' />
<p class='h1'>佛本行經入譽論品第七</p>
<div class="lg regular"><div class='lg-row'>是時釋王，　德日夜增；　寶倉國境，</div>
<div class='lg-row'>名稱智慧。　金寶積聚，　種種瓔珞；</div>
<div class='lg-row'>眾善來歸，　如秋海淵。　象馬車乘，</div>
<div class='lg-row'>猶天嚴駕；　賢善調良，　自然詣廐。</div>
<div class='lg-row'>甘蔗石蜜，　酥乳水漿，　粳糧穀米，</div>
<div class='lg-row'>氣味力增。　殃患普除，　怨敵屈附；</div>
<div class='lg-row'>舊親增敬，　疫饉消亡。　涼風和調，</div>
<div class='lg-row'>時雨細潤；　空中晃昱，　甚好嚴備。</div>
<div class='lg-row'>盡王境土，　長益豐茂；　眾善普集，</div>
<div class='lg-row'>不祥枯竭。　以太子德，　合成諧偶；</div>
<div class='lg-row'>以諧偶故，　名稱普聞。　諸根成就，</div>
<div class='lg-row'>相好可觀；　猶月初生，　十五日滿。</div>
<div class='lg-row'>諸王長者，　普進貢獻；　栴檀羊車，</div>
<div class='lg-row'>駕御金鹿。　象牙金銀，　雜寶合成；</div>
<div class='lg-row'>粟珍寶廁，　象子馬駒。　童子曳弄，</div>
<div class='lg-row'>戲笑娛樂；　白銀鴈子，　珊瑚口觜。</div>
<div class='lg-row'>隨其年長，　致獻貢御；　金寶愽奕，</div>
<div class='lg-row'>以供太子。　年在幼少，　為事尊長，</div>
<div class='lg-row'>重踰須彌，　忍辱過地。　淵深於海，</div>
<div class='lg-row'>意愽包空；　時過孩童，　初入在美。</div>
<div class='lg-row'>世人所習，　眾諸技術；　太子學能，</div>
<div class='lg-row'>不加日勞。　年滿十六，　體<span class='corr'>力</span>精健；</div>
<div class='lg-row'>文武兼備，　藝過諸釋。　王覩太子，</div>
<div class='lg-row'>德日殊異；　兄弟中猛，　如勇師子。</div>
<div class='lg-row'>王忽寤憶，　阿夷所言；　如何當令，</div>
<div class='lg-row'>捨是洪德。　涉苦入山，　精勤學道；</div>
<div class='lg-row'>心即懷疑，　召諸臣議。　思計令子，</div>
<div class='lg-row'>不入山學；　執謙尊教，　如天帝臣。</div>
<div class='lg-row'>承帝詔命，　思計設理；　沈思斯須，</div>
<div class='lg-row'>執敬啟言：　「尋承命旨，　子難卒留；</div>
<div class='lg-row'>海可過濟，　日可失明，　月可捨涼，</div>
<div class='lg-row'>子願難違。　唯然天王，　宜設方便；</div>
<div class='lg-row'>若設方便，　為事必剋。　假令不剋，</div>
<div class='lg-row'>無遺恨情；　事離方便，　則難施立。</div>
<div class='lg-row'>聽承古仙，　服水氣者；　長勞困形，</div>
<div class='lg-row'>皮骨相連。　重如太山，　遭欲風吹；</div>
<div class='lg-row'>愛恚戰動，　如風吹樹。　嚴妙堂舍，</div>
<div class='lg-row'>色聲香味；　華香嚴飾，　狀如天女。</div>
<div class='lg-row'>第一上樂，　迷醉女樂；　五欲猶能，</div>
<div class='lg-row'>迷惑仙士。　夫色聲香，　味細滑觸；</div>
<div class='lg-row'>諸心所喜，　五情所貪。　以欲堅牢，</div>
<div class='lg-row'>力強大網；　以繫子心，　乃可無憂。」</div>
<div class='lg-row'>王然此義，　即召美女；　十五以上，</div>
<div class='lg-row'>容色妙者。　六十四種，　姿媚具備；</div>
<div class='lg-row'>尋致諸女，　充太子宮。　久學調靜，</div>
<div class='lg-row'>執慚愧戈；　於婇女中，　如月眾星。</div>
<div class='lg-row'>攝藏輝光，　不甘五欲；　口終不發，</div>
<div class='lg-row'>不遜之言。</div>
</div>
<div class="lg regular"><div class='lg-row'>眼不起視色，　猶餓夫於樂；</div>
<div class='lg-row'>諸伎女懷慚，　如冥逃光走。</div>
<div class='lg-row'>父王聞是已，　不安寢於床；</div>
<div class='lg-row'>因更令境內，　有相好樂者。</div>
<div class='lg-row'>其誰有妙女？　必盡來應會；</div>
<div class='lg-row'>若有違限者，　加之以重讁。</div>
<div class='lg-row'>設此嚴限已，　益出眾瓔珞；</div>
<div class='lg-row'>恣之取瓔珞，　入宮為婇女。</div>
<div class='lg-row'>種種嚴修飾，　諸遊觀園池；</div>
<div class='lg-row'>無數眾女集，　皆受賦瓔珞。</div>
<div class='lg-row'>太子德如日，　目無能當者；</div>
<div class='lg-row'>自執意挍計，　終無能染污。</div>
<div class='lg-row'>執杖釋種女，　姿貌如天女；</div>
<div class='lg-row'>心忍辱如地，　面暉如月滿。</div>
<div class='lg-row'>古聖王苗裔，　相應玉女寶；</div>
<div class='lg-row'>德廣覆天下，　除憂如天樂。</div>
<div class='lg-row'>持重有智慧，　相好容貌光；</div>
<div class='lg-row'>名稱最第一，　是故號除稱。</div>
<div class='lg-row'>手執波曇花，　眼如紺蓮葉；</div>
<div class='lg-row'>兩手奉好花，　歡喜詣其母。</div>
<div class='lg-row'>唯母見嚴飾，　意欲入宮觀；</div>
<div class='lg-row'>欲見釋太子，　心自然戀慕。</div>
<div class='lg-row'>母即告女曰：　「寧今受御讁；</div>
<div class='lg-row'>終不聽汝往。」　「願母必見聽。」</div>
<div class='lg-row'>重啟父母已，　即聽隨其願；</div>
<div class='lg-row'>愛敬執謙恭，　報慈父母已。</div>
<div class='lg-row'>將從顯然往，　如水恒趣海；</div>
<div class='lg-row'>至於王宮中，　到遙觀太子。</div>
<div class='lg-row'>過去五百世，　曾為太子妻；</div>
<div class='lg-row'>其所生之處，　女中最第一。</div>
<div class='lg-row'>前世緣牽故，　故熟視太子；</div>
<div class='lg-row'>顏容怡開敷，　如日水蓮華。</div>
<div class='lg-row'>厥行步庠序，　寂然無聲嚮；</div>
<div class='lg-row'>猶如眾江流，　入海則寂定。</div>
<div class='lg-row'>眾中有一女，　造二首歌頌；</div>
<div class='lg-row'>音韻甚合好，　應時順事理。</div>
<div class='lg-row'>有女來甚妙，　執持紺蓮花；</div>
<div class='lg-row'>憶往世善行，　故以相發寤。</div>
<div class='lg-row'>過世上名華，　供養定光佛；</div>
<div class='lg-row'>執花甚姝好，　猶如吉利天。</div>
<div class='lg-row'>菩薩忽然聞，　定光佛之名；</div>
<div class='lg-row'>心中即驚動，　徐舉目遍視。</div>
<div class='lg-row'>即發聲謂曰：　「進手中花來。」</div>
<div class='lg-row'>以言眾所僥，　如服甘露藥。</div>
<div class='lg-row'>應聲尋花進，　以奉上菩薩；</div>
<div class='lg-row'>侍在菩薩左，　如明星在月。</div>
<div class='lg-row'>太子視瓔珞，　不宜其所服；</div>
<div class='lg-row'>即解明珠瓔，　擲以掛女頸。</div>
<div class='lg-row'>於是明珠瓔，　嚴飾女形容；</div>
<div class='lg-row'>姝好無雙比，　益發明珠光。</div>
<div class='lg-row'>猶如天帝釋，　處於紫紺壁；</div>
<div class='lg-row'>亦如十五日，　月與眾星俱。</div>
<div class='lg-row'>合宮盡歡喜，　皆共同舉聲；</div>
<div class='lg-row'>稱曰真得妃，　莫不同甚歡。</div>
<div class='lg-row'>如是歌稱聲，　斯須流聞王；</div>
<div class='lg-row'>王聞甚歡悅，　重賜名寶珍。</div>
</div>
<div class="lg regular"><div class='lg-row'>王即令求，　女父母來；　賜與珍寶，</div>
<div class='lg-row'>不可稱計。　召明梵志，　卜擇良辰；</div>
<div class='lg-row'>塗香坦地，　飾以眾花。　以神呪酥，</div>
<div class='lg-row'>充飽火神；　灌太子手，　父母授女。</div>
<div class='lg-row'>為太子妃，　女中第一；　在太子側，</div>
<div class='lg-row'>如日月星。</div>
</div></div>
<p class='juan'>佛本行經卷第一</p>
</div><!-- end of div[@id='body'] -->
</body></html>