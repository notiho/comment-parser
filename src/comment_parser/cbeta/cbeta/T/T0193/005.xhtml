<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' />佛本行經卷第五<span class='note-inline'>(一名佛本行讚傳)</span></p><p class="byline">宋涼州沙門釋寶雲譯</p>
<div class='div-pin'><a id='mulu26' />
<p class='h1'>昇忉利宮為母說法品第二十一</p>
<div class="lg regular" style="margin-left:0em;"><div class='lg-row'>以正法甘露，　充飽世間人；</div>
<div class='lg-row'>下解脫種者，　皆放受其報。</div>
<div class='lg-row'>佛功德猶日，　正法喻光明；</div>
<div class='lg-row'>戒品水清涼，　生於天泉池。</div>
<div class='lg-row'>母妙寶芙蓉，　及天林樹花；</div>
<div class='lg-row'>欲令時開敷，　故佛昇忉利。</div>
<div class='lg-row'>日光晝照空，　月炎曜於夜；</div>
<div class='lg-row'>佛照天世間，　若干嚴飾好。</div>
<div class='lg-row'>日天子生念，　謂日王來至；</div>
<div class='lg-row'>以世敬日意，　稽首禮佛足。</div>
<div class='lg-row'>月天子懷疑，　盛明所見捨；</div>
<div class='lg-row'>月之光榮好，　歸入人慧月。</div>
<div class='lg-row'>寂滅過梵天，　照曜喻天帝；</div>
<div class='lg-row'>深邃勝淵海，　不動安須彌。</div>
<div class='lg-row'>天帝雜寶樹，　號名<span class='corr'>采</span>晝度；</div>
<div class='lg-row'>光明坐其下，　寶樹蔭金山。</div>
<div class='lg-row'>見母大妙后，　種福果於熟；</div>
<div class='lg-row'>或有方應種，　或復應放者。</div>
<div class='lg-row'>以佛清淨德，　面曜如明珠；</div>
<div class='lg-row'>見者心清淨，　猶如水清寶。</div>
<div class='lg-row'>爾時佛世尊，　以清和梵音；</div>
<div class='lg-row'>甘露法藥雨，　於慈母妙后：</div>
<div class='lg-row'>「墜墮離別苦，　生天有是患；</div>
<div class='lg-row'>貪求積聚死，　是為世間苦。</div>
<div class='lg-row'>地獄燒炙煑，　餓鬼渴乾燋；</div>
<div class='lg-row'>畜生相噉食，　五情苦無安。</div>
<div class='lg-row'>在所受身處，　眾苦輙追隨；</div>
<div class='lg-row'>欲離眾苦惱，　唯有滅無為。</div>
<div class='lg-row'>當覺三界苦，　猶若瘡被毒；</div>
<div class='lg-row'>甚於燒鐵擆，　無可解瘡處。</div>
<div class='lg-row'>世間苦如是，　覺苦起之緣；</div>
<div class='lg-row'>覺其苦滅處，　覺所以滅苦。</div>
<div class='lg-row'>覺五盛陰苦，　覺勞所因興；</div>
<div class='lg-row'>塵勞所滅處，　是滅名無為。</div>
<div class='lg-row'>所以滅道者，　名曰八聖賢；</div>
<div class='lg-row'>諸塵勞之毒，　都燒令無餘。</div>
<div class='lg-row'>生死甚可畏，　進退不可怙；</div>
<div class='lg-row'>如伎兒木面，　脫一復著一。</div>
<div class='lg-row'>或飲天甘露，　退復飲洋銅；</div>
<div class='lg-row'>或食天甘露，　退噉燒鐵丸。</div>
<div class='lg-row'>或復來天家，　或曳然鐵車；</div>
<div class='lg-row'>或王或乞兒，　餓鬼轉畜生。</div>
<div class='lg-row'>宿對互所拍，　跳迸如拍毱；</div>
<div class='lg-row'>上下遍三界，　從有至無擇。」</div>
<div class='lg-row'>聞說是法已，　母妙天帝后；</div>
<div class='lg-row'>八十八勞結，　心垢永滅盡。</div>
<div class='lg-row'>意止深妙法，　又令三垢薄；</div>
<div class='lg-row'>燒諸強塵勞，　妙后證三道。</div>
<div class='lg-row'>大會無數央，　諸天人芙蓉；</div>
<div class='lg-row'>同時俱開敷，　如花蒙日光。</div>
<div class='lg-row'>於是妙后起，　更幸懷歡喜；</div>
<div class='lg-row'>猶如日臨山，　光明益盛明。</div>
<div class='lg-row'>亦愛敬於佛，　禮足已啟言：</div>
<div class='lg-row'>「古來母未曾，　得子此重貢。</div>
<div class='lg-row'>無數劫食地，　心未曾厭足；</div>
<div class='lg-row'>天欲不已滿，　莫若今充盈。</div>
<div class='lg-row'>自足令我足，　除著無所著；</div>
<div class='lg-row'>一切智寤我，　無種斷我種。」</div>
<div class='lg-row'>時無數諸天，　聞微妙大法；</div>
<div class='lg-row'>即殖善德種，　鮮潔佛之種。</div>
</div></div>
<div class='div-pin'><a id='mulu27' />
<p class='h1'>佛本行經憶先品第二十二</p>
<div class="lg regular" style="margin-left:0em;"><div class='lg-row'>於是天中天，　諸天世人師；</div>
<div class='lg-row'>在於大王境，　摩竭之國土。</div>
<div class='lg-row'>遊止竹林園，　思憶往古世；</div>
<div class='lg-row'>光明益顯好，　猶如盛火祠。</div>
<div class='lg-row'>佛弟性慈仁，　厥名曰阿難；</div>
<div class='lg-row'>見佛光明盛，　即行詣佛所。</div>
<div class='lg-row'>叉手下右膝，　敬意白佛言：</div>
<div class='lg-row'>「唯願天中天，　決心之所疑。</div>
<div class='lg-row'>未曾見光明，　如今之暉耀；</div>
<div class='lg-row'>唯願一切智，　說光明因緣。」</div>
<div class='lg-row'>於是佛告已，　微妙八種聲：</div>
<div class='lg-row'>「諦聽吾今說，　光明之因緣。</div>
<div class='lg-row'>吾自憶前世，　施無數眾生；</div>
<div class='lg-row'>供養千數佛，　種種所須給。</div>
<div class='lg-row'>學無數聖典，　盛祠祀無數；</div>
<div class='lg-row'>難可施與者，　大施與無悋。</div>
<div class='lg-row'>憶念往古時，　大象如白山；</div>
<div class='lg-row'>勢力勝隣敵，　吾以用惠施。</div>
<div class='lg-row'>以心所愛重，　二子用施人；</div>
<div class='lg-row'>毛孔皆血出，　吾時名甚愛。</div>
<div class='lg-row'>象馬車乘女，　種種用惠施；</div>
<div class='lg-row'>施八萬四千，　金角黃牸牛。</div>
<div class='lg-row'>金器盛銀粟，　滿其所受量；</div>
<div class='lg-row'>吾名為知時，　大施十二年。</div>
<div class='lg-row'>弊惡婆羅門，　來從吾索頭；</div>
<div class='lg-row'>時諸天若干，　欲固遮梵志。</div>
<div class='lg-row'>吾歸曉諸天，　莫違本所願；</div>
<div class='lg-row'>時王名月光，　今充吾所僥。</div>
<div class='lg-row'>復有婆羅門，　來從吾索眼；</div>
<div class='lg-row'>不逆即許與，　體所愛之目。</div>
<div class='lg-row'>為王名善目，　因是發大願；</div>
<div class='lg-row'>今以目施與，　願後成慧明。</div>
<div class='lg-row'>又復更異時，　鴿飛來趣我；</div>
<div class='lg-row'>為鷹所迸逐，　飛住吾膝上。</div>
<div class='lg-row'>吾盡割體肉，　恣以足鷹意；</div>
<div class='lg-row'>不以來歸鴿，　與鷹使為食。</div>
<div class='lg-row'>吾以病人故，　割已體上肉；</div>
<div class='lg-row'>食肉三七日，　其重病得瘳。</div>
<div class='lg-row'>又為普施王，　名為大力士；</div>
<div class='lg-row'>昔除眾生病，　今滅其塵勞。</div>
<div class='lg-row'>又吾前世時，　以身惠施人；</div>
<div class='lg-row'>別賣可愛子，　又別賣吾妻。</div>
<div class='lg-row'>賣吾與惡人，　勅吾令殺害；</div>
<div class='lg-row'>吾時名焰月，　不殺沒己命。</div>
<div class='lg-row'>吾剝皮為施，　纏疊為燈炷；</div>
<div class='lg-row'>同時然燈炷，　與身炎皆熾。</div>
<div class='lg-row'>王名堅金剛，　其耐痛無比；</div>
<div class='lg-row'>以是求一願，　舉足以成佛。</div>
<div class='lg-row'>以身與虎狼，　地六反震動；</div>
<div class='lg-row'>因此勇猛意，　超度過九劫。</div>
<div class='lg-row'>曾以一善施，　主地盡四海；</div>
<div class='lg-row'>前為轉輪王，　號名曰大天。</div>
<div class='lg-row'>始建王風教，　率以十善行；</div>
<div class='lg-row'>棄捨四方域，　剃頭修淨行。</div>
<div class='lg-row'>又為普地主，　號名曰尊帝；</div>
<div class='lg-row'>於是地上立，　八萬四千城。</div>
<div class='lg-row'>時為此諸城，　部分境界已；</div>
<div class='lg-row'>八萬四千王，　俱出剃頭學。</div>
<div class='lg-row'>曾為王多求，　貪欲狂迷惑；</div>
<div class='lg-row'>越度大海表，　求土地人民。</div>
<div class='lg-row'>吾時為梵志，　大智名上度；</div>
<div class='lg-row'>將順教是王，　還其正志思。</div>
<div class='lg-row'>曾為白象王，　如日甚姝好；</div>
<div class='lg-row'>六牙甚可愛，　弈弈有光明。</div>
<div class='lg-row'>獵師貪牙故，　箭射中其心；</div>
<div class='lg-row'>便自拔牙與，　心不起恚亂。</div>
<div class='lg-row'>淨施王遊獵，　因至深山中；</div>
<div class='lg-row'>閉群鹿二王，　置於深谷厩。</div>
<div class='lg-row'>以一妊母鹿，　鹿王代就死；</div>
<div class='lg-row'>使普境野畜，　無復恐患憂。</div>
<div class='lg-row'>有國忽父母，　害殺長老者；</div>
<div class='lg-row'>吾尊奉孝養，　地穴濟父母。</div>
<div class='lg-row'>天空中問義，　父教吾決答；</div>
<div class='lg-row'>斷眾生倒見，　濟令不墮獄。</div>
<div class='lg-row'>大蟒閉賈客，　圍繞置中央；</div>
<div class='lg-row'>吾時緣宿行，　生為師子王。</div>
<div class='lg-row'>發象為力勢，　踏蟒即令死；</div>
<div class='lg-row'>濟五百客命，　安隱得歸家。」</div>
<div class='lg-row'>佛爾時說此，　生經五百章；</div>
<div class='lg-row'>三千大千界，　普六反震動。</div>
<div class='lg-row'>有億眾生類，　皆發大道意；</div>
<div class='lg-row'>又有億眾生，　各證以四道。</div>
<div class='lg-row'>上世賢智士，　不可稱奇異；</div>
<div class='lg-row'>菩薩發勇猛，　施捨其軀命。</div>
<div class='lg-row'>從乞求者意，　終無所違逆；</div>
<div class='lg-row'>功德得自在，　萬物及軀命。</div>
<div class='lg-row'>叢殘短壽命，　是乃可為奇；</div>
<div class='lg-row'>塵勞所纏裹，　懷惡盛迷惑。</div>
<div class='lg-row'>能以慈悲力，　鉤還具惡心；</div>
<div class='lg-row'>能捨所愛重，　財寶及軀命。</div>
<div class='lg-row'>眾生有豪尊，　世得自在者；</div>
<div class='lg-row'>應為惡之時，　自制而不為。</div>
<div class='lg-row'>晝夜行眾善，　以休息其意；</div>
<div class='lg-row'>緣是自勸進，　志願在佛道。</div>
</div></div>
<div class='div-pin'><a id='mulu28' />
<p class='h1'>佛本行經遊維耶離品第二十三</p>
<div class="lg regular" style="margin-left:0em;"><div class='lg-row'>世智一切敏，　所願無不成；</div>
<div class='lg-row'>慈哀加眾生，　如人有一子。</div>
<div class='lg-row'>猶如轉輪王，　放教靡不從；</div>
<div class='lg-row'>患厭世五欲，　欲入法慧窟。</div>
<div class='lg-row'>世尊亦如是，　開建為佛事；</div>
<div class='lg-row'>勤勞行廣化，　事無不究竟。</div>
<div class='lg-row'>隨生死惡世，　順見其起滅；</div>
<div class='lg-row'>欲入大無為，　滅意寂然定。</div>
<div class='lg-row'>時維耶離城，　吸人精魄鬼；</div>
<div class='lg-row'>入城興疫病，　逼迫相嬈害。</div>
<div class='lg-row'>爾時維耶離，　疫盛如熾然；</div>
<div class='lg-row'>國諸王大臣，　集會博論義。</div>
<div class='lg-row'>厲氣之大火，　燒然國萬民；</div>
<div class='lg-row'>各共精意思，　何方除此殃。</div>
<div class='lg-row'>長者名財明，　第一清信曰：</div>
<div class='lg-row'>「覩世更無誰，　唯佛可恃怙。」</div>
<div class='lg-row'>因遣清信士，　財明以為使；</div>
<div class='lg-row'>長者清信士，　都共叉手向。</div>
<div class='lg-row'>盡五體投地，　共遙白佛言：</div>
<div class='lg-row'>「普救護世間，　願濟我國厄；</div>
<div class='lg-row'>如凍者求火，　猶重病請藥。</div>
<div class='lg-row'>若冥願明曉，　失路者曉導；</div>
<div class='lg-row'>我等求世尊，　欲觀天人樂。」</div>
<div class='lg-row'>使往至佛所，　佛即許受請；</div>
<div class='lg-row'>今捨家覺知，　天人思擾動。</div>
<div class='lg-row'>天於上空中，　告王未生怨：</div>
<div class='lg-row'>「如何安無憂，　今當與佛離。」</div>
<div class='lg-row'>王聞天教告，　心即悚然驚。</div>
<div class='lg-row'>意懷愁悴曰：　「眾生心闇鈍，</div>
<div class='lg-row'>誰能詣慧礪，　礪其闇鈍心？</div>
<div class='lg-row'>塵勞之愆咎，　宿對之重債；</div>
<div class='lg-row'>眾生重債咎，　誰當濟令輕？</div>
<div class='lg-row'>我等久見閉，　在生死牢獄；</div>
<div class='lg-row'>誰當以清鑰，　開吾等獄門？</div>
<div class='lg-row'>吾等久暴露，　渴愛之日陽；</div>
<div class='lg-row'>誰當施正法，　月精解渴珠？」</div>
<div class='lg-row'>王因勅令嚴，　輕馳往見佛；</div>
<div class='lg-row'>因請佛明日，　願屈就宮食。</div>
<div class='lg-row'>勅厨令嚴具，　盛饌百味飯；</div>
<div class='lg-row'>佛許於宮中，　受王一月請。</div>
<div class='lg-row'>平治七階路，　乃至流江恒；</div>
<div class='lg-row'>路設諸帳幔，　嚴飾猶天宮。</div>
<div class='lg-row'>雜色眾花香，　散以遍布地；</div>
<div class='lg-row'>人集如水涱，　盈溢譬如海。</div>
<div class='lg-row'>明珠以挍飾，　色白如盛月；</div>
<div class='lg-row'>王之服乘蓋，　敬意施奉佛。</div>
<div class='lg-row'>時佛未久頃，　即到恒水側；</div>
<div class='lg-row'>王更進上佛，　五百七寶蓋。</div>
<div class='lg-row'>人王上五百，　諸龍王貢千；</div>
<div class='lg-row'>天王獻五百，　維耶離五百。</div>
<div class='lg-row'>為世大覆護，　應受寶蓋施；</div>
<div class='lg-row'>盡受諸寶蓋，　餘唯置其一。</div>
<div class='lg-row'>爾時天中天，　與諸弟子眾；</div>
<div class='lg-row'>二千五百人，　便度流江恒。</div>
<div class='lg-row'>維耶離諸王，　盡心愛敬佛；</div>
<div class='lg-row'>供給所當得，　以次來到國。</div>
<div class='lg-row'>佛便即時入，　維耶離大城；</div>
<div class='lg-row'>以八妙深重，　梵清淨音聲。</div>
<div class='lg-row'>佛即說一偈，　諸有眾生類；</div>
<div class='lg-row'>地行乘空者，　宜慈愛眾生。</div>
<div class='lg-row'>以清淨慈水，　普灑於大地；</div>
<div class='lg-row'>熱渴所逼狂，　得水飽滿涼。</div>
<div class='lg-row'>從佛之慶雲，　放甘軟言雨；</div>
<div class='lg-row'>舉城充飽滿，　除重毒害患。</div>
<div class='lg-row'>佛於是即還，　出到城門外；</div>
<div class='lg-row'>佛與諸沙門，　繞城而徐行。</div>
<div class='lg-row'>施護現吉祥，　呪願普永康；</div>
<div class='lg-row'>舉國蒙覆護，　快樂不可量。</div>
<div class='lg-row'>時長者財明，　請佛及弟子；</div>
<div class='lg-row'>飲食香甘饌，　種種盡愛敬。</div>
<div class='lg-row'>時佛廣斑宣，　深要之正法；</div>
<div class='lg-row'>師子音以下，　四千人得道。</div>
<div class='lg-row'>佛與弟子眾，　乃至捺女林；</div>
<div class='lg-row'>㮈女聞之已，　馳出往見佛。</div>
<div class='lg-row'>到門即下車，　瓔珞如電雲；</div>
<div class='lg-row'>始入園林樹，　狀似吉祥天。</div>
<div class='lg-row'>行步趨庠序，　如水隨波流；</div>
<div class='lg-row'>顏容如春陽，　芙蓉花之叢。</div>
<div class='lg-row'>將諸天人女，　服飾之<span class='corr'>姿</span>貌；</div>
<div class='lg-row'>行於林樹間，　或動天地眼。</div>
<div class='lg-row'>佛世尊視見，　魔王之羅網；</div>
<div class='lg-row'>目觀其美色，　壞人戒律行。</div>
<div class='lg-row'>佛以梵音聲，　告諸沙門者：</div>
<div class='lg-row'>「捺女今來至，　卿等攝撿意。</div>
<div class='lg-row'>各建志手執，　精進之強弓；</div>
<div class='lg-row'>以正直之矢，　筈承智慧弦。</div>
<div class='lg-row'>皆被定意鎧，　乘自守戒車；</div>
<div class='lg-row'>各儲慈觀意，　入眼色戰陣。</div>
<div class='lg-row'>卿等當諦計，　女人何可是；</div>
<div class='lg-row'>假借相欺惑，　如銅鐵金塗。</div>
<div class='lg-row'>皮薄如蠅翅，　若不以覆上；</div>
<div class='lg-row'>此但是肉積，　當作是計知。</div>
<div class='lg-row'>涕唾眼中眵，　若不拭却者；</div>
<div class='lg-row'>及與身上垢，　若不以水洗。</div>
<div class='lg-row'>膿血及糞除，　聚會於一處；</div>
<div class='lg-row'>熟思視是者，　欲意滅不生。</div>
<div class='lg-row'>卿等自觀計，　是骨舍可惡；</div>
<div class='lg-row'>以筋纏束縛，　外則以肉塗。</div>
<div class='lg-row'>衣裳服飾覆，　如畫師覆壁；</div>
<div class='lg-row'>但作是自觀，　莫隨彼欺惑。</div>
<div class='lg-row'>堅慎護心意，　後可有所益；</div>
<div class='lg-row'>初不調伏心，　後則不可御。</div>
<div class='lg-row'>邪行失正路，　迷惑迴周旋；</div>
<div class='lg-row'>猶如官磨馬，　竟以繞磨走。</div>
<div class='lg-row'>眼喜視色者，　心則隨目惑；</div>
<div class='lg-row'>諦觀其表裏，　愚染慧離著。」</div>
<div class='lg-row'>時佛以是教，　誡諸幼弟子；</div>
<div class='lg-row'>即共自撿攝，　一心視佛面。</div>
<div class='lg-row'>捺女遙見佛，　光相明嚴好；</div>
<div class='lg-row'>巍巍林樹間，　如日雲中出。</div>
<div class='lg-row'>慈敬意視佛，　微妙心清淨；</div>
<div class='lg-row'>猶如樹花繁，　風吹令傾屈。</div>
<div class='lg-row'>如是禮佛足，　叉手心恭敬；</div>
<div class='lg-row'>却就其坐位，　佛便告之曰：</div>
<div class='lg-row'>「女情貪放逸，　卿善心詣吾；</div>
<div class='lg-row'>信樂正真法，　是利甚難遇。</div>
<div class='lg-row'>男子信樂法，　是不可為奇；</div>
<div class='lg-row'>男雖意深重，　塵勞猶差薄。</div>
<div class='lg-row'>女人常迴旋，　於諸塵勞愛；</div>
<div class='lg-row'>意局心輕躁，　專著六所欲。</div>
<div class='lg-row'>汝心存於道，　是最可貴奇；</div>
<div class='lg-row'>一切世無常，　無吾我可恃。</div>
<div class='lg-row'>疾病侵安隱，　老毀顏色貌；</div>
<div class='lg-row'>劫奪人壽命，　樂法無患難。</div>
<div class='lg-row'>女人多貪嫉，　不喜怨憎會；</div>
<div class='lg-row'>女人心戀著，　不樂與愛別。</div>
<div class='lg-row'>凡受女人形，　必有是二惱；</div>
<div class='lg-row'>以是義之故，　汝當勤奉法。」</div>
<div class='lg-row'>㮈女性軟弱，　心甚懷慚愧；</div>
<div class='lg-row'>正法所勸進，　勉宜起恭敬。</div>
<div class='lg-row'>便叉手長跪，　前白世尊言：</div>
<div class='lg-row'>「願佛垂慈愍，　明旦受我請。」</div>
<div class='lg-row'>時佛覺其心，　甚清淨歡喜；</div>
<div class='lg-row'>默然受其請，　女便辭欲退。</div>
<div class='lg-row'>因五體投地，　稽首禮佛足；</div>
<div class='lg-row'>厭惡女人形，　懷慚且還歸。</div>
<div class='lg-row'>時佛許㮈女，　受請去之後；</div>
<div class='lg-row'>維耶離貴賤，　皆來至佛所。</div>
<div class='lg-row'>白馬白車蓋，　衣服皆素帛；</div>
<div class='lg-row'>諸容飾皆白，　威儀甚可觀。</div>
<div class='lg-row'>青黃赤黑色，　種種各部別；</div>
<div class='lg-row'>嚴飾來詣佛，　猶忉利天人。</div>
<div class='lg-row'>是輩亦請佛，　佛言已受請；</div>
<div class='lg-row'>佛許㮈女請，　是輩皆懷恨。</div>
<div class='lg-row'>時佛為是等，　廣說微妙法；</div>
<div class='lg-row'>甘露無損減，　滅除諸苦患。</div>
<div class='lg-row'>粗略為現說，　四諦之要法；</div>
<div class='lg-row'>無數諸離犍，　皆服甘露藥。</div>
<div class='lg-row'>佛當于爾時，　化無數離犍；</div>
<div class='lg-row'>告辭等已下，　心皆建正法。</div>
<div class='lg-row'>猶如化猛盛，　還反地獄苦；</div>
<div class='lg-row'>及無數眾生，　皆下生天種。</div>
</div></div>
<div class='div-pin'><a id='mulu29' />
<p class='h1'>佛本行經歎定光佛品第二十四</p>
<div class="lg regular"><div class='lg-row'>宿世殖百福，　千巖峻無極；</div>
<div class='lg-row'>智慧之川谷，　甚深難可測。</div>
<div class='lg-row'>眾口言辭風，　不能令傾動；</div>
<div class='lg-row'>坐定如太山，　然無能轉移。</div>
<div class='lg-row'>猶如青黑雲，　晃昱震電光；</div>
<div class='lg-row'>雜寶眾花蓋，　在上空中旋。</div>
<div class='lg-row'>時阿難見此，　未曾為瑞應；</div>
<div class='lg-row'>懷踊躍喜心，　長跪白佛言：</div>
</div>
<div class="lg regular" style="margin-left:0em;"><div class='lg-row'>「種種天花，　甚微妙好；　如有心意，</div>
<div class='lg-row'>來供養佛。　猶如林樹，　遇群野馬；</div>
<div class='lg-row'>如雪山中，　眾花香樹。　面如千葉，</div>
<div class='lg-row'>蓮花之色；　世俗之水，　不能污者。</div>
<div class='lg-row'>甚難見聞，　如憂鉢花；　唯願頒宣，</div>
<div class='lg-row'>花瑞應故。」　佛以微妙，　深重淨音，</div>
<div class='lg-row'>梵聲覺寤，　充飽眾生。　遍開三千，</div>
<div class='lg-row'>大千世界；　以慈悅意，　告阿難言：</div>
<div class='lg-row'>「乃往過去，　無央數劫；　無量善德，</div>
<div class='lg-row'>莊嚴相好。　猶如炬耀，　消除晦昧；</div>
<div class='lg-row'>以正法明，　除愚癡冥。　往昔有佛，</div>
<div class='lg-row'>號名定光；　三千世界，　眾聖之師。</div>
<div class='lg-row'>一切智慧，　猶之大海；　心如虛空，</div>
<div class='lg-row'>無所罣礙。　六度根株，　甚深牢固；</div>
<div class='lg-row'>十力之莖，　甚大堅強。　四無所畏，</div>
<div class='lg-row'>之四觚岐；　三十有二，　相好枝條。</div>
<div class='lg-row'>三達普智，　微妙牙節；　八十種好，</div>
<div class='lg-row'>柔軟好葉。　慈悲蔭覆，　甚令清涼；</div>
<div class='lg-row'>覺意之花，　禁戒德香。　所說花開，</div>
<div class='lg-row'>現四諦臺；　四種道證，　果甚香美。</div>
<div class='lg-row'>天人樂法，　猶如蜂聚；　應服佛樹，</div>
<div class='lg-row'>華味之精。　其聞花香，　食樹果者；</div>
<div class='lg-row'>以解脫味，　飽滿充盈。　乃前世時，</div>
<div class='lg-row'>願求佛事；　勤行不懈，　現其報應。</div>
<div class='lg-row'>尋得法藥，　甘露蜜漿；　充飽一切，</div>
<div class='lg-row'>久遠飢虛。　發願欲求，　大悲之意；</div>
<div class='lg-row'>因是欲入，　華嚴大城。　初舉其足，</div>
<div class='lg-row'>蹈門閫時；　地神於是，　肅肅而擔。</div>
<div class='lg-row'>三千大千，　佛之世界；　踊躍六反，</div>
<div class='lg-row'>而大震動。　雨華覆地，　諸天塞空；</div>
<div class='lg-row'>天樂於上，　如雲雷聲。　天女空中，</div>
<div class='lg-row'>鼓樂弦歌；　歎佛累劫，　相好功德。</div>
<div class='lg-row'>鳥獸歡喜，　相和悲鳴；　器皿相樘，</div>
<div class='lg-row'>成歌頌聲。　佛與弟子，　威儀庠序；</div>
<div class='lg-row'>猶如月滿，　與眾星俱。　百福德相，</div>
<div class='lg-row'>晏然如晝；　微妙相輪，　千輻理成。</div>
<div class='lg-row'>以足蹈地，　跡如印章；　千輻相輪，</div>
<div class='lg-row'>微妙而明。</div>
</div>
<div class="lg regular" style="margin-left:0em;"><div class='lg-row'>「調御六情馬，　駕乘六度車；</div>
<div class='lg-row'>施戒之輦輿，　慈箱喜護屋。</div>
<div class='lg-row'>定意以調御，　八正之大幢；</div>
<div class='lg-row'>寂滅智慧輪，　四等大慈蓋。</div>
<div class='lg-row'>一切智首冠，　覺意之瓔珞；</div>
<div class='lg-row'>大悲甚速疾，　都邑示無為。</div>
<div class='lg-row'>頒宣微妙法，　以調和眾生；</div>
<div class='lg-row'>行道庠雅好，　千日同時出。</div>
<div class='lg-row'>日初顯山崗，　池華芙蓉開；</div>
<div class='lg-row'>定光佛時亦，　寤眾生心花。</div>
<div class='lg-row'>爾時佛心念：　『眾生無徹視；</div>
<div class='lg-row'>化成為<span class='corr'>琉璃</span>，　令眾生通見。』</div>
<div class='lg-row'>一切遙覩佛，　各各如視鏡；</div>
<div class='lg-row'>人雲集填路，　動國震四海。</div>
<div class='lg-row'>時有梵志子，　敏達執智通；</div>
<div class='lg-row'>族貴性高明，　厥號曰善思。</div>
<div class='lg-row'>始聞說佛名，　喜踊衣毛竪；</div>
<div class='lg-row'>普如鈎所制，　離俗向道場。</div>
<div class='lg-row'>累劫積功德，　善本使延至；</div>
<div class='lg-row'>一切智明寤，　如花覩朝陽。</div>
<div class='lg-row'>時遙見大光，　如春日出雲；</div>
<div class='lg-row'>金剛帝聖種，　視之無厭足。</div>
<div class='lg-row'>見佛喜踊躍，　德力遠清淨；</div>
<div class='lg-row'>自思遭佛世，　以何供養尊？</div>
<div class='lg-row'>時見一女子，　挾持香水瓶；</div>
<div class='lg-row'>中有七青蓮，　如慧七覺具。</div>
<div class='lg-row'>以其宿福德，　瓶化成瑠璃；</div>
<div class='lg-row'>見花喜叉手，　詣女以誠問：</div>
<div class='lg-row'>『唯觀福德山，　奇異珍寶器；</div>
<div class='lg-row'>獨為普眾生，　苦厄度歸趣。</div>
<div class='lg-row'>敬慢二俱除，　願我莫空反；</div>
<div class='lg-row'>昔世所供養，　今我亦宜供。</div>
<div class='lg-row'>唯妹與我花，　欲以奉上佛；</div>
<div class='lg-row'>價從意不違，　曼佛今未去。</div>
<div class='lg-row'>唯妹助為福，　發淨意向佛；</div>
<div class='lg-row'>佛如隨意珠，　種願從意生。』</div>
<div class='lg-row'>時賣七花女，　含笑而答曰：</div>
<div class='lg-row'>『是花價甚貴，　仁者安能買？』</div>
<div class='lg-row'>答言：『從女買。』　曰：『花枝直百。』</div>
<div class='lg-row'>『但時與我花，　價數從汝意。』</div>
<div class='lg-row'>因左顧視曰，　挾慚而答曰：</div>
<div class='lg-row'>『我亦欲以花，　貢上供養佛。』</div>
<div class='lg-row'>謙遜辭答曰：　『汝自作花賣，</div>
<div class='lg-row'>佛不受虛養，　汝誠不為欺？』</div>
<div class='lg-row'>女答：『當與花，　當許為我夫。』</div>
<div class='lg-row'>答言：『女態惡，　違顧求道心。』</div>
<div class='lg-row'>女叉手答曰：　『終不違仁心，</div>
<div class='lg-row'>今便當誓願，　安施不敢逆。』</div>
</div>
<div class="lg regular" style="margin-left:0em;"><div class='lg-row'>「即取其價，　與花五莖；　別託二枚，</div>
<div class='lg-row'>以結誓願。　爾時菩薩，　得花七枚；</div>
<div class='lg-row'>即便建立，　決定上願：　『如今天尊，</div>
<div class='lg-row'>救護世間；　願我後世，　得道如佛。』</div>
<div class='lg-row'>發重願已，　即便散花；　在上空中，</div>
<div class='lg-row'>化成花蓋。　佛之暉曜，　晃昱如日；</div>
<div class='lg-row'>青蓮花蓋，　如慶雲起。　佛適遊進，</div>
<div class='lg-row'>蓋亦隨之；　佛明如日，　蓋如紺雲。</div>
<div class='lg-row'>菩薩見變，　歡喜踊躍；　五體投地，</div>
<div class='lg-row'>自歸佛足。　即時解髮，　前以布地；</div>
<div class='lg-row'>佛以慈心，　而以足蹈。　足相明照，</div>
<div class='lg-row'>如紅芙蓉；　在其髮上，　足髮俱明。</div>
<div class='lg-row'>如紅蓮花，　累青蓮上；　佛慈愍故，</div>
<div class='lg-row'>停足髮上。　佛以聖達，　一切敏意；</div>
<div class='lg-row'>覺知菩薩，　心勇猛力。　即時欣笑，</div>
<div class='lg-row'>五色光明；　曜從口出，　若干彩色。</div>
<div class='lg-row'>時佛侍者，　長跪叉手；　前白佛言：</div>
<div class='lg-row'>『諸佛無緣，　終不妄笑。　佛何故欣？</div>
<div class='lg-row'>唯願世尊，　頒宣笑意。』　佛以尊重，</div>
<div class='lg-row'>海雷震聲，　清淨梵音，　而告之曰：</div>
<div class='lg-row'>『如我於世，　興出作佛；　普慈覆世，</div>
<div class='lg-row'>濟眾生苦。　汝亦當成，　世間將導；</div>
<div class='lg-row'>當於熾盛，　塵勞苦世。　百年壽時，</div>
<div class='lg-row'>釋種族中；　當成佛道，　號名能儒。』</div>
<div class='lg-row'>受決言已，　歡喜無量；　得歡喜力，</div>
<div class='lg-row'>踊昇虛空。　心勇身輕，　昇降如波；</div>
<div class='lg-row'>猶月盛明，　大海波起。　虛空尚可，</div>
<div class='lg-row'>有形墮地；　地或可上，　昇住空中。</div>
<div class='lg-row'>四大或能，　捨其本性；　佛之決言，</div>
<div class='lg-row'>終無改異。　世尊面貌，　如月盛滿；</div>
<div class='lg-row'>口演光明，　清涼言辭。　遏滅世間，</div>
<div class='lg-row'>燋然盛熱；　猶如夏時，　十五日月。</div>
<div class='lg-row'>異學典籍，　內虛外欺；　愚冥誑惑，</div>
<div class='lg-row'>一切世間。　佛說明法，　清淨太平；</div>
<div class='lg-row'>入泥洹城，　猶如歸家。　以其種種，</div>
<div class='lg-row'>歎譽妙花；　奉散歎譽，　己身蒙歎。</div>
<div class='lg-row'>天妙意花，　粟米金銀；　以散佛上，</div>
<div class='lg-row'>遍布覆地。　未墮地者，　化成華蓋；</div>
<div class='lg-row'>當在佛上，　進退隨行。　猶如日輝，</div>
<div class='lg-row'>雙日俱明；　青蓮在在，　如紺雲起。</div>
<div class='lg-row'>從空中下，　懷喜更新；　重復自投，</div>
<div class='lg-row'>歸命於佛。　其髮皆在，　世尊足下；</div>
<div class='lg-row'>自然而散，　遍布其地。　卿等憶此，</div>
<div class='lg-row'>豈異人乎？　時善思者，　則吾是也。</div>
<div class='lg-row'>以慈敬意，　散華奉佛；　今成為佛，</div>
<div class='lg-row'>一切世師。　緣是人故，　華蓋覆吾；</div>
<div class='lg-row'>發吾意思，　令憶宿行。　夫行善者，</div>
<div class='lg-row'>福報如是；　終不敗亡，　當諦知之。</div>
<div class='lg-row'>爾時各共，　分取吾髮；　諍競接取，</div>
<div class='lg-row'>人得少許。　是等皆於，　佛前得度；</div>
<div class='lg-row'>入於泥洹，　寂無為城。　時得髮者，</div>
<div class='lg-row'>餘有四十；　隨提國人，　持戒沙門，</div>
<div class='lg-row'>皆成羅漢，　六通備具；　建立第一，</div>
<div class='lg-row'>微妙善法。　如過去佛，　號名定光；</div>
<div class='lg-row'>充滿梵志，　善思所願。　如其喜踊，</div>
<div class='lg-row'>上昇虛空；　時佛重賜，　與大智慧。</div>
<div class='lg-row'>眾生聞已，　皆當篤信；　方便求索，</div>
<div class='lg-row'>施眾善德。　布施持戒，　智慧勤修；</div>
<div class='lg-row'>彌勒出世，　顯其福報。」</div>
</div></div>
<div class='div-pin'><a id='mulu30' />
<p class='h1'>佛本行經降象品第二十五</p>
<div class="lg regular"><div class='lg-row'>爾時世尊，　遊王舍城；　行福眾生，</div>
<div class='lg-row'>地為大動。　諸佛瑞應，　奇異感變；</div>
<div class='lg-row'>欲入城時，　皆為顯現。　爾時調達，</div>
<div class='lg-row'>懷毒害心；　覺佛入城，　瑞應悉現。</div>
<div class='lg-row'>齎嫉速詣，　王阿闍世；　為詐誘進，</div>
<div class='lg-row'>教使逆惡：　「汝篡父王，　我當殺佛；</div>
<div class='lg-row'>俱共照照，　猶如日月。」</div>
</div>
<div class="lg regular" style="margin-left:0em;"><div class='lg-row'>飲王以偽辭，　飲象以醇酒；</div>
<div class='lg-row'>象得醉酒狂，　鳴吼如雷震。</div>
<div class='lg-row'>即時放醉象，　奔馳來向佛；</div>
<div class='lg-row'>譬之暴冥風，　來欲滅佛燈。</div>
<div class='lg-row'>猶如劫盡風，　欲壞滅世間；</div>
<div class='lg-row'>健如金翅鳥，　怒如閻羅王。</div>
<div class='lg-row'>佛心堅不傾，　不為象動搖；</div>
<div class='lg-row'>猶如摩羅山，　不為海風動。</div>
<div class='lg-row'>突來至佛前，　即到屈足禮；</div>
<div class='lg-row'>攝伏心著地，　喻塵遇暴雨。</div>
<div class='lg-row'>如從赤雲中，　日光晃然明；</div>
<div class='lg-row'>昱昱譬流星，　墮於異山頂。</div>
<div class='lg-row'>從袈裟雲中，　放右臂光明；</div>
<div class='lg-row'>暉曜照大象，　如日加黑山。</div>
<div class='lg-row'>德相手觸象，　象即時醒寤；</div>
<div class='lg-row'>猶如炬明現，　晦冥退却縮。</div>
<div class='lg-row'>象霍然醒寤，　意即得安足；</div>
<div class='lg-row'>猶如神仙呪，　觸虺毒即除。</div>
<div class='lg-row'>象即時屈伏，　自歸佛足下；</div>
<div class='lg-row'>佛時顯光明，　如日出山崗。</div>
<div class='lg-row'>時調化醉象，　教令種善本；</div>
<div class='lg-row'>化應度者已，　即還到精舍。</div>
<div class='lg-row'>於時其城中，　有一貴姓子；</div>
<div class='lg-row'>年幼性柔軟，　聰明志敏達。</div>
<div class='lg-row'>篤信行眾善，　愛敬戒律法；</div>
<div class='lg-row'>尊重師事佛，　厥名曰高度。</div>
<div class='lg-row'>調達往詣之，　誘以眾言辭：</div>
<div class='lg-row'>「悉受吾言教，　必當厚相待。</div>
<div class='lg-row'>顯以高爵位，　增益其榮祿；</div>
<div class='lg-row'>若能從吾者，　卒後當為王。」</div>
<div class='lg-row'>時賢士高度，　聞調達邪辭；</div>
<div class='lg-row'>即以正法言，　答於調達曰：</div>
<div class='lg-row'>「諦聽吾所言，　歎所事師德。」</div>
<div class='lg-row'>即時旋其身，　向佛所在方。</div>
<div class='lg-row'>跪右膝著地，　叉手心謙敬；</div>
<div class='lg-row'>傾屈頭面禮，　高度便歎言：</div>
<div class='lg-row'>「已度於無極，　眾苦之淵海；</div>
<div class='lg-row'>十力以得度，　濟眾生無惓。</div>
<div class='lg-row'>晝夜不休息，　導眾立善本；</div>
<div class='lg-row'>吾所歸事師，　號曰佛世尊。</div>
<div class='lg-row'>吾不事餘師，　餘無所歸侍；</div>
<div class='lg-row'>故不相受言，　汝當諦知是。」</div>
<div class='lg-row'>時弊惡調達，　心甚懷恚怒；</div>
<div class='lg-row'>挼手索其掌，　顉頭而還去。</div>
<div class='lg-row'>諂媚辭向王，　讒遘於高度；</div>
<div class='lg-row'>王勅其侍臣，　懷害凶猛者。</div>
<div class='lg-row'>授其寶瓔珞，　價直數千金；</div>
<div class='lg-row'>卿當獨密竊，　以此寶瓔珞，</div>
<div class='lg-row'>擲高度舍中，　慎莫令人知。</div>
<div class='lg-row'>其臣即夜往，　順從王教勅。</div>
<div class='lg-row'>其家人早起，　得此寶瓔珞；</div>
<div class='lg-row'>即持與大家，　得之甚喜悅。</div>
<div class='lg-row'>遣人逐夫還，　以寶瓔示之；</div>
<div class='lg-row'>高度見寶瓔，　甚怖而長歎。</div>
<div class='lg-row'>即以酸楚辭，　而告其妻曰：</div>
<div class='lg-row'>「得無是懷毒，　施惡加人者；</div>
<div class='lg-row'>調達設方便，　欲壞滅吾耶？</div>
<div class='lg-row'>昨夜以寶瓔，　擲吾舍中乎？」</div>
<div class='lg-row'>其坐悶心頃，　官司至其門；</div>
<div class='lg-row'>即以此寶瓔，　掛著高度頸。</div>
<div class='lg-row'>即時啟王言：　「珠從高度出。」</div>
<div class='lg-row'>王令勅諸臣，　推之以舊法。</div>
<div class='lg-row'>刻吏懷惡害，　猶太山使者；</div>
<div class='lg-row'>眼赤持兵仗，　狀如地獄卒。</div>
<div class='lg-row'>皆著黑皁衣，　以血塗其身；</div>
<div class='lg-row'>為著赤屯頭，　當詣行刑所。</div>
<div class='lg-row'>擊鼓如雷音，　吹貝鳴震動；</div>
<div class='lg-row'>以鈴繫其髻，　驢駝而出城。</div>
<div class='lg-row'>到即賜其食，　飲以垂死漿；</div>
<div class='lg-row'>時調達遣人，　告其家居曰：</div>
<div class='lg-row'>「但來自歸吾，　當濟令得活。」</div>
<div class='lg-row'>親族圍繞之，　舉聲而號哭。</div>
<div class='lg-row'>聲馳聞如遠，　令行高度刑；</div>
<div class='lg-row'>無央數人集，　嚮嚮動其城。</div>
<div class='lg-row'>遊一切智庭，　止宿於大慈；</div>
<div class='lg-row'>履行於大悲，　晝夜行推求。</div>
<div class='lg-row'>迷惑五道中，　失路川谷者；</div>
<div class='lg-row'>如牛愛其子，　欲濟活孤犢。</div>
<div class='lg-row'>時佛告阿難：　「卿往行入城，</div>
<div class='lg-row'>遍里巷告令，　大聲說是偈：</div>
<div class='lg-row'>『今日是高度，　出家獄牢繫；</div>
<div class='lg-row'>當為法沙門，　服甘露藥漿。』」</div>
<div class='lg-row'>時彼有梵志，　聞阿難所令；</div>
<div class='lg-row'>還語其黨類：　「是何故妄言？」</div>
<div class='lg-row'>梵志中達者，　應聲答之曰：</div>
<div class='lg-row'>「火可變為水，　甘露可為毒。</div>
<div class='lg-row'>四大或復可，　捨其本體性；</div>
<div class='lg-row'>佛之言教令，　終無為改異。」</div>
<div class='lg-row'>於是高度子，　冲幼可憐愍；</div>
<div class='lg-row'>攀緣其父頸，　呼哭不可止。</div>
<div class='lg-row'>「唯父垂憐愍，　願自歸虎狼；</div>
<div class='lg-row'>眾生所貴重，　唯人命難得。</div>
<div class='lg-row'>若令官見殺，　以代慈父刑；</div>
<div class='lg-row'>若當行自歸，　趣弊惡調達。」</div>
<div class='lg-row'>時高度強志，　而告其子曰：</div>
<div class='lg-row'>「願捨己體命，　終不能離佛。」</div>
<div class='lg-row'>其婦奔走來，　放髮悲呼哭；</div>
<div class='lg-row'>泣血而交流，　下沾胸衣裳。</div>
<div class='lg-row'>種種歎楚曰：　「慈仁之夫主，</div>
<div class='lg-row'>澡手體相受，　如何中離別。</div>
<div class='lg-row'>往與有言要，　終不相捨離；</div>
<div class='lg-row'>今漸現為惡，　猶如行路子。</div>
<div class='lg-row'>如何不顧愍，　妾唯有一子；</div>
<div class='lg-row'>願當顧賤妾，　憐傷孤獨子。</div>
<div class='lg-row'>可外陽自歸，　向調達濟命；</div>
<div class='lg-row'>內情勤至心，　竊尊佛為師。」</div>
<div class='lg-row'>高度久乃至，　而答其妻曰：</div>
<div class='lg-row'>「且聽今當說，　吾心之決定。</div>
<div class='lg-row'>三千大千界，　最尊可恃怙；</div>
<div class='lg-row'>吾已自歸佛，　何故惜身死？</div>
<div class='lg-row'>吾已自歸佛，　眾寶須彌山；</div>
<div class='lg-row'>何能歸下劣，　倚著穢糞積？</div>
<div class='lg-row'>吾已自歸佛，　戴仰日月明；</div>
<div class='lg-row'>如何當反捨，　歸趣螢火虫？</div>
<div class='lg-row'>吾已自歸佛，　金翅鳥之王；</div>
<div class='lg-row'>如何當捨行，　歸趣烏鳥子？</div>
<div class='lg-row'>吾本誓發願，　欲飲大海水；</div>
<div class='lg-row'>今此牛跡水，　何能解吾渴？</div>
<div class='lg-row'>吾今自歸佛，　諸法德相好；</div>
<div class='lg-row'>如何當行詣，　小劣惡行者？」</div>
<div class='lg-row'>妻答其夫曰：　「且當護濟命，</div>
<div class='lg-row'>調達與汝現，　可追唯舊好。」</div>
<div class='lg-row'>即答其妻曰：　「寧遭諸惡害，</div>
<div class='lg-row'>劍毒蛇蟒虺，　怨火相燒然。</div>
<div class='lg-row'>是可設方便，　智慧良藥除；</div>
<div class='lg-row'>終不當附近，　惡友懷穢垢。</div>
<div class='lg-row'>惡友相污染，　壞人善本意；</div>
<div class='lg-row'>佛教使莫從，　牽至無擇獄。」</div>
<div class='lg-row'>遂持高度至，　林樹丘墓間；</div>
<div class='lg-row'>即發慈悲心，　佛慇懃禁戒。</div>
<div class='lg-row'>獄卒便拔劍，　欲行高度刑；</div>
<div class='lg-row'>利劍不能傷，　賢士高度體。</div>
<div class='lg-row'>即還告王曰：　「利劍不能傷，</div>
<div class='lg-row'>賢士高度體，　更勅行何刑？」</div>
<div class='lg-row'>調達附議曰：　「可生貫以杖，</div>
<div class='lg-row'>纏之以生革，　竪之於路側。」</div>
<div class='lg-row'>如教便貫之，　一心存念佛；</div>
<div class='lg-row'>佛如金翅鳥，　飛到丘墓間。</div>
<div class='lg-row'>佛以八種聲，　而告高度曰：</div>
<div class='lg-row'>「吾今得濟卿，　如是毒苦厄。」</div>
<div class='lg-row'>諸佛之慈哀，　清淨甘露法；</div>
<div class='lg-row'>次第為高度，　頒宣四聖諦。</div>
<div class='lg-row'>高度尋即成，　暢至羅漢道；</div>
<div class='lg-row'>即時以六通，　身輕昇虛空。</div>
<div class='lg-row'>當阿闍世前，　在上虛空中；</div>
<div class='lg-row'>種種現神變，　大眾莫不見。</div>
<div class='lg-row'>為王說妙法，　令王覺識之：</div>
<div class='lg-row'>「我身是高度，　王宜悔所為。」</div>
<div class='lg-row'>王聞其所說，　心迷悶躄地；</div>
<div class='lg-row'>左右以水灑，　良久乃蘇起。</div>
<div class='lg-row'>「都不當畏懼，　怨敵熾盛火；</div>
<div class='lg-row'>亦莫畏鬼魅，　及弊惡毒龍。</div>
<div class='lg-row'>心如利劍戟，　口辭甜如蜜；</div>
<div class='lg-row'>言與事相返，　當順是惡友。</div>
<div class='lg-row'>調達外貌親，　正是吾惡怨；</div>
<div class='lg-row'>現如正法幢，　導吾入惡道。</div>
<div class='lg-row'>自燒使無餘，　以虛等燒吾；</div>
<div class='lg-row'>咄若何甚劇，　遭遇惡友者。</div>
<div class='lg-row'>吾與之為友，　退父逆篡位；</div>
<div class='lg-row'>飲象令醉惑，　放使突向佛。</div>
<div class='lg-row'>教吾懷惡逆，　以山石磓佛；</div>
<div class='lg-row'>從是惡友教，　背違佛聖師。」</div>
<div class='lg-row'>王即慘然起，　投高度足下；</div>
<div class='lg-row'>願捨除重咎，　因倚惡知友。</div>
<div class='lg-row'>「我自今已往，　當為佛弟子；</div>
<div class='lg-row'>以佛為師父，　遠離惡知識。」</div>
<div class='lg-row'>佛以神通力，　調伏狂醉象；</div>
<div class='lg-row'>化令入正路，　種殖善根栽。</div>
<div class='lg-row'>如救賢高度，　木鏘苦毒患；</div>
<div class='lg-row'>服甘露良藥，　眾苦毒盡除。</div>
<div class='lg-row'>其聞是奉持，　至心得向佛；</div>
<div class='lg-row'>奉行善因緣，　都令諸苦滅。</div>
</div></div>
<div class='div-pin'><a id='mulu31' />
<p class='h1'>佛本行經魔勸捨壽品第二十六</p>
<div class="lg regular"><div class='lg-row'>如日初出，　顯于山崗；　奮大光明，</div>
<div class='lg-row'>消滅厚冥。　佛法中天，　正法暉明；</div>
<div class='lg-row'>頒宣言辭，　淨無垢光。</div>
</div>
<div class="lg regular" style="margin-left:0em;"><div class='lg-row'>心懷愚癡冥，　如幽深谿谷；</div>
<div class='lg-row'>日以大光明，　推盡幽冥原。</div>
<div class='lg-row'>如清明無雲，　日光靡不照；</div>
<div class='lg-row'>佛所至教化，　莫不蒙濟度。</div>
<div class='lg-row'>猶如大金山，　大祠祀盛火；</div>
<div class='lg-row'>如魚怨盛陽，　竭盡塵勞水。</div>
<div class='lg-row'>欲界塵勞王，　厥號名弊魔；</div>
<div class='lg-row'>率來至佛所，　便說是言辭：</div>
<div class='lg-row'>「維佛往昔坐，　尼連禪水邊；</div>
<div class='lg-row'>我爾時啟曰：　『眾言最先首，</div>
<div class='lg-row'>諸可所作為，　其事以成辦；</div>
<div class='lg-row'>諸所可覺悟，　已達無有餘。</div>
<div class='lg-row'>所願具充滿，　今可捨壽命。』</div>
<div class='lg-row'>于時還答我，　決定言教曰：</div>
<div class='lg-row'>『吾今且未有，　四部大弟子；</div>
<div class='lg-row'>又復未有暢，　解達智慧眼。』」</div>
<div class='lg-row'>「建立顯佛事，　大尊重所處；</div>
<div class='lg-row'>非少許方便，　倉卒可及逮。</div>
<div class='lg-row'>不明之晦冥，　未蒙光照明；</div>
<div class='lg-row'>日出未經天，　不可便還沒。</div>
<div class='lg-row'>大海陂池水，　龍阿修倫藏；</div>
<div class='lg-row'>若人以裸身，　欲渡大海者。</div>
<div class='lg-row'>若欲以蚊翼，　覆蔽十方空；</div>
<div class='lg-row'>或如小蟻蟲，　欲與師子戰。</div>
<div class='lg-row'>若復欲發意，　一舉能飲盡；</div>
<div class='lg-row'>無量大陂池，　竭令無有餘。</div>
<div class='lg-row'>若欲以口氣，　吹須彌寶山；</div>
<div class='lg-row'>令各分迸散，　悉成為埃塵。</div>
<div class='lg-row'>陂池之漫水，　須彌寶大山；</div>
<div class='lg-row'>師子海虛空，　是事尚可為。</div>
<div class='lg-row'>佛功德之池，　須彌海虛空；</div>
<div class='lg-row'>十方天世人，　無能度量者。</div>
<div class='lg-row'>以故吾爾時，　語卿魔如是；</div>
<div class='lg-row'>今非是勸吾，　滅度決言時。</div>
<div class='lg-row'>如今便可陳，　卿之所志願；</div>
<div class='lg-row'>當隨其所啟。」　魔便白佛言：</div>
<div class='lg-row'>「世尊諸弟子，　今皆調賢良；</div>
<div class='lg-row'>守禁戒精進，　皎明成羅漢。</div>
<div class='lg-row'>身在地住立，　以手捫日月；</div>
<div class='lg-row'>變現身令大，　至大無結天。</div>
<div class='lg-row'>從大生死中，　劫奪我眾生；</div>
<div class='lg-row'>出吾部界入，　無為如還家。</div>
<div class='lg-row'>世尊一切智，　所作無不辦；</div>
<div class='lg-row'>名聞如大海，　十方普充滿。</div>
<div class='lg-row'>世尊無比聖，　以佛十種力；</div>
<div class='lg-row'>坐於道樹下，　被牢強忍鎧。</div>
<div class='lg-row'>以手堅執持，　大慈之強弓；</div>
<div class='lg-row'>放引智慧發，　捷疾之利矢。</div>
<div class='lg-row'>我與八十億，　諸魔王將軍；</div>
<div class='lg-row'>適放一慧發，　敗我大軍眾。</div>
<div class='lg-row'>猶往古列士，　獨與大軍戰；</div>
<div class='lg-row'>適放一利發，　勝槃沓大軍。</div>
<div class='lg-row'>憎愛二大垢，　俱滅令無餘；</div>
<div class='lg-row'>伏心之醉象，　令得永調良。</div>
<div class='lg-row'>以正法大蓋，　覆諸應度者；</div>
<div class='lg-row'>令一切眾生，　得避塵勞電。</div>
<div class='lg-row'>裂壞貪餮口，　杜塞無厭心；</div>
<div class='lg-row'>顛倒躁擾性，　如撲阿須倫。</div>
<div class='lg-row'>以最上第一，　堅牢智慧犁；</div>
<div class='lg-row'>耕諸曠大地，　反其愚癡原。</div>
<div class='lg-row'>以大正真法，　晝度微妙樹；</div>
<div class='lg-row'>下之於世間，　花香飽眾生。</div>
<div class='lg-row'>降現在有中，　廣大生死海；</div>
<div class='lg-row'>以空無意身，　鳴大正法珂。</div>
<div class='lg-row'>在於欲界中，　受於繫閉者；</div>
<div class='lg-row'>生死之堡聚，　甚勞強難勝。</div>
<div class='lg-row'>世尊如力士，　澡脫皆令出；</div>
<div class='lg-row'>得住於無漏，　珍寶之臺渚。</div>
<div class='lg-row'>世尊寢臥於，　智慧之大地；</div>
<div class='lg-row'>齊中生微妙，　正法之芙蓉。</div>
<div class='lg-row'>其香甘無比，　感動天人心；</div>
<div class='lg-row'>來集受訓誨，　如蜂食花精。</div>
<div class='lg-row'>以師子形相，　佛之猛利士；</div>
<div class='lg-row'>願伏強難伏，　塵勞阿須倫。</div>
<div class='lg-row'>已滅盡世間，　生死之力士；</div>
<div class='lg-row'>普勝於三界，　世尊最第一。</div>
<div class='lg-row'>或有以世間，　生長哺乳力；</div>
<div class='lg-row'>或有以巧為，　神變現化力。</div>
<div class='lg-row'>於諸天世人，　得勝最第一；</div>
<div class='lg-row'>以己之善行，　獨劇著世上。</div>
<div class='lg-row'>今正是世間，　放捨壽命時。」</div>
<div class='lg-row'>時佛聞魔王，　種種之勸辭。</div>
<div class='lg-row'>時佛天中天，　梵音告魔王：</div>
<div class='lg-row'>「今魔當懷喜，　必無復憂患。</div>
<div class='lg-row'>今却後不久，　三月當捨壽；</div>
<div class='lg-row'>可捨心懷熱，　卿魔願已備。」</div>
<div class='lg-row'>聞佛說是誓，　魔王甚歡喜；</div>
<div class='lg-row'>即時於佛前，　忽滅還不現。</div>
<div class='lg-row'>於時世尊即，　定意斯須頃；</div>
<div class='lg-row'>意了智慧俱，　尋還解散意。</div>
<div class='lg-row'>放捨前神通，　無限之長壽；</div>
<div class='lg-row'>聖以神通力，　更存壽三月。</div>
<div class='lg-row'>世尊已放捨，　無限安長壽；</div>
<div class='lg-row'>地祇即驚怖，　六反大震動。</div>
<div class='lg-row'>四方皆雨墮，　霹靂大炬火；</div>
<div class='lg-row'>猶如劫盡時，　須彌雨炬火。</div>
<div class='lg-row'>霹靂連續墮，　普周遍空中；</div>
<div class='lg-row'>猶如劫盡時，　大地火乾燒。</div>
<div class='lg-row'>時佛天中天，　即說是偈言：</div>
<div class='lg-row'>「猶如破車轂，　強載曳此身。」</div>
<div class='lg-row'>於時阿難見，　是怨惡變怪；</div>
<div class='lg-row'>心懷疑戰動，　詣佛問其緣。</div>
<div class='lg-row'>時佛告阿難：　「吾已捨長壽；</div>
<div class='lg-row'>是故地大動，　現是惡徵應。」</div>
<div class='lg-row'>時阿難聞佛，　如是之言教；</div>
<div class='lg-row'>即自投於地，　如栴檀樹崩。</div>
<div class='lg-row'>舉身眾毛孔，　沸血皆迸出；</div>
<div class='lg-row'>心中懷哀慼，　泣血流於面。</div>
<div class='lg-row'>一則尊敬師，　二則兄弟愛；</div>
<div class='lg-row'>重愛情未解，　悲痛迷荒心。</div>
<div class='lg-row'>懷愛熟視佛，　久頃乃發言；</div>
<div class='lg-row'>辛酸楚毒苦，　悲哀戀慕辭：</div>
<div class='lg-row'>「嗚呼何甚惡，　無常甚速疾；</div>
<div class='lg-row'>佛之光明燈，　忽然便欲滅。</div>
<div class='lg-row'>猶如寒時火，　盛旱熱時雨；</div>
<div class='lg-row'>疲得垂日蓋，　莫不蒙其賴。</div>
<div class='lg-row'>眾生甚可憐，　當迷惑失路；</div>
<div class='lg-row'>於大生死中，　無邊曠野田。</div>
<div class='lg-row'>示人以善道，　審諦識正路；</div>
<div class='lg-row'>三界之導師，　捨世何速疾。</div>
<div class='lg-row'>都普世眾生，　愛熱所燋燒；</div>
<div class='lg-row'>周旋疲長塗，　旱渴甚久遠。</div>
<div class='lg-row'>甘池以解水，　其味甚清美；</div>
<div class='lg-row'>最上清涼池，　忽然欲枯竭。</div>
<div class='lg-row'>去來今現在，　三世無不達；</div>
<div class='lg-row'>心入微妙法，　智慧之面目。</div>
<div class='lg-row'>照三千世界，　猶視淨明鏡；</div>
<div class='lg-row'>世眼忽滅盲，　一何痛之甚。</div>
<div class='lg-row'>眾生立篤信，　根芽甫生者；</div>
<div class='lg-row'>如有欲漸長，　又已成就者。</div>
<div class='lg-row'>如是之等類，　渴仰佛雲雨；</div>
<div class='lg-row'>此諸垂成苗，　忽當旱燋然。</div>
<div class='lg-row'>世尊四十四，　智慧之火光；</div>
<div class='lg-row'>一切智大錠，　普曜三千世。</div>
<div class='lg-row'>照現大光明，　一切眾生眼；</div>
<div class='lg-row'>眾生何可傷，　當還投邪冥。</div>
<div class='lg-row'>覺慧之淵海，　廣長甚深遠；</div>
<div class='lg-row'>佛獨能先度，　顧愍傷眾生。</div>
<div class='lg-row'>今當捨世間，　我等何恃怙？</div>
<div class='lg-row'>猶如慈父母，　遠子曠長途。</div>
<div class='lg-row'>普愛於眾生，　慈乳甚盛滿；</div>
<div class='lg-row'>正法之乳湩，　甘美大豐盈。</div>
<div class='lg-row'>世尊之大慈，　猶初生犢母；</div>
<div class='lg-row'>今捨犢令孤，　我等將旱枯。</div>
<div class='lg-row'>久迷惑失道，　於五幽谿谷；</div>
<div class='lg-row'>眾生應度者，　猶如孤犢子。</div>
<div class='lg-row'>世尊遍推求，　如慈母慕兒；</div>
<div class='lg-row'>今誰當推索？　我等何傷失。</div>
<div class='lg-row'>是愁忽然過，　後繼續復來；</div>
<div class='lg-row'>日夜相推逐，　周旋如輪轉。</div>
<div class='lg-row'>晝夜如兩手，　方便無休息；</div>
<div class='lg-row'>掬非常命水，　飲之無厭足。</div>
<div class='lg-row'>我心甚迷荒，　無所覺識知；</div>
<div class='lg-row'>心是金剛耶？　能忍不壞碎。</div>
<div class='lg-row'>每追侍世尊，　猶如影隨形；</div>
<div class='lg-row'>形忽然欲<span class='corr'>滅</span>，　影當何所依。</div>
<div class='lg-row'>今我當捨離，　遠佛天中天；</div>
<div class='lg-row'>如身離壽命，　不復可目名。</div>
<div class='lg-row'>無常之宿對，　何不追逐我；</div>
<div class='lg-row'>壽已捨其身，　何可立須臾。</div>
<div class='lg-row'>尊於大眾會，　曾有說是言：</div>
<div class='lg-row'>『其有證道諦，　四神足具者；</div>
<div class='lg-row'>能住壽至劫，　或復能過踰。』</div>
<div class='lg-row'>佛之道神力，　自在暢無礙。</div>
<div class='lg-row'>唯佛世所怙，　今願且住壽；</div>
<div class='lg-row'>愍傷眾生故，　幸住壽劫餘。</div>
<div class='lg-row'>願尊垂大慈，　憐傷於眾生；</div>
<div class='lg-row'>住壽令延長，　未度者甚多。」</div>
<div class='lg-row'>於時佛世尊，　見阿難如是；</div>
<div class='lg-row'>愁毒甚憔悴，　因垂撫慰恤。</div>
<div class='lg-row'>佛世尊大慈，　告以加愛言：</div>
<div class='lg-row'>「汝諦觀自然，　世動歸滅盡。</div>
<div class='lg-row'>一切世間事，　終不可不然；</div>
<div class='lg-row'>其有成立者，　不得不壞墮。</div>
<div class='lg-row'>諸有成立事，　若當終始者；</div>
<div class='lg-row'>終無有發意，　求處泥洹城。</div>
<div class='lg-row'>吾前為卿等，　具頒宣法教；</div>
<div class='lg-row'>為師之誡事，　無有餘遺隱。</div>
<div class='lg-row'>吾身若留住，　及度世之後；</div>
<div class='lg-row'>卿等勤奉法，　用吾色身為。</div>
<div class='lg-row'>但當力精進，　盡形奉禁戒；</div>
<div class='lg-row'>方便求覺慧，　急如救頭燃。</div>
<div class='lg-row'>道品所修行，　凡有三十七；</div>
<div class='lg-row'>速當設方便，　令心覺解達。</div>
<div class='lg-row'>諸善之根源，　皆當由之生；</div>
<div class='lg-row'>以滅定羈靽，　繫靽心醉象。</div>
<div class='lg-row'>以智慧鋼鈎，　制御令迴還；</div>
<div class='lg-row'>以正諦諦觀，　縛令不越逸。</div>
<div class='lg-row'>滅心令靜定，　智慧慈敬眼；</div>
<div class='lg-row'>卿等必以是，　諦視吾法身。</div>
<div class='lg-row'>其有諦見吾，　正法之身者；</div>
<div class='lg-row'>吾現在於世，　常見我不離。</div>
<div class='lg-row'>吾今為汝等，　乃至當來世；</div>
<div class='lg-row'>願變苦毒樹，　令成甘露果。</div>
<div class='lg-row'>先當勤服食，　覺意花之精；</div>
<div class='lg-row'>成四道果證，　續飽滿世間。</div>
<div class='lg-row'>俗外學賢聖，　皆不逮覺了；</div>
<div class='lg-row'>厚雲及上體，　潔持與愛生。</div>
<div class='lg-row'>我潔安庠天，　力慮及天帝；</div>
<div class='lg-row'>是皆不達道，　吾令汝等覺。</div>
<div class='lg-row'>無能尋端底，　得知出要者；</div>
<div class='lg-row'>外師所止息，　因迷惑還墮。</div>
<div class='lg-row'>唯有佛世尊，　無礙最慧靈；</div>
<div class='lg-row'>以是於有中，　壞盡塵勞原。</div>
<div class='lg-row'>猶如良醫士，　有八種藥方；</div>
<div class='lg-row'>吾以各分別，　眾藥之種類。</div>
<div class='lg-row'>其貪婬多者，　惡露觀為藥；</div>
<div class='lg-row'>瞋恚用慈除，　愚癡以慧滅。</div>
<div class='lg-row'>如向者阿難，　汝之所陳啟；</div>
<div class='lg-row'>願佛住劫壽，　或長踰於劫。</div>
<div class='lg-row'>是觀過去佛，　隨俗宿對行；</div>
<div class='lg-row'>不盡世上壽，　吾分壽捨一。</div>
<div class='lg-row'>吾何為久與，　此蛇虺篋俱；</div>
<div class='lg-row'>強曳無返復，　仇怨對已盡。</div>
<div class='lg-row'>濕傾危朽舍，　蛇虺甚可畏；</div>
<div class='lg-row'>阿難不當速，　捨此身逃耶？</div>
<div class='lg-row'>汝從水索火，　從鐵中索金；</div>
<div class='lg-row'>從芙蓉花莖，　欲得金剛杖。</div>
<div class='lg-row'>從惡毒器中，　欲索甘露藥；</div>
<div class='lg-row'>與狂論定計，　從怨求暢愛。</div>
<div class='lg-row'>地獄中求<span class='corr'>樂</span>，　廁中求香美；</div>
<div class='lg-row'>欲教訓獼猴，　令重莫輕躁。</div>
<div class='lg-row'>朽舍久危牆，　濕沙以為城；</div>
<div class='lg-row'>雲泡水上沫，　露燈難恃怙。</div>
<div class='lg-row'>如坏器盛水，　亦難可久保；</div>
<div class='lg-row'>輕脆甚於是，　無強速壞捨。</div>
<div class='lg-row'>當作是覺知，　可得四大身；</div>
<div class='lg-row'>何見正諦者，　堪任昇此身？</div>
<div class='lg-row'>眾生愚癡故，　悅意不懷憂；</div>
<div class='lg-row'>見他有死者，　不自計當爾。</div>
<div class='lg-row'>放心於不要，　耗盡其壽命；</div>
<div class='lg-row'>終不設方便，　求益己善本。</div>
<div class='lg-row'>當作是覺知，　普世歸無常；</div>
<div class='lg-row'>天地寶石山，　皆當歸滅盡。</div>
<div class='lg-row'>大淵海陂池，　不久皆乾竭；</div>
<div class='lg-row'>名寶須彌山，　亦必當崩顛。」</div>
</div></div>
<p class='juan'>佛本行經卷第五</p>
</div><!-- end of div[@id='body'] -->
</body></html>