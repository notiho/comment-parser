<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu20' />佛本行經卷第四<span class='note-inline'>(一名佛本行讚傳)</span></p><p class="byline">宋涼洲沙門釋寶雲譯</p>
<div class='div-pin'><a id='mulu21' />
<p class='h1'>度五比丘品第十七</p>
<div class="lg regular" style="margin-left:1em;"><div class='lg-row'>「敬順於佛，　意無差別；　吾愍汝等，</div>
<div class='lg-row'>令離罪咎。　佛於世間，　普施以善；</div>
<div class='lg-row'>以平等慈，　猶如赤子。　其有慢意，</div>
<div class='lg-row'>侍是師者；　其人受愆，　如違慈父。」</div>
<div class='lg-row'>於是五人，　同聲對曰：　「修甚苦勤，</div>
<div class='lg-row'>無所剋致。　意退從安，　放恣其情；</div>
<div class='lg-row'>何由致道？　願示其意。」　「猶如有人，</div>
<div class='lg-row'>撽壓沙水；　唐勞其力，　終不得蘇。</div>
<div class='lg-row'>譬人[穀-禾+牛]牛，　捨乳[穀-禾+牛]角；　以其行愆，</div>
<div class='lg-row'>終不得乳。　緣燈光明，　以除晦冥；</div>
<div class='lg-row'>亦不以水，　惡罵利刀。　如是厚重，</div>
<div class='lg-row'>愚癡闇冥；　以智慧燈，　終不以餘。</div>
<div class='lg-row'>猶如盛火，　得風吹動；　燒然乾薪，</div>
<div class='lg-row'>終不休滅。</div>
</div>
<div class="lg regular" style="margin-left:1em;"><div class='lg-row'>「人縱情意，　迷惑六欲；　塵勞穢行，</div>
<div class='lg-row'>終不損滅。　盛炎雖滅，　餘有少火；</div>
<div class='lg-row'>終不捨本，　燒燋之性。　意雖精微，</div>
<div class='lg-row'>故有餘識；　覺有識苦，　爾乃了諦。</div>
<div class='lg-row'>當求無生，　無老無病；　又無有死，</div>
<div class='lg-row'>地水火風。　無前無後，　無中無動；</div>
<div class='lg-row'>思求是處，　覺滅度苦。　八賢聖路，</div>
<div class='lg-row'>可以逮致；　是以覺道，　及其方便。</div>
<div class='lg-row'>不以覺了，　八賢聖路；　故迷世間，</div>
<div class='lg-row'>顛倒輪轉。　當覺是苦，　次相承侍；</div>
<div class='lg-row'>先除苦原，　恩愛欲縛。　勤加剋修，</div>
<div class='lg-row'>八賢聖路；　當以泥洹，　寂滅為證。</div>
<div class='lg-row'>應覺覺苦，　除愛欲著，　以滅為證。</div>
<div class='lg-row'>修聖路者，　因是立行，　其事具成；</div>
<div class='lg-row'>吾當爾時，　逮覩黠眼，　明達四諦。」</div>
<div class='lg-row'>以是四諦，　為是五人，　三明解脫；</div>
<div class='lg-row'>以堅金剛，　正法慧杵；　壞碎五人，</div>
<div class='lg-row'>塵勞之山。　億寶始初，　覺正諦法；</div>
<div class='lg-row'>八萬諸天，　時俱解脫。　地上天龍，</div>
<div class='lg-row'>鬼神俱嘆：　「轉上法輪，　何甚快哉。</div>
<div class='lg-row'>善修禁戒，　輻甚牢緻；　調良寂滅，</div>
<div class='lg-row'>輞博周匝。　精勤志介，　轂處中央；</div>
<div class='lg-row'>為天人轉，　未轉之輪。」　鬼神歎聲，</div>
<div class='lg-row'>上衝于天；　周遍天上，　乃至梵宮。</div>
<div class='lg-row'>諸天始得，　聞是音聲；　因是發意，</div>
<div class='lg-row'>來詣佛所。　當其始轉，　正法輪時；</div>
<div class='lg-row'>天龍人鬼，　海神皆喜。　即雨天花，</div>
<div class='lg-row'>不可稱計；　眾生蒙賴，　從苦得安。</div>
<div class='lg-row'>梵天請佛，　乞轉法輪；　眾生得度，</div>
<div class='lg-row'>于今不息。　是之福報，　皆歸梵天；</div>
<div class='lg-row'>是故稱號，　梵福第一。　其初始轉，</div>
<div class='lg-row'>法輪之時；　佛以甘露，　先飲五人。</div>
<div class='lg-row'>願使眾生，　速轉法輪；　如佛世尊，</div>
<div class='lg-row'>說法度人。</div>
</div></div>
<div class='div-pin'><a id='mulu22' />
<p class='h1'>佛本行經度寶稱品第十八</p>
<div class="lg regular" style="margin-left:0em;"><div class='lg-row'>久無央數劫，　所積得善本；</div>
<div class='lg-row'>逮得昔所願，　先以授五人。</div>
<div class='lg-row'>猶如事火祠，　得酥益增熾；</div>
<div class='lg-row'>佛炎超踰彼，　光明靡不照。</div>
<div class='lg-row'>已出五道淵，　尋便度五人；</div>
<div class='lg-row'>始與五沙門，　德力勝五根。</div>
<div class='lg-row'>佛如滿月現，　與諸弟子俱；</div>
<div class='lg-row'>猶如五明星，　與月俱遊處。</div>
<div class='lg-row'>時波羅奈城，　有大長者子；</div>
<div class='lg-row'>性慈仁愍達，　厥名曰寶稱。</div>
<div class='lg-row'>居宅如天宮，　侍使猶天女；</div>
<div class='lg-row'>伎樂小罷息，　稱及女皆眠。</div>
<div class='lg-row'>古世福所追，　應服甘露藥；</div>
<div class='lg-row'>前世見死屍，　慈悲斯須間。</div>
<div class='lg-row'>宿善所追及，　悵然從寐寤；</div>
<div class='lg-row'>見諸女如屍，　居宅猶丘墓。</div>
<div class='lg-row'>其心懷慘忤，　舉手悲歎曰：</div>
<div class='lg-row'>「吾今遭厄難，　大苦患之中。</div>
<div class='lg-row'>自然生善心，　唯樂無為安；</div>
<div class='lg-row'>欲樂難久保，　善樂斯須耳。</div>
<div class='lg-row'>當從何路逃？　於何自藏匿？</div>
<div class='lg-row'>不遭無常火，　無恐怖之處。</div>
<div class='lg-row'>誰於世可恃？　吾當何所怙？</div>
<div class='lg-row'>誰當從愛欲，　深泥中見拔？」</div>
<div class='lg-row'>於是捨愛欲，　徐下金寶床；</div>
<div class='lg-row'>因便履寶屣，　其價直百千。</div>
<div class='lg-row'>居宅城門戶，　皆自然夜開；</div>
<div class='lg-row'>即明曉如晝，　其心懷狐疑。</div>
<div class='lg-row'>天於上空中，　懷慈告令悅：</div>
<div class='lg-row'>「仁遠建志性，　莫顧懈遲久。</div>
<div class='lg-row'>佛世間聖師，　今去是不遠；</div>
<div class='lg-row'>停立相望待，　如牛求母犢。</div>
<div class='lg-row'>仁當於今日，　建無極大利；</div>
<div class='lg-row'>婬欲如群魚，　迷惑之迴波。</div>
<div class='lg-row'>以乘上精進，　第一牢桴材；</div>
<div class='lg-row'>度諸苦淵海，　期必在今日。」</div>
<div class='lg-row'>時童子寶稱，　行正流泣測；</div>
<div class='lg-row'>遙舉手向佛，　悲聲而歎曰：</div>
<div class='lg-row'>「惟尊我今困，　於老病死苦；</div>
<div class='lg-row'>願尊常為歸，　濟我斯苦患。」</div>
<div class='lg-row'>佛時遙告以，　梵柔軟淨音：</div>
<div class='lg-row'>「是間有安靜，　無苦患之處；</div>
<div class='lg-row'>有八賢聖路，　寂滅甚清涼。</div>
<div class='lg-row'>速來詣吾所，　當為汝作歸。」</div>
<div class='lg-row'>寶稱聞是教，　喜踊意充益；</div>
<div class='lg-row'>猶如遭旱熱，　自洗清淨池。</div>
<div class='lg-row'>尋聲至佛所，　稽首世尊足；</div>
<div class='lg-row'>唯如妙華樹，　為風所吹顛。</div>
<div class='lg-row'>體瓔珞服飾，　心怛然不著；</div>
<div class='lg-row'>宿福今運會，　畢竟獲羅漢。</div>
<div class='lg-row'>佛見寶稱心，　內慚體瓔珞；</div>
<div class='lg-row'>沙門事俱辨，　因告語之曰：</div>
<div class='lg-row'>「飾容內純善，　第一勝諸根；</div>
<div class='lg-row'>是謂成吾法，　不以託外服。</div>
<div class='lg-row'>其有內心端，　表裏相應順；</div>
<div class='lg-row'>道門為之開，　不可恃虛服。」</div>
<div class='lg-row'>緣寶稱功德，　四友因得度；</div>
<div class='lg-row'>滿成與無怙，　牛呞及善與。</div>
<div class='lg-row'>將五十童子，　得度脫諸苦；</div>
<div class='lg-row'>彼諸世尊邊，　始六十羅漢。</div>
<div class='lg-row'>時佛以梵音，　告諸弟子曰：</div>
<div class='lg-row'>「汝等已度苦，　曠然清涼安。</div>
<div class='lg-row'>眾生沈愛欲，　受苦可憐傷；</div>
<div class='lg-row'>卿等宜慈愍，　諸方宣化度。」</div>
<div class='lg-row'>分布遣弟子，　於是獨遊行；</div>
<div class='lg-row'>乃至野象澤，　因求止宿處。</div>
<div class='lg-row'>現神光晃昱，　以降毒害龍；</div>
<div class='lg-row'>顯神足變化，　種種奇妙好。</div>
<div class='lg-row'>佛憍慢已盡，　又化諸憍慢；</div>
<div class='lg-row'>度第一迦葉，　居野象澤者。</div>
<div class='lg-row'>然後以次度，　迦葉之二弟；</div>
<div class='lg-row'>三兄弟門徒，　千人成無著。</div>
<div class='lg-row'>佛與是三人，　功德甚巍巍；</div>
<div class='lg-row'>法則及惠施，　禁戒威儀善。</div>
<div class='lg-row'>將從千弟子，　名眾師之師；</div>
<div class='lg-row'>慈愍度竭王，　行詣王舍城。</div>
<div class='lg-row'>有宿德之人，　典領摩竭境；</div>
<div class='lg-row'>以善居王位，　德善踰眾生。</div>
<div class='lg-row'>聞佛大聖尊，　來入國境內；</div>
<div class='lg-row'>聞即心喜踊，　整嚴往迎佛。</div>
<div class='lg-row'>王駕躬自出，　與大極自軍；</div>
<div class='lg-row'>王瓶沙妙容，　眾王中最殊。</div>
<div class='lg-row'>如釋從諸天，　俱出其天宮；</div>
<div class='lg-row'>嚴威儀導從，　往見梵天時。</div>
<div class='lg-row'>與諸重臣屬，　始從城中出；</div>
<div class='lg-row'>執轉輪聖王，　出遊之威儀。</div>
<div class='lg-row'>與諸神寶臣，　前後俱導從；</div>
<div class='lg-row'>極世之嚴飾，　殊妙無有比。</div>
<div class='lg-row'>象馬車人從，　聲震於雲中；</div>
<div class='lg-row'>婦女臨路觀，　服飾如電曜。</div>
<div class='lg-row'>諸城門各出，　填塞四衢路；</div>
<div class='lg-row'>猶如山諸谷，　秋雨暴水出。</div>
<div class='lg-row'>諸王中雄猛，　行近至佛前；</div>
<div class='lg-row'>佛奮金色光，　照曜諸樹間。</div>
<div class='lg-row'>以佛之威神，　曜澤令金色；</div>
<div class='lg-row'>王愕然歡喜，　顧謂傍臣曰：</div>
<div class='lg-row'>「聽聲視其色，　禮儀甚相應；</div>
<div class='lg-row'>如吾諦熟觀，　誠實妙寶器。」</div>
<div class='lg-row'>智慧之大海，　眾善之寶藏；</div>
<div class='lg-row'>遙視其容貌，　佛以慈相示。</div>
<div class='lg-row'>王不勝歡喜，　便下其寶車；</div>
<div class='lg-row'>如日出於雲，　下沒西山崗。</div>
<div class='lg-row'>罷王五威儀，　步進詣佛所；</div>
<div class='lg-row'>五體禮佛足，　盡心謙恭敬。</div>
<div class='lg-row'>叉手仰視佛，　甚妙意無厭；</div>
<div class='lg-row'>喜敬心無量，　身衣毛皆竪。</div>
<div class='lg-row'>禮竟就位坐，　形容益殊好；</div>
<div class='lg-row'>一心熟觀佛，　猶寶須彌山。</div>
<div class='lg-row'>三自稱名號，　因白世尊曰：</div>
<div class='lg-row'>「今視世尊顏，　心終無厭足。</div>
<div class='lg-row'>佛興世奇快，　為三界作歸；</div>
<div class='lg-row'>今日喜踊躍，　情懷心逸豫。</div>
<div class='lg-row'>豫覩計明諦，　快捨聖王位，</div>
<div class='lg-row'>天世人所敬，　其宜實應當。</div>
<div class='lg-row'>度身至安處，　充滿眾生願；</div>
<div class='lg-row'>今禮世尊足，　身命歸於佛。」</div>
<div class='lg-row'>王於佛前坐，　僉然自撿整；</div>
<div class='lg-row'>繫眼睛於佛，　熟視心不動。</div>
<div class='lg-row'>專精在守意，　如蜂向花樹；</div>
<div class='lg-row'>兼加謙恪心，　渴仰欲聞經。</div>
<div class='lg-row'>佛以八種聲，　為王廣說法：</div>
<div class='lg-row'>「諸根及心意，　六情緣起色。</div>
<div class='lg-row'>起滅不停息，　猶如水中泡；</div>
<div class='lg-row'>諸根之起滅，　王當諦覺知。</div>
<div class='lg-row'>如下種於地，　必有萌芽生；</div>
<div class='lg-row'>芽非種種非，　芽王當審覺。</div>
<div class='lg-row'>非本不離本，　諸情意如是；</div>
<div class='lg-row'>生死之顛倒，　相因緣生滅。」</div>
<div class='lg-row'>王聞是深法，　心為之悚然；</div>
<div class='lg-row'>即度生死淵，　逮得慧眼淨。</div>
<div class='lg-row'>侍從萬二千，　皆蒙得解脫；</div>
<div class='lg-row'>上諸天八萬，　逮得甘露藥。</div>
<div class='lg-row'>爾時佛聖師，　遊止竹林園；</div>
<div class='lg-row'>慈愍眾生故，　晝夜奮光明。</div>
<div class='lg-row'>比丘名馬師，　順威儀早起；</div>
<div class='lg-row'>啟辭白世尊，　欲入城分衛。</div>
<div class='lg-row'>佛告今出行，　若卒逢異學；</div>
<div class='lg-row'>當以四諦頌，　次第為解說。</div>
<div class='lg-row'>時聞聖師教，　頂受而奉承，</div>
<div class='lg-row'>為其四大故，　行詣王舍城，</div>
<div class='lg-row'>寂然息心行，　目視不離前。</div>
<div class='lg-row'>外學甚明達，　厥名曰受訓，</div>
<div class='lg-row'>見妙異威儀，　敬心而往問：</div>
<div class='lg-row'>「新威儀寂滅，　唯告示其意。</div>
<div class='lg-row'>是何奇寶山，　為仁最上師？</div>
<div class='lg-row'>仁是何寶顆？　從何山迸出？</div>
<div class='lg-row'>是何智慧樹，　所戴鮮好花？</div>
<div class='lg-row'>為從何師日，　仁光所從出？</div>
<div class='lg-row'>是何慧清池，　乃生是芙蓉？</div>
<div class='lg-row'>仁師有何教？　是誰見告示？」</div>
<div class='lg-row'>「有王甘蔗族，　釋種王之子；</div>
<div class='lg-row'>捨家學成佛，　為普世聖師。</div>
<div class='lg-row'>仁當覺吾師，　天人聖賢師；</div>
<div class='lg-row'>我適始初學，　生年既幼稚。</div>
<div class='lg-row'>佛法廣且深，　所說甚精微；</div>
<div class='lg-row'>今當精現說，　聖師之言教。</div>
<div class='lg-row'>覺苦苦起無，　又知苦所滅；</div>
<div class='lg-row'>所以苦滅道，　聖師所頒宣。」</div>
<div class='lg-row'>彼聞是四句，　心即霍停止；</div>
<div class='lg-row'>憂婆替即時，　逮得慧眼淨。</div>
<div class='lg-row'>因為目犍連，　再遍說四句；</div>
<div class='lg-row'>應時見道跡，　俱行詣佛所。</div>
<div class='lg-row'>與五百門徒，　稽首敬禮佛；</div>
<div class='lg-row'>發聲稱沙門，　威儀即備悉。</div>
<div class='lg-row'>二賢先見道，　俱逮羅漢果；</div>
<div class='lg-row'>一者智慧最，　二者神足備。</div>
<div class='lg-row'>二賢侍世尊，　猶如左右臂；</div>
<div class='lg-row'>共輔翼於佛，　如王者賢臣。</div>
<div class='lg-row'>時有大姓子，　名曰藥樹生；</div>
<div class='lg-row'>捨金色妙英，　剃頭被袈裟。</div>
<div class='lg-row'>於多子野澤，　見佛陳本行：</div>
<div class='lg-row'>「今始得覩佛，　一切智聖師。」</div>
<div class='lg-row'>叉手戴頂上，　向佛遙稽首：</div>
<div class='lg-row'>「佛是我聖師，　我是佛弟子。」</div>
<div class='lg-row'>佛以妙梵音，　慈心告之曰：</div>
<div class='lg-row'>「善來賢明士，　適遇會良時。」</div>
<div class='lg-row'>佛應順本行，　為說深妙法；</div>
<div class='lg-row'>散其塵勞聚，　即時逮果證。</div>
<div class='lg-row'>與三聖弟子，　光顯一切智；</div>
<div class='lg-row'>猶月十五日，　與三明星俱。</div>
<div class='lg-row'>適從舍衛國，　奉使至王舍；</div>
<div class='lg-row'>財富好施與，　厥名曰須達。</div>
<div class='lg-row'>到適聞佛名，　喜踊躍無量；</div>
<div class='lg-row'>舉身衣毛竪，　夜不能眠寐。</div>
<div class='lg-row'>夜半至佛所，　到即得見佛；</div>
<div class='lg-row'>五體禮佛足，　情甚懷歡欣。</div>
<div class='lg-row'>「汝以愛法故，　除損睡眠耶？</div>
<div class='lg-row'>夜喜故詣吾，　必獲其善報。」</div>
<div class='lg-row'>施戒及智慧，　歎譽生天安；</div>
<div class='lg-row'>婬欲之瑕穢，　廣說若干法。</div>
<div class='lg-row'>猶如淨好㲲，　入染受色鮮；</div>
<div class='lg-row'>時長者須達，　受入泥洹池。</div>
<div class='lg-row'>久發願求佛，　欲於世興出；</div>
<div class='lg-row'>度脫眾生苦，　所誓今已滿。</div>
<div class='lg-row'>從生死苦厄，　度無數眾生；</div>
<div class='lg-row'>導以正平路，　徑趣泥洹城。</div>
<div class='lg-row'>如其本所願，　各各從意得；</div>
<div class='lg-row'>往古得度者，　盡服甘露味。</div>
<div class='lg-row'>皆尋得安隱，　不危墜之處；</div>
<div class='lg-row'>聞已樂學者，　當入泥洹城。</div>
</div></div>
<div class='div-pin'><a id='mulu23' />
<p class='h1'>佛本行經廣度品第十九</p>
<div class="lg regular"><div class='lg-row'>獨為一切護，　獨為世間師；</div>
<div class='lg-row'>為天人為導，　號佛天中天。</div>
<div class='lg-row'>長夜在塵勞，　久處昏眠者；</div>
<div class='lg-row'>擊正法之鼓，　以寤所應度。</div>
<div class='lg-row'>五岳所擁繞，　羅閱祇城中；</div>
<div class='lg-row'>度王弟攦黑，　及群眾八萬。</div>
<div class='lg-row'>長者號勇猛，　慳垢蔽其目；</div>
<div class='lg-row'>先濟化炎光，　并度醫耆域。</div>
<div class='lg-row'>王舍城國內，　迦羅衛首家；</div>
<div class='lg-row'>世尊光踰日，　小火欲焚佛。</div>
<div class='lg-row'>法雨洗其心，　三垢之盛火；</div>
<div class='lg-row'>毒飯及塵冥，　一時普消殄。</div>
<div class='lg-row'>隨提大國中，　達士如梵天；</div>
<div class='lg-row'>度名聞梵志，　號曰梵摩踰。</div>
<div class='lg-row'>香特大國王，　目如紺蓮葉；</div>
<div class='lg-row'>為解六種法，　令覺正見諦。</div>
<div class='lg-row'>有山名道術，　特顯如金山；</div>
<div class='lg-row'>心淨有智慧，　沐浴俗解脫。</div>
<div class='lg-row'>有十六梵志，　號曰度彼岸；</div>
<div class='lg-row'>及餘六萬人，　同時皆得道。</div>
<div class='lg-row'>時眾祐福田，　往詣處聚中；</div>
<div class='lg-row'>於時彼聚中，　有大姓梵志。</div>
<div class='lg-row'>有名聞重齒，　時欲大祠祀；</div>
<div class='lg-row'>斷祠祀疑網，　立之於正路。</div>
<div class='lg-row'>時在隨提山，　帝釋石室中；</div>
<div class='lg-row'>時佛處其中，　不動如太山。</div>
<div class='lg-row'>天樂般遮翼，　歌頌覺寤佛；</div>
<div class='lg-row'>以清淨甘露，　飲天王帝釋。</div>
<div class='lg-row'>懷害多瞋怒，　捷疾甚暴風；</div>
<div class='lg-row'>小指為額鬘，　迷惑癡狂走。</div>
<div class='lg-row'>害如閻羅王，　梵志鴦掘魔；</div>
<div class='lg-row'>神足以調化，　凶暴難調者。</div>
<div class='lg-row'>又於安屈界，　梵志名戒慎；</div>
<div class='lg-row'>狐疑所纏結，　絕斷其狐疑。</div>
<div class='lg-row'>與三百門徒，　從苦得解脫；</div>
<div class='lg-row'>截其塵勞結，　令永無有餘。</div>
<div class='lg-row'>頭上火炎然，　口中亦吐火；</div>
<div class='lg-row'>瞋怒銜下脣，　撩擲火燒然。</div>
<div class='lg-row'>身都放火炎，　猶如劫盡燒；</div>
<div class='lg-row'>以言滅曠野，　阿臘鬼神火。</div>
<div class='lg-row'>身大如青雲，　電光晃斑駁；</div>
<div class='lg-row'>體大亦如是，　飾以金瓔珞。</div>
<div class='lg-row'>懷害吐毒氣，　霹靂雹石緻；</div>
<div class='lg-row'>視神力斯須，　滅無苗龍毒。</div>
<div class='lg-row'>於大宅聚中，　化童子拜守；</div>
<div class='lg-row'>先度善昏眠，　野城化手授。</div>
<div class='lg-row'>拘睒尼所濟，　無畏及令者；</div>
<div class='lg-row'>於羅閱城國，　化梵志無嫌。</div>
<div class='lg-row'>維耶離所度，　食肉蔽羅剎；</div>
<div class='lg-row'>葉耳惡鬼神，　俱化令度脫。</div>
<div class='lg-row'>師子力已下，　化度四千人；</div>
<div class='lg-row'>又化劫賓㝹，　及四千童子。</div>
<div class='lg-row'>於野畜繁山，　化太子道德；</div>
<div class='lg-row'>地時度白轉，　所生化濟使。</div>
<div class='lg-row'>退守於雙林，　生聽於舍衛；</div>
<div class='lg-row'>化梵志無畏，　及無數大眾。</div>
<div class='lg-row'>又化優波先，　五百將從俱；</div>
<div class='lg-row'>又度聽受等，　及五百梵志。</div>
<div class='lg-row'>化不蘭弟子，　有五百賈人；</div>
<div class='lg-row'>濟五百釋種，　皆令作沙門。</div>
<div class='lg-row'>於清林村落，　化度二百人；</div>
<div class='lg-row'>無特度二百，　會同度五百。</div>
<div class='lg-row'>又於億傳村，　化度八十人；</div>
<div class='lg-row'>此滿度六百，　隨提聚五十。</div>
<div class='lg-row'>諸天四天王，　大力護世間；</div>
<div class='lg-row'>勢力如谷水，　恚害如流波。</div>
<div class='lg-row'>以其越呪教，　為說四聖諦；</div>
<div class='lg-row'>極乃能解達，　立之八正路。</div>
<div class='lg-row'>諸賢士等輩，　二十八鬼神；</div>
<div class='lg-row'>將軍凶弊惡，　犯嬈人魂魄。</div>
<div class='lg-row'>居雪山鬼神，　竪毛多瞋怒；</div>
<div class='lg-row'>刺毛甚弊惡，　佛滅其恚害。</div>
<div class='lg-row'>女神諸鬼母，　厥名曰取去；</div>
<div class='lg-row'>食世間無數，　嬰孩抱上子。</div>
<div class='lg-row'>最小子愛作，　佛取藏鉢覆；</div>
<div class='lg-row'>母行方便求，　狂走來詣佛。</div>
<div class='lg-row'>佛問：「愛子耶？　世人亦愛子；</div>
<div class='lg-row'>若能慈不殺，　吾當示汝子。」</div>
<div class='lg-row'>即從教受戒，　執慈不復殺；</div>
<div class='lg-row'>與子歸詣佛，　如江河歸海。</div>
<div class='lg-row'>將男女甚多，　鬼男女亦眾；</div>
<div class='lg-row'>孫息諸男女，　無數塞野澤。</div>
<div class='lg-row'>於祇樹之中，　化諸鬼子母；</div>
<div class='lg-row'>將從無數眾，　佛授以正法。</div>
<div class='lg-row'>隨提國沙門，　度脫四十人；</div>
<div class='lg-row'>四方士沙門，　又度三百人。</div>
<div class='lg-row'>度簇髮梵志，　徒黨四千人；</div>
<div class='lg-row'>有勇進梵志，　又復度千人。</div>
<div class='lg-row'>如化舍利弗，　精進者無數；</div>
<div class='lg-row'>以化槃特法，　軟意教亦爾。</div>
<div class='lg-row'>又如安庠法，　化無數善人；</div>
<div class='lg-row'>化羅旬擩法，　度諸薄福者。</div>
<div class='lg-row'>如化賢良法，　度無數貴人；</div>
<div class='lg-row'>以化廁士方，　度無數賤人。</div>
<div class='lg-row'>如化迦葉術，　度無數調良；</div>
<div class='lg-row'>如化迦樓陀，　無數放逸人。</div>
<div class='lg-row'>如化善除法，　所度無央數；</div>
<div class='lg-row'>以化貴姓法，　聚度亦無數。</div>
<div class='lg-row'>因度占波法，　度諸占相師；</div>
<div class='lg-row'>如迦葉比類，　化曉迎意者。</div>
<div class='lg-row'>舍衛城門中，　逢五百異學；</div>
<div class='lg-row'>化以火圍繞，　方便度脫之。</div>
<div class='lg-row'>現神足變化，　度欝鞞迦葉；</div>
<div class='lg-row'>以威神降伏，　梵志名快諦。</div>
<div class='lg-row'>審諦與阿踐，　及無苗龍王；</div>
<div class='lg-row'>并言談長者，　皆急疾力化。</div>
<div class='lg-row'>或如鴦掘魔，　捨走而以化；</div>
<div class='lg-row'>如化香持王，　迎逆煩意度。</div>
<div class='lg-row'>以若干方便，　接度其弟難；</div>
<div class='lg-row'>度梵志因頭，　佛從因化出。</div>
<div class='lg-row'>變現身為鹿，　濟度野獵師；</div>
<div class='lg-row'>五百釋種獵，　化其箭為花。</div>
<div class='lg-row'>化醉如郁伽，　度嚴飾如綵；</div>
<div class='lg-row'>以度憍悵方，　濟諸奢憍者。</div>
<div class='lg-row'>化難動迦葉，　逆不受其施；</div>
<div class='lg-row'>以若干方便，　行調度眾生。</div>
<div class='lg-row'>長齒與黑子，　吉瓶及造作；</div>
<div class='lg-row'>諸國弊鬼神，　佛之所教化。</div>
<div class='lg-row'>上昇及深奧，　江施與形像；</div>
<div class='lg-row'>至牢山鬼神，　化於普廣山。</div>
<div class='lg-row'>度明珠齒鬼，　花齒鬼第二；</div>
<div class='lg-row'>千目及青眼，　法度與赤色。</div>
<div class='lg-row'>嬰耳及花耳，　大力甚貢高；</div>
<div class='lg-row'>大深山谷中，　化是諸鬼神。</div>
<div class='lg-row'>佛至大吼國，　度諸優婆塞；</div>
<div class='lg-row'>立之不還道，　凡有百五十。</div>
<div class='lg-row'>建往還道者，　有二百五十；</div>
<div class='lg-row'>須陀洹道者，　具滿五百人。</div>
<div class='lg-row'>所向及喜嘆，　嘆者樂花開；</div>
<div class='lg-row'>聽善性及霧，　吉善來充溢。</div>
<div class='lg-row'>稱滿及善覺，　仲隱光含笑；</div>
<div class='lg-row'>牛勝絜長頸，　未發并泉作。</div>
<div class='lg-row'>如是等羅漢，　同一有五百；</div>
<div class='lg-row'>略說其端首，　度者無央數。</div>
<div class='lg-row'>或以柔軟教，　或以麤<span class='corr'>獷</span>辭；</div>
<div class='lg-row'>或以剛柔調，　佛盡教化之。</div>
<div class='lg-row'>調達之所放，　狂醉於王舍；</div>
<div class='lg-row'>佛所化迷惑，　醉象名財守。</div>
<div class='lg-row'>時於城門外，　佛見猛師子；</div>
<div class='lg-row'>好目視世尊，　佛記當得佛。</div>
<div class='lg-row'>於帝釋石室，　降化猛特牛；</div>
<div class='lg-row'>曠野中諸應，　為下生天種。</div>
<div class='lg-row'>時不具城中，　兩初生虎子；</div>
<div class='lg-row'>得慈心於佛，　及與千飛鳥。</div>
<div class='lg-row'>鸚鵡及孔雀，　犲犳并維羅；</div>
<div class='lg-row'>龜鼈與毒蛇，　<span class='corr'>鸜</span>鵒及奢立。</div>
<div class='lg-row'>鴿雀及與烏，　乃及至蝦蟇；</div>
<div class='lg-row'>是等蒙恃怙，　皆得生天上。</div>
<div class='lg-row'>裸形入海水，　可浮得彼岸；</div>
<div class='lg-row'>日有千光明，　可以手掌障。</div>
<div class='lg-row'>佛諸經深義，　廣博微妙句；</div>
<div class='lg-row'>一切諸聖師，　莫有能究盡。</div>
<div class='lg-row'>無數諸天樂，　無量諸聖神；</div>
<div class='lg-row'>無邊空中露，　無底山地祇。</div>
<div class='lg-row'>無數水樹神，　無數地天人；</div>
<div class='lg-row'>所度無央數，　先世所願具。</div>
<div class='lg-row'>猶佛得願具，　眾聖天人師；</div>
<div class='lg-row'>亦充天世人，　所求之善願。</div>
<div class='lg-row'>亦願使一切，　有形眾生類；</div>
<div class='lg-row'>其學是經者，　令入泥洹城。</div>
<div class='lg-row'>諸天執樂神，　龍鬼阿須倫；</div>
<div class='lg-row'>是等聞佛經，　逮服甘露藥。</div>
<div class='lg-row'>見佛受化者，　世間今故有；</div>
<div class='lg-row'>是等護國土，　災患永消亡。</div>
</div></div>
<div class='div-pin'><a id='mulu24' />
<p class='h1'>佛本行經現大神變品第二十</p>
<div class="lg regular" style="margin-left:0em;"><div class='lg-row'>諸天之帝，　與諸天俱；　已勝強怨，</div>
<div class='lg-row'>諸阿須倫。　名稱力勢，　普增遠聞；</div>
<div class='lg-row'>坐施安床，　心喜無量。　以微妙法，</div>
<div class='lg-row'>甘露神藥；　天人之尊，　甚自充飽。</div>
<div class='lg-row'>猶如天帝，　處施安床；　梵志見佛，</div>
<div class='lg-row'>安坐如是。　心不歡喜，　不得休息；</div>
<div class='lg-row'>因生嫉妬，　懷煩欝熱。　因相聚會，</div>
<div class='lg-row'>於林樹間；　廣共博義，　論說於佛。</div>
<div class='lg-row'>此人何因，　獨顯於世；　其名聽遠，</div>
<div class='lg-row'>超吾等上。　及將世人，　入邪徑路；</div>
<div class='lg-row'>令梵志法，　轉見輕慢。　若其名德，</div>
<div class='lg-row'>轉久增益；　吾等名稱，　便當滅亡。</div>
<div class='lg-row'>吾等名稱，　若滅亡者；　何從能致，</div>
<div class='lg-row'>供養安樂。　故當勤加，　推理思求；</div>
<div class='lg-row'>釋種之子，　獨得敬養。　若能推盡，</div>
<div class='lg-row'>反其事者；　了必當失，　供養名稱。</div>
<div class='lg-row'>各各思惟，　欲露佛短；　或有發聲，</div>
<div class='lg-row'>反歎顏貌。　或復稱其，　言辭清淨；</div>
<div class='lg-row'>又復嘆詠，　其相好者。　如是言語，</div>
<div class='lg-row'>斑駁不同；　乃反稱揚，　佛之功德。</div>
<div class='lg-row'>於時其中，　有大梵志；　謂眾人曰：</div>
<div class='lg-row'>「聽吾言理。　母生之時，　從右脇出；</div>
<div class='lg-row'>其母永無，　瘡痍疾苦。　難動大地，</div>
<div class='lg-row'>六反肅震；　微妙天樂，　自然有聲。</div>
<div class='lg-row'>空中自然，　雨諸天花；　金粟銀粟，</div>
<div class='lg-row'>盤檀種種。　于時日光，　踰倍於常；</div>
<div class='lg-row'>花下猶如，　雜綵帳幔。　諸天撞擊，</div>
<div class='lg-row'>寶鐘金鼓；　慶雲含潤，　如垂降澤。</div>
<div class='lg-row'>日月燈燭，　皆失精光；　普世忻喜，</div>
<div class='lg-row'>如得恃怙。　生於微妙，　林樹之間；</div>
<div class='lg-row'>從脇生時，　猶日出雲。　未及下至，</div>
<div class='lg-row'>於地之頃；　天帝掌接，　傾側恭敬。</div>
<div class='lg-row'>子出生時，　顯露如是；　奇瑞可怪，</div>
<div class='lg-row'>不可思議。　天地為之，　感動證應；</div>
<div class='lg-row'>自是普世，　將護名稱。　少小勤求，</div>
<div class='lg-row'>解脫度世；　塵勞之穢，　蛇蚖毒害。</div>
<div class='lg-row'>正應登臨，　轉輪王位；　捨<span class='corr'>棄</span>不顧，</div>
<div class='lg-row'>勤求滅度。　不迷惑於，　少壯之惑；</div>
<div class='lg-row'>念老病死，　傷損其情。　捨家入林，</div>
<div class='lg-row'>息心淨行；　名稱之美，　熟復踰此。</div>
<div class='lg-row'>其弟子眾，　賢良調善；　以是之故，</div>
<div class='lg-row'>得世敬養。　迦葉目連，　及舍利弗；</div>
<div class='lg-row'>是等屈就，　余敢不從。　三王捨棄，</div>
<div class='lg-row'>美號王位；　執持沙門，　微妙威儀。</div>
<div class='lg-row'>其餘無數，　賢善貴人；　歸釋種子，</div>
<div class='lg-row'>訓化言教。　佛於世間，　所得諧偶；</div>
<div class='lg-row'>或因弟子，　或以己聽。　宜設方便，</div>
<div class='lg-row'>早屈折之；　如惡病王，　思惟除滅。</div>
<div class='lg-row'>曼今吾等，　瑕醜未現；　人未覺寤，</div>
<div class='lg-row'>簇髮重戴。　亦[口*曼]未笑，　灰塗身體；</div>
<div class='lg-row'>裸露五形，　如是禮節。　現子所為，</div>
<div class='lg-row'>不可得勝；　以其辯口，　託諸言說。</div>
<div class='lg-row'>巧便精勇，　及於無畏；　豐秋賢善，</div>
<div class='lg-row'>并與迦葉。　厥性質直，　名曰審諦；</div>
<div class='lg-row'>身體妙挺，　巍巍可畏。　所學聰疾，</div>
<div class='lg-row'>明達踰師；　視世學人，　猶如草穢。</div>
<div class='lg-row'>又自矜高，　意常求敵；　言辭臨眾，</div>
<div class='lg-row'>譬如醉客。　得至釋子，　皆沈著地；</div>
<div class='lg-row'>自居如象，　過猛師子。　吾唯一事，</div>
<div class='lg-row'>可以勝之；　偏當以此，　得伏子耳。</div>
<div class='lg-row'>若能爾時，　必得勝子；　名稱可畏，</div>
<div class='lg-row'>又增利養。　唯可請佛，　令現神變；</div>
<div class='lg-row'>子性少求，　又喜慚愧。　每勅弟子，</div>
<div class='lg-row'>不現神足；　若不現變，　則負吾等。」</div>
<div class='lg-row'>聞是皆喜，　還相歎譽；　已各罷散，</div>
<div class='lg-row'>各寓廬窟。　魔天其夜，　詣諸異學；</div>
<div class='lg-row'>欲以威神，　令意喜悅。　各各一一，</div>
<div class='lg-row'>至其廬窟；　自變形容，　如其弟子。</div>
<div class='lg-row'>自投其身，　不蘭足下；　我真實是，</div>
<div class='lg-row'>聖師弟子。　又復往至，　餘五人所；</div>
<div class='lg-row'>遍往行詣，　欺誑六人。　以其神足，</div>
<div class='lg-row'>令各愕然；　梵志歡喜，　謂必果勝。</div>
<div class='lg-row'>諸梵志等，　各各早起；　大相聚合，</div>
<div class='lg-row'>到王宮門。　詣王耳目，　明司之官；</div>
<div class='lg-row'>具各陳情，　使入啟王：　「是諸梵志，</div>
<div class='lg-row'>大婆羅門；　或所長養，　智慧宿年。</div>
<div class='lg-row'>今來詣門，　求見大王；　如天仙士，</div>
<div class='lg-row'>詣帝釋門。」　王曰：「吾聞，　是諸梵志，</div>
<div class='lg-row'>欲與佛競，　顯己功德。　嫉惡於佛，</div>
<div class='lg-row'>善德相好；　如阿須倫，　嫉月之明。」</div>
<div class='lg-row'>臣下白王：　「是等群聚，　長聲嚮嚮，</div>
<div class='lg-row'>求敵欲鬪。　猶如熊羆，　特牛虎象；</div>
<div class='lg-row'>如為師子，　見遮深谷。」　王即聽使，</div>
<div class='lg-row'>諸梵志現；　坐席承望，　敬以容禮。</div>
<div class='lg-row'>慈意瞻視，　遜辭與語：　「諸師何故？</div>
<div class='lg-row'>勞體顧意。」　諸梵志等，　各舉右手；</div>
<div class='lg-row'>同聲發聲，　啟白天王：　「智達慧人，</div>
<div class='lg-row'>應馳省王；　如天仙士，　謁現梵天。</div>
<div class='lg-row'>梵志立王，　唯以一法；　在於世間，</div>
<div class='lg-row'>詣明人事。　唯以稱量，　是法非法；</div>
<div class='lg-row'>立王者位，　如稱度量。　自昔以來，</div>
<div class='lg-row'>未曾聞見，　上世之時，　猶不如是。」</div>
<div class='lg-row'>視諸梵志，　眾善功德；　如於王國，</div>
<div class='lg-row'>受供養福。　願聽其意，　來之意故；</div>
<div class='lg-row'>今盡微願，　啟白天王：　「今欲與此，</div>
<div class='lg-row'>瞿曇沙門；　俱於王前，　捔神足力。</div>
<div class='lg-row'>願躬臨視，　大智慧者；　有大神力，</div>
<div class='lg-row'>功德勝者。　然後乃可，　諦覺了知；</div>
<div class='lg-row'>其得勝者，　王請為師。」　王良久乃，</div>
<div class='lg-row'>謂諸梵志：　「賢明競爭，　理所不安；</div>
<div class='lg-row'>金初不曾，　還與金爭。　是故賢明，</div>
<div class='lg-row'>不當爭競。」　於是梵志，　重復白王：</div>
<div class='lg-row'>「願王聽省，　某等所因；　不復開避，</div>
<div class='lg-row'>某等徑路。　於己善法，　勞勤志思；</div>
<div class='lg-row'>捨棄舊典，　所居廬窟。　又復叛棄，</div>
<div class='lg-row'>梵志先師；　突走歸趣，　瞿曇法律。</div>
<div class='lg-row'>猶如海水，　入摩竭口；　託是事理，</div>
<div class='lg-row'>及餘無數。」　以諸言辭，　切逼迫王，</div>
<div class='lg-row'>王因一視，　左右傍臣。　便以此事，</div>
<div class='lg-row'>付梨師達。　時梨師達，　遜辭謂言：</div>
<div class='lg-row'>「今說一事，　唯各善聽；　賢以善意，</div>
<div class='lg-row'>捫摸瘡痍。　以軟滑篦，　耗盡病原；</div>
<div class='lg-row'>師子虎狼，　毒害蝮虺。　值其睡眠，</div>
<div class='lg-row'>智者不覺；　佛今坐定，　入禪寂滅。</div>
<div class='lg-row'>仁等不宜，　無事覺悟；　猶如烏鵲，</div>
<div class='lg-row'>與金鳥諍。　牛跡之水，　與海捔量；</div>
<div class='lg-row'>螢火虫子，　與日光明。　田家灰堆，</div>
<div class='lg-row'>欲比須彌；　求欲與日，　力競光明。</div>
<div class='lg-row'>又欲與月，　比其盛滿；　欲與帝釋，</div>
<div class='lg-row'>共相照曜。　又請梵天，　示現神足；</div>
<div class='lg-row'>下賤之類，　若餓鬼來。　與諸上尊，</div>
<div class='lg-row'>欲捔神力；　汝等請佛，　亦復如是。</div>
<div class='lg-row'>何智達者，　當信是事？　仁等今餘，</div>
<div class='lg-row'>所有弟子，　善自防護，　於釋種子；</div>
<div class='lg-row'>如摩竭魚，　久睡眠時，　不可覺言，</div>
<div class='lg-row'>起來吞我。」　時王聽受，　梵志所啟。</div>
<div class='lg-row'>王前下期，　却後七日；　王便輕出，</div>
<div class='lg-row'>往行見佛。　具向世尊，　陳說此事：</div>
<div class='lg-row'>「我於尊法，　終無厭足；　聽受世尊，</div>
<div class='lg-row'>微妙正典。　貪眾善意，　無有斷絕；</div>
<div class='lg-row'>今諦思惟，　世尊德善。　尊無數劫，</div>
<div class='lg-row'>積行如流；　今世功德，　充滿如海。</div>
<div class='lg-row'>猶如晝夜，　興大雲雨；　新水入海，</div>
<div class='lg-row'>充盈滿實。　佛世尊之，　無量巨海；</div>
<div class='lg-row'>梵志等見，　洪滿盈溢。　便欲以手，</div>
<div class='lg-row'>接取灑棄；　灑棄巨海，　欲令枯竭。</div>
<div class='lg-row'>梵志等期，　會祇樹園；　却後七日，</div>
<div class='lg-row'>捔神足力。　其已許可，　此等所啟；</div>
<div class='lg-row'>是輩與我　已結要誓。　退忘不失，</div>
<div class='lg-row'>啟白世尊；　愚情有失，　愆重如何？」</div>
<div class='lg-row'>王體素自，　麤丁姝大；　歎佛威德，</div>
<div class='lg-row'>悚然細小。　世尊弟子，　名曰目連；</div>
<div class='lg-row'>長跪叉手，　前白佛言：　「佛天中天，</div>
<div class='lg-row'>眾聖之師；　願默寂然，　是事見付。</div>
<div class='lg-row'>薄能挫折，　此外異學；　猶金翅鳥，</div>
<div class='lg-row'>臨海諸龍。」　佛以梵音，　而告之曰：</div>
<div class='lg-row'>「斯等請吾，　吾宜往應。」　王聞佛許，</div>
<div class='lg-row'>歡喜踊躍；　因顯發聲，　說是言曰：</div>
<div class='lg-row'>「地上諸人，　及虛空中，　天龍鬼神，</div>
<div class='lg-row'>聽吾言令。　種種展轉，　必相告語；</div>
<div class='lg-row'>天上空中，　大山巨海，　相請來會，</div>
<div class='lg-row'>觀名稱德；　必來莫疑，　普世眾會。」</div>
<div class='lg-row'>於是斯會，　七日已至；　於祇樹間，</div>
<div class='lg-row'>徵瑞應現。　以眾香汁，　沐浴灌灑；</div>
<div class='lg-row'>若干色花，　遍布其地。　可見之類，</div>
<div class='lg-row'>於空中現；　諸天營從，　與諸天女。</div>
<div class='lg-row'>諸妙寶樹，　於空中現；　眾寶幡幢，</div>
<div class='lg-row'>如舌舐空。　蓋拂垂珠，　而雜種香；</div>
<div class='lg-row'>諸天瓔珞，　花鬘轉目。　眾寶積聚，</div>
<div class='lg-row'>處處顯現；　諸天名寶，　側塞空中。</div>
<div class='lg-row'>天上世間，　莫不踊躍；　故集會來，</div>
<div class='lg-row'>觀神變現。　諸天人聚，　猶如大海；</div>
<div class='lg-row'>譬如秋水，　趣於海淵。　爾時有天，</div>
<div class='lg-row'>名曰稱令；　觀諸無間，　普懷歡喜。</div>
<div class='lg-row'>從天下來，　稽首佛足；　執恭敬意，</div>
<div class='lg-row'>白世尊曰：　「我今特當，　殊異於餘；</div>
<div class='lg-row'>勤加奉事，　於佛世尊。　若有先時，</div>
<div class='lg-row'>以善施人；　彼則加報，　迎之以善。</div>
<div class='lg-row'>世尊普慈，　加於世間；　以次為之，</div>
<div class='lg-row'>眾生恃怙。　如今觀察，　佛天中天；</div>
<div class='lg-row'>出興於世，　獨為我故。　自惟我兄，</div>
<div class='lg-row'>大國之王；　己身前世，　行善惡事。</div>
<div class='lg-row'>緣是更歷，　大艱難中；　如從天上，</div>
<div class='lg-row'>墮於地獄。　割我兩臂，　乃到曲肘；</div>
<div class='lg-row'>兩脚見截，　乃至于膝。　猶如屠兒，</div>
<div class='lg-row'>屠羊之法；　解我支節，　令各解散。</div>
<div class='lg-row'>世尊爾時，　來受我師；　緣佛世尊，</div>
<div class='lg-row'>更受生命。　時佛為我，　說微妙法；</div>
<div class='lg-row'>尋還建立，　阿那含證。　我獨一己，</div>
<div class='lg-row'>能勝異學；　以神足力，　壓伏外道。</div>
<div class='lg-row'>世尊躬自，　難其弟子；　以一切智，</div>
<div class='lg-row'>或能預知。　今當承事，　小加勞苦；</div>
<div class='lg-row'>乃後來世，　以為念事。」　梵志後時，</div>
<div class='lg-row'>聞是言論；　便不敢復，　求捔神力。</div>
<div class='lg-row'>以己神足，　忽然昇虛；　斯須之間，</div>
<div class='lg-row'>到雪山中。　於深谿谷，　見其好樹；</div>
<div class='lg-row'>天香眾寶，　甚嚴微妙。　拔取大樹，</div>
<div class='lg-row'>周匝由延；　以手擎持，　猶如寶蓋。</div>
<div class='lg-row'>時一切智，　寶座之側；　時諸天人，</div>
<div class='lg-row'>以雜天繒；　挍飾寶樹，　甚可愛樂。</div>
<div class='lg-row'>於時便出，　無量光明；　譬如雲除，</div>
<div class='lg-row'>日霍然現。　紫金色炎，　白銀色光；</div>
<div class='lg-row'>其光昱昱，　普曜世間。　自然芙蓉，</div>
<div class='lg-row'>從地中現；　千葉蓮花，　天雜寶成。</div>
<div class='lg-row'>妙紺瑠璃，　以為花莖；　象牙高座，</div>
<div class='lg-row'>在蓮花上。　天金花臺，　細明珠茸；</div>
<div class='lg-row'>為佛施主，　極妙無比。　時佛徐行，</div>
<div class='lg-row'>就天寶座；　處於花上，　如梵天王。</div>
<div class='lg-row'>佛身光明，　踰倍於前；　日月明珠，</div>
<div class='lg-row'>不可為比。　奮放臂光，　照曜世間；</div>
<div class='lg-row'>一切智燈，　明輝於世。　猶如蓮花，</div>
<div class='lg-row'>塵水不著；　眾生視佛，　周匝圍繞；</div>
<div class='lg-row'>如蜂集花，　而食其精，　熟視佛面，</div>
<div class='lg-row'>而無厭足。　遣使往請，　外道諸師，</div>
<div class='lg-row'>意疑不欲，　來就眾會。　時佛告語，</div>
<div class='lg-row'>諸天人曰：　「是等不來，　至此共會。」</div>
<div class='lg-row'>於時神通，　一切聖智；　眾生緣畢，</div>
<div class='lg-row'>應得度者。　即以佛眼，　覩察十方；</div>
<div class='lg-row'>欲從生死，　廣度眾生。　地即劈裂，</div>
<div class='lg-row'>獄苦盡現；　如大張口，　欲吞世間。</div>
<div class='lg-row'>眾生恐怖，　心懷戰慄；　如船賈客，</div>
<div class='lg-row'>遭摩竭口。　時佛呼告，　大目犍連：</div>
<div class='lg-row'>「勅語眾生，　諸地獄名。　是痛如此，</div>
<div class='lg-row'>此苦如是；　犯是瑕惡，　墮是地獄。」</div>
<div class='lg-row'>目連昇虛，　奮洪聲令；　遍十八獄，</div>
<div class='lg-row'>說其罪對。　時眾生各，　識本所作；</div>
<div class='lg-row'>我應墮此，　我應生此。　一切眾生，</div>
<div class='lg-row'>心盡向佛；　餘無可怙，　唯歸三尊。</div>
<div class='lg-row'>眾生心專，　一向不動；　悚息縛束，</div>
<div class='lg-row'>爾乃現變。　於佛寶座，　四角化現；</div>
<div class='lg-row'>角有四佛，　坐寶蓮花。　因是轉變，</div>
<div class='lg-row'>無數諸佛；　坐寶蓮花，　塞滿虛空。</div>
<div class='lg-row'>諸佛光明，　照曜十方；　身或出水，</div>
<div class='lg-row'>如雲中雨。　或復變現，　水火俱出；</div>
<div class='lg-row'>滿虛空中，　化現如是。　時佛奮現，</div>
<div class='lg-row'>如是神變；　至二十八，　無結愛天。</div>
<div class='lg-row'>諸佛充滿，　三千世界；　眾生遠近，</div>
<div class='lg-row'>見佛所在。　諸佛世尊，　坐蓮花上；</div>
<div class='lg-row'>光明神德，　一切具足。　功德巍巍，</div>
<div class='lg-row'>猶如寶山；　四嚴嚴飾，　光曜於世。</div>
<div class='lg-row'>如梵天王，　花中出時；　坐蓮花上，</div>
<div class='lg-row'>威儀備悉。　唯佛世尊，　降伏魔兵；</div>
<div class='lg-row'>坐蓮花上，　德超梵天。　一切眾生，</div>
<div class='lg-row'>展轉相謂：　「劫數若干，　百千萬億，</div>
<div class='lg-row'>無央數劫，　所積聚德；　一切智藏，</div>
<div class='lg-row'>今日乃發。　猶如往古，　劫初之時；</div>
<div class='lg-row'>四生眾生，　從梵口出。　佛今所現，</div>
<div class='lg-row'>如古梵天。」　世尊口出，　無央數佛。</div>
<div class='lg-row'>自古已來，　眾生懷念；　謂此世界，</div>
<div class='lg-row'>唯有一佛。　蒙佛光明，　長養眾善；</div>
<div class='lg-row'>無央數佛，　世所恃怙。　佛之大燈，</div>
<div class='lg-row'>然於世間；　光明徹照，　三界眾生。</div>
<div class='lg-row'>世間無復，　愚癡之冥；　一切智明，</div>
<div class='lg-row'>愚癡除無。</div>
</div>
<div class="lg regular"><div class='lg-row'>紺色光明，　晃深虛空；　坐於千葉，</div>
<div class='lg-row'>寶蓮花上。　佛現福報，　滿是世界；</div>
<div class='lg-row'>猶如大海，　七寶充盈。　佛現眾會，</div>
<div class='lg-row'>皆懷善心；　即以深奧，　柔軟清淨，</div>
<div class='lg-row'>梵哀鸞音，　以種種聲，　廣為眾生，</div>
<div class='lg-row'>說微妙法：　「如是三界，　無常無堅；</div>
<div class='lg-row'>無我苦空，　滅無為安。」　佛說如是，</div>
<div class='lg-row'>深要法時；　聲遍流聞，　三千世界。</div>
<div class='lg-row'>有億眾生，　發大道意；　又餘無數，</div>
<div class='lg-row'>發緣覺乘。　復億眾生，　逮得道迹；</div>
<div class='lg-row'>諸外異學，　捨外邪見。　時佛即便，</div>
<div class='lg-row'>還捨威神；　於眾生前，　顯然昇天。</div>
<div class='lg-row'>於忉利宮，　為母說法；　以甘露藥，</div>
<div class='lg-row'>飲諸天人。　佛所以得，　勝諸梵志；</div>
<div class='lg-row'>神足變化，　威德相好。　充滿一切，</div>
<div class='lg-row'>眾生之願；　普同淨潔，　甘露法藥。</div>
<div class='lg-row'>汝今在此，　現大神變；　化度無量，</div>
<div class='lg-row'>無數眾生。　其諸天神，　逮見佛者；</div>
<div class='lg-row'>念佛恩德，　擁護世間。　其聞是者，</div>
<div class='lg-row'>增益功德；　緣是種善，　於佛福田。</div>
<div class='lg-row'>得度生死，　苦惱之對；　因入泥洹，</div>
<div class='lg-row'>安樂之城。</div>
</div></div>
<p class='juan'>佛本行經卷第四</p>
<div class='div-w'>
<p class='h1'>轉法輪品第十七</p>
<div class="lg regular" style="margin-left:0em;"><div class='lg-row'>願成懷歡喜，　悅澤樹王下；</div>
<div class='lg-row'>坐觀樹七日，　不食喜充盈。</div>
<div class='lg-row'>猶王初臨國，　巡行妙寶藏；</div>
<div class='lg-row'>佛妙藏亦爾，　先觀視諸法。</div>
<div class='lg-row'>以佛眼普視，　世間悉了見；</div>
<div class='lg-row'>覺世行入邪，　六師迷惑說。</div>
<div class='lg-row'>法微妙難解，　愚了泥洹解；</div>
<div class='lg-row'>覺第一最覺，　意欲默然寂。</div>
<div class='lg-row'>最神妙梵天，　方便見無偏；</div>
<div class='lg-row'>知佛先世誓，　發心欲來下。</div>
<div class='lg-row'>欲以善益世，　妙辭請法雨；</div>
<div class='lg-row'>被㲲明如日，　顯然降世間。</div>
<div class='lg-row'>尋來到佛前，　敬稽首佛足；</div>
<div class='lg-row'>在佛側甚明，　如風吹金樹。</div>
<div class='lg-row'>慈目視無厭，　盡敬白佛言：</div>
<div class='lg-row'>「願憶果敢誓，　施甘露於世。</div>
</div>
<div class="lg regular" style="margin-left:0em;"><div class='lg-row'>「世人如藕，　華微妙好；　或齊水敷，</div>
<div class='lg-row'>或出水上。　眾生欽仰，　佛日當出；</div>
<div class='lg-row'>蒙日心開，　猶池中華。　捨佛世尊，</div>
<div class='lg-row'>無誰能有；　從生死獄，　拔出眾生。</div>
<div class='lg-row'>猶如往古，　轉輪聖王；　濟眾生苦，</div>
<div class='lg-row'>以十善行。　已能㧌攪，　智慧海淵；</div>
<div class='lg-row'>得上神良，　甘露法藥。　欲以充滿，</div>
<div class='lg-row'>眾生疾苦；　宜開惠施，　分甘露藥。</div>
<div class='lg-row'>尊已得度，　眾苦海淵；　願以法船，</div>
<div class='lg-row'>度一切生。　猶如賈客，　沈沒海中；</div>
<div class='lg-row'>方便濟度，　如巧船師。　塵勞之疾，</div>
<div class='lg-row'>甚重弊惡；　眾生久患，　不遇良醫。</div>
<div class='lg-row'>最上醫王，　興出于世；　今宜授與，</div>
<div class='lg-row'>法神良藥。　想煙如雲，　覆蓋甚厚；</div>
<div class='lg-row'>婬火熾燒，　諸天世人。　尊已飽滿，</div>
<div class='lg-row'>宜傷眾生；　願以法水，　充飽一切。</div>
<div class='lg-row'>已能滅除，　一切愚冥；　心明智慧，</div>
<div class='lg-row'>喻如大燈。　愚冥覆蔽，　世間之眼；</div>
<div class='lg-row'>願施法燈，　照曜愚心。　尊已服飲，</div>
<div class='lg-row'>先佛口教；　言辭之江，　猶先仙人。</div>
<div class='lg-row'>願從妙口，　慈哀惠捨；　清淨言辭，</div>
<div class='lg-row'>恒水江河。　貢高慢山，　巖甚峻高；</div>
<div class='lg-row'>以慧剛杵，　碎令無餘。　願復以此，</div>
<div class='lg-row'>智慧法杵；　施與眾生，　令碎慢山。</div>
<div class='lg-row'>心性躁擾，　今已調良；　縛以審諦，</div>
<div class='lg-row'>智慧之繩。　願施世間，　清淨調意；</div>
<div class='lg-row'>智慧牢固，　索之繫縛。　慈仁之主，</div>
<div class='lg-row'>施惠慈心；　眾生久遠，　墮邪徑路。</div>
<div class='lg-row'>世間導師，　今已出興；　願導世間，</div>
<div class='lg-row'>生死曠野。　迦葉佛來，　世皆昏寐；</div>
<div class='lg-row'>沈沒迷惑，　塵勞長夜。　惟願世尊，</div>
<div class='lg-row'>宜以正法，　之大鐘鼓，　覺寤久眠。」</div>
<div class='lg-row'>世間梵尊，　受許梵天；　淨音微妙，</div>
<div class='lg-row'>當班宣法。　梵天聞之，　甚大歡喜；</div>
<div class='lg-row'>禮佛足已，　忽昇虛逝。　於是眾善，</div>
<div class='lg-row'>第一法器；　號曰世間，　功德福田。</div>
<div class='lg-row'>佛應普受，　眾生之施；　四王即來，</div>
<div class='lg-row'>奉獻四鉢。　佛即時以，　神變之力；</div>
<div class='lg-row'>左受右按，　合成一器。　於是便受，</div>
<div class='lg-row'>二賈客施；　始受五戒，　為清信士。</div>
<div class='lg-row'>因是發意，　當廣說法；　佛眼始視，</div>
<div class='lg-row'>應得度者。　阿蘭命過，　已至七日；</div>
<div class='lg-row'>見欝陀羅，　昨夜命終。　因復憶念，</div>
<div class='lg-row'>侍者五人；　欲為是等，　除長夜冥。</div>
<div class='lg-row'>行詣大城，　波羅奈界；　威儀安庠，</div>
<div class='lg-row'>猶師子步。　所作已辦，　相好甚著；</div>
<div class='lg-row'>厥雖獨行，　德如眾從。　有一達士，</div>
<div class='lg-row'>名曰尼揵；　於路逢之，　意用愕然。</div>
<div class='lg-row'>占相變夢，　逆知吉凶；　八種世典，</div>
<div class='lg-row'>名稱獨舉。　見佛德相，　審諦觀視；</div>
<div class='lg-row'>謙遜恭敬，　軟辭白佛：　「諸染著中，</div>
<div class='lg-row'>而無所著；　諸根動中，　寂無所動。</div>
<div class='lg-row'>瞻覩面相，　於情有疑；　將無智慧，</div>
<div class='lg-row'>明達具足。　熟視面相，　清徹明好；</div>
<div class='lg-row'>牽御諸根，　所為自在。　觀察儀容，</div>
<div class='lg-row'>所作事辦；　師為是誰？　願為誠告。」</div>
<div class='lg-row'>時佛告以，　清淨之聲：　「天上世間，</div>
<div class='lg-row'>吾無有師；　吾不詣師，　自然覺之。</div>
<div class='lg-row'>吾證佛滅，　卿當了之；　自稱為佛，</div>
<div class='lg-row'>已普勝邪。　如是尼揵，　應覺已覺；</div>
<div class='lg-row'>一切可勝，　都已得勝。　以是勝故，</div>
<div class='lg-row'>成一切智；　今始行詣，　波羅奈城。</div>
<div class='lg-row'>吾欲於彼，　擊大法鼓；　為世苦惱，</div>
<div class='lg-row'>建置善法。　普請令會，　法之上賓；</div>
<div class='lg-row'>獨安己身，　是不為奇。　濟拔勤勞，</div>
<div class='lg-row'>一身苦者；　廣為眾生，　而求善者；</div>
<div class='lg-row'>其人功德，　不可計量。　若以一身，</div>
<div class='lg-row'>度流上岸；　若復見人，　為水所漂；</div>
<div class='lg-row'>不發慈心，　濟水流人；　是輩不可，</div>
<div class='lg-row'>稱為道士。　若復有得，　伏藏珍寶；</div>
<div class='lg-row'>不惠濟貧，　是不可爾。　手持良藥，</div>
<div class='lg-row'>行瞻病人；　不以濟病，　齎之何益？</div>
<div class='lg-row'>若見迷人，　行失路者；　不示正路，</div>
<div class='lg-row'>不名大道。　若復見人，　為蛇所螫；</div>
<div class='lg-row'>不與其呪，　用此人為。　若自然燈，</div>
<div class='lg-row'>有所照見；　是不可以，　置恩於此。</div>
<div class='lg-row'>佛以慈善，　教化一切；　為人說法，</div>
<div class='lg-row'>不以貢高。　木中可保，　必審有火；</div>
<div class='lg-row'>空中有風，　地中有水。　如是諸佛，</div>
<div class='lg-row'>必有聖道；　道樹下得，　波羅奈說。」</div>
<div class='lg-row'>即時歎咤，　甚妙無比；　尼揵歎已，</div>
<div class='lg-row'>順道而逝。　心懷喜行，　數數顧瞻；</div>
<div class='lg-row'>慈目視佛，　而無厭足。　佛順道行，</div>
<div class='lg-row'>至波羅奈；　翔鳥所樂，　鹿野之園。</div>
<div class='lg-row'>光相晃昱，　明曜於世；　猶日天子，</div>
<div class='lg-row'>入迷惑園。　億寶意好，　邊方第三，</div>
<div class='lg-row'>第四馬氏，　第五賢居。　爾時五人，</div>
<div class='lg-row'>遙見佛來；　還共論議，　而相謂言：</div>
<div class='lg-row'>「樂義者來，　是瞿曇子；　退失本志，</div>
<div class='lg-row'>術敗不成。　不足起迎，　亦莫禮待；</div>
<div class='lg-row'>本誓已壞，　不宜恭敬。」　如是要已，</div>
<div class='lg-row'>急坐不起。　語言之頃，　佛即來至；</div>
<div class='lg-row'>忽不自覺，　違其本要。　猶如地神，</div>
<div class='lg-row'>擎持令起。　或有迎接，　攝取衣者；</div>
<div class='lg-row'>又有取鉢，　設座席者。　以如是像，</div>
<div class='lg-row'>承敬奉佛；　猶不能捨，　世俗戲言。</div>
<div class='lg-row'>佛因告曰：　「非道士宜，　佛前不宜，</div>
<div class='lg-row'>慢無恭肅。」</div>
</div></div>
</div><!-- end of div[@id='body'] -->
</body></html>