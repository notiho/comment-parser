<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛本行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />佛本行經卷第六<span class='note-inline'>(一名佛本行讚傳)</span></p><p class="byline">宋涼州沙門釋寶雲譯</p>
<div class='div-pin'><a id='mulu33' />
<p class='h1'>調達入地獄品第二十七</p>
<div class="lg regular" style="margin-left:0em;"><div class='lg-row'>佛天師世祐，　身心俱清淨；</div>
<div class='lg-row'>愍眾詣江浴，　著澡衣而立。</div>
<div class='lg-row'>爾時佛世尊，　始入清流江；</div>
<div class='lg-row'>猶如日天子，　在天華浴池。</div>
<div class='lg-row'>如祠金剛柱，　妙寶以挍飾；</div>
<div class='lg-row'>譬天刻鏤師，　眾相悉明備。</div>
<div class='lg-row'>佛世尊身形，　妙好亦如是；</div>
<div class='lg-row'>此皆宿善行，　工匠所為作。</div>
<div class='lg-row'>百福德相備，　宿善所印明；</div>
<div class='lg-row'>或如然妙指，　晃昱或如言。</div>
<div class='lg-row'>以說本善行，　佛形相如是；</div>
<div class='lg-row'>水陸空中虫，　莫不愕然觀。</div>
<div class='lg-row'>各自捨怨慊，　皆慈心相向；</div>
<div class='lg-row'>悉不相茹食，　住目於佛相。</div>
<div class='lg-row'>視之無厭足，　時佛告阿難：</div>
<div class='lg-row'>「視此眾生類，　皆共觀佛相。</div>
<div class='lg-row'>雖虫獸無慧，　不識別善惡；</div>
<div class='lg-row'>觀佛身相好，　如視鏡中照，</div>
<div class='lg-row'>已下善本種。」　阿難報佛言：</div>
<div class='lg-row'>「唯然觀調達，　燋然其身本。</div>
<div class='lg-row'>釋種子勤修，　學法能乘空；</div>
<div class='lg-row'>為王阿闍世，　所事最上師。</div>
<div class='lg-row'>受無極榮寵，　恭敬盛大器；</div>
<div class='lg-row'>不審因何故，　欲變成惡器？」</div>
<div class='lg-row'>時佛告阿難：　「廣施博學問，</div>
<div class='lg-row'>淨行勤自守，　心懷惡行者，</div>
<div class='lg-row'>是必不可保，　心惡習眾惡；</div>
<div class='lg-row'>忘失其善行，　自穢善根本。</div>
<div class='lg-row'>愚人得榮祿，　甚以自慶喜；</div>
<div class='lg-row'>但以招自殺，　猶如騾懷妊。</div>
<div class='lg-row'>其以自消盡，　眾善之根本；</div>
<div class='lg-row'>無餘一毛善，　可牽拔濟出。</div>
<div class='lg-row'>吾之愛眾生，　慈加於一切；</div>
<div class='lg-row'>投山入熾火，　救眾苦危者。</div>
<div class='lg-row'>不悋惜己身，　羅云是吾子；</div>
<div class='lg-row'>調達山堆我，　是二等慈愍。」</div>
<div class='lg-row'>不久於王舍，　惡行斗斛滿；</div>
<div class='lg-row'>調達得重病，　種種方便救。</div>
<div class='lg-row'>盡呼其弟子：　「今可致我往；</div>
<div class='lg-row'>詣摩竭國王，　是我舊親友。」</div>
<div class='lg-row'>於是諸弟子，　方便<span class='corr'>舁</span>致往；</div>
<div class='lg-row'>其輿三桄折，　墮地可膝傷。</div>
<div class='lg-row'>更易坐一輿，　輿詣王宮門；</div>
<div class='lg-row'>行道逢種種，　諸不祥徵應。</div>
<div class='lg-row'>特牛吼來迎，　角觝地且行；</div>
<div class='lg-row'>後脚跑地土，　揚塵坌辱之。</div>
<div class='lg-row'>群烏於上鳴，　猶如人語聲：</div>
<div class='lg-row'>「今汝所圖計，　終不以諧偶。」</div>
<div class='lg-row'>到門即啟王，　王命勅傍臣：</div>
<div class='lg-row'>「惡人是地分，　復來相惑耶？</div>
<div class='lg-row'>反以惡燒我，　又復還自燒；</div>
<div class='lg-row'>如雹害萬物，　已尋消化盡。</div>
<div class='lg-row'>還致罪物去，　吾等不宜見；</div>
<div class='lg-row'>此親所不用，　眾人所棄捨。</div>
<div class='lg-row'>拒逆佛世尊，　為祀吉祥天；</div>
<div class='lg-row'>若入無擇獄，　恐連曳吾等。</div>
<div class='lg-row'>其有敬重吾，　及自愛身者；</div>
<div class='lg-row'>速逐使出朝，　惡復聞見是。</div>
<div class='lg-row'>吾每嘆佛德，　從天師求願；</div>
<div class='lg-row'>誓所生之處，　莫與惡友俱。」</div>
<div class='lg-row'>侍臣勅朝師：　「速逐遣罪人。」</div>
<div class='lg-row'>調達諂意思，　為飾諸弟子：</div>
<div class='lg-row'>「如吾自思惟，　唯佛於吾親；</div>
<div class='lg-row'>能相濟厄耳，　餘無可恃者。</div>
<div class='lg-row'>速致吾詣佛，　墮者還依本；</div>
<div class='lg-row'>如墜因地起，　地故載育之。」</div>
<div class='lg-row'>諸弟子謂之：　「師誤失無限；</div>
<div class='lg-row'>懷惡意向佛，　犯種種罪過。」</div>
<div class='lg-row'>調達疑怖言：　「吾雖犯負佛；</div>
<div class='lg-row'>不犯捨惡人，　善者故不怙。」</div>
<div class='lg-row'>於是其弟子，　見師以如是；</div>
<div class='lg-row'>畏調達之故，　便速輿出去。</div>
<div class='lg-row'>震動王舍城，　眾人大集觀；</div>
<div class='lg-row'>時催逐調達，　解所懷疑結。</div>
<div class='lg-row'>見調達遭厄，　顏色甚憔悴；</div>
<div class='lg-row'>每行惡不呰，　今乃獲禍對。</div>
<div class='lg-row'>如海船欲覆，　垂入摩竭口；</div>
<div class='lg-row'>猶如大幢傾，　臨墜強于地。</div>
<div class='lg-row'>危譬屠家羊，　喻天福盡應；</div>
<div class='lg-row'>調達危如是，　垂入死門口。</div>
<div class='lg-row'>如日蓋山蔭，　漸速普覆地；</div>
<div class='lg-row'>調達惡行蔭，　追逐覆不置。</div>
<div class='lg-row'>城中諸觀人，　見其如是應；</div>
<div class='lg-row'>各各轉相謂，　若干異同群。</div>
<div class='lg-row'>痛哉視世惡，　合偶卒永離；</div>
<div class='lg-row'>何智當貢高，　於其惡生死。</div>
<div class='lg-row'>此則是由來，　變現妭怪者；</div>
<div class='lg-row'>令摩竭國王，　迷惑為逆惡。</div>
<div class='lg-row'>每乘金寶車，　光曜如天帝；</div>
<div class='lg-row'>將從狀如天，　王趣出臨觀。</div>
<div class='lg-row'>若來入宮時，　每現從空下；</div>
<div class='lg-row'>所食之御厨，　吹五百燒器。</div>
<div class='lg-row'>在阿闍世膝，　變已作嬰兒；</div>
<div class='lg-row'>現戲吮王唾，　王意終不厭。</div>
<div class='lg-row'>王每常敬待，　謂之勝於佛；</div>
<div class='lg-row'>遊逐不停門，　一何可憐傷。</div>
<div class='lg-row'>此今意退沒，　懷苦惑無智；</div>
<div class='lg-row'>欲往見世尊，　悔己過向佛。</div>
<div class='lg-row'>今甚懷惱熱，　躁擾自投擲；</div>
<div class='lg-row'>不久於阿鼻，　當受諸苦痛。</div>
<div class='lg-row'>或言情性惡，　或言用貴為；</div>
<div class='lg-row'>不見佛受法，　及於賢聖眾。</div>
<div class='lg-row'>不自護己身，　亦不護餘人；</div>
<div class='lg-row'>學不慮今世，　亦不顧後世。</div>
<div class='lg-row'>咄榮祿甚苦，　咄多求亦苦；</div>
<div class='lg-row'>凡未見諦者，　無一可恃怙。</div>
<div class='lg-row'>愚癡甚垢惡，　覆蔽一切眼；</div>
<div class='lg-row'>愛著大苦痛，　普誑惑世間。</div>
<div class='lg-row'>以虛遘向王，　懷慊燒壞人；</div>
<div class='lg-row'>嫉佞侵損他，　惡如閻羅王。</div>
<div class='lg-row'>宿對便來至，　以力強牽曳；</div>
<div class='lg-row'>王不遣人助，　亦無來救者。</div>
<div class='lg-row'>如為稱悅人，　不慮已後時；</div>
<div class='lg-row'>舉價廣輕用，　財債皆滋倍。</div>
<div class='lg-row'>債主急迫切，　諸共衣費者；</div>
<div class='lg-row'>皆馳棄藏避，　今停當獨償。</div>
<div class='lg-row'>於是甚勞苦，　致到舍衛城；</div>
<div class='lg-row'>舍衛城中人，　集會觀調達。</div>
<div class='lg-row'>男女諸大小，　空舍皆馳走；</div>
<div class='lg-row'>大聚無央數，　隨逐調達行。</div>
<div class='lg-row'>人展轉相謂：　「弊怨重地上，</div>
<div class='lg-row'>每施惡於佛；　強顏而無慚，</div>
<div class='lg-row'>云何欲見佛？」　中有覆面者，</div>
<div class='lg-row'>損耗之積聚，　是不宜觀見。</div>
<div class='lg-row'>有甚驚悚者，　或悲憐傷之；</div>
<div class='lg-row'>或悲嘆墮泣，　或有默立視。</div>
<div class='lg-row'>或有稱嘆佛，　慈心之功德；</div>
<div class='lg-row'>故能含容受，　如是毒惡物。</div>
<div class='lg-row'>其弟子勞疲，　小住頓息曰：</div>
<div class='lg-row'>「是地之重擔，　奈何堪勝之。」</div>
<div class='lg-row'>適小停於地，　眾人悉圍繞；</div>
<div class='lg-row'>死應之表識，　漸漸為之現。</div>
<div class='lg-row'>斯須地震動，　響遍國界言：</div>
<div class='lg-row'>「吾不勝惡人，　如覺悟世間。」</div>
<div class='lg-row'>於是虛空中，　有大雷震動；</div>
<div class='lg-row'>又有若干種，　可畏惡音響。</div>
<div class='lg-row'>諸天告祇洹：　「惡行來在近；</div>
<div class='lg-row'>故地動聲云，　示其惡緣對，</div>
<div class='lg-row'>不勝惡行者。」　阿難前白佛：</div>
<div class='lg-row'>「云調達來至，　求欲見世尊。」</div>
<div class='lg-row'>時佛以梵音，　而告阿難曰：</div>
<div class='lg-row'>「調達罪厚重，　不能來見吾；</div>
<div class='lg-row'>假隨藍風吹，　不能令動來。</div>
<div class='lg-row'>正使龍索引，　龍絕不可動；</div>
<div class='lg-row'>佛說決定言，　調達不見吾。」</div>
<div class='lg-row'>即時戰汗出，　顏色即變惡，</div>
<div class='lg-row'>猶如金翅鳥，　欲搏食龍王；</div>
<div class='lg-row'>為死所捉持，　戰動不自止。</div>
<div class='lg-row'>見閻王使召，　怖恐無所識；</div>
<div class='lg-row'>地開如魚口，　火塞滿其中。</div>
<div class='lg-row'>張口甚可畏，　如欲吞調達；</div>
<div class='lg-row'>火炎拔如舌，　<span class='corr'>煜煜舐</span>其身。</div>
<div class='lg-row'>熱火所纏綶，　牽曳向惡趣；</div>
<div class='lg-row'>高舉其兩手，　大聲呼稱佛：</div>
<div class='lg-row'>「嗚呼天中天，　眾生所恃怙；</div>
<div class='lg-row'>每懷慈愍心，　於一切眾生。</div>
<div class='lg-row'>我愚雖過失，　仁善不改動；</div>
<div class='lg-row'>如須彌山王，　風終不能摧。</div>
<div class='lg-row'>慈愛無限量，　稱世光見照；</div>
<div class='lg-row'>若蒙尊暉暉，　冀待小停息。</div>
<div class='lg-row'>以悟三千界，　梵音見告語；</div>
<div class='lg-row'>緣是深妙聲，　得脫地獄苦。</div>
<div class='lg-row'>願得佛世尊，　著足之塵土；</div>
<div class='lg-row'>戴之於頂上，　或必有所濟。</div>
<div class='lg-row'>世尊不自來，　願遣餘弟子；</div>
<div class='lg-row'>舍利弗目連，　迦葉阿那律。</div>
<div class='lg-row'>幸趣遣此等，　唯弟賢阿難；</div>
<div class='lg-row'>骨肉族不遠，　如何便相捨。</div>
<div class='lg-row'>兄弟相惱苦，　眾僧亦復爾；</div>
<div class='lg-row'>王以下群臣，　知識及宗親。</div>
<div class='lg-row'>餘唯有惡對，　終不捨遠我；</div>
<div class='lg-row'>不得小動離，　如影隨其形。」</div>
<div class='lg-row'>人眾滿地上，　諸天塞虛空；</div>
<div class='lg-row'>皆住觀調達，　宛轉毒痛中。</div>
<div class='lg-row'>猶如兩力士，　對共捔力鬪；</div>
<div class='lg-row'>宿對之力士，　眾中擒調達。</div>
<div class='lg-row'>天人同聲喚：　「寵祿今安在；</div>
<div class='lg-row'>善惡報彰顯，　為火所牽曳。」</div>
<div class='lg-row'>時無央數人，　悚然畏惡對；</div>
<div class='lg-row'>佛尚不能救，　何況其餘者。</div>
<div class='lg-row'>稱佛屈己禮，　徹骨自歸命；</div>
<div class='lg-row'>未及說半言，　便為火所纏。</div>
<div class='lg-row'>火如瓔珞像，　遍布其身體；</div>
<div class='lg-row'>奄忽便沒去，　如餓魚所吞。</div>
<div class='lg-row'>忽至無擇獄，　於是鬼獄卒；</div>
<div class='lg-row'>頭然甚可畏，　力大身如山。</div>
<div class='lg-row'>懷毒甚瞋恚，　捷疾尋來至；</div>
<div class='lg-row'>如金鳥取龍，　共來接擎去。</div>
<div class='lg-row'>以燃熱鐵索，　反縛其兩臂；</div>
<div class='lg-row'>牽曳罵數過，　將來啟閻羅：</div>
<div class='lg-row'>「此則是世間，　凶暴弊惡物；</div>
<div class='lg-row'>懷慊嫉虛諂，　反戾逆正理。</div>
<div class='lg-row'>記惡不反覆，　不慈勤為惡；</div>
<div class='lg-row'>主求人長短，　無慚廣結怨。</div>
<div class='lg-row'>強專獨權勢，　耗亂越分理；</div>
<div class='lg-row'>是法言非法，　非法言是法。</div>
<div class='lg-row'>寂滅之川谷，　慧寶體充滿；</div>
<div class='lg-row'>佛之須彌山，　斯放石欲壞。</div>
<div class='lg-row'>定意清淨水，　賢聖眾海淵；</div>
<div class='lg-row'>本清澄且深，　此耗令擾濁。</div>
<div class='lg-row'>無辜生怨殺，　蓮花比丘尼；</div>
<div class='lg-row'>拔盡善根本，　悉令無有餘。</div>
<div class='lg-row'>冥如野雲霧，　眾善日損縮；</div>
<div class='lg-row'>喻之月垂竟，　消轉盡晦闇。</div>
<div class='lg-row'>積罪地所吞，　今至惡對口；</div>
<div class='lg-row'>王宜處其罪，　罪重叵散放。」</div>
<div class='lg-row'>王聞其所啟，　求處當以法；</div>
<div class='lg-row'>盡恚呵折之，　與決了言教：</div>
<div class='lg-row'>「咄爾族姓貴，　乃為下賤事；</div>
<div class='lg-row'>甘蔗王苗裔，　汝唐喪失之。</div>
<div class='lg-row'>汝為狂迷耶，　乃作是大過；</div>
<div class='lg-row'>垂飲翻甘露，　自吞其害毒。</div>
<div class='lg-row'>為是反戾事，　欲嚙吾杖乎？</div>
<div class='lg-row'>欲吞天帝杵？　欲手持空耶？</div>
<div class='lg-row'>汝為欲縛束，　躁動性散風；</div>
<div class='lg-row'>將欲為是事，　故極意造惡。</div>
<div class='lg-row'>汝欲以手掌，　障蔽佛日光；</div>
<div class='lg-row'>復欲以一指，　舉佛之須彌。</div>
<div class='lg-row'>汝欲飲大海，　令竭無有餘；</div>
<div class='lg-row'>事至自牢強。」　語已呼獄卒，</div>
<div class='lg-row'>便為所可作，　鬼卒大叫呼；</div>
<div class='lg-row'>罪人皆大驚，　展轉自謂言：</div>
<div class='lg-row'>「行惡者今至，　緣是惡物故；</div>
<div class='lg-row'>當益加我等，　若干種苦毒。」</div>
<div class='lg-row'>都來趣會此，　共毒治惡物；</div>
<div class='lg-row'>剝皮臼擣磨，　生膾而殺之，</div>
<div class='lg-row'>消散其身體。　鬼卒如所說，</div>
<div class='lg-row'>毒治令備悉，　逼見諸苦痛。</div>
<div class='lg-row'>獄鬼以燒然，　鐵括強括口；</div>
<div class='lg-row'>洋銅灌其咽，　次噉燒鐵丸。</div>
<div class='lg-row'>都合諸地獄，　其中處楚毒；</div>
<div class='lg-row'>就於無擇中，　加害於調達。</div>
<div class='lg-row'>無擇獄燒治，　與罪人俱受；</div>
<div class='lg-row'>調達私罪對，　響響競來現。</div>
<div class='lg-row'>大有金剛山，　炎出甚熱熾；</div>
<div class='lg-row'>墮調達頭上，　令身碎如塵。</div>
<div class='lg-row'>山如有識瞋，　恒自起自墮；</div>
<div class='lg-row'>聲似唱和言，　深策碎其骨。</div>
<div class='lg-row'>罪人聞是聲，　皆恐怖驚張；</div>
<div class='lg-row'>奔波星散走，　無地可匿藏。</div>
<div class='lg-row'>覆眼面拍地，　大呼相謂言：</div>
<div class='lg-row'>「行惡一何劇，　令俱受毒痛。</div>
<div class='lg-row'>惡者今來到，　負重劇殃對；</div>
<div class='lg-row'>以是惡物故，　益我等痛怖。」</div>
<div class='lg-row'>調達毒痛狂，　謂諸罪人言：</div>
<div class='lg-row'>「毒痛普爾也，　於我獨劇乎？」</div>
<div class='lg-row'>獄中諸守鬼，　答罵調達言：</div>
<div class='lg-row'>「且聽弊惡物，　於短逆暴物。</div>
<div class='lg-row'>一切智藥光，　法寶慧眾多；</div>
<div class='lg-row'>佛十八巖谷，　慈悲之淵池。</div>
<div class='lg-row'>佛山妙如是，　汝以山堆之；</div>
<div class='lg-row'>以是殃罪故，　諸山雨汝上。」</div>
<div class='lg-row'>自然金剛山，　雨調達頭首；</div>
<div class='lg-row'>山巖<span class='corr'>火</span>燋杵，　淋雨無斷絕。</div>
<div class='lg-row'>鍛其身碎末，　尋還生如故；</div>
<div class='lg-row'>於是復叫呼，　驚動地獄中。</div>
<div class='lg-row'>石象有百足，　譬一由延山，</div>
<div class='lg-row'>黑如冥霧雲，　疾踰劫盡風，</div>
<div class='lg-row'>鳴吼如雷震；　調達見驚怖，</div>
<div class='lg-row'>失聲大叫呼，　便說是言曰：</div>
<div class='lg-row'>「汝等何惡劇，　以象相逼迫；</div>
<div class='lg-row'>來欲相怖死，　今來相踐蹈。」</div>
<div class='lg-row'>獄鬼問之曰：　「識踐汝者不？</div>
<div class='lg-row'>汝以象恐怖，　故罪象踐汝。」</div>
<div class='lg-row'>斯須復更有，　地獄鐵身鬼；</div>
<div class='lg-row'>形狀大如山，　各負然鐵杵。</div>
<div class='lg-row'>譬方一由延，　來至調達所；</div>
<div class='lg-row'>舉五百鐵杵，　次下調達上。</div>
<div class='lg-row'>㨶碎調達身，　猶如小蟻虫；</div>
<div class='lg-row'>獄鬼恚罵曰：　「是罪何足言？</div>
<div class='lg-row'>汝碎得道人，　蓮華女之首；</div>
<div class='lg-row'>坐犯是罪殃，　杵今舂汝頭。」</div>
<div class='lg-row'>復有然鐵車，　然炭以牛駕；</div>
<div class='lg-row'>臂脚各繫車，　分以為兩分。</div>
<div class='lg-row'>打車各自去，　分裂調達身；</div>
<div class='lg-row'>車各分其身，　毒痛不可言。</div>
<div class='lg-row'>獄鬼復罵曰：　「今始車裂汝，</div>
<div class='lg-row'>分以為兩分，　甫當裂汝身。</div>
<div class='lg-row'>八十六千萬，　汝坐誹聖眾；</div>
<div class='lg-row'>別以此兩部，　故今裂汝身。」</div>
<div class='lg-row'>調達叫聲徹，　紅華獄如嚮；</div>
<div class='lg-row'>瞿和離識聲，　尋便罵詈言：</div>
<div class='lg-row'>「寧遭熾火燒，　若利劍中毒；</div>
<div class='lg-row'>惡賊虺蟒蛇，　莫遇惡邪友。</div>
<div class='lg-row'>施方便求助，　可脫斯諸禍；</div>
<div class='lg-row'>惡友無方便，　致止宿地獄。」</div>
<div class='lg-row'>以遭獄守鬼，　無逮解脫路；</div>
<div class='lg-row'>四種之方便，　其術不復行。</div>
</div>
<div class="lg regular"><div class='lg-row'>捐名稱譬，　如日竭水；　消眾善行，</div>
<div class='lg-row'>如火焚野。　傷智慧明，　猶花遇霜；</div>
<div class='lg-row'>穢壞禁戒，　淨意之香。</div>
</div>
<div class="lg regular" style="margin-left:0em;"><div class='lg-row'>障蔽心之明，　猶月如遭蝕；</div>
<div class='lg-row'>調達以友根，　於我為毒怨。</div>
<div class='lg-row'>獄卒加毒治，　甚痛大叫呼；</div>
<div class='lg-row'>調達識聲聞，　瞿和離聲耶？</div>
<div class='lg-row'>鬼卒逆罵曰：　「地獄之火燼，</div>
<div class='lg-row'>入他罪科中；　何須復問為？</div>
<div class='lg-row'>緣汝惡友行，　強致紺花獄；</div>
<div class='lg-row'>以邪反逆道，　墮塹受艱難。</div>
<div class='lg-row'>汝為惡船師，　將導入洄澓；</div>
<div class='lg-row'>長終始迴旋，　永不知出路。」</div>
<div class='lg-row'>調達懷痛曰：　「瞿和離已至，</div>
<div class='lg-row'>我餘諸親友，　皆到地獄耶？</div>
<div class='lg-row'>弊友一何劇，　導我至惡道；</div>
<div class='lg-row'>以皆執隨我，　來止宿地獄。」</div>
<div class='lg-row'>佛弟子目連，　神足得自在；</div>
<div class='lg-row'>慈愍三惡道，　行因見調達。</div>
<div class='lg-row'>見王阿闍世，　王稽首敬禮，</div>
<div class='lg-row'>尊目犍連足，　已便問之曰：</div>
<div class='lg-row'>「承王惡道觀，　唯師願說之；</div>
<div class='lg-row'>頗見惡調達，　受苦痛何類？」</div>
<div class='lg-row'>目連答王言：　「調達之所受，</div>
<div class='lg-row'>苦痛甚兼備，　難可倉卒陳。</div>
<div class='lg-row'>有八大地獄，　獄有十六城；</div>
<div class='lg-row'>百二十八獄，　合此諸楚痛。</div>
<div class='lg-row'>獨一阿鼻痛，　喻此諸獄苦；</div>
<div class='lg-row'>苦無須臾安，　故名無擇獄。</div>
<div class='lg-row'>受苦甚弊惡，　毒痛重餘者；</div>
<div class='lg-row'>又償私別罪，　終無休息時。</div>
<div class='lg-row'>十六盛火炎，　纏繞其身體；</div>
<div class='lg-row'>為諸苦痛箭，　所射之准的。」</div>
<div class='lg-row'>如爾時閻王，　具責數調達；</div>
<div class='lg-row'>獄卒重罵詈，　悉以向王說。</div>
<div class='lg-row'>王聞心悚然，　舉體衣毛竪；</div>
<div class='lg-row'>驚意向目連，　叉手而傾屈。</div>
<div class='lg-row'>王心即時萎，　如花如獄火；</div>
<div class='lg-row'>目淚交其面，　譬芙蓉得雨。</div>
<div class='lg-row'>懷恐怖且悲，　向於目犍連；</div>
<div class='lg-row'>自責己由來，　所作之不善。</div>
<div class='lg-row'>咄心可知慚，　免難遠惡友；</div>
<div class='lg-row'>今悔策千萬，　如策進良馬。</div>
<div class='lg-row'>意譬如麻油，　值香則便香；</div>
<div class='lg-row'>得臭則受臭，　汝心亦復然。</div>
<div class='lg-row'>目連告王曰：　「覺悔最第一；</div>
<div class='lg-row'>悔責病津液，　佛良醫能愈。」</div>
<div class='lg-row'>王聞其告教，　甚怖畏地獄；</div>
<div class='lg-row'>唯恃賴於佛，　如病歸良醫。</div>
<div class='lg-row'>勅立寶樓觀，　挍以眾琦妙；</div>
<div class='lg-row'>如天善法殿，　四寶為欄楯。</div>
<div class='lg-row'>四方寶梯陛，　四方四浴池；</div>
<div class='lg-row'>以四寶為花，　種種微妙好。</div>
<div class='lg-row'>於上飾寶樹，　諸王盡技巧；</div>
<div class='lg-row'>法忉利釋宮，　如天晝度樹。</div>
<div class='lg-row'>於下設高座，　如忉利天帝；</div>
<div class='lg-row'>右晝度樹下，　釋之大御座。</div>
<div class='lg-row'>王請佛至宮，　佛出如日現；</div>
<div class='lg-row'>奮千妙光明，　王躬自出迎。</div>
<div class='lg-row'>四寶幢蓋幡，　花香眾[仁-二+(敲-高)]樂；</div>
<div class='lg-row'>種種奇妙珍，　敬意奉迎佛。</div>
<div class='lg-row'>即時普震擊，　二十億眾鼓；</div>
<div class='lg-row'>天人普散花，　如雨遍覆地。</div>
<div class='lg-row'>佛即時來至，　上殿坐高座；</div>
<div class='lg-row'>猶如梵天音，　處第一梵宮。</div>
<div class='lg-row'>王無量敬意，　形容甚微妙；</div>
<div class='lg-row'>猶如日宮殿，　處在須彌側。</div>
<div class='lg-row'>手執金澡瓶，　以手灌佛手；</div>
<div class='lg-row'>如來敷藕花，　相輪皎然明。</div>
<div class='lg-row'>王手奉餚饌，　百味甘飯食；</div>
<div class='lg-row'>其香潔清淨，　如天善施食。</div>
<div class='lg-row'>佛與諸弟子，　飯食已畢訖；</div>
<div class='lg-row'>澡漱手滌鉢，　清淨如佛意。</div>
<div class='lg-row'>樓觀殿高顯，　人眾億無數；</div>
<div class='lg-row'>如諸天觀佛，　於晝度樹宮。</div>
<div class='lg-row'>天帝懷愁慘，　與諸天俱來；</div>
<div class='lg-row'>自觀當降神，　受形於驢胎。</div>
<div class='lg-row'>王懷慘猶如，　諦見地獄苦；</div>
<div class='lg-row'>摩竭大國王，　與諸婇女俱。</div>
<div class='lg-row'>服飾甚綺麗，　晃煜如雲電；</div>
<div class='lg-row'>翼從王而來，　敬意稽首佛。</div>
<div class='lg-row'>或持雜寶花，　或持金銀花；</div>
<div class='lg-row'>金粟或銀粟，　種種雜珍寶。</div>
<div class='lg-row'>又復有諸女，　手執金銀器；</div>
<div class='lg-row'>皆盛滿澤香，　及吉祥寶瓶。</div>
<div class='lg-row'>以雜名香汁，　灑地令掩塵；</div>
<div class='lg-row'>若干雜色花，　散普遍覆地。</div>
<div class='lg-row'>以諸名衣服，　雜寶之瓔珞；</div>
<div class='lg-row'>皆脫以惠施，　地成大積聚。</div>
<div class='lg-row'>王與大眾人，　身投於佛前：</div>
<div class='lg-row'>「佛慈護眾生，　願垂覆惡類。」</div>
<div class='lg-row'>佛見諸天人，　心皆懷悚然；</div>
<div class='lg-row'>大眾數億千，　皆願欲得度。</div>
<div class='lg-row'>即時為之說，　微妙深法要；</div>
<div class='lg-row'>四諦之甘露，　解脫決定法。</div>
<div class='lg-row'>有六億眾生，　解諦見道跡；</div>
<div class='lg-row'>餘無數眾生，　皆發大道意。</div>
</div></div>
<div class='div-pin'><a id='mulu34' />
<p class='h1'>佛本行經現乳哺品第二十八</p>
<div class="lg regular" style="margin-left:0em;"><div class='lg-row'>佛以入無為，　滅身諸苦痛；</div>
<div class='lg-row'>與無著弟子，　出妙維耶離。</div>
<div class='lg-row'>行歷諸村落，　安詳以次第；</div>
<div class='lg-row'>覺悟眾生類，　令植善德本。</div>
<div class='lg-row'>為無數眾生，　顯露宿善行；</div>
<div class='lg-row'>度脫無央數，　令服甘露味。</div>
<div class='lg-row'>次至成有城，　力士所生土；</div>
<div class='lg-row'>與諸弟子俱，　止宿其土界。</div>
<div class='lg-row'>去彼土不遠，　拘夷那竭城；</div>
<div class='lg-row'>城門中有山，　五百力士集。</div>
<div class='lg-row'>還共論議言：　「是山妨城門，</div>
<div class='lg-row'>共合力舉徙，　顯我等盛力。</div>
<div class='lg-row'>後世流名稱，　馳周遍四方；</div>
<div class='lg-row'>精勤力備具，　無有斷絕時。」</div>
<div class='lg-row'>議已便共出，　將象青牛馬；</div>
<div class='lg-row'><span class='corr'>拖</span>材木繩索，　共行詣山下。</div>
<div class='lg-row'>設若干方便，　繫山於畜頸；</div>
<div class='lg-row'>各手引繩索，　以材木捩撮。</div>
<div class='lg-row'>皆共舉聲嚾，　同一時出力；</div>
<div class='lg-row'>大聲震一國，　不能動搖山。</div>
<div class='lg-row'>佛將弟子眾，　行次至其所；</div>
<div class='lg-row'>諸力士見佛，　金色之光明。</div>
<div class='lg-row'>霍如千日出，　妙相三十二；</div>
<div class='lg-row'>見佛懷喜踊，　捨山往行詣。</div>
<div class='lg-row'>敬意禮佛足，　右遶三匝已；</div>
<div class='lg-row'>佛因問之曰：　「諸壯士何故？</div>
<div class='lg-row'>聚會在此也。」　同共白佛言：</div>
<div class='lg-row'>「我等生土地，　種類號力士，</div>
<div class='lg-row'>是山妨城門，　吾等共集議。</div>
<div class='lg-row'>欲移徙是山，　令城門道平，</div>
<div class='lg-row'>流名於後世，　顯示力士力。</div>
<div class='lg-row'>故牽致象畜，　及自竭其力，</div>
<div class='lg-row'>盡大方便勢，　山永不可動。」</div>
<div class='lg-row'>佛與大眾俱，　行往詣其下。</div>
<div class='lg-row'>撿攝其衣服，　以左手舉山；</div>
<div class='lg-row'>置於右手中，　便挑擲虛空。</div>
<div class='lg-row'>乃上至梵天，　山中聲出言：</div>
<div class='lg-row'>「世間皆無常，　諸法皆無我，</div>
<div class='lg-row'>唯無為滅苦。」　山從上來下，</div>
<div class='lg-row'>還住佛右掌，　佛以口氣吹，</div>
<div class='lg-row'>皆令碎為塵，　又還收合聚；</div>
<div class='lg-row'>還復如本山，　徙之著餘方。</div>
<div class='lg-row'>於是諸力士，　見世尊大士；</div>
<div class='lg-row'>心喜踊無量，　舉身毛衣竪。</div>
<div class='lg-row'>加敬意於佛，　皆前禮佛足；</div>
<div class='lg-row'>長跪叉手言：　「唯然天中天！</div>
<div class='lg-row'>向者所用力，　為是乳哺力？</div>
<div class='lg-row'>是神足力者？　是道定力乎？」</div>
<div class='lg-row'>佛告諸壯士，　諦聽受所言：</div>
<div class='lg-row'>「吾左手取山，　置於右手中；</div>
<div class='lg-row'>擲虛空中者，　是吾乳哺力。</div>
<div class='lg-row'>乃上至梵天，　山中有聲出：</div>
<div class='lg-row'>『一切世無常，　一切皆無我，</div>
<div class='lg-row'>獨無為滅苦。』」　又重叉手白：</div>
<div class='lg-row'>「唯願天中天，　勞神重敷演；</div>
<div class='lg-row'>父母乳哺力，　暢達其限量。」</div>
<div class='lg-row'>告諸力士曰：　「汝等必欲聞，</div>
<div class='lg-row'>佛乳哺力耶？」　對曰：「唯願聞，</div>
<div class='lg-row'>世尊乳哺力。」　佛言：「樂者聽，</div>
<div class='lg-row'>十凡牛之力，　等一青牛力；</div>
<div class='lg-row'>十青牛之力，　等一犛牛力；</div>
<div class='lg-row'>十犛牛之力，　等獨角牛力；</div>
<div class='lg-row'>十獨角牛力，　等一凡象力；</div>
<div class='lg-row'>十凡象之力，　等一數生象；</div>
<div class='lg-row'>十數生象力，　等一左象力；</div>
<div class='lg-row'>十左象之力，　等一音象力；</div>
<div class='lg-row'>如十音象力，　等大德象力；</div>
<div class='lg-row'>十大德象力，　等一杵牙象；</div>
<div class='lg-row'>十杵牙象力，　等一龍象力；</div>
<div class='lg-row'>如十龍象力，　等廣肩力士；</div>
<div class='lg-row'>十廣肩力士，　等一天節力；</div>
<div class='lg-row'>十天節力士，　等一士乘天；</div>
<div class='lg-row'>士三百二十，　等佛一指節，</div>
<div class='lg-row'>父母乳哺力。　佛之乳哺力，</div>
<div class='lg-row'>其喻狀如是。　已過去諸佛，</div>
<div class='lg-row'>及諸當來佛，　如吾今現在，</div>
<div class='lg-row'>一切皆平等。　等音聲等稱，</div>
<div class='lg-row'>等量等相好，　等福等報應，</div>
<div class='lg-row'>等覺等智慧，　等戒等定意；</div>
<div class='lg-row'>唯二事不等，　形體及壽命。」</div>
<div class='lg-row'>爾時諸力士，　稽首禮佛足；</div>
<div class='lg-row'>叉手白佛言：　「今已見世尊，</div>
<div class='lg-row'>父母乳哺力。　願垂愍勞神，</div>
<div class='lg-row'>頒宣敷演說，　佛功德福力。」</div>
<div class='lg-row'>佛告諸力士：　「樂聞者諦聽。」</div>
<div class='lg-row'>「唯然樂欲聞。」　佛告諸力士：</div>
<div class='lg-row'>「普一閻浮提，　眾生福德力；</div>
<div class='lg-row'>以比一方城，　力轉輪聖王。</div>
<div class='lg-row'>善本福德力，　百倍及千倍，</div>
<div class='lg-row'>萬倍巨億倍，　不得相比喻。</div>
<div class='lg-row'>二方轉輪王，　三方轉輪王，</div>
<div class='lg-row'>四方轉輪王；　一方鐵輪現，</div>
<div class='lg-row'>二方銅輪現，　三方銀輪現，</div>
<div class='lg-row'>四方金輪現；　輪具有千輻，</div>
<div class='lg-row'>七寶雜錯廁，　照然明如日。</div>
<div class='lg-row'>二方福祐力，　喻所倍如前；</div>
<div class='lg-row'>三方王福力，　亦喻其所領；</div>
<div class='lg-row'>四方王福力，　喻所領眾生。</div>
<div class='lg-row'>眾生福德力，　百倍千萬倍；</div>
<div class='lg-row'>計其功德力，　終不可為喻。</div>
<div class='lg-row'>假令四方域，　一切眾生類；</div>
<div class='lg-row'>皆為轉輪王，　合此福德力。</div>
<div class='lg-row'>以比四天王，　所有功德力；</div>
<div class='lg-row'>百千巨億萬，　終不得為喻。</div>
<div class='lg-row'>普四王天人，　皆為四天王；</div>
<div class='lg-row'>以比天帝釋，　所有福德力，</div>
<div class='lg-row'>百千萬巨億，　不得為譬喻。</div>
<div class='lg-row'>忉利諸天人，　德如天帝釋；</div>
<div class='lg-row'>不比焰天王，　所有功德力；</div>
<div class='lg-row'>百千萬巨億，　不可相比喻。</div>
<div class='lg-row'>假令焰天人，　如焰天王福；</div>
<div class='lg-row'>不比家天王，　所有福德力。</div>
<div class='lg-row'>令兜術天人，　德如其王力；</div>
<div class='lg-row'>不比樂化天，　王之功德力。</div>
<div class='lg-row'>使樂化天人，　德如樂化王；</div>
<div class='lg-row'>不比化應聲，　天王福德力。</div>
<div class='lg-row'>化應聲天人，　德力如天王；</div>
<div class='lg-row'>不比第一梵，　所有功德力。</div>
<div class='lg-row'>假令諸梵天，　如第一梵力；</div>
<div class='lg-row'>不及大梵天，　所有福德力，</div>
<div class='lg-row'>百千萬巨億，　不得為譬喻。</div>
<div class='lg-row'>假令大梵王，　無數不可計；</div>
<div class='lg-row'>不比一緣覺，　所有功德力，</div>
<div class='lg-row'>百千萬巨億，　不髣髴為喻。</div>
<div class='lg-row'>三千大千界，　所有眾生類，</div>
<div class='lg-row'>德力如緣覺；　不比一菩薩，</div>
<div class='lg-row'>所有福德力。　十方眾生類，</div>
<div class='lg-row'>皆使為菩薩，　福德力具足；</div>
<div class='lg-row'>不得佛一相，　所有功德力，</div>
<div class='lg-row'>百千萬億億，　不可以為喻。</div>
<div class='lg-row'>其過去諸佛，　及甫當來者；</div>
<div class='lg-row'>又吾今現在，　德力皆平等。</div>
<div class='lg-row'>等音等稱量，　等相等福德；</div>
<div class='lg-row'>等諸報應法，　唯形壽不等。」</div>
<div class='lg-row'>時諸力士等，　稽首禮佛足；</div>
<div class='lg-row'>長跪叉手言：</div>
</div>
<div class="lg regular" style="margin-left:1em;"><div class='lg-row'>「唯然天中天，　已見乳哺力；</div>
<div class='lg-row'>具聞福德力；　唯願重聞聽，</div>
<div class='lg-row'>佛之智慧力。」</div>
</div>
<div class="lg regular"><div class='lg-row'>佛告諸力士：　「樂者靜心聽；</div>
<div class='lg-row'>今當具暢說，　佛之智慧力。</div>
<div class='lg-row'>此閻浮提地，　廣七千由延，</div>
<div class='lg-row'>地形有三角。　西方瞿耶尼，</div>
<div class='lg-row'>廣八千由延，　其地形方正。</div>
<div class='lg-row'>東方弗于逮，　廣九千由延，</div>
<div class='lg-row'>地形如月減。　北方欝單越，</div>
<div class='lg-row'>廣縱萬由延，　地形如月滿。</div>
<div class='lg-row'>其此四方域，　諸生草樹木；</div>
<div class='lg-row'>盡以用作筆；　大海所有水，</div>
<div class='lg-row'>深廣長三百，　三十六萬里；</div>
<div class='lg-row'>以水和書墨，　須彌山入地，</div>
<div class='lg-row'>下至金剛際，　亦復有三百，</div>
<div class='lg-row'>三十六萬里；　齊水以上現，</div>
<div class='lg-row'>亦復有三百，　三十六萬里；</div>
<div class='lg-row'>四方四寶成，　北方以黃金，</div>
<div class='lg-row'>東方以白銀，　南方紺琉璃，</div>
<div class='lg-row'>西方以水精，　猶如須彌山，</div>
<div class='lg-row'>皆使為素帛，　書盡樹木筆，</div>
<div class='lg-row'>盡竭諸海水，　遍書此素帛，</div>
<div class='lg-row'>不盡一弟子，　舍利弗智慧。</div>
<div class='lg-row'>日月明所照，　如是千國土，</div>
<div class='lg-row'>千日及千月，　千四方土域；</div>
<div class='lg-row'>千東西南北，　千須彌山王，</div>
<div class='lg-row'>及千四天王，　千忉利帝天，</div>
<div class='lg-row'>千兜率天王，　千諸炎天王，</div>
<div class='lg-row'>千樂化天王，　千化自在天，</div>
<div class='lg-row'>及千諸天王，　是名千世界。</div>
<div class='lg-row'>如是千世界，　是名曰小千；</div>
<div class='lg-row'>千千小千界，　名第二中千。</div>
<div class='lg-row'>如第二中千，　其數滿千千；</div>
<div class='lg-row'>以是故名曰，　三千大千界。</div>
<div class='lg-row'>假令此三千，　大千千世界；</div>
<div class='lg-row'>所有眾生類，　慧如舍利弗。</div>
<div class='lg-row'>以比佛智慧，　百倍及千倍，</div>
<div class='lg-row'>萬萬巨億倍；　無可計為喻，</div>
<div class='lg-row'>佛慧力如是。</div>
</div>
<div class="lg regular" style="margin-left:0em;"><div class='lg-row'>「已過去諸佛，　及甫當興者；</div>
<div class='lg-row'>如吾今現在，　一切皆平等。</div>
<div class='lg-row'>等音等稱量，　等德等相好，</div>
<div class='lg-row'>及等諸報應。」　爾時諸力士，</div>
<div class='lg-row'>重稽首佛足，　叉手白佛言：</div>
<div class='lg-row'>「唯然天中天，　已見乳哺力，</div>
<div class='lg-row'>聞功德慧力；　唯願垂解說，</div>
<div class='lg-row'>佛神足之力。」　佛告諸力士：</div>
<div class='lg-row'>「樂聞者靜聽。」　「唯然願聽受。」</div>
<div class='lg-row'>佛謂諸壯士：　「昔有穀勇貴，</div>
<div class='lg-row'>人民皆飢餓，　諸弟子乞求，</div>
<div class='lg-row'>不能自存活，　坐禪意不定，</div>
<div class='lg-row'>不能遵修善。　時弟子目連，</div>
<div class='lg-row'>便來詣吾所，　稽首佛足已，</div>
<div class='lg-row'>却於一面坐，　叉手白佛言：</div>
<div class='lg-row'>『憶昔從佛聞，　是地皆可食。</div>
<div class='lg-row'>眾生薄福故，　地肥下沈入；</div>
<div class='lg-row'>礫石沙鹹出，　如我今諦知。</div>
<div class='lg-row'>地肥故在下，　眾生可憐愍；</div>
<div class='lg-row'>今欲取此地，　反上以著下，</div>
<div class='lg-row'>反下以著上。』　吾時呵目連：</div>
<div class='lg-row'>『莫勞動為此，　是眾生前世，</div>
<div class='lg-row'>不修眾善本；　無有是功德；</div>
<div class='lg-row'>應食此地肥。』　弟子目揵連，</div>
<div class='lg-row'>能以左手舉，　三千世界地；</div>
<div class='lg-row'>置於右掌中，　擎著他世界。</div>
<div class='lg-row'>一切眾生類，　無有覺知者，</div>
<div class='lg-row'>亦不懷恐怖。　如是三千土，</div>
<div class='lg-row'>大千之世界，　此三千世界，</div>
<div class='lg-row'>滿中眾生類，　神力如目連；</div>
<div class='lg-row'>比佛身神力，　百千萬巨億，</div>
<div class='lg-row'>終不得相喻。　使十方眾生，</div>
<div class='lg-row'>神力如緣覺，　諸弟子神力，</div>
<div class='lg-row'>并佛身神力；　以比佛意力，</div>
<div class='lg-row'>百千萬億倍，　無量不可計；</div>
<div class='lg-row'>終不得為喻。」　爾時諸力士，</div>
<div class='lg-row'>稽首禮佛足，　叉手白佛言：</div>
<div class='lg-row'>「唯然天中天，　已見乳哺力，</div>
<div class='lg-row'>福慧神足力，　唯說定意力，</div>
<div class='lg-row'>解暢其境界。」　佛告諸力士：</div>
<div class='lg-row'>「樂聞者靜聽。」　「唯然當聽受。」</div>
<div class='lg-row'>佛告諸力士：　「須彌四方域，</div>
<div class='lg-row'>諸龍上昇天；　同時降暴雨，</div>
<div class='lg-row'>周遍四天下。　是四方大水，</div>
<div class='lg-row'>皆流入大海；　佛皆別識知，</div>
<div class='lg-row'>是諸雨水渧，　初墮某方域，</div>
<div class='lg-row'>某方某村落，　某家某園田；</div>
<div class='lg-row'>某樹某枝葉，　某花某果實。</div>
<div class='lg-row'>因流來入海，　此四方大域，</div>
<div class='lg-row'>一切所有水；　佛之定意力，</div>
<div class='lg-row'>悉能分別知，　諸水渧原由，</div>
<div class='lg-row'>所從來方面，　是為佛定意。</div>
<div class='lg-row'>微妙之神力，　前已過去佛，</div>
<div class='lg-row'>甫當興世者，　吾今現說法；</div>
<div class='lg-row'>一切皆平等，　等音等稱量，</div>
<div class='lg-row'>等德等相好，　等諸報應法；</div>
<div class='lg-row'>唯二事不等，　形體及壽命。</div>
<div class='lg-row'>何故二不等？　世人壽長時，</div>
<div class='lg-row'>人形體長大；　佛亦順世俗，</div>
<div class='lg-row'>壽長形體大。　末世人壽短，</div>
<div class='lg-row'>形體醜短小；　佛亦隨世俗，</div>
<div class='lg-row'>壽短形體小。　以故諸佛興，</div>
<div class='lg-row'>以二事不等。」　佛告諸力士：</div>
<div class='lg-row'>「吾已為汝等，　頒宣具解說。</div>
<div class='lg-row'>佛之乳哺力，　福德智慧力，</div>
<div class='lg-row'>神足定意力，　是所說諸力。</div>
<div class='lg-row'>當於今暮夜，　為無常大力，</div>
<div class='lg-row'>所擊壞碎滅。　如是諸人等，</div>
<div class='lg-row'>世間歸無常；　一切有形類，</div>
<div class='lg-row'>皆當歸別離。　壞散滅亡法，</div>
<div class='lg-row'>生者歸於死，　成者必當敗，</div>
<div class='lg-row'>合者有別離，　聚者當各散，</div>
<div class='lg-row'>立者必傾墮。」　佛為諸力士，</div>
<div class='lg-row'>因說要偈言：　「有為歸無常，</div>
<div class='lg-row'>興起歸盡法；　諸興衰自然，</div>
<div class='lg-row'>勤求寂滅安。　有為歸無常，</div>
<div class='lg-row'>興起歸盡法；　佛最第一尊，</div>
<div class='lg-row'>壽亦有終盡。　於是短壽命，</div>
<div class='lg-row'>如夢忽便過；　自縱不勤學，</div>
<div class='lg-row'>是愚可愍傷。　譬如山水峻，</div>
<div class='lg-row'>速往終不返；　人命亦如是，</div>
<div class='lg-row'>逝者不復還。　如弓之遣箭，</div>
<div class='lg-row'>已逝不中返；　人命猶如此，</div>
<div class='lg-row'>去者不復還。　眾苦苦起原，</div>
<div class='lg-row'>當勤求滅苦；　覺八賢聖路，</div>
<div class='lg-row'>致吉服甘露。」　時佛說是已，</div>
<div class='lg-row'>三千大千界，　地六返震動；</div>
<div class='lg-row'>無數兆姟天，　忽捨其宮殿，</div>
<div class='lg-row'>測塞虛空中；　雨諸天華香，</div>
<div class='lg-row'>末金銀栴檀；　諸天鼓妓樂，</div>
<div class='lg-row'>梵天禮佛足，　叉手於佛前，</div>
<div class='lg-row'>因說此偈言：　「諸佛難值見，</div>
<div class='lg-row'>正覺意難有；　如花優曇鉢，</div>
<div class='lg-row'>佛又難於此。　勇健趨難遇，</div>
<div class='lg-row'>人上釋師子；　與諸天人眾，</div>
<div class='lg-row'>今故叉手禮。」　於時天帝釋，</div>
<div class='lg-row'>便前禮佛足；　長跪於佛前，</div>
<div class='lg-row'>因說是頌言：　「令我得眼淨，</div>
<div class='lg-row'>照曜於法炬；　閉塞邪趣門，</div>
<div class='lg-row'>不畏墮惡路。　大慈世之師，</div>
<div class='lg-row'>因愍傷眾生；　故與諸天眾，</div>
<div class='lg-row'>於前叉手禮。」　時六萬諸天，</div>
<div class='lg-row'>見諦得道迹；　禮佛遶三匝，</div>
<div class='lg-row'>忽還歸天宮。　時大會眾人，</div>
<div class='lg-row'>歸命於三尊，　佛法賢聖眾。</div>
<div class='lg-row'>盡畢其壽命，　奉戒修十善；</div>
<div class='lg-row'>離著出家學，　受戒為沙門；</div>
<div class='lg-row'>見諦證溝港，　往還不還道。</div>
<div class='lg-row'>或成無著真，　或發緣覺乘；</div>
<div class='lg-row'>發大道意者，　無限不可量。</div>
<div class='lg-row'>又有眾生類，　未曾有善本，</div>
<div class='lg-row'>始初發道意。　無央數眾生，</div>
<div class='lg-row'>勤攝身口心；　念佛天人師，</div>
<div class='lg-row'>今當就無為。　已見大恐懼，</div>
<div class='lg-row'>人身甚難得；　其行離眾苦，</div>
<div class='lg-row'>猶救頭上火。　因此行眾善，</div>
<div class='lg-row'>勤行無懈惓；　免離眾苦惱，</div>
<div class='lg-row'>逮無為清涼。</div>
</div></div>
<p class='juan'>佛本行經卷第六</p>
</div><!-- end of div[@id='body'] -->
</body></html>