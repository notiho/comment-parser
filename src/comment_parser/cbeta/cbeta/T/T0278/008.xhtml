<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu28' />大方廣佛華嚴經卷第八</p><p class="byline">東晉天竺三藏佛馱跋陀羅譯</p><a id='mulu29' />
<p class='h1'>菩薩雲集妙勝殿上說偈品第十之二</p><p>◎爾時，善慧菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「妙哉佛世尊，　無量諸如來，</div>
<div class='lg-row'>離害心解脫，　自度能度彼。</div>
<div class='lg-row'>正見世間燈，　如實不顛倒，</div>
<div class='lg-row'>無量無數劫，　積德故見佛。</div>
<div class='lg-row'>諸行空無實，　凡夫謂真諦，</div>
<div class='lg-row'>一切無自性，　皆悉等虛空。</div>
<div class='lg-row'>無盡智所說，　說者無所說，</div>
<div class='lg-row'>了知有悉無，　故得難思議。</div>
<div class='lg-row'>無盡說無盡，　眾生空寂故，</div>
<div class='lg-row'>知彼真實性，　則見大名稱。</div>
<div class='lg-row'>無見說是見，　無我說眾生，</div>
<div class='lg-row'>說見及眾生，　是二悉非有。</div>
<div class='lg-row'>見者無所見，　是見不壞相，</div>
<div class='lg-row'>是名真實法，　一切佛所說。</div>
<div class='lg-row'>能知真實佛，　及佛之所說，</div>
<div class='lg-row'>普見一切世，　如佛盧舍那。</div>
<div class='lg-row'>如來等正覺，　善說明淨道，</div>
<div class='lg-row'>精進慧菩薩，　演說無量法。</div>
<div class='lg-row'>有無諸法相，　一相平等修，</div>
<div class='lg-row'>如是能見佛，　安住真實際。」</div>
</div><p>爾時，智慧菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「我聞最勝教，　即生淨慧光，</div>
<div class='lg-row'>普照十方世，　悉見一切佛。</div>
<div class='lg-row'>若計有眾生，　是為最難處，</div>
<div class='lg-row'>法本無真主，　但有假言說。</div>
<div class='lg-row'>愚惑莫能知，　自身真實性，</div>
<div class='lg-row'>如來非取相，　是故不見佛。</div>
<div class='lg-row'>塵垢障慧眼，　不見等正覺，</div>
<div class='lg-row'>無量無數劫，　流轉生死海。</div>
<div class='lg-row'>流轉則生死，　非轉是涅槃，</div>
<div class='lg-row'>生死及涅槃，　二皆不可得。</div>
<div class='lg-row'>虛誑妄說者，　生死涅槃異，</div>
<div class='lg-row'>迷惑賢聖法，　不識無上道。</div>
<div class='lg-row'>如是取相者，　言有佛等覺，</div>
<div class='lg-row'>顛倒無正念，　是故不見佛。</div>
<div class='lg-row'>能知此實法，　寂滅真如相，</div>
<div class='lg-row'>則見最正覺，　超出語言道。</div>
<div class='lg-row'>虛妄說諸法，　法實無所有，</div>
<div class='lg-row'>一切諸世尊，　諦求不可得。</div>
<div class='lg-row'>明了過去世，　未來及現在，</div>
<div class='lg-row'>究竟永寂滅，　故說為如來。」</div>
</div><p>爾時，真慧菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「寧受無量苦，　得聞佛音聲，</div>
<div class='lg-row'>不受一切樂，　而不聞佛名。</div>
<div class='lg-row'>所以無量劫，　受此眾苦惱，</div>
<div class='lg-row'>流轉生死中，　不聞佛名故。</div>
<div class='lg-row'>實以無實法，　正覺等真偽，</div>
<div class='lg-row'>以無和合相，　是名為菩提。</div>
<div class='lg-row'>現佛非緣合，　去來亦復然，</div>
<div class='lg-row'>一切法無相，　是則佛真性。</div>
<div class='lg-row'>若能如是觀，　諸法甚深義，</div>
<div class='lg-row'>則見無量佛，　法身真實相。</div>
<div class='lg-row'>於實知真實，　非實知非實，</div>
<div class='lg-row'>善解真實際，　故號為正覺。</div>
<div class='lg-row'>覺者無所覺，　是佛真妙法，</div>
<div class='lg-row'>諸佛如是修，　非一亦非二。</div>
<div class='lg-row'>知一法為眾，　知眾法為一，</div>
<div class='lg-row'>法無所依處，　云何而緣合。</div>
<div class='lg-row'>作者及所作，　二俱無所有，</div>
<div class='lg-row'>若能如是解，　求之不可得。</div>
<div class='lg-row'>是處不可得，　諸佛所依止，</div>
<div class='lg-row'>法無有所依，　覺者無所著。」</div>
</div><p>爾時，無上慧菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「無上摩訶薩，　遠離眾生相，</div>
<div class='lg-row'>上相無所有，　故號為無上。</div>
<div class='lg-row'>微妙無所有，　麁者亦復無，</div>
<div class='lg-row'>諸佛之所得，　非望亦非作。</div>
<div class='lg-row'>是法不可數，　諸佛之境界，</div>
<div class='lg-row'>亦離於無數，　是名佛真法。</div>
<div class='lg-row'>慧日照十方，　滅除眾闇冥，</div>
<div class='lg-row'>亦非有所照，　亦復非無照。</div>
<div class='lg-row'>常樂寂靜法，　永離有所依，</div>
<div class='lg-row'>解脫無依處，　不染一切法。</div>
<div class='lg-row'>善見大智者，　真實所依住，</div>
<div class='lg-row'>若無有二法，　當知一亦無。</div>
<div class='lg-row'>無一亦無二，　一切皆寂滅，</div>
<div class='lg-row'>三種世間空，　是則諸佛見。</div>
<div class='lg-row'>諸佛教眾生，　安住正法中，</div>
<div class='lg-row'>解達無所住，　當見真實身。</div>
<div class='lg-row'>非身即是身，　不轉不可見，</div>
<div class='lg-row'>無轉亦無見，　是名無上身。</div>
<div class='lg-row'>真慧所演說，　無量諸佛法，</div>
<div class='lg-row'>若聞此法者，　常得清淨眼。」</div>
</div><p>爾時，堅固慧菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「眾生不知恩，　如來發慈慧，</div>
<div class='lg-row'>出現於世間，　普照除眾冥。</div>
<div class='lg-row'>起大慈悲心，　普觀諸群生，</div>
<div class='lg-row'>具受無量苦，　永縛在三有。</div>
<div class='lg-row'>唯除等正覺，　最勝尊導師，</div>
<div class='lg-row'>一切天人中，　無可歸依者。</div>
<div class='lg-row'>世界若無佛，　及眾賢聖人，</div>
<div class='lg-row'>彼諸群生類，　無有一切樂。</div>
<div class='lg-row'>如來眾賢聖，　出現於世間，</div>
<div class='lg-row'>為開淨慧眼，　令得永安樂。</div>
<div class='lg-row'>若見如來者，　為得最大利，</div>
<div class='lg-row'>聞佛名歡喜，　則是世間塔。</div>
<div class='lg-row'>我等獲善利，　現前覲如來，</div>
<div class='lg-row'>聞斯微妙法，　悉當成佛道。</div>
<div class='lg-row'>三世明解脫，　甚深諸境界，</div>
<div class='lg-row'>一切眾菩薩，　清淨開慧眼。</div>
<div class='lg-row'>我等重歡喜，　見佛盧舍那，</div>
<div class='lg-row'>無量無邊智，　演說不可盡。</div>
<div class='lg-row'>無上慧堅固，　及諸佛子等，</div>
<div class='lg-row'>無數億劫中，　說佛德無盡。」◎</div>
</div></div>
<div class='div-pin'><a id='mulu30' />◎
<p class='h1'>大方廣佛華嚴經菩薩十住品第十一</p><p>爾時，法慧菩薩承佛神力，入菩薩無量方便三昧正受。入三昧已，十方千佛世界塵數佛土之外，各見千佛世界塵數諸佛，是諸如來悉號法慧。時，彼諸佛告法慧菩薩言：「善哉！善哉！善男子！乃能入是菩薩無量方便三昧正受。善男子！十方各千佛剎塵數諸佛加汝神力，故能入是三昧正受；又盧舍那佛本願力故，威神力故，及汝善根力故，又欲令汝廣說法故，長養佛慧故，開解法界故，分別眾生界故，除滅障故，入無礙境界故，無等等方便入一切智陀羅尼故，覺一切法故，善知諸根故，說法持故，所謂菩薩十住。善男子！當承佛神力，說微妙法。」</p>
<p>爾時，一切如來即與法慧菩薩無礙智、無住智、無斷智、無癡智、無壞智、無惡智、無量智、無勝智、無懈怠智、無退智。何以故？彼三昧力法如是故。</p>
<p>爾時，諸佛各伸右手，摩法慧菩薩頂。摩其頂已，即從定起，告眾菩薩言：「諸佛子！菩薩種性甚深廣大與法界虛空等，一切菩薩從三世諸佛種性中生。諸佛子！菩薩摩訶薩十住行，去、來、現在諸佛所說。何等為十？一名初發心，二名治地，三名修行，四名生貴，五名方便具足，六名正心，七名不退，八名童真，九名法王子，十名灌頂。諸佛子！是名菩薩十住，去、來、現在諸佛所說。</p>
<p>「諸佛子！何等是菩薩摩訶薩初發心住？此菩薩見佛三十二相、八十種好，妙色具足，尊重難遇；或覩神變、或聞說法、或聽教誡、或見眾生受無量苦、或聞如來廣說佛法，發菩提心，求一切智，一向不迴。此菩薩因初發心得十力分。何等為十？所謂：是處非處智、業報垢淨智、諸根智、欲樂智、性智、一切至處道智、一切禪定解脫三昧正受垢淨起智、宿命無礙智、天眼無礙智、三世漏盡智，是為十。諸佛子！彼菩薩應學十法。何等為十？所謂：學恭敬供養諸佛，讚歎諸菩薩護眾生心，親近賢明，讚不退法，修佛功德，稱揚歎美，生諸佛前，方便修習寂靜三昧，讚歎遠離生死輪迴，為苦眾生作歸依處。何以故？欲令菩提心轉勝堅固，成無上道，有所聞法，即自開解，不由他悟。</p>
<p>「諸佛子！何等是菩薩摩訶薩治地住？此菩薩於一切眾生發十種心。何等為十？所謂：大慈心、大悲心、樂心、安住心、歡喜心、度眾生心、守護眾生心、我所心、師心、如來心，是為十。諸佛子！彼菩薩應學十法。何等為十？所謂：先當勤學專求多聞，修離欲定，近善知識不違其教，善知時語，學無所畏，明解深義，了達正法，知堅法行，捨離癡冥，安住不動。何以故？欲於一切眾生增長大慈悲故；有所聞法，即自開解，不由他悟。</p>
<p>「諸佛子！何等是菩薩摩訶薩修行住？此菩薩十種觀一切法。何等為十？所謂：觀一切法無常、苦、空、無我、不自在，一切法不可樂，一切法無集散，一切法無堅固，一切法虛妄，一切法無精勤和合堅固，是為十。諸佛子！彼菩薩應學十法。何等為十？所謂：學分別知一切眾生界，分別知一切法界，分別知一切世界，分別知地、水、火、風界，分別知欲、色、無色界。何以故？欲於一切法增長明淨智慧故；有所聞法，即自開解，不由他悟。</p>
<p>「諸佛子！何等是菩薩摩訶薩生貴住？此菩薩從一切聖法正教中生，修十種法。何等為十？所謂：信佛不壞，究竟於法，寂然定意，分別眾生，分別佛剎，分別世界，分別諸業，分別果報，分別生死，分別涅槃，是為十。諸佛子！彼菩薩應學十法。何等為十？所謂：學分別去、來、今佛法，修行去、來、今佛法；具足去、來、今佛法，平等觀察一切諸佛。何以故？欲使明達二世等觀，有所聞法，即自開解，不由他悟。</p>
<p>「諸佛子！何等是菩薩摩訶薩具足方便住？此菩薩聞十種法應當修行。何等為十？所行善根悉為：救護一切眾生，饒益一切眾生，安樂一切眾生，哀愍一切眾生，成就一切眾生，令一切眾生捨離諸難，拔出一切眾生生死苦惱，令一切眾生歡喜快樂，令一切眾生調伏，令一切眾生悉得涅槃，是為具足方便住。諸佛子！彼菩薩應學十法。何等為十？所謂：學知眾生無有邊，知眾生不可數，知眾生不思議，知眾生種種色，知眾生不可量，知眾生空，知眾生不自在，知眾生非真實，知眾生無所有。何以故？欲令其心無所染著；有所聞法，即自開解，不由他悟。</p>
<p>「諸佛子！何等是菩薩摩訶薩正心住？此菩薩聞十種法，得決定心。何等為十？所謂：聞讚佛、毀佛、於佛法中心定不動；聞讚法、毀法、於佛法中心定不動；聞讚、毀菩薩於佛法中心定不動；聞讚、毀菩薩所行法，於佛法中心定不動；聞眾生有量、無量，於佛法中心定不動；聞眾生有垢、無垢，於佛法中心定不動；聞眾生易度、難度，於佛法中心定不動；聞法界有量、無量，於佛法中心定不動；聞法界若成、若壞，於佛法中心定不動；聞法界若有、若無，於佛法中心定不動；是為十。諸佛子！彼菩薩應學十法。何等為十？所謂：學一切法無相，一切法無性，一切法不可修，一切法無所有，一切法無真實，一切法如虛空，一切法無自性，一切法如幻，一切法如夢，一切法如響。何以故？欲令得不退轉無生法忍故，有所聞法，即自開解，不由他悟。</p>
<p>「諸佛子！何等是菩薩摩訶薩不退轉住？此菩薩聞十種法，其心堅固而不動轉。何等為十？所謂：聞有佛、無佛，於佛法中不退轉，有法、無法，於佛法中不退轉，有菩薩、無菩薩，於佛法中不退轉，有菩薩行、無菩薩行，於佛法中不退轉，菩薩行出生死、不出生死，於佛法中不退轉，有過去佛、無過去佛，於佛法中不退轉，有未來佛、無未來佛，於佛法中不退轉，有現在佛、無現在佛，於佛法中不退轉，佛智有盡、無盡，於佛法中不退轉，三世法一相、非一相，於佛法中不退轉，是為十。諸佛子！彼菩薩應學十法。何等為十？所謂：知一即是多，多即是一，隨味知義，隨義知味，知非有是有，知有是非有，知非相是相，知相是非相，知非性是性，知性是非性。何以故？欲於一切法方便具足故，有所聞法，即自開解，不由他悟。</p>
<p>「諸佛子！何等是菩薩摩訶薩童真住？此菩薩於十種法心得安立。何等為十？所謂：身行清淨，口行清淨，意行清淨，隨意受生，知眾生心，知眾生種種欲樂，知眾生種種性，知眾生種種業，知世界成壞，神通自在無有障礙，是為十。諸佛子！彼菩薩應學十法。何等為十？所謂：學知一切佛剎，震動一切佛剎，持一切佛剎，觀一切佛剎，詣一切佛剎，遍至一切世界，善問難無量妙法神通變化無量身，善解無量諸音聲，於一念中恭敬供養無量諸佛。何以故？欲於一切法中出巧方便，具足成就，有所聞法，即自開解，不由他悟。</p>
<p>「諸佛子！何等是菩薩摩訶薩法王子住？此菩薩善解十種法。何等為十？所謂：善解眾生趣，善解諸煩惱，善解諸習氣，善解方便智，善解分別無量法，善解諸威儀，善解分別諸世界，善解去、來、今，善解說世諦，善解說第一義諦，是為十。諸佛子！彼菩薩應學十法。何等為十？所謂：學善知法王所住處，善知法王所行威儀，善知安立法王處，善知巧入法王處，善知分別法王處，善知法王甘露灌頂，善知受持法王法，善知法王無畏法，善知法王無著法，善知讚歎法王法。何以故？欲於一切法得無障礙智，有所聞法，即自開解，不由他悟。</p>
<p>「諸佛子！何等是菩薩摩訶薩灌頂住？此菩薩成就十種智住。何等為十？所謂：悉能震動無量世界，悉能照明無量世界，悉能住持無量世界，悉能遍遊無量世界，悉能嚴淨無量世界，悉知無量眾生心行，悉知眾生隨心所行，悉知無量眾生諸根，悉能方便度無量眾生，悉能調伏無量眾生，是為十。諸佛子！彼菩薩身不可知；身業神足、神足自在；過去智、未來智、現在智、淨諸佛剎智、心境界、智境界不可知；一切眾生，乃至法王子菩薩悉不能知。</p>
<p>「諸佛子！彼菩薩應學十種智。何等為十？所謂：學三世智，一切佛法智，法界無障礙智，法界無量無邊智，充滿一切世界智，普照一切世界智，能持一切世界智，分別一切眾生智，一切種智智，佛無量無邊智。何以故？欲令具足一切種智，有所聞法，即自開解，不由他悟。」</p>
<p>爾時，佛神力故，十方各萬佛世界塵數佛國，六種十八相震動，雨天寶華、天末香、天寶鬘、天雜香、天寶衣、天寶雲、天莊嚴具，天妙音樂，不鼓自鳴，又自演出無畏之音。如此四天下須彌山頂妙勝殿上，威神變化，說十住法，一切十方世界，亦復如是。</p>
<p>爾時，佛神力故，十方各過萬佛世界塵數剎外，有十佛剎微塵數等諸大菩薩充滿十方，來詣此土，說如是言：「善哉！善哉！佛子善說是法，我等諸人，同名法慧；所從來國，同名法雲；彼諸如來，同號妙法；我等佛所，亦說十住。大眾眷屬名味句身，等無有異。是故，佛子！我等承佛神力，來詣此土，為汝作證。」如此四天下須彌山頂妙勝殿上說十住法，十佛世界微塵數等諸大菩薩來此作證，一切十方亦復如是。</p>
<p>爾時，法慧菩薩承佛神力，普觀十方及諸法界，以偈頌曰：</p>

<div class="lg regular" style="margin-left:1em;"><div class='lg-row'>「見大智尊微妙身，　相好端嚴悉具足，</div>
<div class='lg-row'>最勝尊重甚難遇，　勇猛大士初發心。</div>
<div class='lg-row'>見無等等大神變，　聞說妙法及教誡，</div>
<div class='lg-row'>觀察五道無量苦，　無畏大士初發心。</div>
<div class='lg-row'>聞諸如來普智尊，　無量功德悉具足，</div>
<div class='lg-row'>解佛心相如虛空，　菩薩因此初發心。</div>
<div class='lg-row'>能知是處及非處，　若我非我如是等，</div>
<div class='lg-row'>欲解平等真實義，　菩薩因此初發心。</div>
<div class='lg-row'>過去未來現在世，　一切善惡諸業報，</div>
<div class='lg-row'>欲善觀察悉平等，　菩薩因此初發心。</div>
<div class='lg-row'>諸禪三昧及解脫，　隨順正受無所著，</div>
<div class='lg-row'>欲善分別垢淨起，　菩薩因此初發心。</div>
<div class='lg-row'>隨諸眾生根利鈍，　種種勤修精進力，</div>
<div class='lg-row'>悉欲了達分別知，　菩薩因此初發心。</div>
<div class='lg-row'>一切眾生種種欲，　心好樂著諸希望，</div>
<div class='lg-row'>悉欲了達分別知，　菩薩因此初發心。</div>
<div class='lg-row'>一切眾生種種性，　無量無邊不可數，</div>
<div class='lg-row'>悉欲了達分別知，　菩薩因此初發心。</div>
<div class='lg-row'>一切諸道所至處，　八正聖路向無為，</div>
<div class='lg-row'>悉欲了達知其實，　菩薩因此初發心。</div>
<div class='lg-row'>一切世界眾生類，　流轉五道生死海，</div>
<div class='lg-row'>欲得天眼悉明達，　菩薩因此初發心。</div>
<div class='lg-row'>於過去世一切事，　如其體性所有相，</div>
<div class='lg-row'>悉欲隨順達宿命，　菩薩因此初發心。</div>
<div class='lg-row'>世間一切諸煩惱，　所有結縛餘習氣，</div>
<div class='lg-row'>悉欲覺知究竟盡，　菩薩因此初發心。</div>
<div class='lg-row'>世間所有世諦法，　名字談論語言道，</div>
<div class='lg-row'>悉欲明達世諦義，　菩薩因此初發心。</div>
<div class='lg-row'>一切諸法語言斷，　無有自性如虛空，</div>
<div class='lg-row'>悉欲明達真諦義，　菩薩因此初發心。</div>
<div class='lg-row'>震動一切佛世界，　傾覆鼓蕩諸大海，</div>
<div class='lg-row'>悉欲明達佛神力，　菩薩因此初發心。</div>
<div class='lg-row'>一毛放演無量光，　普照十方一切剎，</div>
<div class='lg-row'>欲於一光一切覺，　菩薩因此初發心。</div>
<div class='lg-row'>無量佛剎難思議，　皆悉能置一掌中，</div>
<div class='lg-row'>欲解一切如幻化，　菩薩因此初發心。</div>
<div class='lg-row'>無量佛剎諸眾生，　皆悉安置一毛端，</div>
<div class='lg-row'>悉欲了達皆寂滅，　菩薩因此初發心。</div>
<div class='lg-row'>一切十方大海水，　渧以一毛盡無餘，</div>
<div class='lg-row'>悉欲分別知渧數，　菩薩因此初發心。</div>
<div class='lg-row'>不可思議諸佛剎，　皆碎為末如微塵，</div>
<div class='lg-row'>悉欲分別知其數，　菩薩因此初發心。</div>
<div class='lg-row'>過去未來無量劫，　一切世界成敗相，</div>
<div class='lg-row'>悉欲究竟達其際，　菩薩因此初發心。</div>
<div class='lg-row'>三世一切等正覺，　諸辟支佛及聲聞，</div>
<div class='lg-row'>悉欲分別三乘道，　菩薩因此初發心。</div>
<div class='lg-row'>無量無邊諸世界，　能以一毛悉稱舉，</div>
<div class='lg-row'>欲知有無真實相，　菩薩因此初發心。</div>
<div class='lg-row'>金剛圍山數無量，　盡能安置一毛端，</div>
<div class='lg-row'>欲知至大有小相，　菩薩因此初發心。</div>
<div class='lg-row'>十方一切諸世界，　能以一音遍充滿，</div>
<div class='lg-row'>悉欲解了淨妙聲，　菩薩因此初發心。</div>
<div class='lg-row'>一切眾生語言法，　一言演說盡無餘，</div>
<div class='lg-row'>悉欲解了淨密音，　菩薩因此初發心。</div>
<div class='lg-row'>如來清淨微妙音，　充滿十方諸世界，</div>
<div class='lg-row'>欲得具足舌根相，　菩薩因此初發心。</div>
<div class='lg-row'>一切十方諸世界，　有成壞者皆悉見，</div>
<div class='lg-row'>欲得解了悉虛妄，　菩薩因此初發心。</div>
<div class='lg-row'>一切十方諸佛剎，　其中無量諸如來，</div>
<div class='lg-row'>悉欲了達佛正法，　菩薩因此初發心。</div>
<div class='lg-row'>普能應現無量身，　一切世界微塵等，</div>
<div class='lg-row'>悉欲了達如幻化，　菩薩因此初發心。</div>
<div class='lg-row'>過去未來現在世，　無量無邊諸如來，</div>
<div class='lg-row'>欲於一念悉了知，　菩薩因此初發心。</div>
<div class='lg-row'>欲具演說一句法，　阿僧祇劫無窮盡，</div>
<div class='lg-row'>欲使辯才不斷絕，　菩薩因此初發心。</div>
<div class='lg-row'>十方一切諸群生，　隨其遷變生滅相，</div>
<div class='lg-row'>欲於一念悉了達，　菩薩因此初發心。</div>
<div class='lg-row'>淨妙身口及意行，　遊步十方無障礙，</div>
<div class='lg-row'>欲了三世悉空寂，　菩薩因此初發心。</div>
<div class='lg-row'>菩薩如是發心已，　於十方界諸佛所，</div>
<div class='lg-row'>應學盡敬供養佛，　如是說者不退教。</div>
<div class='lg-row'>菩薩捨離種種樂，　不厭生死求菩提，</div>
<div class='lg-row'>以此勸進歡喜歎，　如是說者不退教。</div>
<div class='lg-row'>十方一切諸世界，　其中所有眾賢聖，</div>
<div class='lg-row'>菩薩常應讚歎彼，　如是說者不退教。</div>
<div class='lg-row'>最勝最上無有比，　甚深微妙清淨法，</div>
<div class='lg-row'>菩薩以此化眾生，　如是說者不退教。</div>
<div class='lg-row'>無上清淨妙善法，　一切眾魔不能壞，</div>
<div class='lg-row'>菩薩尊重常稱歎，　如是說者不退教。</div>
<div class='lg-row'>一切所有妙功德，　天人之尊悉成就，</div>
<div class='lg-row'>以此安立諸菩薩，　如是說者人中王。</div>
<div class='lg-row'>方便教化見諸佛，　無量無數難思議，</div>
<div class='lg-row'>若能以此方便化，　如是說者不退教。</div>
<div class='lg-row'>一切甚深諸三昧，　悉教眾生無有餘，</div>
<div class='lg-row'>菩薩分別具開導，　如是說者不退教。</div>
<div class='lg-row'>悉能摧滅生死輪，　具轉聖道妙法輪，</div>
<div class='lg-row'>一切世間無所著，　諸佛所記是菩薩。</div>
<div class='lg-row'>菩薩若見無量眾，　輪轉生死受諸苦，</div>
<div class='lg-row'>為作救護歸依者，　諸佛所記是菩薩。</div>
<div class='lg-row'>是說菩薩發心住，　一向志求無上道，</div>
<div class='lg-row'>如我所說微妙法，　一切諸佛亦如是。</div>
<div class='lg-row'>第二治地真佛子，　先應發心作是念，</div>
<div class='lg-row'>願令一切群生類，　隨順修行諸佛教。</div>
<div class='lg-row'>饒益安樂眾生心，　歡喜不捨眾生心，</div>
<div class='lg-row'>大悲救護我所心，　起大師心如來心。</div>
<div class='lg-row'>發如是等勝妙心，　精勤學問求多聞，</div>
<div class='lg-row'>寂然定意正思惟，　心常親近善知識。</div>
<div class='lg-row'>隨順奉行修其教，　柔軟善語不放逸，</div>
<div class='lg-row'>善能了知一切時，　達深法義無所畏。</div>
<div class='lg-row'>明解深義了正法，　則離一切諸癡冥，</div>
<div class='lg-row'>已離愚癡心安住，　是則名為真佛子。</div>
<div class='lg-row'>亦名治地摩訶薩，　一向堅固求菩提，</div>
<div class='lg-row'>如是善學諸佛教，　是則名為真佛子。</div>
<div class='lg-row'>第三修行真佛子，　應當如是觀諸法，</div>
<div class='lg-row'>無常苦空無堅固，　無我無主不自在。</div>
<div class='lg-row'>一切諸法不可樂，　無作虛誑不真實，</div>
<div class='lg-row'>無有積集亦無散，　如是觀者是菩薩。</div>
<div class='lg-row'>分別觀察眾生界，　亦當解了諸法界，</div>
<div class='lg-row'>善能分別方便觀，　無量無邊諸世界。</div>
<div class='lg-row'>一切十方國土中，　地水火風四大界，</div>
<div class='lg-row'>欲界色界無色界，　悉能觀察分別知。</div>
<div class='lg-row'>善能明達一切界，　真實究竟無有餘，</div>
<div class='lg-row'>如是真諦正法教，　隨順學者是菩薩。</div>
<div class='lg-row'>第四生貴真佛子，　從諸賢聖正法生，</div>
<div class='lg-row'>有無諸法無所著，　捨離生死出三界。</div>
<div class='lg-row'>信佛堅固不可壞，　究竟淨心不退轉，</div>
<div class='lg-row'>明了觀察甚深法，　一切眾生無真實。</div>
<div class='lg-row'>行業世界諸佛剎，　生死果報及涅槃，</div>
<div class='lg-row'>佛子若能如是觀，　是名如來法化生。</div>
<div class='lg-row'>過去未來現在世，　諸佛如來及正法，</div>
<div class='lg-row'>無量方便求究竟，　成就一切大聖法。</div>
<div class='lg-row'>一切三世諸如來，　平等觀察無異相，</div>
<div class='lg-row'>分別差別不可得，　如是觀者達三世。</div>
<div class='lg-row'>如我所說讚歎者，　是名四住摩訶薩，</div>
<div class='lg-row'>若能如是修學者，　速成無上佛菩提。</div>
<div class='lg-row'>第五菩薩真佛子，　微妙具足方便住，</div>
<div class='lg-row'>深入清淨巧方便，　究竟一切功德業。</div>
<div class='lg-row'>所修無量諸功德，　悉為一切作歸依，</div>
<div class='lg-row'>饒益安樂大慈悲，　哀愍度脫諸群生。</div>
<div class='lg-row'>為一切世除眾難，　永拔生死令歡喜，</div>
<div class='lg-row'>調伏一切諸群生，　具足功德趣涅槃。</div>
<div class='lg-row'>普為一切諸群生，　分別演說清淨法，</div>
<div class='lg-row'>是名第五摩訶薩，　成就方便度眾生，</div>
<div class='lg-row'>具足一切功德者，　演說五住淨妙法。</div>
<div class='lg-row'>第六正心真佛子，　解真實法離愚癡，</div>
<div class='lg-row'>於一切世天人中，　正念思惟滅虛妄。</div>
<div class='lg-row'>聞讚毀佛及佛法，　一切菩薩所行道，</div>
<div class='lg-row'>眾生有量若無量，　於佛法中心不動。</div>
<div class='lg-row'>眾生有垢若無垢，　或有易度或難度，</div>
<div class='lg-row'>法界有量若無量，　世界有成或有敗。</div>
<div class='lg-row'>或聞法界若有無，　過去未來今現在，</div>
<div class='lg-row'>菩薩於此一切法，　寂然觀察心不動。</div>
<div class='lg-row'>觀一切法無性相，　其義真實如虛空，</div>
<div class='lg-row'>猶若幻化夢所見，　是人於法為真解。</div>
<div class='lg-row'>第七不退真佛子，　聞有諸佛菩薩法，</div>
<div class='lg-row'>聞無諸佛菩薩法，　若出非出不退轉。</div>
<div class='lg-row'>過去未來及現在，　一切諸佛有以無，</div>
<div class='lg-row'>若法起滅不起滅，　若有一相若異相。</div>
<div class='lg-row'>若一即多多即一，　義味寂滅悉平等，</div>
<div class='lg-row'>遠離一異顛倒相，　是名菩薩不退住。</div>
<div class='lg-row'>若有法相及無相，　若<span class='corr'>有</span>法性及無性，</div>
<div class='lg-row'>二俱無實等虛空，　如是知者必究竟。</div>
<div class='lg-row'>第八童真真佛子，　身口意行悉具足，</div>
<div class='lg-row'>微妙清淨無染污，　隨意所欲自在生。</div>
<div class='lg-row'>悉知一切眾生心，　善能觀察諸欲性，</div>
<div class='lg-row'>了眾生法無差別，　十方世界成敗相。</div>
<div class='lg-row'>速逮一切妙神通，　往詣十方諸佛剎，</div>
<div class='lg-row'>隨意自在無障礙，　聞說妙法悉受持。</div>
<div class='lg-row'>六種震動一切國，　皆悉能持諸世界，</div>
<div class='lg-row'>梵音遍滿十方剎，　度脫無量群生類。</div>
<div class='lg-row'>諮問佛義不可數，　變化其身無有量，</div>
<div class='lg-row'>隨受化者演法言，　如佛所說無有異。</div>
<div class='lg-row'>第九王子摩訶薩，　悉能分別諸群生，</div>
<div class='lg-row'>善知輕重煩惱行，　隨其所應方便度。</div>
<div class='lg-row'>善分別知諸法相，　明達世界先後際，</div>
<div class='lg-row'>善解俗諦第一義，　具足方便無有餘。</div>
<div class='lg-row'>善能了達法王處，　隨順法王威儀法，</div>
<div class='lg-row'>善知安入法王位，　善知分別法王界。</div>
<div class='lg-row'>第十灌頂真佛子，　方便善持一切法，</div>
<div class='lg-row'>如法隨順入深義，　悉能究竟分別說。</div>
<div class='lg-row'>悉度眾生無有餘，　而於眾生不取相，</div>
<div class='lg-row'>寂然不動學正念，　悉在十方諸佛前。</div>
<div class='lg-row'>灌頂菩薩真佛子，　悉能究竟諸勝法，</div>
<div class='lg-row'>十方無量諸世界，　悉能震動光普照。</div>
<div class='lg-row'>能持十方諸世界，　嚴淨一切眾生心，</div>
<div class='lg-row'>悉知一切眾生根，　演梵音聲滿十方。</div>
<div class='lg-row'>調伏化度諸群生，　悉令修習菩提心，</div>
<div class='lg-row'>普入十方諸佛國，　觀察法界無有餘。</div>
<div class='lg-row'>灌頂色身及身業，　神足自在不思議，</div>
<div class='lg-row'>觀察三世佛國智，　乃至王子所不測。</div>
<div class='lg-row'>三世諸佛及佛法，　分別了知無障礙，</div>
<div class='lg-row'>法界無量無有邊，　諸佛聲聞悉充滿。</div>
<div class='lg-row'>盡於一切諸世界，　皆悉能持光普照，</div>
<div class='lg-row'>盡於一切群生類，　為說究竟正覺智。</div>
<div class='lg-row'>如是十住諸菩薩，　悉從如來法化生，</div>
<div class='lg-row'>隨其方便及境界，　一切天人莫能知。</div>
<div class='lg-row'>初發無上菩提心，　充滿十方悉無餘，</div>
<div class='lg-row'>了達三世諸法相，　具足成就一切智。</div>
<div class='lg-row'>無邊佛剎及世間，　無量無數眾生類，</div>
<div class='lg-row'>煩惱業報菩提心，　如是一切無所著。</div>
<div class='lg-row'>初求佛道發一念，　世間眾生及二乘，</div>
<div class='lg-row'>斯等一切莫能知，　何況菩薩餘功德？</div>
<div class='lg-row'>十方一切諸世界，　能以一毛悉稱舉，</div>
<div class='lg-row'>彼知菩薩具足行，　疾得如來一切智。</div>
<div class='lg-row'>十方一切大海水，　能以一毛渧令盡，</div>
<div class='lg-row'>於一念中悉知數，　如是行者真佛子。</div>
<div class='lg-row'>一切世界末為塵，　悉能分別知其數，</div>
<div class='lg-row'>菩薩所行等微塵，　是則名為真佛子。</div>
<div class='lg-row'>過去未來現在佛，　一切緣覺及聲聞，</div>
<div class='lg-row'>分別解說不能盡，　發心菩薩諸功德。</div>
<div class='lg-row'>菩薩初發菩提心，　廣大無量無有邊，</div>
<div class='lg-row'>大慈大悲覆一切，　何況菩薩餘功德。」◎</div>
</div></div>
<div class='div-pin'><a id='mulu31' />◎
<p class='h1'>大方廣佛華嚴經梵行品第十二</p><p>爾時，正念天子白法慧菩薩言：「佛子！一切世界中，諸菩薩摩訶薩信家、非家、出家學道，捨離俗飾，被服法衣，彼諸菩薩云何方便修習梵行，具足菩薩十住道地，速成無上平等菩提？」</p>
<p>爾時，法慧菩薩答正念天子言：「正士！此菩薩摩訶薩一向專求無上菩提，先當分別十種之法。何等為十？所謂：身、身業、口、口業、意、意業、佛、法、僧、戒，應如是觀：為身是梵行耶？乃至戒是梵行耶？若身是梵行者，當知梵行則不清淨；當知梵行則為非法；當知梵行則為渾濁；當知梵行則為臭惡；當知梵行則為穢污；當知梵行則為塵垢；當知梵行則為諂曲；當知梵行則為八萬戶蟲。若身業是梵行者，當知身四威儀則為梵行；左右顧眄舉足下足則為梵行。若口是梵行者，當知音聲則為梵行；當知語言則為梵行；當知心觸則為梵行；當知舌動則為梵行；當知脣齒和合則為梵行。若口業是梵行者，當知語言則為梵行；當知所說作、無作、稱譏、毀譽，則為梵行。若意是梵行者，當知覺、觀、憶念、不忘、思惟、幻、夢等悉為梵行。若意業是梵行者，當知想是梵行；施設是梵行；寒、熱、飢、渴、苦、樂、憂、喜等悉是梵行。若佛是梵行者，為色是佛耶？為受、想、行、識是佛耶？為三十二相、八十種好是佛耶？為一切神通、業報是佛耶？若法是梵行者，為正教是法耶？為寂滅、離涅槃是法耶？為生、非生是法耶？為實、非實是法耶？為虛妄是法耶？為合、散是法耶？若僧是梵行者，為向須陀洹果是僧耶？為得須陀洹果是僧耶？為向斯陀含阿那含阿羅漢果是僧耶？為得斯陀含阿那含阿羅漢果是僧耶？為三明、六通是僧耶？為時解脫是僧耶？為非時解脫是僧耶？若戒是梵行者，為戒場是戒耶？為十眾是戒耶？為問清淨、不清淨是戒耶？為戒師是戒耶？為三羯磨和尚是戒耶？為鬀髮、法服、乞食是戒耶？菩薩摩訶薩當如是觀察十種法。</p>
<p>「又，知過去無所至，未來無所有，現在無作者、無知者、無受報者，此世不至彼世，彼世不至此世。為何等法是梵行？梵行法為在何處？誰有是梵行法？此梵行法為是有耶？為是無耶？為是色法耶？為非色法耶？為是受、想、行、識法耶？為非受、想、行、識法耶？菩薩摩訶薩正念無障礙，觀察、分別三世諸法平等，猶如虛空，無有二相。如是觀者，智慧、方便無所罣礙。於一切法而不取相，一切諸法無自性故；於一切佛及諸佛法平等觀察，猶如虛空；是名菩薩摩訶薩方便修習清淨梵行。</p>
<p>「又復修習增上十法。何等為十？所謂：是處非處智，去、來、現在諸業報智，一切諸禪三昧正受解脫垢淨起智，眾生諸根智，隨諸欲樂智，種種性智，至一切處道智，無障礙宿命智，無障礙天眼智，斷習氣智，是為十。如是觀察如來十力甚深無量，具足長養大慈悲心，悉分別眾生而不捨眾生，亦不捨寂滅；行無上業，不求果報；觀一切法如幻、如夢、如電、如響、如化。菩薩摩訶薩如是觀者，以少方便，疾得一切諸佛功德。常樂觀察無二法相，斯有是處。初發心時，便成正覺，知一切法真實之性，具足慧身，不由他悟。」◎</p>
</div>
<p class='juan'>大方廣佛華嚴經卷第八</p>
</div><!-- end of div[@id='body'] -->
</body></html>