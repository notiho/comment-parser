<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu34' />大方廣佛華嚴經卷第十</p><p class="byline">東晉天竺三藏佛馱跋陀羅譯</p>
<div class='div-pin'><a id='mulu35' />◎
<p class='h1'>明法品第十四</p><p>爾時，精進慧菩薩問法慧菩薩言：「佛子！初發心菩薩成就如是無量功德之藏，以大莊嚴而自莊嚴，乘一切智乘，入菩薩離生道，遠離世間，志求正覺。諸佛所住，皆以得住，決定成就無上菩提。彼菩薩摩訶薩云何修習功德轉勝，令諸如來皆悉歡喜，具足菩薩所住功德，清淨之行，大願成滿，得菩薩藏，隨其所應而化度之，已能不捨諸波羅蜜，隨所請眾生皆悉度脫，興隆三寶，永使不絕，一切所為善根境界諸行方便，皆悉不虛？</p>
<p>「善哉！佛子！當為我等演說此法，願樂欲聞。如諸菩薩所修功德，滅除癡闇、降伏眾魔、制諸外道、離於塵垢、具足成就一切功德，究竟永離惡道諸難。具足清淨甚深智慧，菩薩一切諸地功德，諸波羅蜜。三昧總持，六通三明，清淨之法，莊嚴一切諸佛世界，具足相好，微妙音聲，清淨心行，一切如來力無所畏，十八不共，薩婆若智。具足佛剎，隨成熟眾生，隨時，隨根，無量佛事及諸菩薩無量功德，菩薩正法，菩薩所行，菩薩之道，菩薩境界皆悉滿足，速成如來。一切諸佛無量法藏，悉能守護。分別廣說，開示顯現，眾魔外道所不能壞，攝持正法而無窮盡，於一切世界悉能演說。天王、龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王、人王、梵王、諸佛法王，皆悉守護此菩薩摩訶薩。一切世間恭敬供養、尊重讚歎，常為諸佛之所護念。一切菩薩皆亦愛敬，得善根力、增長白法，能開諸佛甚深法藏，以大正法而自莊嚴，次第演說菩薩所行。」</p>
<p>爾時，精進慧菩薩欲重宣此義，以偈頌曰：</p>

<div class="lg regular" style="margin-left:1em;"><div class='lg-row'>「善哉願說大乘法，　菩薩所成諸功德，</div>
<div class='lg-row'>深入廣大無量行，　具足清淨無師智。</div>
<div class='lg-row'>若有菩薩初發心，　成就功德智慧乘，</div>
<div class='lg-row'>入離生道出世間，　決定疾得佛菩提。</div>
<div class='lg-row'>云何於佛正法中，　修習功德轉增勝，</div>
<div class='lg-row'>令諸如來悉歡喜，　佛所住地而得住？</div>
<div class='lg-row'>所行清淨大願滿，　具足菩薩智慧藏，</div>
<div class='lg-row'>悉能度脫一切眾，　而於群生無所著？</div>
<div class='lg-row'>不捨一切波羅蜜，　諸所施為悉不虛，</div>
<div class='lg-row'>所請眾生皆能度，　興隆佛法永不絕？</div>
<div class='lg-row'>淨眼境界無障礙，　具足功德求佛道，</div>
<div class='lg-row'>人雄所行清淨道，　悉為具足分別說？</div>
<div class='lg-row'>滅除一切愚癡闇，　降伏眾魔制外道，</div>
<div class='lg-row'>離垢功德皆成就，　得人中尊妙智慧？</div>
<div class='lg-row'>永離眾難惡道苦，　清淨智慧皆具足，</div>
<div class='lg-row'>無量甚深大功德，　成就最勝諸道力？</div>
<div class='lg-row'>得人中上妙智慧，　隨其所應而度之，</div>
<div class='lg-row'>不可思議諸佛剎，　自在無量作佛事？</div>
<div class='lg-row'>一切殊勝甚深行，　分別人雄功德藏，</div>
<div class='lg-row'>常能護持最勝法，　世間諸難莫能壞？</div>
<div class='lg-row'>云何無畏如師子，　功德具足如滿月，</div>
<div class='lg-row'>猶如蓮華不著水，　功德清淨如最勝？」</div>
</div><p>爾時，法慧菩薩告精進慧菩薩言：「善哉！善哉！佛子多所饒益、多所安樂、多所惠利、哀愍世間諸天人故，能問如是菩薩甚深清淨之行。佛子！汝住甚深真實智慧，大精進力，一心修習得不退轉，超出世間，所問自在與如來等。佛子！汝今諦聽，善思念之。我當承佛神力，為汝少說。佛子！此菩薩摩訶薩已得發心功德之藏，應離癡闇、精勤守護、滅諸放逸。</p>
<p>「佛子！菩薩摩訶薩有十種法，得不放逸。何等為十？一者、持戒清淨；二者、遠離愚癡，淨菩提心；三者、捨離諂曲，哀愍眾生；四者、勤修善根，得不退轉；五者、常樂寂靜，遠離在家、出家一切凡夫；六者、心不願樂世間之樂；七者、專精修習諸勝善業；八者、捨離二乘求菩薩道；九者、常習功德心無染污；十者、善能分別自知己身。佛子！是為菩薩修十種行住不放逸。</p>
<p>「佛子！菩薩摩訶薩已能住此不放逸法，又復正行十種淨法。何等為十？</p>
<p>「佛子！此菩薩摩訶薩如說修行，念智成就，捨離調戲諸放逸行，安住甚深微妙善法，常樂求法，心無厭足；隨所聞法，得真實觀，具足出生巧妙智慧，能入佛自在；心常寂定，未曾散亂，聞好聞惡，心無憂喜，猶如大地等視眾生；上中下類悉如佛想。恭敬供養和尚諸師及善知識菩薩法師。念念次第，如一切智。佛子！是為菩薩十種淨法。</p>
<p>「佛子！菩薩摩訶薩如是精勤修習念知，不捨方便，心無所倚修甚深法，入於無諍；無量無邊深妙佛法皆悉了知，令諸如來皆悉歡喜。</p>
<p>「佛子！菩薩摩訶薩行十種法，能令一切諸佛歡喜。何等為十？一者、所行精勤而不退轉；二者、不惜身命；三者、不求利養；四者、修一切法猶如虛空；五者、巧方便慧，觀察諸法等同法界；六者、分別諸法，心無所倚；七者、常發大願；八者、成就清淨忍智光明；九者、善知一切損益諸法；十者、所行法門皆悉清淨。佛子！是為菩薩行十種法，能令一切諸佛歡喜。</p>
<p>「佛子！菩薩復安住十法，能令一切諸佛歡喜。何等為十？安住不放逸；安住無生法忍；安住大慈；安住大悲；安住滿足諸波羅蜜；安住菩薩清淨之行；安住滿足無量大願；安住巧方便；安住一切力；安住一切法；猶如虛空無所依止。佛子！是為菩薩安住十法，能令一切諸佛歡喜。</p>
<p>「佛子！菩薩摩訶薩行十種法，能速成就一切諸地。何等為十？一者、心常樂行諸功德事；二者、行大莊嚴諸波羅蜜道；三者、智慧明達，不隨他語；四者、恒不遠離真善知識；五者、常修精進而不退轉；六者、善取佛意，受持諸法；七者、行諸善根心無憂慼；八者、以大乘莊嚴而自莊嚴，明利慧光普照一切；九者、安住一切諸地法門；十者、同三世佛善根正法。佛子！是為菩薩行十種法，能速成就一切諸地。</p>
<p>「佛子！彼菩薩摩訶薩住諸地已，先應修習巧妙方便。隨其所得諸地法門，隨其所得甚深智慧，隨其行業，隨其依果，隨其境界，隨其自在，隨其示現，隨其分別諸勝法門，得諸勝法門已，悉善分別，於一切法而無所著。所有諸法，皆由心造。菩薩摩訶薩若能如是明了觀察，則能具足一切諸地。彼菩薩摩訶薩作如是念：『我應速成一切諸地，何以故？我於諸地如說行時，逮得無量諸功德藏，得無量功德藏已，漸到佛地，到佛地已，能作佛事。』是故，菩薩摩訶薩常勤修習、不捨方便、心無憂慼，得大莊嚴，住菩薩住。</p>
<p>「佛子！菩薩摩訶薩復行十法，悉能清淨菩薩諸行。何等為十？一者、悉捨一切，滿眾生意；二者、持戒清淨，無所毀犯；三者、具足忍辱，無有窮盡；四者、勤修方便而不退轉；五者、離癡正念，常定不亂；六者、分別明了一切諸法；七者、具足成滿一切眾行；八者、功德尊重心如山王；九者、為一切眾生作清涼池；十者、令一切眾生同諸佛法。佛子！是為菩薩行十種法，悉能清淨菩薩諸行。</p>
<p>「佛子！菩薩摩訶薩如是修行清淨之行，復得十種轉勝妙法。何等為十？一者、他方諸佛皆悉護念；二者、修習長養超勝善根；三者、安住如來巧密方便；四者、常樂親近依善知識；五者、安住精進修不放逸；六者、分別諸法非總非別；七者、安住具足無上大悲；八者、觀法如實出生智慧；九者、能善修行巧妙方便；十者、一切方便觀如來力。佛子！是為菩薩十種清淨轉勝妙法。</p>
<p>「佛子！菩薩摩訶薩復有十種清淨之願，何等為十？願成就眾生，心無憂慼；願長養善根，嚴淨佛剎；願恭敬供養一切如來；願不惜身命，守護正法；願以種種諸智慧門，悉令眾生生諸佛剎；願諸菩薩入不二法門，入佛法門分別諸法；願令一切所欲見佛，悉得見之；願盡未來際，一切諸劫如須臾頃；願具足普賢菩薩所願；願淨一切種智之門。佛子！是為菩薩摩訶薩十種清淨之願。</p>
<p>「佛子！菩薩摩訶薩修行十法，悉能滿足一切諸願，何等為十？一者、生大莊嚴，心無憂慼；二者、轉向勝願念諸菩薩；三者、所聞十方嚴淨佛剎，悉願往生；四者、究竟未來際；五者、究竟成就一切眾生、滿足大願；六者、住一切劫，不覺其久；七者、於一切苦，不以為苦；八者、於一切樂，心無染著；九者、悉善分別無等等解脫；十者、得大涅槃，無有差別。</p>
<p>「佛子！是為菩薩摩訶薩悉能滿足一切諸願；菩薩摩訶薩滿諸願已，逮得十種無盡法藏，何等為十？得見諸佛無盡之藏、得陀羅尼無盡之藏、得分別法無盡之藏、得大悲心覆護一切無盡之藏、得諸三昧無盡之藏、得滿眾生意功德無盡之藏、得深智慧解法真實無盡之藏、得出生諸通分別眾寶無盡之藏、得一切諸佛威神守護無盡之藏、得分別無量無邊世界智慧無盡之藏。佛子！是為菩薩摩訶薩得十種無盡之藏，成就無量無邊功德之藏。具足淨慧，隨其所應而化度之。</p>
<p>「佛子！云何菩薩摩訶薩隨其所應而化眾生？此菩薩知諸眾生所宜方便；知諸眾生種種因緣；知諸眾生心心所念；知心念已，教對治法：貪欲多者，教不淨觀；瞋恚多者，教大慈觀；愚癡多者，教令分別一切諸法；三毒等分，教以具足勝智法門；樂生死者，教三種苦；著諸有者，教空法門；懈怠眾生，教行精進；我慢眾生，教平等觀；心諂曲者，教菩薩心寂靜非有；如是一切諸煩惱患，教以無量對治法門。具足次第演說義味，分別智慧平等觀法，先後無違。演說諸法破壞之性，而於法界無所散滅，斷除疑惑，令悉歡喜；隨其諸根教入真諦，教諸功德入如來海；說真實際，以壞眾相；教等法界開示法藏；教一切依心無所染；教平等念一切諸佛恭敬親近；教柔軟音而無所著；教一切音而無差別；教殊勝法而無倫匹；教具足一切如來平等智身。菩薩如是，常能化度一切眾生，而心寂定未曾散亂。不捨一切諸波羅蜜，具足莊嚴六波羅蜜，普為一切群生類故。悉能捨離內外所有，而未曾起慳吝之心，是名清淨檀波羅蜜。又復不生持戒相故，於戒無著，是名清淨尸波羅蜜。悉能堪忍一切諸苦，聞好聞惡，心無憂喜，未曾傾動猶如大地，是名清淨羼提波羅蜜。勇猛精進、方便修習，其心堅固而不退轉，究竟成就佛智慧門，是名清淨毘梨耶波羅蜜。捨一切欲，離生喜樂清淨次第，入於正受而無所染；燒滅煩惱，生無量定具大神通；次第超越，入於無量諸三昧門，於一三昧門入無量三昧，悉知一切三昧境界，漸具諸佛智慧之地；是名清淨禪波羅蜜。於諸佛所聞法受持，恭敬親近諸善知識，心無疲倦；常樂聞法，無有厭足；所聞諸法，能正觀察，入真實定，捨離一切顛倒邪見；妙善方便，分別了知諸法相海無有自性，修習如來深智慧門；具足一切智慧之力，乘普門慧，能入一切智慧之門；是名清淨般若波羅蜜。示現一切世間威儀，教化眾生心無憂慼。隨其所應示現其身，一切所行，心無染著。示現童蒙黠慧所行；示現生死及解脫門，善能分別諸方便行；示現無量諸莊嚴事，能入一切諸生趣中，解了一切眾生所行；是名清淨方便波羅蜜。究竟成就一切眾生，究竟嚴淨一切世界，究竟供養一切如來，究竟解達諸法真實而無障礙，究竟修行具足法界，究竟未來劫住如須臾頃，究竟未來劫猶如一念，究竟解達一切成壞，究竟示現一切佛剎，究竟逮得諸佛智慧，是名具足願波羅蜜。自專正力離眾煩惱，具足清淨能正他力；具足成就無能壞者。大悲力滿足、大慈力平等，悉能覆護一切眾生。陀羅尼力能持一切諸方便義。妙辯才力，令諸眾生皆悉歡喜。諸波羅蜜力莊嚴大乘，弘誓願力未曾斷絕。諸神通力，出生無量具佛神力，覆護一切；是名清淨力波羅蜜。知貪欲增、知瞋恚增、知愚癡增，又知等分分別學地，於一念中，悉知眾生心心所行，能知眾生諸所希望，能知一切諸法真實，解達諸佛深智慧力，普知一切諸法界門；是名清淨智波羅蜜。</p>
<p>「佛子！菩薩摩訶薩如是清淨諸波羅蜜，滿足諸波羅蜜，不捨諸波羅蜜，乘大莊嚴悉能度脫所請眾生。教化一切修習善行，悉令一切永離惡道，勤修精進超出眾難。貪欲多者，教離欲觀；瞋恚多者，教平等觀；邪見多者，教因緣觀；欲界眾生，教離欲恚惡不善法；色界眾生，教增上觀；無色界眾生，教細微智慧；樂聲聞緣覺，教寂靜行；樂大乘者，教以十力莊嚴大乘。如初發心時，見有眾生墮諸惡道，大師子吼，我當知其心病，以諸法門而濟度之。菩薩具足如此智慧，皆能度脫一切眾生。</p>
<p>「佛子！菩薩摩訶薩能如是行者，則能興隆三寶，永使不絕。所以者何？菩薩摩訶薩教化眾生，發菩提心，是故能令佛寶不斷；開示甚深諸妙法藏，是故能令法寶不斷；具足受持威儀教法，是故能令僧寶不斷。</p>
<p>「復次，悉能讚歎一切大願，是故能令佛寶不斷；分別解說十二緣起，是故能令法寶不斷；行六和敬，是故能令僧寶不斷。</p>
<p>「復次，下佛種子於眾生田，生正覺芽，是故能令佛寶不斷；不惜身命護持正法，是故能令法寶不斷；善御大眾，心無憂惱，是故能令僧寶不斷；去、來、今佛所說正法，不違其教，是故能令三寶不斷；菩薩如是不斷三寶，一切所行無有不善，彼能悉行一切迴向，決定究竟無上菩提。菩薩如是安住清淨身、口、意業已，所說善根教化眾生，種種方便，所言不虛，能令眾生皆得歡喜。彼菩薩摩訶薩諸所施行，乃至無有一念錯謬，如是一切諸深妙行，皆為智慧方便攝持，悉能迴向無上菩提。</p>
<p>「如是菩薩安住離癡清白法已，於念念中具足出生十種莊嚴，何等為十？色身莊嚴，隨應示現；語言莊嚴，除眾疑惑，悉令歡喜；意行莊嚴，於一念中，入諸正受；佛剎莊嚴，滅除一切諸煩惱跡；光明莊嚴，普照十方；眷屬莊嚴，能集勝眾，悉令歡喜；神力莊嚴，隨其所應，自在示現；佛教莊嚴，皆能攝取諸黠慧者；涅槃地莊嚴，一處成道悉能充滿示現十方；持法莊嚴，隨眾隨時隨其器量而為說法。</p>
<p>「菩薩如是於念念中具足出生十種莊嚴已，身、口、意行悉皆清淨，永離愚癡，智慧成就。如此菩薩，若有親近恭敬，隨逐出家聽受法教，隨喜憶念乃至見聞此等眾生必定究竟無上菩提。</p>
<p>「佛子！譬如阿伽陀藥，眾生見者，眾病悉除；菩薩成就如是無量法藏，眾生見者煩惱諸病皆悉除愈，於白淨法心得自在。</p>
<p>「佛子！菩薩摩訶薩若得成就如是方便，安住此法，除滅愚癡。具足智慧故，降伏眾魔；大慈悲心故，制諸外道；具足智慧功德力故，除滅一切心垢煩惱；入金剛定故，具足善根心無憂慼；於先佛所修功德力故，能離一切惡道諸難；清淨智慧悉滿足故，出生菩薩清淨諸地、諸波羅蜜、一切三昧、六通、三明、四無所畏，次第方便智慧力故，淨諸佛剎相好莊嚴；身、口、意淨白淨法力故，得佛十力、四無所畏、十八不共平等佛法；智慧分別速解諸法，一切種智平等正覺諸大願力，如來神力，大智慧力，隨順眾生現諸佛剎；隨應受化，轉大法輪，度脫無量無邊眾生。</p>
<p>「佛子！菩薩摩訶薩如是修行無量法藏，次第具足得如來處；於無量剎修菩薩行，護持正法為大法師，守護攝持如來法藏，成就四辯，於大眾中演暢深法，身相端嚴，說法周備；於四辯才，具足無量巧妙方便，能得無盡諸智慧門，音聲殊妙，演一法言能悅一切，隨宜順導，令得開解，入智慧門。菩薩以如是等無量方便，普為眾生開闡法藏而未曾生懈怠之心；於大眾中，而無所畏，一切世間無能壞者；具足增上般若波羅蜜，次第分別一切法相而無斷絕。勝妙四辯，說一切法，種種譬諭，不可窮盡。具足大悲能令一切清涼悅樂。修習大慈，充遍十方。處師子座，廣為眾生說微妙法。唯除如來無能過者、無能見頂、無能觀察、無能屈者、無能問難，若能窮其言論之辯，無有是處。</p>
<p>「佛子！菩薩摩訶薩成就如是勝妙法已，無邊世界滿中大眾，彼一一身，猶如三千大千世界。菩薩摩訶薩處彼眾中，其身殊特，映蔽大會，皆悉不現。以大慈心，普覆一切。甚深智慧，分別彼心。成就無畏，具足辯才，廣為說法，皆令歡喜。何以故？菩薩摩訶薩成就無量淨智慧故、成就無量巧方便故、成就無量正念力故、成就無盡巧方便故、成就分別諸法陀羅尼故、成就分別諸法深智慧故、成就諸佛威神力故、成就三世諸佛實智慧故、成就三世諸佛清淨巧方便故、成就廣說一切諸佛甚深法藏護持法故、成就三世諸佛勝妙智慧菩薩大願智慧力故。」</p>
<p>爾時，法慧菩薩說是漸增功德藏已，欲重宣此義，承佛威神，以偈頌曰：</p>

<div class="lg regular" style="margin-left:1em;"><div class='lg-row'>「菩薩住初地，　長養功德藏，</div>
<div class='lg-row'>修習不放逸，　慧光照十方。</div>
<div class='lg-row'>菩薩菩提心，　守護常不<span class='corr'>忘</span>，</div>
<div class='lg-row'>十方諸如來，　心皆大歡喜。</div>
<div class='lg-row'>勤修行精進，　正念力堅固，</div>
<div class='lg-row'>所行不退轉，　不著於世間。</div>
<div class='lg-row'>常樂甚深法，　成就無諍定，</div>
<div class='lg-row'>十方諸最勝，　一切皆歡喜。</div>
<div class='lg-row'>諸佛歡喜已，　究竟精進度，</div>
<div class='lg-row'>成就功德藏，　無量深智慧。</div>
<div class='lg-row'>一切行清淨，　具足於諸地，</div>
<div class='lg-row'>十方佛本願，　皆悉具足滿。</div>
<div class='lg-row'>如是智慧成，　得諸深法藏，</div>
<div class='lg-row'>得是法藏已，　隨順於世間。</div>
<div class='lg-row'>成就巧方便，　分別眾生心，</div>
<div class='lg-row'>隨所應教化，　而為演說法。</div>
<div class='lg-row'>已能廣說法，　不捨於自行，</div>
<div class='lg-row'>具足波羅蜜，　成就大功德。</div>
<div class='lg-row'>已具波羅蜜，　本所請眾生，</div>
<div class='lg-row'>無量生死海，　皆悉究竟度。</div>
<div class='lg-row'>如是常修習，　日夜無休懈，</div>
<div class='lg-row'>興隆佛法僧，　永使不斷絕。</div>
<div class='lg-row'>所修無量行，　清白悉具足，</div>
<div class='lg-row'>一切皆究竟，　成就最勝地。</div>
<div class='lg-row'>菩薩所修行，　真實無虛偽，</div>
<div class='lg-row'>度脫眾生類，　離諸煩惱垢。</div>
<div class='lg-row'>成就如是法，　除滅愚癡闇，</div>
<div class='lg-row'>降伏一切魔，　究竟得菩提。</div>
<div class='lg-row'>佛子如是行，　具足如來智，</div>
<div class='lg-row'>悉能分別說，　諸佛甚深藏。</div>
<div class='lg-row'>若能如是說，　法師中第一，</div>
<div class='lg-row'>等為諸群生，　普雨甘露法。</div>
<div class='lg-row'>無極大慈悲，　充滿十方界，</div>
<div class='lg-row'>悉能分別知，　一切眾生心。</div>
<div class='lg-row'>已了眾生心，　及諸餘心行，</div>
<div class='lg-row'>為彼說深法，　無量無有數。</div>
<div class='lg-row'>進止常安諦，　猶如大象王，</div>
<div class='lg-row'>威猛如師子，　一切莫能害。</div>
<div class='lg-row'>不動如須彌，　智慧如大海，</div>
<div class='lg-row'>普雨甘露水，　除滅煩惱熱。」</div>
</div><p>法慧菩薩說是偈已，如來隨喜，大眾奉行。◎</p>
</div>
<div class='div-pin'><a id='mulu36' />◎
<p class='h1'>大方廣佛華嚴經佛昇夜摩天宮自在品第十五</p><p>爾時，如來威神力故，十方一切諸佛世界、諸四天下一一閻浮提，皆有如來坐菩提樹下，無不顯現。彼諸菩薩各承佛神力，說種種法，皆悉自謂在於佛所。爾時，世尊威神力故，不離道樹及帝釋宮，向夜摩天寶莊嚴殿。</p>
<p>時，彼天王遙見佛來，即於殿上敷蓮華藏寶師子座；十萬種寶以為莊嚴；十萬寶帳，彌覆其上；十萬寶網，以為珓珞；次上十萬眾妙寶蓋，又復十萬天諸華蓋、天繒、雜寶，以為垂帶；十萬瓔珞而莊嚴之；十萬寶衣以敷其上；十萬天子在前立侍；十萬梵天而圍遶之；十萬菩薩在前讚歎；十萬光明以為照耀；十萬妓樂自然演出；十萬正法娛樂音聲；十萬善根妙相顯現；十萬如來威神護持；十萬功德藏而長養之；十萬三昧而嚴淨之；十萬願藏以為清淨；十萬奇特未曾有法勝相顯出；十萬妙法而現在前；十萬自在處處普現；十萬功德妙相等起；十萬音聲演出諸法。</p>
<p>時，彼天王莊嚴寶蓮華藏師子座已，合掌恭敬白佛言：「善來世尊！唯願哀愍處此宮殿。」時，佛受請，即昇寶殿，一切十方夜摩天宮，亦復如是。</p>
<p>爾時，天王無量音樂寂然無聲，即自憶念過去佛所所種善根，以偈頌曰：</p>

<div class="lg regular" style="margin-left:1em;"><div class='lg-row'>「名稱如來聞十方，　諸吉祥中最無上，</div>
<div class='lg-row'>來入摩尼莊嚴殿，　是故此處最吉祥。</div>
<div class='lg-row'>寶王如來世間燈，　諸吉祥中最無上，</div>
<div class='lg-row'>來入甘露上味殿，　是故此處最吉祥。</div>
<div class='lg-row'>喜王如來慧無量，　諸吉祥中最無上，</div>
<div class='lg-row'>來入雜寶莊嚴殿，　是故此處最吉祥。</div>
<div class='lg-row'>慧眼如來世間燈，　諸吉祥中最無上，</div>
<div class='lg-row'>來入殊特最勝殿，　是故此處最吉祥。</div>
<div class='lg-row'>饒益如來義無量，　諸吉祥中最無上，</div>
<div class='lg-row'>來入清淨寶山殿，　是故此處最吉祥。</div>
<div class='lg-row'>無師如來世間尊，　諸吉祥中最無上，</div>
<div class='lg-row'>來入微妙寶香殿，　是故此處最吉祥。</div>
<div class='lg-row'>天人中尊世間燈，　諸吉祥中最無上，</div>
<div class='lg-row'>來入輕微妙香殿，　是故此處最吉祥。</div>
<div class='lg-row'>無去如來論師子，　諸吉祥中最無上，</div>
<div class='lg-row'>來入明淨普眼殿，　是故此處最吉祥。</div>
<div class='lg-row'>分別如來功德持，　諸吉祥中最無上，</div>
<div class='lg-row'>來入娛樂莊嚴殿，　是故此處最吉祥。</div>
<div class='lg-row'>苦行如來利世間，　諸吉祥中最無上，</div>
<div class='lg-row'>來入等色普照殿，　是故此處最吉祥。」</div>
</div><p>如此間夜摩天王，佛神力故，憶念過去諸等正覺，以偈讚歎。如是十方一切世界夜摩天王，各自憶念過去佛所所種善根，以偈讚歎，亦復如是。</p>
<p>爾時，世尊昇其寶殿，寶蓮華藏師子座上結跏趺坐。爾時，寶殿忽然廣博猶如夜摩天處，十方世界亦復如是。</p>
</div>
<div class='div-pin'><a id='mulu37' />
<p class='h1'>大方廣佛華嚴經夜摩天宮菩薩說偈品第十六</p><p>爾時，十方各過十萬佛剎塵數世界，有世界名無量慧、次名幢慧、次名地慧、次名勝慧、次名燈慧、次名金剛慧、次名安樂慧、次名日慧、次名清淨慧、次名梵慧。其佛號常住眼、次號無量眼、次號真實眼、次號不動眼、次號天眼、次號清淨眼、次號安諦眼、次號明相眼、次號無上眼、次號淨光澤眼。其菩薩名功德林、次名慧林、次名勝林、次名無畏林、次名慚愧林、次名精進林、次名力成就林、次名堅固林、次名如來林、次名智林。此諸菩薩各於其國佛所淨修梵行。</p>
<p>爾時，佛神力故，彼諸菩薩各與一佛世界塵數菩薩來詣佛所，恭敬禮拜。佛神力故，隨所來方化作寶藏師子之座，結跏趺坐，充滿十方。如此世界夜摩天上菩薩雲集，十方世界亦復如是。</p>
<p>爾時，世尊從兩足指放百千億妙色光明，普照十方一切世界、諸四天下、菩提樹下夜摩天宮蓮華藏寶師子座，如來神力及諸大會，皆悉顯現。</p>
<p>爾時，功德林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「普放淨光明，　遍照十方界，</div>
<div class='lg-row'>一切悉覩佛，　通達無障礙。</div>
<div class='lg-row'>佛處夜摩宮，　蓮華寶座上，</div>
<div class='lg-row'>一切諸世間，　奇特未曾有。</div>
<div class='lg-row'>讚歎十如來，　眾生皆悉聞，</div>
<div class='lg-row'>世尊大眾會，　一切無不見。</div>
<div class='lg-row'>普於十方界，　演說無上法，</div>
<div class='lg-row'>亦悉同名字，　如我菩薩眾，</div>
<div class='lg-row'>各從十方界，　來詣於此處，</div>
<div class='lg-row'>彼諸上人等，　清淨修梵行。</div>
<div class='lg-row'>彼諸如來等，　亦各同名號，</div>
<div class='lg-row'>見佛清淨剎，　自在神通力。</div>
<div class='lg-row'>一切見如來，　人中或道場，</div>
<div class='lg-row'>又復見世尊，　處此夜摩宮，</div>
<div class='lg-row'>一切諸世間，　莫能思議佛，</div>
<div class='lg-row'>隨彼眾生願，　一切皆悉見。</div>
<div class='lg-row'>眾生見如來，　無量自在力，</div>
<div class='lg-row'>離世大仙人，　功德藏無量。</div>
<div class='lg-row'>遊行十方界，　一切無障礙，</div>
<div class='lg-row'>一身為無量，　無量身為一。</div>
<div class='lg-row'>功德甚深妙，　一切莫能測，</div>
<div class='lg-row'>無著無所依，　清淨如虛空。」</div>
</div><p>爾時，慧林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「不可思議劫，　天人師難值，</div>
<div class='lg-row'>離垢諸大人，　此會亦難遇。</div>
<div class='lg-row'>悉皆一切智，　慧光靡不照，</div>
<div class='lg-row'>演說深妙法，　饒益於眾生。</div>
<div class='lg-row'>一切諸世間，　常為癡冥蔽，</div>
<div class='lg-row'>如來世燈明，　皆悉能除滅。</div>
<div class='lg-row'>施戒忍精進，　禪定三昧藏，</div>
<div class='lg-row'>修習深妙智，　普照於一切。</div>
<div class='lg-row'>如來無與等，　何況有勝者？</div>
<div class='lg-row'>顛倒取諸法，　是故不見佛。</div>
<div class='lg-row'>自在神通力，　無量難思議，</div>
<div class='lg-row'>無來亦無去，　說法度眾生。</div>
<div class='lg-row'>若有得聞見，　清淨天人師，</div>
<div class='lg-row'>永出諸惡道，　遠離一切苦。</div>
<div class='lg-row'>無量無數劫，　修習求菩提，</div>
<div class='lg-row'>逮成等正覺，　廣度諸群生。</div>
<div class='lg-row'>不可思議劫，　供養無量佛，</div>
<div class='lg-row'>若能解是義，　功德勝於彼。</div>
<div class='lg-row'>雖施無量剎，　滿中諸珍寶，</div>
<div class='lg-row'>不能解此義，　終不成正覺。」</div>
</div><p>爾時，勝林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「猶如春後月，　虛空無雲曀，</div>
<div class='lg-row'>日曜清淨光，　一切無不照。</div>
<div class='lg-row'>光明無限量，　世間無能數，</div>
<div class='lg-row'>有眼尚不知，　何況盲冥者？</div>
<div class='lg-row'>如來亦如是，　功德光無量，</div>
<div class='lg-row'>無量無數劫，　莫能分別知。</div>
<div class='lg-row'>光明無來處，　去亦無所至，</div>
<div class='lg-row'>不生亦不滅，　空寂無所有。</div>
<div class='lg-row'>未來一切法，　悉無有來者，</div>
<div class='lg-row'>無生無現在，　是故無過去。</div>
<div class='lg-row'>一切法無生，　亦復無有滅，</div>
<div class='lg-row'>若能如是解，　斯人覩如來。</div>
<div class='lg-row'>諸法無生故，　當知無所有，</div>
<div class='lg-row'>如是分別知，　此人達深義。</div>
<div class='lg-row'>諸法無自性，　一切無能知，</div>
<div class='lg-row'>若能如是解，　是則無所解。</div>
<div class='lg-row'>所言有生者，　當知由所生，</div>
<div class='lg-row'>解彼真實性，　是則無疑惑。</div>
<div class='lg-row'>一切諸所生，　正觀亦如是，</div>
<div class='lg-row'>菩薩如是觀，　具足一切智。」</div>
</div><p>爾時，無畏林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「此處無邊際，　廣大如法界，</div>
<div class='lg-row'>一切無不至，　湛然不遷變。</div>
<div class='lg-row'>若聞如是法，　恭敬信樂者，</div>
<div class='lg-row'>永離三惡道，　一切諸難苦。</div>
<div class='lg-row'>往詣諸世界，　無量不可數，</div>
<div class='lg-row'>聞此甚深法，　憶念善受持。</div>
<div class='lg-row'>聞受大仙人，　清淨深妙法，</div>
<div class='lg-row'>一向求菩提，　究竟無上道。</div>
<div class='lg-row'>深信過去佛，　及彼諸佛法，</div>
<div class='lg-row'>一切世間燈，　除滅眾癡闇。</div>
<div class='lg-row'>若有得聞佛，　無量自在力，</div>
<div class='lg-row'>決定信向者，　具足人中雄。</div>
<div class='lg-row'>若能一心信，　現在一切佛，</div>
<div class='lg-row'>彼成等正覺，　開示無量義。</div>
<div class='lg-row'>無量無數劫，　此法甚難值，</div>
<div class='lg-row'>若有得聞者，　當知本願力。</div>
<div class='lg-row'>如是佛深法，　悉能善受持，</div>
<div class='lg-row'>廣為眾生說，　是人難思議。</div>
<div class='lg-row'>是故勤精進，　修行大莊嚴，</div>
<div class='lg-row'>聞持是正法，　究竟得菩提。」</div>
</div><p>爾時，慚愧林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「得聞真諦法，　殊特未曾有，</div>
<div class='lg-row'>歡喜信樂者，　除滅眾疑惑。</div>
<div class='lg-row'>一切知見人，　自說深妙法，</div>
<div class='lg-row'>佛慧靡不照，　是故難思議。</div>
<div class='lg-row'>非從智慧生，　亦非無智生，</div>
<div class='lg-row'>了達一切法，　除滅世間闇。</div>
<div class='lg-row'>色法非色法，　此二不為一，</div>
<div class='lg-row'>愚智亦如是，　其性各別異。</div>
<div class='lg-row'>生死及涅槃，　此二悉虛妄，</div>
<div class='lg-row'>愚智亦如是，　二俱無真實。</div>
<div class='lg-row'>世界始成立，　無有敗壞相，</div>
<div class='lg-row'>愚智亦如是，　二俱相乖違。</div>
<div class='lg-row'>菩薩初發心，　及以最後心，</div>
<div class='lg-row'>愚智亦如是，　二俱不相應。</div>
<div class='lg-row'>譬如六情識，　迭用互不同，</div>
<div class='lg-row'>愚智亦如是，　究竟不和合。</div>
<div class='lg-row'>譬如伽陀藥，　消滅一切毒，</div>
<div class='lg-row'>智慧亦如是，　除滅諸癡闇。</div>
<div class='lg-row'>法王無上尊，　是勝莫能過，</div>
<div class='lg-row'>所說皆真實，　以故難值遇。」</div>
</div><p>爾時，精進林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「諸法無差別，　唯佛分別知，</div>
<div class='lg-row'>一切無不達，　智慧到彼岸。</div>
<div class='lg-row'>如金及金色，　其性無差別，</div>
<div class='lg-row'>如是法非法，　其性無有異。</div>
<div class='lg-row'>眾生非眾生，　二俱無真實，</div>
<div class='lg-row'>如是法非法，　其性無所有。</div>
<div class='lg-row'>譬如未來世，　無有過去相，</div>
<div class='lg-row'>一切法如是，　無有真實相。</div>
<div class='lg-row'>譬如過去法，　無有生起相，</div>
<div class='lg-row'>諸法亦如是，　皆悉無有相。</div>
<div class='lg-row'>涅槃不可取，　說時有二種，</div>
<div class='lg-row'>諸法亦如是，　無有差別相。</div>
<div class='lg-row'>譬如種種數，　皆悉是數法，</div>
<div class='lg-row'>諸法亦如是，　其性無別異。</div>
<div class='lg-row'>譬如數法十，　增一至無量，</div>
<div class='lg-row'>皆悉是本數，　智慧故差別。</div>
<div class='lg-row'>譬如諸世界，　劫燒有終敗，</div>
<div class='lg-row'>虛空無損減，　無師智亦然。</div>
<div class='lg-row'>十方空無異，　眾生起分別，</div>
<div class='lg-row'>如是取如來，　虛妄不見佛。」</div>
</div><p>爾時，力成就林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「一切眾生類，　悉皆三世攝，</div>
<div class='lg-row'>三世諸眾生，　皆為五陰攝。</div>
<div class='lg-row'>五陰從業起，　諸業因心起，</div>
<div class='lg-row'>心法猶如幻，　眾生亦如是。</div>
<div class='lg-row'>世間非自作，　亦復非他作，</div>
<div class='lg-row'>不知真實性，　生死輪常轉。</div>
<div class='lg-row'>所謂世間轉，　皆悉是苦轉，</div>
<div class='lg-row'>眾生不知故，　生死輪常轉。</div>
<div class='lg-row'>世間非世間，　二俱非真實，</div>
<div class='lg-row'>眾生愚癡故，　妄取諸法相。</div>
<div class='lg-row'>三世五陰法，　說名為世間，</div>
<div class='lg-row'>斯由虛妄有，　無則出世間。</div>
<div class='lg-row'>何等是五陰，　五陰有何相，</div>
<div class='lg-row'>不見五陰壞，　妄取謂常住。</div>
<div class='lg-row'>五陰虛妄法，　真實無所有，</div>
<div class='lg-row'>空寂不遷變，　究竟離眾相。</div>
<div class='lg-row'>世間既虛寂，　佛及法亦然，</div>
<div class='lg-row'>斯等三種法，　其性無所有。</div>
<div class='lg-row'>除滅諸顛倒，　明了見真實，</div>
<div class='lg-row'>一切知見人，　常現在其前。」</div>
</div><p>爾時，堅固林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「譬如地種性，　自性無所有，</div>
<div class='lg-row'>一切佛自在，　其性亦如是。</div>
<div class='lg-row'>一切諸世間，　咸共偁讚佛，</div>
<div class='lg-row'>求彼偁讚法，　十方無來處。</div>
<div class='lg-row'>眾生虛妄取，　謂之為真實，</div>
<div class='lg-row'>分別離眾生，　業性不可得。</div>
<div class='lg-row'>業性無所有，　眾生身非真，</div>
<div class='lg-row'>種種無量色，　亦復無來處。</div>
<div class='lg-row'>一切諸形色，　業性難思議，</div>
<div class='lg-row'>雖見無所有，　識性亦如是。</div>
<div class='lg-row'>諸佛身如是，　不可得思議，</div>
<div class='lg-row'>無量妙色身，　普現一切剎。</div>
<div class='lg-row'>無量身非佛，　佛非無量身，</div>
<div class='lg-row'>清淨妙法身，　究竟度彼岸。</div>
<div class='lg-row'>若有能得見，　清淨妙法身，</div>
<div class='lg-row'>是人於佛法，　其心無癡惑。</div>
<div class='lg-row'>過去一切法，　觀察等涅槃，</div>
<div class='lg-row'>彼人見如來，　究竟常安住。</div>
<div class='lg-row'>修習正憶念，　明了見正覺，</div>
<div class='lg-row'>無相無所有，　是名法王子。」</div>
</div><p>爾時，如來林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「譬如工畫師，　分布諸彩色，</div>
<div class='lg-row'>虛妄取異色，　四大無差別。</div>
<div class='lg-row'>四大非彩色，　彩色非四大，</div>
<div class='lg-row'>不離四大體，　而別有彩色。</div>
<div class='lg-row'>心非彩畫色，　彩畫色非心，</div>
<div class='lg-row'>離心無畫色，　離畫色無心。</div>
<div class='lg-row'>彼心不常住，　無量難思議，</div>
<div class='lg-row'>顯現一切色，　各各不相知。</div>
<div class='lg-row'>猶如工畫師，　不能知畫心，</div>
<div class='lg-row'>當知一切法，　其性亦如是。</div>
<div class='lg-row'>心如工畫師，　畫種種五陰，</div>
<div class='lg-row'>一切世界中，　無法而不造。</div>
<div class='lg-row'>如心佛亦爾，　如佛眾生然，</div>
<div class='lg-row'>心佛及眾生，　是三無差別。</div>
<div class='lg-row'>諸佛悉了知，　一切從心轉，</div>
<div class='lg-row'>若能如是解，　彼人見真佛。</div>
<div class='lg-row'>心亦非是身，　身亦非是心，</div>
<div class='lg-row'>作一切佛事，　自在未曾有。</div>
<div class='lg-row'>若人欲求知，　三世一切佛，</div>
<div class='lg-row'>應當如是觀，　心造諸如來。」</div>
</div><p>爾時，智林菩薩承佛神力，普觀十方，以偈頌曰：</p>

<div class="lg regular" style="margin-left:1em;"><div class='lg-row'>「所取不可取，　所見不可見，</div>
<div class='lg-row'>所聞不可聞，　所思不可思。</div>
<div class='lg-row'>於有量無量，　不應作限量，</div>
<div class='lg-row'>有量及無量，　二俱無所取。</div>
<div class='lg-row'>不應說而說，　是為自欺誑，</div>
<div class='lg-row'>己事不成就，　不能悅眾生。</div>
<div class='lg-row'>若有能讚歎，　無量諸如來，</div>
<div class='lg-row'>不可思議劫，　功德不可盡。</div>
<div class='lg-row'>猶如隨意珠，　能現無量色，</div>
<div class='lg-row'>此色非真色，　諸佛亦如是。</div>
<div class='lg-row'>如虛空清淨，　非色不可見，</div>
<div class='lg-row'>能現一切色，　其性不可見。</div>
<div class='lg-row'>如是大智人，　示現無量色，</div>
<div class='lg-row'>非識之所識，　一切莫能覩。</div>
<div class='lg-row'>雖聞如來聲，　音聲非如來，</div>
<div class='lg-row'>離聲復不知，　如來等正覺。</div>
<div class='lg-row'>是處甚深妙，　若能分別知，</div>
<div class='lg-row'>莊嚴無上道，　遠離諸虛妄。</div>
<div class='lg-row'>一切諸如來，　無有說佛法，</div>
<div class='lg-row'>隨其所應化，　而為演說法。」◎</div>
</div></div>
<p class='juan'>大方廣佛華嚴經卷第十</p>
</div><!-- end of div[@id='body'] -->
</body></html>