<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' />大方廣佛華嚴經卷第三</p><p class="byline">東晉天竺三藏佛馱跋陀羅譯</p><a id='mulu9' />
<p class='h1'>盧舍那佛品第二之二</p><p>◎此世界海下方，次有世界海，名蓮華妙香勝藏；中有佛剎，名寶師子光，佛號明照法界；於彼如來大眾海中，有菩薩名光照分別法界，為佛光明所開發已，與世界海塵數菩薩眷屬圍遶，來向佛所；興十種一切寶光明雲，悉皆彌覆，充滿虛空，十種一切香光明雲、十種諸佛師子吼雲、十種一切佛剎功德莊嚴雲、十種一切華樓閣雲、十種一切座莊嚴雲，悉皆彌覆，充滿虛空，來詣佛所，在於下方寶藏師子座上，結跏趺坐。此世界海上方，次有世界海，名雜寶光海莊嚴；中有佛剎，名樂行清淨，佛號無礙功德稱離闇光王；於彼如來大眾海中，有菩薩名無障礙力精進慧，為佛光明所開發已，與世界海塵數菩薩眷屬圍遶，來向佛所；興十種一切無量妙色寶照雲，悉皆彌覆，充滿虛空，十種無量光普照雲、十種一切莊嚴照明雲、十種香焰雲、十種一切莊嚴雲、十種佛光焰雲、十種寶樹華焰雲、十種一切寶樹堅固光明雲、十種一切勝光明雲、十種一切菩薩所行示現雲、十種一切解脫光明雲，悉皆彌覆，充滿虛空，來詣佛所，供養、恭敬、禮拜已，在於上方妙音勝蓮華藏師子座上，結跏趺坐。如是等十億佛剎塵數世界海中，有十億佛剎微塵數等大菩薩來，一一菩薩各將一佛世界塵數菩薩以為眷屬，一一菩薩各興一佛世界微塵數等妙莊嚴雲，悉皆彌覆，充滿虛空，隨所來方，結跏趺坐。彼諸菩薩次第坐已，一切毛孔各出十佛世界微塵數等一切妙寶淨光明雲，一一光中，各出十佛世界微塵數菩薩，一一菩薩、一切法界方便海充滿一切微塵數道；一一塵中，有十佛世界塵數佛剎；一一佛剎中，三世諸佛皆悉顯現。念念中，於一一世界各化一佛剎塵數眾生，以夢自在示現法門教化、一切諸天化生法門教化、一切菩薩行處音聲法門教化、震動一切佛剎建立諸佛法門教化、一切願海法門教化、一切眾生言辭入佛音聲法門教化、一切佛法雲雨法門教化、法界自在光明法門教化、建立一切大眾海於普賢菩薩法門教化，以如是等一切法門，隨其所樂而教化之，於一念頃，能滅一切世界中，各如須彌山塵數眾生諸惡道苦；各如須彌山塵數眾生，令離邪定，立正定聚；各如須彌山塵數眾生，令立聲聞、緣覺之地；各如須彌山塵數眾生，立無上道；各如須彌山塵數眾生，立一切不可盡功德智慧地；各如須彌山塵數眾生，令立盧舍那佛願性海中。</p>
<p>爾時，諸菩薩光明中，以偈頌<span class='corr'>曰</span>：</p>

<div class="lg regular" style="margin-left:1em;"><div class='lg-row'>「一切光明出妙音，　說諸菩薩具足行，</div>
<div class='lg-row'>佛子功德悉成滿，　普遍一切十方界。</div>
<div class='lg-row'>無量劫海修行道，　欲令眾生離苦故，</div>
<div class='lg-row'>不自計己生死苦，　佛子善入大方便。</div>
<div class='lg-row'>無量無邊無有餘，　窮盡一切大海劫，</div>
<div class='lg-row'>遍行一切諸法門，　善說微妙寂靜法。</div>
<div class='lg-row'>一切三世佛所願，　皆得清淨具足滿，</div>
<div class='lg-row'>佛子饒益諸眾生，　能自具行清淨道。</div>
<div class='lg-row'>皆能往詣諸佛所，　清淨法身照十方，</div>
<div class='lg-row'>佛子智海無邊底，　普觀諸法寂滅相。</div>
<div class='lg-row'>一光明中有無量，　無上大慈難思議，</div>
<div class='lg-row'>清淨慧眼照諸法，　此是佛子妙境界。</div>
<div class='lg-row'>一毛悉受諸佛剎，　又能震動諸國土，</div>
<div class='lg-row'>能令眾生無怖想，　是名清淨方便地。</div>
<div class='lg-row'>一一塵中無量身，　復現無量莊嚴剎，</div>
<div class='lg-row'>於一念中皆悉見，　是無障礙淨法門。</div>
<div class='lg-row'>三世所有一切劫，　於一念中能悉現，</div>
<div class='lg-row'>猶如幻化無所有，　是名諸佛無礙法。</div>
<div class='lg-row'>普賢諸行皆具足，　能令眾生悉清淨，</div>
<div class='lg-row'>諸佛子具自在法，　一一毛孔師子吼。」</div>
</div><p>爾時，世尊欲令一切菩薩大眾，知佛無量無邊境界自在法門故，放眉間白毫相一切寶色燈明雲光，名一切菩薩慧光觀察照十方藏。此光遍照一切佛剎，於一念中，皆悉普照一切法界；於一切世界，雨一切佛諸大願雲，顯現普賢菩薩，示大眾已，還從足下相輪中入於彼。復有大蓮華生，以眾寶為莖，一切寶王為莊嚴藏，其葉遍覆一切法界；一切寶香莊嚴其鬚，閻浮檀金以為其臺。此華生已，如來眉間有一大菩薩出，名曰一切諸法勝音，與世界海塵數菩薩眾俱，敬遶世尊無量匝已，退坐蓮華臺上，眷屬菩薩坐蓮華鬚。一切諸法勝音菩薩成就無量法界歡喜，隨順諸佛境界深智，度不可思議佛海光明，悉能往詣一切佛所。</p>
<p>爾時，一切諸法勝音菩薩以偈頌曰：</p>

<div class="lg regular" style="margin-left:1em;"><div class='lg-row'>「佛身充滿諸法界，　普現一切眾生前，</div>
<div class='lg-row'>應受化器悉充滿，　佛故處此菩提樹。</div>
<div class='lg-row'>一切佛剎微塵等，　爾所佛坐一毛孔，</div>
<div class='lg-row'>皆有無量菩薩眾，　各為具說普賢行。</div>
<div class='lg-row'>無量剎海處一毛，　悉坐菩提蓮華座，</div>
<div class='lg-row'>遍滿一切諸法界，　一切毛孔自在現。」</div>
</div><p>爾時，師子焰光奮迅音菩薩以偈頌曰：</p>

<div class="lg regular" style="margin-left:1em;"><div class='lg-row'>「盧舍那如來，　轉清淨法輪，</div>
<div class='lg-row'>一切法方便，　如來雲普覆。</div>
<div class='lg-row'>十方國土中，　一切世界海，</div>
<div class='lg-row'>佛願力自在，　普現轉法輪。</div>
<div class='lg-row'>一切佛土中，　無量大眾海，</div>
<div class='lg-row'>言號各不同，　而轉淨法輪。</div>
<div class='lg-row'>盧舍那佛神力故，　一切剎中轉法輪，</div>
<div class='lg-row'>普賢菩薩願音聲，　遍滿一切世界海。</div>
<div class='lg-row'>法身充滿一切剎，　普雨一切諸法雨，</div>
<div class='lg-row'>法相不生亦不滅，　悉照一切諸世間。</div>
<div class='lg-row'>無量無數億劫中，　一切佛剎微塵道，</div>
<div class='lg-row'>盧舍那佛妙音聲，　具足演說本所行。</div>
<div class='lg-row'>一切佛剎微塵數，　大光明網照十方，</div>
<div class='lg-row'>一一光中有諸佛，　以無上道化眾生。</div>
<div class='lg-row'>法身堅固不可壞，　充滿一切諸法界，</div>
<div class='lg-row'>普能示現諸色身，　隨應化導諸群生。</div>
<div class='lg-row'>三世無量諸佛剎，　其中一切諸導師，</div>
<div class='lg-row'>一切音聲及名字，　普見諸佛力自在。</div>
<div class='lg-row'>過去未來及現在，　如是一切諸導師，</div>
<div class='lg-row'>彼聖能令一切聞，　不可思議正法輪。」</div>
</div><p>如此四天下道場上，見佛神力，一切菩薩大眾雲集，一切世界海中亦復如是。</p>
<p>爾時，普賢菩薩於如來前，坐蓮華藏師子之座，即入一切如來淨藏三昧正受，普照一切法界諸如來身，無所障礙，離垢滿足，猶如虛空。普賢菩薩於此世界三昧正受，盡法界、虛空界等一切佛剎亦復如是。普賢菩薩入是三昧已，十方世界海諸佛悉現，彼諸如來各各讚言：「善哉！善哉！善男子！汝乃能入此三昧正受，是皆盧舍那佛本願力故。又汝於諸佛所，清淨行願力故，所謂：轉一切諸佛法輪故；開一切如來智慧海故；盡度一切諸法方便及十方海悉無餘故；除一切眾生煩惱得清淨故；能到一切諸佛國土無障礙故；入一切諸佛境界無礙故；一切諸佛普門功德滿足故；入一切法方便深樂一切智故；方便觀察一切世間法故；知一切眾生諸根海故。」</p>
<p>爾時，一切諸佛與普賢菩薩入一切智力；與入無量無邊法界智；與能詣三世諸佛所智；與一切世界海成壞智；與入無量眾生界智；與佛甚深法門智；與一切不壞三昧住智；與入一切菩薩諸根海智；與一切眾生語言海轉法輪辭辯智；與一身遍滿一切世界智；與一切諸佛音聲智。何以故？以得此三昧法故。</p>
<p>爾時，十方諸佛各申右手，摩普賢菩薩頂；爾時，一切菩薩見十方諸佛各申右手，摩普賢菩薩頂已，彼諸菩薩一心恭敬觀察普賢菩薩，即時同聲以偈頌曰：</p>

<div class="lg regular" style="margin-left:1em;"><div class='lg-row'>「於諸佛所修善法，　滿足一切大願力，</div>
<div class='lg-row'>出生清淨妙法身，　如實平等同虛空。</div>
<div class='lg-row'>一切諸佛國土中，　普賢菩薩常依住，</div>
<div class='lg-row'>十方世界無不見，　無量功德智慧海。</div>
<div class='lg-row'>悉見十方一切佛，　清淨身行功德海，</div>
<div class='lg-row'>能於一一微塵道，　普皆示現一切剎。</div>
<div class='lg-row'>一切十方佛世界，　無量微塵諸劫數，</div>
<div class='lg-row'>常見普賢真佛子，　無量三昧方便行。</div>
<div class='lg-row'>法身充滿諸法界，　一切十方佛國土，</div>
<div class='lg-row'>遍遊一切眾生海，　安住深妙清淨法。</div>
<div class='lg-row'>永度無量諸法界，　離眾煩惱不可壞，</div>
<div class='lg-row'>其身周遍滿虛空，　廣說無量諸佛法。</div>
<div class='lg-row'>一切功德海中生，　普放光明如大雲，</div>
<div class='lg-row'>堅固眾生清淨行，　微妙音說佛境界。</div>
<div class='lg-row'>無量無數大劫中，　修習普賢甚深行，</div>
<div class='lg-row'>無量無邊諸法雲，　雷震演說勝法界。</div>
<div class='lg-row'>一切佛土如實性，　十力修集淨莊嚴，</div>
<div class='lg-row'>普入一切眾生海，　如應為說清淨法。</div>
<div class='lg-row'>無量無邊大眾海，　一心恭敬觀普賢，</div>
<div class='lg-row'>無量深廣智慧海，　願轉清淨妙法輪。」◎</div>
</div><p>◎爾時，普賢菩薩承佛神力，觀察一切諸世界海、一切眾生海、法界業海、一切眾生欲樂諸根海、一切三世諸佛海已，普告菩薩大眾海言：「佛子！諸佛一切世界海成敗清淨智、不可思議一切眾生界起智、觀察法界智、一切如來自在智、清淨願轉法輪智、力無所畏不共法智、光明讚歎音聲智、三種教化眾生智、無量三昧法門不壞智、如來種種自在智，如是等一切皆不可思議，我當承佛神力，具足演說，欲令一切眾生入佛智海。」</p>
<p>爾時，普賢菩薩從彼三昧起，從世界微塵等三昧起，念念中不壞方便智一切三世三昧起；時，彼一切諸菩薩眾，一一皆得世界塵數諸三昧世界塵數方便法海、方便辯海、諸行願海，如此會菩薩所得功德，一切世界海、一切如來眾海，諸菩薩眾所得功德亦復如是。</p>
<p>是時，一切世界六種震動，一切眾生安隱悅樂，一切眾寶種種莊嚴，一切如來大眾海中，雨十種寶王雲，所謂：勝金色幢寶王雲、佛光明照寶王雲、金蓮華寶王雲、菩薩辯才光明寶王雲、一切妙音眾寶王雲、莊嚴佛土道場寶王雲、一切菩薩無量功德光明輪妙音寶王雲。一切如來毛孔及諸光明以偈頌曰：</p>

<div class="lg regular" style="margin-left:1em;"><div class='lg-row'>「普賢悉在，　一切佛剎，　坐寶蓮華，</div>
<div class='lg-row'>師子座上。　如是示現，　遍一切界，</div>
<div class='lg-row'>普入無量，　無邊諸行。　悉能示現，</div>
<div class='lg-row'>無量種身，　變化充滿，　十方世界。</div>
<div class='lg-row'>妙音和雅，　說法無礙，　一切三昧，</div>
<div class='lg-row'>方便自在，　一切佛土，　諸如來所，</div>
<div class='lg-row'>一切三昧，　皆得自在。　悉能了知，</div>
<div class='lg-row'>最勝境界，　示現普賢，　無量自在。</div>
<div class='lg-row'>如一切土，　諸如來前，　一切剎塵，</div>
<div class='lg-row'>諸世界中，　普賢自在，　亦復如是。</div>
<div class='lg-row'>盡盧舍那，　本願底故，　普賢身相，</div>
<div class='lg-row'>猶如虛空。　依於如如，　不依佛國，</div>
<div class='lg-row'>現身無量，　普應眾生，　隨群萌類，</div>
<div class='lg-row'>為現化故。　一切世界，　無量佛土，</div>
<div class='lg-row'>悉能示現，　入諸法門。　普賢菩薩，</div>
<div class='lg-row'>具足淨願，　如是等比，　無量自在。</div>
<div class='lg-row'>一切眾海，　無量無邊，　各於佛土，</div>
<div class='lg-row'>示現清淨。　如是一切，　身中悉現，</div>
<div class='lg-row'>隨其起滅，　一念悉知。」</div>
</div><p>爾時，普賢菩薩欲令大眾重歡喜故，以偈頌曰：</p>

<div class="lg regular" style="margin-left:1em;"><div class='lg-row'>「諸佛深智功德海，　充滿無量無邊剎，</div>
<div class='lg-row'>方便隨眾所應見，　盧舍那佛轉法輪。</div>
<div class='lg-row'>不可思議佛剎海，　於無量劫令清淨，</div>
<div class='lg-row'>最勝導師照一切，　悉能調伏眾生海。</div>
<div class='lg-row'>眾生大海難可測，　諸佛境界不思議，</div>
<div class='lg-row'>眾生樂惡著諸有，　不能了知無上道。</div>
<div class='lg-row'>功德法海長養心，　常能親近善知識，</div>
<div class='lg-row'>恒為諸佛所護念，　是等能度得上智。</div>
<div class='lg-row'>離諸諂曲心清淨，　廣大慈悲無邊際，</div>
<div class='lg-row'>深心淨信無厭足，　彼聞是法喜無量。</div>
<div class='lg-row'>普賢菩薩諸地願，　安諦善住能順行，</div>
<div class='lg-row'>遊心法界如虛空，　是人乃知佛境界。</div>
<div class='lg-row'>一切菩薩得善利，　能見自在最勝尊，</div>
<div class='lg-row'>非餘境界之所知，　普賢方便皆得入。</div>
<div class='lg-row'>無量無邊諸眾生，　一切如來所護念，</div>
<div class='lg-row'>於一切處轉法輪，　盧舍那佛境界力。</div>
<div class='lg-row'>一切剎土及諸佛，　在我身內無所礙，</div>
<div class='lg-row'>我於一切毛孔中，　現佛境界諦觀察。</div>
<div class='lg-row'>普賢菩薩所願行，　無量無邊悉具足，</div>
<div class='lg-row'>普眼境界清淨身，　我今演說仁諦聽。」</div>
</div><p>爾時，普賢菩薩告諸菩薩言：「佛子！世界海有十種事，去、來、今佛之所演說，所謂：說世界海、起具因緣世界海、住世界海、形世界海、體世界海、莊嚴世界海、清淨世界海、如來出世世界海、劫世界海、壞方便世界海。諸佛子！世界海有如是等十種事為首，乃至有世界海塵數種事。諸佛子！當知一切世界海，有世界海塵數因緣具故成，已成、今成、當成，所謂：如來神力故，法應如是故，眾生行業故，一切菩薩應得無上道故，普賢菩薩善根故，菩薩嚴淨佛土願行解脫自在故，如來無上善根依果故，普賢菩薩自在願力故，如是等世界海塵數因緣具故，一切世界海成。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「佛智境界，　不可思議，　自在善住，</div>
<div class='lg-row'>悉皆如是。　無量無邊，　諸世界海，</div>
<div class='lg-row'>盧舍那佛，　悉能嚴淨。　如應化度，</div>
<div class='lg-row'>一切菩薩，　無量願海，　皆悉清淨。</div>
<div class='lg-row'>十方佛土，　一切眾生，　以不思議，</div>
<div class='lg-row'>而覺悟之。　一切菩薩，　無量自在，</div>
<div class='lg-row'>度一切智，　方便法門，　出生一切，</div>
<div class='lg-row'>無量願海。　起諸世界，　猶如虛空，</div>
<div class='lg-row'>普行一切，　菩薩善行，　入佛境界，</div>
<div class='lg-row'>無量無邊。　悉能嚴淨，　十方佛剎，</div>
<div class='lg-row'>一一佛土，　無量劫行，　眾生心境，</div>
<div class='lg-row'>不可思議。　業能悉起，　一切剎海，</div>
<div class='lg-row'>眾生垢穢，　國不清淨，　行業無量，</div>
<div class='lg-row'>世界不同。　諸佛剎海，　淨莊嚴藏，</div>
<div class='lg-row'>離垢雜寶，　以為校飾，　長養無垢，</div>
<div class='lg-row'>弘誓願海。　佛子能淨，　無數國土，</div>
<div class='lg-row'>若有菩薩，　修普賢行，　常能履行，</div>
<div class='lg-row'>清淨法界。　當知是等，　功德如佛，</div>
<div class='lg-row'>能出無量，　如來剎海，　於一念中，</div>
<div class='lg-row'>悉遍十方。　能現一切，　菩薩所行，</div>
<div class='lg-row'>甚深清淨，　猶如虛空，　等空界者，</div>
<div class='lg-row'>自在如是。　一切道場，　諸如來前，</div>
<div class='lg-row'>坐寶蓮華，　現眾妙色，　於其身內，</div>
<div class='lg-row'>容一切剎。　又一念中，　示現三世，</div>
<div class='lg-row'>入巧方便，　起諸剎海，　於三世國，</div>
<div class='lg-row'>示現成佛。　盧舍那佛，　此土清淨，</div>
<div class='lg-row'>眾寶成就，　無有邊際。」</div>
</div><p>爾時，普賢菩薩告諸菩薩言：「佛子！一一世界海所依住，如世界微塵數，所謂：依一切莊嚴住、或依虛空住、或依一切寶住、或依佛光明住、或依幻業住、或依摩訶那伽金剛力士掌中住、或依普賢菩薩願力住。」</p>
<p>是時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「無量無邊佛剎海，　離垢妙寶以莊嚴，</div>
<div class='lg-row'>摩尼寶王清淨照，　最勝威神靡不見。</div>
<div class='lg-row'>清淨剎海住虛空，　寶王妙藏光普照，</div>
<div class='lg-row'>暢發無量微妙音，　宣揚佛道靡不欣。</div>
<div class='lg-row'>種種華光善喜樂，　如意寶珠為莊嚴，</div>
<div class='lg-row'>無量光網彌覆上，　種種香雲遍充滿。</div>
<div class='lg-row'>無量無邊妙蓮華，　青瑠璃寶以為臺，</div>
<div class='lg-row'>清淨國土甚奇妙，　一切諸佛莊嚴故。</div>
<div class='lg-row'>或有諸佛清淨土，　以佛威神得安住，</div>
<div class='lg-row'>見離垢淨眾妙寶，　無量菩薩悉充滿。</div>
<div class='lg-row'>或有諸佛清淨土，　金剛力士掌中住，</div>
<div class='lg-row'>十力世雄盧舍那，　常為一切轉法輪。</div>
<div class='lg-row'>或依寶樹平正住，　依香焰雲亦如是，</div>
<div class='lg-row'>有依水輪住堅固，　或依金剛海座住，</div>
<div class='lg-row'>有住金剛勝妙幢，　種種寶華彌覆上，</div>
<div class='lg-row'>無量自在一切處，　盧舍那佛令眾見。</div>
<div class='lg-row'>眾雜異色長光明，　普流一切佛世界，</div>
<div class='lg-row'>悉見種種莊嚴藏，　離垢微妙甚清淨。</div>
<div class='lg-row'>彼以一切願海力，　無量種種所依住，</div>
<div class='lg-row'>諸如來雲悉充滿，　常依清淨虛空住。</div>
<div class='lg-row'>或有佛剎處上方，　依淨菩薩天冠住，</div>
<div class='lg-row'>彼現無量佛自在，　佛子妙音淨業化。</div>
<div class='lg-row'>諸法界等佛國土，　譬如電光亦如幻，</div>
<div class='lg-row'>紺瑠璃寶廣清淨，　悉從離垢淨業起。</div>
<div class='lg-row'>普現種種莊嚴藏，　依止虛空靜安住，</div>
<div class='lg-row'>行業境界不可議，　佛令眾生普得見。</div>
<div class='lg-row'>一切塵等諸佛剎，　普賢菩薩一念起，</div>
<div class='lg-row'>無量劫行化眾生，　充滿法界現自在。</div>
<div class='lg-row'>一一微塵中，　佛國海安住，</div>
<div class='lg-row'>佛雲遍護念，　彌綸覆一切。</div>
<div class='lg-row'>於一微塵中，　佛現自在力，</div>
<div class='lg-row'>一切微塵中，　神變亦如是，</div>
<div class='lg-row'>諸佛及神力，　盧舍那示現。」</div>
</div><p>爾時，普賢菩薩告諸菩薩言：「佛子！諸世界海有種種形，或方、或圓、或非方圓、或如水洄澓、或復如華形、或種種眾生形者。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「剎海無有量，　殊形異莊嚴，</div>
<div class='lg-row'>十方世界海，　見諸雜種相，</div>
<div class='lg-row'>或圓或四方，　或復非方圓，</div>
<div class='lg-row'>三維及八隅，　狀若摩尼寶。</div>
<div class='lg-row'>一切諸業海，　種種別異故，</div>
<div class='lg-row'>有如金剛掌，　莊嚴坦平正。</div>
</div><p style="margin-left:1em;text-indent:-1em" class="lg-abnormal"><div class='lg-row'>「鍊真金色，　清淨妙形，　入於無量，</div>
<div class='lg-row'>正法之門。　諸佛剎海，　種種之藏，</div>
<div class='lg-row'>猶如大雲，　懸處虛空。　彼寶輪地，</div>
<div class='lg-row'>妙淨分明，　盧舍那佛，　光明悉照。</div>
<div class='lg-row'>諸佛國土，　起由心業，　無量種形，</div>
<div class='lg-row'>而以莊嚴。　彼國一切，　各各自在，</div>
<div class='lg-row'>如來剎海，　現無量相，　或有淨穢，</div>
<div class='lg-row'>苦樂不同。</div>
<div class='lg-row'>法常流轉，　變現如是，　一切業海，</div>
<div class='lg-row'>不可思議。　一毛孔中，　無量佛剎，</div>
<div class='lg-row'>莊嚴清淨，　曠然安住。　彼一切處，</div>
<div class='lg-row'>盧舍那佛，　於眾海中，　演說正法。</div>
<div class='lg-row'>於一塵內，　微細國土，　一切塵等，</div>
<div class='lg-row'>悉於中住。　一切世界，　有種種形，</div>
<div class='lg-row'>悉於其中，　轉尊法輪。　是弘誓願，</div>
<div class='lg-row'>自在之力，　一一塵中，　現一切剎。</div>
<div class='lg-row'>譬如幻化，　亦如虛空，　諸心業力，</div>
<div class='lg-row'>之所莊嚴。　一一塵中，　眾生數等，</div>
<div class='lg-row'>諸化佛雲，　神力自在。　於微塵中，</div>
<div class='lg-row'>善住佛剎，　盧舍那佛，　現法如是。」</div>
</p><p>爾時，普賢菩薩告諸菩薩言：「佛子！諸世界海有種種體，悉應當知，所謂：一切寶莊嚴體、或一寶體、或金剛堅固地體、或眾香體、或日珠輪體。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「或有世界海，　眾寶所合成，</div>
<div class='lg-row'>堅固不可壞，　安住寶蓮華。</div>
<div class='lg-row'>或勝光明起，　清淨暉焰照，</div>
<div class='lg-row'>眾妙莊嚴剎，　依止<span class='corr'>虛</span>空住。</div>
<div class='lg-row'>或有光明剎，　依止光明住，</div>
<div class='lg-row'>光明雲莊嚴，　諸菩薩宮殿。</div>
<div class='lg-row'>或有佛剎海，　猶如電光住，</div>
<div class='lg-row'>言取不可得，　斯由願力起。</div>
<div class='lg-row'>或有摩尼寶，　日光明藏照，</div>
<div class='lg-row'>貫真珠輪地，　菩薩悉充滿。</div>
<div class='lg-row'>或有寶焰剎，　光明雲蔭覆，</div>
<div class='lg-row'>一切寶莊嚴，　悉皆有變化。</div>
<div class='lg-row'>或有眾相體，　微妙相莊嚴，</div>
<div class='lg-row'>間錯雜寶冠，　一切佛所化。</div>
<div class='lg-row'>心海業所起，　國土隨樂住，</div>
<div class='lg-row'>諭如幻無方，　皆從妄想生。</div>
<div class='lg-row'>如來身光明，　摩尼剎安住，</div>
<div class='lg-row'>正覺雲彌覆，　一切佛自在。</div>
<div class='lg-row'>或普賢菩薩，　化現佛剎海，</div>
<div class='lg-row'>一切寶校飾，　願力所莊嚴。」</div>
</div><p>爾時，普賢菩薩告諸菩薩言：「佛子！諸世界海有世界海微塵等莊嚴，悉應當知，所謂：一切境界種種雲莊嚴、一切世界眾生行業莊嚴、三世諸佛及普賢菩薩願力莊嚴，有如是等世界海微塵數莊嚴。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「如世界海微塵等，　不可思議業果報，</div>
<div class='lg-row'>一切十方世界海，　種種嚴淨廣無邊。</div>
<div class='lg-row'>無量淨色普莊嚴，　上妙功德常充滿，</div>
<div class='lg-row'>雜光明雲出梵音，　聞于一切諸佛剎。</div>
<div class='lg-row'>菩薩無量功德海，　妙聲遍滿一切剎，</div>
<div class='lg-row'>諸誓願雲具莊嚴，　聲震十方世界海。</div>
<div class='lg-row'>眾生業海廣無際，　淨莊嚴雲出妙音，</div>
<div class='lg-row'>業報如寶隨應變，　諸佛力故悉周滿。</div>
<div class='lg-row'>一切三世諸如來，　自在普現無量剎，</div>
<div class='lg-row'>一一境界一切佛，　莊嚴剎海皆悉見。</div>
<div class='lg-row'>過去未來現在劫，　一切十方諸世界，</div>
<div class='lg-row'>於無量劫淨莊嚴，　一一佛剎皆悉見。</div>
<div class='lg-row'>一切境界諸佛雲，　數等眾生滿十方，</div>
<div class='lg-row'>佛自在行令眾知，　是謂如來莊嚴剎。</div>
<div class='lg-row'>眾香焰流及華流，　一切眾寶摩尼流，</div>
<div class='lg-row'>種種眾妙莊嚴雲，　皆悉校飾諸佛剎。</div>
<div class='lg-row'>十方世界諸道場，　一切眾具妙莊嚴，</div>
<div class='lg-row'>靡不覩見此剎海，　猶如空中電光現。</div>
<div class='lg-row'>普賢菩薩佛子等，　悉能莊嚴諸佛剎，</div>
<div class='lg-row'>眾生等劫淨行海，　於此世界悉顯現。」</div>
</div><p>爾時，普賢菩薩告諸菩薩言：「佛子！當知諸世界海有世界塵數清淨，所謂：菩薩親近善知識，成就諸善根等，利一切眾生，淨滿一切諸波羅蜜，安住一切行地，有如是等世界塵數清淨。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「一切佛剎諸莊嚴，　無數願海方便生，</div>
<div class='lg-row'>一切佛剎清淨色，　無量行海所修集。</div>
<div class='lg-row'>久遠親近善知識，　一切淨妙諸業行，</div>
<div class='lg-row'>慈悲普流潤眾生，　是故清淨佛剎海。</div>
<div class='lg-row'>一切法門三昧地，　一切佛所淨德海，</div>
<div class='lg-row'>禪門方便清淨地，　是故嚴淨佛剎海。</div>
<div class='lg-row'>能起無量清淨心，　信佛堅固不可壞，</div>
<div class='lg-row'>以忍方便淨無垢，　莊嚴剎海微妙色。</div>
<div class='lg-row'>興功德雲滿虛空，　利益一切修淨行，</div>
<div class='lg-row'>眾生普獲無量德，　是故嚴淨佛剎海。</div>
<div class='lg-row'>剎海方便等無量，　悉淨諸度無有餘，</div>
<div class='lg-row'>修無盡願波羅蜜，　是故嚴淨佛剎海。</div>
<div class='lg-row'>幻化行起無有量，　一切諸法廣清淨，</div>
<div class='lg-row'>種種方便淨眾生，　起是可樂佛剎海。</div>
<div class='lg-row'>方便嚴淨一切地，　具足諸佛功德海，</div>
<div class='lg-row'>令諸眾生竭苦源，　是故嚴淨佛剎海。</div>
<div class='lg-row'>修淨力海無與等，　能淨一切眾生根，</div>
<div class='lg-row'>恭敬供養無量佛，　是故嚴淨佛剎海。」</div>
</div><p>爾時，普賢菩薩告諸菩薩言：「佛子！當知一一世界海有世界海塵數諸佛出興于世，所謂：有佛興世，色身示現遍滿法界，或有短壽，或無量劫，如是一一世界海有世界海塵數佛出興于世。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「佛以無量方便門，　能起一切佛剎海，</div>
<div class='lg-row'>隨順眾生所欲樂，　諸佛法王出興世。</div>
<div class='lg-row'>如來法身不思議，　無色無相無倫匹，</div>
<div class='lg-row'>示現色身為眾生，　十方受化靡不見。</div>
<div class='lg-row'>或為眾生現短命，　或現長壽無量劫，</div>
<div class='lg-row'>法身多門現十方，　常為世間良福田。</div>
<div class='lg-row'>或有能令不思議，　十方剎海悉清淨，</div>
<div class='lg-row'>或有能淨一剎土，　是彼方便願所立。</div>
<div class='lg-row'>或說不可思議乘，　佛普示現隨所樂，</div>
<div class='lg-row'>或有如來說一乘，　是佛方便無有量。</div>
<div class='lg-row'>自然無師得正覺，　或有濟度少眾生，</div>
<div class='lg-row'>或有能於一念中，　化度無量眾生海。</div>
<div class='lg-row'>或有於一毛孔中，　化佛雲出不思議，</div>
<div class='lg-row'>充滿一切十方界，　無量方便化眾生。</div>
<div class='lg-row'>或佛音聲震十方，　隨諸眾生所欲樂，</div>
<div class='lg-row'>無量億劫不斷絕，　度眾生海無有邊。</div>
<div class='lg-row'>或有無量莊嚴剎，　清淨大眾圍遶坐，</div>
<div class='lg-row'>充滿一切世界海，　佛遍處眾如空雲。</div>
<div class='lg-row'>是佛方便不思議，　慈海充滿遍一切，</div>
<div class='lg-row'>入諸莊嚴方便門，　悉現一切眾生前。」</div>
</div><p>爾時，普賢菩薩告諸菩薩言：「佛子！當知世界海有世界海微塵等劫住，所謂：佛剎海，或住不可數劫，或住可數劫，有如是等世界海微塵數劫住。」◎</p>
<p>◎爾時，普賢菩薩欲分別開示故，告一切眾言：「諸佛子！當知此蓮華藏世界海是盧舍那佛本修菩薩行時，於阿僧祇世界微塵數劫之所嚴淨，於一一劫恭敬供養世界微塵等如來一一佛所，淨修世界海微塵數願行。佛子！當知有須彌山微塵等風輪，持此蓮華藏莊嚴世界海：最下風輪名曰平等，彼持一切寶光明地；次上風輪名種種寶莊嚴，持清淨光寶地；次上風輪名功德勢，持密寶地；次上風輪名曰寶焰，持日不壞寶地；次上風輪名普莊嚴，持具足寶光明地；次上風輪名離垢清淨平等，持寶華焰地；次上風輪名曰方行，持一切真珠地；次上風輪名曰一切年，持一切時，一日、半月、一月、一年；次上風輪名普持勢，持一切須彌山地；次上風輪名莊嚴光明，能持一切有，如是次上有須彌山微塵等風輪。最上風輪名勝藏，持一切香水海；彼香水海中有大蓮華，名香幢光明莊嚴，持此蓮華藏莊嚴世界海；此世界海邊有金剛山周匝圍遶。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「於此蓮華藏，　莊嚴世界海，</div>
<div class='lg-row'>一切妙寶藏，　種種淨光明，</div>
<div class='lg-row'>一切微塵等，　過去佛所住。</div>
<div class='lg-row'>昔於諸有海，　離垢悉清淨，</div>
<div class='lg-row'>無量大悲雲，　充滿諸眾生。</div>
<div class='lg-row'>捨離自己身，　如佛剎塵數，</div>
<div class='lg-row'>於無量行海，　常修令清淨，</div>
<div class='lg-row'>是故蓮華藏，　世界海莊嚴。</div>
<div class='lg-row'>一切虛空界，　光明遍充滿，</div>
<div class='lg-row'>安住不可動，　勝風輪常持，</div>
<div class='lg-row'>一切寶莊嚴，　妙風常流行。</div>
<div class='lg-row'>盧舍<span class='corr'>那</span>曠願，　令國土嚴淨，</div>
<div class='lg-row'>如意寶遍布，　種種妙華敷，</div>
<div class='lg-row'>以本願力故，　處在於虛空。</div>
<div class='lg-row'>堅固善安住，　一切寶莊嚴，</div>
<div class='lg-row'>十方一切界，　放清淨光雲，</div>
<div class='lg-row'>諸摩尼寶中，　無量菩薩雲。</div>
<div class='lg-row'>遍遊十方國，　光明極熾盛，</div>
<div class='lg-row'>寶華盛妙色，　莊嚴光明輪，</div>
<div class='lg-row'>充滿諸法界，　十方靡不遍。</div>
<div class='lg-row'>一切眾淨寶，　悉放光明雲，</div>
<div class='lg-row'>十方諸世界，　一切皆充滿，</div>
<div class='lg-row'>滅除一切苦，　安立無上道。</div>
<div class='lg-row'>妙色悉普照，　一切世界海，</div>
<div class='lg-row'>於此蓮華藏，　世界海之內，</div>
<div class='lg-row'>一一微塵中，　見一切法界。</div>
<div class='lg-row'>一切諸佛雲，　放寶光明照，</div>
<div class='lg-row'>是盧舍那剎，　有無量自在。</div>
<div class='lg-row'>一切眾生等，　蓮華中諸佛，</div>
<div class='lg-row'>興種種無量，　自在變化雲。</div>
<div class='lg-row'>釋梵諸天眾，　及轉輪聖王，</div>
<div class='lg-row'>一切眾生類，　皆悉得安住。</div>
<div class='lg-row'>變化放光明，　悉與法界等，</div>
<div class='lg-row'>一切光明中，　出諸佛妙音。</div>
<div class='lg-row'>知諸眾生心，　所念無有餘，</div>
<div class='lg-row'>無數方便門，　調伏群生類。</div>
<div class='lg-row'>離一切顛倒，　常住於寂靜，</div>
<div class='lg-row'>無量光明雲，　悉與法界等。</div>
<div class='lg-row'>普賢所行智，　無上勝妙地，</div>
<div class='lg-row'>於光莊嚴中，　皆悉具足聞。</div>
</div><p>「佛子！當知此蓮華藏世界海，金剛圍山依蓮華日寶王地住。彼有一切香水海，一切眾寶遍布其地，金剛厚地不可破壞，出生一切眾寶，又能明照一切世界。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「一切世界海，　有無量莊嚴，</div>
<div class='lg-row'>寶輪無邊色，　如來神力起，</div>
<div class='lg-row'>莊嚴斫迦羅，　寶輪及香輪，</div>
<div class='lg-row'>依住真珠輪，　及依種種寶，</div>
<div class='lg-row'>堅固寶莊嚴，　閻浮檀淨藏，</div>
<div class='lg-row'>香光滿十方，　照現斫迦羅，</div>
<div class='lg-row'>持以堅固金剛寶，　金剛莊嚴不可壞，</div>
<div class='lg-row'>種種眾寶相莊嚴，　一切莊嚴清淨法。</div>
<div class='lg-row'>香水普流無量色，　散華摩尼栴檀香，</div>
<div class='lg-row'>天衣遍覆華莊嚴，　眾寶香華熏無量，</div>
<div class='lg-row'>清淨寶樹雲莊嚴，　普能照明一切身。</div>
<div class='lg-row'>光明妙雲悉具足，　樹下安坐靡不照，</div>
<div class='lg-row'>種種華香及幡蓋，　一切菩薩充法界，</div>
<div class='lg-row'>能說一切語言海，　是盧舍那轉法輪。</div>
<div class='lg-row'>彼處悉有珍寶幢，　一切寶樹出光明，</div>
<div class='lg-row'>盧舍那佛身清淨，　彼莊嚴內一切見。</div>
<div class='lg-row'>諸莊嚴中無數身，　如來變化色無量，</div>
<div class='lg-row'>充滿一切十方界，　調伏眾生無限量。</div>
<div class='lg-row'>一切莊嚴出妙聲，　盧舍那佛所願輪，</div>
<div class='lg-row'>隨其清淨佛剎海，　佛自在力皆悉聞。</div>
</div><p>「彼大斫迦羅山內世界海中，有不可破壞摩尼寶王映現一切眾生之身，眾寶蓮華以為莊嚴大地，一切莊嚴妙雲皆悉充滿，一切妙香而以熏之，以三世佛剎莊嚴而莊嚴之。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「其地平正淨圓滿，　斫迦羅內不可壞，</div>
<div class='lg-row'>平等安住甚清淨，　種種雜寶而莊嚴。</div>
<div class='lg-row'>金剛寶地可悅樂，　寶輪羅網彌覆上，</div>
<div class='lg-row'>種種寶華為莊嚴，　雜種寶衣珍妙輪。</div>
<div class='lg-row'>隨次遍布一切地，　菩薩天冠寶瓔珞，</div>
<div class='lg-row'>離垢莊嚴光明照，　妙香碎寶悉充滿。</div>
<div class='lg-row'>光明眾寶華莊嚴，　普放一切滿十方，</div>
<div class='lg-row'>寶華遍覆一切地，　悉能長養佛功德。</div>
<div class='lg-row'>興一切雲滿虛空，　光明普照不可盡，</div>
<div class='lg-row'>光明悉滿一切剎，　具說佛法甘露味。</div>
<div class='lg-row'>悉入一切佛所願，　常能廣見三世法，</div>
<div class='lg-row'>隨順菩薩大士行，　於此大地皆悉見。</div>
<div class='lg-row'>此清淨地寶莊嚴，　一切佛剎悉來入，</div>
<div class='lg-row'>其地一一微塵中，　一切佛剎亦悉入。</div>
<div class='lg-row'>眾寶妙華莊嚴藏，　十方菩薩常往來，</div>
<div class='lg-row'>常聞菩薩一切願，　及諸菩薩自在德。</div>
<div class='lg-row'>有寶光明相莊嚴，　離垢嚴淨出光明，</div>
<div class='lg-row'>示現一切諸佛法，　充滿法界如虛空。</div>
<div class='lg-row'>有得普賢所願者，　諸佛境界無量智，</div>
<div class='lg-row'>彼得無量勝自在，　能入無邊佛剎海。</div>
</div><p>「彼大地處有不可說佛剎微塵等香水海，眾寶莊嚴，一切香摩尼寶王以為其岸，寶王羅網彌覆其上，眾寶色水盈滿其中，一切眾華皆悉開敷，細末栴檀以香其水，常出如來妙音不絕；眾香次第普熏十方雜寶階道、真珠欄楯，眾寶潮浪出妙音聲；恒沙佛剎微塵數等寶華樓閣周匝圍遶，無量佛剎微塵等眾寶華城以周其外；十大千世界微塵數華，一一蓮華各十由旬，開敷鮮茂，遍布水上，其香普熏一切世界；十佛國土塵數香樹以為莊嚴。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「於彼嚴淨大地處，　香水寶海而莊嚴，</div>
<div class='lg-row'>清淨寶地常安住，　金剛堅固不可壞。</div>
<div class='lg-row'>眾香寶王以為岸，　寶雲光明如日照，</div>
<div class='lg-row'>真珠寶華妙瓔珞，　離垢清淨普莊嚴。</div>
<div class='lg-row'>清淨香水湛然滿，　眾寶華光為旋流，</div>
<div class='lg-row'>妙聲悅樂常不斷，　自在普聞佛世界。</div>
<div class='lg-row'>眾珍校飾淨階道，　寶莊嚴地安不動，</div>
<div class='lg-row'>真珠妙寶為欄楯，　光明寶華可悅樂。</div>
<div class='lg-row'>寶樹羅生緣道側，　摩尼寶樂煥明耀，</div>
<div class='lg-row'>演出無量和雅聲，　莊嚴淨音歎三寶。</div>
<div class='lg-row'>香水柔軟湛然滿，　分陀利華遍圍遶，</div>
<div class='lg-row'>一切香華出光明，　清淨具足而莊嚴。</div>
<div class='lg-row'>於寶幢中有光明，　垂寶旗幡而莊嚴，</div>
<div class='lg-row'>摩尼寶網出妙聲，　聞者能入一切智。</div>
<div class='lg-row'>眾寶華城甚微妙，　無量寶色淨光明，</div>
<div class='lg-row'>十方世界靡不照，　一切具足光嚴飾。</div>
<div class='lg-row'>垣牆周匝而圍遶，　種種雜寶為莊嚴，</div>
<div class='lg-row'>清淨寶焰相任持，　具足莊嚴寶香海。</div>
<div class='lg-row'>盧舍那佛過去行，　令佛剎海甚清淨，</div>
<div class='lg-row'>無數無量無邊際，　彼處一切自在轉。</div>
</div><p>「一一香水海，有四天下微塵數香水河圍遶，種種寶華彌覆其上；彼諸香水河從佛眉間白毫相出，摩尼寶王汎上隨流。」</p>
<p>爾時，普賢菩薩以偈頌曰：</p>

<div class="lg regular" style="margin-left:1em;"><div class='lg-row'>「離垢清淨香水流，　金剛寶華悉彌覆，</div>
<div class='lg-row'>眾寶輪地布金沙，　無量珍琦普莊嚴。</div>
<div class='lg-row'>淨妙階道七寶成，　諸欄楯上植蓮華，</div>
<div class='lg-row'>真珠寶華常敷榮，　懸雜華鬘為莊嚴。</div>
<div class='lg-row'>一切寶光微妙色，　清淨香水雜寶流，</div>
<div class='lg-row'>種種寶華為波浪，　眾音諧雅演佛聲。</div>
<div class='lg-row'>栴檀寶<span class='corr'>末</span>和清流，　無量雜寶為迴復，</div>
<div class='lg-row'>普出種種香光焰，　常流一切十方界。</div>
<div class='lg-row'>一切香河出無量，　雜種妙勝諸珍寶，</div>
<div class='lg-row'>眾寶積集為華蓋，　光明普照香水河。</div>
<div class='lg-row'>十方無量世界中，　佛光明照見寶王，</div>
<div class='lg-row'>如來道場寶輪地，　眾寶香河盈流滿。</div>
<div class='lg-row'>諸寶羅網相扣摩，　演佛音聲常不絕，</div>
<div class='lg-row'>一切菩薩諸佛法，　普賢大士所修行。</div>
<div class='lg-row'>諸佛世尊願音聲，　於彼寶岸常得聞，</div>
<div class='lg-row'>一切如來過去行，　皆悉遍聞十方國。</div>
<div class='lg-row'>一切香河諸旋流，　一切菩薩功德雲，</div>
<div class='lg-row'>漸漸盈滿諸法界，　見一切剎無不至。</div>
<div class='lg-row'>彼諸一切香水河，　淨寶王雲彌覆上，</div>
<div class='lg-row'>佛白毫相出寶王，　其光明耀等如來。◎</div>
</div>
<p class='juan'>大方廣佛華嚴經卷第三</p></div>
</div><!-- end of div[@id='body'] -->
</body></html>