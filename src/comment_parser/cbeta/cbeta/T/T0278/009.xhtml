<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />大方廣佛華嚴經卷第九</p><p class="byline">東晉天竺三藏佛馱跋陀羅譯</p>
<div class='div-pin'><a id='mulu33' />◎
<p class='h1'>初發心菩薩功德品第十三</p><p>爾時，天帝釋白法慧菩薩言：「佛子！初發心菩薩為成就幾功德藏？」</p>
<p>法慧答言：「佛子！是處甚深！難知、難信、難解、難說、難通、難分別，雖然，我當承佛神力，具足演說。佛子！假使有人供養東方阿僧祇世界眾生一切樂具乃至一劫，然後教令淨修五戒，南、西、北方，四維，上、下，亦復如是。佛子！於意云何？彼人功德寧為多不？」</p>
<p>帝釋言：「佛子！除諸如來，其餘一切，不能稱量彼人功德。」</p>
<p>法慧菩薩語帝釋言：「佛子！初發心菩薩功德之藏百分，彼人功德不及其一，千分、百千分、億分、百億分、千億分、百千億分、百那由他分、千那由他分、百千那由他分、億那由他分、百億那由他分、千億那由他分、百千億那由他分，乃至不可數不可譬諭不可說分，彼人功德不及其一。</p>
<p>「佛子！復置此諭：假使有人供養十方各十阿僧祇世界眾生一切樂具乃至百劫，然後教令淨修十善；教十善已，又復供養一切樂具乃至千劫，然後教令淨修四禪；教四禪已，又復供養一切樂具至百千劫，然後教行四無量心；又復供養一切樂具乃至億劫，然後教行四無色定；又復供養一切樂具至百億劫，然後教令得須陀洹果；又復供養一切樂具至千億劫，然後教令得斯陀含果；又復供養一切樂具至百千億劫，然後教令得阿那含果；又復供養一切樂具至億那由他劫，然後教令得阿羅漢果；又復供養一切樂具至千億那由他劫，然後教令盡成緣覺。佛子！於意云何？彼人功德寧為多不？」</p>
<p>帝釋白言：「佛子！彼人功德唯除諸佛，其餘一切悉不能知。」</p>
<p>法慧言：「佛子！初發心菩薩功德之藏，百分千分乃至不可數不可譬諭不可說分，彼人功德不及其一。何以故？佛子！一切諸佛初發心時，不為供養十方各十阿僧祇世界眾生一切樂具，百劫乃至千億那由他劫故，出興於世；亦不為教爾所眾生，淨修五戒、十善、四禪、四無量心、四無色定、須陀洹果、斯陀含果、阿那含果、阿羅漢果、辟支佛道故，出興於世；欲不斷佛種故，發菩提心；欲充滿十方一切世界故，發菩提心；欲悉度脫一切眾生故，發菩提心；欲悉知一切世界成壞故，發菩提心；欲悉知一切世界中眾生垢淨起故，發菩提心；欲悉知一切世界自性清淨故，發菩提心；欲悉知一切群生虛妄煩惱習氣故，發菩提心；欲悉知一切眾生死此生彼故，發菩提心；欲悉知一切眾生諸根方便故，發菩提心；欲悉知一切眾生心心所念故，發菩提心；欲悉分別三世一切眾生故，發菩提心；欲悉知一切諸佛平等境界故，發菩提心。</p>
<p>「佛子！復置此諭：假使有人於一念頃，能過東方無量世界，彼人以此自在神力，從此東行盡無量無數阿僧祇劫，猶不能得世界邊際；又第二人，神力自在，於一念頃能過前人無量無數阿僧祇劫所行世界，此第二人從此東行盡無量無邊阿僧祇劫，猶不能得世界邊際；又第三人，神力自在，於一念頃，能過前人無量無數阿僧祇劫所行世界；又第四人，神力自在，於一念頃，能過前人無量無數阿僧祇劫所行世界；又第五人，神力自在，於一念頃，能過前人無量無數阿僧祇劫所行世界；又第六人，神力自在，於一念頃，能過前人無量無數阿僧祇劫所行世界；又第七人，神力自在，於一念頃，能過前人無量無數阿僧祇劫所行世界；又第八人，神力自在，於一念頃，能過前人無量無數阿僧祇劫所行世界；又第九人，神力自在，於一念頃，能過前人無量無數阿僧祇劫所行世界；又第十人，神力自在，於一念頃，能過前人無量無數阿僧祇劫所行世界；彼第十人，以此最勝自在神力，從此東行盡無量無數阿僧祇劫，猶故不得世界邊際，十方世界亦復如是；如是展轉乃至百人，其人以此最勝自在神力，於無量無數阿僧祇劫所至十方，尚可了知得其邊際，初發心菩薩功德之藏，不可得知，何以故？初發心菩薩不齊限，為爾所世界眾生故，發菩提心；悉為十方一切世界眾生故，欲度一切眾生故，欲分別知一切世界故，發菩提心；欲知微細世界即是大世界，知大世界即是微細世界；知少世界即是多世界，知多世界即是少世界；知廣世界即是狹世界，知狹世界即是廣世界；知一世界即是無量無邊世界，知無量無邊世界即是一世界；知無量無邊世界入一世界，知一世界入無量無邊世界；知穢世界即是淨世界，知淨世界即是穢世界；於一毛孔中悉分別知一切世界，於一切世界中悉分別知一毛孔性；知一世界出生一切世界，知一切世界猶如虛空，欲於一念知一切世界，悉無有餘故，發阿耨多羅三藐三菩提心。</p>
<p>「佛子！復置此諭：假使有人，於東方無量無邊阿僧祇世界，於一念中悉分別知成敗之數，此人精勤方便，念念次第，於無量無數阿僧祇劫，欲盡算知東方世界成敗之數，猶不能知；又第二人，於第一人無量無數阿僧祇劫，所算世界成敗之數，於一念中悉能了知，此人精勤方便，念念次第，於無量無邊阿僧祇劫，猶不能盡知東方世界成敗之數；如是展轉，乃至第十；彼第十人，於第九人無量無邊阿僧祇劫所算世界成敗之數，於一念中悉能了知，此人精勤方便，念念次第，於無量無邊阿僧祇劫，猶不能盡知東方世界成敗之數，乃至十方，亦復如是；十方無量無邊世界成敗之數，尚可了知；初發心菩薩功德之藏，不可得知，何以故？初發心菩薩摩訶薩不為齊限，知爾所世界劫數成敗故，發菩提心；菩薩摩訶薩，欲悉了知一切世界劫數成敗故，發菩提心；欲知長劫即是短劫，短劫即是長劫；知一劫即是不可數阿僧祇劫，不可數阿僧祇劫即是一劫；知一切有佛劫；知一切無佛劫；知一佛劫中有無量佛，知無量佛劫中有一佛；知異劫中有無異劫，知無異劫中有異劫；知有盡劫是無盡劫，知無盡劫是有盡劫；知無量劫即是一念，知一念即是無量劫；知一切劫入無劫，知無劫入一切劫；欲悉了知過去、未來際及現在一切世界劫數成敗故，發阿耨多羅三藐三菩提心。是名菩薩初大誓莊嚴，所謂：悉知一切劫智慧照明。</p>
<p>「佛子！復置此諭：假使有人，於一念中悉知無量無<span class='corr'>邊</span>阿僧祇世界眾生種種欲樂，此人精勤方便，念念次第，於無量無數阿僧祇劫不能盡知東方一切世界眾生種種欲樂；如是展轉至第十人，此第十人，於第九人無量無數阿僧祇劫，精勤方便，所知眾生種種欲樂，於一念中，悉能了知，此人如是精勤方便，念念次第，無量無數阿僧祇劫，猶不能盡知東方一切世界眾生種種欲樂，乃至十方，亦復如是；如是十方無量無邊阿僧祇世界眾生種種欲樂，尚可了知；初發心菩薩功德之藏，不可得知。何以故？佛子！初發心菩薩摩訶薩不齊限欲知爾所世界眾生種種欲樂故，發菩提心；欲悉知十方一切世界眾生種種欲樂故，發阿耨多羅三藐三菩提心；欲知種種無量欲樂即是一欲，而亦不壞一切欲性，欲悉知一切眾生欲樂海，欲知一眾生欲即是一切眾生欲，欲悉知一切眾生去、來、現在種種欲樂，欲悉知相似欲、不相似欲，欲知一切欲即是一欲、一欲即是一切欲，欲得具足如來種種欲樂力、欲知有上欲、無上欲，有餘欲、無餘欲，等欲、不等欲，有所依欲、無所依欲，共欲、不共欲，有邊欲、無邊欲，善欲、不善欲，世間欲、出世間欲，大智欲、淨欲、勝欲、無礙智欲、無礙智佛解脫欲、清淨欲、不清淨欲、廣欲、狹欲、細欲、麁欲，故發阿耨多羅三藐三菩提心；欲悉知一切眾生，一一眾生有十種欲，所謂：因苦生欲、方便欲、希望欲、著味欲、隨因生欲、隨緣生欲、盡欲、一切欲、初發心菩薩摩訶薩欲悉分別了知此諸欲網故，發阿耨多羅三藐三菩提心。</p>
<p>「佛子！復置此諭：假使有人於一念中，悉知無量無邊阿僧祇世界眾生種種諸根，以此智慧精勤方便，念念次第，於無量無數阿僧祇劫不能盡知東方一切世界眾生種種諸根，廣說乃至悉知一切眾生，一一眾生有十種根。</p>
<p>「佛子！復置此諭：假使有人於一念中，悉知東方無量無邊阿僧祇世界眾生種種希望，廣說乃至悉知一切眾生，一一皆有十種希望。</p>
<p>「佛子！復置此諭：假使有人於一念中，悉知無量無邊阿僧祇世界眾生種種方便，廣說乃至悉知一切眾生，一一皆有十種方便。</p>
<p>「佛子！復置此諭：假使有人於一念中，悉知無量無邊阿僧祇世界眾生念念心意，廣說乃至悉知一切眾生，一一皆有十種心。佛子！復置此諭：假使有人於一念中，悉知無量無邊阿僧祇世界眾生種種諸業，廣說乃至悉知一切眾生一一皆有十種業。</p>
<p>「佛子！復置此諭：假使有人於一念中，悉知東方無量無邊阿僧祇世界眾生種種煩惱，此人精勤方便，念念次第，於無量無數阿僧祇劫，猶不能知東方一切眾生種種煩惱；如是展轉乃至第十；此第十人，於第九人無量無數阿僧祇劫所知眾生種種煩惱，於一念中悉分別知，此人精勤方便，念念次第，於無量無數阿僧祇劫，猶不能盡知一切眾生種種煩惱，乃至十方亦復如是；爾所世界一切眾生種種煩惱尚可得知，初發心菩薩功德之藏，不可得知。何以故？佛子！初發心菩薩不齊限欲知爾所世界眾生種種煩惱故，發阿耨多羅三藐三菩提心；欲悉分別了知一切眾生種種煩惱故，發菩提心；所謂：欲悉知輕煩惱、重煩惱、結使煩惱、纏煩惱、一一眾生無量煩惱、一切眾生種種覺觀煩惱、依無明煩惱、愛相應煩惱、貪欲不善根煩惱、瞋恚不善根煩惱、愚癡不善根煩惱、等分煩惱、一切煩惱、根本煩惱、我我所煩惱、我慢煩惱、邪憶念虛妄生煩惱、因身見生六十二見等諸煩惱、蓋煩惱、障礙煩惱，欲悉了知一切眾生煩惱惑網，具足大慈<span class='corr'>大悲</span>一切種智故，發阿耨多羅三藐三菩提心。</p>
<p>「佛子！復置此諭：假使有人於一念中，悉見東方無量無邊世界現在諸佛及彼一切眾生，此人悉能恭敬、禮拜、尊重、讚歎、一心觀察種種供養，無量上味肴膳飲食，香華、瓔珞、繒綵、幢蓋、上妙宮殿嚴飾、帳幔、寶網羅覆、眾寶莊嚴師子之座，此人精勤方便，念念次第，以如是等眾妙供具，無量無數阿僧祇劫供養諸佛；又復勸教彼諸眾生，以如是等眾妙供具，於無量無數阿僧祇劫供養諸佛，彼諸如來般涅槃已，復為一一諸如來故，以無量寶起塔供養，其塔高廣，一一周滿無量無邊世界，又以上妙眾寶而莊嚴之，一一塔中有無量無數如來形像，彼諸形像光明普照無量無邊諸佛世界，又復勸彼一一眾生為諸如來，起眾寶塔，嚴好如前，十方世界亦復如是。佛子！於意云何？彼人功德寧為多不？」</p>
<p>帝釋答言：「彼人功德，唯佛乃知，餘無能及。」</p>
<p>法慧答言：「佛子！初發心菩薩摩訶薩功德之藏，百分、千分、乃至不可數、不可譬諭、不可說分，彼人功德不及其一。佛子！假使有人於第一人及所勸眾生精勤方便，念念次第，無量無數阿僧祇劫，所作功德諸供養具，於一念中，皆悉能辨，此人如是精勤方便，念念次第，於無量無數阿僧祇劫供養功德，廣說如前；如是展轉乃至第十人，廣說亦復如前；初發心菩薩摩訶薩功德之藏，百分、千分、乃至不可數、不可譬諭、不可說分、彼人功德不及其一，何以故？佛子！彼菩薩不為齊限，供養爾所如來故，發阿耨多羅三藐三菩提心，欲悉供養十方法界、虛空界等世界中三世諸佛故，發阿耨多羅三藐三菩提心；發是心已，得知盡過去際諸佛無障礙智，得信盡未來際諸佛功德，得知盡現在際一切諸佛所說智慧，彼三世一切諸佛功德，此菩薩摩訶薩悉皆信向受持修習，得證身證，悉等諸佛一切功德，何以故？初發心菩薩摩訶薩，欲不斷一切諸佛性故，發菩提心；欲令慈悲心充滿一切世界眾生悉無餘故；欲悉度脫一切眾生故；欲悉知一切世界成敗故；欲悉知一切世界眾生垢淨起故；欲令三有眾生悉得清淨故；欲悉知一切眾生心念煩惱習故；欲悉知一切眾生死此生彼故；欲悉知一切眾生諸根方便故；欲悉知一切眾生心心行故；欲悉知一切三世眾生故；欲悉知三世諸佛具足功德故；欲悉知三世諸佛無上菩提故；欲悉知三世諸佛具足淨法故；欲悉知三世諸佛法平等相故；欲悉知三世諸佛無上智慧因緣清淨故；欲悉知長養三世諸佛智慧力故；欲悉具足三世諸佛無畏法故；欲悉具足莊嚴三世諸佛不共法故；欲悉得法界等無量無邊三世諸佛平等智慧故；發阿耨多羅三藐三菩提心。何以故？此初發心菩薩即是佛故；悉與三世諸如來等，亦與三世佛境界等，悉與三世佛正法等，得如來一身無量身，三世諸佛平等智慧所化眾生，皆悉同等；悉能震動一切世界，悉能普照一切世界，悉能休息一切世界諸惡道苦，悉能嚴淨一切世界，悉於一切世界示現成佛，悉令一切眾生皆得歡喜，悉令一切眾生解深法界，悉能護持諸佛種性，悉得諸佛智慧光明；彼初發心菩薩摩訶薩，常不遠離三世諸佛及諸佛法，一切菩薩、緣覺、聲聞及所行法，世間、出世間法，眾生及眾生法，專求菩提智慧無礙。」◎</p>
<p>◎爾時，佛神力故，說初發心菩薩功德藏力故，十方各萬佛剎塵數世界六種震動，雨眾天華、天香、天末香、天鬘、天寶、天莊嚴具，自然演出微妙樂聲；又復震吼師子之音，放大光明普照十方。爾時，十方各過十佛剎塵數世界，有萬佛剎塵數諸佛，悉號法慧，各現其身，示法慧菩薩而告之言：「善哉！善哉！佛子！善說初發心菩薩功德之藏，我等萬佛剎塵數如來，亦悉演說發心菩薩功德之藏，十方世界一切諸佛亦復如是；法慧菩薩說是發心菩薩功德藏時，萬佛世界塵數眾生，皆得初發心菩薩功德之藏，發阿耨多羅三藐三菩提心；我等今者悉授彼記，於未來世，各於十方一時成佛，同號淨心如來、應供、等正覺，我等悉當護持此法，普為未來諸菩薩故；如此娑婆世界、四天下閻浮提、菩提樹下、須彌山頂、妙勝殿上、敷演此法，教化眾生，十方世界千億那由他不可量、不可數、不可思議、無有邊際、不可說法界、虛空界等諸世界中，亦說是法教化眾生，彼說法者，悉名法慧，佛神力故、佛本願力故、顯示佛法故、智慧光明普照故、解第一義故、法如是故、諸菩薩歡喜故、讚歎諸佛功德故、悉知諸佛平等故、解法界無有二故。」</p>
<p>爾時，法慧菩薩普觀十方，普觀一切大眾，觀虛空界，觀成就眾生界，不違業報，清淨如虛空界，欲拔三有垢穢眾生，欲令眾生得廣解脫，欲知種種諸根，等觀三世正趣涅槃，及現自身甚深清淨諸功德故，承佛神力，以偈頌曰：</p>

<div class="lg regular" style="margin-left:1em;"><div class='lg-row'>「大慈大悲心，　充滿十方界，</div>
<div class='lg-row'>分別諸佛剎，　佛法及三世，</div>
<div class='lg-row'>欲具佛功德，　菩薩法藏海，</div>
<div class='lg-row'>饒益眾生故，　初發菩提心。</div>
<div class='lg-row'>欲悉分別知，　虛空等法界，</div>
<div class='lg-row'>一切群生類，　諸佛及佛法，</div>
<div class='lg-row'>欲得一切佛，　諸道至處力，</div>
<div class='lg-row'>成就不退轉，　饒益諸群生。</div>
<div class='lg-row'>一切眾生中，　常起大慈悲，</div>
<div class='lg-row'>遠離瞋恚念，　修習饒益心。</div>
<div class='lg-row'>慈光照十方，　為眾作歸依，</div>
<div class='lg-row'>諸佛悉護念，　功德難思議。</div>
<div class='lg-row'>欲悉分別知，　一切諸佛剎，</div>
<div class='lg-row'>如來妙法身，　甚深難思議。</div>
<div class='lg-row'>無量功德藏，　智慧甚深廣，</div>
<div class='lg-row'>因是初發心，　專求佛菩提。</div>
<div class='lg-row'>欲悉分別知，　一切眾生類，</div>
<div class='lg-row'>十方世界中，　智慧無障礙。</div>
<div class='lg-row'>麁細諸世界，　或狹廣無量，</div>
<div class='lg-row'>一切中知一，　一中知一切。</div>
<div class='lg-row'>菩薩於彼行，　精勤不放逸，</div>
<div class='lg-row'>苦樂無厭著，　欲度眾生故。</div>
<div class='lg-row'>一切佛現前，　樂觀無厭足，</div>
<div class='lg-row'>悉入甚深法，　無量功德海。</div>
<div class='lg-row'>五道諸群生，　愍之如一子，</div>
<div class='lg-row'>令除眾垢穢，　具足清淨法。</div>
<div class='lg-row'>欲令諸佛種，　究竟不斷絕，</div>
<div class='lg-row'>降伏一切魔，　摧滅無有餘。</div>
<div class='lg-row'>平等觀如來，　三世諸法相，</div>
<div class='lg-row'>甚深微妙法，　常修不放逸。</div>
<div class='lg-row'>菩薩常樂觀，　一切佛境界，</div>
<div class='lg-row'>是故諸如來，　甘露慧灌頂。</div>
<div class='lg-row'>信心不可沮，　堅固如金剛，</div>
<div class='lg-row'>於諸如來所，　知恩而報恩。</div>
<div class='lg-row'>最勝之境界，　無量智慧光，</div>
<div class='lg-row'>自悟不由他，　菩薩初發心。</div>
<div class='lg-row'>悉能分別知，　五道眾生欲，</div>
<div class='lg-row'>種種諸業報，　一切心所行。</div>
<div class='lg-row'>知諸根利鈍，　無量無數性，</div>
<div class='lg-row'>一切勝境界，　菩薩初發心。</div>
<div class='lg-row'>菩提心無量，　清淨法界等，</div>
<div class='lg-row'>無著無所依，　無染如虛空。</div>
<div class='lg-row'>成就佛智慧，　其心無障礙，</div>
<div class='lg-row'>諦了真實際，　寂滅離虛妄。</div>
<div class='lg-row'>了達眾生心，　而無眾生想，</div>
<div class='lg-row'>方便分別法，　究竟到彼岸。</div>
<div class='lg-row'>無量無數劫，　悉能分別知，</div>
<div class='lg-row'>往詣諸佛剎，　明解甚深法。</div>
<div class='lg-row'>若能分別知，　無量諸佛法，</div>
<div class='lg-row'>清淨法界藏，　諦了無疑惑。</div>
<div class='lg-row'>深解眾生根，　究竟到彼岸，</div>
<div class='lg-row'>平等觀諸法，　則與如來等。</div>
<div class='lg-row'>清淨無量心，　常在諸佛前，</div>
<div class='lg-row'>恭敬而尊重，　供養人師子。</div>
<div class='lg-row'>親覲一切佛，　樂觀無厭足，</div>
<div class='lg-row'>彼諸如來等，　護念此菩薩。</div>
<div class='lg-row'>於諸深妙法，　分別無障礙，</div>
<div class='lg-row'>無著無所依，　心淨如虛空。</div>
<div class='lg-row'>彼知人師子，　智慧海深廣，</div>
<div class='lg-row'>寂然入正受，　三世觀無礙。</div>
<div class='lg-row'>堅固不可沮，　一切莫能壞，</div>
<div class='lg-row'>專念無上道，　未曾有斷絕。</div>
<div class='lg-row'>離闇趣明正，　志學諸善法，</div>
<div class='lg-row'>常樂觀寂滅，　具足真實性。</div>
<div class='lg-row'>寂默語言道，　平等無異觀，</div>
<div class='lg-row'>於法不分別，　是則從如生。</div>
<div class='lg-row'>悉能分別知，　諸佛深境界，</div>
<div class='lg-row'>寂然入正受，　三達無障礙。</div>
<div class='lg-row'>十方世界中，　一切諸佛剎，</div>
<div class='lg-row'>菩薩自在力，　一念悉周遍。</div>
<div class='lg-row'>無量不可數，　方便悉具足，</div>
<div class='lg-row'>普遊十方界，　是名真佛子。</div>
<div class='lg-row'>具足大悲心，　清涼除渴愛，</div>
<div class='lg-row'>大慈念一切，　無礙如虛空。</div>
<div class='lg-row'>於彼眾生類，　不生眾生想，</div>
<div class='lg-row'>悉已離虛妄，　清淨遊十方。</div>
<div class='lg-row'>於彼諸群生，　常施以無畏，</div>
<div class='lg-row'>如此真實行，　是則等如來。</div>
<div class='lg-row'>常說甚深法，　清淨無所著，</div>
<div class='lg-row'>是故十方佛，　一切悉護念。</div>
<div class='lg-row'>過去未來世，　無量無數劫，</div>
<div class='lg-row'>次第悉憶念，　具足分別知。</div>
<div class='lg-row'>菩薩於現在，　一切十方界，</div>
<div class='lg-row'>悉能普周遍，　濟度諸群萌。</div>
<div class='lg-row'>深智正觀察，　明了無障礙，</div>
<div class='lg-row'>悉知因緣合，　磨滅無堅固。</div>
<div class='lg-row'>一切眾生類，　諸有疑難者，</div>
<div class='lg-row'>菩薩悉除滅，　安住法性中。</div>
<div class='lg-row'>菩薩無畏力，　降伏一切魔，</div>
<div class='lg-row'>悉能為眾生，　滅除愚癡闇。</div>
<div class='lg-row'>世界若成<span class='corr'>壞</span>，　悉皆分別知，</div>
<div class='lg-row'>若能如是觀，　佛境無疑惑。</div>
<div class='lg-row'>觀察三世法，　疑網永已除，</div>
<div class='lg-row'>一切如來所，　淨信不可壞。</div>
<div class='lg-row'>信力安隱住，　智慧力成就，</div>
<div class='lg-row'>智慧清淨故，　決定解真實。</div>
<div class='lg-row'>盡於未來際，　饒益眾生故，</div>
<div class='lg-row'>欲令一切眾，　究竟得解脫。</div>
<div class='lg-row'>無際生死中，　精勤不厭倦，</div>
<div class='lg-row'>一切地獄處，　受苦為眾生，</div>
<div class='lg-row'>功德智慧藏，　具足皆成就。</div>
<div class='lg-row'>悉能善分別，　一切眾生根，</div>
<div class='lg-row'>又能分別知，　眾生種種業，</div>
<div class='lg-row'>隨彼業對治，　菩薩為說法，</div>
<div class='lg-row'>以大慈悲心，　隨順世間行。</div>
<div class='lg-row'>悉於一切法，　解達空無我，</div>
<div class='lg-row'>一一音聲中，　演說無量教，</div>
<div class='lg-row'>菩薩放大光，　種種微妙色，</div>
<div class='lg-row'>普照十方界，　除滅一切闇。</div>
<div class='lg-row'>一一光明端，　清淨寶華座，</div>
<div class='lg-row'>菩薩悉處上，　為眾演說法。</div>
<div class='lg-row'>於一毛孔中，　普見十方剎，</div>
<div class='lg-row'>彼剎妙莊嚴，　諸佛菩薩會。</div>
<div class='lg-row'>一一如來所，　無量眾圍遶，</div>
<div class='lg-row'>清淨妙智慧，　明了眾生心。</div>
<div class='lg-row'>十方世界中，　無量諸佛剎，</div>
<div class='lg-row'>菩薩神通力，　一念悉遍至。</div>
<div class='lg-row'>恭敬供養佛，　饒益眾生故，</div>
<div class='lg-row'>一一導師所，　諮決甚深義。</div>
<div class='lg-row'>普於諸世尊，　先起慈父想，</div>
<div class='lg-row'>饒益眾生故，　分別菩薩行。</div>
<div class='lg-row'>明淨利智慧，　解達深法藏，</div>
<div class='lg-row'>出生無量智，　佛法無所礙。</div>
<div class='lg-row'>無量無數劫，　分別說法界，</div>
<div class='lg-row'>劫數可究竟，　法界無窮盡。</div>
<div class='lg-row'>平等觀諸法，　其心無所染，</div>
<div class='lg-row'>不厭生死苦，　智慧無障礙。</div>
<div class='lg-row'>無上佛種性，　三世法王家，</div>
<div class='lg-row'>一切如來法，　菩薩由此生。</div>
<div class='lg-row'>清淨妙法身，　應現種種形，</div>
<div class='lg-row'>猶如大幻師，　所樂無不見。</div>
<div class='lg-row'>或處為眾生，　究竟菩薩行，</div>
<div class='lg-row'>或復現初生，　出家行學道，</div>
<div class='lg-row'>或於樹王下，　自然成正覺，</div>
<div class='lg-row'><span class='corr'>或</span>處為眾生，　示現入泥洹。</div>
<div class='lg-row'>現住甚深妙，　無量自在法，</div>
<div class='lg-row'>聲聞辟支佛，　一切莫能測。</div>
<div class='lg-row'>菩薩身口意，　寂滅無生相，</div>
<div class='lg-row'>普應一切世，　方便無不現。</div>
<div class='lg-row'>如是佛真子，　境界甚深妙，</div>
<div class='lg-row'>眾生若思議，　迷亂心發狂。</div>
<div class='lg-row'>一切悉具足，　安住無礙智，</div>
<div class='lg-row'>普現諸如來，　無量自在力。</div>
<div class='lg-row'>菩薩功德藏，　世間無與等，</div>
<div class='lg-row'>何況最勝尊，　無量難思議。</div>
<div class='lg-row'>菩薩雖未得，　具足一切智，</div>
<div class='lg-row'>無量諸法門，　究竟到彼岸。</div>
<div class='lg-row'>一切勝妙法，　皆悉已具足，</div>
<div class='lg-row'>一向求菩提，　究竟一乘道。</div>
<div class='lg-row'>於彼諸群生，　善知時非時，</div>
<div class='lg-row'>為欲利益故，　示現大神力。</div>
<div class='lg-row'>一身悉充滿，　一切諸佛剎，</div>
<div class='lg-row'>演出淨光明，　輝耀無倫匹。</div>
<div class='lg-row'>遍照十方界，　除滅一切闇，</div>
<div class='lg-row'>普降妙法雨，　如海大龍王。</div>
<div class='lg-row'>觀察一切法，　虛妄猶如幻，</div>
<div class='lg-row'>煩惱業力故，　生死常輪轉。</div>
<div class='lg-row'>以大慈悲心，　普覆諸群生，</div>
<div class='lg-row'>清淨妙方便，　度脫無量眾。</div>
<div class='lg-row'>菩薩功德力，　與諸如來等，</div>
<div class='lg-row'>無量智慧海，　清淨如虛空。</div>
<div class='lg-row'>無量無數劫，　具修菩薩行，</div>
<div class='lg-row'>精進勤方便，　欲度一切眾。</div>
<div class='lg-row'>眾生種種行，　悉能分別知，</div>
<div class='lg-row'>令修清淨業，　志求無上道。</div>
<div class='lg-row'>菩薩摩訶薩，　行是勝妙法，</div>
<div class='lg-row'>決定不退轉，　諦觀一切智。</div>
<div class='lg-row'>一切諸世界，　無量難思議，</div>
<div class='lg-row'>菩薩能於彼，　一念悉周遍。</div>
<div class='lg-row'>遠離虛妄想，　其心如虛空，</div>
<div class='lg-row'>清淨法身一，　普應一切世。</div>
<div class='lg-row'>湛然常不動，　十方無不現，</div>
<div class='lg-row'>分別一切法，　不取諸法相。</div>
<div class='lg-row'>了達一切法，　其心無所染，</div>
<div class='lg-row'>濟度一切眾，　而無解脫者。</div>
<div class='lg-row'>一切群生類，　種種諸希望，</div>
<div class='lg-row'>善惡無記法，　寂滅如虛空。</div>
<div class='lg-row'>隨順眾庶類，　種種欲樂相，</div>
<div class='lg-row'>無量自在力，　悉能應化之。</div>
<div class='lg-row'>猶如工幻師，　能現種種身，</div>
<div class='lg-row'>菩薩自在力，　充滿十方界。</div>
<div class='lg-row'>菩薩淨法身，　無量等虛空，</div>
<div class='lg-row'>隨眾所欲樂，　一切無不現。</div>
<div class='lg-row'>其心無所染，　真實無虛妄，</div>
<div class='lg-row'>清淨煩惱法，　皆悉無所有。</div>
<div class='lg-row'>解脫非解脫，　其心無所染，</div>
<div class='lg-row'>普施苦眾生，　無上涅槃樂。</div>
<div class='lg-row'>悉於諸世間，　智慧無所畏，</div>
<div class='lg-row'>具足眾相好，　究竟無上道。</div>
<div class='lg-row'>一念悉分別，　一切諸法相，</div>
<div class='lg-row'>去來現在世，　求之無所有。</div>
<div class='lg-row'>菩薩觀前際，　了達過去世，</div>
<div class='lg-row'>分別後際相，　究竟亦如是。</div>
<div class='lg-row'>一切佛世界，　分別皆悉知，</div>
<div class='lg-row'>除滅眾煩惱，　具足諸功德。</div>
<div class='lg-row'>常好觀寂靜，　究竟趣涅槃，</div>
<div class='lg-row'>樂無諍三昧，　其心無所依。</div>
<div class='lg-row'>菩薩等實際，　一切無與等，</div>
<div class='lg-row'>究竟堅固行，　決定不退轉。</div>
<div class='lg-row'>彼修眾勝行，　寂滅無所依，</div>
<div class='lg-row'>其心常安住，　不動如須彌。</div>
<div class='lg-row'>菩薩淨妙行，　充滿諸法界，</div>
<div class='lg-row'>諸佛及菩薩，　皆悉分別知。</div>
<div class='lg-row'>欲求導師慧，　究竟最勝道，</div>
<div class='lg-row'>甚深一切智，　無上解脫王，</div>
<div class='lg-row'>勇猛勤精進，　速發菩提心，</div>
<div class='lg-row'>欲求最勝樂，　應疾斷諸漏。</div>
<div class='lg-row'>菩薩摩訶薩，　初發清淨心，</div>
<div class='lg-row'>彼心功德藏，　說之不可盡。</div>
<div class='lg-row'>饒益眾生故，　讚歎如來行，</div>
<div class='lg-row'>一心善諦聽，　最勝所行道。</div>
<div class='lg-row'>無量諸佛剎，　悉末為微塵，</div>
<div class='lg-row'>一塵置一剎，　悉能分別知，</div>
<div class='lg-row'>是諸剎土中，　一切諸如來，</div>
<div class='lg-row'>說初功德藏，　猶故不可盡。</div>
<div class='lg-row'>善分別眾生，　而無眾生想，</div>
<div class='lg-row'>善解一切語，　而無言語想。</div>
<div class='lg-row'>甚深無礙智，　分別諸世界，</div>
<div class='lg-row'>善解劫成敗，　而無成敗想。</div>
<div class='lg-row'>清淨廣大心，　猶如虛空性，</div>
<div class='lg-row'>明解三世法，　一切諸世間。</div>
<div class='lg-row'>除滅諸煩惱，　永盡無有餘，</div>
<div class='lg-row'>無礙寂滅觀，　是則佛正法。</div>
<div class='lg-row'>十方世界中，　一切如來所，</div>
<div class='lg-row'>一念悉遍至，　其心無所染。</div>
<div class='lg-row'>善解不生法，　如如真實際，</div>
<div class='lg-row'>一切種種相，　皆悉無真實。</div>
<div class='lg-row'>無量不可數，　一切諸如來，</div>
<div class='lg-row'>清淨眷屬俱，　悉往禮供養。</div>
<div class='lg-row'>常樂問如來，　甚深微妙法，</div>
<div class='lg-row'>一切諸菩薩，　誓願清淨行。</div>
<div class='lg-row'>十方世界中，　一切諸導師，</div>
<div class='lg-row'>一念悉覩見，　而心無所依。</div>
<div class='lg-row'>一切三有中，　最勝妙功德，</div>
<div class='lg-row'>以此清淨行，　莊嚴諸佛剎。</div>
<div class='lg-row'>慧眼無障礙，　善解一切生，</div>
<div class='lg-row'>分別無所有，　遠離無染著。</div>
<div class='lg-row'>善解眾生根，　煩惱及習氣，</div>
<div class='lg-row'>眾生種種欲，　了達不思議。</div>
<div class='lg-row'>菩薩摩訶薩，　先知眾生心，</div>
<div class='lg-row'>隨彼所應度，　慧者為說法。</div>
<div class='lg-row'>善知時非時，　眾生淨穢行，</div>
<div class='lg-row'>漸令彼清淨，　究竟得解脫。</div>
<div class='lg-row'>無量那由他，　甚深諸三昧，</div>
<div class='lg-row'>菩薩自在力，　一念悉能入。</div>
<div class='lg-row'>三昧起住相，　悉善分別知，</div>
<div class='lg-row'>無量諸境界，　善解住起緣。</div>
<div class='lg-row'>如是等智慧，　皆悉已具足，</div>
<div class='lg-row'>不久得菩提，　一切無障礙。</div>
<div class='lg-row'>常為利眾生，　正趣智慧光，</div>
<div class='lg-row'>彼能與眾生，　無上丈夫法。</div>
<div class='lg-row'>悉能善分別，　一切劫長短，</div>
<div class='lg-row'>晝夜及歲月，　斯亦善觀察。</div>
<div class='lg-row'>正念不放逸，　善解諸世間，</div>
<div class='lg-row'>分別諸佛剎，　真實無差別。</div>
<div class='lg-row'>能善分別知，　一切諸世界，</div>
<div class='lg-row'>於彼十方國，　無有分別想。</div>
<div class='lg-row'>如是正觀察，　十方諸世界，</div>
<div class='lg-row'>嚴淨一切國，　而心無所著。</div>
<div class='lg-row'>成就智慧力，　與諸如來等，</div>
<div class='lg-row'>是處非處力，　分別知眾生。</div>
<div class='lg-row'>悉知眾生類，　善惡諸業報，</div>
<div class='lg-row'>過去未來世，　明達無障礙。</div>
<div class='lg-row'>一切諸世界，　眾生種種性，</div>
<div class='lg-row'>於彼三有中，　悉能分別知。</div>
<div class='lg-row'>一切群生類，　諸根上中下，</div>
<div class='lg-row'>菩薩摩訶薩，　悉能分別知。</div>
<div class='lg-row'>一切眾生類，　欲樂上中下，</div>
<div class='lg-row'>清淨不清淨，　悉能分別知。</div>
<div class='lg-row'>分別知眾生，　一切至處道，</div>
<div class='lg-row'>永斷相續緣，　究竟離三有。</div>
<div class='lg-row'>一切諸三昧，　正受禪解脫，</div>
<div class='lg-row'>垢穢清淨起，　悉能分別知。</div>
<div class='lg-row'>次第知宿命，　隨所受苦樂，</div>
<div class='lg-row'>如是分別者，　是則如來力。</div>
<div class='lg-row'>一切善不善，　眾生煩惱業，</div>
<div class='lg-row'>分別五道生，　究竟得泥洹。</div>
<div class='lg-row'>諸漏若未盡，　能趣處處生，</div>
<div class='lg-row'>煩惱習已滅，　究竟無上道。</div>
<div class='lg-row'>方便度眾生，　滅垢具淨道，</div>
<div class='lg-row'>慧者能分別，　是則人中雄。</div>
<div class='lg-row'>具足十種力，　慧光除眾冥，</div>
<div class='lg-row'>安住最勝力，　疑惑究竟滅。</div>
<div class='lg-row'>一一毛孔中，　無量諸佛剎，</div>
<div class='lg-row'>菩薩摩訶薩，　一切皆悉見。</div>
<div class='lg-row'>穢濁或清淨，　種種妙莊嚴，</div>
<div class='lg-row'>隨彼諸行業，　皆悉分別知。</div>
<div class='lg-row'>一一微塵中，　一切諸佛剎，</div>
<div class='lg-row'>諸佛及菩薩，　佛子皆悉見。</div>
<div class='lg-row'>諸剎不積聚，　不亂不迫迮，</div>
<div class='lg-row'>一切入一剎，　而亦無所入。</div>
<div class='lg-row'>十方諸國土，　虛空法界等，</div>
<div class='lg-row'>能於一毛孔，　具足分別知，</div>
<div class='lg-row'>普見十方界，　一切諸最勝。</div>
<div class='lg-row'>微妙淨莊嚴，　一切諸佛剎，</div>
<div class='lg-row'>一切諸如來，　及彼嚴淨國。</div>
<div class='lg-row'>於一毛孔中，　慧者皆悉見，</div>
<div class='lg-row'>三世差別相，　一切諸法界。</div>
<div class='lg-row'>時節歲相續，　分別得解脫，</div>
<div class='lg-row'>如是真佛子，　具足無所畏。</div>
<div class='lg-row'>是名人中雄，　明達智慧者，</div>
<div class='lg-row'>如是深法門，　慧者悉分別。</div>
<div class='lg-row'>彼於如來所，　恭敬喜無量，</div>
<div class='lg-row'>無量無數劫，　長養功德藏。</div>
<div class='lg-row'>供養一切佛，　度脫眾生故，</div>
<div class='lg-row'>無量自在力，　種種能示現。</div>
<div class='lg-row'>彼智慧境界，　與諸如來等，</div>
<div class='lg-row'>無量諸佛所，　所學皆成就。</div>
<div class='lg-row'>寂靜深法藏，　悉樂無厭足，</div>
<div class='lg-row'>一切導師所，　恭敬尊重心。</div>
<div class='lg-row'>彼修菩薩行，　常飲法甘露，</div>
<div class='lg-row'>悉能善分別，　長養智慧法。</div>
<div class='lg-row'>菩提無礙辯，　甚深諸三昧，</div>
<div class='lg-row'>信心不可動，　猶如須彌山，</div>
<div class='lg-row'>長養諸眾生，　一切功德藏。◎</div>
<div class='lg-row'>◎菩薩摩訶薩，　大慈悲無量，</div>
<div class='lg-row'>普念一切眾，　其心無所著。</div>
<div class='lg-row'>一切種智樂，　惠施諸眾生，</div>
<div class='lg-row'>悉欲救世間，　永離煩惱垢。</div>
<div class='lg-row'>菩薩摩訶薩，　大悲心無量，</div>
<div class='lg-row'>佛及己眾生，　等觀無有異。</div>
<div class='lg-row'>樂觀寂滅相，　諸法如虛空，</div>
<div class='lg-row'>慧者如是觀，　一切真實性。</div>
<div class='lg-row'>菩薩初發心，　甚深功德藏，</div>
<div class='lg-row'>無量無數劫，　說之不可盡。</div>
<div class='lg-row'>出生諸如來，　緣覺閑靜樂，</div>
<div class='lg-row'>自在聲聞眾，　一切賢聖故。</div>
<div class='lg-row'>十方世界中，　無邊諸佛剎，</div>
<div class='lg-row'>所有眾生類，　供養無量劫。</div>
<div class='lg-row'>又教修五戒，　十善及四禪，</div>
<div class='lg-row'>四等無色定，　寂滅諸解脫。</div>
<div class='lg-row'>復於無量劫，　供施諸樂具，</div>
<div class='lg-row'>又復教轉勝，　漏盡成羅漢。</div>
<div class='lg-row'>如此諸功德，　猶尚可稱量，</div>
<div class='lg-row'>發心功德藏，　無譬不可說。</div>
<div class='lg-row'>又化無量眾，　悉成辟支佛，</div>
<div class='lg-row'>寂靜三摩提，　甚深諸功德。</div>
<div class='lg-row'>彼人功德聚，　比初發心藏，</div>
<div class='lg-row'>百分不及一，　乃至不可說。</div>
<div class='lg-row'>無量無有邊，　微塵等佛剎，</div>
<div class='lg-row'>假使神力人，　一念悉能過。</div>
<div class='lg-row'>如是神足力，　無量劫中行，</div>
<div class='lg-row'>彼剎猶可數，　發心藏難知。</div>
<div class='lg-row'>去來現在劫，　無量無有邊，</div>
<div class='lg-row'>如是等諸劫，　猶可知其數。</div>
<div class='lg-row'>菩薩初發心，　無量功德藏，</div>
<div class='lg-row'>猶如虛空界，　分際不可知。</div>
<div class='lg-row'>去來現在世，　一切諸劫數，</div>
<div class='lg-row'>菩薩於一念，　悉能分別故。</div>
<div class='lg-row'>菩薩發心寶，　欲達去來今，</div>
<div class='lg-row'>一念悉明了，　利益眾生故。</div>
<div class='lg-row'>十方世界中，　無量剎眾生，</div>
<div class='lg-row'>所有欲希望，　一念悉分別。</div>
<div class='lg-row'>知諸根方便，　念念心所行，</div>
<div class='lg-row'>虛空尚可量，　菩提心難知。</div>
<div class='lg-row'>所以不可量，　大慈無量故，</div>
<div class='lg-row'>普施一切樂，　充滿十方界。</div>
<div class='lg-row'>欲令悉得佛，　法藏解脫樂，</div>
<div class='lg-row'>初發寶藏心，　功德力無量。</div>
<div class='lg-row'>眾生欲希望，　方便願求想，</div>
<div class='lg-row'>隨彼種種根，　身口意所行。</div>
<div class='lg-row'>能於一念中，　彼彼悉覺知，</div>
<div class='lg-row'>欲得一切智，　發心願菩提。</div>
<div class='lg-row'>一切眾生類，　無量煩惱業，</div>
<div class='lg-row'>由斯結業故，　趣趣受諸有。</div>
<div class='lg-row'>如此結業報，　猶可知邊際，</div>
<div class='lg-row'>發心功德藏，　不可得思議。</div>
<div class='lg-row'>所以不可議，　能發無上願，</div>
<div class='lg-row'>供養一切佛，　永離諸煩惱。</div>
<div class='lg-row'>兼除群生類，　一切煩惱業，</div>
<div class='lg-row'>濟拔三世苦，　究竟大悲心。</div>
<div class='lg-row'>十方諸世界，　無量無數佛，</div>
<div class='lg-row'>一念悉供養，　兼以勸眾生。</div>
<div class='lg-row'>熏以殊妙香，　寶幢諸幡蓋，</div>
<div class='lg-row'>天衣珍妙<span class='corr'>饌</span>，　上味甘露漿。</div>
<div class='lg-row'>隨時諸宮觀，　床臥莊嚴具，</div>
<div class='lg-row'>清淨經行地，　安身順道心。</div>
<div class='lg-row'>斯等眾供具，　無量寶莊嚴，</div>
<div class='lg-row'>摩尼發光耀，　皆是快樂因。</div>
<div class='lg-row'>如是供養佛，　兼以勸眾生，</div>
<div class='lg-row'>不可思議劫，　常行此供養。</div>
<div class='lg-row'>斯等諸功德，　尚可究竟說，</div>
<div class='lg-row'>發心功德藏，　無可為譬諭。</div>
<div class='lg-row'>一切諸譬諭，　如前廣分別，</div>
<div class='lg-row'>欲比初發心，　無量不及一。</div>
<div class='lg-row'>三世人中尊，　一切功德業，</div>
<div class='lg-row'>無上菩提果，　皆由初發心。</div>
<div class='lg-row'>無數億劫中，　修行無上道，</div>
<div class='lg-row'>無數無有量，　出過一切量。</div>
<div class='lg-row'>究竟一切智，　其力不可量，</div>
<div class='lg-row'>到彼菩提岸，　超度群生趣。</div>
<div class='lg-row'>初發菩薩心，　廣大如虛空，</div>
<div class='lg-row'>出生諸功德，　其相同法界。</div>
<div class='lg-row'>等觀諸法性，　如實無異相，</div>
<div class='lg-row'>永離一切有，　性同堅固士。</div>
<div class='lg-row'>甚深真法性，　妙智隨順入，</div>
<div class='lg-row'>無邊諸佛土，　一念悉周遍。</div>
<div class='lg-row'>一切智所知，　無不遍觀察，</div>
<div class='lg-row'>無量佛境界，　了達無障礙。</div>
<div class='lg-row'>常修妙功德，　一切無與等，</div>
<div class='lg-row'>具足微妙戒，　清淨無瑕穢。</div>
<div class='lg-row'>內外一切施，　等心施一切，</div>
<div class='lg-row'>一切時常施，　精勤不退轉。</div>
<div class='lg-row'>專念修正受，　諸禪功德藏，</div>
<div class='lg-row'>常習微妙智，　深廣無涯底。</div>
<div class='lg-row'>於此最勝地，　成就佛真子，</div>
<div class='lg-row'>逮得如實智，　平等甚深行。</div>
<div class='lg-row'>去來現在世，　一切諸如來，</div>
<div class='lg-row'>悉以威神護，　初發菩提心。</div>
<div class='lg-row'>甚深諸三昧，　無量陀羅尼，</div>
<div class='lg-row'>諸佛自在力，　莊嚴初發心。</div>
<div class='lg-row'>一切諸世間，　莫能稱算者，</div>
<div class='lg-row'>無量無有邊，　猶如虛空界。</div>
<div class='lg-row'>初發菩提心，　無量無有邊，</div>
<div class='lg-row'>一切人師子，　皆由初發心。</div>
<div class='lg-row'>如來十種力，　四辯無所畏，</div>
<div class='lg-row'>無量諸功德，　皆由初發心。</div>
<div class='lg-row'>一切諸導師，　十八不共法，</div>
<div class='lg-row'>斯等殊勝慧，　皆由初發心。</div>
<div class='lg-row'>諸佛妙色身，　種種相莊嚴，</div>
<div class='lg-row'>究竟離虛妄，　清淨真法身。</div>
<div class='lg-row'>天人所應供，　甚深無礙智，</div>
<div class='lg-row'>如是等功德，　皆由初發心。</div>
<div class='lg-row'>一切辟支佛，　無量聲聞眾，</div>
<div class='lg-row'>斯等諸賢聖，　皆由初發心。</div>
<div class='lg-row'>四禪無色定，　甚深諸三昧，</div>
<div class='lg-row'>斯等無量樂，　皆由初發心。</div>
<div class='lg-row'>去來今現在，　十方天人類，</div>
<div class='lg-row'>一切世界中，　趣趣受生樂，</div>
<div class='lg-row'>方便勤精進，　諸根悉調伏，</div>
<div class='lg-row'>斯等無量樂，　皆由初發心。</div>
<div class='lg-row'>所以然者何？　菩薩摩訶薩，</div>
<div class='lg-row'>因初發心故，　具六波羅蜜。</div>
<div class='lg-row'>化諸群生類，　棄邪入正道，</div>
<div class='lg-row'>故能令三界，　受茲種種樂。</div>
<div class='lg-row'>菩薩深妙智，　通達無障礙，</div>
<div class='lg-row'>開導諸眾生，　淨修殊勝業。</div>
<div class='lg-row'>滅除眾煩惱，　一切不善行，</div>
<div class='lg-row'>修習涅槃道，　度脫一切眾。</div>
<div class='lg-row'>無量智慧明，　猶如淨日光，</div>
<div class='lg-row'>具足清白行，　譬如月盛滿。</div>
<div class='lg-row'>無邊功德藏，　猶如十方海，</div>
<div class='lg-row'>無垢無所染，　清淨如虛空。</div>
<div class='lg-row'>菩薩初發心，　稱讚不可盡，</div>
<div class='lg-row'>悉令諸眾生，　具受一切樂。</div>
<div class='lg-row'>無量無數劫，　廣修諸大願，</div>
<div class='lg-row'>常習功德業，　調伏眾生故。</div>
<div class='lg-row'>無量無有數，　淨願難思議，</div>
<div class='lg-row'>皆悉具足滿，　令眾得清淨。</div>
<div class='lg-row'>普觀一切法，　悉空無相願，</div>
<div class='lg-row'>弘誓願力故，　心淨無所畏。</div>
<div class='lg-row'>解法真實性，　清淨如虛空，</div>
<div class='lg-row'>定亂悉平等，　寂滅無所有。</div>
<div class='lg-row'>甚深諸妙法，　無量難思議，</div>
<div class='lg-row'>常為大眾說，　其心無染著。</div>
<div class='lg-row'>十方世界中，　一切諸如來，</div>
<div class='lg-row'>彼佛常讚歎，　菩薩初發心。</div>
<div class='lg-row'>無量妙功德，　莊嚴初發心，</div>
<div class='lg-row'>至彼清淨岸，　性同諸如來。</div>
<div class='lg-row'>一切眾生類，　無量無數劫，</div>
<div class='lg-row'>稱讚初發心，　功德不可盡。</div>
<div class='lg-row'>諸佛功德藏，　菩薩由是生，</div>
<div class='lg-row'>於諸三有中，　最勝無倫匹。</div>
<div class='lg-row'>欲得一切佛，　明淨智慧燈，</div>
<div class='lg-row'>應建弘誓願，　速發菩提心。</div>
<div class='lg-row'>一切功德中，　菩提心為最，</div>
<div class='lg-row'>能得無礙智，　從佛法化生。</div>
<div class='lg-row'>一切眾生心，　悉可分別知，</div>
<div class='lg-row'>一切剎微塵，　尚可算其數。</div>
<div class='lg-row'>十方虛空界，　一毛猶可量，</div>
<div class='lg-row'>菩薩初發心，　究竟不可測。</div>
<div class='lg-row'>因初菩提心，　出生三世佛，</div>
<div class='lg-row'>一切諸眾生，　種種上妙樂。</div>
<div class='lg-row'>佛所讚功德，　因此悉具足，</div>
<div class='lg-row'>於佛境界中，　其心無疑惑。</div>
<div class='lg-row'>若能永遠離，　一切諸疑惑，</div>
<div class='lg-row'>則能滅眾生，　無量諸障礙。</div>
<div class='lg-row'>因初菩提心，　嚴淨諸佛國，</div>
<div class='lg-row'>普令一切眾，　具足微妙智。</div>
<div class='lg-row'>欲見十方剎，　三世一切佛，</div>
<div class='lg-row'>又欲得無量，　甚深功德藏。</div>
<div class='lg-row'>若欲滅眾生。　無量生死苦。</div>
<div class='lg-row'>應建堅誓願。　速發菩提心。」◎</div>
</div></div>
<p class='juan'>大方廣佛華嚴經卷第九</p>
</div><!-- end of div[@id='body'] -->
</body></html>