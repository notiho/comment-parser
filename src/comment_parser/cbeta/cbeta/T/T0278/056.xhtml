<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu143' />大方廣佛華嚴經卷第五十六</p><p class="byline">東晉天竺三藏佛馱跋陀羅譯</p><a id='mulu144' />
<p class='h1'>入法界品第三十四之十三</p><p>◎爾時，善財白圓滿妙德林天言：「天神得此菩薩受生自在法門，其已久如？」答言：「佛子！乃往古世，過億佛剎微塵等劫，有劫名可悅樂，彼有世界名一切寶。彼劫世界中，有八十那由他佛出興于世，其最初佛號不可壞自在幢王。彼世界中一閻浮提有一王都，名莊嚴幢，王名寶焰眼光第一，夫人名善喜光。如此世界摩耶夫人為盧舍那佛母，彼世界中善喜光夫人為最初如來母，亦復如是。善喜光夫人生菩薩時，與二百萬那由他諸采女眾詣金色園林，攀寶樹枝，生彼如來。時，有乳母名離垢光。諸天王等以雜香湯洗浴太子，抱授乳母，乳母敬受，歡喜無量，即得菩薩普眼境界三昧。得三昧已，見十方佛無所障礙，復得菩薩受生自在法門。佛子！譬如初受胎識，速疾無礙，得此法門，知一切佛受生自在，亦復如是。佛子！於意云何？彼乳母者，豈異人乎？我身是也。我從是來念念常見菩薩受生自在法海，盧舍那佛教化眾生自在神力。佛子！我念念中悉得三千大千世界微塵等淨智慧眼，常見一切世界微塵等剎及彼諸佛，知彼如來自在受生。又復了知盧舍那佛初發大願，乃至悉知十方諸佛初發大願，亦復如是。亦恭敬供養彼諸如來，彼佛說法我悉得聞，受持修行。」</p>
<p>時，彼林天承佛神力，觀察十方，欲重明此一切境界菩薩受生自在法門義故，以偈<span class='corr'>頌</span>曰：</p>

<div class="lg regular" style="margin-left:1em;"><div class='lg-row'>「佛子汝所問，　最勝寂滅境，</div>
<div class='lg-row'>一心善諦聽，　我今說因緣。</div>
<div class='lg-row'>過億剎塵劫，　劫名可悅樂，</div>
<div class='lg-row'>八十那由他，　如來出興世，</div>
<div class='lg-row'>最初如來名，　無壞自在幢。</div>
<div class='lg-row'>我時見彼佛，　金色林中生，</div>
<div class='lg-row'>乳母離垢光，　今則我身是。</div>
<div class='lg-row'>太子金色身，　天王抱授我，</div>
<div class='lg-row'>敬受無上人，　觀察不見頂。</div>
<div class='lg-row'>圓體難思議，　視之無厭足，</div>
<div class='lg-row'>離垢清淨身，　相好自莊嚴。</div>
<div class='lg-row'>我見妙寶像，　歡喜心無量，</div>
<div class='lg-row'>思惟難思議，　長養功德海。</div>
<div class='lg-row'>見彼自在力，　我發菩提心，</div>
<div class='lg-row'>專求佛功德，　具足諸願海。</div>
<div class='lg-row'>嚴淨諸世界，　遠離三惡道，</div>
<div class='lg-row'>於諸世界中，　供養一切佛。</div>
<div class='lg-row'>專求大願海，　除滅眾生苦，</div>
<div class='lg-row'>聞彼初佛法，　成就此法門。</div>
<div class='lg-row'>我於億剎塵，　一切諸劫中，</div>
<div class='lg-row'>修習菩薩行，　嚴淨此法門。</div>
<div class='lg-row'>彼劫中諸佛，　我已悉供養，</div>
<div class='lg-row'>守護其正法，　淨修法門海。</div>
<div class='lg-row'>億剎塵等劫，　諸佛出興世，</div>
<div class='lg-row'>持彼正法輪，　修難議法門。</div>
<div class='lg-row'>一念悉了知，　一切剎微塵，</div>
<div class='lg-row'>一一微塵中，　見無量剎海。</div>
<div class='lg-row'>彼佛初生時，　顯現自在力，</div>
<div class='lg-row'>我於一念中，　皆悉分別見。</div>
<div class='lg-row'>不可思議剎，　見彼諸菩薩，</div>
<div class='lg-row'>或處兜率天，　專求佛菩提。</div>
<div class='lg-row'>無量剎海中，　見彼生自在，</div>
<div class='lg-row'>無量眾圍遶，　而為其說法。</div>
<div class='lg-row'>一念中悉見，　無量諸剎海，</div>
<div class='lg-row'>一切諸菩薩，　出家詣道場。</div>
<div class='lg-row'>不可思議剎，　得成最正覺，</div>
<div class='lg-row'>顯現諸方便，　除滅眾生苦。</div>
<div class='lg-row'>一一微塵中，　轉無盡法輪，</div>
<div class='lg-row'>無盡妙音海，　普雨甘露法。</div>
<div class='lg-row'>念念中悉見，　一一微塵中，</div>
<div class='lg-row'>億剎塵等佛，　示現般涅槃。</div>
<div class='lg-row'>見無量剎海，　如來初受生，</div>
<div class='lg-row'>一一諸佛所，　無量身供養。</div>
<div class='lg-row'>不思議剎海，　無量諸群生，</div>
<div class='lg-row'>我以諸方便，　為說甘露法。</div>
<div class='lg-row'>佛子我知此，　不思議法門，</div>
<div class='lg-row'>無量諸劫數，　稱讚不可盡。</div>
</div><p>「佛子！我唯知此菩薩受生自在法門，諸大菩薩能以諸劫為一念藏，顯現一切諸妙方便，供養諸佛，滿足大願，覺了一切諸佛正法，示現一切諸趣受生，生諸佛所，教化眾生未曾失時，為眾生現受生自在，於諸佛剎現自在雲，常生一切諸如來家。我當云何能知、能說彼諸功德？佛子！迦毘羅城有釋迦女，名曰瞿夷。汝詣彼問云何菩薩遊生死中教化眾生？」時，善財童子頭面敬禮彼林天足，遶畢辭退，◎◎向於彼城。正念思惟增<span class='corr'></span>廣明淨菩薩受生自在法門，漸漸遊行，至菩薩會莊嚴講堂，離憂妙德天所。</p>
<p>爾時，彼天一萬諸天以為眷屬，來迎善財，白言：「善來大智慧人！修不思議菩薩法門，以淨直心滿足大願，廣菩薩行，向正法城，究竟菩薩無量方便。我觀仁者勇猛精進，修菩薩道，心無懈倦，威儀庠序，諸根調伏，不久必當逮得無上清淨，莊嚴佛身、口、意，相好嚴身，十力智慧莊嚴其心，遊行十方教化眾生。我觀仁者修行勇猛精進力故，必當得見三世諸佛，受諸如來一切法雲，修習菩薩禪定法門、寂滅之法，入於甚深如來法門。何以故？詣善知識，親近供養，正念思惟，善知識教，無有退轉、疲倦之心。除滅障礙，降伏諸魔，無能壞者，令一切眾生得歡喜故。」</p>
<p>善財答言：「如天所說，我願如是！欲令一切眾生歡喜，除滅煩惱諸不善法，具足善法得安隱樂。一切眾生以眾惡業煩惱結故，入三惡道，受無量苦，菩薩見已，起憂悲心。譬如有人唯有一子，愛念情重，忽有人來割截其身、肢節手足，慈父見已，悼惻悲念。菩薩若見眾生造惡業緣煩惱結故，入三惡道，受無量苦，見如是已，痛心悲念，亦復如是。菩薩若見眾生具身、口、意諸善業故，生天人中，受身心樂，見如是已，歡樂無量，何以故？菩薩摩訶薩不自為故求薩婆若，不貪生死、五欲快樂，不隨心想、諸見顛倒、結使纏縛、貪愛邪見，不著眾生種種樂想，不著禪味，不為結礙流轉生死。菩薩但見諸有海中，一切眾生受無量苦，發大悲願而攝取之。常以大悲大願力故，行菩薩行，供養諸佛，求薩婆若；欲令眾生遠離煩惱，淨佛世界，調伏一切惡心眾生，悉令具足清淨身心，行菩薩行而無疲倦。若有菩薩如是行者，悉能莊嚴一切眾生，出生長養天人樂故；為父母皆令安立菩提心故；為養育，皆令究竟菩薩道故；為衛護，皆令遠離三惡道故；為大船師，皆令得度生死海故；為歸依，令捨諸魔煩惱怖故；為導師，皆令逮得清涼處故；為知濟，皆令得度佛剎海故；為主藏臣，皆令得入法寶洲故；為淨妙華，令開一切佛功德華故；為大光明，普放功德智慧光故；為歡喜，皆令端嚴勝殊妙故；為所尊，遠離一切諸惡業故；為普賢，具足一切諸功德故；為燈明，常放智慧淨妙光故；為慶雲，常雨一切甘露法故。天神！菩薩摩訶薩如是行者，一切眾生悉皆愛念，樂正法故。」</p>
<p>爾時，善財將昇法堂，彼離憂妙德天與百萬眷屬，各各齎持妙香、華鬘及諸雜寶，散善財上，以偈頌曰：</p>

<div class="lg regular" style="margin-left:1em;"><div class='lg-row'>「無量無數劫，　世燈或出現，</div>
<div class='lg-row'>普為眾生故，　正求佛菩提。</div>
<div class='lg-row'>無量億諸劫，　難見難值遇，</div>
<div class='lg-row'>功德日今出，　照除世間闇。</div>
<div class='lg-row'>見諸眾生類，　愚惑癡所覆，</div>
<div class='lg-row'>廣發大悲心，　專求無師道。</div>
<div class='lg-row'>清淨正直心，　不惜身壽命，</div>
<div class='lg-row'>親近善知識，　專求佛菩提。</div>
<div class='lg-row'>一切無所依，　不著於世間，</div>
<div class='lg-row'>離垢清淨心，　無礙如虛空。</div>
<div class='lg-row'>行諸菩薩行，　具滿妙功德，</div>
<div class='lg-row'>放大智慧光，　普照一切世。</div>
<div class='lg-row'>不離於世間，　亦不著世間，</div>
<div class='lg-row'>行世無障礙，　如風遊虛空。</div>
<div class='lg-row'>譬如大災起，　一切無能滅，</div>
<div class='lg-row'>勇猛精進火，　求道亦如是。</div>
<div class='lg-row'>勇猛大精進，　一切莫能壞，</div>
<div class='lg-row'>金剛慧師子，　遊行無所畏。</div>
<div class='lg-row'>一切法海中，　一切諸佛海，</div>
<div class='lg-row'>親近善知識，　速見彼諸佛。」◎</div>
</div><p>◎爾時，離憂妙德天偈讚歎已，恭敬法故，俱昇法堂，昇法堂已，周遍推求彼釋迦女。即見坐於寶蓮華藏師子之座，八萬四千眾女圍遶，皆是貴族王者之女，悉於過去彼菩薩所修行諸行，同彼菩薩一切善根，常以布施、愛語攝取眾生，求薩婆若，利益一切，令諸眾生同佛菩提。大悲為首，普念眾生如一子想，修習大慈，普覆一切。過去已曾於菩薩所修不思議勝妙智慧，於阿耨多羅三藐三菩提得不退轉，具足成滿諸波羅蜜，心無所著，直心智慧，皆悉清淨。求薩婆若，離障蓋網，超出諸難，得淨法身。行普賢行，長養菩薩一切諸力，成就圓滿淨智慧日。</p>
<p>爾時，善財五體投地，敬禮瞿夷，禮已，合掌於一面住，白言：「大聖！我已先發阿耨多羅三藐三菩提心，而未知菩薩云何行生死中而無所染？覺了一切諸法實相，超出聲聞、緣覺之地，住如來地而不捨離菩薩所行？修菩薩行不離佛地，超出世間，法身圓滿，應世受生，普現種種諸方便身？知法無性，示現一切眾生之身，解甚深法，以妙音聲而為說法？知眾生空而能不捨化諸世間？知一切佛不生不滅而能供養，心無退轉？知無業報而行善業，無有休息？」</p>
<p>爾時，瞿夷作如是言：「善哉！善哉！善男子！能問諸菩薩摩訶薩所行之法，修習普賢諸行願者，能如是問。諦聽！諦聽！善思念之！我當承佛神力，為汝解說。善男子！若有菩薩成就十法，則能滿足因陀羅網普智光明菩薩之行。何等為十？所謂：依善知識、廣發無量諸弘誓願、修淨勝妙正直、希望集一切智功德、聞佛出世歡喜無量、心常樂住三世佛所、隨順一切諸大菩薩、悉為一切佛所護持、清淨大悲、遠離生死，是為十法。若有菩薩成就此法，則能滿足因陀羅網普智光明菩薩之行。佛子！若諸菩薩勇猛精進，心無退轉，出生修習佛無盡法，值善知識故。佛子！菩薩有十法值善知識。何等為十？所謂：不惜身命、不求世樂、知諸法相而不捨離、一切智願、觀察法界、離三有海、無所依住、深入一切菩薩諸願、普照一切諸佛世界、淨修菩薩圓滿智慧，是為十法值善知識。」</p>
<p>爾時，瞿夷承佛神力，觀察十方，欲重明此義，以偈頌曰：</p>

<div class="lg regular" style="margin-left:1em;"><div class='lg-row'>「無諂於知識，　智慧廣無量，</div>
<div class='lg-row'>專求佛菩提，　利益諸眾生。</div>
<div class='lg-row'>恭敬善知識，　其心如佛想，</div>
<div class='lg-row'>勇猛精進力，　具因陀網行。</div>
<div class='lg-row'>解脫心增廣，　其量均虛空，</div>
<div class='lg-row'>攝取於三世，　佛剎及眾生。</div>
<div class='lg-row'>直心如虛空，　遠離煩惱垢，</div>
<div class='lg-row'>出生佛功德，　是為身雲行。</div>
<div class='lg-row'>不思議智慧，　積集功德海，</div>
<div class='lg-row'>清淨福業藏，　不染於世間。</div>
<div class='lg-row'>一切諸佛所，　聞法無厭足，</div>
<div class='lg-row'>智慧燈普照，　是為照世行。</div>
<div class='lg-row'>一念皆能詣，　十方剎海佛，</div>
<div class='lg-row'>聞法分別知，　是為隨順行。</div>
<div class='lg-row'>見佛眷屬海，　究竟三昧海，</div>
<div class='lg-row'>滿足諸大願，　是因陀網行。</div>
<div class='lg-row'>未來劫修行，　諸佛所護念，</div>
<div class='lg-row'>普照諸世界，　是為法光行。</div>
<div class='lg-row'>大悲見眾生，　智日出世間，</div>
<div class='lg-row'>法光除癡闇，　是為智日行。</div>
<div class='lg-row'>見諸趣眾生，　迴流生死中，</div>
<div class='lg-row'>為轉淨法輪，　是為普賢行。</div>
<div class='lg-row'>智慧身無量，　隨應而示現，</div>
<div class='lg-row'>普於一切趣，　度脫諸群生，</div>
<div class='lg-row'>發起大慈悲，　普覆於一切，</div>
<div class='lg-row'>遍照諸群生，　令得佛菩提，</div>
</div><p>「善男子！我已成就分別觀察一切菩薩三昧海法門。」</p>
<p>善財白言：「大聖！此法門者，境界云何？」</p>
<p>答言：「善男子！我入是法門，知此娑婆世界眾生，佛剎微塵等劫中，死此生彼，作善惡業，受諸果報，在生死道出生死者，正定、邪定及不定，聚有使善根、無使善根，具足善根、不具足善根，不善善根，善根攝不善根、不善根攝善根，善根所起、不善根所起，一切善惡，皆悉了知。彼諸劫中佛興于世，我悉了知。知彼諸佛初發道心，行菩薩行，出生一切諸大願海。知<span class='corr'>彼</span>供養一切諸佛，具菩薩行，成等正覺，轉正法輪，現自在力，化度眾生。知彼眷屬聲聞、緣覺之所修行，過去修習一切善根，得明淨智，成就寂滅自在法門，顯現種種自在神力，教化眾生而般涅槃。知彼眷屬諸菩薩眾，初發道心，修習善根，出生種種諸大願行，成就滿足諸波羅蜜，種種莊嚴菩薩之道、菩薩諸地自在之力、菩薩諸地住、分別修習諸菩薩地、淨菩薩地、修菩薩地、菩薩諸地相、菩薩諸地智、菩薩諸攝智、菩薩善巧方便教化眾生、菩薩諸住、菩薩圓滿淨行、菩薩自在行、菩薩三昧海、菩薩方便，於念念中悉知菩薩諸三昧海，一切種智，電光法雲，得諸法忍，盡一切智底。知彼菩薩諸佛剎海，究竟法海；知眾生海，修習一切菩薩法門，滿足大願，顯現種種自在神力，如是等事，我悉了知。如此娑婆世界知十方世界世界性、世界海、世界輪、世界圓滿、世界分別、世界旋、世界轉、世界蓮華、世界須彌、世界相中事，亦復如是。盧舍那佛本願力故，我悉深入分別念知，何以故？此法門者，悉知一切眾生心海；知一切眾生積集善根；知一切眾生有垢、有淨；知一切眾生性；知一切聲聞三昧自在法門；知一切緣覺菩薩諸佛三昧自在法門，如是等事，悉分別知。」</p>
<p>善財白言：「大聖！發阿耨多羅三藐三菩提心來，其已久如？」</p>
<p>答言：「佛子！乃往古世，過世界微塵等劫，有劫名勝光明。時，有世界名離恐怖。彼世界中有四天下，彼閻浮提中有一王都，名妙德樹須彌山，於八十王都最為殊勝。彼有王，名一切寶主。有六萬采女、五百大臣、五百王子，端正勇健，摧伏怨敵。其王太子，名增上功德主。顏貌殊勝，相好嚴身，與萬采女俱，持妙幢蓋，散眾寶華，作諸妓樂，乘妙寶車，詣香芽山，遊戲園林。</p>
<p>「時，彼道路坦然平正，種種莊嚴，散眾妙華，寶樹行列，眾妙寶帳以覆其上。於彼路側，積眾寶，聚雜種寶，衣諸莊嚴，具肴膳飲食，如是等事，隨其所須，皆給施之。時，有母人，名曰善現。將一童女，名離垢妙德，端嚴姝妙，修短得所，顏容無倫，目髮紺色，脣齒丹素，口出梵音，才能巧妙，言語聰辯，修習慈心，見者無厭，少貪恚癡，常懷慚愧，心無諂曲，乘妙寶車，采女圍遶，從母遊觀。先太子前至香芽園，太子見已，生染愛心，語其母言：『欲娉賢女以為我妻。』</p>
<p>「母語女言：『太子今欲求汝為妃，於意云何？』</p>
<p>「女白母言：『若欲使我為彼妃者，當自殞滅。』</p>
<p>「母報女曰：『勿作此言！所以者何？今此太子悉已具足轉輪王相，必為聖主，有玉女寶，汝當爾時不堪給使，此處尊勝，莫生難心。』時，彼園外有一道場，名法雲光。有勝日光如來、應供、等正覺出興于世，於彼道場成無上道。時，女夢見彼如來身，於夢覺已，空中有天而告之曰：『汝夢所見是勝日光佛，成道已來始經七日，今在道場無量菩薩大眾圍遶彼佛眾會，一切天龍八部、鬼神乃至無量淨居諸天地神、風神、海神、火神、山神、樹神、叢林藥草城郭等神皆悉雲集，奉覲世尊，聽受正法。』時，彼女人聞是語已，詣太子所，合掌而立，以偈白言：</p>

<div class="lg regular" style="margin-left:2em;"><div class='lg-row'>「『我色世間最，　智慧無倫匹，</div>
<div class='lg-row'>才妙善言論，　觀者無厭足。</div>
<div class='lg-row'>太子應當知，　我心善貞潔，</div>
<div class='lg-row'>志尚心端直，　清淨無所染。</div>
<div class='lg-row'>遠離於瞋恚，　貪欲及愚癡，</div>
<div class='lg-row'>以真淨直心，　饒益諸群生。</div>
<div class='lg-row'>我見太子身，　相好自莊嚴，</div>
<div class='lg-row'>見已喜無量，　諸根悉調伏。</div>
<div class='lg-row'>妙體猶淨金，　髮美紺青色，</div>
<div class='lg-row'>額廣目明徹，　必為自在王。</div>
<div class='lg-row'>其身逾金山，　相好自嚴飾，</div>
<div class='lg-row'>我今太子所，　合掌恭敬住。</div>
<div class='lg-row'>其目淨修廣，　方臆如師子，</div>
<div class='lg-row'>觀者無厭足，　妙音應納我。</div>
<div class='lg-row'>舌相廣長妙，　猶如赤銅色，</div>
<div class='lg-row'>演出梵音聲，　聞者踊躍喜。</div>
<div class='lg-row'>口方牙深固，　齒白而齊密，</div>
<div class='lg-row'>若有覩見者，　一切皆歡喜。</div>
<div class='lg-row'>離垢清淨身，　具相三十二，</div>
<div class='lg-row'>成就此妙相，　必為轉輪王。』</div>
</div><p>「爾時，太子語彼女言：『汝是誰女？為誰守護？若先屬他，我則不宜起染愛心。』</p>
<p>「爾時，太子說偈問言：</p>

<div class="lg regular" style="margin-left:2em;"><div class='lg-row'>「『清淨功德身，　見者無厭足，</div>
<div class='lg-row'>誰為汝父母，　為誰所守護。</div>
<div class='lg-row'>若先有所屬，　我不起欲想，</div>
<div class='lg-row'>非分生婬心，　命終墮惡道。</div>
<div class='lg-row'>不應為豪貴，　種種富樂故，</div>
<div class='lg-row'>發起如是等，　放逸貪亂心。</div>
<div class='lg-row'>種種生邪見，　幻誑諸諂偽，</div>
<div class='lg-row'>如是造諸惡，　流轉於世間。</div>
<div class='lg-row'>父母知識所，　應起恭敬心，</div>
<div class='lg-row'>慈悲廣覆護，　一切諸群萌。</div>
<div class='lg-row'>若於一切處，　所從聞法者，</div>
<div class='lg-row'>能生諸善故，　應起恭敬心。</div>
<div class='lg-row'>一切諸導師，　正法菩薩眾，</div>
<div class='lg-row'>聖僧功德海，　皆悉應恭敬。</div>
<div class='lg-row'>修習諸功德，　遠離一切惡，</div>
<div class='lg-row'>安住於正法，　廣行菩薩道。</div>
<div class='lg-row'>若無歸依者，　應起大慈心，</div>
<div class='lg-row'>諸在三惡道，　應發大悲念。</div>
<div class='lg-row'>一切諸法界，　有成必有敗，</div>
<div class='lg-row'>捨心平等觀，　莫隨煩惱魔。</div>
<div class='lg-row'>應發菩提心，　覺悟諸群生，</div>
<div class='lg-row'>無量劫修行，　不起疲倦想。』</div>
</div><p>「時，彼女母說偈白言：</p>

<div class="lg regular" style="margin-left:2em;"><div class='lg-row'>「『唯願太子聽，　此女從生來，</div>
<div class='lg-row'>乃至今長成，　一切諸因緣。</div>
<div class='lg-row'>太子所生日，　女從蓮華生，</div>
<div class='lg-row'>其目淨修廣，　肢節悉具足。</div>
<div class='lg-row'>我曾於春月，　遊觀娑羅園，</div>
<div class='lg-row'>覩見諸卉木，　種種華榮茂。</div>
<div class='lg-row'>同遊八百女，　容儀悉端嚴，</div>
<div class='lg-row'>皆已具足知，　諸巧技能法。</div>
<div class='lg-row'>彼園有浴池，　名曰眾莊嚴，</div>
<div class='lg-row'>我於池岸坐，　采女眾圍遶。</div>
<div class='lg-row'>時彼浴池中，　千葉蓮華生，</div>
<div class='lg-row'>寶葉瑠璃莖，　閻浮檀金臺。</div>
<div class='lg-row'>眾妙寶香鬚，　普放淨光明，</div>
<div class='lg-row'>遍照閻浮提，　猶若日初出。</div>
<div class='lg-row'>時見此玉女，　從彼蓮華生，</div>
<div class='lg-row'>覩者皆念言，　此則善業報。</div>
<div class='lg-row'>目髮紺青色，　其身如紫金，</div>
<div class='lg-row'>眾寶以莊嚴，　觀者心無厭。</div>
<div class='lg-row'>離垢淨無穢，　肢節悉具足，</div>
<div class='lg-row'>猶如真金像，　安處寶蓮華。</div>
<div class='lg-row'>毛孔栴檀香，　普熏於一切，</div>
<div class='lg-row'>口出蓮華香，　演妙梵音聲。</div>
<div class='lg-row'>此是玉女寶，　世間所希有，</div>
<div class='lg-row'>身相悉具足，　種種妙莊嚴。</div>
<div class='lg-row'>一切諸技術，　世間言論法，</div>
<div class='lg-row'>究竟悉縷練，　願為哀納受。</div>
<div class='lg-row'>此是玉女寶，　身分悉圓滿，</div>
<div class='lg-row'>功德具莊嚴，　宿行之所得。</div>
<div class='lg-row'>善知眾生病，　起患之所由，</div>
<div class='lg-row'>又知對治法，　除滅眾疑惑。</div>
<div class='lg-row'>一切閻浮提，　眾生語言法，</div>
<div class='lg-row'>種種妓樂音，　無不善通達。</div>
<div class='lg-row'>此女修功德，　遠離女人法，</div>
<div class='lg-row'>能轉眾生心，　唯願哀納受。</div>
<div class='lg-row'>捨離嫉妬心，　不醉於五欲，</div>
<div class='lg-row'>不起瞋恚心，　修習忍智慧。</div>
<div class='lg-row'>精進持淨戒，　能<span class='corr'>辦</span>一切事，</div>
<div class='lg-row'>專求諸功德，　太子願納受。</div>
<div class='lg-row'>若見諸貧窮，　老病眾苦逼，</div>
<div class='lg-row'>無所歸依者，　大悲普慈念。</div>
<div class='lg-row'>常欲利眾生，　不求自安樂，</div>
<div class='lg-row'>功德莊嚴身，　饒益於一切。</div>
<div class='lg-row'>於諸威儀中，　常修不放逸，</div>
<div class='lg-row'>修習諸善法，　見者無不悅。</div>
<div class='lg-row'>功德普莊嚴，　遠離染污心，</div>
<div class='lg-row'>常求善知識，　恭敬樂供養。</div>
<div class='lg-row'>修習大慈法，　棄捨怨結心，</div>
<div class='lg-row'>智慧無與等，　唯願哀納受。』</div>
</div><p>「爾時，太子答言：『善女！我已先發阿耨多羅三藐三菩提心，欲無量劫行菩薩行，積集一切功德智慧，淨修一切諸波羅蜜，恭敬、供養一切諸佛，護持正法，嚴淨一切諸佛世界，令如來種相續不斷，教化眾生，滅生死苦，住究竟樂。欲令眾生淨智慧眼，住菩薩道，修菩薩行，具足一切菩薩諸地。令一切眾生心大歡喜，我當盡未來劫行檀波羅蜜，悉捨一切國城、妻子、肢節、手足、頭目、髓腦，或在家布施、出家修道，汝於爾時，莫作障礙，壞我道心。』</p>
<p>「爾時，太子重為彼女而說偈言：</p>

<div class="lg regular" style="margin-left:2em;"><div class='lg-row'>「『哀愍眾生故，　我發菩提心，</div>
<div class='lg-row'>無量無數劫，　積集智功德。</div>
<div class='lg-row'>無量劫海中，　修習諸大願，</div>
<div class='lg-row'>廣修菩薩行，　具足一切地。</div>
<div class='lg-row'>三世諸佛所，　學六波羅蜜，</div>
<div class='lg-row'>聞法能修行，　專求菩薩道。</div>
<div class='lg-row'>十方垢濁剎，　我悉令嚴淨，</div>
<div class='lg-row'>除滅諸群生，　三惡道苦患。</div>
<div class='lg-row'>以諸方便力，　廣度一切眾，</div>
<div class='lg-row'>除滅愚癡闇，　住一切智道。</div>
<div class='lg-row'>供養諸佛海，　淨修一切地，</div>
<div class='lg-row'>發起大慈悲，　內外一切捨。</div>
<div class='lg-row'>若我施來求，　妻子諸眷屬，</div>
<div class='lg-row'>在家及出家，　汝莫作障礙。</div>
<div class='lg-row'>若能如是者，　我則納受汝。』</div>
</div><p>「時，女答言：『敬從來教，乃至出家不敢有礙。』即說偈言：</p>

<div class="lg regular" style="margin-left:2em;"><div class='lg-row'>「『一切劫海中，　地獄火燒身，</div>
<div class='lg-row'>若能眷納我，　甘心受此苦。</div>
<div class='lg-row'>一切生死身，　碎末如微塵，</div>
<div class='lg-row'>若能眷納我，　甘心受此苦。</div>
<div class='lg-row'>無量劫頂戴，　一切金剛山，</div>
<div class='lg-row'>若能眷納我，　甘心受此苦。</div>
<div class='lg-row'>一切生死海，　以我施無悔，</div>
<div class='lg-row'>若得法王處，　願令我亦然。</div>
<div class='lg-row'>無量無數劫，　修行菩薩道，</div>
<div class='lg-row'>有來求我者，　歡喜願施與。</div>
<div class='lg-row'>太子見眾苦，　發起菩提心，</div>
<div class='lg-row'>無量大慈悲，　攝眾生及我。</div>
<div class='lg-row'>我不求豪富，　不貪五欲樂，</div>
<div class='lg-row'>但願共行法，　而為太子妻。</div>
<div class='lg-row'>修廣明淨眼，　慈愍觀眾生，</div>
<div class='lg-row'>不起染污心，　必成菩提道。</div>
<div class='lg-row'>太子遊行時，　地出眾寶華，</div>
<div class='lg-row'>此相無有疑，　必為轉輪王。</div>
<div class='lg-row'>我昔於夢見，　正覺勝日光，</div>
<div class='lg-row'>菩提樹下坐，　大眾悉圍遶。</div>
<div class='lg-row'>夢中見彼佛，　以手摩我頂，</div>
<div class='lg-row'>覺已大歡喜，　踊躍無有量。</div>
<div class='lg-row'>空中時有天，　名曰清淨身，</div>
<div class='lg-row'>彼天為我說，　道場佛興世。</div>
<div class='lg-row'>我發如是念，　若見太子者，</div>
<div class='lg-row'>當為分別說，　勝日光佛興。</div>
<div class='lg-row'>我昔所志願，　於今悉成滿，</div>
<div class='lg-row'>唯願俱往詣，　供養彼如來。』</div>
</div><p>「爾時，太子聞彼如來出興于世，心大歡喜，踊躍無量，欲見彼佛，以五百寶散彼女人，又與妙德光藏淨周羅寶并妙衣服。時，彼女母即為太子而說偈言：</p>

<div class="lg regular" style="margin-left:2em;"><div class='lg-row'>「『今此玉女寶，　功德莊嚴身，</div>
<div class='lg-row'>我昔所志樂，　此願今成滿。</div>
<div class='lg-row'>持戒不放逸，　智慧諸功德，</div>
<div class='lg-row'>普於一切世，　最勝無倫匹。</div>
<div class='lg-row'>此女蓮華生，　種姓無譏嫌，</div>
<div class='lg-row'>遠離諸不善，　太子同志願。</div>
<div class='lg-row'>此女身柔軟，　猶如天繒纊，</div>
<div class='lg-row'>蒙彼手摩者，　眾患悉除滅。</div>
<div class='lg-row'>毛孔所出香，　芬馨無倫比，</div>
<div class='lg-row'>眾生若聞者，　悉住於淨戒。</div>
<div class='lg-row'>其身淨無垢，　譬如真金像，</div>
<div class='lg-row'>若有覩見者，　離害具慈心。</div>
<div class='lg-row'>口出微妙音，　無不樂聞者，</div>
<div class='lg-row'>若有聽斯音，　遠離諸惡業。</div>
<div class='lg-row'>心淨無瑕穢，　質直無諂曲，</div>
<div class='lg-row'>隨其所聞法，　如說能修行。</div>
<div class='lg-row'>恭敬善知識，　及所尊重者，</div>
<div class='lg-row'>遠離貪欲心，　專求於正法。</div>
<div class='lg-row'>此女心不恃，　妙色蓮花生，</div>
<div class='lg-row'>世間諸榮樂，　唯求無上道。』</div>
</div><p>「時，彼太子與此女俱，并一萬采女出香芽園，各乘寶車，往詣道場，下車步進，遙見如來相好嚴身，其心澄淨，如鏡淵渟，諸根調伏猶如象王，心大歡喜，踊躍無量。與采女眾往詣佛所，頭面禮足，恭敬供養，遶無數匝，各持五百眾妙寶華，供散彼佛，為彼如來興立五百眾香樓閣，雜寶嚴飾。時，彼如來為說普門燈明修多羅，聞說經已，於一切法中得三昧海，所謂：諸佛願海三昧、普照三世光藏三昧、對見一切諸佛三昧、普照一切眾生三昧、普照世界海淨智燈光明三昧、普照眾生根海智光明三昧、救護眾生光雲三昧、教化眾生現前智燈明三昧、聞持諸佛法輪三昧、具普賢行淨雲三昧，於一切法中得如是等諸三昧海。</p>
<p>「時，彼玉女於諸法中得不可壞寂靜法門，於阿耨多羅三藐三菩提得不<span class='corr'>退</span>轉。</p>
<p>「時，彼太子與諸眷屬禮彼如來，遶無數匝，辭退還宮，詣父王所，頭面敬禮，白言：『大王！彼道場上勝日光佛始成正覺。』</p>
<p>「王問太子：『從誰聞乎？』</p>
<p>「答言：『從彼離垢妙德女聞。』時，王聞已，歡喜無量，猶如貧人得大寶藏，作如是念：『佛無上寶難值、難遇，能滅眾生惡道、貧苦，為無上醫；善對治法，除滅眾生諸煩惱患，為善導師；於生死海，濟度眾生，置涅槃處。』作是念已，召諸小王及諸群臣并婆羅門、剎利、居士，皆悉集會而告之曰：『我聞太子無上吉語云：勝日光佛出興于世。我聞是已，歡喜無量，無以酬報，今捨王位授與太子。』王捨位已，與諸眷屬往詣道場勝日光佛所，頭面禮足，退坐一面。◎</p>
<p>「◎爾時，如來觀察彼王及諸眷屬白毫相中放大光明，名曰一切眾生心燈，普照十方無量世界，一切諸王顯現如來不可思議自在神力，應受化者令彼心淨，具足不可思議功德，超出世間，其身清淨，以微妙音為大眾說離癡曀法真實燈陀羅尼門，佛剎微塵等陀羅尼以為眷屬。彼王聞已，即得廣大智慧光明，閻浮提微塵等菩薩得此陀羅尼，六十那由他人得諸漏盡，一萬眾生皆得離垢清淨法眼，無量眾生悉發阿耨多羅三藐三菩提心。又以不可思議自在神力，於十方剎以三乘法化度眾生。</p>
<p>「爾時，彼王作如是念：『此諸功德若不出家則不能<span class='corr'>辦</span>，我今應當於如來所出家修道。』前白佛言：『今從世尊出家學道。』佛答王言：『宜知是時。』時，王即與一萬眷屬出家修道，皆得離癡曀法真實燈陀羅尼門及世界微塵等陀羅尼。又得菩薩十明及無量辯淨無礙身，詣諸佛所，悉聞受持佛正法輪，為大法師，以神通力遍諸世界，隨所應化，為彼現身。讚歎佛法并諸過去菩薩所行菩薩本生，又讚歎佛無量無邊自在神力，守護正法。</p>
<p>「爾時，太子月十五日，王得道時，於其正殿，采女圍遶，七寶自至。一金輪寶，名勝自在；二象寶，名曰青山；三紺馬寶，名勇疾風；四神珠寶，名光藏雲；五主藏臣寶，名曰大財；六玉女寶，名淨妙德；七主兵臣寶，名離垢眼。得是七寶，於閻浮提作轉輪王時，有千子，端正勇猛，能伏怨敵。時，彼人民熾盛，豐樂自在，八萬王城，城各建立五百樓閣，大僧伽藍，眾寶莊嚴，一一僧伽藍起廣大塔，一切眾寶以為莊嚴，香華繒蓋而供養之；一一王城次第請佛，以不思議眾妙供具供養如來。</p>
<p>「時，佛入城，無量眾生皆大歡喜，長養善根，發菩提心，以廣大悲饒益眾生，正求佛法，知真實義，平等觀察三世諸法，明淨智慧，普照三世，知三世佛次第出世，攝取眾生，向菩薩道，行菩薩行，安住菩薩平等正法，逮得如來法輪，智光深入法海，能於己身見一切剎，善知諸根，弘誓願海得一切智。爾時，如來次第受彼諸王請時，如是饒益無量眾生。佛子！爾時，太子增上功德主，豈異人乎？今釋迦牟尼佛是也。爾時，王寶主，寶華佛是也，寶華如來今在東方。過世界海微塵等世界海，有一世界海，名法界虛空光雲；中有世界，名佛圓滿光妙德燈；彼有道場，名曰一切天王光幢；彼佛始成正覺，與不可說佛剎微塵等菩薩大眾圍遶說法，彼寶華佛為菩薩時，淨彼剎海，彼剎海中三世諸佛出興世者，皆寶華佛為菩薩時，教化令發阿耨多羅三藐三菩提心。爾時，女母善現者，今我母善目是也。王眷屬者，彼如來所大眾是也。皆悉具足普賢諸行，成就大願，清淨法身，普照世間，其心無壞，逮得菩薩諸三昧門，以清淨眼皆悉對見一切諸佛、一切如來，以虛空等妙音聲雲轉正法輪，悉聞受持，於諸法中得自在力，出入息頃遍遊一切諸佛世界；以微妙音為眾生說法，而未曾離一切佛所，盡未來劫，修菩薩行，隨所應化，悉為現身。爾時，離垢妙德寶女共增上功德主轉輪王四事供養勝日光佛者，我身是也。彼佛滅度後，其世界中有六十百千億那由他佛出興于世，其最初佛號明淨身；次名淨明月普照智；次名智觀幢；次名廣智光明王；次名精進金剛那羅延；次名不壞智；次名智普緣；次名淨德智雲；次名師子智光；次名周羅光明；次名功德光幢；次名智日幢；次名開寶蓮華身；次名功德光；次名智光雲；次名普明淨月；次名莊嚴蓋妙音；次名師子勇猛智照；次名法界慧月；次名覺眾生心虛空電光；次名善鼻妙香；次名寂滅響；次名甘露山；次名法海雷音；次名無壞智音；次名覺空電光周羅；次名月光白毫相雲；次名圓面淨慧；次名善覺智華光；次名寶焰山妙德王；次名廣德夜光；次名妙寶月幢；次名具三昧身；次名勝寶光王；次名現普智光；次名焰海門燈；次名離垢妙音王；次名無等功德；次名勝幢；次名修臂；次名本願淨月；次名真實智燈；次名法上妙音；次名明淨妙德藏王；次名乘幢；次名法海蓮華。佛子！彼一劫中，如是次第六十百千億那由他佛出興于世，我悉親近、恭敬、供養，其最後佛名廣解脫光，於彼佛所得淨智眼。</p>
<p>「佛子！爾時，彼佛初成正覺，入城教化，我時為王夫人，與彼大王恭敬、供養，聞彼佛說如來性起燈修多羅，聞已，得淨智眼，又得觀察菩薩三昧海法門。佛子！我得此法門已，於世界微塵等劫受持修習，是諸劫中，值無量佛出興于世，我悉恭敬供養。佛子！我或一劫值一如來出興于世，恭敬供養，或二、或三、或不可說；或於一劫，值世界微塵等佛出興于世，我悉恭敬供養，而未能知諸大菩薩身量像貌及其身業、心行、智慧三昧境界。</p>
<p>「佛子！我若見修菩薩行者，歡喜無量，恭敬供養，以諸方便而攝取之，令於阿耨多羅三藐三菩提，得不退轉。佛子！我於世界微塵等劫，值遇諸佛，恭敬供養，彼佛說法悉聞受持。時，彼諸佛各以種種修多羅為我說此法門，我聞是已，悉於三世佛剎海中、諸如來所、佛眷屬所修此法門，又行菩薩行、菩薩大願海，種種法門中修此法門，猶未能知普賢菩薩所行法門，何以故？佛子！普賢法門猶如虛空無量無邊，又如眾生及三世海、十方剎海及諸法界無量無邊。佛子！普賢菩薩法門與諸佛身境界齊等。我於世界微塵等劫，觀菩薩身，心無厭足，何以故？我於菩薩一一毛孔中，念念悉見無量無邊莊嚴世界，佛坐道場，成等正覺，於大眾中以微妙音轉正法輪，說種種修多羅，種種諸乘，種種清淨。復次，佛子！我於菩薩一一毛孔中，念念悉見諸眾生海各有所住及其境界、諸根不同；於三世中發菩提心，行菩薩行，具大願海，淨諸菩薩無量無邊波羅蜜海，及諸菩薩本生之海，無量無邊大慈悲海；攝取眾生悉令歡喜，乃至悉見一切菩薩現處中宮，采女圍遶。佛子！我於菩薩一一毛孔中，皆悉覩見如是等事。佛子！我唯知此法門，諸大菩薩皆悉究<span class='corr'>竟</span>諸方便海，顯現一切眾生等身，隨順世間，於一切毛孔普放一切相海光明，了法無性，諸眾生類等如虛空，一切至處皆悉如如，顯現神變，於諸法界得自在力，遊戲普門一切諸地法門海中；我當云何能知、能說彼功德行？」</p>
<p>爾時，瞿夷語善財言：「善男子！此迦毘羅城摩耶夫人，汝詣彼問云何菩薩修習諸行，不染世法？供養諸佛，於菩薩行得不退轉？除滅障礙，不由他悟，入諸法門，常能應現一切佛所？攝取眾生，盡未來劫，修菩薩行而不退轉，究竟滿足大乘諸願，長養一切眾生善根？」</p>
<p>爾時，瞿夷承佛神力，欲重明此義，以偈頌曰：</p>

<div class="lg regular" style="margin-left:1em;"><div class='lg-row'>「我見樂修行，　菩薩諸行者，</div>
<div class='lg-row'>歡喜心無量，　皆悉攝取之。</div>
<div class='lg-row'>乃昔久遠世，　過百剎塵劫，</div>
<div class='lg-row'>有劫名清淨，　世界名光明。</div>
<div class='lg-row'>爾時彼劫中，　六十百千億，</div>
<div class='lg-row'>那由他諸佛，　出興於世間。</div>
<div class='lg-row'>最後等正覺，　號為法幢燈，</div>
<div class='lg-row'>彼佛滅度後，　有王名智山。</div>
<div class='lg-row'>以大自在力，　王領閻浮提，</div>
<div class='lg-row'>悉能廣降伏，　一切諸怨敵。</div>
<div class='lg-row'>王子有五百，　端正身姝妙，</div>
<div class='lg-row'>其體淨圓滿，　見者無厭足。</div>
<div class='lg-row'>深信諸佛法，　恭敬而供養，</div>
<div class='lg-row'>守護正法藏，　受持樂修習。</div>
<div class='lg-row'>彼王有太子，　名曰善光明，</div>
<div class='lg-row'>三十相嚴身，　饒益諸群生。</div>
<div class='lg-row'>五百億人俱，　出家行學道，</div>
<div class='lg-row'>勇猛精進力，　護持彼佛法。</div>
<div class='lg-row'>王都名智樹，　一億城圍遶，</div>
<div class='lg-row'>有林名靜德，　眾寶樹莊嚴。</div>
<div class='lg-row'>善光住此林，　廣說佛正法，</div>
<div class='lg-row'>辯才無窮盡，　令眾悉清淨。</div>
<div class='lg-row'>或為乞食故，　入彼王都城，</div>
<div class='lg-row'>庠序有威儀，　見者莫不欣。</div>
<div class='lg-row'>遊步如師子，　志意常安諦，</div>
<div class='lg-row'>諸根悉調伏，　念慧現在前。</div>
<div class='lg-row'>爾時有長者，　名曰歡喜幢，</div>
<div class='lg-row'>我為長者女，　名曰隨順光。</div>
<div class='lg-row'>時我於城中，　遇見善光明，</div>
<div class='lg-row'>相好莊嚴身，　歡喜心無量。</div>
<div class='lg-row'>次乞至我門，　我以染心施，</div>
<div class='lg-row'>摩尼莊嚴具，　投彼善光鉢。</div>
<div class='lg-row'>雖以染愛心，　供養彼佛子，</div>
<div class='lg-row'>二百五十劫，　不經三惡道。</div>
<div class='lg-row'>常於天人中，　尊貴王家生，</div>
<div class='lg-row'>恒見善光明，　妙相莊嚴身。</div>
<div class='lg-row'>於後所過劫，　二百有五十，</div>
<div class='lg-row'>善現女家生，　名離垢妙德。</div>
<div class='lg-row'>我見勝自在，　發起供養心，</div>
<div class='lg-row'>不惜身壽命，　隨其所施與。</div>
<div class='lg-row'>時與太子俱，　覲佛勝日光，</div>
<div class='lg-row'>歡喜心無量，　發起菩提心。</div>
<div class='lg-row'>彼劫最後佛，　名廣解脫光，</div>
<div class='lg-row'>出興於世間，　我值悉供養。</div>
<div class='lg-row'>從彼最後佛，　得淨智慧眼，</div>
<div class='lg-row'>了知諸法相，　除滅虛妄倒。</div>
<div class='lg-row'>得觀察菩薩，　三昧海法門，</div>
<div class='lg-row'>一念悉覩見，　不可思議剎。</div>
<div class='lg-row'>見彼諸佛剎，　或淨或垢穢，</div>
<div class='lg-row'>於淨不貪樂，　於穢不憎惡。</div>
<div class='lg-row'>普見諸世界，　如來坐道場，</div>
<div class='lg-row'>一念見諸佛，　不思議光海。</div>
<div class='lg-row'>亦見佛眷屬，　一切三摩提，</div>
<div class='lg-row'>一切諸法門，　皆悉無障礙。</div>
<div class='lg-row'>又知彼業行，　隨其所住地，</div>
<div class='lg-row'>及諸大願海，　一念悉了知。</div>
<div class='lg-row'>我於菩薩身，　見諸菩薩等，</div>
<div class='lg-row'>無量劫修行，　一切莫能測。</div>
<div class='lg-row'>一一毛孔見，　阿僧祇劫剎，</div>
<div class='lg-row'>風輪水火輪，　一切大地輪。</div>
<div class='lg-row'>種種所依住，　世界形類相，</div>
<div class='lg-row'>諸妙莊嚴具，　眾生身差別。</div>
<div class='lg-row'>又見世界海，　一切諸世界，</div>
<div class='lg-row'>諸佛出興世，　說法度眾生。</div>
<div class='lg-row'>我於無量劫，　修習菩薩行，</div>
<div class='lg-row'>猶不知菩薩，　身業心智慧。」</div>
</div><p>時，善財童子頭面敬禮彼瞿夷足，遶畢辭退。◎</p>

<p class='juan'>大方廣佛華嚴經卷第五十六</p></div>
</div><!-- end of div[@id='body'] -->
</body></html>