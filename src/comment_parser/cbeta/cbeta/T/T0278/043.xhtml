<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu116' />大方廣佛華嚴經卷第四十三</p><p class="byline">東晉天竺三藏佛馱跋陀羅譯</p><a id='mulu117' />
<p class='h1'>離世間品第三十三之八</p><p>「◎佛子！菩薩摩訶薩有十種生。何等為十？所謂：離愚癡生；放大光明網，普照三千大千世界生；除滅一切未來世最後身生；不生生；知三界諸劫悉如幻生；於十方世界普現身生；具足一切智身生；放一切如來光明普照覺悟一切眾生生；正受大智自在諸禪三昧身生；佛子！菩薩生時一切佛剎六種震動，一切眾生皆得解脫，一切惡道皆悉除滅，映蔽一切諸魔光明悉如聚墨，無量菩薩普來雲集。佛子！是為菩薩摩訶薩十種生，為欲化度眾生類故，示現是生。</p>
<p>「佛子！菩薩摩訶薩有十種大莊嚴而自莊嚴。何等為十？所謂：菩薩摩訶薩作如是念：一切世間沒五欲泥，除我一人，無能濟彼，如是知故，發大莊嚴而自莊嚴。煩惱愚癡覆眾生眼，皆悉盲瞽，我今智慧自在，當普開導眾生慧眼，悉令清淨，發大莊嚴而自莊嚴。我今因此假名身故，得如來無上清淨法身，充滿三世，發大莊嚴而自莊嚴。菩薩摩訶薩以無礙淨眼，悉遍觀察十方一切諸梵天處，乃至大自在天處，是等眾生，皆自謂：『我成就自在智慧之力。』菩薩悉能摧滅彼我慢心，發大莊嚴而自莊嚴。菩薩摩訶薩見諸眾生，於過去世種諸善根，今欲退沒，我今還令彼諸眾生，住不退地，發大莊嚴而自莊嚴。欲令眾生種少善根，得無量果，發大莊嚴而自莊嚴。見佛無量自在神力，發大莊嚴而自莊嚴。觀見過去同行菩薩，染著餘事，不成正覺，發大莊嚴而自莊嚴。菩薩摩訶薩，見諸天人疲頓厭倦，退正希望，發大莊嚴而自莊嚴。菩薩摩訶薩為一切如來光明觸故，長養一切大正希望，發大莊嚴而自莊嚴。佛子！是為菩薩摩訶薩十種大莊嚴，為教化眾生故，發此莊嚴而自莊嚴。</p>
<p>「佛子！菩薩摩訶薩有十種事故，遊行七步。何等為十？所謂：現菩薩力故，遊行七步；現七寶故，遊行七步；滿地神願故，遊行七步；現超出三界相故，遊行七步；現大象王、牛王、師子王最勝行故，遊行七步；現金剛地相故，遊行七步；欲與眾生力故，遊行七步；現七覺寶相故，遊行七步；具足成就一切佛法，不由他悟故，遊行七步；欲自稱：『我於世最勝無倫匹』故，遊行七步。佛子！是為菩薩摩訶薩十種事故，遊行七步。教化眾生故，作是示現。</p>
<p>「佛子！菩薩摩訶薩有十種事故，現童子地。何等為十？所謂：書、數、算計、刻印、方便現此業故，現童子地；現乘象、馬、車乘、弓射諸武藝故，現童子地；欲學一切世間巧妙談論諸嬉戲故，現童子地；離身、口、意一切惡業故，現童子地；現正向般涅槃，正受三昧充滿一切諸世界故，現童子地；現菩薩力過天、人、龍、夜叉、乾闥婆、阿脩羅、迦樓羅、緊那羅、摩睺羅伽、釋梵、四天王故，現童子地，現殊妙色，出過一切釋梵四天王故，現童子地；欲令眾生遠離五欲，常樂正法故，現童子地；為現尊重正法，供養一切世界諸如來故，現童子地；常樂正法，普現一切受持正法故，現童子地。佛子！是為菩薩摩訶薩十種事故，現童子地。</p>
<p>「佛子！菩薩摩訶薩現童子地已，有十種事故，現處中宮。何等為十？所謂：令修同行者，增長善根故，現處中宮；欲明菩薩諸善根故，現處中宮；<span class='corr'>為</span>著樂天人故，現處中宮；於五濁世，隨應化故，現處中宮；於深宮內正受三昧，欲明菩薩功德力故，現處中宮；欲令宿世同行眾生滿本願故，現處中宮；欲令父母親屬滿本願故，現處中宮；欲以妓樂出妙法音供養一切佛故，現處中宮；菩薩摩訶薩於其宮內入甚深三昧，成等正覺，乃至示現大般涅槃故，現處中宮；隨順守護法故，現處中宮。佛子！是為菩薩摩訶薩十種事故，現處中宮，以此事故，最後生菩薩示現出家。</p>
<p>「佛子！菩薩摩訶薩有十種事故，示現出家。何等為十？所謂：欲令眾生厭離家故，示現出家；為著家眾生故，示現出家；欲現隨順諸賢聖道故，示現出家；欲宣揚讚歎出家法故，示現出家；欲令眾生離二見故，示現出家；欲令眾生離欲樂、我樂故，示現出家；欲現出三界相故，示現出家；欲顯自在不由他悟故，示現出家；欲隨順如來十力、四無畏故，示現出家；一切最後生菩薩法應爾故，示現出家。佛子！是為菩薩摩訶薩十種事故，示現出家，為化眾生故。</p>
<p>「佛子！菩薩摩訶薩為十種事故，示現苦行。何等為十？所謂：菩薩摩訶薩欲教化成熟小心眾生故，示現苦行；為拔著邪見眾生故，示現苦行；為無業報邪見眾生，欲令知業報故，示現苦行；為隨順五濁世界眾生故，示現苦行；為懈怠眾生故，示現苦行；欲令眾生樂求法故，示現苦行；為著欲樂、我樂眾生故，示現苦行；為顯菩薩殊勝行故，示現苦行；欲令未來眾生發精進故，示現苦行；諸天世人諸根未熟，待時熟故，示現苦行。佛子！是為菩薩摩訶薩為十種事故，示現苦行。◎</p>
<p>「◎佛子！菩薩摩訶薩有十種事故，往詣道場。何等為十？所謂：欲普照一切世界故，往詣道場；為震動一切世界故，往詣道場；欲於一切世界普現身故，往詣道場；為覺悟一切菩薩、一切眾生、一切同行故，往詣道場；為示現道場莊嚴事故，往詣道場；為隨應受化示現莊嚴菩提樹故，往詣道場；欲對見十方世界一切佛故，往詣道場；欲於舉足、下足，念念悉入無量正受諸三昧門成等正覺故，往詣道場；為受一切天、龍、夜叉、乾闥婆、阿脩羅、迦樓羅、緊那羅、摩睺羅伽，乃至釋梵、四天王等，恭敬供養各不相知故，往詣道場；欲以無礙智眼，普觀一切世界，正念一切佛，於一切剎現成佛故，往詣道場。佛子！是為菩薩摩訶薩十種事故，往詣道場，為教化眾生故。</p>
<p>「佛子！菩薩摩訶薩有十種事故，坐於道場。何等為十？所謂：種種震動一切剎故，坐於道場；普照一切諸世界故，坐於道場；除滅一切諸惡道故，坐於道場；變一切剎為金剛故，坐於道場；觀一切佛師子吼故，坐於道場；離一切虛妄，心淨如虛空故，坐於道場；示現隨順淨身威儀故，坐於道場；隨順圓滿金剛三昧故，坐於道場；受一切佛清淨坐處故，坐於道場；自善根力悉能受持一切眾生故，坐於道場。佛子！是為菩薩摩訶薩十種事故，坐於道場。</p>
<p>「佛子！菩薩摩訶薩坐道場時，有十種奇特未曾有法。何等為十？所謂；菩薩摩訶薩坐道場時，十方世界一切諸佛，觀此菩薩咸舉右手讚言：『善哉！善哉！無上導師。』是一奇特未曾有法；菩薩摩訶薩坐道場時，一切如來、應供、等正覺，皆悉護持，是二奇特未曾有法；菩薩摩訶薩坐道場時，宿世同行菩薩悉來雲集，以種種莊嚴具恭敬供養，是三奇特未曾有法；菩薩摩訶薩坐道場時，十方一切世界草木、叢林、非眾生類，皆悉曲躬歸向道場，是四奇特未曾有法；菩薩摩訶薩坐道場時，正受三昧，名善知法界，得此三昧故，究竟菩薩一切諸行，是五奇特未曾有法；菩薩摩訶薩坐道場時，得陀羅尼，名曰離垢勝妙海藏，菩薩摩訶薩住此陀羅尼故，一切諸佛降甘露法，雨此菩薩，是六奇特未曾有法；菩薩摩訶薩坐道場時，以神通力恭敬供養一切諸佛，是七奇特未曾有法；菩薩摩訶薩坐道場時，入於無上智慧法門，善巧方便，悉知一切眾生諸根，是八奇特未曾有法；菩薩摩訶薩坐道場時，正受三昧，名曰善覺，菩薩摩訶薩入此定已，得淨法身滿虛空界、一切三世，是九奇特未曾有法；菩薩摩訶薩坐道場時，清淨身業，攝取三世無<span class='corr'>礙</span>智慧，普照一切，是十奇特未曾有法。佛子！是為菩薩摩訶薩坐道場時，得十種奇特未曾有法。</p>
<p>「佛子！菩薩摩訶薩坐道場時，有十種義故，示現降魔。何等為十？所謂：五濁惡世眾生，樂相征伐，欲顯菩薩功德力故，示現降魔；悉滅天人諸疑惑故，示現降魔；為欲化度魔眷屬故，示現降魔；諸天世人樂征伐者，令集受化故，示現降魔；集天人已，顯現菩薩功德之力不可破壞，調伏眾生故，示現降魔；發起一切眾生力故，示現降魔；哀愍未來一切眾生故，示現降魔；乃至道場現有魔事，悉能超出眾魔境故，示現降魔；顯現煩惱力勢羸劣大悲善根勢強盛故，示現降魔；順五濁世諸眾生故，示現降魔。佛子！是為菩薩摩訶薩十種義故，坐道場時示現降魔。</p>
<p>「佛子！菩薩摩訶薩有十種覺如來力，何等為十？所謂：超出一切眾魔事業，除滅煩惱，究竟一切菩薩所行，覺如來力；於一切菩薩三昧而得自在，覺如來力；具足成就一切菩薩諸禪三昧，覺如來力；滿足一切諸白淨法，覺如來力；分別善法調伏世間法，覺如來力；以淨法身滿一切剎，覺如來力；所出淨音，悉與一切眾生心等，覺如來力；悉能受持一切佛法，覺如來力；得與三世如來身、口、意等，於一念中，知三世法，覺如來力；得善覺三昧，具佛十力，所謂是處、非處智，乃至漏盡智，覺如來力。佛子！是為菩薩摩訶薩十種覺如來力，菩薩摩訶薩具此力故，得名如來。</p>
<p>「佛子！如是得成如來、應供、等正覺已，能轉十行清淨法輪。何等為十？一者、具足清淨四無所畏；二者、出生四辯淨妙音聲；三者、明了四諦；四者、隨順諸佛無礙法門；五者、清淨等心，悉能普覆一切眾生；六者、所說不虛，決定濟度眾生苦際；七者、宿世大悲所持；八者、以妙法音充滿世界一切眾生，無不聞知；九者、阿僧祇劫常說正法，未曾暫息；十者、轉諸根力，覺意、解脫諸禪三昧，相續不絕。佛子！如來、應供、等正覺，轉如是十行等無量行法輪。</p>
<p>「佛子！如來、應供、等正覺清淨法輪，因十種白淨法故，轉入眾生心，出生無相，決定不虛。何等為十？所謂：過去願力故；大悲所持故；不捨眾生故；智慧自在，隨其所應為說法故；未曾失時故；隨彼法器不增減故；決定了知三世智故；身行最勝故；口行無虛故；智行隨音聲悉覺悟故。佛子！是為因十種白淨法故，能轉法輪入眾生心，出生無相，決定不虛。</p>
<p>「佛子！如來、應供、等正覺究竟佛事已，有十種義，示現大般涅槃。何等為十？所謂：明一切行悉無常故；明一切有為非安隱故；明般涅槃趣最安隱故；明般涅槃遠離一切諸怖畏故；以諸天人樂著色身，明色身無常，是磨滅法，令求常住淨法身故；明無常力強不可轉故；明有為法不隨愛行不自在故；明三界法悉如坯器無堅牢故；明般涅槃最為真實不可壞故；明般涅槃遠離生死非起滅故。佛子！以此十種義故，如來、應供、等正覺示現大般涅槃。佛子！一切如來、應供、等正覺法皆如是，所願已成，已轉法輪，所應度者，皆悉已度；已與菩薩授尊記號，一切佛事皆悉究竟，安住不變，示現大般涅槃。佛子！是為如來、應供、等正覺，以十義故，示現大般涅槃。</p>
<p>「佛子！是為菩薩摩訶薩清淨勝行大妙法門。諸佛所說無量深義，能令一切諸有智者皆悉歡喜，究竟一切菩薩大願，不斷所行。佛子！若有眾生聞此經者，信心清淨，不起誹謗，如說修行，彼諸眾生，速成阿耨多羅三藐三菩提。何以故？菩薩摩訶薩如說行故。佛子！是故菩薩摩訶薩應如說行，一心敬信受持此經。佛子！此經出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生；是故菩薩摩訶薩應一心聽受，護持此經。若菩薩摩訶薩受持此經，則能出生一切諸願，以少方便，疾得阿耨多羅三藐三菩提，說此出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生經時，佛神力故，此經法如是故，十方無量阿僧祇世界六種震動，大光普照。爾時，十方諸佛面對觀視普賢菩薩，歡喜讚言：『善哉！佛子！乃能說此出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生經。佛子！汝已善學此法，善知此法，快說此法，我等諸佛亦說此法，一切諸佛亦復如是；是故，佛子！我等悉共守護此經，令未來菩薩未聞者聞。』」</p>
<p>爾時，普賢菩薩承佛神力，觀察十方一切大眾、一切法界，以偈頌曰：</p>

<div class="lg regular" style="margin-left:1em;"><div class='lg-row'>「無量無數劫，　勤修諸苦行，</div>
<div class='lg-row'>供養無量佛，　生此真佛子。</div>
<div class='lg-row'>化度無量眾，　安立無上道，</div>
<div class='lg-row'>菩薩無等行，　我說善諦聽。</div>
<div class='lg-row'>供養無量佛，　皆悉無染著，</div>
<div class='lg-row'>化度一切眾，　不起眾生想。</div>
<div class='lg-row'>常求佛功德，　其心無所依，</div>
<div class='lg-row'>說彼勝妙行，　令眾悉歡喜。</div>
<div class='lg-row'>降伏一切魔，　滅三界煩惱，</div>
<div class='lg-row'>已具聖功德，　示現童子地。</div>
<div class='lg-row'>滅惡煩惱癡，　其心常寂然，</div>
<div class='lg-row'>示現無量行，　我說彼功德。</div>
<div class='lg-row'>遠離一切惡，　究竟到彼岸，</div>
<div class='lg-row'>無量眾生中，　種種現變化。</div>
<div class='lg-row'>知心生住滅，　示現一切事，</div>
<div class='lg-row'>說彼妙功德，　令眾悉歡喜。</div>
<div class='lg-row'>見三有眾生，　無量苦逼迫，</div>
<div class='lg-row'>流轉於生死，　煩惱火熾然。</div>
<div class='lg-row'>欲令彼解脫，　一向求菩提，</div>
<div class='lg-row'>略說彼淨德，　一心善諦聽。</div>
<div class='lg-row'>施戒忍精進，　禪定得自在，</div>
<div class='lg-row'>具足慧方便，　大慈度眾生。</div>
<div class='lg-row'>無量無數劫，　樂修悲喜捨，</div>
<div class='lg-row'>我說彼功德，　仁等當諦聽。</div>
<div class='lg-row'>枯槁無量身，　常正求菩提，</div>
<div class='lg-row'>不惜其壽命，　究竟無上道。</div>
<div class='lg-row'>常為利眾生，　不求自安樂，</div>
<div class='lg-row'>慈悲心牟尼，　我說彼勝行。</div>
<div class='lg-row'>無量無數劫，　說少分不盡，</div>
<div class='lg-row'>虛空可度量，　海水可渧數。</div>
<div class='lg-row'>菩薩功德海，　無可為譬諭，</div>
<div class='lg-row'>饒益眾生故，　略說其小分。</div>
<div class='lg-row'>持眾生善根，　長養白淨法，</div>
<div class='lg-row'>遠離憍慢心，　求法無厭足。</div>
<div class='lg-row'>令眾得安止，　長養智慧樹，</div>
<div class='lg-row'>菩薩心如地，　饒益一切眾。</div>
<div class='lg-row'>柔軟慈心根，　無上大悲莖，</div>
<div class='lg-row'>功德葉智華，　持戒為妙香。</div>
<div class='lg-row'>如來淨慧光，　開敷菩薩華，</div>
<div class='lg-row'>不著有為水，　普令眾生喜。</div>
<div class='lg-row'>直心為種子，　慈悲為根芽，</div>
<div class='lg-row'>智慧方便莖，　五度為枝條，</div>
<div class='lg-row'>禪葉諸明華，　一切智為果。</div>
<div class='lg-row'>法樹神力鳥，　普覆三世間，</div>
<div class='lg-row'>真實諦為足，　白淨法為身，</div>
<div class='lg-row'>正念為頸頂，　智首解脫頂，</div>
<div class='lg-row'>慈悲明淨眼，　實義幽谷出。</div>
<div class='lg-row'>菩薩法師子，　調伏一切魔，</div>
<div class='lg-row'>生死為曠野，　煩惱諸惡道，</div>
<div class='lg-row'>邊見為賊難，　癡盲迷正路。</div>
<div class='lg-row'>菩薩大導師，　見彼迷冥者，</div>
<div class='lg-row'>開示其正道，　引至安隱處。</div>
<div class='lg-row'>貪恚諸煩惱，　常惱害眾生，</div>
<div class='lg-row'>無量眾苦患，　長夜而逼切。</div>
<div class='lg-row'>菩薩見彼苦，　為發大悲心，</div>
<div class='lg-row'>具說八萬四，　對治濟度之。</div>
<div class='lg-row'>菩薩為法王，　正道化眾生，</div>
<div class='lg-row'>遠惡修眾善，　一向求菩提。</div>
<div class='lg-row'>一切諸佛所，　受自在智記，</div>
<div class='lg-row'>廣施賢聖珍，　令具七覺寶。</div>
<div class='lg-row'>清淨戒為轂，　精進以為輻，</div>
<div class='lg-row'>三昧正受輞，　三轉淨法輪。</div>
<div class='lg-row'>清淨心為楯，　明利智慧劍，</div>
<div class='lg-row'>摧滅諸煩惱，　外道眾魔怨。</div>
<div class='lg-row'>甚深智慧海，　正法一味水，</div>
<div class='lg-row'>禪覺寶充滿，　一切莫能知。</div>
<div class='lg-row'>直心淨彌廣，　一切智為潮，</div>
<div class='lg-row'>菩薩智慧海，　演說不可盡。</div>
<div class='lg-row'>世間高無上，　於彼無所著，</div>
<div class='lg-row'>禪明智慧山，　堅正不傾動。</div>
<div class='lg-row'>若有親近者，　疾得同彼慧，</div>
<div class='lg-row'>住智須彌頂，　普觀一切世。</div>
<div class='lg-row'>深心如金剛，　一切悉堅固，</div>
<div class='lg-row'>三寶一切智，　信心不可壞。</div>
<div class='lg-row'>降伏一切魔，　除滅諸煩惱，</div>
<div class='lg-row'>安住無所畏，　度脫諸群生。</div>
<div class='lg-row'>興起大慈雲，　普覆於一切，</div>
<div class='lg-row'>明曜大悲電，　雷震法洪音。</div>
<div class='lg-row'>四辯澍法雨，　八正甘露水，</div>
<div class='lg-row'>除滅煩惱火，　安住一切義。</div>
<div class='lg-row'>白淨法為城，　智慧為牆壁，</div>
<div class='lg-row'>無上智樓閣，　慚愧為深塹，</div>
<div class='lg-row'>三空解脫門，　正念為防守，</div>
<div class='lg-row'>四道為正路，　遊之出三界，</div>
<div class='lg-row'>建無上法幢，　摧滅一切魔。</div>
<div class='lg-row'>法身金翅鳥，　四如意為足，</div>
<div class='lg-row'>慈悲明淨眼，　住一切智樹。</div>
<div class='lg-row'>菩薩金翅王，　生死大海中，</div>
<div class='lg-row'>搏撮天人龍，　安置涅槃岸。</div>
<div class='lg-row'>淨戒圓滿日，　清淨智光明，</div>
<div class='lg-row'>神足為疾行，　消竭愛欲水。</div>
<div class='lg-row'>覺長夜眾生，　長養根力藥，</div>
<div class='lg-row'>菩薩明淨日，　一切無不照。</div>
<div class='lg-row'>圓滿法界月，　眾生觀無厭，</div>
<div class='lg-row'>映蔽於二乘，　小智螢火光。</div>
<div class='lg-row'>菩薩清涼月，　遊於畢竟空，</div>
<div class='lg-row'>垂光照三界，　心法無不現。</div>
<div class='lg-row'>自在諸法王，　功德色嚴身，</div>
<div class='lg-row'>方便淨智眼，　安住勝妙法。</div>
<div class='lg-row'>相好莊嚴身，　一切觀無厭，</div>
<div class='lg-row'>彼法自在王，　如法治眾生。</div>
<div class='lg-row'>除滅欲煩惱，　超出於三界，</div>
<div class='lg-row'>常樂勤修習，　慈悲喜捨法。</div>
<div class='lg-row'>菩薩大梵王，　普現種種身，</div>
<div class='lg-row'>演出淨妙音，　三界無不聞。</div>
<div class='lg-row'>遠離一切行，　境界常清淨，</div>
<div class='lg-row'>逮得不退智，　具足法自在。</div>
<div class='lg-row'>永離二乘道，　諸佛所授記，</div>
<div class='lg-row'>乘於無上乘，　究竟一切智。</div>
<div class='lg-row'>心淨如虛空，　永離一切有，</div>
<div class='lg-row'>行於世間事，　其心無所依。</div>
<div class='lg-row'>究竟白淨行，　亦令眾生然，</div>
<div class='lg-row'>菩薩慧彌廣，　清淨如虛空。</div>
<div class='lg-row'>無量方便地，　饒益諸群生，</div>
<div class='lg-row'>清涼慈悲水，　消滅熾煩惱。</div>
<div class='lg-row'>智慧猛盛火，　燒盡煩惱習，</div>
<div class='lg-row'>風馳遊十方，　廣作諸佛事。</div>
<div class='lg-row'>菩薩如意寶，　除滅眾貧苦，</div>
<div class='lg-row'>智慧如金剛，　摧滅諸邪見。</div>
<div class='lg-row'>無量德莊嚴，　悉令眾生喜，</div>
<div class='lg-row'>究竟無上行，　安住如來處。</div>
<div class='lg-row'>菩薩功德華，　七覺令開敷，</div>
<div class='lg-row'>諸願為寶鬘，　嚴飾世間頂。</div>
<div class='lg-row'>菩薩淨戒香，　遠離諸惡戒，</div>
<div class='lg-row'>以此淨戒香，　塗熏一切眾。</div>
<div class='lg-row'>菩薩無上蓋，　普覆諸世間，</div>
<div class='lg-row'>建立智慧幢，　摧滅眾魔幢。</div>
<div class='lg-row'>菩薩莊嚴行，　淨妙智慧幡，</div>
<div class='lg-row'>慚愧功德衣，　普覆一切眾。</div>
<div class='lg-row'>菩薩無上乘，　乘之出三界，</div>
<div class='lg-row'>其心善調順，　安住寶象王。</div>
<div class='lg-row'>菩薩大龍王，　具足自在力，</div>
<div class='lg-row'>普降甘露法，　澤潤諸群生。</div>
<div class='lg-row'>菩薩甚難值，　猶如優曇華，</div>
<div class='lg-row'>降伏一切魔，　除滅諸煩惱。</div>
<div class='lg-row'>佛所轉法輪，　彼能隨順轉，</div>
<div class='lg-row'>慧燈除眾闇，　普令見正道。</div>
<div class='lg-row'>菩薩功德河，　隨順正道流，</div>
<div class='lg-row'>常為生死橋，　度人無休息。</div>
<div class='lg-row'>菩薩正法船，　汎遊諸願海，</div>
<div class='lg-row'>智慧悉成滿，　度人到彼岸。</div>
<div class='lg-row'>菩薩淨園林，　實樂樂眾生，</div>
<div class='lg-row'>正法解脫華，　明淨智宮殿。</div>
<div class='lg-row'>菩薩雪山頂，　出生藥樹王，</div>
<div class='lg-row'>除滅煩惱病，　悉令一切喜。</div>
<div class='lg-row'>菩薩等如來，　覺悟諸眾生，</div>
<div class='lg-row'>除滅愚癡闇，　得成等正覺。</div>
<div class='lg-row'>最勝所從來，　菩薩如是來，</div>
<div class='lg-row'>逮得平等智，　究竟到彼岸。</div>
<div class='lg-row'>菩薩大導師，　教化諸群生，</div>
<div class='lg-row'>自然成正覺，　一切智境界。</div>
<div class='lg-row'>具足無量力，　一切莫能壞，</div>
<div class='lg-row'>安住無所畏，　知法了眾生。</div>
<div class='lg-row'>乃至色界中，　所有諸眾生，</div>
<div class='lg-row'>一切語言音，　皆悉能隨順。</div>
<div class='lg-row'>過色至無色，　現彼一切事，</div>
<div class='lg-row'>一切諸眾生，　說之不能盡。</div>
<div class='lg-row'>菩薩悉成就，　如是等功德，</div>
<div class='lg-row'>解了性非性，　所有無所有。</div>
<div class='lg-row'>具足真實智，　除滅一切縛，</div>
<div class='lg-row'>究竟一切智，　其心無所著。</div>
<div class='lg-row'>說彼甚深行，　令眾悉歡喜，</div>
<div class='lg-row'>了達一切法，　皆悉如幻化。</div>
<div class='lg-row'>發起方便悲，　一切佛護持，</div>
<div class='lg-row'>出生智化門，　普現無量事。</div>
<div class='lg-row'>仁等當諦聽，　菩薩諸功德，</div>
<div class='lg-row'>一身無邊際，　普現無量身。</div>
<div class='lg-row'>非心非心境，　應現一切眾，</div>
<div class='lg-row'>出于一妙音，　究竟語言法。</div>
<div class='lg-row'>悉攝眾生類，　一切語言音，</div>
<div class='lg-row'>遠離煩惱身，　隨應示現身。</div>
<div class='lg-row'>無量方便身，　一切音說法，</div>
<div class='lg-row'>其心常寂滅，　清淨如虛空。</div>
<div class='lg-row'>以心莊嚴剎，　示現一切眾，</div>
<div class='lg-row'>示現種種身，　於彼無所著。</div>
<div class='lg-row'>遠離一切生，　亦不壞彼因，</div>
<div class='lg-row'>隨順一切趣，　受生無所著。</div>
<div class='lg-row'>了身如虛空，　隨其所應現，</div>
<div class='lg-row'>菩薩現如是，　無量無邊事。</div>
<div class='lg-row'>恭敬供養彼，　最勝兩足尊，</div>
<div class='lg-row'>塗香末香華，　幢蓋幡音樂，</div>
<div class='lg-row'>無上供養具，　直心供諸佛，</div>
<div class='lg-row'>不離一佛會，　普在諸佛所。</div>
<div class='lg-row'>善巧能問難，　聽受深妙法，</div>
<div class='lg-row'>聞此正法故，　逮得諸三昧。</div>
<div class='lg-row'>一一三昧中，　生無量定門，</div>
<div class='lg-row'>又復能普現，　無量三昧起。</div>
<div class='lg-row'>智慧巧方便，　究竟到彼岸，</div>
<div class='lg-row'>覺悟一切法，　皆悉如幻化。</div>
<div class='lg-row'>示現種種身，　出生無量音，</div>
<div class='lg-row'>入眾生想網，　其心無染著。</div>
<div class='lg-row'>或時現眾生，　隨順世間義，</div>
<div class='lg-row'>或示菩提行，　無量無有邊。</div>
<div class='lg-row'>布施持淨戒，　忍辱勤精進，</div>
<div class='lg-row'>定慧四無量，　修行四攝法。</div>
<div class='lg-row'>或現行成滿，　或得無生忍，</div>
<div class='lg-row'>或受灌頂記，　或一生補處，</div>
<div class='lg-row'>或現聲聞乘，　或復現緣覺，</div>
<div class='lg-row'>無量剎涅槃，　不捨菩薩行。</div>
<div class='lg-row'>或現為帝釋，　或現梵天王，</div>
<div class='lg-row'>或天女圍遶，　或復獨宴默，</div>
<div class='lg-row'>或現比丘像，　淨戒調諸根，</div>
<div class='lg-row'>或現自在王，　或現入法網，</div>
<div class='lg-row'>或現巧術女，　或現修苦行，</div>
<div class='lg-row'>或現在五欲，　或復在禪定，</div>
<div class='lg-row'>或現般涅槃，　或復現受生，</div>
<div class='lg-row'>或現童子身，　或復現衰老，</div>
<div class='lg-row'>若有思議者，　迷亂心發狂。</div>
<div class='lg-row'>或在天宮殿，　或現終下生，</div>
<div class='lg-row'>或現處母胎，　成佛轉法輪，</div>
<div class='lg-row'>或復現出生，　或現般涅槃，</div>
<div class='lg-row'>或現童子術，　或復現出家，</div>
<div class='lg-row'>或現坐道場，　或成無上道，</div>
<div class='lg-row'>或復示現轉，　自在正法輪，</div>
<div class='lg-row'>或現求正法，　或現為佛身。</div>
<div class='lg-row'>充滿無量剎，　不退菩薩行，</div>
<div class='lg-row'>深入無量劫，　究竟到彼岸。</div>
<div class='lg-row'>無量劫一念，　一念無量劫，</div>
<div class='lg-row'>一切劫非劫，　示現眾生劫。</div>
<div class='lg-row'>無來無積聚，　示現諸劫事，</div>
<div class='lg-row'>於一微塵中，　普見一切佛。</div>
<div class='lg-row'>一切諸群生，　無處不有佛，</div>
<div class='lg-row'>一切諸佛剎，　及眾生境界，</div>
<div class='lg-row'>悉能分別知，　一切諸法印，</div>
<div class='lg-row'>一切劫可盡，　法印無窮已。</div>
<div class='lg-row'>如是知眾生，　無量無有邊，</div>
<div class='lg-row'>彼一眾生有，　無量百千萬。</div>
<div class='lg-row'>那由他等身，　因緣亦如是，</div>
<div class='lg-row'>如彼一眾生，　一切亦復然。</div>
<div class='lg-row'>如是究竟知，　亦令一切學，</div>
<div class='lg-row'>悉知眾生根，　上中下不同。</div>
<div class='lg-row'>諸根常流轉，　知是器非器，</div>
<div class='lg-row'>一根一切根，　展轉相依持。</div>
<div class='lg-row'>菩薩微細智，　皆悉分別知，</div>
<div class='lg-row'>亦知諸欲性，　種種煩惱垢。</div>
<div class='lg-row'>了過去心行，　未來今現在，</div>
<div class='lg-row'>悉知眾生行，　究竟到彼岸。</div>
<div class='lg-row'>知行無所行，　為眾說妙法，</div>
<div class='lg-row'>如是知心行，　染污及清淨。</div>
<div class='lg-row'>菩薩一念中，　逮得一切智，</div>
<div class='lg-row'>深入如來心，　究竟難思議。</div>
<div class='lg-row'>一念悉能知，　諸佛無上智，</div>
<div class='lg-row'>究竟神力智，　具足諸通明。</div>
<div class='lg-row'>能於一念中，　悉詣十方剎，</div>
<div class='lg-row'>如是疾遊行，　無量無數劫，</div>
<div class='lg-row'>不離本坐處，　安住甚深法。</div>
<div class='lg-row'>猶如工幻師，　種種現形色，</div>
<div class='lg-row'>非色非無色，　幻化無所有，</div>
<div class='lg-row'>菩薩亦如是，　深知廣方便，</div>
<div class='lg-row'>示現眾變化，　充滿一切世。</div>
<div class='lg-row'>譬如明淨日，　出現於世間，</div>
<div class='lg-row'>悉能除眾冥，　一切靡不照。</div>
<div class='lg-row'>菩薩智慧日，　明淨甚圓滿，</div>
<div class='lg-row'>出淨心境界，　普照一切法。</div>
<div class='lg-row'>猶如人夢中，　造作種種事，</div>
<div class='lg-row'>無量劫可盡，　夢性無窮盡。</div>
<div class='lg-row'>菩薩於一念，　示現夢等法，</div>
<div class='lg-row'>無量劫可盡，　智慧無終極。</div>
<div class='lg-row'>常樂居山澤，　遠離世間語，</div>
<div class='lg-row'>究竟語言道，　其心無染著。</div>
<div class='lg-row'>菩薩悉了知，　諸法真實性，</div>
<div class='lg-row'>普說眾生音，　不起虛妄想。</div>
<div class='lg-row'>譬如春月時，　眾生見焰氣，</div>
<div class='lg-row'>愚者謂為水，　尋之增渴愛。</div>
<div class='lg-row'>菩薩如是見，　眾生煩惱覆，</div>
<div class='lg-row'>如焰增渴愛，　一向求解脫。</div>
<div class='lg-row'>知眾生非實，　而更增大悲，</div>
<div class='lg-row'>觀色如聚沫，　受如水上泡，</div>
<div class='lg-row'>想如春時焰，　眾行如芭蕉。</div>
<div class='lg-row'>心如工幻師，　示現種種事，</div>
<div class='lg-row'>善分別五陰，　其心無所著。</div>
<div class='lg-row'>諸入悉空寂，　遠離自在事，</div>
<div class='lg-row'>諸界無實性，　示眾生界分。</div>
<div class='lg-row'>第一真實諦，　決定寂滅性，</div>
<div class='lg-row'>廣演分別法，　而心不染著。</div>
<div class='lg-row'>菩薩知五陰，　無有去來今，</div>
<div class='lg-row'>因由煩惱業，　轉此三苦輪。</div>
<div class='lg-row'>演說緣起法，　非有亦非無，</div>
<div class='lg-row'>深解真實義，　於彼無所著。</div>
<div class='lg-row'>菩薩淨智慧，　解說三世法，</div>
<div class='lg-row'>示現諸群生，　皆悉是一念。</div>
<div class='lg-row'>欲色無色界，　示現眾生事，</div>
<div class='lg-row'>三乘戒解脫，　究竟一切智。</div>
<div class='lg-row'>了知處非處，　知業知諸根，</div>
<div class='lg-row'>欲性諸煩惱，　一切至處道。</div>
<div class='lg-row'>宿命智天眼，　除滅諸煩惱，</div>
<div class='lg-row'>知佛十種力，　而猶未究竟。</div>
<div class='lg-row'>隨順諸佛法，　深解諸法空，</div>
<div class='lg-row'>悉滅眾煩惱，　而不盡諸漏。</div>
<div class='lg-row'>廣入甚深道，　教化諸群生，</div>
<div class='lg-row'>佛子住無畏，　不捨菩薩行。</div>
<div class='lg-row'>無謬無漏失，　亦不捨正念，</div>
<div class='lg-row'>精進欲三昧，　智慧無損減。</div>
<div class='lg-row'>三種常清淨，　明達於三世，</div>
<div class='lg-row'>大慈念眾生，　一切無障礙，</div>
<div class='lg-row'>深入諸法門，　具足如是行。</div>
<div class='lg-row'>我說其少分，　莊嚴功德義，</div>
<div class='lg-row'>無量無數劫，　說之不可盡，</div>
<div class='lg-row'>我所說少分，　如大地一塵。</div>
<div class='lg-row'>常依如來智，　而亦無所依，</div>
<div class='lg-row'>常修奇特想，　大悲堅強故。</div>
<div class='lg-row'>安住清淨戒，　常勤修精進，</div>
<div class='lg-row'>教化諸群生，　授真佛子記。</div>
<div class='lg-row'>究竟佛功德，　知剎知眾生，</div>
<div class='lg-row'>分別三世劫，　其心無疲倦。</div>
<div class='lg-row'>具陀羅尼力，　深解真實義，</div>
<div class='lg-row'>思惟無等法，　逮得無上道。</div>
<div class='lg-row'>一切妙功德，　發願求菩提，</div>
<div class='lg-row'>慈悲因緣力，　令菩提淨勝。</div>
<div class='lg-row'>具足波羅蜜，　隨順善究竟，</div>
<div class='lg-row'>決定諸智力，　覺悟無上道。</div>
<div class='lg-row'>成就方便智，　樂說甚深法，</div>
<div class='lg-row'>隨順常守護，　逮得法王處。</div>
<div class='lg-row'>安住勝妙法，　於彼無所著，</div>
<div class='lg-row'>出生智慧化，　覺悟勝菩提。</div>
<div class='lg-row'>住持一切劫，　菩薩得正望，</div>
<div class='lg-row'>安住甚深法，　除滅眾生疑。</div>
<div class='lg-row'>修習甚深智，　善能分別法，</div>
<div class='lg-row'>究竟定慧境，　覺悟一切智。</div>
<div class='lg-row'>智入諸解脫，　<span class='corr'>究竟</span>到彼岸，</div>
<div class='lg-row'>具足諸通明，　離垢清涼園。</div>
<div class='lg-row'>具足白淨法，　示現種種行，</div>
<div class='lg-row'>普現莊嚴法，　皆悉不可議。</div>
<div class='lg-row'>善知眾生心，　能說令究竟，</div>
<div class='lg-row'>清淨菩提印，　智光照一切。</div>
<div class='lg-row'>一切莫能稱，　遠離懈怠法，</div>
<div class='lg-row'>安住如山王，　具功德智海。</div>
<div class='lg-row'>金剛妙寶法，　安住大莊嚴，</div>
<div class='lg-row'>究竟諸大事，　一切莫能壞。</div>
<div class='lg-row'>得授菩提記，　安住廣大心，</div>
<div class='lg-row'>得佛無盡藏，　覺悟一切法。</div>
<div class='lg-row'>世智常自在，　遊戲諸神通，</div>
<div class='lg-row'>一切法境界，　自在無障礙。</div>
<div class='lg-row'>身願行自在，　智慧亦自在，</div>
<div class='lg-row'>無量億自在，　示現於一切。</div>
<div class='lg-row'>具足諸自在，　遊戲諸通力，</div>
<div class='lg-row'>深入佛境界，　一切莫能壞。</div>
<div class='lg-row'>黠慧所莊嚴，　無畏不共法，</div>
<div class='lg-row'>修行佛子業，　遠離一切惡。</div>
<div class='lg-row'>清淨身身業，　清淨口口業，</div>
<div class='lg-row'>諸佛守護故，　成辦十大事。</div>
<div class='lg-row'>心心所起住，　顯現無上事，</div>
<div class='lg-row'>安住諸根定，　逮得最勝根。</div>
<div class='lg-row'>清淨正直心，　遠離諸諂曲，</div>
<div class='lg-row'>深入眾生性，　示現種種事。</div>
<div class='lg-row'>除滅煩惱習，　究竟無上行，</div>
<div class='lg-row'>具足深智慧，　逮得一切智。</div>
<div class='lg-row'>遠離一切惡，　方便趣寂滅，</div>
<div class='lg-row'>出生功德道，　善學一切學。</div>
<div class='lg-row'>無量道心境，　修習無所著，</div>
<div class='lg-row'>安住深智慧，　示現道莊嚴。</div>
<div class='lg-row'>手足及心腹，　無上智慧藏，</div>
<div class='lg-row'>其心如金剛，　智慧為器仗，</div>
<div class='lg-row'>智慧觀察頂，　深入菩提行。</div>
<div class='lg-row'>清淨戒為鼻，　除滅諸熾然，</div>
<div class='lg-row'>四辯廣長舌，　無處不至身，</div>
<div class='lg-row'>淨妙智慧心，　諸善行為行。</div>
<div class='lg-row'>道場安隱住，　師子座為坐，</div>
<div class='lg-row'>梵住為安臥，　無礙第一義。</div>
<div class='lg-row'>觀察善逝智，　普照於一切，</div>
<div class='lg-row'>遍觀眾生行，　種種妙功德。</div>
<div class='lg-row'>以此為奮迅，　離貪為淨施，</div>
<div class='lg-row'>不慢清淨戒，　不動為淨忍，</div>
<div class='lg-row'>不轉淨精進，　自在為淨禪，</div>
<div class='lg-row'>不行愚癡智，　虛空慈普救。</div>
<div class='lg-row'>不憂惱為悲，　清淨法為喜，</div>
<div class='lg-row'>離諸煩惱捨，　寂靜為深義。</div>
<div class='lg-row'>境界為正法，　迴向功德具，</div>
<div class='lg-row'>智具如利劍，　普照為眾明。</div>
<div class='lg-row'>聞法無厭足，　是為正求法，</div>
<div class='lg-row'>不惜身壽命，　是為明正法。</div>
<div class='lg-row'>隨順諸佛教，　除滅諸魔道，</div>
<div class='lg-row'>清淨正直心，　攝取諸佛業。</div>
<div class='lg-row'>遠離眾魔業，　長養諸智慧，</div>
<div class='lg-row'>遠離魔所持，　安住諸佛持。</div>
<div class='lg-row'>究竟得法持，　住無住智慧，</div>
<div class='lg-row'>作業已命終，　降神入母胎。</div>
<div class='lg-row'>示現微細趣，　又復現出生，</div>
<div class='lg-row'>現稱我最勝，　示現行七步。</div>
<div class='lg-row'>現為童子地，　復現處深宮，</div>
<div class='lg-row'>現出家學道，　莊嚴諸道場。</div>
<div class='lg-row'>普放無量光，　覺悟諸群生，</div>
<div class='lg-row'>降伏一切魔，　得成無上道。</div>
<div class='lg-row'>現轉淨法輪，　示現如來地，</div>
<div class='lg-row'>增長白淨法，　現大般涅槃。</div>
<div class='lg-row'>菩薩修諸行，　無量無有邊，</div>
<div class='lg-row'>如我向所說，　略舉其少分。</div>
<div class='lg-row'>無量劫修習，　令眾住菩提，</div>
<div class='lg-row'>眾生諸法行，　於彼無染著。</div>
<div class='lg-row'>如是具足行，　成就力自在，</div>
<div class='lg-row'>以無量諸剎，　安置一毛道。</div>
<div class='lg-row'>掌持無量剎，　遍遊諸世界，</div>
<div class='lg-row'>還置於本處，　眾生無恐怖。</div>
<div class='lg-row'>菩薩以一切，　嚴淨諸佛剎，</div>
<div class='lg-row'>安置一毛孔，　眾生無不見。</div>
<div class='lg-row'>能以一毛孔，　悉受一切海，</div>
<div class='lg-row'>大海不增減，　眾生無嬈害，</div>
<div class='lg-row'>示現如是等，　一切諸事相。</div>
<div class='lg-row'>無量金剛山，　手<span class='corr'>磨</span>為微塵，</div>
<div class='lg-row'>以此一切塵，　遍散諸佛剎，</div>
<div class='lg-row'>復末塵下剎，　遍布餘世界，</div>
<div class='lg-row'>一切塵可知，　智慧不可盡。</div>
<div class='lg-row'>於一毛孔中，　放演淨光明，</div>
<div class='lg-row'>普照一切世，　悉蔽日月光，</div>
<div class='lg-row'>珠火天神光，　隱沒悉不現，</div>
<div class='lg-row'>除滅惡道苦，　為說無上法。</div>
<div class='lg-row'>菩薩一言音，　出生一切音，</div>
<div class='lg-row'>一切諸眾生，　無不悉聞者。</div>
<div class='lg-row'>以聞此法音，　皆得大歡喜，</div>
<div class='lg-row'>具足廣宣暢，　諸佛所說法。</div>
<div class='lg-row'>過去一切劫，　安置未來今，</div>
<div class='lg-row'>未來現在劫，　迴置過去世。</div>
<div class='lg-row'>十方一切剎，　皆悉現成壞，</div>
<div class='lg-row'>以一切眾生，　安置一毛道。</div>
<div class='lg-row'>過去及現在，　一切諸如來，</div>
<div class='lg-row'>具足自在力，　悉於身中現。</div>
<div class='lg-row'>深知變化法，　善能隨所應，</div>
<div class='lg-row'>普現無量身，　於彼悉無著。</div>
<div class='lg-row'>帝釋梵王身，　四天大王身，</div>
<div class='lg-row'>諸天清淨身，　一切眾生身，</div>
<div class='lg-row'>聲聞緣覺身，　如來清淨身，</div>
<div class='lg-row'>普現一切身，　善修菩薩行。</div>
<div class='lg-row'>現入眾想網，　上中下諸品，</div>
<div class='lg-row'>一切智所持，　普現佛及剎。</div>
<div class='lg-row'>具足深智慧，　除滅諸想網，</div>
<div class='lg-row'>示現菩薩行，　究竟成菩提。</div>
<div class='lg-row'>示現如是等，　無量自在力，</div>
<div class='lg-row'>一切無不現，　舉世莫能知。</div>
<div class='lg-row'>示現無所現，　究竟無有上，</div>
<div class='lg-row'>隨順應眾生，　為說決定行。</div>
<div class='lg-row'>淨身等虛空，　妙音滿世間，</div>
<div class='lg-row'>淨戒為塗香，　慚愧衣普覆。</div>
<div class='lg-row'>離垢正法繒，　一切智摩尼，</div>
<div class='lg-row'>功德莊嚴身，　拜署無上王。</div>
<div class='lg-row'>波羅蜜金輪，　諸通為象寶，</div>
<div class='lg-row'>神足為馬寶，　淨慧無上珠，</div>
<div class='lg-row'>妙行為女寶，　四攝寶藏臣，</div>
<div class='lg-row'>方便主兵寶，　無上轉輪王。</div>
<div class='lg-row'>勝妙三昧城，　空觀妙宮殿，</div>
<div class='lg-row'>慈悲大莊嚴，　智慧為利劍。</div>
<div class='lg-row'>堅強正念弓，　明利根為箭，</div>
<div class='lg-row'>諸佛護持蓋，　建立智慧幢。</div>
<div class='lg-row'>直入諸魔軍，　忍力悉摧滅，</div>
<div class='lg-row'>陀羅尼平地，　淨妙行流水。</div>
<div class='lg-row'>深智為涌泉，　淨慧清涼林，</div>
<div class='lg-row'>空為澄淨池，　七覺妙華敷。</div>
<div class='lg-row'>神足以莊嚴，　三昧為娛樂，</div>
<div class='lg-row'>法門為歌頌，　思惟正法女。</div>
<div class='lg-row'>甘露法之食，　解脫味為漿，</div>
<div class='lg-row'>御調順三乘，　遊戲無上園。</div>
<div class='lg-row'>此等諸勝行，　及餘無上法，</div>
<div class='lg-row'>無量劫修學，　其心無疲倦。</div>
<div class='lg-row'>供養一切佛，　嚴淨一切剎，</div>
<div class='lg-row'>普令一切眾，　安住一切智。</div>
<div class='lg-row'>一切剎微塵，　悉可知其數，</div>
<div class='lg-row'>一切虛空界，　皆悉可度量，</div>
<div class='lg-row'>一切眾生心，　念念可知數，</div>
<div class='lg-row'>佛子諸功德，　說之不可盡。</div>
<div class='lg-row'>欲具此功德，　及餘勝妙法，</div>
<div class='lg-row'>欲滅一切苦，　安樂諸群生。</div>
<div class='lg-row'>欲與諸如來，　身口意齊等，</div>
<div class='lg-row'>應發金剛心，　究竟此勝行。」</div>
</div></div>
<p class='juan'>大方廣佛華嚴經卷第四十三</p>
</div><!-- end of div[@id='body'] -->
</body></html>