<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>鞞婆沙論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu41' />鞞婆沙論卷第八</p><p class="byline">阿羅漢尸陀槃尼撰</p><p class="byline">符秦罽賓三藏僧伽跋澄譯</p>
<div class='div-other'><a id='mulu42' /><a id='mulu43' />
<p class='h2'>四聖諦處第三十二之一</p><p>四諦者，苦諦、習諦、盡諦、道諦。問曰：四諦有何性？阿毘曇者說曰：五盛陰是苦諦，有漏因是習諦，數緣滅是盡諦，學無學法是道諦。譬喻者說曰：名及色是苦諦，行及結是習諦，行及結滅是盡諦，止及觀是道諦。鞞婆闍婆提說曰：八苦相是苦是苦諦，餘苦雖苦非苦諦；當來有愛是習是習諦，餘愛及餘有漏法雖習非習諦；當來有愛滅是盡是盡諦，餘愛及餘有漏法滅雖盡非盡諦；學八種道是道是道諦，餘學法及一切無學法雖道非道諦。</p>
<p>問曰：如汝說阿羅漢應不成就二諦：習諦及道諦。不成就習諦者，謂彼當來有愛是習諦，彼阿羅漢除欲時當來有愛盡也。不成就道諦者，謂彼學八種道是道諦，彼阿羅漢得果時捨學八種道。尊者瞿沙說曰：己陰及他陰眾生數非眾生數，彼一切苦是苦是苦諦。但觀時觀己陰，不觀他陰眾生數非眾生數。問曰：何以故爾？</p>
<p>答曰：謂彼觀是苦，此他陰眾生數非眾生數，不能生苦無命。此他陰眾生數非眾生數，於此己陰生苦。若無此己陰者，彼他陰眾生數非眾生數當生何苦？以是故，彼作此。智生經中<span class='corr'>說</span>數：己陰極生苦，他陰不如此。因己陰他陰生苦，不因他陰己陰生苦。以是故觀己陰不觀餘。謂己陰因及他陰眾生數非眾生數，彼一切習是習諦。但觀時觀已陰因，不觀他陰眾生數非眾生數。謂己陰盡及他陰眾生數非眾生數盡，彼一切是盡是盡諦。但觀時觀己陰盡，不觀他陰眾生數非眾生數盡。謂己陰道及他陰眾生數非眾生數道，彼一切是道是道諦。但觀時觀己陰道，不觀他陰眾生數非眾生數道。如是說者，謂己陰及他陰眾生數非眾生數，彼一切是苦是苦諦，觀時亦盡觀。</p>
<p>問曰：如彼觀時觀苦，彼他陰眾生數非眾生數不生苦，當何觀？</p>
<p>答曰：設不生苦，但彼一切有無智欲令生智、有疑欲令生定、有謗欲令生信。復次何得他陰眾生數非眾生數不生我苦？若他以手以足打我者，我寧不生苦耶？如是若於上，若木若石墮我上者，我寧不生苦耶？以是故謂己陰及他陰眾生數非眾生數彼一切是苦是苦諦，觀時盡觀苦相故。謂己陰因及他陰眾生數非眾生數因，彼一切是習是習諦，觀時盡觀本末故。謂己陰盡及他陰眾生數非眾生數盡，彼一切是盡是盡諦，觀時盡觀止相故。謂己陰道及他陰眾生數非眾生數道，彼一切是道是道諦，觀時盡觀出要相故。此是諸諦性已種相所有自然。說性已，當說行。何以故說諦？諦有何義？</p>
<p>答曰：實義是諦義，審義、如義、不顛倒義、不虛義是諦義。</p>
<p>問曰：若實義是諦義者，虛空、非數緣盡亦實亦審亦如，彼何以故不立諦？</p>
<p>答曰：謂法，癰、癰因、離癰、能離癰，癰者是苦諦，癰因者是習諦，離癰者是盡諦，能離癰者是道諦，彼立諦。彼虛空、非數緣盡，非癰、非癰因、非離癰、非能離癰，是故彼不立諦。或曰：謂法，刺、刺因、離刺、能離刺，刺者是苦諦，刺因者是習諦，離刺者是盡諦，能離刺者是道諦，彼立諦。彼虛空、非數緣盡，非刺、非刺因、非離刺、非能離刺，是故彼不立諦。或曰：謂法，病、病因、離病、能離病，病是苦諦，病因是習諦，離病是盡諦，能離病是道諦，彼立諦。彼虛空、非數緣盡，非病、非病因、非離病、非能離病，是故彼不立諦。或曰：謂法，災患、災患因、離災患、能離災患，災患者是苦諦，災患因者是習諦，離災患者是盡諦，能離災患者是道諦，彼立諦。彼虛空、非數緣盡，非災患、非災患因、非離災患、非能離災患，是故彼不立諦。或曰：謂法，苦、苦因、離苦、能離苦，苦者是苦諦，苦因者是習諦，離苦者是盡諦，能離苦者是道諦，彼立諦。彼虛空、非數緣盡，非苦、非苦因、非離苦、非能離苦，是故彼不立諦。或曰：謂法，陰、陰因、離陰、能離陰，陰者是苦諦，陰因者是習諦，離陰者是盡諦，能離陰者是道諦，彼立諦。彼虛空、非數緣盡，非陰、非陰因、非離陰、非能離陰，是故彼不立諦。或曰：謂此岸、彼岸、河、筏，此岸者是苦諦，彼岸者是盡諦，河者是習諦，筏者是道諦，彼立諦。彼虛空、非數緣盡，非此岸、非彼岸、非河、非筏，是故彼不立諦。或曰：彼虛空、非數緣盡，無漏故不攝苦諦、習諦，無記故不攝盡諦，無為故不攝道諦。或曰：彼虛空、非數緣盡，常故非三諦，無記故非盡諦。或曰：彼虛空、非數緣盡，非陰故非三諦，無記故非盡諦。或曰：彼虛空、非數緣盡，非世故非三諦，無記故非盡諦。或曰：謂法喜處緣及厭處緣，彼立諦。彼虛空、非數緣盡，非喜處緣亦非厭處緣，以是不立諦。或曰：謂法，邪見及無漏見緣，是立諦。彼虛空、非數緣盡，非邪見亦非無漏見緣，是故彼不立諦。或曰：謂法，是因是果，彼立諦。彼虛空、非數緣盡，非是因非是果，是故彼不立諦。</p>
<p>問曰：若不顛倒義是諦義者，不應顛倒諦所攝，以顛倒故。</p>
<p>答曰：行故、相貌故、一向顛倒住故，說顛倒。如彼有審實種相，如是諦所攝。或曰：如彼有因有果，是諦所攝。如無常計常、苦計樂、不淨計淨、無我計我，如是說顛倒。</p>
<p>問曰：若不虛義是諦義者，不應虛諦所攝，以虛故。</p>
<p>答曰：姦偽欺誑一向侫諂住，故說妄語。如彼有審實種相，是諦所攝。或曰：如彼有因有果是諦所攝。如不見言見、見言不見，不聞言聞、聞言不聞，不分別言分別、分別言不分別<span class='note-inline'>(鼻舌身三情總名也)</span>，不知言知、知言不知，是說妄語。是謂實義是諦義，審義、如義、不顛倒義、不虛義是諦義。</p>
<p>問曰：苦有何相？習盡道有何相？尊者婆須蜜說曰：逼迫相是苦相，本末相是習相，止相是盡相，出要相是道相。重說曰：已轉成是苦相，當轉相是習相，離行相是盡相，能離行相是道相。重說曰：已成輪轉生死是苦相，當輪轉生死是習相，已離輪轉生死是盡相，能離輪轉生死是道相。尊者曇摩多羅說曰：諸尊！處所中作諦相。彼五盛陰堆阜，如鐵團入，三苦依在內雜，如鐵團著火中火入，鐵同火色。觀苦當如是，此苦行所轉、結所變易，有所趣。連續有此合會有，當觀習諦。中起離結行，不復連續有此合會有，當觀是盡諦。修習止觀、知興衰法、有因得盡此合會有，當觀道諦。是故說，諸尊！處所中作諦相。如世尊所說偈：</p>

<div class="lg regular" style="margin-left:1em;"><div class='lg-row'>「一諦無有二，　謂眾生生疑；</div>
<div class='lg-row'>難陀觀諸諦，　我說非沙門。」</div>
</div><p>問曰：如四諦，何以故佛說一諦無有二？尊者波奢說曰：一一諦故，世尊說一諦無有二。一諦者是苦諦，更無二苦諦。一諦者是習諦，更無二習諦。一諦者是盡諦，更無有二盡諦。一諦者是道諦，更無有二道諦。是故世尊說一諦無有二。或曰：一諦者是盡諦，斷多計解脫意故。異學欲令多有解脫：無身、無量意、淨聚、無想聚。世尊說彼非解非脫、非出要、非離。唯有一第一義解脫，謂盡諦是。是謂斷多計解脫意故，世尊說一諦無二。或曰：一諦者道諦是，斷多計道意故。異學欲令多有道：不食、臥灰上、叉手、隨日月、服氣食果、裸形、臥<span class='corr'>棘</span>上、著弊草衣。世尊說此非道，是惡道，此不可依，非是人所行，惡人所行。唯一第一義道，謂道諦是。是謂斷多計道意故，世尊說一諦無二。如世尊所說契經：二諦，等諦、第一義諦。</p>
<p>問曰：云何等諦？云何第一義諦？</p>
<p>答曰：等諦者，苦諦習諦等入此中，謂婦人男子小兒小女，若來若去若坐若住現種種行；第一義諦者，盡諦道諦。更有說者，等諦者三諦，彼盡亦說如城現如彼岸；第一義諦者是道諦。更有說者，一切四諦是等諦亦第一義諦。彼道諦亦說如栰觀如山。是故一切四諦是等諦亦第一義諦。苦諦習諦中等，如前所說婦人男子小兒小女，若來若去若坐若住現種種行；第一義者，無常苦空非我，因習有緣。盡諦中等，如所說：如園觀彼岸城，三耶三佛所說。第一義者，盡止妙離。道諦等者，如所說栰大石山，生七花成八種水；第一義者，道正趣出要。是故一切四諦中趣等亦趣第一義。</p>
<p>問曰：若一切四諦中起等亦起第一義者，彼等應有十八界十二入五陰，第一義亦應有十八界十二入五陰。彼等諦、第一義諦何差別？尊者婆須蜜說曰：等諦者是諸法名，第一義諦是諸法性。重說曰：等諦者是俗數，第一義諦者賢聖數。等諦、第一義諦是謂差別。問曰：彼等於第一義中，是第一義耶、為非耶？若等於第一義中是第一義者，應有一諦是第一義諦，無有二諦。若等諦於第一義中非第一義者，亦應有一諦是第一義諦，無有二諦。作此論已。答曰：有此等於第一義中是第一。若等諦於第一義中非第一義者，如來說二不是真實。若如來說二真實者，是故可知等諦於第一義中是第一義。</p>
<p>問曰：若等諦於第一義中是第一義，應有一諦是第一義諦，無有二諦。</p>
<p>答曰：是一諦第一義諦。</p>
<p>問曰：若是一諦第一義諦者，云何如來說二諦？</p>
<p>答曰：因事故如來說二諦。若事是等諦，此事非第一義諦；若事第一義諦，此事非等諦。如一痛說四緣，因緣、次第緣、增上緣、所緣緣。彼雖一痛說四緣，但若事因緣非此事乃至增上緣，若事增上緣非此事乃至因緣。如是一痛說六因，相應因、共有因、自然因、一切遍因、報因、所作因。彼雖一痛說六因，但若事相應因非此事乃至所作因，若事所作因非此事乃至相應因。如是一諦第一義諦，若事等諦非此事第一義諦，若事第一義諦非此事等諦。尊者陀羅難提說曰：性名等諦，苦諦習諦所攝。如世尊契經所說：異學梵志梵志有三諦。云何為三。此異學梵志梵志作是說：不害一切眾生？若異學梵志梵志作是說：不害一切眾生。是謂異學梵志梵志一諦。復次異學梵志梵志作是說：我於他無所為、他於我無所為。若異學梵志梵志作是說：我於他無所為、他於我無所為。是謂異學梵志梵志二諦。復次異學梵志梵志作是說：諸所習法皆是盡法。若異學梵志梵志作是說：諸所習法皆是盡法。是謂異學梵志梵志三諦。</p>
<p>問曰：此中云何說梵志？云何諦？</p>
<p>答曰：梵志者外，諦者即此三，餘者盡虛妄。更有說者：梵志者此內法，諦者即此三。世尊說契經，斷異學意故。異學自言是梵志，常逼促他為齋故殺牛亦殺羊雞猪，亦殺種種眾生為齋故。世尊說逼促他非梵志，謂不害一切眾生是第一義梵志。異學自言是梵志，有所為故行梵行，為天女為天食。世尊說：若有所為故行梵行，非梵志；謂無所著、無所愛、無所為行梵行，是第一義梵志。異學自言是梵志，著斷滅計常。世尊說：若著斷滅計常非梵志；謂諸所習法皆是盡法，是謂第一義梵志。是謂梵志此內法，諦者即此三，佛說契經斷異學意故。或曰：此中說三分法身，戒身、定身、慧身。彼不害一切眾生者是戒身，我不為他、他不為我者是定身，諸所習法皆是盡法者是慧身。如三身，三戒、三思惟亦爾。或曰：此中說三三昧方便，空、無願、無相。彼不害一切眾生者是空三昧方便，我不為他、他不為我者是無願三昧方便，諸所有習法皆盡者是無相三昧方便。或曰：此中說根本三三昧，空、無願、無相三昧。彼不害一切眾生者是空三昧，我不為他、他不為我者是無願三昧，諸所習法皆是盡法者是無相三昧。以是故此中說根本三三昧。如佛契經說：此是<span class='corr'>己</span>行正法，所謂廣說四諦。</p>
<p>問曰：何以故說<span class='corr'>己</span>正行？</p>
<p>答曰：謂<span class='corr'>己</span>行者，<span class='corr'>己</span>修道行，非因他修道，是謂說<span class='corr'>己</span>正行。</p>
<p>問曰：云何知？</p>
<p>答曰：有佛契經。契經中有頭陀梵志，到世尊所而說偈言：</p>

<div class="lg regular" style="margin-left:1em;"><div class='lg-row'>「我觀世天人，　梵志行無積；</div>
<div class='lg-row'>我今禮大仙，　拔我疑網刺。」</div>
</div><p>問曰：此梵志何所說？</p>
<p>答曰：彼梵志懈怠，至世尊所已：沙門瞿曇為我故修道，令我意中結盡。世尊為彼說偈：</p>

<div class="lg regular" style="margin-left:1em;"><div class='lg-row'>「我不能脫汝，　梵志及餘世；</div>
<div class='lg-row'>若知極妙道，　汝可度此流。」</div>
</div><p>問曰：如來何所說？</p>
<p>答曰：世尊說：梵志！不因他修道令汝結盡。若梵志因他修道汝結盡者，我在道樹下時一切眾生皆應結盡，我於一切眾生極有大悲。但梵志！非因他修道令汝結盡。梵志！如己病服藥，非他病得愈。如是梵志！己有結病服聖道藥，非他結病得愈。如梵志己服<span class='corr'>藥</span>己病愈。如是梵志己有結病，服聖道藥己結病愈。以此契經可知，自行四諦非因他行，是故說己正行。或曰：不正令入正，是故說己正行。不正者凡夫是，正者聖道是。令不正凡夫使入於正道果，是故說己正行。或曰：正令入正，是故說己正行。正者世間第一法，正者苦法忍，<span class='corr'>令</span>正世間第一法，使入正苦法忍，是故說己正行。</p>
<p>問曰：何以故聖諦說己正行，非說界入陰？</p>
<p>答曰：謂此聖諦極上，受化者亦極上。說界者為始行，說入者為少習行，說陰者為己成行。此聖諦一向近法身，謂彼近見聖諦者。或曰：謂說聖諦取證得果、除結漏盡，非界入陰。以是故聖諦說己正行，非界入陰。</p>
<p>問曰：四聖諦者，云何立四聖諦？為種耶？為因果耶？為觀耶？若種者，應有三：離苦無習、離習無苦是一諦，盡二、道三。若因果者，應有五：如苦有因有果是二諦，道亦有因有果是四諦，盡諦五。若觀者，應有八：前觀欲界苦、後觀色無色界，前觀欲界行因、後觀色無色界，前觀欲界行盡、後觀色無色界，前觀欲界行道、後觀色無色界。作此論已。</p>
<p>答曰：因果故便立四諦。</p>
<p>問曰：若爾者，應有五。如苦有因有果，彼一切苦習趣道、有習趣道、貪習趣道、輪轉生死習趣道。如是道有因有果，彼一切苦盡趣道、有盡趣道、貪盡趣道、輪轉生死盡趣道。云何因果故立四諦？</p>
<p>答曰：因三事，有漏無漏故、因果故、誹謗信故。此四聖諦二種：有漏、無漏。有漏者有因有果，謂有漏因，彼立一諦，習諦是。謂有漏有果，立二諦，苦諦是。無漏種者亦有因有果。謂無漏有因有果者，立一諦，道諦是。謂無漏有果無因者，立二諦，盡諦是。</p>
<p>問曰：謂無漏種有因有果，何以故立一諦非二？</p>
<p>答曰：誹謗信故。此苦有二種謗，無苦、無習。如此中二種謗，應當發二種信。彼道謂有因有果，彼一切同一謗，無有道。如同一謗，如是應當發一信。是謂因三事，有漏無漏故、因果故、誹謗信故，立四聖諦。更有說者，亦因觀故立四聖諦。謂欲界苦及色無色界苦，彼一切同一觀，逼迫一相故。謂欲界行因及色無色界行因，彼一切同一觀，本末一相故。謂欲界行盡及色無色界行盡，彼一切同一觀，一止相故。謂欲界行道及色無色界行道，彼一切同一觀，一出要相故。是謂同一觀故立四聖諦。</p>
<p>問曰：云何四聖諦？為善根聖耶？為無漏聖耶？為聖所成就耶？若善根聖是聖諦者，便有二諦善，盡諦、道諦；二諦三種，善、不善、無記，苦諦習諦是。若無漏聖是聖諦者，便有二無漏，盡諦、道諦；二有漏，苦諦、習諦。若聖所成就是聖諦者，非聖亦成就。如所說：誰成就苦諦習諦？答曰：一切眾生。作此論已。</p>
<p>答曰：聖所成就是故聖諦。</p>
<p>問曰：如非聖亦成就。如所說：誰成就苦諦習諦？答曰：一切眾生。</p>
<p>答曰：謂成就一切四聖諦彼是聖；非聖者雖有成就，但不成就一切四聖諦，是故不說聖。</p>
<p>問曰：彼聖亦不成就四聖諦，謂具縛入苦法忍中。</p>
<p>答曰：少一時<span class='corr'>頃</span>於彼上生苦法智已，成就一切四聖諦。或曰：此是聖所諦、聖所知、聖所見、聖所了、聖所觀、聖所覺，是故說聖諦。或曰：謂得聖戒是聖，彼聖有此諦，是故說聖諦。或曰：謂得聖財是聖，彼聖有此諦，是故說聖諦。或曰：謂聖得止觀是聖，彼聖有此諦，是故說聖諦。或曰：謂得聖印是聖，彼聖有此諦，是故說聖諦。尊者僧伽婆修說曰：彼時凡人共聖人諍。凡人說：此是我。聖人說：此非我。凡人說：此是樂。聖人說：此是苦。凡人欲令無因、不正因，聖人欲令有因、正因，彼共諍。便至世尊所，到已如此義白世尊。世尊說：如聖所說，此是聖所諦、聖所知、聖所見、聖所了、聖所觀、聖所覺。</p>
<p>問曰：如汝說：一切<span class='corr'>恒</span>沙三耶三佛說聖諦。一切皆有諍耶？</p>
<p>此者不論。如是好，如前所說：聖所諦、聖所知、聖所見、聖所了、聖所觀、聖所覺，是故說四聖諦。云何四？苦聖諦、苦習聖諦、苦盡聖諦、苦盡道聖諦。苦聖諦云何？生苦、老苦、病苦、死苦、怨憎會苦、愛別離苦、所求不得苦，略言之五盛陰苦。彼生苦者，因一切苦故。老苦者，少壯變故。病苦者，境界斷故。死苦者，大憂悲故。怨憎會苦者，一切厭惡故。愛別離苦者，所念相違故。所求不得苦者，不從願故。略言之五盛陰苦者，眾苦依故。復次生苦者起苦故，老苦者容色敗故，病苦者一切不堪故，死苦者多煩惱熱故，怨憎會苦者見不善故，愛別離苦者善見相違故，所求不得苦者善望意斷故，略言之五盛陰苦者彼一切苦依。此轉非不依，是故說略言之五盛陰苦。</p>
<p>問曰：如五盛陰亦廣苦，何以故世尊說略言之五盛陰苦？</p>
<p>答曰：如是略亦苦、廣亦苦，但多苦故。世尊說略言之五盛陰苦，多苦患故。如彼賊帥屏處呵責、眾中亦呵責，用多過故。如是五盛陰略亦苦、廣亦苦，但世尊說略言之五盛陰苦，多苦患故。</p>
<p>問曰：陰中有樂耶、無樂耶？若陰中有樂者，何以故世尊說苦諦無說樂諦？若陰中無樂者，摩訶男契經云何通？彼所說：摩訶男！若色一向是苦者，非樂樂喜長養、離樂。摩訶男！非是因眾生著色，此眾生不應著色。摩訶男！若痛想行識一向是苦者，非樂樂喜長養、離樂。摩訶男！非是因眾生著識，此眾生不應著識。摩訶男！如色非一向苦，樂樂喜長養、不離樂。摩訶男！是因眾生著色，以是故眾生著色。摩訶男！如痛想行識非一向苦，樂是樂、樂喜長養、不離樂。摩訶男！是因眾生著識，以是故眾生著識。復次說三痛，樂痛、苦痛、不苦不樂痛。苦陰中無樂者，此二經云何通？作此論已。有一說者，陰中有樂。</p>
<p>問曰：若陰中有樂者，摩訶男契經善得通。此經云何通？何以故說苦諦不說樂諦？</p>
<p>答曰：雖陰中有樂，但少。以少故，立苦分中。猶如毒瓶，一渧蜜墮中，不因一渧蜜故毒瓶得名蜜瓶，但毒多故名為毒瓶非蜜瓶。如是雖陰中有樂但少，以少故立苦分中。更有說者，陰中無樂。</p>
<p>問曰：若陰中無樂者，此經若為通？以是故說苦諦不說樂諦。摩訶男契經云何通？答曰：此說是俗數亦說聖數。如俗數者，陰中可有樂。如彼行疲小息便言樂，寒小得熱便言樂，熱得少涼便言樂，飢少得食便言樂，渴少得飲便言樂。如聖數者，如是陰中無樂。如聖觀地獄中界入陰熾然，至第一有亦爾。如是俗數陰中有樂，聖數陰中無樂。云何苦習愛習聖諦？謂此愛當來有喜欲俱愛樂彼有。</p>
<p>問曰：如阿毘曇所說：習諦云何？有漏緣。何以故佛世尊一切有漏種獨當來有愛立習諦耶？</p>
<p>答曰：此愛施設習時攝受種，是故佛一切有漏種一當來有愛立習諦。如思施設行時攝受種，是故佛一切相應不相應行陰中一思立行陰。如是此愛施設習時攝受種，是故佛一切有漏種一當來有愛立習諦。或曰：謂愛過去當來現在苦，說根本。如所說：此愛過去當來現在苦因根，將本作緣有習等起。或曰：謂愛數數轉苦時增上主。如所說偈：</p>

<div class="lg regular" style="margin-left:1em;"><div class='lg-row'>「如樹根不拔，　斷截還復生；</div>
<div class='lg-row'>不拔愛根本，　數數還受苦。」</div>
</div><p>謂愛數數轉苦增上主，以故爾。或曰：謂說愛如母。如所說偈：</p>

<div class="lg regular" style="margin-left:1em;"><div class='lg-row'>「愛中生士夫，　彼心馳趣向，</div>
<div class='lg-row'>眾生入生死，　受苦甚恐怖。」</div>
</div><p>謂愛說如母，以故爾。或曰：謂愛男種女種生長養。謂此眾生趣向東西南北，以供養父母及妻子奴婢，一切皆由愛故。如此鳥從一山谷殺虫還以養子，一切皆由愛故。謂愛男種女種生長養，以故爾。或曰：謂愛眾生數非眾生數生長養。謂此眾生畜象馬駝牛驢騾猪羊奴婢、金銀瑠璃車璩馬瑙珊瑚虎珀。謂愛眾生數非眾生數生長養，以故爾。或曰：謂愛數數微細行。如削<span class='note-inline'>(音笑)</span>刀削，物不覺。如是此愛數數微細行，行時不可覺。以故爾。或曰：謂愛無厭足。如人飲醎水，飲已增渴。如是眾生未除欲，若得境界已增益其愛，謂愛無厭足。以故爾。或曰：謂難捨不可除。如人為二羅剎所持，一為母形、二為己形。謂己形者，彼易防護。謂母形者，不可防護。如是眾生未除欲者，多為二結所持，愛及瞋恚。恚者如己形，此易防護。愛者如母形，不可防護。謂愛難捨不可除，以故爾。或曰：謂愛說如羅剎。如羅剎見商人船壞，而往問訊：善來諸賢！善來大仙人！此間園觀快樂無極，宮舍可樂，此多諸珍寶，種種具足盡持相與，可共我等娛樂此間。如彼各隨所欲，然後斷其命根而食之。食彼人時，若有餘殘髮毛爪齒，盡取食之無有遺餘。食彼人時血渧墮地，以指爪摑而食之。如是此愛因時和顏悅色，果時便異斷慧命根，墮地獄中極受惡苦。謂愛說如羅剎，以故爾。或曰：謂愛潤漬相著。此愛潤漬著眾生不至涅槃，如蠅膠著蜜瓶及濕牛皮力不能飛。如是此眾生愛所潤漬著，無力至涅槃，以故爾。或曰：謂此愛起生死蠱道。如有水處彼能起蠱道，如是愛起生死蠱道，以故爾。或曰：謂愛性壞散、有為、能合會。如以水合會性散壞沙，如是此愛性壞散、有為、能合會，以故爾。或曰：謂愛潤漬一切生死不萎乾。如水潤漬一切藥草樹木不萎乾，如是愛潤漬一切生死不萎乾，以故爾。或曰：謂愛潤漬識種子生有萌芽。如水漬種子萌芽得生，如是愛潤漬識種子生有萌芽，以故爾。或曰：謂愛若意中著，彼餘結皆著。如衣有膩，塵垢染著。如是此愛謂意中著，彼餘結皆著，以故爾。或曰：謂愛若意中樂，彼餘結皆樂。如有水處，蝦蟇魚樂中。如是謂愛若意中樂，彼餘結皆樂，以故爾。或曰：謂愛受三有種名。彼初者名為愛種，廣者名為受種，已滅者名為無明種。謂愛受三有種名，以故爾。或曰：謂愛說如羅網、說水、說灑。如所說：比丘！我當為說愛羅網、水、灑。謂此眾生所纏裹陰蓋覆弊，以故爾。或曰：謂說不可計。如所說偈：</p>

<div class="lg regular" style="margin-left:1em;"><div class='lg-row'>「本有斯一愛，　此愛便有二，</div>
<div class='lg-row'>愛為連鉤鎖，　彼愛不可計。」</div>
</div><p>謂說愛不可計，以故爾。或曰：謂愛說廣。如所說偈問曰：</p>

<div class="lg regular" style="margin-left:1em;"><div class='lg-row'>「廣無過於地，　深無能踰海，</div>
<div class='lg-row'>高無出須彌，　力無勝那延。」</div>
</div><p>佛答偈曰：</p>

<div class="lg regular" style="margin-left:1em;"><div class='lg-row'>「廣無過於愛，　腹為難可滿；</div>
<div class='lg-row'>憍慢最增上，　大士無勝佛。」</div>
</div><p>或曰：謂愛染污一切正受增上主。如阿毘曇所說：味相應初禪。當言入味耶、當言起味耶？答曰：若味是入，已味是起。味相應乃至有想無想處，當言入味耶、當言起味耶？答曰：若味是入，已味是起。謂愛染污一切正受增上主，以故爾。或曰：謂依愛於母胎有所依。因父母不淨便有精，以故爾。或曰：謂愛持去狂愚如羅剎女。如所說：伽彌尼持去者是愛。以故爾。或曰：謂愛當來有依，欲令得當來身樂欲，樂欲已願求，願求已便轉成，以故爾。或曰：謂愛，界斷、地斷、種斷、根斷，以故爾。或曰：謂愛盛一切結，以故爾。或曰：謂愛為首說十法。如所說：阿難！因愛求，因求利，因利計挍，因計挍欲，因欲著，因著慳不捨，因慳不捨家，因家守，因守故，阿難！便知，便知有刀杖，因有刀杖便鬪諍。諛諂欺誑<span class='corr'>妄</span>言，意中便生無量不善法。以是故佛契經，一切有漏種，獨一當來有愛立習諦。愛盡苦盡聖諦云何？謂此愛當來有喜欲，俱無餘斷、捨、吐、盡、無欲、滅、止、沒。問曰：如此亦習盡，何以故世尊說苦盡不說習盡？</p>
<p>答曰：應說。如說苦盡，習盡亦爾。若未說者，是世尊有餘言，此現義、義門、義略、義度，當知義。或曰：為教化者令彼欲故。如佛說苦盡，如是受化者聞已欲得盡。彼作是念：彼盡極妙，謂離此弊惡苦。以是故佛契經說苦盡不說習盡。苦盡道聖諦云何？謂八聖道是，正見、正志、正語、正業、正命、正方便、正念、正定。</p>
<p>問曰：如此習盡道，何以故說苦盡道，不說習盡道？</p>
<p>答曰：應說。如說苦盡道，說習盡道亦爾。若未說者，是世尊有餘言，此現義、義門、義略、義度，當知義。或曰：彼習此中已說，謂離習無有苦、離苦無有習。已說苦盡道，當知已說習盡道。或曰：為教化者令彼欲故。如佛說苦盡道，如是受化者聞已欲得道。彼作是念：彼道極妙，謂能斷此弊惡苦。以故爾。或曰：不受苦時現道功故。彼道問其義，能令因不作因耶？能令果非果耶道義？答曰：我不能令因不作因，不能令果非果。但所因及緣生苦者，彼緣彼因要當壞，彼更不復受苦，更不復與苦相續、更不復與苦作因。是謂不受苦現道功故，以故爾。或曰：斷誹謗故說苦盡道。謂七歲八歲得阿羅漢果，於彼上或百歲在生死中多受苦。世間者誹謗彼道：何所能而令彼受爾所苦。世尊說：謂道所應為已為斷當來苦，壽盡已更不復受苦、更不復連續苦、更不復與苦作因。是謂斷誹謗故，佛契經說苦盡道非說習盡道。如世尊契經說：謂無量種諸善法和合，彼一切盡攝入四聖諦，四聖諦者於彼說第一，謂攝故。諸野眾生足，一切盡攝入象足中，象足者於彼說第一，謂廣大故。是故諸無量種善法和合，彼一切盡攝入四聖諦，四聖諦者於彼中說第一。謂攝故。</p>
<p>問曰：設使有三聖諦有為和合，彼盡諦無為云何和合？</p>
<p>答曰：假使不和合，但攝故名為和合。或曰：此說得故。雖彼盡諦不和合，但彼得是和合，是謂得和合故說。或曰：和合說二，有和合、起和合。此三諦二和合，有和合、起和合；彼盡諦起和合。但有和合，是謂有和合。故如世尊契經說：慧根當何所觀？四聖諦是。</p>
<p>問曰：為攝故說、為緣故說？若攝故說者，不應慧根攝四聖諦，亦非四聖諦攝慧根。若緣故說者，是一切法緣。作此論已。答曰：非攝故說，亦非緣故說。</p>
<p>問曰：若不爾者，此云何？</p>
<p>答曰：因事故。此慧根事得四聖諦增上主，是故世尊說：慧根何所觀？四聖諦是。如信根事得四不壞信增上主，是故世尊說：信根何所觀？四不壞信是。精進根事於四意斷增上主，是故世尊說：精進根何所觀？四意斷是。念根事於四意止增上主，是故世尊說：念根何所觀？四意止是。定根事於四禪增上主，是故世尊說：定根何所觀？四禪是。如是此慧根於四聖諦增上主事，是世尊說：慧根何所觀？四聖諦是。云何四？謂苦聖諦、習盡道聖諦。</p>
<p>問曰：如前因後果，何以故世尊前說苦、後說習？</p>
<p>答曰：此苦麁是故以前說，習細是故後說。如人前學射箕泥團草朿，然後能射著毛不僻錯。如是此苦麁，彼學已然後觀習細。</p>
<p>問曰：如前修道然後盡作證。何以故世尊前說盡作證、後說修道？</p>
<p>答曰：謂觀盡觀道隨順。</p>
<p>問曰：云何觀盡觀道隨順？</p>
<p>答曰：彼行者前盡作證已，然後求道：當以何道得至涅槃？如人欲進路時，問他人士：當示我道。彼還問：欲至何所？曰：我欲至某城。彼曰：此是道。已知彼城說道易，如是若前說道、後說盡，便不知趣何道。如前說盡、後說道，已知盡便修道易。或曰：彼行者因道前除三諦癡，然後道道緣現在前，謂除道諦癡。如人先見他面不自見面，以明淨鏡自照其面。如是彼行者彼因道先前除三諦癡，後道道緣現在前，謂除道諦癡。以是故世尊前說盡、後說道。</p>
<p>問曰：如前斷習、後知苦。何以故世尊前說知苦、後說斷習？</p>
<p>答曰：欲拔苦根本故。如樹前執持枝葉、後斷其根易。如是生死樹，前知苦已、後斷習易。以故爾。或曰：謂此觀苦能來觀習，觀習已能來觀盡，觀盡已能來觀道，不可以不觀苦而觀習盡道。或曰：謂苦慧能來習盡道慧，不可以不起苦慧能起習盡道慧。或曰：謂觀苦觀習盡道方便門依，不可以不起苦觀能起習盡道觀。或曰：謂觀苦觀習盡道，因根將本作緣有習等起，不可以不起苦觀能起習盡道觀。或曰：謂觀苦習盡道生持等持增長養，不可以不起苦觀能起習盡道觀。或曰：謂苦癡能執持習盡道癡，不可以不除苦癡能除習盡道癡。或曰：謂苦不癡能令習盡道不癡，不可以苦不癡能令習盡道不癡。尊者波奢說曰：彼行者觀五陰如癰已然後求因：此從何生？觀從習生。云何令無？謂滅盡涅槃。云何至？謂聖八道種。如人身中生癰極苦痛膿血流出，彼求所因：此從何生？觀知或風寒熱。云何令無安隱處云何至安隱？或服藥吐下或破。如是彼行者觀五陰如癰已後求因：此從何生？觀從習生。云何令無？謂滅盡涅槃。云何至？謂八聖道種。復次行者觀五陰如患已後求因：此從何生？觀從習生。云何令無？謂滅盡涅槃。云何至？謂八聖道種。如人有兒作賊凶暴隨惡知識，後求因誰壞我兒？觀從惡知識生。誰能制之？觀善知識是。如是彼行者觀五陰如患已後求因：此從何生？觀從習生。云何令無？謂滅盡涅槃。云何至？謂八聖道種。以是故彼行者前知苦已後斷習，斷習已次盡作證，盡作證已後修道。以是故前說苦、後說習盡道。</p>

<p class='juan'>鞞婆沙論卷第八</p></div></div>
</div><!-- end of div[@id='body'] -->
</body></html>