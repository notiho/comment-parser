<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>彌勒菩薩所問經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1525
<p class='juan'><a id='mulu1' />彌勒菩薩所問經論卷第一</p><p class="byline">後魏天竺三藏菩提流支譯</p>
<div class='div-jing'><p>如是我聞：</p>
<p>一時，婆伽婆住王舍城耆闍崛山中，與大比丘眾千二百五十人俱，并諸菩薩摩訶薩十千人等。</p>
<p>爾時，彌勒菩薩摩訶薩即從坐起，偏袒右肩右膝著地，合掌向佛白佛言：「世尊！我今欲以少法問於如來、應、正遍知。不審世尊！聽許以不？」</p>
<p>爾時，世尊告彌勒菩薩摩訶薩言：「彌勒！隨汝心念問於如來、應、正遍知。我當為汝分別解說，令汝心喜。」</p>
<p>爾時，彌勒菩薩摩訶薩白佛言：「世尊！如是願樂欲聞。世尊！諸菩薩摩訶薩畢竟成就幾法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲惓，以心不疲惓故不依他智，速疾成就阿耨多羅三藐三菩提？」</p>
<p>爾時，世尊告彌勒菩薩摩訶薩言：「善哉，善哉！彌勒！汝今乃能問於如來如是深義。」</p>
<p>佛復告彌勒菩薩摩訶薩言：「汝今應當一心諦聽，吾當為汝分別解說如是深義。」</p>
<p>即時，彌勒菩薩摩訶薩白佛言：「世尊！如是。願樂欲聞。」</p>
<p>佛復告彌勒菩薩摩訶薩言：「彌勒！若諸菩薩摩訶薩畢竟成就八法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲惓，以心不疲惓故不依他智，速疾成就阿耨多羅三藐三菩提。何等為八？彌勒！所謂諸菩薩摩訶薩成就深心、成就行心、成就捨心、成就善知迴向方便心、成就大慈心、成就大悲心、成就善知方便、成就般若波羅蜜。</p>
<p>「彌勒！云何諸菩薩摩訶薩成就深心？彌勒！若諸菩薩摩訶薩聞讚歎佛及毀呰佛，其心畢竟於阿耨多羅三藐三菩提堅固不動。聞讚歎法及毀呰法，其心畢竟於阿耨多羅三藐三菩提堅固不動。聞讚歎僧及毀呰僧，其心畢竟於阿耨多羅三藐三菩提堅固不動。彌勒！如是諸菩薩摩訶薩畢竟成就深心。</p>
<p>「彌勒！云何諸菩薩摩訶薩成就行心？彌勒！若諸菩薩摩訶薩遠離殺生、遠離偷盜、遠離邪婬、遠離妄語、遠離兩舌、遠離惡口、遠離綺語。彌勒！如是諸菩薩摩訶薩畢竟成就行心。</p>
<p>「彌勒！云何諸菩薩摩訶薩成就捨心？彌勒！若諸菩薩摩訶薩是能捨主、是能施主，施諸沙門及婆羅門、貧窮乞匃下賤人等，衣食臥具隨病湯藥所須之物。彌勒！如是諸菩薩摩訶薩畢竟成就捨心。</p>
<p>「彌勒！云何諸菩薩摩訶薩成就善知<span class='corr'>迴</span>向方便心？彌勒！若諸菩薩摩訶薩所修善根，謂身口意業，皆悉迴向阿耨多羅三藐三菩提。彌勒！如是諸菩薩摩訶薩畢竟成就善知迴向方便心。</p>
<p>「彌勒！云何諸菩薩摩訶薩成就大慈心？彌勒！若諸菩薩摩訶薩畢竟成就大慈身業，畢竟成就大慈口業，畢竟成就大慈意業。彌勒！如是諸菩薩摩訶薩畢竟成就大慈心。</p>
<p>「彌勒！云何諸菩薩摩訶薩成就大悲心？彌勒！若諸菩薩摩訶薩畢竟成就不可譏呵身業，畢竟成就不可譏呵口業，畢竟成就不可譏呵意業。彌勒！如是諸菩薩摩訶薩畢竟成就大悲心。</p>
<p>「彌勒！云何諸菩薩摩訶薩成就善知方便？彌勒！若諸菩薩摩訶薩善知世諦，善知第一義諦，善知二諦。彌勒！如是諸菩薩摩訶薩畢竟成就善知方便。</p>
<p>「彌勒！云何諸菩薩摩訶薩成就般若波羅蜜？彌勒！若諸菩薩摩訶薩如是覺知，依此法有此法、依此法生此法，所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，如是唯有大苦聚集。</p>
<p>「彌勒！此法無故此法無、此法滅故此法滅，所謂無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，如是唯有大苦聚集滅。彌勒！如是諸菩薩摩訶薩畢竟成就般若波羅蜜。</p>
<p>「彌勒！是名諸菩薩摩訶薩畢竟成就八法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲惓，以心不疲惓故不依他智，速疾成就阿耨多羅三藐三菩提。」</p>
<p>佛說此經已。彌勒菩薩摩訶薩，及餘諸菩薩摩訶薩、比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切大眾聞佛所說，皆大歡喜，信受奉行。</p>
<p>彌勒菩薩摩訶薩所問經論卷第一</p>
<p>歸命彌勒世尊。</p>
<p>問曰：「何故如來說此<span class='corr'>修</span>多羅？」</p>
<p>答曰：「捨等四句示現施、戒、修行相三種功德，是菩薩、外道、聲聞、辟支佛共法；深心等四句示現即彼四法唯菩薩行，不與外道、聲聞、辟支佛共，是故如來說此修多羅。布施示現施功德，遠離殺生等示現戒功德，慈悲等二句示現修行功德，此義云何？有外道凡夫，離善知識、不聞正法、不善思惟、不如說行故，妄執常見等能集業因，諸結使等相依有力增長世間因故，堅著妄執決定成就世間因故，離實諦見故無利益他心故，貪著世樂故。</p>
<p>「彼諸外道雖有施等善根種子，以疑悔故，愛水潤識，住五取陰地，無明土覆時節和合能生識牙，次第增長成世間果。又聲聞、辟支佛人親近善知識，從已度生死海、欲度生死海人，聞說世間過患、復自少見，厭世間苦、樂涅槃樂，欲捨世間、追求出道，雖不取施等功德而亦不離施等功德，能伏煩惱得上勝法。以是義故，雖復修集施等善法，以無四法故，不得大菩提。</p>
<p>「又，菩薩人畢竟具足成就八法，建立大事、荷負重擔，親近真善知識，深見世間過患、知涅槃寂靜，為眾生故不厭世間苦，初發菩提心不失因故，深心成就；捨自身樂為利益眾生故，修行施等功德迴向大菩提，依方便力增長微少施等功德，能護自身不墮聲聞辟支佛地；以究竟成就般若波羅蜜故，能清淨施等功德，令住菩薩道，示現深心等四句，能攝取施等四句，為菩薩不同法，能得一切種智，是故如來說此修多羅。」</p>
<p>問曰：「復以何義，如來說此修多羅？」</p>
<p>答曰：「為遮無因、顛倒因，隨順正因果，是故如來說此修多羅。此義云何？言不退阿耨多羅三藐三菩提者，以深心成就故，此明何義？以諸菩薩摩訶薩見法界時即得永離菩提心障，謂身見等一切煩惱，出過聲聞、辟支佛地入菩薩位，起於初地，菩提之心不失因故，證得深心，是故名為不退阿耨多羅三藐三菩提。</p>
<p>「又言不轉者，以證勝法故。此明何義？以成就施行故。此復何義？以起無損害心根本業道，攝取上上勝行，是故不轉離根本業道修行施等行一切處不退，以是義故名為不轉。</p>
<p>「又言行菩薩行時降伏一切諸魔怨敵者，以善知迴向方便心成就故。此明何義？略說四魔，謂煩惱魔、陰魔、死魔及以天魔，唯煩惱魔以為根本，依煩惱魔有餘三魔。何以故？以諸凡夫煩惱纏心，依此煩惱所纏之心，樂於世間求彼處樂，布施等法迴向天道。以此義故，為彼陰魔、死魔所纏繫屬天魔。是故菩薩斷身見等一切煩惱，復能遠離不活等畏，捨自身樂，為欲利益諸眾生故，修集慈悲布施等行善根功德，皆悉迴向薩婆若智，遠離一切諸魔惡道，是故名為行菩薩行時降伏一切諸魔怨敵。</p>
<p>「又言於諸世間心不疲惓者，以大慈大悲心成就故。此明何義？以諸菩薩摩訶薩，常為世間一切眾生愚箭所射心受苦惱，以大慈大悲心成就故，見眾生利即是己利，是故大慈大悲心生，則能利益一切眾生，是故名為於諸世間心不疲惓。</p>
<p>「又言如實知一切法自體相者，以方便成就故。此明何義？以知諸法自相同相故。此復何義？以諸菩薩善知世諦、善知第一義諦方便，是故不著有無二邊。此明何義？菩薩雖見識境界事，而先已觀察識境界事。何以故？以常不捨第一義諦深心力故，是故不墮著有邊見，雖常不捨第一義諦、而常善知世諦之事。何以故？以常明見諸有為行不捨世間心念言說故，是故不墮著無邊見。以能善知此二種義，是故名為如實知一切法自體相。</p>
<p>「又言以心不疲惓故，不依他智，速疾成就阿耨多羅三藐三菩提者，以般若波羅蜜成就故。此明何義？以諸菩薩摩訶薩般若觀察有為法故。此復何義？菩薩觀察諸有為行，無人無眾生無主無自在，迭共相因增長有力，依於本業造一切業，猶如幻師所作幻人，往來跳躑種種技術無疲惓者，是故名為以心不疲惓故。又心不疲惓者，以離眾生相故。此明何義？有為諸行一切無實，唯有種種諸業使行他力相依故，能成就有為諸行。是故菩薩知有為法實無神我，而不依他智，隨所修行，皆以毘離耶波羅蜜增長成辦，速疾成就阿耨多羅三藐三菩提。以諸菩薩摩訶薩求薩婆若，示現遠離無因、顛倒因，隨順正因果，是故如來說此修多羅。」</p>
<p>問曰：「復以何義如來說此修多羅？」</p>
<p>答曰：「依不定聚菩薩求定聚故，成就何等行得入正定聚，示現彼菩薩入正定聚修正因行，是故如來說此修多羅。此義云何？菩薩未證初地正位，雖無量劫<span class='corr'>修</span>集善根，而未能得不退轉位、未得畢竟無怖畏處，心未安隱，常為世間苦惱所逼。未得菩提心根本慈悲心力，未得增上力故，以世間道智觀察十二因緣，如實觀有為行，以依世間道觀寂靜法界，求大涅槃無方便智故，墮聲聞、辟支佛地。若墮聲聞、辟支佛地有三種失。何等為三？一者、退失一切大乘善根種子；二者、退失能與一切眾生樂因；三者、退失薩婆若智。以是義故，如來經中說言：『迦葉！譬如一切世間天人，雖復修治偽琉璃珠，而彼偽珠終不能作真琉璃寶。如是，迦葉！一切聲聞修戒定慧，及頭陀等一切功德，終不能得坐於道場成阿耨多羅三藐三菩提。迦葉！譬如修治大毘琉璃，隨意能得無量百千萬億珍寶。如是，迦葉！修菩薩行故能出生一切聲聞辟支佛等及以人天。』依此義故，如來《寶積經》中說，菩薩有四種非善知識。何等為四？一者、求聲聞人但欲自度；二者、求緣覺人喜樂小事；三者、讀外經典路伽耶等；四者、習學一切文辭嚴飾。所有親近此四種者，但增世利不增法利。</p>
<p>「復有經中，大德迦葉白文殊師利：『有五逆人能發阿耨多羅三藐三菩提心，修諸功德證大菩提，而羅漢不能。譬如根敗之人於五欲境界無所能為、無所增益，如是聲聞、辟支佛人離諸結使，於一切佛法無所能為、無所增益，無如是觀察佛法力。是故，文殊師利！一切凡夫報如來恩，非聲聞也。何以故？凡夫之人聞佛功德，為不斷絕三寶種故，能發阿耨多羅三藐三菩提心；聲聞之人雖復終身聞諸佛法十力四無畏等，而不能發阿耨多羅三藐三菩提心。』</p>
<p>「又《般若波羅蜜經》中說：『諸天子！未發阿耨多羅三藐三菩提心者，彼人應發大菩提心。已入聲聞辟支佛位，不能復發阿耨多羅三藐三菩提心。何以故？一切聲聞、辟支佛等斷生死流，不能數數受生世間。發阿耨多羅三藐三菩提心諸菩薩摩訶薩，於初地中見實諦故，發阿耨多羅三藐三菩提心，不失因故攝得深心。以般若波羅蜜如實攝取修戒行等，不著身命唯為利益眾生，修行彼時名為不退轉菩薩。』</p>
<p>「應知！是故如來十地修多羅中說：『菩薩生如是心，即時過凡夫地入菩薩位，生在佛家種姓尊貴，無可譏嫌過一切世間道，善住菩薩法中，善住菩薩正處，入三世平等真如法中。如來種中畢定究竟阿耨多羅三藐三菩提。菩薩住如是法，名住菩薩歡喜地。』</p>
<p>「以不動法故過五怖畏，所謂：不活畏、惡名畏、死畏、墮惡道畏、大眾威德畏，彼皆遠離。何以故？是諸菩薩離我等相故。過凡夫地者，彼過有九種。應知！入菩薩位者，位過，初成出世間心，如始住胎相似法故。生在佛家者，家過，以依方便般若生家，生相似法故。種姓尊貴無可譏嫌者，種姓過，以大乘行生，子相似法故。過一切世間道者，出過，以世間道不能攝取出道，生相似法故。入出世間道者，入過，以出世間道攝取入道，生相似法故。善住菩薩法中者，身過，以大悲為體，於作他事即是己事，自身體相似法故。善住菩薩正處者，處過，不捨世間、方便不染、善巧正住，生住處相似法故。入三世平等真如法中者，業過，順空聖智，生命相似法故，如來種中決定究竟阿耨多羅三藐三菩提者，畢竟過，佛種不斷究竟涅槃，道成就相似法故。如是示現凡夫生、菩薩生，入胎不相似，以有染無染故，如是次第家不相似、種姓不相似、出不相似、入不相似、身不相似、處不相似、生業不相似、成就不相似。如是尊者婆藪槃豆說畢竟成就心。有餘論師更異法釋。偈言：</p>

<div class="lg regular" style="margin-left:2em;"><div class='lg-row'>「『菩薩摩訶薩，　以生何等心，</div>
<div class='lg-row'>見世間虛妄？　佛說彼初心。』</div>
</div><p>「此明何義？見世間虛妄者，以一切世間唯因緣生無有實體。如尊者龍樹菩薩偈言：</p>

<div class="lg regular" style="margin-left:2em;"><div class='lg-row'>「『因緣和合生，　彼法無實體，</div>
<div class='lg-row'>若無實體者，　云何名有法？』</div>
</div><p>「聖者無盡意菩薩摩訶薩無盡經中說：『觀察因緣方便智，知一切法依因依緣和合而生。若一切法依因依緣依和合生，彼法不依我、人、眾生、壽命。若法非我、非人、壽命，彼法不可數為過去、現在、未來。菩薩若能如是觀察，是名菩薩摩訶薩觀察因緣和合方便智。』不依我者，此義云何？以依種種因緣法生，不依我生，以無實我體故。如眾緣生火，火體有熱，熱無實體，而因緣和合名火有熱。如是不離身根知外更有實我，以無實體故。無實體者，為同虛空？為同有為？若同虛空，即是無物；若同有為，即是無常。我、人、眾生、壽命等者，為可化眾生種種名說非有實我。</p>
<p>「又如經中，大海慧菩薩為聖者大悲思梵說成就一切佛法問答品中，偈言：</p>

<div class="lg regular" style="margin-left:2em;"><div class='lg-row'>「『諸法因緣生，　彼法無實體，</div>
<div class='lg-row'>法若實無體，　彼法實不生，</div>
<div class='lg-row'>菩薩知眾生，　如是無實際，</div>
<div class='lg-row'>依彼實際智，　知諸法虛實。』</div>
</div><p>「以是義故，菩薩知一切法因緣和合而生，眾生無其實體。若如是者，一切世間心識皆是虛妄分別，彼菩薩心於一切法實際平等無礙智行即是初心，是故名為初發阿耨多羅三藐三菩提心。是故偈言：</p>

<div class="lg regular" style="margin-left:1em;"><div class='lg-row'>「彼不見凡地，　以彼體空故，</div>
<div class='lg-row'>是故諸佛說，　過彼凡夫地，</div>
<div class='lg-row'>遠離聖人法，　染著身見等，</div>
<div class='lg-row'>住五欲資生，　故名凡夫人。」</div>
</div><p>「此明何義？地者，彼處生凡人，是名凡夫地。此是三界中煩惱所縛處，依止煩惱生，是名凡夫地。是故，彼初心見三界皆空，不起一法相，以其不起一法相故，則不願樂一切處生。除慈悲心為欲教化諸眾生故，而常觀察寂靜法體。以是義故，說彼菩薩過凡夫地。是故偈言：</p>

<div class="lg regular" style="margin-left:1em;"><div class='lg-row'>「法體無故空，　空故無所作，</div>
<div class='lg-row'>離一切相故，　智者無所求。」</div>
</div><p>「入菩薩位者，偈言：</p>

<div class="lg regular" style="margin-left:1em;"><div class='lg-row'>「即空名菩提，　佛說煩惱病，</div>
<div class='lg-row'>墮辟支佛地，　及取聲聞位。」</div>
</div><p>「即空名菩提者，如實覺知眾生虛空名為菩提。是故，聖者無盡意菩薩四念處說，諸菩薩摩訶薩修法觀時，若見一切法離空無相無願、無行無生無起，及離十二因緣者，不名如實覺。若不見少法離空，無相、無願、無行、無生、無起，及離十二因緣。菩薩若能如是覺知一切眾生無其實體，是名如實覺。是故，偈言即空名菩提。故若初地菩薩覺知一切諸眾生空，棄捨利益一切眾生，而取聲聞、辟支佛位，是則名為初地菩薩所治煩惱。是故，偈言佛說煩惱病，墮辟支佛地，及取聲聞位故。</p>
<p>「又復偈言：</p>

<div class="lg regular" style="margin-left:1em;"><div class='lg-row'>「知空離二邊，　無二染涅槃，</div>
<div class='lg-row'>以無涅槃染，　佛說菩薩位。」</div>
</div><p>「知空離二邊者，此義云何？如《如來法印經》中說：『舍利弗言：「無差別法者，即名為空。」舍利弗言：「世尊！所言空者，此言何謂？」佛告舍利弗：「所言空者，非可說、非不可說。若非可說、非不可說，彼不可表。若不可表，彼非世間、非出世間。以非世間、非出世間故，說名為空。若能如是了知空者，名離二邊。菩薩若離彼二邊者，不墮煩惱，不取聲聞、辟支佛等二種涅槃。」』</p>
<p>「佛說煩惱病者，取異地相故。取異地相者，謂取聲聞、辟支佛等異地相故。亦名棄捨利益眾生，以取無為涅槃樂故，又以妨於佛菩提故，復有異義：無煩惱病者，離煩惱病故，以其不取二乘涅槃，依本願力不捨利益諸眾生故。若如是者，無二乘病無煩惱病，如實修行一切法空，是名諸菩薩摩訶薩入菩薩位。以能遠離一切煩惱、遠離一切對治法故，如是菩薩以無二行依本願力不捨利益諸眾生故，不墮聲聞、辟支佛地，不為世間煩惱所染。此是菩薩摩訶薩等最難勝事，以雖不見一切眾生而為眾生修行諸行，如是之事不可思議，一切世間不能覺知，第一希有，一切聲聞辟支佛等所不能見。</p>
<p>「以此義故，龍樹菩薩摩訶薩《集菩提功德論》中說偈言：</p>

<div class="lg regular" style="margin-left:2em;"><div class='lg-row'>「『此最希有事，　第一不思議，</div>
<div class='lg-row'>菩薩為行行，　而不見眾生。』</div>
</div><p>「如來亦說為欲讚歎諸菩薩摩訶薩如實希有功德。如經中說，菩薩摩訶薩有四種真實功德。何等為四？一者、能信解空亦信因果；二者、知一切法無有吾我，而於眾生起大悲心；三者、深樂涅槃而遊生死；四者、所作施行皆為眾生不求果報若如是者，即生在佛家。是故偈言：</p>

<div class="lg regular" style="margin-left:1em;"><div class='lg-row'>「菩薩摩訶薩，　以離諸煩惱，</div>
<div class='lg-row'>則證菩薩位，　是故生佛家。」</div>
</div><p>「此明何義？又佛家者，行何等法生如來家？謂離煩惱故、解空行故、知自位故；又作利益眾生行故、不迷失行故，得如是法名為菩薩摩訶薩生在佛家。」</p>
<p>「此明何義？偈言：</p>

<div class="lg regular" style="margin-left:1em;"><div class='lg-row'>「佛說如來家，　謂方便般若，</div>
<div class='lg-row'>菩薩生是家，　是故不可嫌。」</div>
</div><p>「此義云何？言方便者，略說不捨一切眾生；言般若者，所謂不取一切諸法。此二種法是諸佛家，是故菩薩摩訶薩依方便、般若生，以為方便、般若二法之所攝故。菩薩摩訶薩為欲利益一切眾生生在世間，而實不依煩惱業生。若如是者，菩薩摩訶薩不可譏嫌，一切天等可呵之法皆悉遠離，生佛勝家。以是義故，種姓尊貴不可譏嫌。是故，如來修多羅中為婆羅門而說偈言：</p>

<div class="lg regular" style="margin-left:2em;"><div class='lg-row'>「『天人乾闥婆，　龍夜叉眾鳥，</div>
<div class='lg-row'>如是等諸業，　皆悉已滅盡。</div>
<div class='lg-row'>彼漏散滅盡，　如蓮華不染，</div>
<div class='lg-row'>若能如是知，　不染著諸欲。』</div>
</div><p>「如是菩薩摩訶薩是名真佛子，非天等異子。是故偈言：</p>

<div class="lg regular" style="margin-left:1em;"><div class='lg-row'>「菩薩知實際，　及修波羅蜜，</div>
<div class='lg-row'>以得無漏道，　故出過世間。」</div>
</div><p>「菩薩知實際者，此明何義？明一切法皆悉寂靜。是故如來而說偈言：</p>

<div class="lg regular" style="margin-left:2em;"><div class='lg-row'>「『一切法無體，　以實無諸事，</div>
<div class='lg-row'>不生不滅故，　得名為實際。』</div>
</div><p>「如是般若波羅蜜，知一切諸法無體真實際，以般若波羅蜜知斷道行，五波羅蜜知方便功德道。如是菩薩摩訶薩以此功德智慧能成佛菩提，能盡諸煩惱，能利益眾生。</p>
<p>「又修諸波羅蜜亦知如實際。云何知？不見施者、受者、財物三種法故，修行清淨諸波羅蜜。菩薩如是修行實際，是故無漏，以無漏故出過一切諸世間道。是故偈言：</p>

<div class="lg regular" style="margin-left:1em;"><div class='lg-row'>「分別世間行，　煩惱稠林中，</div>
<div class='lg-row'>取出世間位，　是入出世道。」</div>
</div><p>「分別世間行者，略有二種分別：一者、實分別，謂色是可見相，如是等；二者、勝分別，即彼色中青黃赤白等。世間者，即五陰煩惱；稠林者，深嶮黑闇恐怖可畏，不可觀察難見難知。</p>
<p>「如是菩薩摩訶薩觀察自體，分別、勝分別、五陰分別，如向所說事中不著，作是思惟：『我當云何令眾生解？』是故偈言：</p>

<div class="lg regular" style="margin-left:1em;"><div class='lg-row'>「如實知諸法，　實勝陰一二，</div>
<div class='lg-row'>不見眾生事，　云何化眾生？</div>
<div class='lg-row'>菩薩摩訶薩，　修行無漏智，</div>
<div class='lg-row'>及以功德行，　趣於出世道。」</div>
</div><p>「是故菩薩入出世間道。」</p>
<p>問曰：「云何善住菩薩法中？」</p>
<p>答曰：「偈言：</p>

<div class="lg regular" style="margin-left:1em;"><div class='lg-row'>「入菩薩諸地，　安住己法中，</div>
<div class='lg-row'>依通及自在，　化一切眾生。」</div>
</div><p>「入菩薩諸地者，如下經言：『善知地地轉行故。』化一切眾生者，如下經言：『得百三昧乃至無量百千萬億那由他劫不可數知故。』得自在者，如說種種功德，何等時？何等法？何等自在？何等成就事？何等行？得諸自在不退一切佛法種子義，成就一切佛法，故言善住菩薩法中。」</p>
<p>問曰：「云何善住菩薩正處？」</p>
<p>答曰：「偈言：</p>

<div class="lg regular" style="margin-left:1em;"><div class='lg-row'>「一時諸佛邊，　聞持思修說，</div>
<div class='lg-row'>行解義成就，　正覺供養等，</div>
<div class='lg-row'>菩薩摩訶薩，　修行如是法，</div>
<div class='lg-row'>是名為安住，　菩薩正處中。」</div>
</div><p>「是故，經言善住菩薩正處。」</p>
<p>問曰：「云何入三世平等真如法中？」</p>
<p>答曰：「偈言：</p>

<div class="lg regular" style="margin-left:1em;"><div class='lg-row'>「知諸佛菩提，　及佛菩薩行，</div>
<div class='lg-row'>知佛三世空，　是名善意入。」</div>
</div><p>「此義云何？謂知一切三世諸佛法身平等。又復能知一切諸佛依色身故，修行一切佛菩薩行，及知一切過去未來現在諸法，皆從因緣和合而生無其實體。善意入者，如向所說三世諸法平等無二，如實而知一味等味不破壞入。是故經言：『入三世平等真如法中。』」</p>
<p>問曰：「云何如來種中畢定究竟阿耨多羅三藐三菩提？」</p>
<p>答曰：「偈言：</p>

<div class="lg regular" style="margin-left:1em;"><div class='lg-row'>「菩薩淨煩惱，　及淨眾生心，</div>
<div class='lg-row'>具足大慈悲，　畢定成菩提。」</div>
</div><p>「菩薩淨煩惱者，此義云何？以初地所治身見等煩惱，於見道時中皆悉遠離故，彼見道中遠離煩惱。如向所說，見一切法三世平等，如實中說。及淨眾生心者，如下經言：『於一念頃教化百眾生，乃至若以願力自在勝上。』如是等依教化力清淨諸煩惱故得。故下經言：『是故我當先住善法，亦令他人住於善法。何以故？若人自不行善、不具善行，為他說法令住善法，無有是處。』以得大慈大悲心故，是故上經言：『是心以大悲為首，是故菩薩自淨煩惱淨眾生心具大慈悲，名為畢竟得阿耨多羅三藐三菩提。』以畢定進趣大菩提故，偈言：</p>

<div class="lg regular" style="margin-left:1em;"><div class='lg-row'>「佛子金剛藏，　說十法初心，</div>
<div class='lg-row'>即名佛菩提，　畢成佛道故。」</div>
</div><p>「此義云何？以聖者金剛藏菩薩摩訶薩說此十種法為菩薩初地無漏菩提心，即此十種心名為佛菩提，故言畢竟阿耨多羅三藐三菩提。又偈言：</p>

<div class="lg regular" style="margin-left:1em;"><div class='lg-row'>「譬如好種子，　能生莖葉等，</div>
<div class='lg-row'>如是菩提心，　不異諸佛法。」</div>
</div><p>「此義云何？以初證法心於一切佛法以為種子，以初地法與一切佛法以為因故。又偈言：</p>

<div class="lg regular" style="margin-left:1em;"><div class='lg-row'>「初地心增長，　佛說為諸地，</div>
<div class='lg-row'>最妙勝菩薩，　說初月為喻。」</div>
</div><p>「此明何義？如《文殊師利問菩提經》中說偈言：</p>

<div class="lg regular" style="margin-left:2em;"><div class='lg-row'>「『譬如月初生，　增長即滿月，</div>
<div class='lg-row'>如是歡喜地，　增長即是佛。』</div>
</div><p>「如是十句義，餘論師異釋應知。是故如來為不定聚菩薩求定聚故，說此修多羅。」◎</p>

<p class='juan'>彌勒菩薩所問經論卷第一</p></div>
</div><!-- end of div[@id='body'] -->
</body></html>