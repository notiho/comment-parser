<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明最勝懺儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1946 [cf. No. 1945]
<p class='juan'><a id='mulu1' />金光明最勝懺儀</p><p class="byline">宋傳天台教觀四明沙門知禮集</p>
<div class='div-jing'><p>一切恭敬。</p>
<p>一心頂禮十方常住三寶<span class='note-inline'>(一拜已胡跪執爐云)</span>。</p>
<p>願此香華雲。遍滿十方界。供養一切佛。尊法諸菩薩。聲聞緣覺眾。及一切天仙。受用作佛事　供養已一切恭敬<span class='note-inline'>(一拜已復跪奉請云)</span>。</p>
<p>一心奉請南無本師釋迦文佛。東方阿閦四　佛世尊。寶華瑠璃寶勝佛等。盡金光明經中及十方三世一切諸佛<span class='note-inline'>(三請一禮)</span>。</p>
<p>一心奉請南無大乘金光明海十二部經<span class='note-inline'>(三請已一拜)</span>。</p>
<p>一心奉請南無信相菩薩。觀世音菩薩。大勢至菩薩。金光明菩薩。金藏菩薩。常悲法上盡金光明經內及十方三世一切菩薩聲聞緣覺賢聖僧<span class='note-inline'>(三請已一拜)</span>。</p>
<p>一心奉請南無大梵尊天。三十三天護世四王。金剛密跡散脂大將。大辯天神。摩利支天。韋馱天神。堅牢地神。菩提樹神。訶梨帝喃鬼子母等五百眷屬。一切皆是大菩薩等。及此國內名山大川一切靈廟。當州地分屬內鬼神。此所住處護伽藍神守正法者。一切聖眾<span class='note-inline'>(三請已不應禮)</span>。</p>
<p>一心奉請南無第一威德成就眾事大功德天。</p>
<p>　<span class='note-inline'>(此位眾唱三請已不禮。白衣須禮。當合掌持呪)</span>。</p>
<p class="dharani">南無室利莫訶天女　怛姪他<span class='note-inline'>(姪字徒細地夜儞也。三曰並通)</span>鉢唎脯[口*律]拏折囇<span class='note-inline'>(脯布乎切。[口*律]力出切。折市列切。囇力計切。四並同之)</span>三曼䫂<span class='note-inline'>(多可切)</span>　達喇設泥<span class='note-inline'>(喇字多達切。泥字去聲)</span>　莫訶毘　阿囉揭諦　三曼䫂毘曇末泥　莫訶迦哩也鉢喇底瑟侘鉢泥<span class='note-inline'>(佗丑迦切)</span>　薩婆頞他娑彈泥<span class='note-inline'>(頞烏割切)</span>蘇鉢喇底脯囇　痾耶娜<span class='note-inline'>(娜乃可切)</span>　達摩多　摩訶毘俱比諦<span class='note-inline'>(比婢必切)</span>　莫訶迷咄嚕鄔波僧呬羝<span class='note-inline'>(鄔烏古切。呬香器切。羝了兮切)</span>　莫訶頡唎使<span class='note-inline'>(頡戶結切)</span>　蘇僧近<span class='note-inline'>(入聲)</span>哩呬羝　三曼多頗他　阿奴波喇泥莎訶<span class='note-inline'>(七遍訖。一拜起同聲嘆云)</span></p>

<div class="lg regular"><div class='lg-row'>佛面猶如淨滿月　亦如千日放光明</div>
<div class='lg-row'>目淨修廣若青蓮　齒白齊密猶珂雪</div>
<div class='lg-row'>佛德無邊如大海　無限妙寶積其中</div>
<div class='lg-row'>智慧德水鎮常盈　百千勝定咸充滿</div>
<div class='lg-row'>足下輪相皆嚴飾　轂網千輻悉齊平</div>
<div class='lg-row'>手足縵網遍莊嚴　猶如鵝王相具足</div>
<div class='lg-row'>佛身光耀等金山　清淨殊特無倫匹</div>
<div class='lg-row'>亦如妙高功德滿　故我稽首佛山王</div>
<div class='lg-row'>相好如空不可測　逾於千日放光明</div>
<div class='lg-row'>皆如焰幻不思議　故我稽首心無著</div>
</div><p>　　<span class='note-inline'>(讚已當陳述意。須合掌恭敬。令眾平聲三唱云)</span>。</p>
<p>南無寶華瑠璃佛。南無大乘金光明經。南無第一威德成就眾事大功德天<span class='note-inline'>(如是三稱已。次處奉供養。專想面對。後陳辭句。餘時除去。飲食并淨潔如法。復持散擲等語。但云香華至同圓種智而止。便即禮佛)</span>。</p>
<p>今我道場敷設供養。然種種燈。燒種種香。奉種種飲食。淨潔如法。恭持奉供諸佛世尊。大乘經典。菩薩賢聖一切三寶。又復別具香華飲食。奉獻功德大天大辯。四王梵釋。天龍八部聖眾。復持飲食散擲餘方。施諸神等。惟願三寶天仙。憐愍於我及諸眾生。受此供養。以金光明力及諸佛威神。於一念間顯現十方一切佛剎。如雲遍滿如雨普洽。廣作佛事等熏眾生。發菩提心同圓種智<span class='note-inline'>(此亦應隨意所陳。未必專誦此語。作是語已。當持飲食至道場外淨處。布散四方。先作是言)</span>。</p>
<p>我今依教供養大乘三寶及吉祥大天。持此種種飲食。散灑諸方遍施諸神。願諸神明威權自在。一念普集各受法食。充足無乏身力勇銳。守護堅強知我所求。願當相與迴此福利普潤含生。果報自然常受勝樂<span class='note-inline'>(作是呪願竟。即便以食散擲四方。想無量鬼神悉來受食。爾時或誦前呪。或但云南無室利摩訶天女。以食盡為度。散灑畢迴道場禮佛)</span>。</p>
<p>一心頂禮本師釋迦牟尼佛。</p>
<p>一心頂禮東方阿閦佛。</p>
<p>一心頂禮南方寶相佛。</p>
<p>一心頂禮西方無量壽佛。</p>
<p>一心頂禮北方微妙聲佛。</p>
<p>一心頂禮寶華瑠璃佛。</p>
<p>一心頂禮寶勝佛。</p>
<p>一心頂禮無垢熾寶光明王相佛。</p>
<p>一心頂禮金焰光明佛。</p>
<p>一心頂禮金百光明照藏佛。</p>
<p>一心頂禮金山寶蓋佛。</p>
<p>一心頂禮金華焰光相佛。</p>
<p>一心頂禮大炬佛。</p>
<p>一心頂禮寶相佛。</p>
<p>一心頂禮盡金光明經中及十方三世一切諸佛。</p>
<p>一心頂禮大乘金光明海十二部經<span class='note-inline'>(三禮)</span>。</p>
<p>一心頂禮信相菩薩摩訶薩。</p>
<p>一心頂禮觀世音菩薩摩訶薩。</p>
<p>一心頂禮大勢至菩薩摩訶薩。</p>
<p>一心頂禮金光明菩薩摩訶薩。</p>
<p>一心頂禮金藏菩薩摩訶薩。</p>
<p>一心頂禮常悲菩薩摩訶薩。</p>
<p>一心頂禮法上菩薩摩訶薩。</p>
<p>一心頂禮盡金光明經內及十方三世一切菩薩摩訶薩。</p>
<p>一心頂禮舍利弗等聲聞緣覺賢聖僧。</p>
<p>普為法界一切眾生。悉願斷除三障。歸命懺悔<span class='note-inline'>(一拜運想逆順十心)</span>。</p>
<p>我比丘<span class='note-inline'>(某甲)</span>歸命頂禮現在十方一切諸佛。已得阿耨多羅三藐三菩提者。轉妙法輪。持照法輪。雨大法雨。擊大法鼓。吹大法螺。建大法幢。秉大法炬。為欲利益安樂諸眾生故。常行法施誘進群迷。令得大果證常樂故。如是等諸佛世尊以身語意。稽首歸誠。至心禮敬彼諸世尊。以真實慧以真實眼。真實證明真實平等。悉知悉見一切眾生善惡之業。我從無始生死以來。隨惡流轉。共諸眾生造業障罪。為貪嗔癡之所纏縛。未識佛時。未識法時。未識僧時。未識善惡。由身語意造無間罪。惡心出佛身血。誹謗正法。破和合僧。殺阿羅漢。殺害父母。身三語四意三種行。造十惡業。自作教他。見作隨喜。於諸善人橫生毀謗。斗秤欺誑以偽為真。不淨飲食施與一切。於六道中所有父母。更相惱害。或盜窣堵波物。四方僧物。現前僧物。自在而用。世尊法律不樂奉行。師長教示不相隨順。見行聲聞獨覺大乘行者。喜生罵辱。令諸行人心生悔惱。見有勝己便懷嫉妬。法施財施常生慳惜。無明所覆邪見惑心。不修善因令惡增長。於諸佛所而起誹謗。法說非法。非法說法。如是眾罪佛以真實慧真實眼。真實證明。真實平等悉知悉見。我今歸命對諸佛前。皆悉發露不敢覆藏。未作之罪更不復作。已作之罪今皆懺悔。所作業障應墮惡道地獄旁生餓鬼之中。阿蘇羅眾及八難處。願我此生所有業障皆得消滅。所有惡報未來不受。亦如過去諸大菩薩修菩提行。所有業障悉已懺悔。我之業障今亦懺悔。皆悉發露不敢覆藏。已作之罪願得除滅。未來之惡更不敢造。亦如未來諸大菩薩修菩提行。所有業障悉已懺悔。我之業障今亦懺悔。皆悉發露不敢覆藏。已作之罪願得除滅。未來之惡更不敢造。亦如現在十方世界諸大菩薩修菩提行。所有業障悉已懺悔。我之業障今亦懺悔。皆悉發露不敢覆藏。已作之罪願得除滅。未來之惡更不敢造<span class='note-inline'>(懺悔已歸命禮三寶)</span>。</p>
<p>我比丘<span class='note-inline'>(某甲)</span>歸命頂禮十方一切諸佛世尊。初成正覺未轉法輪。欲捨應身入涅槃者。我皆頂禮是諸世尊。勸轉法輪請久住世。度脫安樂一切眾生<span class='note-inline'>(勸請已歸命禮三寶)</span>。</p>
<p>我比丘<span class='note-inline'>(某甲)</span>歸命頂禮十方一切諸佛世尊。我今隨喜一切眾生三業所修施戒心慧。二乘菩薩賢聖善根。十方諸佛證妙菩提法。施一切所有功德。我皆至誠隨喜讚歎<span class='note-inline'>(隨喜已歸命禮三寶)</span>。</p>
<p>我比丘<span class='note-inline'>(某甲)</span>歸命頂禮十方一切諸佛世尊。願作證知。我從無始至於今日。三業所修一切諸善。施戒善慧。乃至懺悔勸請隨喜。攝取現前。迴施法界一切眾生。同證菩提如諸佛等<span class='note-inline'>(迴向已歸命禮三寶)</span>。</p>
<p>我比丘<span class='note-inline'>(某甲)</span>歸命頂禮十方一切諸佛世尊。證我微誠現前所願。願諸天八部增長威神。常來護持我此國土。風祥雨順穀果豐登。聖帝仁王慈臨無際。群臣官屬常守尊榮。萬姓四民永安富樂。佛法檀越父母師僧。歷世冤親法界含識。咸生正信發菩提心。六度齊修二嚴等備。復願我等眾聖冥加。常值大乘及善知識開我佛慧。願行現前荷負流通。三世佛法誘化一切。然無盡燈普會眾生同歸祕藏<span class='note-inline'>(發願已歸命禮三寶)</span>。</p>
<p>南無佛。南無法。南無僧。南無本師釋迦牟尼佛。南無四方四佛。南無寶華瑠璃佛。南無大乘金光明經<span class='note-inline'>(三稱)</span>南無信相菩薩。南無金光明菩薩。南無金藏菩薩。南無常悲菩薩。南無法上菩薩南無第一威德成就眾事大功德天。</p>
<p>自歸於佛。當願眾生體解大道發無上心。</p>
<p>自歸於法。當願眾生深入經藏智慧如海。</p>
<p>自歸於僧。當願眾生統理大眾一切無礙。和南聖眾。</p>

<p class='juan'>金光明最勝懺儀</p></div>
</div><!-- end of div[@id='body'] -->
</body></html>