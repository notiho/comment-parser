<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說一切如來安像三昧儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1418
<div class='div-jing'>
<p class='juan'><a id='mulu1' />佛說一切如來安像三昧儀軌經</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p><p>爾時世尊入三摩地。名一切如來金剛安像三昧。從三昧起。說彼塑畫雕造莊嚴一切佛。及諸賢聖之眾。安像慶讚儀軌之法。欲造佛像。先得了知十種法則阿闍梨。復須善知佛身一切圓滿之相。及停分大小之量。於息災增益等。真言印法儀軌之事皆悉明了。然得於彼寺舍殿塔之內造諸尊像。若所造佛像儀相闕少。不得安像慶讚。若儀相不圓。令彼眾生現世未來得大苦怖。是故一心求造圓滿。若圓滿已。令前知法阿闍梨。依真言儀軌。請佛安像供養慶讚。即得如來賢聖。降臨隨喜成就功德。若造像畢已經久時。而不行安像慶讚。於其後時反獲不吉。設復有人供養禮拜。終無福利。如無智人人相不具。令彼世間而生輕慢。若阿闍梨請安佛像。而不知法及闕少儀軌。如酥入灰。欲作護摩必無果報。是故造像須具相圓滿。令安像慶讚儀軌具足。令諸有情得大福報。</p>
<p>爾時有一菩薩而白佛言。世尊佛身無相。猶若虛空遍一切處。云何今說令安佛像。佛言汝今諦聽。我為久修行者。說彼法身無相無為。遍一切處猶在虛空。本自寂然不生不滅。云何安像。今為初發心眾生。令彼得福作如是說安像慶讚結淨之法。欲建曼拏羅。先揀吉星吉日。於結界勝地清淨之處。陳設傘蓋幢幡香華燈果。然令阿闍梨依法儀軌一心召請。先於結界地上下。五色粉絣線作曼拏羅。請五族如來及菩薩眷屬等。須依此根本儀軌。不得依別儀請召。又阿闍梨入佛堂殿安像之時。須手腕及指。帶釧鐶等莊嚴於身。阿闍梨并弟子。一心觀想如來一切圓滿之相。然後合掌作禮瞻仰聖賢。以清淨香花香水燈果依法儀軌獻閼伽香燈。獻已入定心離疑念。誦此真言三遍。</p>
<p class="dharani">三摩野薩怛鑁</p>
<p class="dharani">三摩野薩怛鑁</p>
<p>誦此真言已而啟請言。如一切佛安住覩史陀天。亦如佛在摩邪夫人胎藏。願佛慈悲住此亦然。願佛恒住弟子某甲。為發菩提心受此香花供養。請佛像已。復與施主弟子受戒。所有供養儀則等。一切須依阿闍梨言教不得怠慢。令彼施主得大果報。請召如來安住坐位。以香華燈菓飲食。誦真言獻閼伽供養。所有佛像面東安置。用黃衣蓋覆。阿闍梨作觀想。想佛如一聚火。誦此真言七遍擲白芥子。</p>
<p class="dharani">唵薩哩嚩<span class='note-inline'>(二合)</span>播<span class='note-inline'>(引)</span>波娑普<span class='note-inline'>(二合)</span>吒那賀曩嚩日囉<span class='note-inline'>(二合引)</span>野薩嚩<span class='note-inline'>(二合)</span>賀</p>
<p>誦此真言已。復想如來如真實身諸相圓滿。然以唵阿吽三字安在像身三處用唵字安頂上。用阿字安口上。用吽字安心上。若誦得本尊根本真言但安心上。若請召印或金剛印或鉤印依法而作。若人無力隨力令作。所用器物或金銀寶玉銅石瓦器木器螺盃及樹葉。皆得為閼伽供養。若法中使銅器作閼伽。最上如金石等。佛像故暗。塗香油在上。用草刷子洗刷令淨。然用歌讚妓樂令童女歌舞等。復誦香油真言。</p>
<p class="dharani">唵薩哩嚩<span class='note-inline'>(二合)</span>怛他誐多迦野尾戍馱儞<span class='note-inline'>(引)</span>娑嚩<span class='note-inline'>(二合)</span>賀<span class='note-inline'>(引)</span></p>
<p>若賢瓶用五或八。以白檀香塗之。種種香<span class='corr'>水</span>滿彼瓶中而即加持。復令童女合線。染成五色上好新鮮纏瓶周迴。復用五寶五藥花菓等入於賢瓶。誦最勝佛頂真言或白傘蓋真言。摋白芥子以為加持。或念息災真言亦得。若洗浴佛像。先塗香油復用尼俱陀樹葉優曇樹葉為粖。五穀五種淨水以銅器盛之。洗浴佛像。然令弟子一切眾人。誦於偈讚及諸歌樂。以為吉祥之音。適悅尊像如灌頂儀。則乃誦佛眼菩薩真言能除一切垢。</p>
<p class="dharani">唵薩哩嚩<span class='note-inline'>(二合)</span>囉祖<span class='note-inline'>(引)</span>波賀囉拏娑嚩<span class='note-inline'>(二合引)</span>賀<span class='note-inline'>(引)</span></p>
<p>誦此真言已。阿闍梨言。如佛降生之時沐浴佛身。一切如來亦復如是。我今以清淨最上之水洗浴佛像。復誦灌頂真言。</p>
<p class="dharani">唵薩哩嚩<span class='note-inline'>(二合)</span>怛他<span class='note-inline'>(引)</span>誐哆<span class='note-inline'>(引)</span>鼻詵<span class='note-inline'>(引)</span>迦三摩野室哩<span class='note-inline'>(二合)</span>曳<span class='note-inline'>(引)</span>吽</p>
<p>若是畫像功德。以鏡照彼所畫功德。用前五種淨水寫於鏡上。沐浴鏡中影像。若前金銀等像及所畫㡧像。</p>
<p>沐浴畢已即誦著衣真言。</p>
<p class="dharani">唵嚩日囉<span class='note-inline'>(二合)</span>嚩<span class='note-inline'>(引)</span>娑細<span class='note-inline'>(引)</span>娑嚩<span class='note-inline'>(二合引)</span>賀</p>
<p>次誦安耳真言。</p>
<p class="dharani">唵迦囉拏<span class='note-inline'>(二合)</span>摩路<span class='note-inline'>(引)</span>馱囉拏吽</p>
<p>次誦安髮髻真言。</p>
<p class="dharani">唵薩哩嚩<span class='note-inline'>(二合)</span>枳<span class='note-inline'>(引)</span>娑阿嚩哆<span class='note-inline'>(引)</span>囉拏吽娑嚩<span class='note-inline'>(二合)</span>賀<span class='note-inline'>(引)</span></p>
<p>次誦安指甲真言。</p>
<p class="dharani">唵薩哩嚩<span class='note-inline'>(二合)</span>輸曩佉砌那曩囉惹娑嚩<span class='note-inline'>(二合)</span>賀</p>
<p>次誦安髭鬚真言。</p>
<p class="dharani">唵薩哩嚩<span class='note-inline'>(二合)</span>娑摩<span class='note-inline'>(二合)</span>酥嚕<span class='note-inline'>(二合)</span>馱囉拏吽吽呬凌<span class='note-inline'>(二合)</span></p>
<p>次誦獻塗香真言。</p>
<p class="dharani">唵嚩日囉<span class='note-inline'>(二合)</span>巘弟<span class='note-inline'>(引)</span>娑嚩<span class='note-inline'>(二合引)</span>賀<span class='note-inline'>(引)</span></p>
<p>次誦安莊嚴真言。</p>
<p class="dharani">唵嚩日囉<span class='note-inline'>(二合)</span>婆囉拏尾部瑟尼娑嚩<span class='note-inline'>(二合)</span>賀</p>
<p>誦此真言已。依灌頂儀入曼拏羅。與佛像誦本尊三昧真言。</p>
<p class="dharani">唵吽怛落仡哩惡</p>
<p>誦此真言已。如是戴冠面東安置佛像。令彼施主得大福利。</p>
<p>次用香花等供養。先誦獻花真言。</p>
<p class="dharani">唵嚩日囉<span class='note-inline'>(二合)</span>補瑟閉<span class='note-inline'>(二合引)</span>吽</p>
<p>誦此真言已白言。此花最上或水中生或陸地生。我今志心供養願佛納受。</p>
<p>次誦獻香真言。</p>
<p class="dharani">唵嚩日囉<span class='note-inline'>(二合)</span>度閉</p>
<p>誦此真言已白言。此香最上或自然香或和合香。我今志心供養願佛納受。</p>
<p>次誦塗香真言。</p>
<p class="dharani">唵嚩日囉<span class='note-inline'>(二合)</span>巘弟<span class='note-inline'>(引)</span>娑嚩<span class='note-inline'>(二合)</span>賀</p>
<p>誦此真言已白言。此是塗香最上殊勝願佛納受。次誦燈真言。</p>
<p class="dharani">唵嚩日囉<span class='note-inline'>(二合)</span>禰閉<span class='note-inline'>(引)</span>娑嚩<span class='note-inline'>(二合)</span>賀</p>
<p>誦此真言已白言。此是燈供養或酥燈或油燈光明破暗。我今志心供養願佛納受。消除一切愚暗。</p>
<p>次誦食真言。</p>
<p class="dharani">唵賓努波<span class='note-inline'>(引)</span>旦鉢囉<span class='note-inline'>(二合)</span>底仡哩<span class='note-inline'>(二合)</span>恨曩娑嚩<span class='note-inline'>(二合)</span>賀</p>
<p>誦此真言已白言。此是食供養最上飲食色香美味一切具足。我今志心供養願佛納受。</p>
<p>如是供養儀則既已周備。復為佛像開眼之光明。如點眼相似。即誦開眼光真言二道。</p>
<p class="dharani">唵作芻作芻三滿哆　作芻尾戍馱儞<span class='note-inline'>(引)</span>娑嚩賀</p>
<p class="dharani">唵儞<span class='note-inline'>(引)</span>怛囉<span class='note-inline'>(二合)</span>波吒路<span class='note-inline'>(引)</span>波賀<span class='note-inline'>(引)</span>囉拏呬凌<span class='note-inline'>(二合)</span></p>
<p>次誦佛入定真言。</p>
<p class="dharani">唵禰[尾*(烰-子+日)]<span class='note-inline'>(切身)</span>儞<span class='note-inline'>(引)</span>曩三摩<span class='note-inline'>(引)</span>地[尾*也]<span class='note-inline'>(切身)</span>曩必哩<span class='note-inline'>(二合)</span>拏儞娑嚩<span class='note-inline'>(二合)</span>賀</p>
<p>誦此真言已。復令施主弟子入曼拏羅。阿闍梨白言。汝今請我安慶佛像。我今為汝所作儀軌悉皆周畢。宜應灌頂誦此真言。</p>
<p class="dharani">三摩野薩怛鑁</p>
<p>次作護摩。或一千或五百或二百五十遍。若護摩爐宜四方作。用有白乳汁者。濕柴入於爐內。復用酥酪蜜及五穀合和用作護摩。能與自身及一切弟子息災增益。即誦作護摩真言。</p>
<p class="dharani">唵嚩日囉<span class='note-inline'>(二合)</span>喻世<span class='note-inline'>(引)</span>娑嚩<span class='note-inline'>(二合)</span>賀</p>
<p>此是作護摩真言　次誦增壽真言。</p>
<p class="dharani">阿誐蹉賀哩賓誐羅禰鉢哆<span class='note-inline'>(二合)</span>[口*爾]賀嚩<span class='note-inline'>(二合)</span>路<span class='note-inline'>(引)</span>呬哆<span class='note-inline'>(引)</span>乞叉<span class='note-inline'>(二合)</span>禰<span class='note-inline'>(引)</span>呬那那<span class='note-inline'>(引)</span>波野伊難左彌<span class='note-inline'>(引)</span>迦哩焰<span class='note-inline'>(二合)</span>俱嚕娑嚩<span class='note-inline'>(二合)</span>賀</p>
<p>此是增壽真言。</p>
<p>次誦息災增益真言。</p>
<p class="dharani">唵嚩日囉<span class='note-inline'>(二合)</span>布瑟吒<span class='note-inline'>(二合)</span>曳娑嚩<span class='note-inline'>(二合)</span>賀</p>
<p>此是息災增益真言。</p>
<p>次為火天於護摩爐。安置座位作其觀想。觀護摩爐三分之中。空其一分為火天座位。</p>
<p class="dharani">唵酥鉢囉<span class='note-inline'>(二合)</span>底瑟姹<span class='note-inline'>(二合)</span>哆嚩日囉<span class='note-inline'>(二合)</span>娑嚩<span class='note-inline'>(二合)</span>賀</p>
<p>此是安置火天真言。</p>
<p>次以香花等獻護世及伊舍那天。即誦護世真言。</p>
<p class="dharani">印捺囉<span class='note-inline'>(二合)</span>野娑嚩<span class='note-inline'>(二合)</span>賀</p>
<p>誦此真言已。作其妓樂歌舞等發遣白言。上來廣作佛事供養多不如法。所來梵天天子并諸天眾等。為其施主依此儀軌。於一切處作大息災增益。往彼佛剎復有請召願賜降臨。地水火風神等往本界中。發善心愛敬。所安佛像經百千劫。護持施主及子孫眷屬。並阿闍梨一切弟子普獲吉祥。</p>
<p>若作壇法吉時者。正月二月三月四月五月十一月十二月。若所用日於白月。二日三日七日十日十三日十五日。黑月亦得。復須就吉星宿直日。即可作法。若翼星畢星斗星嘴星尾星心星鬼星箕星室星。此是最上吉星。求一切事皆得成就。若井星得作法成就所求必遂。兼得外來眷屬。若尾星斗星嘴星。得人敬愛及得財物。若參星得息災。若箕星得子孫長壽。若室星恒得美事成就。若鬼星得一切最勝。若心星房星得快樂稱意。若木星水星金星吉善第一。若此三星和合直日。作安像慶讚儀則得最上福。若前第三第七第六第十及第十一星。此五星若與月合。同用大吉。若第二第六第十及第十一星與水星合。同用大吉。若第二第七第九及第十一星與木星合。同用作召請結淨最善大吉。若第六第七第十星與金星合。同用大吉。若第一第三第五星能破財物。阿闍梨應如是善知星辰之力。如作法日若得星曜和順。所作之事於剎那之頃必得成就。若安像慶讚獲福最上。當得轉輪王位大國王位無復疑惑。又若星曜相順無一切障難。所安佛像塔廟。世世生生俱得成就人獲福利。若造像工人及諸雜使之者。俱與財帛善言慰安勿令失所。方合儀法。所有供養如來餘剩之食。若人食者皆得滅罪阿闍梨即教化施主。結緣增福施利所有金銀財帛象馬車乘。隨力布施志心奉上。令阿闍梨歡喜。賢聖亦歡喜。復於比丘比丘尼優婆塞優婆夷。以其財食隨力供養令福圓滿。於初夜分作大妓樂歌舞旛華螺鈸。及施主眷屬圍繞恭敬。曼拏羅內所有供養物色。並須捨與阿闍梨。不得別處破用。亦不得別比丘處施與。不合儀法。壇法既畢。即收壇物。若五色粉送入河中。用衢摩邪淨水洗拭壇地。如法結淨功德成就。</p>

<p class='juan'>一切如來安像三昧儀軌經</p></div>
</div><!-- end of div[@id='body'] -->
</body></html>