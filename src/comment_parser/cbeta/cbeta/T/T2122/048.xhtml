<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法苑珠林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1001' />法苑珠林卷第四十八</p><p class="byline">西明寺沙門釋道世撰</p>
<div class='div-other'><a id='mulu1002' />
<p class='h1'>誡勗篇第四十八<span class='note-inline'>(此有六部)</span></p>
<ul class="">
<li>述意部</li>

<li>誡馬部</li>

<li>誡學部</li>

<li>誡盜部</li>

<li>誡罪部</li>

<li>雜誡部</li>
</ul>
<div class='div-other'><a id='mulu1003' />
<p class='h2'>述意部第一</p><p>夫以立像表真化俗彝訓。寄指筌月出道常規。但以妄想倒情沿流固習。無思悛革隨業飄淪。是以涅槃經云。為善清升譬同爪土。為惡沈滯喻等地塵。良由六賊俱至十使交纏。或比行廁畫瓶。或擬危城坯器。故將崩朽宅三火常然。逃隱空聚五刀常逐。井河引喻。逼形器於剎那。屠肆牛羊。切性命於漏刻。亦如鼠入脂角。至窮何趣。況復五濁交橫四山常逼。而能安忍不生憂悔。所以大聖垂訓。法喻所歸止在誡約。身心無沿逸慾。鑒舉力勵專怔省過。但見臨死眼光失落。眷屬叢聚對顏難救。嗚呼洟泗慨彼沈淪。既屬斯苦何不自誡。過由我生改不藉他。猶有微善宅報在人。又逢遺法親見三寶。脫生惡道對目莫知。由此悲痛無由怠墮矣。</p>
</div>
<div class='div-other'><a id='mulu1004' />
<p class='h2'>誡馬部第二</p><p>如中阿含經云。時有調馬師。名曰只尸。來詣佛所稽首佛足。退坐一面白佛言。世尊。我觀世間甚為輕淺。猶如群羊。世間唯我堪能調馬狂逸惡馬。我作方便須臾令彼態病悉現。隨其態病方便調伏。佛告調馬師。聚落主。汝以幾種方便調伏於馬。馬師白佛言。有三種法調伏惡馬。何等為三。一者柔軟。二者麁澁。三者柔軟麁澁。佛告聚落主。汝以三種方便調馬。猶不調者當如之何。馬師白佛。有不調者便當殺之。所以者何。莫令辱我。調馬師白佛言。世尊是無上調御丈夫。為以幾種方便調御丈夫。佛告聚落主。我亦以三種方便調御丈夫。何等為三。一者一向柔軟。二者一向麁澁。三者柔軟麁澁。佛告聚落主。所謂一向柔軟者。如汝所說。此是身善行。此是身善行報。此是口意善行。此是口意善行報。是名天。是名人。是名善趣化生。是名涅槃。是為柔軟。第二一向麁澁者。如汝所說。是身惡行。是身惡行報是。口意善惡行。是口意惡行報。是名地獄。是名畜生。是名餓鬼。是名惡趣。是名墮惡趣。是名如來麁澁教也。第三彼柔軟麁澁俱者。謂如來有時說身善行。有時說身善行報。有時說口意善行。有時說口意善行報。有時說身惡行。有時說身惡行報。有時說口意惡行。有時說口意惡行報。如是名天如是名人。如是名善趣。如是名涅槃。如是名地獄。如是名畜生餓鬼。如是名惡趣。如是名墮惡趣。是名如來柔軟麁澁教。調馬師白佛言。世尊。若以三種方便調伏眾生。有不調者當如之何。佛告聚落主。亦當殺之。所以者何。莫令辱我。調馬師白佛言。若殺生者。於世尊法為不清淨。世尊法中亦不殺生。而今言殺其義云何。佛告聚落主。如來法中亦不殺生。然如來法中以三種教授。不調伏者。不復與語。不教不誡。豈非死耶。調馬師白佛。實爾世尊。不復與語。永不教誡。真為死也。以是之故。我從今日離諸惡不善業也。聞佛所說歡喜而去。</p>
<p>又法句喻經云。佛問象師。調象之法有幾。答曰。有三。何謂為三。一者剛鉤鉤口著其覊靽。二者減食常令飢瘦。三者捶杖加其楚痛。由鐵鉤鉤口故以制強口。由不與食飲故以制身獷。由加捶杖故以伏其心。佛告居士。吾亦有三用調一切。亦以自調得至無為。一者以至誠故制御口患。二者以慈貞故伏身剛強。三者以智慧故滅意癡蓋。持是三事度脫一切離三惡道。</p>
</div>
<div class='div-other'><a id='mulu1005' />
<p class='h2'>誡學部第三</p><p>如增一阿含經云。一偈之中便出生三十七品及諸法義。迦葉問言。何等是。時尊者阿難便說此偈。</p>

<div class="lg regular"><div class='lg-row'>諸惡莫作　諸善奉行　自淨其意</div>
<div class='lg-row'>是諸佛教</div>
</div><p>所以然者。諸惡莫作。戒具之禁清白之行。諸善奉行。心意清淨。自淨其意。除邪顛倒。是諸佛教。去愚惑想。云何迦葉。戒清淨者。意豈不淨乎。清淨者。則不顛倒。以無顛倒愚惑想滅。諸三十七道品果便得成就。以成道果。豈非諸法乎。</p>
</div>
<div class='div-other'><a id='mulu1006' />
<p class='h2'>誡盜部第四</p><p>如雜阿含經云。時有異比丘。在拘薩羅國人間止一林中。時彼比丘有眼患。受師教云。應嗅鉢曇摩華。時彼比丘受師教已。往至鉢曇摩池側。於池岸邊逆風而坐。隨風嗅香。時有天神主此池者。語比丘言。何以盜華。汝今便是盜香賊也。</p>
<p>爾時比丘說偈答言。</p>

<div class="lg regular"><div class='lg-row'>不壞亦不奪　遠住隨嗅香</div>
<div class='lg-row'>汝今何故言　我是盜香賊</div>
</div><p>爾時天神復說偈言。</p>

<div class="lg regular"><div class='lg-row'>不求而不捨　世間名為賊</div>
<div class='lg-row'>汝今人不與　而自一向取</div>
<div class='lg-row'>是則名世間　真實盜香賊</div>
</div><p>時有一士夫。取彼藕根重負而去。爾時比丘為彼天神而說偈言。</p>

<div class="lg regular"><div class='lg-row'>如今彼士夫　斷截分陀利</div>
<div class='lg-row'>拔根重負去　便是姦狡人</div>
<div class='lg-row'>汝何故不遮　而言我盜香</div>
</div><p>如彼天神說偈答言。</p>

<div class="lg regular"><div class='lg-row'>狂亂姦狡人　猶如乳母衣</div>
<div class='lg-row'>何足加其言　且堪與汝語</div>
<div class='lg-row'>袈裟污不現　黑衣黑不污</div>
<div class='lg-row'>姦狡兇惡人　世間不與語</div>
<div class='lg-row'>蠅脚污素帛　明者小過現</div>
<div class='lg-row'>如墨點珂貝　雖小悉皆現</div>
</div><p>時彼比丘復說偈言。</p>

<div class="lg regular"><div class='lg-row'>善哉善哉說　以義安慰我</div>
<div class='lg-row'>汝可常為我　數數說斯偈</div>
</div><p>時彼天神復說偈言。</p>

<div class="lg regular"><div class='lg-row'>我非汝買奴　亦非人與汝</div>
<div class='lg-row'>何為常隨汝　數數相告語</div>
<div class='lg-row'>汝今當自知　彼彼饒益事</div>
</div></div>
<div class='div-other'><a id='mulu1007' />
<p class='h2'>誡罪部第五</p><p>如閻羅王五使經云。佛告諸比丘。人生世間。不孝父母。不敬沙門。不行仁義。不學經戒。不畏後世者。其人身死當墮地獄。主者持行白閻羅王言其過惡。此人不孝等種種諸過。無有福德。不恐畏死。唯王處罰。閻羅王常先安徐以忠正語。為現五使者而問言。第一汝不見。世人始為嬰兒。僵臥屎尿不能自護。口不知言不知好惡。汝見以不。人答已見。王言。汝自謂不如是。然人神從行終即有生。雖尚未見常當為善自端三業。柰何放心快志造過。人答。愚暗不知。王言。汝自愚癡縱意作惡。非是父母師長君天沙門道人等過也。罪自由汝。豈得不樂。今當受之。是為閻王現第一天使也。</p>
<p>第二閻王復問。子為人時。天使次到。汝能覺不。人答不覺。王曰。汝不見世人年老髮白齒墮羸瘦僂步低行起居任杖不。人答有是。王曰。汝謂獨免可得不老。凡人已生法皆老耄。常當為善端身口心奉行經戒。柰何自恣。人答。愚癡故爾。王曰汝自以愚癡作惡。非是父母君天沙門道人過也。罪自由汝。豈得不樂。今當受之。是為閻王現第二天使也。</p>
<p>第三閻王復問。子為人時。豈不見世間男女身有疾病身體苦痛坐起不安命近憂促眾醫不療不。人答言有。王曰。汝可得不病耶。人生既老法皆當病。聞身強健當勉為善奉行經戒端身口意。奈何自恣。人答。愚暗故爾。王曰。汝自以為愚作惡。非關父母君天沙門道人過也。罪自由汝。豈得不樂。今當受之。是為閻王現第三天使也。</p>
<p>第四閻王復問。子為人時。豈不見世間諸死亡者。或藏其屍。或棄捐之。至於七日肌肉壞敗。狐狸百鳥皆就食之。凡人已死身惡腐爛。汝豈不見。人答言有。王曰。汝謂獨勉可得不死耶。凡人已生法皆當死。聞在世間常為善事。勅身口意奉行經戒。奈何自恣。人答。愚暗故爾。王曰。汝自作惡。非是父母君天沙門道人過也。罪自由汝。豈得不樂。今當受之。是為閻王現第四天使也。</p>
<p>第五閻王復問。子為人時。不見世間弊人惡子為吏所捕取案罪所刑法加之。或斷手足。或劓耳鼻。或燒其形懸頭日炙。或屠割支解種種毒痛不。人答言有。王曰。汝謂為惡獨可解耶。眼見世間罪福分明。何不守善勅身口意奉行經戒。云何自快。人答。愚暗故爾。王曰。汝自用心作不忠正。非是父母君天沙門道人過也。今是殃罪。要當自受。是為閻王現第五天使也。</p>
<p>佛說經已。諸弟子等皆受教誡。各前作禮。歡喜奉行。</p>
</div>
<div class='div-other'><a id='mulu1008' />
<p class='h2'>雜誡部第六</p><p>大法句經偈云<span class='note-inline'>(總十一誡)</span>。</p>
<p>誡信</p>

<div class="lg regular"><div class='lg-row'>士有信行　為聖所譽　樂無為者</div>
<div class='lg-row'>一切縛解　比方世利　惠信為明</div>
<div class='lg-row'>是財上寶　家產非常　欲見諸真</div>
<div class='lg-row'>樂聽講法　能捨慳妬　此之謂信</div>
<div class='lg-row'>無信不習　好駁正言　如拙取水</div>
<div class='lg-row'>掘泉揚泥　賢夫習智　樂仰清淨</div>
<div class='lg-row'>如善取水　要冷不擾　信不染他</div>
<div class='lg-row'>莫如斯載　如大象調　自調最勝</div>
<div class='lg-row'>信財戒財　慚愧亦財　聞財施財</div>
<div class='lg-row'>慧為七財　生有此財　不問男女</div>
<div class='lg-row'>終以不貪　賢者識真</div>
</div><p>誡死</p>

<div class="lg regular"><div class='lg-row'>所以非常　謂興衰法　夫生輒死</div>
<div class='lg-row'>此滅為樂　如河駛流　往而不返</div>
<div class='lg-row'>人命如是　逝者不還　生者日夜</div>
<div class='lg-row'>命自刀削　壽之消盡　如滎穽水</div>
<div class='lg-row'>常者皆盡　高者亦墮　合會有離</div>
<div class='lg-row'>生者有死　眾生相刻　以喪其命</div>
<div class='lg-row'>隨行所墮　自受殃禍　雖壽百歲</div>
<div class='lg-row'>亦死過去　為老所厭　病倏至際</div>
<div class='lg-row'>是日已過　命則隨減　如少水魚</div>
<div class='lg-row'>斯有何樂　老則色衰　所病自壞</div>
<div class='lg-row'>形敗腐朽　命終其然　是身何用</div>
<div class='lg-row'>常漏臭處　為病所困　有老死患</div>
<div class='lg-row'>非有子恃　亦非父兄　為死所迫</div>
<div class='lg-row'>無親可怙　晝夜慢惰　老不止婬</div>
<div class='lg-row'>有財不施　不受佛言　有此四蔽</div>
<div class='lg-row'>為自侵欺</div>
</div><p>誡殺</p>

<div class="lg regular"><div class='lg-row'>為仁不殺　常能攝身　是處不死</div>
<div class='lg-row'>所適無患　不殺為仁　慎言守心</div>
<div class='lg-row'>是處不死　所適無患　彼亂已整</div>
<div class='lg-row'>守以慈仁　見怒能忍　是為梵行</div>
<div class='lg-row'>至誠安徐　口無麁言　不瞋彼所</div>
<div class='lg-row'>是謂梵行　垂拱無為　不害眾生</div>
<div class='lg-row'>無所嬈惱　是謂梵行　常以慈哀</div>
<div class='lg-row'>淨如佛教　知足知止　是度生死</div>
<div class='lg-row'>普愛賢美　哀加眾生　常行慈心</div>
<div class='lg-row'>所適者安　晝夜念慈　心無剋伐</div>
<div class='lg-row'>不害眾生　是行無仇　臥安寤安</div>
<div class='lg-row'>不見惡夢　天護人愛　不毒不兵</div>
<div class='lg-row'>水火不喪　在所得利　死昇梵天</div>
<div class='lg-row'>受樂自然　仁無亂志　慈最可行</div>
<div class='lg-row'>愍傷眾生　此福無量</div>
</div><p>誡意</p>

<div class="lg regular"><div class='lg-row'>惡言罵詈　憍倰篾人　興起是行</div>
<div class='lg-row'>疾怨茲生　遜言順辭　尊敬於人</div>
<div class='lg-row'>棄結忍惡　疾怨自滅　夫士之生</div>
<div class='lg-row'>斧在口中　所以斬身　由其惡言</div>
<div class='lg-row'>爭為少利　如掩失財　從彼致諍</div>
<div class='lg-row'>令意向惡　心為法本　心尊心使</div>
<div class='lg-row'>中心念惡　罪苦自追　心為法本</div>
<div class='lg-row'>心尊心使　中心念善　福樂自隨</div>
<div class='lg-row'>隨亂意行　拘愚入冥　自大無法</div>
<div class='lg-row'>何解善言　隨正意行　開解清明</div>
<div class='lg-row'>不為嫉妬　敏達善言　慍於怨者</div>
<div class='lg-row'>未常無怨　不慍自除　是道可宗</div>
<div class='lg-row'>不好責彼　務自省身　如有知此</div>
<div class='lg-row'>永滅無患</div>
</div><p>誡邪</p>

<div class="lg regular"><div class='lg-row'>以真為偽　以偽為真　是為邪見</div>
<div class='lg-row'>不得真利　知真為真　見偽知偽</div>
<div class='lg-row'>是為正見　必得真利　壁屋不密</div>
<div class='lg-row'>天雨則漏　意不思正　邪法為穿</div>
<div class='lg-row'>壁屋善密　雨則不漏　攝意惟正</div>
<div class='lg-row'>邪匿不生　鄙夫染人　如近臭物</div>
<div class='lg-row'>漸悉習非　不覺成惡　賢夫染人</div>
<div class='lg-row'>如近香熏　進智習善　行成皎潔</div>
<div class='lg-row'>正念常興　邪法自滅　自制正法</div>
<div class='lg-row'>善名日增　當思念道　強守正行</div>
<div class='lg-row'>健者得度　吉祥無上　剋己調心</div>
<div class='lg-row'>行不放逸　施戒忍勤　定慧常明</div>
<div class='lg-row'>生不為惱　死而不慼　禍福路分</div>
<div class='lg-row'>昇沈殊趣</div>
</div><p>誡愚</p>

<div class="lg regular"><div class='lg-row'>愚著生死　莫知正法　愚蒙無智</div>
<div class='lg-row'>如居暗室　觸事昏馳　寒暑不辯</div>
<div class='lg-row'>雖久修習　猶不知法　雖復施行</div>
<div class='lg-row'>為身招患　快心作惡　自致重殃</div>
<div class='lg-row'>愚所望處　不謂適苦　臨墮厄地</div>
<div class='lg-row'>乃知不善　愚憃作惡　不能自解</div>
<div class='lg-row'>殃追自焚　罪成熾然　愚人樂寢</div>
<div class='lg-row'>憂慼長興　昏昏暗室　如蠶處繭</div>
<div class='lg-row'>愚人樂惡　至死不休　雖與善言</div>
<div class='lg-row'>反謂怨讐　罪猶未熟　愚將為觀</div>
<div class='lg-row'>至其熟時　自受大殃　愚好財色</div>
<div class='lg-row'>晝夜無厭　如焦谷山　注水不盈</div>
<div class='lg-row'>愚多造過　觸處被瞋　雖加杖捶</div>
<div class='lg-row'>猶不自止</div>
</div><p>誡惡</p>

<div class="lg regular"><div class='lg-row'>深觀善惡　心知畏忌　畏而不犯</div>
<div class='lg-row'>終吉無憂　故世有福　念思紹行</div>
<div class='lg-row'>善致其願　福祿轉勝　信善作福</div>
<div class='lg-row'>積善不厭　信知陰德　久而必彰</div>
<div class='lg-row'>喜法臥安　心悅意清　聖人演法</div>
<div class='lg-row'>慧常樂行　賢人智者　齋戒奉道</div>
<div class='lg-row'>如星中月　照明世間　弓師調角</div>
<div class='lg-row'>水人調船　工匠調木　智者調身</div>
<div class='lg-row'>譬如厚石　風不能移　智者意重</div>
<div class='lg-row'>毀譽不傾　譬如深泉　澄靜清明</div>
<div class='lg-row'>慧人聞道　心淨欣然　斷除五陰</div>
<div class='lg-row'>靜思智慧　能自拯濟　顯理澄真</div>
<div class='lg-row'>抑制情欲　志樂無為　覽受正教</div>
<div class='lg-row'>冀法常存</div>
</div><p>誡縛</p>

<div class="lg regular"><div class='lg-row'>去離憂患　脫於一切　縛結已解</div>
<div class='lg-row'>消散自安　心淨得念　無所貪樂</div>
<div class='lg-row'>已度枯涸　如雁棄池　量腹而食</div>
<div class='lg-row'>無所積藏　虛心無想　遠近無礙</div>
<div class='lg-row'>度身而衣　不求餘長　省事無為</div>
<div class='lg-row'>無所羈靽　制想從正　如馬調御</div>
<div class='lg-row'>捨憍棄慢　為天所敬　不怒如地</div>
<div class='lg-row'>不動如山　真人無垢　生死世絕</div>
<div class='lg-row'>心以休息　言行亦止　從正解脫</div>
<div class='lg-row'>寂然歸滅　棄惡無著　破壞三界</div>
<div class='lg-row'>情色永絕　是謂上智　在聚若野</div>
<div class='lg-row'>處染不染　應真所歎　莫不蒙祐</div>
<div class='lg-row'>常樂空閑　眾人不逮　快哉上士</div>
<div class='lg-row'>天人欽仰</div>
</div><p>誡誦</p>

<div class="lg regular"><div class='lg-row'>雖誦千言　不行何益　不如一聞</div>
<div class='lg-row'>勤修得益　雖誦千言　句義不正</div>
<div class='lg-row'>不如一要　聞可滅意　雖誦千言</div>
<div class='lg-row'>不義何益　不如一義　聞行得度</div>
<div class='lg-row'>雖誦千言　不敬何益　不如一行</div>
<div class='lg-row'>欣樂奉修　雖誦千言　我心不滅</div>
<div class='lg-row'>不如一句　捨憍放逸　雖誦千言</div>
<div class='lg-row'>求名逾著　不如一說　棄執離著</div>
<div class='lg-row'>雖誦千言　不欲除罪　不如一文</div>
<div class='lg-row'>去離生死　雖誦千言　色情逾固</div>
<div class='lg-row'>不如一解　心境忘懷　雖誦千言</div>
<div class='lg-row'>不求出世　不如一寤　絕離三界</div>
<div class='lg-row'>雖誦千言　不存悲智　不如一聽</div>
<div class='lg-row'>自他兩利</div>
</div><p>誡行</p>

<div class="lg regular"><div class='lg-row'>人壽百歲　慳貪逾盛　不如一日</div>
<div class='lg-row'>割捨財色　人壽百歲　樂不持戒</div>
<div class='lg-row'>不如一日　淨心守戒　人壽百歲</div>
<div class='lg-row'>多忿不忍　不如一日　含喜不瞋</div>
<div class='lg-row'>人壽百歲　怠惰不勤　不如一日</div>
<div class='lg-row'>策勵身心　人壽百歲　情欣放逸</div>
<div class='lg-row'>不如一日　歸心空寂　人壽百歲</div>
<div class='lg-row'>昏暗識心　不如一日　洞寤無明</div>
<div class='lg-row'>人壽百歲　拙御身心　不如一日</div>
<div class='lg-row'>巧便運致　人壽百歲　常懷怯弱</div>
<div class='lg-row'>不如一日　勇猛慧力　人壽百歲</div>
<div class='lg-row'>不起善願　不如一日　發行四弘</div>
<div class='lg-row'>人壽百歲　不生一智　不如一日</div>
<div class='lg-row'>慧性聰利</div>
</div><p>誡口</p>
<p>雜阿含經。諸天說偈云。</p>

<div class="lg regular"><div class='lg-row'>士夫生世間　斧在口中生</div>
<div class='lg-row'>還自斬其身　斯由其惡言</div>
<div class='lg-row'>應毀便稱譽　應譽而便毀</div>
<div class='lg-row'>其罪口中生　死則墮惡道</div>
</div><p>頌曰。</p>

<div class="lg regular"><div class='lg-row'>建志誡心愚　高慕欣明儔</div>
<div class='lg-row'>相與立弘誓　捨俗慕閑丘</div>
<div class='lg-row'>蕭散人物外　晃朗免綢繆</div>
<div class='lg-row'>寂寂求誠真　斖斖勵心柔</div>
<div class='lg-row'>警策修三業　激切澄四流</div>
<div class='lg-row'>興心願弘誓　救溺運慈舟</div>
<div class='lg-row'>嘉期歸妙覺　善會涅槃修</div>
<div class='lg-row'>存心八正道　立志三祇休</div>
</div>
<div class='div-other'><a id='mulu1009' />
<p class='h3'>感應緣<span class='note-inline'>(略引四驗)</span></p>
<ul class="">
<li>晉沙門釋支遁</li>

<li>周沙門釋亡名</li>

<li>周沙門釋道安</li>

<li>齊沙門釋僧範</li>
</ul>
<div class='div-other'><a id='mulu1010' /><p>晉剡沃洲山有支遁字道林。本姓關氏。陳留人。或云河東林慮人。幼有神理聰明秀徹。晉王羲之覩遁才藻驚絕罕儔。遂披衿解帶留連不能已。仍請住靈嘉寺。意存相近。又投迹剡山。於沃洲小嶺立寺行道。僧眾百餘常隨稟學。時或有墮者。遁乃著坐右銘。以勗之曰。勤之勤之。至道非孜。奚為淹滯。溺喪神奇。茫茫三界。眇眇長羇。煩勞外湊。冥心內馳。殉赴欽渴。縮邈忘疲。人生一世。涓若露垂。我身非我。云云誰施。達人懷德。知安必危。寂寥清舉。潔累禪池。謹守明禁。雅說玄規。綏心神道。抗志無為。寥朗三蔽。融冶六疵。空洞五陰。虛豁四支。非指喻指。絕而莫離。妙覺既陳。又玄其知。婉轉平任。與物推移。過此以往。勿思勿議。</p>
</div>
<div class='div-other'><a id='mulu1011' /><p>周渭濱沙門亡名法師。自誡云。夫以迴天倒日之力。一旦草凋。岱山磐石之固。忽焉燼滅。定知世相無常浮生虛偽。譬如朝露其停幾何。大丈夫生當降魔死當飼虎。如其不爾徒生何益。不如修禪定足以養志。讀誦經足以自娛富貴名譽徒勞人耳。乃棄其簪弁剃其鬚髮。衣納杖錫聽講談玄。戰國未寧安身無地。自厭形骸甚於桎梏。思絕苦本莫知其津。大乘經曰。如說行者。乃名是聖。不但口之所言。小乘偈曰。</p>

<div class="lg regular"><div class='lg-row'>能行說為正　不行何所說</div>
<div class='lg-row'>若說不能行　不名為智者</div>
</div><p>所以顏回好學勤改前非。季路未修懼聞後語。功勞智擾役神傷命。為道日損何用多知。誓欲枯木其形死灰其慮。降此患累以求虛寂。乃作絕學箴。亦名息心贊擬夫周廟。其銘曰。</p>
<p>法界內有如意寶人焉。九緘其口而。銘其膺曰。古之攝心人也。誡之哉。誡之哉。無多慮無多知。多知多事。不如息意。多慮多失。不如守一。慮多志散。知多心亂。心亂生惱。志散妨道。勿謂何傷。其苦悠長。勿言何畏。其禍鼎沸。滴水不停。四海將盈。纖塵不拂。五岳將成。防末在本。雖小不輕。關爾七竅。閉爾六情。莫窺於色。莫聽於聲。聞聲者聾。見色者盲。一文一藝。空中小蜹。一技一能。日下孤燈。英賢才藝。是為愚弊。捨棄淳樸。耽溺婬麗。識馬易奔心猨難制。神既勞役。形必損斃。邪徑終迷修途永泥。英賢才能。是曰惛懵。洿拙羨巧。其德不弘。名厚行薄。其高速崩。塗書污卷。其用不常。內懷矜伐。外致怨憎。或談於口。或書於手。要人令譽。亦孔之醜。凡謂之吉。聖以之咎。賞悅暫時悲憂長久。畏影畏迹逾劇逾走。端坐樹陰迹滅影沈。厭生患老隨思隨造。心想若滅生死長絕。不死不生無相無名。一道虛寂萬物齊平。何勝何劣。何重何輕。何貴何賤何辱何榮。澂天愧淨皦日慚明。安夫岱岳固彼金城。敬詒賢哲斯道利貞。</p>
</div>
<div class='div-other'><a id='mulu1012' /><p>周京師大中興寺釋道安。姓姚氏。馮翊故城人。識寤玄理早附法門。神氣高朗挾操清遠。乃作遺誡九章以訓門人。其詞曰。</p>
<p>敬謝諸弟子等。夫出家為道至重至難。不可自輕。不可自易。所謂重者。荷道佩德縈仁負義。奉持淨戒死而有幾。所謂難者。絕世離俗永割親愛。迴情易性不同於眾。行人所不能行。割人所不能割。忍苦受辱捐棄軀命。謂之難者。名曰道人。道人者。仁也。行必可履。言必可式。被服出家動為法則。不貪不諍不讒不匿。學間高遠志在玄默。是為名稱參位三尊出賢入聖。滌除精魂故。得君主不望其報父母不望其力。普天之人莫不歸[捐-口+(口/└)]。捐妻減養供奉衣食。屈身俯仰不辭勞役恨者。以其志行清潔通於神明。惔怕虛白可奇可貴。故自荒流道法遂替。新學之人未體法則。棄邪著正望其真實。以小黠為智。以小恭為足。飽食終日無所用心。退自推觀良亦可悲。計今出家。或有年歲。經業未通文字不決。徒喪一世無所成名。如此之事不可深思。無常之限非旦即夕。三塗苦痛無強無弱。師徒義深故以申示。有情之流可為永誡<span class='note-inline'>(其一曰)</span>卿已出家永違所生。剃髮毀容法服加形。辭親之日上下洟零。割愛崇道意倰太清當遵此志經道修明。如何無心故存色聲。悠悠竟日經業不成。德行日損穢跡遂盈。師友慚恥凡俗所輕。如是出家徒自辱名。今故誨勵宜當專精<span class='note-inline'>(其二曰)</span>卿已出志棄俗辭君。應自誨勵志果清雲。財色不顧與世不群。金玉不貴惟道為珍。約己守節甘苦樂貧。進德自度又能度人。如何改操趨走風塵。坐不暖席馳務西東。劇如徭役縣官所牽。經道不通戒德不全。朋友嗤弄同學棄捐。如是出家徒喪天年。今故誨勵宜各自憐<span class='note-inline'>(其三曰)</span>卿已出家永辭宗族。無親無疎清淨無欲。吉則不歡凶則不哭。超然從容豁然離俗。志存玄妙軌真守樸。得度廣濟普蒙添福。如何無心仍著染觸。空靜長短銖兩斗斛。與世諍利何異僮僕。經道不明德行不足。如是出家徒自毀辱。今故誨示宜自洗浴<span class='note-inline'>(其四曰)</span>卿已出家號曰道人。父母不敬帝王不臣。普天同奉事之如神。稽首致敬不計富貧。尚其清修自利利人。減割之重一米七斤。如何怠慢不能報恩。倚縱游逸身意虛煩。無戒食施死入太山。燒鐵為食融銅灌胭。如斯之痛法句所陳。今故誨約宜改自新<span class='note-inline'>(其五曰)</span>卿已出家號曰息心。穢雜不著唯道是欽。志參清潔如玉如氷。當修經戒以濟精神。眾生蒙祐并度所親。如何無心隨俗浮沈。縱其四大恣其五根。道德遂淺世事更深。如是出家與世同塵。今故誡約幸自開神<span class='note-inline'>(其六曰)</span>卿已出家捐世形軀。當務竭情泥洹合符。如何擾動不樂閑居。經道損耗世事有餘。清白不履反入泥塗。隙影之命或在須臾。地獄之痛難可具書。今故戒勵宜崇典謨<span class='note-inline'>(其七曰)</span>卿已出家不可自寬。形雖鄙陋事行可觀。衣服雖麁坐起令端。飲食雖疏出言可飡。夏則耐暑冬能忍寒。能自守節不飲盜泉。不肖之聚足不望前。久處私室如臨至尊。學雖不多可齊上賢。如是出家足報二親。宗族知識一切蒙恩。今故誡汝宜各自敦<span class='note-inline'>(其八曰)</span>卿已出家性有昏明。學無多少要在專精。上士坐禪中士誦經下士修龕塔寺經營。豈可殺日一無所成。立身無聞可謂唐生。今故誨汝宜自端情<span class='note-inline'>(其九曰)</span>卿已出家永違二親。道法革性俗服離身。辭親之日乍悲乍欣。邈爾絕俗超出埃塵。當修經道制己履真。如何無心更染俗因。經道已薄行無毛分。言非可貴德非可珍。師友致累恚恨日殷。如是出家損法辱身。思之念之好自將身。</p>
</div>
<div class='div-other'><a id='mulu1013' /><p>齊鄴東大覺寺釋僧範。姓李。平鄉人也。戒德清高守禁無虧。甞宿他寺意欲聞戒。至於十五日說戒之夜。眾議共停說戒乃為法集。有僧升座將欲竪義。敘云。堅論法相深會聖言。布薩常聞擊難為勝。忽見一神形高丈餘貌甚雄峻。壅聳驚人來到座前。問竪義者。今是何日。答曰。是布薩日。神即以手搨之。曳之下座委頓垂死。次問上座。問答同前。搨還將死倰害二三上座已。神還掉臂而出。當時道俗共覩非一。範師既見斯異。乃自勤力兼策大眾。至於一生無敢說欲。縱有病重不堪勝輿。請僧就病人所恭敬說戒。闔境僧尼承斯懲誡。至布薩日亦不虧法<span class='note-inline'>(右四誡出梁高僧傳)</span>。◎</p>
</div></div></div></div>
<p class='juan'>法苑珠林卷第四十八</p>
</div><!-- end of div[@id='body'] -->
</body></html>