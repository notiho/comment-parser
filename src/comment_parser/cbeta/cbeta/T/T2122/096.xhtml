<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法苑珠林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1861' />法苑珠林卷第九十六</p><p class="byline">西明寺沙門釋道世撰</p>
<div class='div-other'><a id='mulu1862' />
<p class='h1'>捨身篇第九十六<span class='note-inline'>(此有二部)</span></p>
<div class='div-other'><a id='mulu1863' />
<p class='h2'>述意部第一</p><p>夫色性無象觸必歸空。三世若假入微終散。雖復迴天震地之威。會歸磨滅。齊冠楚組之麗。靡救埃壤。所以形非定質眾緣所聚。四塵不同風火常異。坼而離之。本非一物。燕肝越膽。未足為譬。菩薩利生方窮其旨。而積此淪昏生生不已。一念儻值曾未移時。障習相蕩旋迷厥路。橫指呼空。名之為有。養己傷命。號之為毒。蓄身外之財。以充其慾。攘非己之分。用成其侈。豈直溫肌嗛腹若此而已哉。至於積篋盈藏溢爼充庖。無始迄今供此幻我。亦未厭足。靜思此事。豈不罪歟。今既覺過徒畜坏瓶。物我俱空寶惜何在。是以體知幻偽。大士常心。捨妄求真。菩薩常願。證知三界。為晨夜之宅。惺悟四生。為夢幻之境。外云生以身為逆旅。死當以天地為棺槨。內云王子投身功逾九劫。刳肌貿鴿駭震三千。將今類古冀望同爾。欲使白牛有長路之能。寶舟有彼岸之力也。</p>
</div>
<div class='div-other'><a id='mulu1864' />
<p class='h2'>引證部第二</p><p>如金光明經云。佛告大眾。過去有王。名摩訶羅陀常行善法無有怨敵。時有三子。殊特第一。第一太子名摩訶波那羅。次子名摩訶提婆。小子名摩訶薩埵。是三王子。於園游戲。漸到竹林憩駕止息。第一王子作如是言。我於今日心甚悑懼。於是林中將無衰損。第二王子復作是言。我於今日不自惜身。但離所愛心憂愁耳。第三王子復作是言。我於今日獨無悑懼。亦無愁惱。山中空寂神仙所讚。是處閑靜令人安隱。轉復前行見有一虎。適產七日。而有七子。圍繞周匝。飢餓窮悴。身體羸損。命將欲絕。第一王子見是虎已言。若為飢逼必還噉子。第三王子言。君等誰能與此虎食。第一王子言。此虎餘命無幾。不容餘處為其求食。命必不濟。誰能為此不惜身命。第二王子言。一切難捨不過己身。第三王子言。若諸大士。欲利益他。生大悲心。不足為難。時諸王子心大愁憂。久住視之。目未曾捨。作是觀已尋便離去。爾時第三王子言。我今捨身時已到矣。我從昔來多棄是身。都無所為。隨時將養令無所乏。而不知恩反生怨害。然復不免無常敗壞。今捨此身作無上業。於生死海中作大橋梁。永離憂患無常變異。智慧功德具足成就。即便語言。兄等今者。可與眷屬還其所止。爾時王子摩訶薩埵。還至虎所。脫身衣裳。置竹枝上。作是誓言。我今為利諸眾生故。證於最勝無上道故。欲度三有諸眾生故。是時王子作是誓已。即自放身臥餓虎前。以大悲力虎無能為。王子念言。虎今羸瘦身無勢力。不能得我身血肉食。即起求刀了不能得。即以乾竹刺頸出血。是時大地六種震動。日無精光。又雨雜華種種妙香。時虛空中有諸天見。心生歡喜歎未曾有。善哉大士。真大悲者。為眾生故。能捨難捨。不久當證清淨涅槃。是虎見血流污王身。即便舐血噉食其肉唯留餘骨。爾時兩兄見地大動日無精光雨諸華香。必是我弟捨所愛身。時二王子心大愁悑。洟泣悲歎容貌樵瘁。復共相將還至虎所。見弟所著衣裳。皆悉在一竹枝之上。骸骨髮爪布散狼籍。流血處處遍污其地。見已悶絕不自勝持。投身骨上良久乃寤。即起舉手呼天而哭。我弟幼稚才能過人。父母所愛奄忽捨身。我今還宮父母設問。當云何答。我寧在此併命一處。不忍還見父母眷屬。時小王子所將侍從。各散諸方互相謂言。今者我天為何所在。</p>
<p>爾時王妃於睡眠中。夢乳被割牙齒墮落。得三鴿雛一為鷹食。爾時王妃大地動時。即便驚寤。心大愁悑。而說偈言。</p>

<div class="lg regular"><div class='lg-row'>今日何故　大地大水　一切皆動</div>
<div class='lg-row'>物不安所　日無精光　如有覆蔽</div>
<div class='lg-row'>我心憂苦　目睫[目*需]動　如我今者</div>
<div class='lg-row'>所見瑞相　必有災異　不祥苦惱</div>
</div><p>於是王妃說是偈已。時有青衣在外聞王子消息。心驚惶悑。即啟王妃作如是言。向者在外聞諸侍從。推覓王子不知所在。王妃聞已生大憂惱。至大王所具傳此事。王聞悶絕悲哽苦惱。收淚而言。如何今日失我心中所愛重者。爾時世尊而說偈言。</p>

<div class="lg regular"><div class='lg-row'>◎爾時大王　即從座起　以水灑妃</div>
<div class='lg-row'>良久乃蘇　還得正念　微聲問王</div>
<div class='lg-row'>我子今者　為死活耶　爾時大王</div>
<div class='lg-row'>即告其妃　我今當遣　大臣使者</div>
<div class='lg-row'>周遍東西　推求其子　汝今且可</div>
<div class='lg-row'>莫大憂愁　大王如是　慰喻妃已</div>
<div class='lg-row'>即便嚴駕　出其宮殿　是時大王</div>
<div class='lg-row'>既出城已　四向顧望　求覓其子</div>
<div class='lg-row'>煩惋心亂　靡知所在　最後遙見</div>
<div class='lg-row'>有一信來　既至王所　作如是言</div>
<div class='lg-row'>願王莫愁　諸子猶在　不久來至</div>
<div class='lg-row'>令王得見　須臾之頃　復有臣來</div>
<div class='lg-row'>大王當知　一子已終　二子雖存</div>
<div class='lg-row'>哀瘁無賴　第三王子　見虎新產</div>
<div class='lg-row'>飢窮七日　恐還食子　見是虎已</div>
<div class='lg-row'>深生悲心　發大誓願　當度眾生</div>
<div class='lg-row'>於未來世　證成菩提　即上高處</div>
<div class='lg-row'>投身餓虎　虎飢所逼　便起噉食</div>
<div class='lg-row'>一切血肉　已為都盡　唯有骸骨</div>
<div class='lg-row'>狼籍在地　是時大王　聞臣語已</div>
<div class='lg-row'>轉復悶絕　失念躄地　憂愁盛火</div>
<div class='lg-row'>熾然其身　諸臣眷屬　亦復如是</div>
<div class='lg-row'>以水灑王　良久乃蘇　復起舉手</div>
<div class='lg-row'>號天而哭　復有臣來　而白王言</div>
<div class='lg-row'>向於林中　見二王子　愁憂苦毒</div>
<div class='lg-row'>悲號啼哭　迷悶失志　自投於地</div>
<div class='lg-row'>臣即求水　灑其身上　是最小子</div>
<div class='lg-row'>我所愛重　無常大鬼　奄便吞食</div>
<div class='lg-row'>其餘二子　今雖存在　而為憂火</div>
<div class='lg-row'>之所焚燒　或能為是　喪失命根</div>
<div class='lg-row'>我宜速往　至彼林中　迎載諸子</div>
<div class='lg-row'>急還宮殿　其母在後　憂苦逼切</div>
<div class='lg-row'>與諸侍從　欲至彼林　即於中路</div>
<div class='lg-row'>見其二子　號天扣地　稱弟名字</div>
<div class='lg-row'>時王即前　抱持二子　悲號洟泣</div>
<div class='lg-row'>隨路還宮　速令二子　覲見其母</div>
<div class='lg-row'>佛告樹神　汝今當知　爾時王子</div>
<div class='lg-row'>摩訶薩埵　捨身飼虎　今我身是</div>
<div class='lg-row'>爾時大王　摩訶羅陀　於今父王</div>
<div class='lg-row'>輸頭檀是　爾時王妃　今摩耶是</div>
<div class='lg-row'>第一王子　今彌勒是　第二王子</div>
<div class='lg-row'>今調達是　爾時虎者　今瞿夷是</div>
<div class='lg-row'>時虎七子　今五比丘　及舍利弗</div>
<div class='lg-row'>目揵連是</div>
</div><p>爾時大王摩訶羅陀。及其妃后。悲號洟泣。悉皆脫身御服瓔珞。與諸大眾。往竹林中。收其舍利。即於此處起七寶塔。是時王子摩訶。薩埵臨捨命時。作是誓願。願我舍利於未來世過算數劫。常為眾生而作佛事。</p>
<p>又法華經藥王菩薩本事品略要云。爾時佛告宿王華菩薩。乃往過去無量殑伽河沙劫有佛。號日月淨明德如來。爾時彼佛為一切眾生喜見菩薩及眾菩薩諸聲聞眾說法華經。是喜見菩薩樂習苦行。於日月淨明德佛法中。精進經行一心求佛。滿萬二千歲已。而自念言。我雖以神力供養於佛。不如以身供養。即服諸香。滿千二百歲已。香油塗身。於淨明德佛前。以天寶衣而自纏身。灌諸香油。以神通力而自然身。光明遍照八十億殑伽河沙世界。其中諸佛同時讚言。善哉善哉。是名真精進。是名真法供養如來。其身火然千二百歲。過是名已後其身乃盡。喜見菩薩作如是法供養已。命終之後復生淨明德國中。於淨德王家忽然化生。而白父言。淨明德佛今故現在。我先供養佛已得解一切眾生語言陀羅尼。復聞是法華經。我今當還供養此佛。乃至彼佛入涅槃已。收佛舍利作八萬四千寶塔。即於八萬四千塔前。然百福莊嚴臂。七萬二千歲。而以供養令無數求聲聞眾無量阿僧祇人發阿耨菩提心。爾時諸菩薩天人阿脩羅等。見其無臂憂惱悲哀。喜見菩薩是我等師。教化我者。而今燒臂身不具足。于時一切眾生喜見菩薩。於大眾中立此誓言。我捨兩臂必當得佛金色之身。若實不虛。令我兩臂還復如故。作是誓已。自然還復。當爾之時。大千世界六種震動。天雨寶華。一切人天得未曾有。佛告宿王華菩薩。於汝意云何。一切眾生喜見菩薩。豈異人乎。今藥王菩薩是也。若有發心欲得阿耨菩提者。能然手指乃至足一指供養佛塔。勝以國城妻子及三千大千國土珍寶而供養者。</p>
<p>問曰。菩薩捨身得自殺罪不。答曰。依律未捨命前得方便小罪偷蘭遮。若捨命已無罪可屬。所以不得殺人大罪。若依大乘菩薩。厭離生死為供養佛。及為一切眾生興大悲心。無害他意反招其福。何容得罪。故文殊師利問經云佛言。若殺自身無有罪報。何以故。如菩薩殺身唯得功德。我身由我故。若身由我得罪果者。剪爪傷指便當得罪。何以故。自傷身故。菩薩捨身非是無記。唯得福德是煩惱滅故身滅故得清淨身。譬如垢衣以灰汁澣濯垢滅衣在<span class='note-inline'>(自外經明。菩薩捨身。非唯一二。如月光捨頭。尸毘割股。或作師子象王捨牙與皮或作鹿身禽王濟厄樵人。或作大龜大鼈救人水難。或作大魚肉山施飢拔苦。如是具列非一。並散配別篇。恐以文繁不可重述)</span>。</p>
<p>頌曰。</p>

<div class="lg regular"><div class='lg-row'>龔勝無遺生　季業有窮盡</div>
<div class='lg-row'>嵆叟理既迫　霍子命亦殞</div>
<div class='lg-row'>屢屢厚霜柏　納納衝風菌</div>
<div class='lg-row'>邂逅竟慨時　脩短非所慜</div>
<div class='lg-row'>恨我吾子志　不得巖上泯</div>
<div class='lg-row'>送心正覺前　斯痛久已忍</div>
<div class='lg-row'>既知人我空　何愁心不謹</div>
<div class='lg-row'>唯願乘來生　怨親同識朕</div>
</div>
<div class='div-other'><a id='mulu1865' />
<p class='h3'>感應緣<span class='note-inline'>(略引九驗)</span></p>
<ul class="">
<li>黃帝時寗封子</li>

<li>宋沙門釋慧紹</li>

<li>宋沙門釋僧瑜</li>

<li>宋沙門釋慧益</li>

<li>梁沙門釋道度</li>

<li>周沙門釋僧崖</li>

<li>周沙門釋靜藹</li>

<li>隋沙門釋大志</li>

<li>唐沙門釋會通</li>
</ul>
<div class='div-other'><a id='mulu1866' /><p>甯封子。黃帝時人也。世傳為黃帝陶正。有人遇之。為其掌火。能出入五色煙。久則以教封子。封子積火自燒。而隨煙上下。視其炭燼猶有其骨。時人共葬之甯北山中。故謂之甯封子焉<span class='note-inline'>(右此一驗出搜神記)</span>。</p>
</div>
<div class='div-other'><a id='mulu1867' /><p>宋臨川招提寺有釋慧紹。不知氏族。小兒時母哺魚肉輒吐。咽菜不疑。於是便蔬食。至八歲出家為僧要弟子。精勤稟勵苦行標節。後隨要止臨川招提寺。乃密有燒身之意。常雇人斫薪[卄/積]。於東山石室高數丈。中央開一龕。足容己身。乃還寺辭要。要苦諫不從。即於焚身之日。於東山設大眾八關齋。并告別知識。其日闔境奔波車馬人眾及齊金寶。不可稱數。至夜行道。紹自行香。行香既竟。執燭然薪。入中而坐。誦藥王本事品。眾既不見。紹悟其已去。禮拜未畢。悉至薪所。薪已洞然誦聲未息。火至額聞唱一心。言已奄絕。大眾咸見有一星其大如斗。直下煙中俄而上天。則見者咸謂。天宮迎紹。經三日薪聚乃盡。紹臨終謂同學曰。吾燒身處當生梧桐。慎莫伐之。其後三日果生焉。紹焚身是元嘉二十八年。年二十八。</p>
</div>
<div class='div-other'><a id='mulu1868' /><p>宋廬山招提寺有釋僧瑜。姓周。吳興餘杭人。弱冠出家業素純粹。元嘉十年與同學曇溫慧光等。於廬山南嶺共建精舍。名曰招隱。瑜嘗以為結累三塗情形故也。情將盡矣形亦宜捐。藥王之轍獨何云遠。於是屢發言誓。始契燒身。以宋孝建二年六月三日。集薪為龕。并請僧設齋。告眾辭別。是日也雲霧晦合密雨交零。瑜乃誓曰。若我所志克明天當晴朗。如其無感便當滂注。使此四輩知神應之無晦也。言已雲景明霽。至初夜竟便入薪龕中。合掌平坐誦藥王品。火焰交至猶合掌不散。道俗知者卉走彌盛。並稽首作禮。願結因緣。咸見紫氣騰空。久之乃歇。時年四十四。其後旬有四日。瑜房中生雙桐樹。根枝豐茂巨細相如。貫壞直聳。遂成奇樹。深識者以為娑羅寶樹。剋炳泥洹。瑜之庶幾。故見斯證。因號為雙桐沙門。吳郡張辯為平南長史。親覩其事。具為傳替曰。</p>
<p>悠悠玄機　茫茫至道　出入生死　孰為妙寶<span class='note-inline'>(其一)</span>　自昔藥王　殊化絕倫　往聞其說　今覩斯人<span class='note-inline'>(其二)</span>　英英沙門　慧定心固　凝神紫氣　表迹雙樹<span class='note-inline'>(其三)</span>　其德可樂　其操可貴　文之作矣　或颺髣髴<span class='note-inline'>(其四)</span></p>
</div>
<div class='div-other'><a id='mulu1869' /><p>宋釋慧益。廣陵人。少出家隨師止壽春。宋孝建中出都憩竹林寺。精勤苦行。誓欲燒身。眾人聞者。或毀或讚。至大明四年始就却粒。唯餌麻麥。到六年又絕麥等。但食蘇油。有頃又斷蘇油。唯服香丸。雖四大綿微而神情篤正。孝武深加敬異致問殷勤。遣太宰江夏王義恭詣寺諫益。益誓志無改。至大明七年四月八日。將就焚燒。乃於鍾山之南。置鑊辦油。其日朝乘牛車。而以人牽。自寺之山。以帝王是兆民所憑。又三寶所寄。乃自力入臺。至雲龍門不能步下。令人啟聞。慧益道人今就捨身。詣門奉辭。深以佛法仰囑。帝聞改容。即躬出雲龍門。益既見帝。重以佛法憑囑。於是辭去。帝亦續至。諸王妃后道俗士庶填滿山谷。投衣棄寶不可勝計。益乃入鑊據一小床。以劫貝自纏。上加一長帽。以油灌之。將就著火。帝令太宰至鑊所請喻曰。道行多方。何必殞命。幸願三思更就異途。益雅志確然曾無悔念。乃答曰。微軀賤命何足上留。天心聖慈同己者。願度世人出家。降勅即許。益乃自手執燭以然帽。帽熾棄燭。合掌誦藥王品。火至眉誦聲猶分明。次至眼乃昧。貴賤哀嗟響振幽谷。莫不彈指稱佛惆悵抆淚。火至明旦乃盡。帝於于時聞空中笳筦異香芬馝。帝盡日方還宮。夜夢見益振錫而至。更囑以佛法。明日帝為設齋度人。令齋主唱白具敘徵祥。燒身之處造藥王寺。以擬本事也。</p>
</div>
<div class='div-other'><a id='mulu1870' /><p>梁普通年。小莊嚴寺有道度禪師。戒行淳直善明摩訶衍。梁帝欽重齊同四果禪師。每厭此身將同毒樹。若身命無常棄屍陀林。施以鳥獸。於檀度成滿。亦為善業。八萬戶蟲不可燒盡。非所勸也。乃稍積薪柴漸就減食。其普通七年十一月三日。鍾自虛鳴。寺眾驚恐。莫測何相。其月八日鍾復自鳴。乃與大眾共結善緣。爾後不復更食。唯用澡瓶以汲清水。日飲一升。至二十五日朝。寺眾同往見瓶。發五色光曜。雜氣氛氳。至二十九日旦。寺主僧全等數人共登禪室。遙見龕中紫光外照。其日將暮忽有群鳥。五六百頭。同集一樹。俄傾西飛。是夜二更初竟。寺有雜色光映燭房宇。至五更中。聞山頂上火聲振裂。驚走往觀。見禪師合掌火中。春秋六十有六。刺史武陵王。乃遣灑掃收歛於其處。而建塔焉。後時聞山頂有石磬之聲。聲甚清徹。先燒身之處有大樹枯死。十有餘年。禪師入山。常坐樹下後春遂生枝葉<span class='note-inline'>(右此一驗出梁高僧傳)</span>。</p>
</div>
<div class='div-other'><a id='mulu1871' /><p>周益州沙門釋僧崖。姓牟氏。而幼年少言不雜徘戲。每游山泉必先禮而後飲。或諦不瞬。坐以終日。人問其故。答曰。是身可惡。我思之耳。後必燒之。及年長從戎毅然綱正。嘗隨伴捕魚。得己分者。用投諸水。謂伴曰。殺非好業。我今舉體皆現在瘡。誓斷獵矣。遂燒其獵具。時攘譬首領數百人。共築池塞資以養魚。崖率眾重往彼觀望。忽有異蛇。長一尺許。頭尾皆赤。須臾長大乃至丈餘。圍五六尺。獽眾奔散。蛇便趣水舉尾入雲。赤光遍野久久乃滅。尋爾眾聚具論前事。崖曰。此無憂也。但斷殺業蛇不害人。勸停池堰。眾未之許。俄而隄防決壞。遂即出家。以周武成元年六月。於益州城西路首。以布裹左右五指燒之。有問燒指可不痛耶。崖曰。痛由心起心既無痛。指何所痛。時人同號以為僧崖菩薩。或有問曰。似有風疾何不治之。答曰。身皆空耳。知何所治。又曰。根大有對。何謂為空。答曰。四大五根復何住耶。眾服其言。孝愛寺兌法師者。有大見解。承崖發迹。乃率弟子數十人。往彼禮敬。解衣施之。顧大眾曰。真解般若。非徒口說。由是道俗通集倍加崇信。如是經曰。左手指盡。火次掌骨。髓沸上涌將滅火焰。乃以右手殘指挾竹挑之。有問其故。崖曰。緣諸眾生不能行忍。今勸不忍者忍。不燒者燒耳。兼又說法勸勵令行慈斷肉。雖煙焰俱熾以日繼夕。並燒二手眉目不動。又為四眾說法誦經。或及語切詞要義。則頷頭微笑。時或心怠。私有言志。崖顧曰。我在山中初不識字。今聞經語句句與心相應。何不至心靜聽。若乖我者。則空燒此手。何異樵頭耶。於是大眾懍然莫不專肅。其後復告眾曰。末劫輕慢心轉薄淡。見像如木頭。聞經如風過馬耳。今為寫大乘經教故燒身手。欲令倍重佛法也。闔境士女聞者皆來繞數萬匝。崖怡然澄靜容色不動。頻集城西大道談論法化。初有細雨殆將沾漬。便斂心入定即雲散月明。而燒臂掌骨五枚如殘燭燼。忽然各生。並長三寸。白如珂雪。僧尼僉曰。若菩薩滅後。願奉舍利起塔供養。崖乃以口齧新生五骨。拔而折之。吐施大眾曰。可為塔也。至七月十四日。忽有大聲。狀如地動天裂。人畜驚駭。於上空中。或見犬羊龍蛇軍器等像。少時還息。人以事問。崖曰。此無苦也。驚睡三昧耳。吾欲捨身可辦供具。時孝愛寺導禪師。戒行精苦。耆年大德。捨六度錫杖并及紫被贈崖入火。僧淵遠送班納。意願隨身。于時人物諠擾施財山積。初不知二德所送物也。至明日平旦。忽告侍者法陀曰。汝往取導師錫杖紫被及納袈裟來。為吾著之。便往造焚身所。于時道俗十餘萬眾。擁輿而哭。崖曰。但守菩提心。義無哭也。便登高座為眾說法。時時舉目視於薪[卄/積]。欣然獨笑。又傾右脇而寢。都無氣息。狀若木人。忽起問曰。時將欲至下足。先白眾僧曰。佛法難值。宜共護持。先所積柴壘以為樓。高數十丈。上作乾小室。以油潤之。崖緩步至樓繞旋三匝。禮拜四門便登其上。憑欄下望令念般若。有施主王撰懼曰。我若放火便燒聖人。將獲重罪。崖陰知之。告撰上樓。臂摩頂曰。汝莫憂造樓得罪。乃大福也。促令下火。皆懼畏之。置炬著地。崖以臂挾炬。先燒西北。次及西南。麻燥油濃赫然熾合。於盛火中放火設禮。比第二拜時身已自焦坼。重復一禮。時身踣炭上。及薪盡火滅。骨肉皆化。唯心尚存。赤而且濕。肝腸脾胃猶自相連。更以四十車柴燒之。腸胃雖卷而心如本。兌法師乃命收取葬于塔下。初未燒前。有問者曰。菩薩滅度願示瑞相。崖曰。我身可盡。心不可壞也。眾謂心神無形不由燒蕩。及後心存方知先見。然崖自生及終頻現異相。有數十條。曾於一家將欲受戒。無何笑曰。將捨寶物生疑慮耶。眾相推問。有楊氏婦。欲施銀釵。恐夫責及。因決捨之。有孝愛寺僧佛興者。偏嗜飲噉流俗落度。隨崖輿後。私發願曰。今值聖人誓斷酒肉。及返至寺見黃色人曰。汝能斷肉。大是好事。汝若食一眾生肉。即食一切眾生肉。若又食者。即食一切父母眷屬肉矣。必欲食者。當如死屍中蟲蟲即肉也。</p>
<p>又曰。日有六時念善大好。若不能具一時亦好。如是一念其心亦好。皆能滅惡也。見其言詞真正音句和雅。將欲致問。不久而滅。於是佛興翹心精進繞塔念誦。又聞空中聲曰。汝勤持齋願令眾生得不食身。又令餓鬼身常飽滿。觀其感被皆崖力也。初登柴樓。有沙門僧育。在大建昌寺門。見有火光高四五丈廣三四丈。從地而起。上衝樓邊。久久乃滅。又初焚日。州寺大德沙門寶海。問曰。等是一火。何故菩薩受燒都無痛想。崖曰。眾生有相故。故痛耳。又曰。常云。代眾生受苦為實得不。答曰。既為心代受。何以不得。又曰。菩薩自燒眾生罪熟。各自受苦何由可代。答曰。猶如燒手。一念善根即能滅惡。豈非代耶。乃謂侍者智炎曰。我滅度後好供養病人。並難可測。其本多是諸佛聖人乘權應化。自非大心平等何能恭敬。此是實行也。坐中疑崖非聖人者。乃的呼其人名曰。諸佛應世形無定方。或作醜陋諸病。乃至畜生下類。檀越慎之勿妄輕也。及將動火皆覩異相。或見圓蓋覆崖有道人處其蓋上。或見五色光如人形像在四門者。或見柴樓之上如日出形并雨諸華。大者如雨[百*(升-┬+下)]篼許。小者如鍾乳片。五色交亂紛紛而下。接取非一。棖觸皆消。及崖滅後。郫縣人。於郫江邊。見空中有油絡轝。崖在其上身服班納黃。偏袒紫被捉錫杖。後有五六百僧。皆罩竹繖乘空西沒。又潼州靈果寺僧慧策者。承崖滅度。乃為設大齋。於故市中至於食前。忽見黑雲從東南來。翳日癊會。仍雨龍毛。五色分明。長者尺五。短猶六寸。又雨諸華幡香煙。滿空繽紛。大眾通見。又初收心舍利。至常住寺中皆見華叢含盛光榮庭宇。又阿迦膩吒寺僧慧勝者。抱病在床不見焚身。心懷悵恨。夢崖將一沙彌來。帊裹三[百*(升-┬+下)]許香并檀屑。分四聚以繞於勝。下火焚香。勝悑曰。凡夫耳。未能燒身也。崖曰。無悑。用熏病耳。煨燼既盡。即覺爽健。又請現瑞。答曰。我在益州詭名崖耳。真名光明遍照寶藏菩薩。勝從覺後力倍於常。有時在外村為崖設會。勝自唱噵曰。潼州福重道俗見瑞。我等障厚都無所見。因即應聲二百人許。悉見天華如雪紛紛滿天映日而下。至中食竟華形漸大。如七寸槃。皆作金色。明淨曜目。四眾競接都不可得。或緣樹登高。望欲取之。皆飛上去。又成都民王僧貴者。自崖焚後舉家斷肉。後因事故將欲解素。私自平論。時屬二更。忽聞門外喚檀越聲。比至開門見一道人。語曰。慎勿食肉。言情酸切行啼而去。從後走趁似近而遠。忽失所在。又焚身後八月中。獽人牟難當者。就嶠山頂行獵。搦箭弓弩舉眼望鹿。忽見崖騎一青麖。獵者驚曰。欲在益州已燒身死。今那在此。崖曰。誰道許誑人耳。汝能燒身不。射獵得罪也。汝當勤力作田矣。便爾別去。又至冬間。崖兄子於溪中。忽聞山谷諠動若數萬眾。舉目望見。崖從以兩僧。執錫而行。因追及之。欲捉袈裟。崖曰。汝可勞捉我。乃指前鷄猪曰。此等音聲皆有詮述。如汝等語。他人不解。餘國言音。汝亦不解。人畜有殊皆有佛性。但為惡業故受此形。汝但力田莫養禽畜。言極周委。故其往往現形預知人意。率皆此也。具如沙門忘名集。及費長房三寶錄。并益部集異記。</p>
</div>
<div class='div-other'><a id='mulu1872' /><p>周終南山釋靜藹。姓鄭氏。滎陽人也。夙標俗譽。以溫潤知名。而神器夷簡卓然物表。乃撫心曰。余生不幸會五濁交亂。失於物議。得在可鄙。進退惟谷。高蹈可乎。遂心口相吊殯彰嵩岳。尋括經論用忘寤寐。復聞有天竺梵僧碩學高行世之不測。西達咸陽求道情通。掩抑十年。後附節終南有終焉之志。煙霞風月用祛亡返。山本無水須便㵎飲。甞於昏夕覺人侍立。忽降虎來前爮地而去。及明觀之。漸見潤濕。使人挑掘飛泉通涌。從是已來遂省挹酌。今錫谷避世堡虎爮泉是也。後周武滅法。於建德三年五月。行虐關中。其禍既畢。至六月十五日罷朝。有金城公任民部。於所治府。與諸左右。仿佯天望。勿見五六段物飛騰。虛空在於鳥路。大者上摩青霄。小如十斛囷許。漸漸微沒。自餘數段小復低下。其色黃白。卷舒空際。類旛無脚。爾日天晴氣靜纖塵不動。但增炎曦而已。因往冬官府。道經圓土。北見重牆上有黃書。拖棘上。及往取之。乃是摩訶般若經第十九卷。問其所由。答云。從天而下飛揚墜此。干時三寶初滅刑法嚴峻。略示連席之官。乃藏諸衣袖還緘篋笥。初武帝知藹志烈。欣欲見之。乃勅三衛二十餘人。巡山訪覓。氈衣道人朕將位以上卿共治天下。藹居山幽隱追尋不獲。後於太一山錫谷潛遁。睹大法淪廢道俗無依。身被報纏無力毘贊。告弟子曰。吾無益於世。即事捨身。故先五眾初不慕從。藹且廣集。大小乘三寶集記二十餘卷。藏諸巖穴。使後代再興。後厭身情迫。獨據別巖。告弟子下山。明當早至。藹乃跏坐磐石。留一內衣。自條身肉。段段布於石上。引腸掛于松枝。不傷藏腑。自餘筋肉手足頭面。臠析都盡。竝唯骨現。以刀割心。捧之而卒。侍人心驚通夜失寐。明晨走赴猶覩合掌捧心身。面西向跏坐如初。所傷餘骸一無遺血。但見白乳滂流凝于石上遂壘石封外就而殮焉。即周宣政元年七月十六日也。春秋四十有五。弟子等有聞當世。具諸別傳。親侍沙門慧宣者。內外博通。奇有志力。痛山頹之莫仰。悲梁壞之無依。爰述芳猷樹碑塔所。後有訪道思賢者。入山禮敬。循諸崖險。乃見藹書遺偈在于石壁。題云。初欲血書。本意不謂。變為白色。即是菩薩之慈血也。遂以墨書其文曰。諸有緣者。在家出家。若男若女。皆悉好住。於佛法中。莫生退轉。若退轉者。即失善利。吾以三因緣捨此身命。一見身多過。二不能護法。三欲速見佛輒同古聖。列偈敘之。</p>

<div class="lg regular"><div class='lg-row'>無益之身　惡煩人功　解形窮石</div>
<div class='lg-row'>散體崖松　天人修羅　山神樹神</div>
<div class='lg-row'>有求道者　觀我捨身　願令眾生</div>
<div class='lg-row'>見我骸骨　煩惱大船　皆為覆沒</div>
<div class='lg-row'>願令眾生　聞我捨身　天耳成就</div>
<div class='lg-row'>菩提究竟　願令眾生　憶念我時</div>
<div class='lg-row'>具足念力　多聞總持　此報一罷</div>
<div class='lg-row'>四大彫零　泉林逕絕　巖室無聲</div>
<div class='lg-row'>普施禽獸　乃至昆蟲　食肉飲血</div>
<div class='lg-row'>善根內充　願我未來　速成善逝</div>
<div class='lg-row'>身心自在　要相拔濟　此身不淨</div>
<div class='lg-row'>底下屎囊　九孔常流　如漏隄塘</div>
<div class='lg-row'>此身可惡　不可瞻觀　薄皮裹血</div>
<div class='lg-row'>垢污塗漫　此身臭穢　猶如死狗</div>
<div class='lg-row'>六六合成　不從華有　觀此臭身</div>
<div class='lg-row'>無常所囚　進退無免　會遭蟻螻</div>
<div class='lg-row'>此身難保　有命必輸　狐狼所噉</div>
<div class='lg-row'>終成蟲[月*虫]　天人男女　好醜貴賤</div>
<div class='lg-row'>死火所燒　暫見如電　死法侵人</div>
<div class='lg-row'>怨中之怨　吾以為讎　誓斷根源</div>
<div class='lg-row'>此身無樂　毒蛇之篋　四大圍繞</div>
<div class='lg-row'>百病交涉　有名苦聚　老病死數</div>
<div class='lg-row'>身心熱惱　多諸過咎　此身無我</div>
<div class='lg-row'>以不自在　無實橫計　凡夫所宰</div>
<div class='lg-row'>久遠迷惑　妄倒所使　喪失善根</div>
<div class='lg-row'>畜生同死　棄捨百千　血乳成海</div>
<div class='lg-row'>骨積大山　當來兼倍　未曾為利</div>
<div class='lg-row'>虛受勤苦　眾生無益　於法無補</div>
<div class='lg-row'>忍痛捨施　功用無邊　誓不退轉</div>
<div class='lg-row'>出離四纏　捨此穢形　願生淨土</div>
<div class='lg-row'>一念華開　彌陀佛所　速見十方</div>
<div class='lg-row'>諸佛賢聖　長辭三塗　正道決定</div>
<div class='lg-row'>報得五通　自在飛行　寶樹餐法</div>
<div class='lg-row'>證大無生　法身自在　不斷三有</div>
<div class='lg-row'>殄除魔道　護法為首　十地滿足</div>
<div class='lg-row'>神化無方　德備四勝　號稱法王</div>
<div class='lg-row'>願捨此身　早令自在　法身自在</div>
<div class='lg-row'>在諸趣中　隨有利處　護法救生</div>
<div class='lg-row'>復業應盡　有為皆然　三界無常</div>
<div class='lg-row'>來不自在　他殺及死　終歸如是</div>
<div class='lg-row'>智者不樂　應當是思　眾緣既湊</div>
<div class='lg-row'>業盡今日</div>
</div></div>
<div class='div-other'><a id='mulu1873' /><p>隋廬山甘露峯釋大志。姓顧氏。會稽山陰人。師事天台伏膺日久。顗覩其容知其神志。故見者眄睞測非凡器。後於蓮華山甘露峯南。建靜觀道場。頭陀為業。分爾一身不避虓虎。聞有惡獸輒往投之皆避不噉經于七載。禪業無絕。晚住此山福林寺。會大業併除流徙隱逸。慨法倰遲一至於此。乃變服毀形麁布為衣。在佛堂內高聲慟哭。三日三夕。初不斷絕。寺僧慰喻。志曰。余歎惡業乃如此耶。惡盡此骸申明正教。遂往東都上表曰。願陛下興顯三寶。當燃一臂於嵩岳用報國恩。帝乃許之。勅設大齋。七眾通集。志不食三日。登大棚上。燒鐵鑪赤。用烙其臂。竝令焦黑。以刀截斷。肉裂骨現。又烙其骨令焦黑已。布裹蠟灌下火燃之。光曜巖岫。于時大眾見其苦行。皆痛心髓不安其足。而志雖加燒烙詞色不變。言笑如故。或誦法句歎佛功德。或為眾說法言談苦切。臂燒既盡如先下棚。七日入定。跏坐而卒。時年四十有三矣。</p>
</div>
<div class='div-other'><a id='mulu1874' /><p>唐終南山豹林谷沙門釋會通。雍州萬年御宿川人。少欣儉素游泊林泉。苦節戒行是其本志。投終南豹林谷。潛隱綜業讀法華經。至藥王品便欣厭捨。私集柴木誓必行之。以貞觀末年。靜夜林中積薪為窟。誦至藥王。便令下火。風驚焰發煙火俱盛。卓爾跏坐聲誦如故。尋爾西南有大白光。流入火聚。身方偃仆。至曉身火俱滅。乃收其骨為起塔銘。又貞觀之初。荊州有比丘尼姊妹。同誦法華。深厭形器俱欲捨身。節約衣食欽崇苦行。服諸香油漸斷粒食。後頓絕米唯食香蜜。精力所被神志鮮爽。周告道俗。剋日燒身。以貞觀二年二月八日。於荊州大街置二高座。乃以蠟布纏身至頂。唯出面目。眾聚如山。歌贊雲會。誦法華經。至藥王燒處。其姊先以火拄妹頂訖。妹又以火拄姊頂。清夜兩炬一時同曜。焰下至眼聲相轉鳴。漸下鼻口方乃歇滅。恰至明晨。合坐洞舉。一時火化。骸骨摧朽。唯二舌俱存。合眾欣嗟。為起高塔。又近并州城西有一書生。年可二十四五。誦法華經。誓燒供養。乃集數束蒿乾籠積之。人問其故。密而不述。後於中夜放火自燒。及人往救火盛已死。又貞觀年中。西京弘福寺有僧名玄覽。趙州房子人。常樂禪誦禮悔為業。每語法屬曰。雖同常業而誓欲捨身。至貞觀十八年四月初。脫諸衣服總作一幞。付本寺僧。唯著一覆單衣。密去至京東渭陰洪陂坊側。旦臨渭水稱念禮訖。投身瀅中。眾人接出。覽告眾曰。吾誓捨身命久矣。意欲仰學大士難捨能捨。諸經正行。幸勿固遮。兩妨其業。眾語意盛。故乃從之。又即入水。合掌稱佛。廣發願已。便投旋渦。於三日後其屍方出。村人接取為起塔銘。本寺怪其不歸。便開衣幞乃見遺文云。敬白十方三世諸佛。弟子玄覽。自出家來一十二夏。雖沾僧數大業未成。今欲修行檀波羅蜜行。如薩埵捨身尸毘割股。魚王肉山經文具載。請從前聖敢附後塵。衣物眾具任從佛教。臨終之日人多不委同學見書。方往尋究知死符同遺文不異<span class='note-inline'>(右此四驗出唐高僧傳)</span>。</p>
</div>
<p class='juan'>法苑珠林卷第九十六</p>
<div class='div-w'>
<div class="lg regular"><div class='lg-row'>◎我於往昔　無量劫中　捨所重身</div>
<div class='lg-row'>以求菩提　若為國王　及作王子</div>
<div class='lg-row'>常捨難捨　以求菩提　我念宿命</div>
<div class='lg-row'>有大國王　其王名曰　摩訶羅陀</div>
<div class='lg-row'>是王有子　能大布施　其子名曰</div>
<div class='lg-row'>摩訶薩埵　復有二兄　長者名曰</div>
<div class='lg-row'>大波那羅　次名大天　三人同遊</div>
<div class='lg-row'>至一空山　見新產虎　飢窮無食</div>
<div class='lg-row'>時勝大王　生大悲心　我今當捨</div>
<div class='lg-row'>所重之身　此虎或為　飢餓所逼</div>
<div class='lg-row'>儻能還食　自所生子　即上高山</div>
<div class='lg-row'>自投虎前　為令虎子　得全性命</div>
<div class='lg-row'>是時大地　及諸大山　皆悉震動</div>
<div class='lg-row'>驚諸蟲獸　虎狼師子　四散馳走</div>
<div class='lg-row'>世間皆暗　無有光明　是時二兄</div>
<div class='lg-row'>故在竹林　心懷憂惱　愁苦涕泣</div>
<div class='lg-row'>漸漸推求　遂至虎所　見虎虎子</div>
<div class='lg-row'>血污其口　又見骸骨　髮毛爪齒</div>
<div class='lg-row'>處處迸血　狼藉在地　是二王子</div>
<div class='lg-row'>見是事已　心更悶絕　自躄於地</div>
<div class='lg-row'>以灰塵土　自塗坌身　忘失正念</div>
<div class='lg-row'>生狂癡心　所將侍從　覩見是事</div>
<div class='lg-row'>亦生悲慟　先聲號哭　互以冷水</div>
<div class='lg-row'>共相噴灑　然後蘇息　而復得起</div>
<div class='lg-row'>是時王子　當捨身時　正值後宮</div>
<div class='lg-row'>妃后婇女　眷屬五百　共相娛樂</div>
<div class='lg-row'>王妃是時　兩乳汁出　一切肢節</div>
<div class='lg-row'>痛如針刺　心生愁惱　似喪愛子</div>
<div class='lg-row'>於是王妃　疾至王所　其聲微細</div>
<div class='lg-row'>悲泣而言　大王今當　諦聽諦聽</div>
<div class='lg-row'>憂愁盛火　今來燒我　我今二乳</div>
<div class='lg-row'>俱時汁出　身體苦切　如被針刺</div>
<div class='lg-row'>我見如是　不祥瑞相　恐更不復</div>
<div class='lg-row'>見所愛子　今以身命　奉上大王</div>
<div class='lg-row'>願速遣人　求覓我子　夢三鴿雛</div>
<div class='lg-row'>在我懷抱　其最小者　可適我心</div>
<div class='lg-row'>有鷹飛來　奪我而去　夢是事已</div>
<div class='lg-row'>即生憂惱　我今愁怖　恐命不濟</div>
<div class='lg-row'>願速遣人　推求我子　是時王妃</div>
<div class='lg-row'>說是語已　即時悶絕　而復躄地</div>
<div class='lg-row'>王聞是語　復生憂惱　以不得見</div>
<div class='lg-row'>所愛子故　其王大臣　及諸眷屬</div>
<div class='lg-row'>悉皆聚集　在王左右　哀哭悲號</div>
<div class='lg-row'>聲動天地　爾時城內　所有人民</div>
<div class='lg-row'>聞是聲已　驚愕而出　各相謂言</div>
<div class='lg-row'>今是王子　為活來耶　為已死亡</div>
<div class='lg-row'>如是大士　常出軟語　為眾所愛</div>
<div class='lg-row'>今難可見　已有諸人　入林推求</div>
<div class='lg-row'>不久自當　得定消息　諸人爾時</div>
<div class='lg-row'>慞惶如是　而復悲號　哀動神祇</div>
<div class='lg-row'>爾時大王　即從座起　以水灑妃</div>
<div class='lg-row'>良久乃穌　還得正念　微聲問王</div>
<div class='lg-row'>我子今者　為死活耶　爾時王妃</div>
<div class='lg-row'>念其子故　倍復懊惱　心無暫捨</div>
<div class='lg-row'>可惜我子　形色端正　如何一旦</div>
<div class='lg-row'>捨我終亡　云何我身　不先薨歿</div>
<div class='lg-row'>而見如是　諸苦惱事　善子妙色</div>
<div class='lg-row'>猶淨蓮華　誰壞汝身　使令分離</div>
<div class='lg-row'>將非是我　昔日怨讎　挾本業緣</div>
<div class='lg-row'>而殺汝耶　我子面目　淨如滿月</div>
<div class='lg-row'>不圖一旦　遇斯禍對　寧使我身</div>
<div class='lg-row'>破碎如塵　不令我子　喪失身命</div>
<div class='lg-row'>我所見夢　已為得報　直我無情</div>
<div class='lg-row'>能堪是苦　如我所夢　牙齒墮落</div>
<div class='lg-row'>二乳一時　汁自流出　必定是我</div>
<div class='lg-row'>失所愛子　夢三鴿鶵　鷹奪一去</div>
<div class='lg-row'>三子之中　必定失一　爾時大王</div>
<div class='lg-row'>即告其妃　我今當遣　大臣使者</div>
<div class='lg-row'>周遍東西　推求覓子　汝今且可</div>
<div class='lg-row'>莫大憂愁　大王如是　慰喻妃已</div>
<div class='lg-row'>即便嚴駕　出其宮殿　心生愁惱</div>
<div class='lg-row'>憂苦所切　雖在大眾　顏貌憔悴</div>
<div class='lg-row'>即出其城　覓所愛子　爾時亦有</div>
<div class='lg-row'>無量諸人　哀號動地　尋從王後</div>
<div class='lg-row'>是時大王　既出城已　四向顧望</div>
<div class='lg-row'>求覓其子　煩惋心亂　靡知所在</div>
<div class='lg-row'>最後遙見　有一信來　頭蒙塵土</div>
<div class='lg-row'>血污其衣　灰糞塗身　悲號而至</div>
<div class='lg-row'>爾時大王　摩訶羅陀　見是使已</div>
<div class='lg-row'>倍生懊惱　舉首號叫　仰天而哭</div>
<div class='lg-row'>先所遣臣　尋復來至　既至王所</div>
<div class='lg-row'>作如是言　願王莫愁　諸子猶在</div>
<div class='lg-row'>不久當至　令王得見　須臾之頃</div>
<div class='lg-row'>復有臣來　見王愁苦　顏貌憔悴</div>
<div class='lg-row'>身所著衣　垢膩塵污　大王當知</div>
<div class='lg-row'>一子已終　二子雖在　哀悴無賴</div>
<div class='lg-row'>第三王子　見虎新產　饑窮七日</div>
<div class='lg-row'>恐還食子　見是虎已　生大悲心</div>
<div class='lg-row'>發大誓願　當度眾生　於未來世</div>
<div class='lg-row'>證成菩提　即上高處　投身虎前</div>
<div class='lg-row'>虎飢所逼　便起啗食　一切血肉</div>
<div class='lg-row'>已為都盡　唯有骸骨　狼藉在地</div>
<div class='lg-row'>是時大王　聞臣語已　轉復悶絕</div>
<div class='lg-row'>失念躄地　憂愁盛火　熾然其身</div>
<div class='lg-row'>諸臣眷屬　亦復如是　以水灑王</div>
<div class='lg-row'>良久乃穌　復起舉首　號天而哭</div>
<div class='lg-row'>復有臣來　而白王言　向於林中</div>
<div class='lg-row'>見二王子　愁憂苦毒　悲號涕泣</div>
<div class='lg-row'>迷悶失志　自投於地　臣即求水</div>
<div class='lg-row'>灑其身上　良久之頃　乃還穌息</div>
<div class='lg-row'>望見四方　大火熾然　扶持暫起</div>
<div class='lg-row'>尋復躄地　舉首悲哀　號天而哭</div>
<div class='lg-row'>乍復讚歎　其弟功德　是時大王</div>
<div class='lg-row'>以離愛子　其心迷悶　氣力惙然</div>
<div class='lg-row'>憂惱涕泣　並復思惟　是最小子</div>
<div class='lg-row'>我所愛重　無常大鬼　奄便吞食</div>
<div class='lg-row'>其餘二子　今雖存在　而為憂火</div>
<div class='lg-row'>之所焚燒　或能為是　喪失命根</div>
<div class='lg-row'>我宜速往　至彼林中　迎載諸子</div>
<div class='lg-row'>急還宮殿　其母在後　憂苦逼切</div>
<div class='lg-row'>心肝分裂　或能失命　若見二子</div>
<div class='lg-row'>慰喻其心　可使終保　餘年壽命</div>
<div class='lg-row'>爾時大王　駕乘名象　與諸侍從</div>
<div class='lg-row'>欲至彼林　即於中路　見其二子</div>
<div class='lg-row'>號天扣地　稱弟名字　時王即前</div>
<div class='lg-row'>抱持二子　悲號涕泣　隨路還宮</div>
<div class='lg-row'>速令二子　覲見其母　佛告樹神</div>
<div class='lg-row'>汝今當知　爾時王子　摩訶薩埵</div>
<div class='lg-row'>捨身飼虎　今我身是　爾時大王</div>
<div class='lg-row'>摩訶羅陀　於今父王　輸頭檀是</div>
<div class='lg-row'>爾時王妃　今摩耶是　第一王子</div>
<div class='lg-row'>今彌勒是　第二王子　今調達是</div>
<div class='lg-row'>爾時虎者　今瞿夷是　時虎七子</div>
<div class='lg-row'>今五比丘　及舍利弗　目犍連是</div>
</div></div></div></div></div>
</div><!-- end of div[@id='body'] -->
</body></html>