<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法苑珠林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1638' />法苑珠林卷第八十二</p><p class="byline">西明寺沙門釋道世撰</p>
<p class='h1'>六度篇第八十五之三</p>
<div class='div-other'><a id='mulu1639' />
<p class='h2'>持戒部第二<span class='note-inline'>(此別三部)</span></p>
<ul class="">
<li>述意部</li>

<li>勸持部</li>

<li>引證部</li>
</ul>
<div class='div-other'><a id='mulu1640' />
<p class='h3'>述意部第一</p><p>竊聞。戒是人師道俗咸奉。心為業主。凡聖俱制。良由三寶所資四生同潤。故經曰。正法住正法滅。意在茲乎。是以持戒為德。顯自大經。性善可崇。明乎大論。戒復方之日月。譬若寶珠。義等塗香。事同惜水。越度大海。號曰牢船。生長善牙。又稱平地。是以菩薩稟受微塵不缺。羅漢護持纖芥無犯。寧當抱渴而死弗飲水蟲。乃可被繫而終無傷草葉。書云。立身行道。揚名於後世。言行忠信。戰戰兢兢。豈可放縱心馬不加轡勒。馳騁情猨都無制鎖。浮囊既毀前路何期。德瓶已破勝緣長絕。或復要聚惡人朋結凶黨。更相扇動備造愆瑕。無慚無愧。不羞不恥。日更增甚。轉復沈浮。似若葶藶艾蒿枝葉皆苦訶梨菓樹遍體無甘。從明入闇無復出期。劫數既遙痛傷難忍。於是鑊湯奔沸猛氣衝天。鑪炭赫曦爆聲烈地。鎔銅灌口則腹爛肝銷。銅柱逼身則骨肉俱盡。宛轉嗚呼何可言念。如斯等苦寔由毀戒也。</p>
</div>
<div class='div-other'><a id='mulu1641' />
<p class='h3'>勸持部第二</p><p>如大莊嚴論云。若能至心持戒乃至歿命得現果報。我昔聞。難提跋提城有優婆塞。兄弟二人。並持五戒。其弟爾時卒患脇痛氣將欲絕。時醫語之。食新殺狗肉。并使服酒所患必除。病者白言。其狗肉者為可於市買索食之。飲酒之事願捨身命。終不犯戒而服於酒。其兄見弟極為困急。齎酒語弟。捨戒服酒。以療其病。弟白兄言。我雖病急。願捨我身命。不犯戒而飲此酒。即說偈言。</p>

<div class="lg regular"><div class='lg-row'>怪哉臨命終　破我戒瓔珞</div>
<div class='lg-row'>以戒莊嚴身　不用殯葬具</div>
<div class='lg-row'>人身既難得　遭值戒復難</div>
<div class='lg-row'>願捨百千命　不毀破禁戒</div>
<div class='lg-row'>無量百千劫　時乃值遇戒</div>
<div class='lg-row'>閻浮世界中　人身極難得</div>
<div class='lg-row'>雖復得人身　值正法倍難</div>
<div class='lg-row'>時復值法寶　愚者不知取</div>
<div class='lg-row'>善能分別者　此事亦復難</div>
<div class='lg-row'>戒寶入我手　云何復欲奪</div>
<div class='lg-row'>乃是怨憎者　非我之所親</div>
</div><p>兄聞是已。答其弟言。我以親故不為沮壞。弟白兄言。非為親愛乃是歿敗。即說偈言。</p>

<div class="lg regular"><div class='lg-row'>我欲向勝處　毀戒令墮墜</div>
<div class='lg-row'>捨戒乃如是　云何名親愛</div>
<div class='lg-row'>我勤習戒根　乃欲見劫奪</div>
<div class='lg-row'>所持五戒中　酒戒最為重</div>
<div class='lg-row'>今欲強毀我　不得名為親</div>
</div><p>兄問弟言。云何以酒為戒根本耶。弟即說偈。以答兄言。</p>

<div class="lg regular"><div class='lg-row'>若於禁戒中　不盡心護持</div>
<div class='lg-row'>便為違大悲　草頭有酒滴</div>
<div class='lg-row'>尚不敢甞觸　以是故我知</div>
<div class='lg-row'>酒是惡道因　在家修多羅</div>
<div class='lg-row'>說酒之惡報　唯佛能分別</div>
<div class='lg-row'>誰有能測量　佛說身口意</div>
<div class='lg-row'>三業之惡行　唯酒為根本</div>
<div class='lg-row'>復墮惡行中　往者優婆夷</div>
<div class='lg-row'>以酒因緣故　遂毀餘四戒</div>
<div class='lg-row'>是名惡行數　酒為放逸根</div>
<div class='lg-row'>不飲閉惡道　能獲信樂心</div>
<div class='lg-row'>去慳能捨財　首羅聞佛說</div>
<div class='lg-row'>能獲無量益　我都無異意</div>
<div class='lg-row'>而欲毀犯者　略說而言之</div>
<div class='lg-row'>寧捨百千命　不毀犯佛教</div>
<div class='lg-row'>寧使身乾枯　終不飲此酒</div>
<div class='lg-row'>假使毀犯戒　壽命百千年</div>
<div class='lg-row'>不如護禁戒　即時身命滅</div>
<div class='lg-row'>決定能使差　我猶故不飲</div>
<div class='lg-row'>況今不定知　為差為不差</div>
<div class='lg-row'>作是決定心　心生大歡喜</div>
<div class='lg-row'>即獲見真諦　所患得消除</div>
</div><p>惟大智之人厭世修道。雖具持戒。內懷定慧。不現持相。內言實德。故華嚴經云。何等為離邪命戒。此菩薩不作持戒淨相欲使他知內無實德現實德相。但持淨戒一向求法。究竟薩婆若。何等為不起惡戒。此菩薩不自高貴言我持戒。見犯戒人亦不致呵令其憂惱。但一其心持清淨戒。勝果剋得不須疑惑。</p>
<p>又菩薩藏經云。舍利子。菩薩摩訶薩行尸波羅蜜多故。獲得十種清淨尸羅。汝應知之。何等為十。一者於諸眾生曾無損害。二者於他財物不行劫盜。三者於他妻妾遠諸染習。四者於諸眾生不興欺誑。五者和合眷屬無有乖離。六者於諸眾生不起麁言。由能堪忍彼惡言故。七者遠離綺語。凡有所言諦審說故。八者遠諸貪著。於他受用無我所故。九者遠離瞋恚。善能忍受麁言辱故。十者遠離邪見。由不敬事諸餘天仙及神鬼故。</p>
<p>又大寶積經云。第二持十善業戒者。有五事利益。一能制惡行。二能作善心。三能遮煩惱。四成就淨心。五能增長戒。</p>
<p>若人善修不放逸行。八萬四千無量戒品。悉皆在十善戒中。</p>
<p>又月燈三昧經云。佛言。若有菩薩能淨持戒有十種利益。何等為十。一滿足一切智。二如佛所學而學。三智者不毀。四不退誓願。五安住於行。六棄捨生死。七慕樂涅盤。八得無纏心。九得勝三昧。十不乏信財。</p>
<p>又六度集經云。復有四種持戒具足智慧。何等為四。一持戒常演說法。二持戒常勤求法。三持戒正分別法。四持戒迴向菩提。</p>
</div>
<div class='div-other'><a id='mulu1642' />
<p class='h3'>引證部第三</p><p>如大莊嚴論說。我昔曾聞。有諸比丘與諸賈客入海採寶。既至海中船舫破壞。爾時有一年少比丘。捉得一枚版。上座比丘不得版故。將沒水中。于時上座恐怖惶懼恐為水漂。語年少言。汝寧不憶佛所制戒。當敬上座。汝所得版應以與我。爾時年少即便思惟。如來世尊實有斯語。諸有利樂應先與上座。復作是念。我若以版用與上座必沒水中。洄澓波浪大海之難。極為深廣。我於今者命將不全。又我年少初始出家未得道果。以此為憂。我今捨身用濟上座。正是其時。作是念已而說偈言。</p>

<div class="lg regular"><div class='lg-row'>我為自全濟　為隨佛語勝</div>
<div class='lg-row'>無量功德聚　名稱遍十方</div>
<div class='lg-row'>軀命極鄙賤　云何違聖教</div>
<div class='lg-row'>我今受佛戒　至死必堅持</div>
<div class='lg-row'>為順佛語故　奉版遺身命</div>
<div class='lg-row'>若不為難事　終不獲難果</div>
<div class='lg-row'>我若持此版　必渡大海難</div>
<div class='lg-row'>若不順聖旨　將沒生死海</div>
<div class='lg-row'>我今沒水死　雖死猶名勝</div>
<div class='lg-row'>若捨佛所教　失於天人利</div>
<div class='lg-row'>及以大涅槃　無上第一樂</div>
</div><p>說是偈已。即便捨版持與上座。既授版已。於時海神感其精誠。即接年少比丘置於岸上。海神合掌白比丘言。我今歸依堅持戒者。汝今遭是厄難之事。能持佛戒。海神說偈報曰。</p>

<div class="lg regular"><div class='lg-row'>汝真是比丘　實是苦行者</div>
<div class='lg-row'>號爾為沙門　汝實稱斯名</div>
<div class='lg-row'>由汝德力故　眾伴及財寶</div>
<div class='lg-row'>得免大海難　一切安隱出</div>
<div class='lg-row'>汝言誓堅固　敬順佛所說</div>
<div class='lg-row'>汝是大勝人　能除眾患難</div>
<div class='lg-row'>我今當云何　而不加擁護</div>
<div class='lg-row'>見諦能持戒　斯事不為難</div>
<div class='lg-row'>凡夫不毀禁　此乃名希有</div>
<div class='lg-row'>比丘處安隱　清淨自謹慎</div>
<div class='lg-row'>能不毀禁戒　此亦未為難</div>
<div class='lg-row'>未獲於道迹　處於大悑畏</div>
<div class='lg-row'>捨己所愛命　護持佛教戒</div>
<div class='lg-row'>難為而能為　此最為希有</div>
</div><p>又論云。我昔曾聞。有一比丘。次第乞食。至穿珠家立於門外。時彼珠師為於國王穿摩尼珠。比丘衣赤往映彼珠。其色紅赤。彼穿珠師。即入其舍。為比丘取食。時有一鵝見珠赤色。其狀似肉。即便吞之。珠師持食以施比丘。尋即覓珠不知所在。此珠價貴。珠師貧急語比丘言。得我珠耶。比丘恐殺鵝取珠。當設何計得免斯患。即說偈言。</p>

<div class="lg regular"><div class='lg-row'>我今護他命　身分受苦惱</div>
<div class='lg-row'>更無餘方便　唯以命代彼</div>
<div class='lg-row'>若言他持去　此言復不可</div>
<div class='lg-row'>說自得無過　不應作妄語</div>
<div class='lg-row'>我今捨身命　為此鵝命故</div>
<div class='lg-row'>故緣我護戒　因用成解脫</div>
</div><p>爾時珠師雖聞斯偈。語比丘言。若不見還汝徒受苦。終不相置。比丘即四向望無可恃怙。如鹿入圍莫知所趣。比丘無救亦復如是。爾時比丘即自歛身端正衣服。彼人語比丘言。汝今與我鬪耶。比丘答言。不共汝鬪。我自共結使鬪。又說偈言。</p>

<div class="lg regular"><div class='lg-row'>我捨身命時　墮地如乾薪</div>
<div class='lg-row'>當使人稱美　為鵝能捨身</div>
<div class='lg-row'>亦使於後人　皆生憂苦惱</div>
<div class='lg-row'>而捨如此身　聞者勸精進</div>
<div class='lg-row'>修行於真道　堅持於禁戒</div>
<div class='lg-row'>有便毀禁者　願樂於持戒</div>
</div><p>時穿珠師即加打棒。以兩手并頭並皆被縛。四向顧望莫知所告。而作是念。生死受苦皆應如是。又說偈言。</p>

<div class="lg regular"><div class='lg-row'>我於過去世　婬盜捨身命</div>
<div class='lg-row'>如是不可數　羊鹿及六畜</div>
<div class='lg-row'>捨身不可計　彼時虛受苦</div>
<div class='lg-row'>為戒捨身命　勝於毀禁戒</div>
<div class='lg-row'>假欲自擁護　會歸於當滅</div>
<div class='lg-row'>不如為持戒　為他護身命</div>
<div class='lg-row'>捨此危脆身　以取解脫命</div>
<div class='lg-row'>我著糞掃衣　乞食以為業</div>
<div class='lg-row'>住止於樹下　以何因緣故</div>
<div class='lg-row'>乃當作盜賊　汝宜善觀察</div>
</div><p>爾時珠師語比丘言。何用多語。遂加繫縛。倍更撾打。以繩急絞耳眼口鼻盡皆血出。時彼鵝者即來食血。珠師瞋忿打鵝即死。比丘問言。此鵝死活。珠師答言。鵝今死活。何足故問。時彼比丘即向鵝所。見鵝既死洟泣不樂。即向鵝說偈言。</p>

<div class="lg regular"><div class='lg-row'>我受諸苦惱　望使此鵝活</div>
<div class='lg-row'>今我命未絕　鵝在我前死</div>
<div class='lg-row'>我望護汝命　受是極辛苦</div>
<div class='lg-row'>何意汝先死　我果報不成</div>
</div><p>珠師問比丘言。鵝今於汝竟是何親。愁惱乃爾。比丘答言。不滿我願所以不樂。珠師問言。欲作何願。比丘以偈答言。</p>

<div class="lg regular"><div class='lg-row'>菩薩往昔時　捨身以貿鴿</div>
<div class='lg-row'>我亦作是意　捨命欲代鵝</div>
<div class='lg-row'>我得最勝心　欲全此鵝命</div>
<div class='lg-row'>久住常安樂　由汝殺鵝故</div>
<div class='lg-row'>心願不滿足</div>
</div><p>爾時比丘更具說已。珠師即開鵝腹而還得珠。既見珠已便舉聲號哭。語比丘言。汝護鵝命不惜於身。使我造此非法之事。即說偈言。</p>

<div class="lg regular"><div class='lg-row'>汝藏功德事　如似灰覆火</div>
<div class='lg-row'>我以愚癡故　燒然數百身</div>
<div class='lg-row'>汝於佛標相　極為甚相稱</div>
<div class='lg-row'>我以愚癡故　不能善觀察</div>
<div class='lg-row'>為癡火所燒　願當暫留住</div>
<div class='lg-row'>少聽我懺悔　猶如脚跌者</div>
<div class='lg-row'>按地還得起　南無清淨行</div>
<div class='lg-row'>南無堅持戒　遭是極苦難</div>
<div class='lg-row'>不作毀缺行　不遇如是惡</div>
<div class='lg-row'>持戒非希有　要當值此苦</div>
<div class='lg-row'>能持禁戒者　是則名為難</div>
<div class='lg-row'>為鵝身受苦　不犯於禁戒</div>
<div class='lg-row'>此事實難有　懺悔既訖已</div>
<div class='lg-row'>即放比丘還</div>
</div><p>又大莊嚴論說。有諸比丘。曠野中行。為賊劫掠。剝脫衣裳。時此群賊懼諸比丘往告聚落。盡欲殺害。賊中一人先曾出家。語同伴言。今者何為盡欲殺害。比丘之法不得傷草。今者以草繫諸比丘。彼畏傷故終不能得四向馳告。賊即以草而繫縛之。捨之而去。諸比丘等既被草縛。恐犯禁戒不得挽絕。身無衣服為日所炙。蚊虻蠅蚤之所唼嬈。從旦被縛至於日夕。轉到日沒晦冥大暗。夜行禽獸交橫馳走。甚可悑畏。有老比丘語諸年少。說偈誡言。</p>

<div class="lg regular"><div class='lg-row'>若有智慧者　能堅持禁戒</div>
<div class='lg-row'>求人天涅槃　稱意而獲得</div>
<div class='lg-row'>名稱普聞知　一切咸供養</div>
<div class='lg-row'>必得人天樂　亦獲解脫果</div>
<div class='lg-row'>伊羅鉢龍王　以其毀禁戒</div>
<div class='lg-row'>損傷樹葉故　命終墮龍中</div>
<div class='lg-row'>諸佛悉不記　彼得出龍時</div>
<div class='lg-row'>能堅持禁戒　斯事為其難</div>
<div class='lg-row'>戒相極眾多　分別曉了難</div>
<div class='lg-row'>如劍林棘叢　處中多傷毀</div>
<div class='lg-row'>愚劣不堪任　護持如此戒</div>
</div><p>是諸比丘為苦所逼。不得屈伸及以轉動。恐傷草命。唯當護戒至死不犯。即說偈言。</p>

<div class="lg regular"><div class='lg-row'>我等往昔來　造作眾惡業</div>
<div class='lg-row'>或得生人道　竊盜婬他妻</div>
<div class='lg-row'>王法受刑戮　計算不能數</div>
<div class='lg-row'>復受地獄苦　如是亦難計</div>
<div class='lg-row'>或受畜生身　牛羊及雞犬</div>
<div class='lg-row'>麞鹿禽獸等　為他所殺害</div>
<div class='lg-row'>喪身無崖限　未曾有少利</div>
<div class='lg-row'>我等於今者　為護聖戒故</div>
<div class='lg-row'>分捨是微命　必獲大利益</div>
<div class='lg-row'>我等今危厄　必定捨軀命</div>
<div class='lg-row'>若當命終後　生天受快樂</div>
<div class='lg-row'>若毀犯禁戒　現在惡名聞</div>
<div class='lg-row'>為人所輕賤　命終墮惡道</div>
<div class='lg-row'>今當共立要　於此至歿命</div>
<div class='lg-row'>假使此日光　暴我身命乾</div>
<div class='lg-row'>我要持佛戒　終不中毀犯</div>
<div class='lg-row'>假使遇惡獸　摑裂我身手</div>
<div class='lg-row'>終不敢毀犯　釋師子禁戒</div>
<div class='lg-row'>我寧持戒死　不願犯戒生</div>
</div><p>諸比丘等聞老比丘說是偈已。各正其身不動不搖。譬如大樹無風之時枝葉不動。時彼國王遇出畋獵。漸漸游行至諸比丘所繫之處。王遙見之心生疑惑。謂是露形尼揵子等。遣人往看。諸比丘等深生慚愧。障蔽其身使人審知釋子沙門。何以知之。右肩黑故。即便還白言。大王。彼是沙門。非為尼揵。即說偈言。</p>

<div class="lg regular"><div class='lg-row'>王今應當知　彼為賊所劫</div>
<div class='lg-row'>慚愧為草繫　如鉤制大象</div>
</div><p>于時大王聞是事已。深生疑怪。默作是念。我今宜往彼比丘所。作是念已。即說偈言。</p>

<div class="lg regular"><div class='lg-row'>青草用繫手　猶如鸚鵡翅</div>
<div class='lg-row'>又如祠天羊　不動亦不搖</div>
<div class='lg-row'>雖知處危難　默住不傷草</div>
<div class='lg-row'>如林為火焚　犛牛為尾死</div>
</div><p>說是偈已。往至其所。以偈問曰。</p>

<div class="lg regular"><div class='lg-row'>身體極丁壯　無病似有力</div>
<div class='lg-row'>以何因緣故　草繫不動搖</div>
<div class='lg-row'>汝等豈不知　身自有力耶</div>
<div class='lg-row'>為祝所迷惑　為是苦行耶</div>
<div class='lg-row'>為自厭患身　願速說其意</div>
</div><p>於是比丘。以偈答王曰。</p>

<div class="lg regular"><div class='lg-row'>守諸禁戒故　不敢挽頓絕</div>
<div class='lg-row'>佛說諸草木　悉是鬼神宅</div>
<div class='lg-row'>我等不敢違　是以不能絕</div>
<div class='lg-row'>如似祝場中　為蛇畫境界</div>
<div class='lg-row'>以神祝力故　毒蛇不敢度</div>
<div class='lg-row'>牟尼尊畫界　我等不敢越</div>
<div class='lg-row'>我等雖護命　會歸於磨滅</div>
<div class='lg-row'>願以持戒死　終不犯戒生</div>
<div class='lg-row'>有德及無德　俱共捨壽命</div>
<div class='lg-row'>有德慧命存　并復有名稱</div>
<div class='lg-row'>無德喪慧命　亦復失名譽</div>
<div class='lg-row'>我等諸沙門　以持戒為力</div>
<div class='lg-row'>於戒為良田　能生諸功德</div>
<div class='lg-row'>生天之梯隥　名稱之種子</div>
<div class='lg-row'>得聖之橋津　諸利之首目</div>
<div class='lg-row'>誰有智慧者　欲壞戒德瓶</div>
</div><p>爾時國王聞說偈已。心甚歡喜。即為比丘解草繫縛。而說偈言。</p>

<div class="lg regular"><div class='lg-row'>善哉能堅持　釋師子所說</div>
<div class='lg-row'>寧捨己身命　護法不毀犯</div>
<div class='lg-row'>我今亦歸命　如是顯大法</div>
<div class='lg-row'>歸依離熱惱　牟尼解脫尊</div>
<div class='lg-row'>堅持禁戒者　我今亦歸命</div>
</div>
<div class='div-other'><a id='mulu1643' />
<p class='h4'>感應緣<span class='note-inline'>(略引二驗)</span></p>
<ul class="">
<li>梁沙門釋法聰</li>

<li>隋沙門釋法充</li>
</ul>
<div class='div-other'><a id='mulu1644' /><p>後南梁襄陽景空寺釋法聰。南陽新野人。卓然神正性潔如玉。蔬藿是甘無求滋饌。因至襄陽繖蓋山白馬泉。築室方丈。以為栖心之宅。入谷兩所置蘭若舍。今巡山者尚識故基焉。初梁晉安王承風來問。將至禪室。馬騎相從。無故却退。王慚而返。夜感惡夢。後更再往。馬退如故。王乃潔齋躬盡虔敬。方得進見。初至寺側。但覩一谷猛火洞然。良久佇望。忽變為水。經停傾仰。時水滅堂現。以事相詢。乃知爾時入水火定也。堂內所坐繩床兩邊。各有一虎。王不敢進聰乃以手按頭著地。閉其兩目召王令前。方得展禮。因告境內多弊虎災。請聰救援。聰即入定。須臾有十七大虎來至便與受三歸戒。勅勿犯暴百姓。又命弟子。以布繫諸虎頸。滿七日已當來於此。王至期日設齋眾集。諸虎亦至。便與飲食解布。遂爾無害。其日將王臨白馬泉。內有白龜。就聰手中取食。謂王曰。此是雄龍。又臨靈泉。有五色鯉魚。亦就手食。云此是雌龍。王與群吏嗟賞其事。大施而旋。有凶左右數十壯人。夜來欲劫所施之物。遇虎哮吼遮遏其道。又見大人倚立禪室。傍有松樹止到其膝。執金剛杵將有守護。竟夜迴遑日午方返。王怪其來方以事首。遂表奏聞。初聰住禪堂。每有白鹿白雀馴服栖止。行往所及慈救為先。因見屠者驅猪百餘頭。聰三告曰。解脫首楞嚴。猪遂繩解散去。諸屠大怒。將事加手。並仡然不動。便歸悔過罪。因斷殺業。又於漢水漁人牽網。如前三告。引網不得。方復歸心空網而返。又荊州苦旱。長沙寺遣僧至聰所請雨。使還大降。陂池皆滿。後卒於江陵天宮寺。即是梁太初年也。其寺現有碑記。</p>
</div>
<div class='div-other'><a id='mulu1645' /><p>隋江州廬山化城寺釋法充。俗姓畢。九江人也。常誦法華大品。末住廬山半頂化城寺修定。自非僧事未嘗安履。每勸僧眾無以女人入寺。上損佛化下墜俗謠。然以寺基事重有不從者。充歎曰。生不值佛已是罪緣。正教不行義須早死。何慮方土不奉戒乎。遂於此山香鑪峰。自投而下。誓粉身骨。用生淨土。便於中虛頭忽倒上。冉冉而下處於深谷。不損一毛。寺眾不知。後有人上峰頂路望下。千有餘仞聞人語聲。就而尋之。乃是充也。身命猶存口誦如故。迎還至寺。僧感死諫為斷女人。經于六年方乃卒也。時屬隆暑屍不臭爛。時當開皇之末年也<span class='note-inline'>(右二驗出唐高僧傳)</span>。</p>
</div></div></div></div>
<div class='div-other'><a id='mulu1646' />
<p class='h2'>忍辱部第三<span class='note-inline'>(此別四部)</span></p>
<ul class="">
<li>述意部</li>

<li>勸忍部</li>

<li>忍德部</li>

<li>引證部</li>
</ul>
<div class='div-other'><a id='mulu1647' />
<p class='h3'>述意部第一</p><p>蓋聞。忍之為德最是尊上。持戒苦行所不能及。是以羼提比丘。被刑殘而不恨。忍辱仙主。受割截而無瞋。且慈悲之道。救拔為先。菩薩之懷。愍惻為用。常應遍游地獄代其受苦。廣度眾生施以安樂。豈容微復觸惱大生瞋恨。乃至惡眼出聲慘顏厲色。遂相捶打便以杖加。或父子兄弟自相損害。朋友眷屬反更侵傷。惡逆甚於鴟梟。含毒逾於蜂蠆。所以歷劫怨讎生生不絕也。</p>
</div>
<div class='div-other'><a id='mulu1648' />
<p class='h3'>勸忍部第二</p><p>如菩薩藏經云。夫忿恚者。速能損害百千大劫所集善根。若能善根為瞋害已。復當經於百千大劫方始勤苦修行聖道。若如是者。阿耨菩提極難可得。是故我當被忍辱鎧。以堅固力摧忿恚軍。舍利子。我今為汝廣說其事。我念過去。為大仙人。名修行處。時有惡魔。化作五百健罵丈夫。常尋逐我興諸惡罵。晝夜去來行住坐臥僧坊靜室聚落俗家。若在街衖。若空閑處。隨我坐立。是諸化魔以麁惡言毀罵訶責。滿五百年未曾休廢。舍利子。我自憶昔五百歲中為諸魔羅之所訶毀。未曾於彼起微恨心。常興慈救而用觀察。</p>
<p>又成實論云。惡口罵辱小人不堪如石雨鳥。惡口罵詈大人堪受如華雨象。行者常觀前人本末因緣。或於過去為我父母養育我身。不避罪福。未曾報恩。何須起瞋。或為兄弟妻子眷屬。或是聖人昔為善友。凡情不識何須加毀。</p>
<p>又攝論云。由觀五義以除瞋恚一觀一切眾生。無始已來於我有恩。二觀一切眾生。常念念滅。何人能損何人被損。三觀唯法無眾生有何能損及所損。四觀一切眾生皆自受苦。云何復欲加之以苦。五觀一切眾生皆是我子。云何於中欲生損害。由此五觀故能滅瞋。</p>
<p>又報恩經云。假使熱鐵輪在我頂上旋。終不為此苦而發於惡心。</p>
<p>成論云。行慈心者。臥安覺安。不見惡夢。天護人愛。不毒不兵。水火不喪。</p>
<p>又四分律偈云。</p>

<div class="lg regular"><div class='lg-row'>忍辱第一道　佛說無為最</div>
<div class='lg-row'>出家惱他人　不名為沙門</div>
</div><p>又遺教經云。能行忍者。乃可名為有力大人。</p>
<p>又經云。見人之過口不得言。己身有惡則應發露。</p>
<p>又書云。聞人之過如聞父母之名。耳可得聞口不得言。</p>
<p>又經云。讚人之善不言己美。</p>
<p>又書云。君子揚人之美不伐其善。</p>
<p>又經云。布施不望彼報。若得人惠。毫髮已上皆當祝願慚愧奉受。</p>
<p>又書云。公子有德於人。願公子忘之。人有德於公子。願公子勿忘。</p>
<p>又云。施人慎勿念。受施慎勿忘。</p>
<p>又經云。恕己可為喻。勿殺勿行杖。</p>
<p>又書云。己所不欲勿施於人。當知內外之教其本均同。雖形有黑白。然立行無殊。若乖斯旨便同鄙俗何依內外。如經云。佛為眾生說法斷除無明暗惑。猶若良醫隨疾授藥。是名內教。</p>
<p>又書云天道無親唯仁是興。是名外教。</p>
<p>又若出家之人能觀苦空無常無我。厭離生死志求出世。是為依內。若乖斯行翻為外俗。在家之人。若能厭捨俗情欣慕高志。專崇三寶修持四德。奉行孝悌仁義禮智。貞和愛敬。能行斯行。翻同為內。若違斯旨還同外道。在俗之人。能隨內教。便寤真理心常會道。漸進勝途至趣菩提。既知如是。欲行此行。唯須自卑。推德與他。如拭塵巾。攬垢向己。持淨與人。故經云。退而得者佛道也。</p>
<p>故書云。君子讓而得之為是義故。常須進勝他人。常須剋責己躬也。</p>
</div>
<div class='div-other'><a id='mulu1649' />
<p class='h3'>忍德部第三</p><p>如大寶積經云。第三忍辱有十事。一不觀於我及我所相。二不念種性。三破除憍慢。四惡來不報。五觀無常想。六修於慈悲。七心不放逸。八捨於飢渴苦樂等事。九斷除瞋恚。十修習智慧。若人能成如是十事。當知是人能修於忍。</p>
<p>又月燈三昧經云。佛言。若有菩薩住於慈忍。有十種利益。何等為十。一火不能燒。二刀不能割。三毒不能中。四水不能漂。五為非人所護。六得身相莊嚴。七閉諸惡道。八隨其所樂生於梵天。九晝夜常安。十其身不離喜樂。又私呵三昧經云。佛言。忍有六事。得一切智。何等為六。一得身力。二得口力。三得意力。四得神足力。五得道力。六得慧力。</p>
<p>又六度集經云。復有四種忍辱具足智慧。何等為四。一於求法時忍他惡罵。二於求法時不避飢渴寒熱風雨。三於求法時隨順和尚阿闍梨行。四於求法時能忍空無相無願。</p>
<p>又比丘避女人惡名經偈云。</p>

<div class="lg regular"><div class='lg-row'>雖聞多惡名　苦行者忍之</div>
<div class='lg-row'>不應苦自言　亦不應起惱</div>
<div class='lg-row'>聞聲恐悑者　是則林中獸</div>
<div class='lg-row'>是輕躁眾生　不成出家法</div>
<div class='lg-row'>仁者當堪耐　下中上惡聲</div>
<div class='lg-row'>執心堅住者　是則出家法</div>
<div class='lg-row'>不由他人語　令汝成劫賊</div>
<div class='lg-row'>亦不由他語　令汝得羅漢</div>
<div class='lg-row'>如汝自知己　諸天亦復知</div>
</div></div>
<div class='div-other'><a id='mulu1650' />
<p class='h3'>引證部第四</p><p>如五分律云。佛告諸比丘。過去世時。阿練若池水邊有二雁。與一龜共結親友。後時池水涸竭。二雁作是議言。今此池水涸竭。親友必受大苦。議已語龜言。此池水涸竭。汝無濟理。可銜一木。我等各銜一頭。將汝著大水處。銜木之時慎不可語。即便銜之。經過聚落。諸小兒見皆言。雁銜龜去。龜即瞋言。何預汝事。即便失木。墮地而死。爾時世尊因此說偈言。</p>

<div class="lg regular"><div class='lg-row'>夫士之生　斧在口中　所以斫身</div>
<div class='lg-row'>由其惡言　應毀反譽　應譽反毀</div>
<div class='lg-row'>自受其殃　終無復樂</div>
</div><p>佛言。龜者調達是也。昔以瞋語致有死苦。今復瞋罵如來墮大地獄。</p>
<p>又法句喻經云。昔者羅雲未得道時。心性麁獷言少誠信。佛勅羅雲。汝到賢提精舍中住。守口攝意勤修經戒。羅雲奉教作禮而去。住九十日慚愧自悔。晝夜不息。佛往見之。羅雲歡喜趣前禮佛。安繩床坐。佛踞繩床。告羅雲曰。澡槃取水。為吾洗足。羅雲受教為佛洗足。洗足已訖佛語羅雲。汝見澡槃中洗足水不。羅雲白佛。唯然見之。佛語羅雲。此水可用食飲以不。羅雲白言。不可復用。所以者何。此水本實清淨。今以洗足受於塵垢。是故不可復用。佛語羅雲。汝亦如是。雖為吾子國王之孫。捨世榮祿得為沙門。不念精進攝身守口。三毒垢穢充滿胸懷。亦如此水不可復用。佛語羅雲。棄澡槃中水。羅雲即棄。佛語羅雲。澡槃雖空可用盛飲食不耶。白佛言。不可復用。所以然者。用有澡槃之名曾受不淨故。佛語羅雲。汝亦如是。雖為沙門。口無誠信。心性剛強。不念精進。曾受惡名。亦如澡槃不中盛食。佛以足指撥却澡槃。應時輪轉而走自跳而墮。數返乃止。佛語羅雲。汝寧惜澡槃恐破不。羅雲白佛。洗足之器賤價之物。意中雖惜不大殷勤。佛語羅雲。汝亦如是。雖為沙門不攝身口。麁言惡說多所中傷。眾所不愛智者不惜。身死神去輪轉三塗。自生苦惱。無量諸佛賢聖所不愛惜。亦如汝言不惜澡槃。羅雲聞之慚愧悑悸。譬如戰象兩牙二耳四脚及尾九兵皆嚴先須護鼻。所以者何。象鼻軟脆中箭即死。人犯九惡唯當護口。所以護口。當畏三塗十惡盡犯。不護口者如象損鼻。人犯十惡不惟三塗毒痛辛苦。即說偈云。</p>

<div class="lg regular"><div class='lg-row'>我如象鬪　不恐中箭　常以誠信</div>
<div class='lg-row'>度無戒人　譬象調伏　可中王乘</div>
<div class='lg-row'>調為尊人　乃受誠信</div>
</div><p>羅雲聞佛懇惻之誨。感激自厲剋骨不忘。精進柔和懷忍如地。識想靜寂即得阿羅漢道。</p>
<p>又羅雲忍辱經云。爾時羅雲向一不信婆羅門家乞食。悋惜不與。羅雲被打頭破血出。復撮沙投鉢中。羅雲含忍心不加報。即持鉢至河洗頭鉢已。而自說云。我自行分衛。無事橫忓我。我痛斯須間。奈彼長苦何。猶如利劍割臭屍。臭屍不知痛。非劍之不利。又如天甘露飼彼溷猪食。溷猪捨之走。非是甘露之不美。我以佛真言訓世凶愚。凶愚不思。豈不然乎。還已白佛佛言。夫惡心之興。是已之衰。輕薄惡人。命終于夜半。當入無擇地獄之中。獄鬼加痛。毒無不至。八萬四千歲其壽乃終。魂神更受含毒蟒身。毒還自害。其身終而復始。續受蝮形。常食沙土。萬歲乃畢。以瞋恚意向持戒人。故受毒身。以沙土投鉢中故。世世食沙土而死。罪畢為人。母懷之時當有重病。家中日耗。兒生鈍頑。都無手足。其親驚怪。皆曰何妖來為不祥。即取捐之著于四衢。路人往來無不愕然。競以瓦石刀杖擊頭。陷腦窮苦旬日乃死。死後魂靈即復更生。輒無手足。鈍頑如前。經五百世重罪乃畢。後生為人常有頭痛之患。夫人處世不能忍者。所生之處不值佛世。違法遠僧。常在三塗。若蒙餘福。得出為人。稟性常愚凶虐自逐。為人醜陋眾所惡憎。生輒貧窮聖賢不祐。</p>
<p>又雜阿含經云。爾時尊者舍利弗。大目揵連。住耆闍崛山中。時尊者舍利弗新剃髮。時有伽吒及優波伽吒鬼。優波伽吒鬼見尊者舍利弗新剃鬚髮。語伽吒鬼言。我今當往打彼沙門頭。伽吒鬼言。汝莫作是語。此沙門大德大力。汝莫起瞋長夜得大不饒益苦。如是再三說。時優波伽吒鬼再三不用伽吒鬼語。即以手打尊者舍利弗頭。打已尋自言。喚燒我伽吒煮我伽吒。再三喚已陷入地中。墮阿鼻地獄。目連聞舍利弗為鬼所打。即往問言。云何尊者苦痛可忍不。舍利弗答言。尊者目連雖復苦痛意能堪忍。不至大苦。目連語舍利弗言。奇哉尊者舍利弗。真為大德大力。此鬼若以手打耆闍崛山者。能令碎如糠糩。況復打人而不苦痛。爾時舍利弗語目連。我實不大苦痛。時舍利弗大目揵連。共相慰勞。時世尊以天耳聞其語聲已。即說偈言。</p>

<div class="lg regular"><div class='lg-row'>其心如剛石　堅住不傾動</div>
<div class='lg-row'>染著心已離　瞋者不反報</div>
<div class='lg-row'>若如此修心　何有苦痛憂</div>
</div><p>又新婆沙論云。曾聞過去此賢劫中。有王名羯利。時有仙人。號為忍辱。住一林中勤修苦行。時羯利王除去男子。與內宮眷屬作諸伎樂。游戲林間縱意娛樂。經久疲厭而便睡眠。內宮諸女為華果故游諸林間。遙見仙人。於自所止端身靜思。便馳趣之。皆集其所。到已頂禮圍繞而坐。仙人即為說欲之過。所謂諸欲皆是不淨臭穢之法。是可呵責。是可厭患。誰有智者當習近之。諸姊皆應生厭捨離。王從睡覺不見諸女。便作是念。將無有人誘奪去耶。即拔利劍處處求覓。乃見諸女在仙人邊圍繞而坐。生大瞋恚。是何大鬼誘我諸女。即前問之。汝是誰耶。答言。我是仙人。復問。在此作何事耶。答言。修忍辱道。王作是念。此人見我瞋故便言我修忍辱。我今試之。即復問言。汝得非想非非想處定耶。答言。不得。次第責問。乃至汝得初靜慮耶。答言。不得。王倍瞋忿。語言。汝是未離欲人。云何恣情觀我諸女。復言我是修忍辱人。可申一臂試能忍不。爾時仙人便申一臂。王以利劍斬之。如斷藕根墮於地上。王復責問。汝是何人。答言。我是修忍辱人。時王復命申餘一臂。即復斬之。如前責問。仙人亦如前答言。我是修忍辱人。如是次斬兩足復截兩耳。又割其鼻。一一責問答皆如前。令仙人身七分墮地。作七瘡已王心便止。仙人告言。王今何故自生疲厭。假使斷我一切身分。猶如芥子乃至微塵。我亦不生一念瞋忿。所言忍辱終無有二。復發是願。如汝今日我實無辜。而斷我身令成七分。作七瘡孔。我未來世得阿耨菩提時。以大悲心不待汝請。最初令汝修七種道。斷七隨眠。當知爾時忍辱仙人者。即今世尊釋迦牟尼是。羯利王者。即今具壽憍陳那是。是故憍陳那見聖諦已。佛以神力除彼闇障。令其憶念過去世時。使便自見為羯利王佛為仙人。自以利劍斷佛七支作七瘡孔。佛不瞋恨反以誓願欲饒益之。佛豈違背昔願。憍陳那聞已極懷恥愧。合掌恭敬。</p>
</div></div>
<p class='juan'>法苑珠林卷第八十二</p></div>
</div><!-- end of div[@id='body'] -->
</body></html>