<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法苑珠林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu214' />法苑珠林卷第九</p><p class="byline">西明寺沙門釋道世撰</p>
<div class='div-other'><a id='mulu215' />
<p class='h2'>◎出胎部第五<span class='note-inline'>(此別八部)</span></p>
<ul class="">
<li>述意部</li>

<li>迎后部</li>

<li>感瑞部</li>

<li>誕孕部</li>

<li>招福部</li>

<li>降邪部</li>

<li>同應部</li>

<li>校量部</li>
</ul>
<div class='div-other'><a id='mulu216' />
<p class='h3'>述意部第一</p><p>敬思定光授記逆號能仁。玄符合契。故託化釋種。萠兆於未形之前。跡孚於已生之後。照炳人天聯綿曠劫。其為源也。邃乎勝矣。所以坤形六動方行七步。五淨雨華九龍灑水。神瑞畢臻吉徵總萃。觀諸百代曾未之有。然後孕異堯軒產殊禹偰。至如黑帝入夢之兆。白光滿室之徵。徒曰嘉祥。詎可擬議。身邊則光色一丈。眉間則白毫五尺。開萬字於胸前。躡千輪於足下。大略以言三十有二。非可以龍顏虎鼻八彩雙瞳方我妙色較其升降者也。</p>
</div>
<div class='div-other'><a id='mulu217' />
<p class='h3'>迎后部第二</p><p>如佛本行經云。爾時菩薩聖母摩耶懷孕菩薩。將滿十月垂欲生時。時彼摩耶大夫人父善覺長者。即遣使人。詣迦毘羅淨飯王所。又云。夫人父名善智。奏大王言。如我所知。我女摩耶王大夫人。懷藏聖胎威德既大。若彼產出。我女命短。不久必終。我意欲迎我女摩耶。還我安止住於嵐毘尼中。共相娛樂盡父子情。唯願大王莫生留難。乞垂哀愍遣放女來。我家產訖即遣送還。時淨飯王聞善覺使作是言已。即勅有司。其迦毘羅城及提婆陀河。兩間之中平治道路。具辦幡華種種音樂。僕從人物不可稱計。送妃至家<span class='note-inline'>(自外云云)</span>。</p>
</div>
<div class='div-other'><a id='mulu218' />
<p class='h3'>感瑞部第三</p><p>如普曜經云。太子滿十月。已臨產之時。先現瑞應三十有二。一後園樹木自然生菓。二陸地生青蓮華大如車輪。三陸地枯樹皆生華葉。四天神牽七寶交露車至。五地中二萬寶藏自然發出。六名香好薰遍布遠近。七雪山中出五百白師子。羅住城門。無所嬈害。八五百白象子羅住殿前。九天為四面雨細澤香潔。十其王宮中。自然泉水。百味飲食。給諸虛渴。十一諸龍玉女在虛空中。現半身住。十二天萬玉女執孔雀拂現宮牆上。十三諸天玉女持萬金瓶盛甘露住虛空中。十四天萬玉女手執萬瓶。皆盛香水。行住虛空。十五天萬玉女手執幢蓋而住侍焉。十六諸天玉女羅列而住。鼓百千樂。在於虛空自然相和。十七四瀆江河清澄不流。十八日月宮殿停住不進。十九沸宿下侍諸星衛從。二十交露寶帳普覆王宮。二十一明月神珠懸於殿堂光明晃昱。二十二宮中燈火為不復明。二十三篋笥衣被被在箷架。二十四奇珍瓔珞一切寶藏自然為現。二十五毒蟲隱藏吉鳥祥鳴。二十六地獄皆休毒痛不行。二十七地為大動丘墟皆平。二十八四衢街巷平正散華。二十九諸深坑塹悉皆為平。三十漁獵怨惡一時慈心。三十一境內孕婦產者悉男。聾盲瘖啞癃殘百疾皆悉除愈。三十二一切樹神半身出現低首禮侍。是為三十二瑞。當此之時疆<span class='corr'>埸</span>左右。莫不雅奇歎未曾有。</p>
</div>
<div class='div-other'><a id='mulu219' />
<p class='h3'>誕孕部第四</p><p>如因果經云。菩薩處胎垂滿十月。身諸支節及以相好皆悉具足。夫人憶入園遊觀。王勅後宮端正婇女。凡有八萬四千。以用侍摩耶夫人。又擇取八萬四千端正童女。齎持香華往藍毘尼園。王又勅諸群臣百官夫人皆悉徒從。於是夫人即昇寶輿。與諸官屬及婇女。前後道從往藍毘尼園。爾時復有天龍八部。亦皆隨從充滿虛空。十月滿足於四月八日日初出時。夫人見後園中有一大樹。名曰無憂。華色香鮮枝葉分布。極為茂盛。即舉右手欲牽摘之。菩薩漸漸從右脇而出。菩薩處胎經云。佛告彌勒。當知汝復受記五十六億七千萬歲。於此樹王下成無上正等覺。我以右脇生。汝彌勒從頂生。如我壽百歲。彌勒壽八萬四千歲。我國土土。汝國土金。我國土苦。汝國土樂。</p>
<p>又依菩薩本行經云。爾時菩薩見母立地以手攀樹枝時。在胎正念從座而起。自餘一切諸眾生母欲生子時。身體遍痛受大苦惱。數坐數起不能自安。其菩薩母熙怡坦然身受大樂。是時摩耶夫人立地。以手執波羅叉樹枝訖。即生菩薩。此是菩薩希奇之事。未曾有法。表如來得成於佛已。無疲勞倦。能拔一切煩惱諸根。割斷一切諸煩惱結。猶如截於多羅樹頭畢竟不生。無相無形無後生法。此是如來往先瑞相。</p>
<p>又復一切諸眾生等生苦逼故。在於胎內。處處移動。菩薩不然。從右脇入還住右脇。在於胎內不曾移動。及欲出時從右脇生。不為眾苦之所逼切。此是菩薩未曾有事。表成佛已盡其後際。修行梵行永無有畏。常得快樂無復諸苦。</p>
<p>又菩薩初從母胎右脇正念生時。放大光明悉皆遍照。此是菩薩未曾有事。表成佛已。裂破無明黑暗之網。能出明淨大智慧光。又菩薩初從右脇出已正心憶念。時菩薩母身體安常。不傷不損無瘡無痛。菩薩母身如本無異。此是菩薩未曾有法。表成佛已行於梵行。不缺不減具足不少。</p>
<p>又菩薩初從母胎出時。無苦無惱安庠而起。一切諸穢不能污染。不同眾生。譬如如意瑠璃之寶用於迦尸迦衣裹時。各不相染。此是菩薩未曾有法表成佛已在於世間。住於世間世希有法。世間穢濁不污不染。</p>
<p>又菩薩初從母胎出時。時天帝釋將天細妙憍尸迦衣裹於自手。於先承接擎菩薩身。此是菩薩未曾有法。表成佛已。創為娑婆世界之主。大梵天王於先勸請如來說法。</p>
<p>又菩薩初從右脇生時。四大天王抱持菩薩。將向母前示其母言。世大夫人今可歡喜。夫人生子既得人身。諸天猶尚歡喜讚歎。況復於人。此是菩薩未曾有法。表成佛已無量四眾皆向如來聽受於法。依如來教不違不背。又菩薩生已立在於地。仰觀於母右脇之時口作是言。我此身形從今日後不復更受。於母脇中不入胎臥。此是於我最末後身。我當作佛。此是菩薩未曾有法。表成佛已口作是言。我今生分一切已盡。梵行已立所作已辦。不受後有。此是如來往先瑞相。</p>
<p>又涅槃經云。菩薩初生之時。於十方面各行七步。摩尼跋陀富那跋陀鬼神大將。執持旛蓋。振動無量無邊世界。金色晃曜彌滿虛空。難陀龍王及跋難陀。以神通力浴菩薩身。諸天形像承迎禮拜。阿私陀仙合掌恭敬。盛年捨欲如棄涕唾。不為世樂之所迷惑。出家修道樂於閑寂。為破邪見六年苦行。於諸眾生平等無二。心常在定初無散亂。相好嚴麗莊飾其身。所游之處丘墟皆平。衣服離身四寸不墮。行時直視不顧左右。所食之物物無完過。坐起之處草不動亂。為調眾生故往說法。心無憍慢。</p>
</div>
<div class='div-other'><a id='mulu220' />
<p class='h3'>招福部第五</p><p>如因果經云。太子生時。于時樹下亦生七寶七莖蓮華。大如車輪。菩薩即便墮蓮華上。無扶侍者自行七步<span class='note-inline'>(大善權經云。行七步者為應七覺意也)</span>舉其右手而師子吼云。我於一切天人之中最尊最勝。無量生死於今盡矣。說是語已。時四天王即以天繒接太子身置寶机上。釋提桓因手執寶蓋。大梵天王又持白<span class='corr'>拂</span>侍立左右。難陀龍王優波難陀龍王。於虛空中吐清淨水。一溫一涼灌太子身<span class='note-inline'>(普曜經云。諸天釋梵雨雜名香。九龍在上而下香水。洗浴菩薩。瑞應本起經云。梵釋下侍。四天大王接菩薩身置金机上。修行本起經云。龍王兄弟。左雨溫水。右雨冷水。釋梵天衣裹菩薩身也)</span>身黃金色三十二相。放大光明普照三千大千世界。迦維羅衛國。三千日月。萬二千天地之中央也<span class='note-inline'>(便有百萬億日月四百萬億天下。三千者略舉其要故知華戎之判。非易而詳。海內經云。身毒之國是軒轅氏居之。郭氏注云。天竺國也。以此而言天地中央未為其濫。後漢書云。以葱嶺之外。稱為九夷。語其壯麗勝於中國。吳越春秋云。季子入周見章甫之服三代之樂。云吳蠻夷之國豈有此乎雖此而辨未必即地為政故當隨其時代改張。不可同於中天始末常定也)</span>又智度論問曰。何故佛作金色。答曰。若鐵在金邊則不現。今現在金比佛在時金則不現。佛在時金比閻浮那金則不現。閻浮那金比大海中轉輪聖王道中金沙則不現。金沙比金山則不現。金山比須彌山金則不現須彌山金比三十三諸天瓔珞金則不現。三十三天瓔珞金比焰摩天金則不現。焰摩天金比兜率陀天金則不現。兜率陀天金比化自在天金則不現。化自在天金比他化自在天金則不現。他化自在天金比菩薩身色則不現。如是妙色。是名金色相。又瑞應經云。太子初生之時。天龍八部示於虛空。作天伎樂歌唄讚頌。燒香散華。雨眾天衣瓔珞繽紛不可稱數。又於樹下忽生四井八功德水。瑞應有三十四相。不可具說<span class='note-inline'>(略同前三十二相中說)</span>。</p>
</div>
<div class='div-other'><a id='mulu221' />
<p class='h3'>降邪部第六</p><p>如瑞應經云。太子初生之時。是時大王即嚴四兵。共諸臣等入園。見太子奇瑞如是。一喜一懼。合掌禮諸天神。前抱太子置於七寶象輿之上。與諸群臣婇女。諸天作伎隨從入城。王未識三寶。即將太子往詣天寺。太子即入。梵天形像皆從坐起禮太子足。而語王言。大王當知。今此太子天人中尊。虛空天神皆悉禮敬。大王豈不見如是相耶。云何而令來此禮我。白淨王及諸大臣等。歎未曾有。即將太子出於天寺還入後宮。普曜經云。太子至寺說偈言。</p>

<div class="lg regular"><div class='lg-row'>初生動三千　釋梵須倫神</div>
<div class='lg-row'>日月息天王　來稽頭面禮</div>
<div class='lg-row'>何有天過是　將吾到其所</div>
<div class='lg-row'>超天天中天　天無比況勝</div>
<div class='lg-row'>隨俗來現此　現瑞人歡喜</div>
<div class='lg-row'>若干種奉養　過聖天中天</div>
</div><p>於是天王釋梵四王各捨本位。尋時來下。五體投地禮菩薩足。諸天人民百千之眾默然歎吒。稱揚洪音歎未曾有。歡喜踊躍。天地大動。天雨眾華。百千伎樂不鼓自鳴。諸天形像。現其本身。禮菩薩足。則在前住。於是頌曰。</p>

<div class="lg regular"><div class='lg-row'>須彌比芥子　過天龍王變</div>
<div class='lg-row'>日月禮勞耶　慧德豈禮敬</div>
<div class='lg-row'>三千界自歸　芥子比須彌</div>
<div class='lg-row'>牛跡比大海　上尊逾日月</div>
<div class='lg-row'>若能禮其尊　功福不可計</div>
<div class='lg-row'>各各得安隱　德豐無限量</div>
</div></div>
<div class='div-other'><a id='mulu222' />
<p class='h3'>同應部第七</p><p>如瑞應經云。當爾之時諸釋種姓亦同一日生五百男。修行本起經云。國中八萬四千長者生子悉男。八萬四千厩馬生駒。其一特異。毛色純白騣[馬*耆]貫珠。故名為蹇特。奴名闡特。</p>
<p>又瑞應本起經云。奴名車匿。馬名揵陟。時王厩中象生白子馬生白駒。牛羊亦生五色羔犢。如是等類數各五百。王子青衣亦生五百蒼頭<span class='note-inline'>(普曜經云。五千青衣各生力士)</span>爾時宮中五百伏藏自然發出。有諸商人從海採寶而還。各齎奇珍奉貢上王。諸瑞吉祥。當名太子為悉達。爾時八王子亦於白淨王同生太子。各懷歡喜共制好名。又佛本行經云。迦維羅閱國有八城。合有九百萬戶。調達以四月七日生。佛以四月八日生佛弟難陀以四月九日生。阿難以四月十日生。調達身長一丈五尺四寸。佛身長一丈六尺。難陀身長一丈五尺四寸。阿難身長一丈五尺三寸。其貴姓舍夷長一丈四尺。其餘國種皆長一丈三尺。菩薩外家去城八百里。姓瞿曇氏。作小王主百萬戶。名一億王。菩薩婦家姓瞿曇氏。舍夷長者名水光。其婦母名月女。有一城居近其邊。生女之時。日將欲沒。餘明照其家室內皆明。因字之為瞿夷。晉言明女。瞿夷者是太子第一夫人。其父名水光長者。太子第二夫人生羅雲者名那維檀。其父名移施長者。太子第三夫人名鹿野。其父名釋長者。以有三婦故。太子父王為立三時殿。殿有二萬婇女。三殿凡有六萬婇女。以太子當作遮迦越王故。置有六萬婇女。</p>
</div>
<div class='div-other'><a id='mulu223' />
<p class='h3'>校量部第八</p><p>如瑜伽論云。四種入胎。一正知而入不正知住出。二正知入住不正知而出。三俱能正知。四俱不正知。初謂輪王。二謂獨覺。三謂菩薩。四謂所餘有情。寶性論偈云。</p>

<div class="lg regular"><div class='lg-row'>從天退入胎　現生有父母</div>
<div class='lg-row'>在家示嬰兒　習學諸伎藝</div>
<div class='lg-row'>戲樂及游行　出家行苦行</div>
<div class='lg-row'>現就外道學　降伏於天魔</div>
<div class='lg-row'>成佛轉法輪　示道入涅槃</div>
<div class='lg-row'>諸薄福眾生　不能見如來</div>
</div><p>瑞應經云。太子四月八日夜明星出時生。又佛行讚云。於三月八日菩薩從右脇生。過去現在因果經云。二月八日夫人往毘藍尼園。見無憂華。舉右手摘。從右脇出。今謂世代既遙譯人前後。直就經文難可論辯。考求外典。如似可見。春秋云。魯莊公七年即莊王十一年。四月辛亥。恒星不現。星殞如雨。檢內外以四月為正也。◎</p>
</div></div>
<div class='div-other'><a id='mulu224' />
<p class='h2'>◎侍養部第六<span class='note-inline'>(此別三部)</span></p>
<ul class="">
<li>述意部</li>

<li>養育部</li>

<li>善徵部</li>
</ul>
<div class='div-other'><a id='mulu225' />
<p class='h3'>述意部第一</p><p>夫神妙寂通圓智湛照。道絕於形穢之封。理畢於生滅之境。形識久絕。豈實誕於王宮。生滅已畢。寧假設於侍衛。但大聖應生本期利物。有感斯現。無幽不矚。機化萬途受說非一。或假安禪悟道。或藉慧解開襟。或示嬰孩扶持。或現乳哺資養。緣悟多種不可一例。此是誘物之能。濟俗之術也。</p>
</div>
<div class='div-other'><a id='mulu226' />
<p class='h3'>養育部第二</p><p>依佛本行經云。爾時太子既誕生適滿七日。其太子母摩耶夫人遂便命終。或有師言。摩耶夫人壽命算數唯在七日。是故命終。雖然但往昔常有是法。其菩薩生滿七日已。而菩薩母皆取命終。何以故。以諸菩薩幼年出家。母見是事其心碎裂即便命終。又薩婆多師云母見生子身體端正希奇之事。歡喜不勝即便命終。命終之後。即便往生忉利天上。時淨飯王見夫人命終之後。即便喚召釋種皆令雲集。而告之言。汝等眷屬並是國親。今是童子嬰孩失母。乳哺之寄將付囑誰。教令養育使得存活。誰能憐愍愛如己生。時有五百釋種新婦。彼等新婦各各唱言。我能養育。我能瞻看。時釋種族語彼婦言。汝等一切年少盛壯意耽色欲。不能依時養育依法慈憐。唯此摩訶波闍波提親。是童子真正姨母。是故堪能將息養育童子之身。時淨飯王即將太子。付囑姨母。而告之言。善來夫人。如是童子應當養育。善須護持。應令增長。依時澡浴。又別揀取三十二女令助養育。以八女人擬抱太子。以八女人洗浴太子。以八女人令乳太子。以八女人令其戲弄。是時摩訶波闍波提白淨飯王言。謹依王勅。不敢乖違。</p>
</div>
<div class='div-other'><a id='mulu227' />
<p class='h3'>善徵部第三</p><p>又佛本行經云。從太子出生已來。淨飯王家日日增長。一切財利金銀珍寶。二足四足無所乏少。而說偈言。</p>

<div class="lg regular"><div class='lg-row'>五穀及財寶　金銀諸衣服</div>
<div class='lg-row'>或造或不造　自然得充足</div>
<div class='lg-row'>童子及慈母　乳酪酥常豐</div>
<div class='lg-row'>慈母少乳者　悉皆得盈溢</div>
</div><p>時淨飯王所有怨讎。自然皆悉生平等心已。漸生親厚同一心意。風雨隨時無諸災雹。亦無擾亂。少種多收。一切人民如法而行。種種布施作諸功德。人無枉橫皆並歡喜。猶如天上無有差殊。以太子威德力故。如是諸事莫不成就。如偈所說。</p>

<div class="lg regular"><div class='lg-row'>人世順尊教　不慳亦不惜</div>
<div class='lg-row'>無不如法行　慈心不起殺</div>
<div class='lg-row'>飢渴既得解　飲食皆充足</div>
<div class='lg-row'>一切悉歡喜　並受如天樂</div>
</div><p>又普曜經云。菩薩生已七日。其母命終受忉利天上福相。適昇彼天。五萬梵天各執寶瓶。二萬梵魔妻手執寶縷侍菩薩母。又瑞應本起經云。菩薩本知母人之德。不堪受其禮。故因其將終而從之生。又大善權經云。生後七日其母薨。福應昇天非菩薩咎。又因果經云。太子姨母摩訶波闍波提。乳養太子如母無異。</p>
</div></div>
<div class='div-other'><a id='mulu228' />
<p class='h2'>占相部第七<span class='note-inline'>(此別八重)</span></p>
<ul class="">
<li>述意部</li>

<li>勅占部</li>

<li>呈恭部</li>

<li>現相部</li>

<li>業因部</li>

<li>同異部</li>

<li>校量部</li>

<li>百福部</li>
</ul>
<div class='div-other'><a id='mulu229' />
<p class='h3'>述意部第一</p><p>夫至聖無方隨緣顯晦。澄神虛照。應機如響。所謂寂滅不動感而遂通。於是降神兜率之宮。垂像迦毘之域。家世則輪王遞襲。門望則聖道相因。地中三千。既殊於洛邑。國朝八萬。有逾於稽嶺。宗親藉甚孰可詳焉。縱呂工之相高帝。世謂知人。若譬私陀之視吾師。未可同日。較其優劣昇沈有異也。</p>
</div>
<div class='div-other'><a id='mulu230' />
<p class='h3'>勅占部第二</p><p>如瑞應經云。爾時白淨王令訪得五百聰明相師令占太子。相師言。是王之子乃是世間之眼。猶如真金有諸相好極為明淨。若當出家成一切種智。若在家者為轉輪聖王。領四天下。第一之最。又白王言。有一梵仙名阿私陀。具足五通在於香山。彼能為王斷於疑惑。時王心自思惟。香山途路嶮絕非人能到。當以何方請來至此。王作念時。阿私陀仙遙知其意。騰空而來為王相之。王見來已喜慰不可言。王及夫人抱太子出欲禮仙人。時仙人止王曰。此是天人三界中尊。云何而令禮於我耶。時彼仙人即起合掌禮太子足。王及夫人白仙人曰。唯願善相太子。仙人相已。忽然悲泣不能自勝。王及夫人見彼仙悲。舉身顫怖生大憂惱。如大波浪動於小船。即問仙人。我子有何不祥而悲泣耶。答言。太子相好具足無有不祥。但恨我今年壽已百二十。不久命終生無想天。不覩佛興不聞經法。故自悲耳。若有眾生具三十二相。或生非處久不明顯。此人必為轉輪聖王。若三十二相。皆得其處又復明顯。此人必成一切種智。我今觀大王太子諸相皆得其所又極明顯。是以決定知成正覺。仙人為王說此語已。辯別而退。</p>
<p>又佛本行經云。大王我今自慨年耆根熟衰朽老邁。當於爾時不得覩見。失此大利。是故我今悲惋自傷。非彼不吉。即為大王。而說偈言。</p>

<div class="lg regular"><div class='lg-row'>自恨我有大顛倒　不值此當得道時</div>
<div class='lg-row'>空過一生無所聞　豈非是我失大利</div>
<div class='lg-row'>我今年老根純熟　死時將至不復賒</div>
<div class='lg-row'>念此生分得遭逢　所以一喜一憂懼</div>
<div class='lg-row'>大王釋種方興盛　誕此童子福德人</div>
<div class='lg-row'>一切諸苦逼世間　此悉能令得安樂</div>
</div></div>
<div class='div-other'><a id='mulu231' />
<p class='h3'>呈恭部第三</p><p>依佛本行經云。是時摩耶詣童子所至已。持手抱童子頭。令向仙人擬如禮拜仙人之足。是時童子威德力故。其身自轉足向仙人。時淨飯王更復共扶。迴童子頭令拜仙人。童子力故足還自轉向彼仙人。時淨飯王復迴童子頭向仙人。還復轉足。如是至三。其阿私陀遙見童子。是時童子放常光明照觸大地。童子威德端正可喜。色純黃金頭如寶蓋。鼻直而圓修臂下垂肢節正等。無缺無減具足莊嚴。時阿私陀即從座起。白於王言。大王莫將童子聖頭迴向於我。何以故。彼頭不合頂禮我足。我頭應當頂禮彼足。復唱是言。希有希有。大人出世。最大希有。大人出世。我本從天所聞者。即此童子真實定是。如彼不異。時阿私陀整理衣服。偏袒右腎右膝著地。申其兩手抱持童子。安其頂上還復本座。本座坐已。還下童子置於膝上。</p>
</div>
<div class='div-other'><a id='mulu232' />
<p class='h3'>現相部第四</p><p>如佛本行經云。時淨飯王復白仙言。大師。我意欲令我子常在。云何方便及今幼年勿使捨我。阿私陀仙復白王言。大王。我實不能專正決定說是方便令作障礙。時淨飯王復語仙人。作如是言。大師善聽。我今當作種種方便。設方便已。不令我子從今幼稚及到盛年。不聽暫離捨我出家。阿私陀仙即問王言。大王。今者因何事故說如是語。時淨飯王報彼仙人阿私陀言。尊師當知。如我國內所有相師皆語我言。若是童子在家當作轉輪聖王。以是因緣我如是語。阿私陀仙復白王言。大王當知。彼等相師皆大妄語。何以故。如是勝相非是轉輪聖王之相。今此童子有百善相八十隨形。挺特殊好分明炳著皆悉具足。時淨飯王問仙人言。大師。何等是八十隨形好。時阿私陀具白王言<span class='note-inline'>(具說八十種好其文如經今依勝天王經說)</span>故勝天王經。佛自說云。八十種好者。一無能見頂。二頂骨堅實。三額廣平正四眉高而長形如初月紺瑠璃色。五目廣長。六鼻高圓直而孔不現。七耳厚廣長埵輪成就。八身堅實如那羅延。九身分不可壞。十身節堅密。十一合身迴顧猶如象王。十二身有光明。十三身調直。十四常少不老。十五身常潤澤。十六身自將衛不待他人。十七身分滿足。十八識滿足。十九容儀具足。二十威德遠震。二十一一切向不背他。二十二住處安隱不危動。二十三面門如量不大不長二十四面廣而平。二十五面圓淨如滿月。二十六無顦顇容。二十七進止如象王。二十八容儀如師子王。二十九行步如鵝王。三十頭如摩陀那菓。三十一身色光悅。三十二足趺厚。三十三爪如赤銅葉。三十四行時印文現地。三十五指文莊嚴。三十六指文明了不闇。三十七手文明直。三十八手文長。三十九手文不斷。四十手足如意。四十一手足紅白色如蓮華。四十二孔門相具。四十三行步不減。四十四行步不過。四十五行步安平。四十六臍深厚狀如盤蛇團圓右轉。四十七手色青紅如孔雀項。四十八毛色潤淨。四十九身毛右靡。五十口出無上香身毛皆爾。五十一脣色赤潤如頻婆菓。五十二脣潤相稱。五十三舌形薄。五十四一切樂觀。五十五隨眾生意和悅與語。五十六於一切處無非善言。五十七若見人先與語。五十八音聲不高不下。隨眾生樂。五十九說法隨眾生語言。六十說法不著。六十一等觀眾生。六十二先觀後作。六十三發一音答眾聲。六十四說法次第皆有因緣。六十五無有眾生能見相盡。六十六觀者無厭。六十七具足一切音聲。六十八顯現善色。六十九剛強之人見則調伏。恐怖者見即得安隱。七十音聲明淨。七十一身不傾動。七十二身分大。七十三身長。七十四身不染。七十五光遍身各一丈。七十六光照身而行。七十七身清淨。七十八光色潤澤猶如青珠。七十九手足滿。八十手足德字。依佛說寶女經云。於是寶女問世尊曰。如來有三十二大人之相。前世宿命行何功德。而致是相遍布于體。佛告寶女。吾往古世行無量德。合集眾行由得是相遍于身體。今粗舉要。如來之相足安平立。大人相者。乃往古世堅固勸助而不退轉。未曾覆蔽他人功德故。</p>
<p>如來手足而有法輪大人相者。乃往古世興設若干種種施故。如來至真指纖長好大人相者。乃往古世別說經義。救護眾生令無患故。如來手足生網鞔理大人相者。乃往古世未曾破壞他人眷屬故。如來手足柔軟微妙大人相者。乃往古世而以慧施若干種衣細軟服故。如來而有七合充滿大人相者。乃往古世廣設眾施供諸乏故。如來之膝至正無節[跳-兆+專]踢如鹿大人相者。乃往古世奉受經典不違失故。如來之身其陰馬藏大人相者。乃往古世謹慎己身遠色欲法故。如來之身頰車充滿猶如師子大人相者。乃往古世廣修淨業修行備故。</p>
<p>如來至真常於胸前自然卍字大人相者。乃往古世蠲除穢濁不善行故。如來肢體具足成就大人相者。乃往古世施以無畏安慰人故。</p>
<p>如來手臂長出於膝大人相者。乃往古世人有作事佐助勸故。</p>
<p>如來身淨而無瑕疵大人相者。乃往古世奉行十善無厭足故。</p>
<p>如來腦戶充滿弘備大人相者。乃往古世其有病者施若干種藥瞻視療故。</p>
<p>如來師子出大人相者。乃往古世殖眾德本具足備故。</p>
<p>如來具四十齒白大人相者。乃往古世志性等仁於眾生故。</p>
<p>如來牙齒無有間疏大人相者。乃往古世諫人諍鬪令和合故。</p>
<p>如來頰牙大人相者。乃往古世則以微妙意可之物而施與故。</p>
<p>如來清白美好髮眉大人相者。乃往古世善自護己身口心故。</p>
<p>如來廣長舌大人相者。乃往古世出言至誠護口之過故。</p>
<p>如來亹亹大人相者。以無量福供養究竟。心行仁和與眾生願使得覆蓋故。</p>
<p>如來梵聲哀戀之音大人相者。乃往古世言語柔和與眾人言護口節辭。無央數人聞其所語無不悅故。</p>
<p>如來瞳子如紺青色大人相者。乃往古世常以慈目察眾人故。</p>
<p>如來之眼如月初生大人相者。乃往古世無麁暴志心性和順故。</p>
<p>如來眉間白毫大人相者。乃往古世咨嗟歌誦閑居之德眾行故。</p>
<p>如來頂上肉髻自然大人相者。乃往古世奉敬賢聖禮尊長故。</p>
<p>如來肌體柔軟妙好大人相者。乃往古世心念合集法品藏故。</p>
<p>如來身形紫磨金色大人相者。乃往古世多施衣服臥具床故。</p>
<p>如來之體一一毛生大人相者。乃往古世離於集會眾閙處故。</p>
<p>如來之毛上向右旋大人相者。乃往古世尊敬於師受善友教稽首從故。</p>
<p>如來頭髮如紺青色大人相者。乃往古世愍傷群黎不以刀杖而加害故。</p>
<p>如來之身平正方圓無有阿曲大人相者。乃往古世己身眾生勸化安之令定意故。</p>
<p>如來之脊如大鉤鎖善有威曜巍巍之德大人相者。乃往古世為諸正覺興立形像繕修壞寺。其離散者勸使和合。施無畏懼。其諍訟者化令相順故。</p>
<p>汝欲知之。吾往世時行於無量不可計會眾德之本故。如來宿世奉行如斯。乃能致此三十二大人之相也。</p>
<p>如第二十二梵聲相中。依新婆沙論云。如來梵聲相。謂佛於喉藏中有妙大種。能發悅意和雅梵音。如羯羅頻迦鳥。乃發深遠雷震之聲。如帝釋鼓。如是音聲具八功德。一者深遠。二者和雅。三者分明。四者悅耳。五者入心。六者發喜。七者易了。八者無厭。</p>
<p>大智度論云。如來有梵聲相。如梵天王五種聲而從口出。一甚深如雷。二清徹遠聞聞者悅樂。三入心敬愛。四諦了易解。五聽者欲聞無厭。菩薩亦有如是五種聲從口中出。迦陵毘伽聲相可愛如天鼓音深遠。</p>
<p>又新婆沙論問。相是何義。答標幟義是相義。殊勝義是相義。祥瑞義是相義。問何故丈夫相唯三十二不增不減耶。脇尊者說曰。若增若減。俱亦生疑不違法相。說有三十二者。世間共許。是吉祥義。數不增減。若三十二相莊嚴佛身則於世間最勝無比。若當減者便力闕少。若更增者則為雜亂。皆非殊妙。故唯爾所三十二丈夫相也。</p>
<p>又智度論問。是三十二相三業之中何業種耶。答曰。是意業非身口業。是意業利故。又六識中是意識種非五識。以五識不能分別故。</p>
<p>問曰。是三十二相幾時能成種。答曰。極遲百劫。極疾九十一劫。釋迦牟尼菩薩九十一大劫行辨得三十二相。如經中言。過去久遠有佛名弗沙。時有二菩薩。一名釋迦牟尼。一名彌勒。弗沙佛欲觀釋迦牟尼菩薩心純熟未。即觀見之。知其心未純熟。而諸弟子心皆純熟。又彌勒菩薩心已純熟。而弟子未純熟。是時弗沙佛如是思惟。一人之心易可速化。眾人之心難可疾治。如是思惟竟。弗沙佛欲使釋迦菩薩疾得成佛。上雪山上入寶窟中入火禪定。是時釋迦菩薩作外道仙人上山探藥。見弗沙佛坐寶窟中入火禪定放大光明。見已心生歡喜信敬。翹一脚立叉手向佛。一心而觀目未曾瞬。七日七夜。以一偈讚佛。</p>

<div class="lg regular"><div class='lg-row'>天上天下無如佛　十方世界亦無比</div>
<div class='lg-row'>世界所有我盡見　一切無有如佛者</div>
</div><p>七日七夜諦觀世尊目未曾瞬。超越九劫。於九十一劫中得阿耨菩提。釋迦菩薩貴其心思不貴多言。若更以餘偈讚佛心或散亂。是故七夜以一偈讚佛。</p>
<p>問曰。何故釋迦菩薩心不純熟而弟子純熟。彌勒菩薩自心純熟而弟子不純耶。</p>
<p>答曰。釋迦菩薩饒益眾生心多自為身少故。彌勒菩薩多為己身少為眾生故。</p>
</div>
<div class='div-other'><a id='mulu233' />
<p class='h3'>業因部第五</p><p>如得無垢女經云。佛言。菩薩成就四法得三十二丈夫相。何等為四。一把金散佛或散浮圖。二常以香油塗如來塔。三種種華香伎樂布施。四眷屬相隨供養和上阿闍梨等。爾時世尊。而說偈言。</p>

<div class="lg regular"><div class='lg-row'>把金散浮圖　香油塗佛塔</div>
<div class='lg-row'>施以華香樂　敬心供養師</div>
<div class='lg-row'>行如是四法　得三十二相</div>
<div class='lg-row'>端正甚奇妙　一切功德具</div>
</div><p>菩薩成就四法得八十種好。何等為四。一種種妙衣莊嚴法座。二供養他人心不生倦。三於法師所不作鬪亂。四教諸眾生修菩提行。爾時世尊。而說偈言。</p>

<div class="lg regular"><div class='lg-row'>妙衣嚴法座　供養他不倦</div>
<div class='lg-row'>教眾生菩提　易得八十好</div>
<div class='lg-row'>菩薩修行此　四種功德故</div>
<div class='lg-row'>常於一切時　有勝相莊嚴</div>
</div></div>
<div class='div-other'><a id='mulu234' />
<p class='h3'>同異部第六</p><p>如新婆沙論。問八十隨好為在何處。答在諸相間。隨諸相轉。莊嚴佛身令極妙好。問相與隨好不相障奪耶。答不爾。相與隨好更相顯發。如林中華顯發諸樹。佛身如是相好莊嚴。又如金山眾寶雜飾。</p>
<p>問菩薩所得三十二相。與輪王相有何差別。答菩薩所得四事勝。一熾盛。二分明。三圓滿。四得處。復有五事勝。一得處。二極端嚴。三文像深。四隨順勝智。五隨順離染。</p>
</div>
<div class='div-other'><a id='mulu235' />
<p class='h3'>校量部第七</p><p>佛阿毘曇經云。以一千阿僧祇世界眾生所有功德。成佛一毛孔。如是成佛一毛孔功德遍如來身毛孔功德成佛一好。如是成就八十種好功德。增為百倍。乃成如來身上一相所。成就三十二相功德。增為千倍。乃成如來額上一白毫相。以一千毫相功德。增為百倍。乃成如來一頂骨相。一切飛天所不能見頂。如是不思議清淨功德聚成就佛身。是故如來於天人中最為尊勝。</p>
</div>
<div class='div-other'><a id='mulu236' />
<p class='h3'>百福部第八</p><p>依優婆塞戒經云。佛言。菩薩修一一相。以百福德而為圍繞。修心五十具心五十。是則名為百種福德。善男子。一切世間所有福德。不及如來一毛功德。如來一切毛孔功德。不如一好功德。聚合八十種好功德不如一相功德。一切相功德不如白毫相功德。白毫相功德復不及無見頂相功德。是故如來成就具足無量功德。是三十二相。即是大悲之果報。</p>
<p>又新婆沙論。問如契經說。佛一一相百福莊嚴。何謂百福。答此中百思名為百福。何謂百思。謂如菩薩造作增長足善住相業時。先起五十思修治身器令淨調柔。次起一思正牽引彼。後復起五十思令其圓滿。譬如農夫先治畦隴次下種子後以糞水而覆溉之。彼亦如是。如足善住相業。有如是百思莊嚴。乃至頂上烏瑟膩。砂相業亦復如是。由此故說。佛一一相百福莊嚴。問何者五十思耶。答依十業道各有五思。謂依離殺業道有五思。一離殺思。二勸道思。三讚美思四隨喜思。五迴向思。謂迴所修向菩提故。乃至正見亦爾。是名五十思。有說。依十業道各起下中上上勝上極五品善思。如雜修靜慮。有說。依十業道各起五思。一加行淨。二根本淨。三後起淨。四非尋所害。五念攝受。有說。緣佛一相起五十剎那。未曾習思相續而轉。問如是百福一一量云何。有說。若業能感轉輪王位。於四大洲自在而轉。是一福量。有說。若業能感天帝釋位。於二天眾自在而轉。是一福量。有說。若業能感他化自在天王位。於一切欲界天眾自在而轉。是一福量。有說。若業能感大梵天王位。於初靜慮及欲天眾自在而轉。是一福量。有說。娑訶世界主大梵天王勸請如來轉法輪福。是一福量。問彼請佛時是欲界繫無覆無記心。云何名福。有說。彼住梵世欲來請時。先起如是善心。我當為諸有情作大饒益請佛轉法輪。爾時即名得彼梵福。此不應理。所以者何。非未作時已成就故。如是說者。彼請佛已還至梵宮。後世尊轉法輪時。地神先唱。如是展轉聲徹梵宮。梵王聞已歡喜自慶。發純淨心而生隨喜。爾時乃至成就此福。有說。世界成時。一切有情業增上力。能感三千大千世界。是一福量。有說。除近佛地菩薩。餘一切有情所有能感富樂果業。是一福量。有說。此中一一福量應以喻顯。假使一切有情皆悉生盲。有一有情以大方便令俱得眼。彼有情福。是一福量。復次假使一切有情皆飲毒藥悶亂將死。有一有情令皆除毒心得醒寤。彼有情福。是一福量。復次假使一切有情皆被縛錄臨當斷命。有一有情俱令解脫一時得命。彼有情福。是一福量。復次假使一切有情壞戒壞見。有一有情能令俱時戒見具足。彼有情福。是一福量。評曰。如是說所說皆是純淨意樂方便。讚美菩薩福量。然皆未得其實。如實義者。菩薩所起一一福量無量無邊。以菩薩三無數劫積集圓滿諸波羅蜜多已。所引思願極廣大故。唯佛能知。非餘所測。如是所說廣大量福。具足滿百莊嚴一相。展轉乃至三十二相皆具百福。佛以如是三十二百福莊嚴相及八十隨好。莊嚴其身。故於天上人中最尊最勝。</p>
</div></div>
<div class='div-other'><a id='mulu237' />
<p class='h2'>游學部第八<span class='note-inline'>(此別四部)</span></p>
<ul class="">
<li>述意部</li>

<li>召師部</li>

<li>捔力部</li>

<li>校量部</li>
</ul>
<div class='div-other'><a id='mulu238' />
<p class='h3'>述意部第一</p><p>竊聞一切種智號悉達多。樹自三祇之初。獨高百劫之末。總法界而為智。竟虛空以作身。然身無不在量。極規矩之外。智無不為用。絕思議之表。不可以人事測。豈得以處所論。將啟愚夫之視聽。須示聖人之影迹。或復示。居外道。或復現作童蒙。應同類而誘凡。隨異形而化物。然後稱無上士號天中天。良由愚智潛通凡聖難測。不思議德而功莫大焉。</p>
</div>
<div class='div-other'><a id='mulu239' />
<p class='h3'>召師部第二</p><p>如佛本行經云。時淨飯王知其太子年已八歲<span class='note-inline'>(因果經云年至七歲)</span>即會百官群臣宰相而告之言。卿等當知。今我化內誰最有智。智能悉通堪為太子作師。諸臣報言。大王當知。今有毘奢婆蜜多羅。善知諸論最勝最妙。如是大師堪教太子<span class='note-inline'>(已下略述)</span>王即遣召而告之言。尊者大師。能教我太子一切技藝諸書論不。時蜜多報言。大王。謹依王命。我今堪能心生歡喜。即嚴五百釋。種童子前後左右。別有無量無邊童男童女。隨從太子將昇學堂。時彼大師遙見太子。威德力故不能自禁遂使其身從<span class='corr'></span>座忽起。屈身頂禮於太子足。禮拜起已。四面顧視生大羞慚。時蜜多羅生慚愧已。於虛空中有一天子。名曰淨妙。從兜率宮共於無量無邊最大諸天神王而常守護太子。在彼虛空。隱身不現。而說偈言。</p>

<div class="lg regular"><div class='lg-row'>世間諸技藝　及餘諸經論</div>
<div class='lg-row'>此人悉能知　亦能教示他</div>
<div class='lg-row'>是勝眾生者　隨順世間故</div>
<div class='lg-row'>往昔久習來　今示從師學</div>
<div class='lg-row'>出世所有智　諸諦及諸力</div>
<div class='lg-row'>因緣所生法　生已及滅無</div>
<div class='lg-row'>一念知彼等　名色現不現</div>
<div class='lg-row'>猶尚能證知　況復諸文字</div>
</div><p>爾時天子說此偈已。以種種華散太子上。即還本宮。爾時太子即初就學。將好最妙牛頭栴檀作於書版。純用七寶莊嚴四緣。以天種種殊特妙香塗其背上。執持至於毘奢蜜多羅阿闍梨所。而作是言。尊者闍梨教我何書<span class='note-inline'>(自下太子廣為說書)</span>。</p>
<p>或復梵天所說之書<span class='note-inline'>(今婆羅門書正有十四音是)</span>　佉盧瑟吒書<span class='note-inline'>(隋言驢脣)</span>　富沙迦羅仙人說書<span class='note-inline'>(隋言華華)</span>　阿迦羅書<span class='note-inline'>(隋言節分)</span></p>
<p>瞢伽羅書<span class='note-inline'>(隋言吉祥)</span>　邪寐<span class='note-inline'>(亡毘反)</span>尼書<span class='note-inline'>(隋言大秦國書)</span>　鴦瞿梨書<span class='note-inline'>(隋言指書)</span>　邪那尼迦書<span class='note-inline'>(隋言馱書)</span>　娑伽羅書<span class='note-inline'>(隋言牸牛)</span>　波羅婆尼書<span class='note-inline'>(隋言樹葉)</span>　波流沙書<span class='note-inline'>(隋言惡言)</span>　父與書<span class='note-inline'>(失譯)</span>　毘多荼書<span class='note-inline'>(隋言起尸)</span>　陀毘荼國書<span class='note-inline'>(隋云南天竺)</span>　脂羅低書<span class='note-inline'>(隋言形人)</span>　度其差那婆多書<span class='note-inline'>(隋言右旋)</span>　優波伽書<span class='note-inline'>(隋言嚴熾)</span>　僧佉書<span class='note-inline'>(隋言等計)</span>　阿婆勿陀書<span class='note-inline'>(隋言覆)</span>　阿㝹盧摩書<span class='note-inline'>(隋言順)</span>　毘耶寐奢羅書<span class='note-inline'>(隋言雜)</span>　阿陀羅多書<span class='note-inline'>(鳥場邊山)</span>　西瞿耶尼書<span class='note-inline'>(失譯)</span>　珂沙書<span class='note-inline'>(疏勒)</span>　脂那國書<span class='note-inline'>(失譯)</span>　摩那書<span class='note-inline'>(科斗)</span>　末茶叉羅書<span class='note-inline'>(中字)</span>　毘多悉底書<span class='note-inline'>(尺)</span>　富數波書<span class='note-inline'>(華)</span>　提婆書<span class='note-inline'>(天)</span>　那伽書<span class='note-inline'>(龍)</span>　夜叉書<span class='note-inline'>(失譯)</span>　乾闥婆書<span class='note-inline'>(天音聲)</span>　阿脩羅書<span class='note-inline'>(不飲酒)</span>　迦婁羅書<span class='note-inline'>(金翅鳥)</span>　緊那羅書<span class='note-inline'>(非人)</span>　摩睺羅伽書<span class='note-inline'>(大蛇)</span>　彌伽遮迦書<span class='note-inline'>(諸獸音)</span>　迦迦婁多書<span class='note-inline'>(鳥音)</span>　浮摩提婆書<span class='note-inline'>(地居天)</span>　安多梨叉提婆書<span class='note-inline'>(虛空天)</span>　欝多羅拘盧書<span class='note-inline'>(須彌北)</span>　逋婁婆毘提呵書<span class='note-inline'>(須彌東)</span>　烏差婆書<span class='note-inline'>(舉)</span>　膩差波書<span class='note-inline'>(擲)</span>　娑伽羅書<span class='note-inline'>(失譯)</span>　跋闍羅書<span class='note-inline'>(金剛)</span>　梨伽波羅低犁伽書<span class='note-inline'>(往復)</span>　毘棄多書<span class='note-inline'>(食殘)</span>　阿㝹浮多書<span class='note-inline'>(未曾有)</span>　奢娑多羅跋多書<span class='note-inline'>(如伏轉)</span>　伽那那跋多書<span class='note-inline'>(等轉)</span>　優差波跋多書<span class='note-inline'>(舉轉)</span>　尼差波跋多書<span class='note-inline'>(擲轉)</span>波陀梨佉書<span class='note-inline'>(足)</span>　毘拘多羅波陀那地書<span class='note-inline'>(從二增上句)</span>　邪婆陀輸多羅書<span class='note-inline'>(增十句已上)</span>　末茶婆哂尼書<span class='note-inline'>(中流)</span>　梨沙耶婆多波恀比多書<span class='note-inline'>(諸山苦行)</span>　陀羅尼卑叉梨書<span class='note-inline'>(觀地)</span>　伽伽那卑麗叉尼書<span class='note-inline'>(觀虛空)</span>　薩蒲沙地尼山陀書<span class='note-inline'>(一切藥草目)</span>　沙羅僧伽何尼書<span class='note-inline'>(總覽)</span>　薩婆婁多書<span class='note-inline'>(一切種音)</span></p>
<p>爾時太子說是書已。復諮蜜多阿闍梨言。此書凡有六十四種。未審尊者欲教我何書。是時多羅聞於太子說是書已。內心歡喜悅豫熙怡密懷私慚。折伏貢高我慢之心。向於太子。而說偈言。</p>

<div class="lg regular"><div class='lg-row'>希有清淨智慧人　善順於諸世間法</div>
<div class='lg-row'>自己該通一切論　復更來入我學堂</div>
<div class='lg-row'>如是書名我未知　其本悉皆誦持得</div>
<div class='lg-row'>是為天人大尊道今復更欲覓於師</div>
</div><p>夫神理無聲。因言辭以寫意。言辭無跡。緣文字以圖音。故字為言蹄。言為理筌。音義合符不可偏失。是以文字應用彌綸宇宙。雖跡繫翰墨而理契乎神。昔造書之主。凡有三人。長名曰梵。其書右行。次曰佉盧。其書左行。少者蒼頡。其書下行。梵佉盧居于天竺。黃史蒼頡在於中夏。梵佉取法於淨天。蒼頡因華於鳥跡。文書誠異傳理則同矣。仰尋先覺所說有六十四書。鹿輪轉眼筆制區分。龍鬼八部字體殊式。准梵及佉盧為世勝文。故天竺諸國謂之天書。西方寫經同祖梵文。然三十六國往往有異。譬諸中土猶有篆<span class='corr'>籀</span>之變體乎。安蒼頡古文沿世代變。古移為<span class='corr'>籀</span>。<span class='corr'>籀</span>遷為篆。篆改成隷。其轉易多矣。至於傍生八體。則有仙龍雲芝。二十四書則有楷奠鍼灸名實雖繁為用益尠。然原本定義。則體備於六文。適時為敏則莫要於隷法。東西之書源亦可得而略究也。</p>
<p>又佛本行經云。時淨飯王復集群臣言。何處有師最便武技教我太子。諸臣報王。此處有釋名為善覺。其子名羼提提婆<span class='note-inline'>(隋言忍天)</span>堪教太子兵戎法式。其所解知一切凡有二十九種。善巧妙術<span class='note-inline'>(已下略而不述)</span>忍天白王。臣甚能教。王為太子欲遊戲故造一園苑。名曰勤劬。是時太子入彼苑內游戲。或令按摩。時彼五百釋種臣悉為其兒。古先一切書典教於太子。及自釋子亦如是教。又復世人積年累月。所學問者或成不成。太子能於四年之中。及餘釋種皆悉學得。通達無礙一切自在。是時忍天即為太子。而說偈言。</p>

<div class="lg regular"><div class='lg-row'>汝於年幼時　安庠而學問</div>
<div class='lg-row'>不用多功力　須臾而自解</div>
<div class='lg-row'>於少日月學　勝他多年歲</div>
<div class='lg-row'>所得諸技藝　成就悉過人</div>
</div><p>爾時太子生長王宮。孩童之時游戲未學。年滿八歲出問詣師入於學堂。從蜜多及忍天所二大尊邊。受讀諸書并一切論兵戎雜術。經歷四年至十二時。種種技能遍皆涉獵。既通達已。隨順世間悅目適心。曾於一時在勤劬園遨游射戲。自餘五百諸釋種童子。亦各在其自己園內嬉戲。時有群雁行飛虛空。是時童子提婆達多彎弓而射即著一雁。其雁被射帶箭遂墮悉達園中。時太子見彼雁帶箭被傷墮地。見已兩手安徐捧取已。跏趺安雁膝上。以妙滑左手擎持右手拔箭。即以蘇蜜封其瘡。是時提婆遣使來語太子言。我射一雁墮汝園中。宜速付來不得留彼。是時太子報使人言。雁若命終即當還汝。若不死者終不可得。時提婆達復更重遣使人語言。若死若活決須相還。我手於先善功射得。云何忽留。太子報言。我已於先攝受此雁。所以然者。自我發於菩提心來。我皆攝受一切眾生。況復此雁。而不屬我。以是因緣即便相競。聚集諸釋宿老智人判決此事。是時有一淨居諸天。變化作老宿長者。入釋會所而作是言。誰養育者即是攝受。射著之者即是放捨。時彼諸釋宿老諸人一時印可。高聲唱云。如是如是。如仁者言。此是提婆達多童子。共於太子最初搆結怨讎因緣。◎</p>
</div>
<div class='div-other'><a id='mulu240' />◎
<p class='h3'>捔力部第三</p><p>如因果經云。太子至年十歲。與兄弟捔力。與萬眷屬將欲出城。于時有一大象。當城門住。諸人皆不敢前。提婆達多以手搏頭即便躄地。難陀以足指挑擲著路傍。太子以手執象。擲著城外。還以手接不令傷損。象又還蘇。時諸人民歎未曾有。深生奇特。四遠人民百千萬億皆集來看。園中有七重金鼓銀鼓鍮石銅鐵等鼓。各有七牧。提婆達多最先射之。徹三金鼓。次及難陀亦徹三鼓。太子嫌弓弱。取庫內祖王一良弓。無能張者。太子在坐以手拼弓。聲悉聞城內。百千國人及虛空天子。舉聲嗟嘆。以放一箭徹過諸鼓。然後入地泉水流出。又徹過大鐵圍山。</p>
<p>又佛本行經云是時太子所射之箭。天主帝釋從虛空中秉執。將向三十三天。至天上已。為此箭故於彼天中建立箭節。常以吉日諸天聚集。以諸香華供養此箭。乃至於今。諸天猶有此箭節日。又太子執箭一射。便穿七鐵猪。過七鐵猪已。彼箭入地至於黃泉。其箭所穿入地之處。即成一井。於今人民常稱箭井。又太子共諸釋種相撲。並皆臥地其體不傷。又一切釋種。一時共撲太子。太子以手觸彼皆悉倒地。爾時彼釋及諸看眾。皆生奇特之心。於上虛空。無量諸天。同以一音。而說偈言。</p>

<div class="lg regular"><div class='lg-row'>十方一切世界中　所有勇健諸力士</div>
<div class='lg-row'>悉皆力敵如調達　不及太子聖一毛</div>
<div class='lg-row'>大人威德力無邊　暫以手觸皆倒地</div>
<div class='lg-row'>聖者威神力廣大　汝等云何欲比方</div>
<div class='lg-row'>假使不動須彌山　大小鐵圍甚牢固</div>
<div class='lg-row'>并及十方諸山等　一觸能碎如微塵</div>
<div class='lg-row'>鐵等強鞭金剛珠　及以諸餘一切寶</div>
<div class='lg-row'>大智力能末如粉　況復撲此少力人</div>
</div><p>爾時諸天說此偈已。將諸種種天華散太子上。於虛空中隱身不現。時淨飯王知其太子所有技能。皆悉勝彼一切諸人。自既眼見踊躍喜歡。勅喚白象瓔珞莊飾。令太子乘。將入城內。從城門出。是時提婆城外而入。見此白象而問人言。此象誰許。欲將何處。其人報言。欲將出城。擬悉達乘欲入城內。提婆達以妬嫉故。便以左手執於象鼻。右手築額一下倒地。宛轉三匝遂即命終。白象臥地塞彼城門。眾人往來不通出入。道路填塞。不能得行。復有童子。名曰難陀。相續而來。問知事已。即以右手執彼象尾。牽取離門可行七步許。太子復問。誰牽離門。眾人言。難陀。太子言。善哉難陀。作事善也。太子思惟。彼等二人雖能示現其自氣力。但此象身甚太麁壯。於後壞爛臭熏此城門。以左手舉象。以右手承。從於空中擲置城外。越七重牆度七重塹。既擲過已。離城可有一拘盧奢。而象墮地即成大坑。乃至今者諸人相傳。名於此處為象墮坑。即此是也。爾時無量百千眾生。一時唱言。希有奇特。未曾聞見。而說偈言。</p>

<div class="lg regular"><div class='lg-row'>調達築殺白象已　難陀七步牽離門</div>
<div class='lg-row'>太子手擎在虛空　如以土塊擲城外</div>
</div><p>集一切福德三昧經云。爾時毘耶離大城有大力士。名曰淨威德。成就大力。閻浮提中所有眾生。無有等者。聞沙門瞿曇成就十力那羅延身。復作是念。我當往觀沙門瞿曇。何如我也。即往佛所。初覩如來得大信樂。禮如來足一心觀佛。世尊知已。心欲降伏。即告目連。汝往取吾昔菩薩時。為妙瞿夷釋種捔力時箭。目連白佛。不知何處。爾時世尊。從右足放光。照遍三千世界之下大金剛輪。箭在彼堅住。佛告目連。汝見箭不。目連白言。已見。佛告目連。汝取持來。時大目連即下至彼如屈申臂頃。一切大眾皆見其去。即便持來授與如來。佛言。此父母生力非神通力。若以神通之力。是箭即過無量無邊諸佛世界。</p>
</div>
<div class='div-other'><a id='mulu241' />
<p class='h3'>校量部第四</p><p>如集一切諸功德三昧經云。佛告目連。如一切四天王中。一切天子力。等一天王力。十天王力等三十三天中一天子力。一切三十三天中天子力。等一帝釋力。十帝釋力等焰摩天中一天子力。一切焰摩天中天子力等一焰摩天王力。十焰摩天王力等一兜率陀天中一天子力。一切兜率陀天中天子力等一兜率陀天王力。十兜率陀天王力等一化樂天中一天子力。一切化樂天中天子力等一化樂天王力。十化樂天王力等他化自在天中一天子力。一切他化自在天中天子力等一他化自在天王力。十他化自在天王力等一魔天中一天子力。一切魔天中天子力等一魔王力。十魔王力等半那羅延力。十半那羅延力等一那羅延力。十那羅延力等一大那羅延力。十大那羅延力等一百劫修行菩薩力。十百劫修行菩薩力等一千劫修行菩薩力。如是已下展轉十重加之。乃至十方千千千萬劫修行菩薩力等一無生法忍菩薩力。十無生法忍菩薩力等一十地菩薩力。十十地菩薩力等一最後身菩薩力。是故目連。菩薩成就如是力故。生便即能行於七步。若此世界佛不持者。便壞不住。何以故。菩薩當其生已行七步時。此界大地縱廣六十千由旬。菩薩生已。當下足時。便當都沒。深百千由旬。還舉足時。復當涌出百千由旬。以佛持故。令是世界不動無壞眾生無惱。最後身菩薩。始初生時。則便具有如是力。假使一切世界眾生。悉得具足垂成菩提。菩薩之力補於如來處非處智力。百千萬億分不及其一。乃至算數譬喻不能及。得具如是十種之力。名為如來應正。遍覺。此中不明菩薩通力。若用通力。能以恒沙世界。置於足指一毛端上。擲過無邊恒沙世界。如是往來。不令眾生有於苦惱。如是神力。不可稱量。不可數知。若當如來盡現通力者。汝等聲聞尚不能信。況餘眾生。爾時淨威力士聞說菩薩父母生力。聞己驚怪身毛皆竪。生希有心憍慢皆滅。歸依三寶發無上心。◎</p>
</div></div>
<p class='juan'>法苑珠林卷第九</p></div>
</div><!-- end of div[@id='body'] -->
</body></html>