<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu28' />明覺禪師瀑泉集卷第四</p><p class="byline">參學小師圓應編</p><p>師自兩處道場。多應機語句。門人集之。離三已行於世。斯所紀者。乃垂帶自答。及古今因緣。朝暮提唱。辭意曠嶮。而學黨未喻。復致之請益。師蓋不獲已。隨所疑問。以此以彼。乍放乍收。或抑或揚。或代或別。近百五十則。實一時之能事也。況圓應忝預參承。寧忘捃拾。然多聞未益。誠有愧於宗師。必記諸善言。諒無譏於弟子。可命曰瀑泉集。意以飛流無盡為義。凡知我者幸同味焉。時天聖八年八月十五日。圓應序。</p>
<p>上堂。汝等諸人。盡是久經陣敵慣戰作家。倚天長劍即不問。爾作麼生是袖裏藏鋒。代云。寡不敵眾。又云彼此。</p>
<p>上堂。寡不敵眾。什麼人分上事。代云。總由和尚。又云彼此。又云。龍蛇易辯。衲子難瞞。許爾眼正頂後一相。拈得也無。代云收。</p>
<p>有時云。收之一字。飲氣吞聲。作麼生辯。代云。衲子難瞞。</p>
<p>或云。傾湫倒嶽。尋常之用。不涉泥水。道將一句來。代云。三千里外。</p>
<p>示眾云。三千里外還且如何。代云過。或云。佛未出世時。一人人鼻孔遼天。出世後為什麼杳無消息。代云。賊不打貧兒家。問僧云。賊不打貧兒家。因什麼却打。代云。須到如此。</p>
<p>或云。祖師不到處。時人知有。時人不知處。過在祖師。作麼生辯。代云。不得春風華不開。</p>
<p>上堂云。不得春風華不開。箇箇道我會。會即且致。作麼生舉。代云。時人相師。又云。空劫已前徒指注。空劫之後錯商量。正當空劫什麼人為主。代云。本是將軍致太平。</p>
<p>有時云。太平本是將軍致。莫錯認定盤星。我為拈了也。還會麼。代云。掩面。出去。</p>
<p>或云。交鋒兩刃。要定生死。彼此無傷。功勳不立。作麼生是將軍正令。代云。到即不點。</p>
<p>或云。到即不點。還甘也無。代云。赤心片片。</p>
<p>有時云。釋迦老子出氣不得。甚麼處誵訛。代云。填溝塞壑。又代云。退身三步。問云。填溝塞壑負恩者多。甚處見老底。代云。香積世界。</p>
<p>或云。五千四十八卷。止啼之說。如今啼止也。還我黃葉來。代云。事不孤起。</p>
<p>有時云。事不孤起。爾也分一半。代云㖿。又云。合到某甲。又云。單傳心印過犯彌天。甚人委悉。代云。須見如此。</p>
<p>上堂。須見如此。著甚來由。代云。也是。</p>
<p>或云。善來文殊。還知敗闕麼。代云。一箭兩垜。</p>
<p>或云。一箭兩垛。為什麼却敗闕。代云。善來文殊。</p>
<p>或云。乾坤崩陷且致。再見天日。道將一句來。代云。悔不慎當初。</p>
<p>有時云。悔不慎當初。便下座。却問僧。他後作麼生舉。代云。好事不如無。</p>
<p>有時云。雄兵百萬且定鞭疆。劍客三千若為驅使。代云。不許夜行投明須到。</p>
<p><span class='corr'>示</span>眾云。不許夜行投明須到。何似生。代云。孟常門下。或云。一筆句下不甘底出來。代云。只宜拄杖子。</p>
<p>上堂云。只宜拄杖子。句下屬何人。代云傍觀者。</p>
<p>或云。威音王已前無師自悟。是第二句。還我第一句來。代云。掃土而盡。問僧。掃土而盡。儞還知麼。代云。因誰致得。</p>
<p>有時云。三世諸佛說夢。六代祖師說夢。翠峯今日說夢。還有夢見底麼。代云。掀倒禪床。</p>
<p>或云。掀倒禪床。蓋是本分。過在什麼處。代云。惱亂春風卒未休。</p>
<p>或云。奔流度刃也是尋常。啐啄同時略請相見。代云。什麼處去也。</p>
<p>上堂云。什麼處去也。代云。日月易流。又云。針眼裏藏身即不問。儞作麼生是遊戲十方。代云。踞虎頭收虎尾。</p>
<p>一日云。踞虎頭收虎尾。諸方未曾見。代云也是。</p>
<p>或云。上來則擾擾。端坐則昏昏。脫灑一句作麼生道。代云。春無三日晴。</p>
<p><span class='corr'>示</span>眾云。春無三日晴。去住還堪笑。且問諸衲僧。曬却何時了。代云。某甲只管看。</p>
<p>或云。有佛法處不得住。無佛法處急走過。趙州為什麼摘楊華。代云。更事多矣。問僧。更事多矣亦要商量。代云。莫教屈著。</p>
<p>有時云。明眼衲僧入門便話墮。三十年後誰是知音。代云。拂袖便出。</p>
<p>有時云。拂袖便出。也好與三十棒。代云。賊過後張弓。</p>
<p>或云。七縱八橫。拈却把定乾坤眼。為什麼却有沙。代云。黃連未是苦。</p>
<p>或云。黃連未是苦。黃蘗好為隣。復問還辯得這時節麼。僧云不會。自代云。抑<span class='corr'>已</span>而已。</p>
<p>或云。繞天下行脚。到處豈無尊宿相為。還有盡力道得底句麼。代云。口只堪喫飯。</p>
<p>上堂云。口只堪喫飯。雲門大師拈了也。儞來者裏聽什麼椀鳴聲。以拄杖一時打下。代僧當時但近前把住拄杖云。和尚。今日困。又云。<span class='corr'>關</span>棙子即不問。上座作麼生是牛頭橫說竪說。代云。著甚來由。</p>
<p>一日云。著甚來由。便下座。代云。能有幾箇。</p>
<p>有時拈起拄杖云。天不能蓋地不能載。復以拄杖畫一畫云。百千諸佛諸代祖師。盡向翠峯乞命。代云。官不容針。</p>
<p>或云。舉一明三。為甚不著便。代云。作賊人心虛。又云。文殊起佛見法見。貶向二鐵圍山。衲僧起佛見法見。列在三條椽下。翠峯起佛見法見。誰敢覻著。代云。秤尺在手。</p>
<p>或云。洞庭湖水一吸淨盡。魚鼈向甚處藏身。代云咦。又云。喝下承當。崖州萬里。棒頭薦得。別有條章。作麼生是衲僧本分。代云惡。</p>
<p>或云。虛空為鼓須彌為槌。王老師不打。還肯得諸方也無。代云。千年田八百主。</p>
<p>有時云。髑髏常千世界。鼻孔摩觸家風。拈却別致一問來。代云。祖師遺下。又云儞若龜頭鼈頭向後道親見翠峯好。代云何必。</p>
<p>上堂。天不能蓋地不能載。衲僧坐斷如恒河沙。鬧市裏指出一箇來。代云。便摑傍僧。</p>
<p>或云。生門易過死門難入。逆順無拘底。為什麼不垂手。代云。收得安南又憂塞北。</p>
<p>或云。荒田不揀草變為金。信手拈來金變為草。古聖日用不知且致。儞為什麼臨機道得。代云。如蟲禦木。</p>
<p>上堂云。如來惟一說無二說。穿却衲僧鼻孔。換却衲僧眼睛。即得。若教我明破。恐帶累儞。不是好人。代云。欲見其師先觀弟子。</p>
<p>或云。諸佛有難炭庫裏。眾生有難火焰裏。儞衲僧不得動著。代云。魯般繩墨。</p>
<p>或云。火待日熱風待月涼。北斗南星句。不要儞道。留與後人貶剝。代云。一言已出。駟馬難追。</p>
<p>上堂云。色不異空空不異色。園頭甚要古人道了也。因什麼知而故犯。代云。爭奈轉多。問僧。我道轉多。儞作麼生。僧云。某甲不會。師云。惱亂春風卒未休。</p>
<p>或云。本分事道。我知有將錯就錯。甚人承當。代云。不惜眉毛者。</p>
<p>或云。年來一度春也。畢竟事作麼生代云。藏身露影。</p>
<p>或云。至道無難惟嫌揀擇。德山不在付與黃蘗。代云。洗脚上船。復問僧云。我恁麼道。正是時人窠窟。趙州直得五年分疎不下。儞何不救取。僧無語。師云。雪峯道底。</p>
<p>上堂云。開門待知識。知識不來過。直得出門相接。為什麼土曠人稀。代云。和尚年老。</p>
<p>或云。放憨道著藥忌。即不管儞。死中得活。致將一問來。代云。略無些子。</p>
<p>上堂云。遠則照近則明。儞會也。笠子拄杖拈放一邊。入水見長人作麼生辯。代云平出。</p>
<p>或云。因一事長一智。針筒藥袋不得失却。如履輕氷。道將一句來。代云。以己妨人。又云。會則事同一家。且放儞過。不會則東西南北。付與驢年。代云。一日便頭白。</p>
<p>或云。今日也恁麼。明日也恁麼。第三第四不問儞。後五日事作麼生。若道只恁麼。代云。苦哉佛陀耶。</p>
<p>有時云。什麼劫中無祖佛。儞不著便猶可。代云。解笑底亦少。</p>
<p>或云。朝堂門下難舉令。雲門道底不要。代云但咳嗽一聲。</p>
<p>一日云。謀臣猛將用不著。到即不點。是什麼人。代云。不犯之令。</p>
<p>上堂云。若道得隔身句。知儞是箇了事人。忽若總道不得。我也知儞親。代云。猛虎不食其子。</p>
<p>一日云。千兵易得一將難求。上將來也三軍在什麼處。代云。退後退後。</p>
<p>或云。閫內者不出。閫外者不入。將相雙行句。作麼生道。代云。弔民伐罪。</p>
<p>因普請問僧。甚處來。云摘茶來。師云。茶園裏有玄沙見底。還見麼代但指露柱云。和尚問。又問僧。甚處來。云摘茶來。師云。人摘茶茶摘人不問。儞無底籃子重多少。代云。慣得其便。又問僧。甚處來。云摘茶來。云茶叢列作鼻孔。茶葉是儞眼睛。作麼生摘。代云。今日不著便。</p>
<p>一日云。佛法不用學。觸目皆成滯。百成既未遊。樓閣門長閉。勸君迴首看。請下一轉語自云。莫辜負人好。</p>
<p>一日問僧。南泉斬猫兒。儞作麼生會。云有什麼難。師云。作麼生。無語。代云。一刀兩段。</p>
<p>一日遊園次。問僧。苦瓠連根苦。甜瓜徹蒂甜。明得箇什麼邊事。僧無對。代云平出。</p>
<p>一日請益退。侍者問訊云。和尚不易。師云。有什麼不易。無對。師代云。法堂上寸草不生。僧便禮拜。師云。若不是我。</p>
<p>師一日問僧。諸方道不得底句。儞作麼生道。僧云。天平地平。云漝麼則王老師不如儞。僧無語。師云。只道得一半。</p>
<p>師一日見僧來。師云。是什麼物與麼來。僧云。口痛秖對和尚不得。師云。鼻孔儞。僧無語。師云。黃連未是苦。</p>
<p>師一日見二僧來。拈起拄杖云。與儞二人分取。僧云。只恐和尚不平。第一僧云。那上座先到雪竇。師云。有功者賞。</p>
<p>師一日見二化主城中歸。問云。儞憑箇什麼。入城教化眾生。僧云。雖有好心。且無好報。第二僧云。禍不入慎家之門。師云。近火先燋。</p>
<p>師一日晚參。問僧。是什麼時候也。僧應諾。師便喝僧云。和尚何不領話。師云。日勢稍晚。</p>
<p>師一日見僧來。拈起拄杖云。我兩手分付。儞作麼生。僧退身云。不敢。師云。為什麼棒上不成龍。僧云。三十年後恐辜負和尚。師放下拄杖云。吽吽。</p>
<p>師一日問僧。儞見雪竇後錄未。僧云見了。師云。向甚處見我。僧云。也知和尚是川中人師將拄杖打一下云。夢見。</p>
<p>師一日見僧出歸。師云。鬧市裏還見天子麼。僧無語。師代云。非但。又云。苦哉佛陀。</p>
<p>一日十數僧待立次。師云。佛法無人說。雖慧不能了。復問僧。還有無師自悟底麼。眾無語。師云。負命者上鉤。</p>
<p>師因在莊。數僧侍立次。師問云。維摩老云。步步是道場。這裏何似山裏。眾下語師皆不諾。師代云。只恐和尚不肯。</p>
<p>師一日問僧。儞作箇什麼來。僧云。合靈寶丹來。師云。靈即不問。作麼生是寶。僧云。不敢秖對和尚。師不肯。自代云。洎與和尚答話。</p>
<p>師一日問僧。儞浴未。僧云。某甲此生不浴。師云。儞不浴圖箇什麼。僧云。今日被和尚勘破。師云。賊不打貧兒家。</p>
<p>師一日同僧遊山次。到開山和尚塔頭。僧云。見說開山便是黃巢。師云。黃巢是草頭天子。為什麼却作住山人。僧云。忌辰也好與他設粥。師不肯。自代云。賞不避仇讎。</p>
<p>師一日同三五僧看種田。師云。靈苗無根。作麼生種。僧云。明年更有新條在。師云。儞問我。我與儞道。僧便問。師云。分付田舍奴。</p>
<p>師一日出城。見下院山主。師云。既是山主。為什麼却在城中。山主無語。師自云。負命者上鉤來。</p>
<p>師一日與數僧遊山次。見牯牛舉頭。師問。牯牛舉頭作什麼。僧云。怕和尚穿却。師不肯。自云。看入草底。</p>
<p>師一日燒亡僧。師問僧。還將得火來麼。僧云。將得來。師云。弄假像真。</p>
<p>師一日問僧。甚處來。僧云浴來。師云。三身中那一身浴。僧云。或鼓聲前或鼓聲後。師云。飽叢林。</p>
<p>師一日問僧。儞尋常為什麼不上來。僧云。長上來只是門閉。師云。為什麼不入來。僧云來也。師云。賊過後張弓。</p>
<p>師一日為首座寫真。師云。既是首座。為什麼却有兩箇。首座云。爭之不足。師云。儞問我。我與儞道。首座擬問。師云。雪竇門下。</p>
<p>宋太宗皇帝。因事六問。當時無人奏對。因入寺見僧看經。問云。看什麼經。對云。仁王經。帝云。既是寡人經。為甚在卿手裏。師代云。皇天無親唯德是輔。</p>
<p>因入塔院。問僧。卿是甚人。僧云。塔主。帝云。此是寡人塔。為什麼卿作主。代云。蓋國咸知。</p>
<p>因僧燒却藏經。朝見告乞。宣問。昔日摩騰不燒。如今為什麼燒却。代云。陛下不忘付囑。</p>
<p>因帝夜夢。神人報云。請陛下發菩提心。帝至曉宣問左右街。菩提心作麼生發。代云。實謂今古罕聞。</p>
<p>因僧朝見。帝問。甚處來。云臥雲來。帝曰。朕聞臥雲深處不朝天。為什麼却到這裏。代云。難逃至化。</p>
<p>因僧朝見。帝賜坐。僧云。陛下還記得麼。帝云。甚處相見來。僧云。靈山一別直至如今。帝曰。以何為驗。僧無對。代云。貧道得得而來。</p>
<p>唐憲宗迎舍利。現五色光。百辟俱賀。惟韓愈端立。帝問。百僚皆賀。卿為甚不賀。愈曰。臣曾看經來。佛光非青黃赤白等相。此是神龍荷助之光。帝云。作麼生是佛光。代云。陛下高垂天鑑。</p>
<p>裴相公。捧一尊佛像於黃檗前跪云。請師安名。檗云。裴休。師代相公。當時便喝。</p>
<p>廣南劉王。請雲門入內。於含春殿坐次。帝令鞠常侍宣問。靈樹果子熟也末。門云。甚年中得信道生。師代進語云。猶帶酸澁在。又代雲門云。聖意難測。又云。諾諾。復宣問。如何是禪。云皇帝有勅臣僧對。代進語云錯。又代雲門云。念以臣僧年邁。</p>
<p>龍光問僧。名什麼。云自觀。光云。自觀見什麼。代云。有誤龍光。</p>
<p>悟空禪師問座主。講什麼經。云法華經。空云。有說法華經處。我現寶塔當為證明。座主讚請甚人證明。代云。私通車馬。</p>
<p>投子示眾云。汝等諸人盡道。我實頭。若出門三步。有人問儞。作麼生是投子實頭處。作麼道。代云。疑殺天下人。</p>
<p>有老宿。見官人手中執笏。乃問。在官人手中為笏。在天子手中為珪。在老僧手中喚作什麼。代云。弄巧成拙。</p>
<p>四祖到牛頭後庵。見虎便作怕勢。牛頭云。和尚猶有這箇在。祖云。適來見什麼。代云。但亦作怕勢。又代云。洎合放過。</p>
<p>僧問惠濟。古人道。得坐披衣向後自看。如何是得坐披衣。濟云。暢我平生。代云。諾諾。</p>
<p>問投子。定慧等學明見佛性。此理如何。投子云。打水用桶。舀粥用杓。代云。爭得不問。</p>
<p>玄沙見孚上座。便云。新到相看。孚云。已相見了也。沙云。什麼劫中曾相見來。孚云。莫瞌睡。別云。這賊敗也。</p>
<p>玄沙與地藏在方丈說話夜深。沙云。侍者關隔子門。汝作麼生出得。地藏云。喚什麼作門。別云。珍重便行。</p>
<p>崇壽問僧。泉眼不通被沙礙。道眼不通被甚麼礙。僧云眼礙。別云。強將下無弱兵。</p>
<p>保福在疾。問僧。我與儞相識年深。有何名方妙藥相救僧云。甚有。聞說和尚不解忌口。別云。只恐難為和尚。</p>
<p>有西天聲鳴三藏。到王大王處。王令玄沙驗過。玄沙以銅火箸擊鐵火爐。問三藏云。是什麼聲。云銅鐵聲。沙云。大王莫受外國人瞞。師別云。大王宜加信敬。又別三藏云。莫瞞外國人。</p>
<p>國師問座主。講什麼經。云金剛經。國師云。最初是什麼字。座主云。如是。國師云。是什麼。別云。以拄杖便打。</p>
<p>陸郎中問仰山。如何是不斷煩惱而入涅槃。仰山豎拂子。郎中便拜。異時仰山却問郎中。曾問不斷煩惱而入涅槃。老僧豎拂子。郎中作麼生會。陸云。據某甲見處。入之一字也不用得。仰山云。入之一字不為郎中。師云。作麼生會。云別。陸云。拂子到某甲手裏也。又別仰山後語云。我將謂儞是箇俗漢。</p>
<p>陸大夫問南泉。大悲菩薩甚處得許多手眼來。泉云。如國家用大夫作什麼。別云。不及大夫所問。</p>
<p>僧問雲門。十方薄伽梵一路涅槃門。如何是一路涅槃門。門云。我道不得。云和尚為什麼道不得。云儞舉話即得。別云。淺水無魚徒勞下釣。</p>
<p>吳尚書訪睦州。至門首便問。三門俱開。弟子從何門而入。睦召尚書。尚書應諾。睦云。從信門而入。別云。客是主人相師。</p>
<p>南泉遷化。陸亘大夫到。院主云。大夫何不哭。大夫云。道得即哭。長慶代云。合笑不合哭。別云。蒼天蒼天。</p>
<p>雲巖遷化。時道吾問。離却殼漏子了。後向何處再得相見。巖云。向不生不滅處相見。別云。喚侍者與我記取這一問。</p>
<p>僧問法燈。百骸俱潰散。一物鎮長靈。未審百骸一物相去多少。燈云。百骸一物一物五骸。別云。吾不如汝。</p>
<p>僧問歸宗。如何是佛。宗云。我向儞道。還信麼。云和尚言重。爭得不信。宗云。只汝便是。別云。侍者寮裏喫茶去。</p>
<p>麻谷持錫到國師處。振錫而立。國師云。汝既如是。何用見吾。谷又振錫一下。別云。洎不到此。</p>
<p>妙濟於僧前書一字。問云。是什麼。僧云不識。濟云。滿口道著。別云。老僧罪過。</p>
<p>僧問曹山。清稅孤貧。請師拯濟。山云。稅闍梨。應諾。山云。清源白家酒。三盞猶道未霑唇。別云。稅闍梨應諾。是什麼心行。</p>
<p>僧問玄覺。先師舉不及處。請和尚舉。覺云。聽者須是奇人。別云。大眾看者一員禪客。</p>
<p>石頭問讓大師。不慕諸聖不重己靈時如何。讓云。子問太高生。何不向下問將來。別云。三十棒教誰喫。</p>
<p>僧問玄沙。盡十方世界。是一顆明珠。學人為什麼不會。沙云。用會作麼。別云。諸方即得。我這裏不得。</p>
<p>玄沙問南際云。此事惟我能知。長老作麼生會。際云。須知有不求知者。別云。雪峯門下幾箇如斯。</p>
<p>法眼問百法座主云。百法是體用雙陳。明門是能所兼舉。座主是能。法座是所。作麼生說箇兼舉。有老宿代云。和尚喚什麼作法座。別云。和尚分半院與某甲始得。</p>
<p>睦州問座主。講什麼經。云涅槃經。州云。問大德一段義得麼。云問什麼義。州以脚趯空吹一吹云。箇是什麼義。云經中無此義。州云。脫空謾語漢。此是五百力士揭石義麼。老宿代云。和尚瞞某甲瞞大眾。別云。和尚慣得其便。</p>
<p>雲門示眾云。世尊生下。一手指天一手指地。周行七步目顧四方云。天上天下唯我獨尊。我當時若見。一棒打殺與狗喫。貴得天下太平。法眼云。雲門氣勢甚大。要且無佛法道理。老宿代云。將謂無人證明。別云。鉤在不疑之地。</p>
<p>巖頭雪峯欽山三人坐次。洞山點茶來。欽山閉眼。洞云。什麼處去來。欽山云。入定來。洞云。定本無門。從何而入。老宿代云。大有人恁麼會。別云。當時但指巖頭雪峯云。與者兩箇瞌睡茶喫。</p>
<p>雲門問僧。近離甚處。云新羅。門云。將甚麼過海。云草賊大敗。門云。儞為什麼在我手裏。僧云恰是。別云。噓噓。</p>
<p>雲門到洞巖得數日上參。恰見巖下來。巖問。什麼處去。云親近去。巖云。亂走作什麼。云暫時不在。巖云。什麼處去來。別云。好與三十棒。</p>
<p>東平問官人。風作何色無對。却問僧。僧提起衲衣云。者箇在府下鋪。平云。用多少帛子。別云。蝦跳不出斗。</p>
<p>雲門問曹山。密密為什麼不知有山雲。只為密密所以不知有。別云。達磨來也。</p>
<p>雪峯在國清。拈起鉢盂問座主。道得與儞鉢盂。主云。此是化佛邊事。別云。只恐鈍置和尚。峯當時云。儞作座主奴也未得。主云。某甲不會。峯云。儞問我。我與儞道。座主方禮拜。峯便踏倒。後座主舉似雲門云。某甲得七年方見。門云。儞得七年方見云是。別云。草賊敗也。</p>
<p>道吾見雲巖掃地。問云。太驅驅生。巖云。須知有不驅驅者。吾云。恁麼有第二月也。別云。洎合放過。</p>
<p>清峯辭雪峯。問甚處去。清峯云。識得者漢即知去處。雪云。儞是了事人。亂走作什麼。別云。西天斬頭截臂。清峯當時云。和尚莫塗污人好。雪云。我即塗污儞。儞道古人吹布毛作麼生。清峯云。殘羹餿飯。已有人喫了也。雪峯休去。師出。雪峯語云。一死更不再活。</p>
<p>韶山勘僧云。莫便是多口。白頭因云。不敢。韶云。多少口。云遍身是。韶云。大小二事向甚處出。云韶山口裏。別云。從來疑著韶山。</p>
<p>保福到庵主處。茶話次。庵主云。有僧問某甲。如何是祖師西來意。某豎起拂子。不知得不得。福去。某爭敢道得不得。有箇問有人讚歎此事。如虎帶角。有人輕毀此事。分毫不直。一等是恁麼事。為什麼讚毀不同。庵主云。適來出自偶爾。有老宿云。毀又爭得。又老宿云。惜取眉毛。師都別云。若非和尚證明。拂子一生無用。</p>
</div>
<div class='div-other'><a id='mulu29' />
<p class='h1'>石頭大師參同契</p><p>予嘗覽斯作。頗見開士。皆摛辭肇極。成贊厥道。因亦隨興以擬之。匪求蝕木於文也。噫先覺洪規。可洞照遐古。豈復情謂逾越於其間哉。蓋往往學者。抑問勉意不獲而已。其或金沙混流。淘之汰之。固必存彼匠手明矣。</p>
<p>竺土大仙心<span class='note-inline'>(誰是能舉)</span>。東西密相付<span class='note-inline'>(惜取眉毛)</span>。人根有利鈍<span class='note-inline'>(作麼生)</span>。道無南北祖<span class='note-inline'>(且欵欵)</span>。靈源明皎潔<span class='note-inline'>(撫掌呵呵)</span>。枝派闇流注<span class='note-inline'>(亦未相許)</span>。執事元是迷<span class='note-inline'>(展開兩手)</span>。契理亦非悟<span class='note-inline'>(拈却了也)</span>。門門一切境<span class='note-inline'>(捨短從長)</span>。回互不回互<span class='note-inline'>(以頭換尾)</span>。回而更相涉<span class='note-inline'>(這箇是拄杖子)</span>。不爾依位住<span class='note-inline'>(莫錯認定盤星)</span>。色本殊質像<span class='note-inline'>(豈辨開眸)</span>。聲元異樂苦<span class='note-inline'>(還同掩耳)</span>。闇合上中言<span class='note-inline'>(心不負人)</span>。明明清濁句<span class='note-inline'>(口宜掛壁)</span>。四大性自復<span class='note-inline'>(隨所依)</span>。如子得其母<span class='note-inline'>(可知也)</span>。火日風動搖<span class='note-inline'>(春水自消)</span>。水濕地堅固<span class='note-inline'>(從旦至暮)</span>。眼色耳音聲<span class='note-inline'>(海晏河清)</span>。鼻香舌鹹醋<span class='note-inline'>(可憑可據)</span>。然於一一法<span class='note-inline'>(重報君)</span>。依根葉分布<span class='note-inline'>(好明取)</span>。本末須歸宗<span class='note-inline'>(惟我能知)</span>。尊卑用其語<span class='note-inline'>(不犯之令)</span>。當明中有闇<span class='note-inline'>(闇必可明)</span>。勿以闇相遇<span class='note-inline'>(明還非覩)</span>。當闇中有明<span class='note-inline'>(一見三)</span>。勿以明相覩<span class='note-inline'>(無異說)</span>。明闇各相對<span class='note-inline'>(若為分)</span>。比如前後步<span class='note-inline'>(不如此)</span>。萬物自有功<span class='note-inline'>(旨爾寧止)</span>。當言用及處<span class='note-inline'>(縱橫十字)</span>。事存函蓋合<span class='note-inline'>(子細看)</span>。理應箭鋒拄<span class='note-inline'>(莫教錯)</span>。承言須會宗<span class='note-inline'>(未兆非明)</span>。勿自立規矩<span class='note-inline'>(突出難辨)</span>。觸目不會道<span class='note-inline'>(又何妨)</span>。運足焉知路<span class='note-inline'>(也不惡)</span>。進步非近遠<span class='note-inline'>(唱彌高)</span>。迷隔山河爾<span class='note-inline'>(和彌寡)</span>。謹白參玄人<span class='note-inline'>(聞必同歸)</span>。光陰莫虛度<span class='note-inline'>(誠哉是言也)</span>。</p>
</div>
<div class='div-other'><a id='mulu30' />
<p class='h1'>真讚</p>
<div class='div-other'><a id='mulu31' />
<p class='h2'>禪定大師</p><p>虛凝不器。有象殊域。伊河逞流。卓爾原極。鷲峯崔嵬。蟾輪乍回。列剎望重。勞生眼開。開也誰覩。迅振高古。或葉或華。自三自五。天子褒稱兮禪定師。而今而後兮香風吹。</p>
</div>
<div class='div-other'><a id='mulu32' />
<p class='h2'>集賢殿學士曾侯</p><p>天石麟豈輕獻。日角月角藏億萬。當年文陣獲全功。不奪龍頭幾人怨。</p>
</div>
<div class='div-other'><a id='mulu33' />
<p class='h2'>若氷大師</p><p>氷之有光非珠澄徹。山之有光非玉凝潔。若氷大師殊彼清絕。殊兮必群絕兮可覩。一字根極三千頂住。乍曰義龍或稱律虎。相對風規分不分。金田獨步君看取。</p>
</div>
<div class='div-other'><a id='mulu34' />
<p class='h2'>清照大師</p><p>巨海秋碧鼇峯晝寒。巧出匠手依依對看。寶几乍凭華巾非結。以焰續焰話月指月。古兮今兮請試甄別。</p>
</div>
<div class='div-other'><a id='mulu35' />
<p class='h2'>恭首座</p><p>道離微兮誰與隣。貌古澹兮飛清塵。巖檜蒼蒼經幾春。乳竇堂中第一人。</p>
<p>禪徒寫予幻質復請為讚辭曰。</p>
<p>祖佛怨兮非其師。叢林害兮誰相資。氷枯雪殘深索索。水冷雲澹空纍纍。寶聖錯僧繇知。人間天上爭容伊。</p>
</div>
<div class='div-other'><a id='mulu36' />
<p class='h2'>周生強圖夢身予亦不能伏筆</p><p>上下三指彼此七馬。拈華未曾微笑何也。石謂玉兮器必分。水凌虛兮月非下。不知誰是傍觀者。</p>
<p>咄者枯枿遽生瓜葛。來自三川欺乎兩浙。指鹿為馬將日作月。罪兮彌天焉可分說。</p>
</div>
<div class='div-other'><a id='mulu37' />
<p class='h2'>廣慧禪師</p><p>寥寥雄機落落虛宇。本之不兆傳之奚取。取既有規規還倫古。凝明孤寬垂應萬端。海蚌光絕天珠影殘。南來北來玄眸可觀。</p>
</div>
<div class='div-other'><a id='mulu38' />
<p class='h2'>安巖山照禪師<span class='note-inline'>(并序)</span></p><p>愚昔遊漢水抵廬嶽。率訪叢室。襲禪家流偕象馬蹴踏。至於心口憤悱。品藻當代誠難其師。然非厚誣。方來且指掌輪握何取。豈斯欵陪老作覩繪真相。古之今之歎恨亡矣。高深莫究其極。明晦靡盡其際。故時欽依乃勉抉稱詠。庶文外之士。道存而同歸者也。</p>
<p>覺雄慧燈記。飲光滅光聯不已。龍昌遽絕善續者誰。梅峯之師。化偃二浙聲流四維。大名無當高讓太白。韜晦殊運虛明曠索。歸休安巖寒籠翠杉。我笑方外華非。類銜郢工筆狂梵儀。頓舉肩雲頂絲。秋蟾夜渚靜應。南軒兮相對時。空生未解兮聞斯語。開眸凝瞻。迅雷不及揜耳。</p>
</div></div>
<p class='juan'>明覺禪師瀑泉集卷第四</p>
</div><!-- end of div[@id='body'] -->
</body></html>