<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu155' />明覺禪師祖英集卷第六</p><p class="byline">參學小師文政編</p>
<div class='div-other'><a id='mulu156' />
<p class='h2'>三寶讚<span class='note-inline'>(并序)</span></p><p>予天禧中。寓跡靈隱。與寶真禪者為友。或遊或處。固以道義相揖。投報相襲。冷冷然自樂天常之性也。一日真公謂予曰。愚近偶作三寶讚三十韻。宜請賡唱。因披閱加歎。率爾而繼之。類蝕木也。俄屬分飛吳楚。將二十載。殊不復記憶。真公不以事曠誠隔遠。遠附僧如衍而至。再窺荒斐愧慰多集。且夫聖人之立言也。必眹虛必冥奧。使文外之士同振古風垂千萬世。又焉知來者及之不及道在其中也。斯之讚辭。曾不沽不待。但遐仰覺皇宗致禪徒。告而行之。得不曲為序引。</p>
</div>
<div class='div-other'><a id='mulu157' />
<p class='h2'>佛寶</p><p style="margin-left:0em;text-indent:0em;" class="lg-abnormal"><div class='lg-row'>甘蔗流苗應剎塵。　覺場高發利生因。　紫金蓮捧千輪足。</div>
<div class='lg-row'>白玉毫飛萬德身。　孤立大方資定慧。</div>
<div class='lg-row'>等觀含類捨怨親。　挨星相好中天主。　匝地名聞出世人。</div>
<div class='lg-row'>螺髮右旋仙島碧。　月眉斜印海門新。</div>
<div class='lg-row'>鸞翔鳳舞非殊品。　象轉龍蟠絕比倫。　瓔珞聚中騰瑞色。</div>
<div class='lg-row'>華鬘影裏奪芳春。　慈儀戀望知何極。</div>
<div class='lg-row'>梵德言辭莫可陳。　胸字杳分無量義。</div>
<div class='lg-row'>頂珠常照百由旬。　雙林孰謂歸圓寂。　坐斷乾坤日見真。</div>
</p></div>
<div class='div-other'><a id='mulu158' />
<p class='h2'>法寶</p><p style="margin-left:0em;text-indent:0em;" class="lg-abnormal"><div class='lg-row'>後得智生功德聚。　大悲留演潤禽魚。　貫華雖自科千品。</div>
<div class='lg-row'>標月還歸理一如。　過量劫應期廣布。</div>
<div class='lg-row'>剎那心合未忘書。　四衢道內拋紅焰。　五欲波中綻白蕖。</div>
<div class='lg-row'>排斥眾魔登壽域。　引携諸子上安車。</div>
<div class='lg-row'>義天星象熒熒也。　辭海波瀾浩浩歟。　違背此恩難拯拔。</div>
<div class='lg-row'>遭逢末世豈躊躇。　聞來半偈須相學。</div>
<div class='lg-row'>惜去全身莫共居。　飛辯恨曾虧激問。</div>
<div class='lg-row'>賾幽欣且免長噓。　生生頂奉輝心鏡。　廓照塵勞信有。餘。</div>
</p></div>
<div class='div-other'><a id='mulu159' />
<p class='h2'>僧寶</p><p style="margin-left:0em;text-indent:0em;" class="lg-abnormal"><div class='lg-row'>方袍圓頂義何宣。　續焰千燈豈小緣。　華雨座前猶滯相。</div>
<div class='lg-row'>虎馴庵畔尚稽詮。　巖棲塚宿難依望。</div>
<div class='lg-row'>鶴貌雲心逈灑然。　寶杖夜鳴寒嶠月。　銅瓶秋漱碧潭煙。</div>
<div class='lg-row'>名標練若澄諠猾。　跡念昏衢警睡眠。</div>
<div class='lg-row'>林下雅為方外客。　人間堪作火中蓮。　情高不是超三際。</div>
<div class='lg-row'>道在非同入四禪。　浮世勉誰知逝水。</div>
<div class='lg-row'>深峯甘自聽飛泉。　苾芻草馥僧秖後。</div>
<div class='lg-row'>玳瑁盂傳古佛先。　珍重覺皇有真子。　坤維高步列金田。</div>
</p></div>
<div class='div-other'><a id='mulu160' />
<p class='h2'>夏寄辯禪者山房</p>
<div class="lg regular" style="margin-left:0em;"><div class='lg-row'>枕簞雲作屏。　必固黃金宅。　軒窓月為晝。　豈止虛生白。</div>
<div class='lg-row'>麟龍愧頭角。　雕鶚慚羽翮。　庶擬群類心。　在寬如在窄。</div>
</div></div>
<div class='div-other'><a id='mulu161' />
<p class='h2'>和錢太博見寄覓山藥<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>文柄誰持合自持。　憂民風概乍清羸。　禪林草藥如為效。</div>
<div class='lg-row'>願見皇家急詔時。</div>
</div>
<div class="lg regular" style="margin-left:0em;"><div class='lg-row'>聖君鴻業在扶持。　日角龍章固不羸。　擒藻玉堂歸未晚。</div>
<div class='lg-row'>百華開赴御筵時。</div>
</div></div>
<div class='div-other'><a id='mulu162' />
<p class='h2'>送錢太博應賢良選</p>
<div class="lg regular" style="margin-left:0em;"><div class='lg-row'>賢才當召試。　彪炳對吾君。　千古不遺恨。　八元應主文。</div>
<div class='lg-row'>岸花明列施。　天籟拂微雲。　後夜觀垂象。　中台位已分。</div>
</div></div>
<div class='div-other'><a id='mulu163' />
<p class='h2'>答天童新和尚</p><p style="margin-left:0em;text-indent:0em;" class="lg-abnormal"><div class='lg-row'>中峯深且寒。　欹接海邊島。　松凋不死枝。　華折未萌草。</div>
<div class='lg-row'>飛瀑吼蛟宮。　幽徑分鳥道。　伊余空寂徒。</div>
<div class='lg-row'>浮光寄枯槁。　冥遊天地間。　誰兮可尋討。　孤立雲霞外。</div>
<div class='lg-row'>誰兮可長保。　茲來仁者來。　還稱大白老。</div>
<div class='lg-row'>何策扣巖扃。　重席展懷抱。　示我商頌清。</div>
<div class='lg-row'>休誇郢歌好。　報投漸抒辭。　難以論嘉藻。</div>
</p></div>
<div class='div-other'><a id='mulu164' />
<p class='h2'>和頌</p><p style="margin-left:0em;text-indent:0em;" class="lg-abnormal"><div class='lg-row'>玲瓏巖古寺。　冠乎明越境。　海眼通洌泉。　天心聳危嶺。</div>
<div class='lg-row'>嘗遊興未闌。　遐想神忽凝。　彼士真覺雄。</div>
<div class='lg-row'>相隣不孤逈。　吾愛濟橫流。　孰云煩慮屏。　吾愛整頹綱。</div>
<div class='lg-row'>豈止浮根靜。　棲梧瑞九苞。　追風駿十影。</div>
<div class='lg-row'>顧我不爭衡。　與誰閑鬪茗。　乘時既磊落。</div>
<div class='lg-row'>照世非昏瞑。　佇為王者師。　三千統摩頂。</div>
</p></div>
<div class='div-other'><a id='mulu165' />
<p class='h2'>贈別太臻禪者</p><p style="margin-left:0em;text-indent:0em;" class="lg-abnormal"><div class='lg-row'>武陵山來何祕邃。　元化功兮不容易。　壇曾善卷韜龍光。</div>
<div class='lg-row'>洞亦桃華副麟趾。　仍思昔日吾祖。</div>
<div class='lg-row'>浩浩提綱宗。　消息曠斷寰宇空。　又聞高大舜讓公器。</div>
<div class='lg-row'>祥瑞却生蘆葦叢。　人由境兮冥道德。</div>
<div class='lg-row'>境有人兮分玉石。　臻禪本自偃殊方。　忽向其中誕孤跡。</div>
<div class='lg-row'>迢迢海甸來尋我。　一十二年同冷坐。</div>
<div class='lg-row'>羽翼摶風今是時。　拂盡天雲乃飛過。</div>
</p></div>
<div class='div-other'><a id='mulu166' />
<p class='h2'>雲門俱字</p><p style="margin-left:0em;text-indent:0em;" class="lg-abnormal"><div class='lg-row'>百草頭何太極。　重與禪徒下錐刺。　雲門俱字好參詳。</div>
<div class='lg-row'>雪峯輥毬亦端的。　黛非青兮藍一色。</div>
<div class='lg-row'>辰錦砂兮敢言赤。　紫羅帳裏有真珠。　曹溪路上生荊棘。</div>
<div class='lg-row'>還會麼。　此時若不究根源。　直向當來問彌勒。</div>
</p></div>
<div class='div-other'><a id='mulu167' />
<p class='h2'>僧問四賓主。因而有頌。頌之</p><p>如何是賓中賓。云滿面埃塵。又曰噫。</p>

<div class='div-other'><a id='mulu168' />
<p class='h3'>頌</p><p style="margin-left:0em;text-indent:0em;" class="lg-abnormal"><div class='lg-row'>賓中之賓。　少喜多瞋。　丈夫壯志。　當付何人。</div>
</p><p>如何是賓中主。云兆分其五。又曰引。</p>
</div>
<div class='div-other'><a id='mulu169' />
<p class='h3'>頌</p><p style="margin-left:0em;text-indent:0em;" class="lg-abnormal"><div class='lg-row'>賓中之主。　玄沙猛虎。　半合半開。　唯自相許。</div>
</p><p>如何是主中賓。云月帶重輪。又曰收。</p>
</div>
<div class='div-other'><a id='mulu170' />
<p class='h3'>頌</p><p style="margin-left:0em;text-indent:0em;" class="lg-abnormal"><div class='lg-row'>主中之賓。　溫故知新。　互換相照。　師子嚬呻。</div>
</p><p>如何是主中主。云大千揑聚。又曰揭。</p>
</div>
<div class='div-other'><a id='mulu171' />
<p class='h3'>頌</p><p style="margin-left:0em;text-indent:0em;" class="lg-abnormal"><div class='lg-row'>主中之主。　正令齊舉。　長劍倚天。　誰敢當禦。</div>
</p></div></div>
<div class='div-other'><a id='mulu172' />
<p class='h2'>都頌</p><p style="margin-left:0em;text-indent:0em;" class="lg-abnormal"><div class='lg-row'>賓主分不分。　顢頇絕異聞。　解布勞生手。　寄言來白雲。</div>
</p></div>
<div class='div-other'><a id='mulu173' />
<p class='h2'>令僧把衲</p>
<div class="lg regular" style="margin-left:0em;"><div class='lg-row'>七八既難直須教透。　來不在前去不在後。　麁細自看緊緩相就。</div>
<div class='lg-row'>一日圓成呈似君。　想得諸方未知有。</div>
</div></div>
<div class='div-other'><a id='mulu174' />
<p class='h2'>送知一入京兼簡清河從事</p>
<div class="lg regular" style="margin-left:0em;"><div class='lg-row'>六月千江水似秋。　片帆高掛岸雲收。　行行莫謂朝天闕。</div>
<div class='lg-row'>況倚文星在巨舟。</div>
</div></div>
<div class='div-other'><a id='mulu175' />
<p class='h2'>送德珉山主</p>
<div class="lg regular" style="margin-left:0em;"><div class='lg-row'>溪山春色映雲袍。　愛住隍城意轉高。　翻笑忘機自安者。</div>
<div class='lg-row'>不能垂手入塵勞。</div>
</div></div>
<div class='div-other'><a id='mulu176' />
<p class='h2'>送僧<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>紅芍藥邊方舞蝶。　碧梧桐裏正啼鶯。　離亭不折依依柳。</div>
<div class='lg-row'>況有春山送又迎。</div>
</div>
<div class="lg regular" style="margin-left:0em;"><div class='lg-row'>祖域高親日未央。　家林歸去意何長。　舊交不識初相見。</div>
<div class='lg-row'>曾振滄溟奪夜光。</div>
</div></div>
<div class='div-other'><a id='mulu177' />
<p class='h2'>送崇己闍梨歸天台</p>
<div class="lg regular" style="margin-left:0em;"><div class='lg-row'>石橋雲瀑冷相侵。　蘇徑蘿龕入更深。　却<span class='corr'>羨</span>搘笻遠歸去。</div>
<div class='lg-row'>半千尊者是知音。</div>
</div></div>
<div class='div-other'><a id='mulu178' />
<p class='h2'>送邃悟上人之會稽</p>
<div class="lg regular" style="margin-left:0em;"><div class='lg-row'>百越江山冠九州。　如屏還媿謾相褒。　惠休此去多吟賞。</div>
<div class='lg-row'><span class='corr'>贏</span>得清風價轉高。</div>
</div></div>
<div class='div-other'><a id='mulu179' />
<p class='h2'>送僧<span class='note-inline'>(四首)</span></p>
<div class="lg regular" style="margin-left:0em;"><div class='lg-row'>乘興飛帆別翠峯。　水光春靜冷涵空。　到人若問曹溪意。</div>
<div class='lg-row'>只報盧能在下風。</div>
</div>
<div class="lg regular" style="margin-left:0em;"><div class='lg-row'>禪石飛流濺碧莎。　利生還喜下雲坡。　途中若立三千客。</div>
<div class='lg-row'>剔起眉毛不在多。</div>
</div>
<div class="lg regular" style="margin-left:0em;"><div class='lg-row'>栴檀林裏振金毛。　四顧清風拂幾遭。　曾許全威作雲雨。</div>
<div class='lg-row'>不知何處是塵勞。</div>
</div><p style="margin-left:0em;text-indent:0em;" class="lg-abnormal"><div class='lg-row'>雲衣輕拂下層巒。　松檜生風觸神寒。　誰問親遊乳峯意。百千年後與誰看。</div>
</p></div>
<div class='div-other'><a id='mulu180' />
<p class='h2'>寄員外黃君</p>
<div class="lg regular" style="margin-left:0em;"><div class='lg-row'>碧岫層層列杳冥。　漣漪環繞賁寒青。　韜藏未識古君子。</div>
<div class='lg-row'>空仰嘉聲過洞庭。</div>
</div></div>
<div class='div-other'><a id='mulu181' />
<p class='h2'>送僧</p>
<div class="lg regular" style="margin-left:0em;"><div class='lg-row'>五色祥麟白月輪。　乘時應不念離群。　松根石上未歸日。</div>
<div class='lg-row'>誰看暮山飛斷雲。</div>
</div></div>
<div class='div-other'><a id='mulu182' />
<p class='h2'>寄劉秀才</p>
<div class="lg regular" style="margin-left:0em;"><div class='lg-row'>遠遠飛來一幅書。　愈風誠重復何如。　相逢相見未期日。</div>
<div class='lg-row'>目斷千山插太虛。</div>
</div></div>
<div class='div-other'><a id='mulu183' />
<p class='h2'>送僧</p>
<div class="lg regular" style="margin-left:0em;"><div class='lg-row'>古之別今之別。　目對春江倚寥沈。　三樹兩樹啼斷猿。</div>
<div class='lg-row'>千峯萬峯落殘雪。　華濛濛雨濛濛。　坤維步步生清風。</div>
</div></div>
<div class='div-other'><a id='mulu184' />
<p class='h2'>聞百舌鳥送僧</p>
<div class="lg regular" style="margin-left:0em;"><div class='lg-row'>曾來芳樹幾迴飛。　煙靄初晴又見伊。　巧語向人莫相笑。</div>
<div class='lg-row'>知音知後更誰知。</div>
</div></div>
<div class='div-other'><a id='mulu185' />
<p class='h2'>送中座主入廣</p>
<div class="lg regular" style="margin-left:0em;"><div class='lg-row'>船主船中寄惠持。　雲霞無跡共依依。　海山見說多嘉賞。</div>
<div class='lg-row'>莫便因循忘却歸。</div>
</div></div>
<div class='div-other'><a id='mulu186' />
<p class='h2'>送隴西秀才入京</p>
<div class="lg regular" style="margin-left:0em;"><div class='lg-row'>國器難藏孰可知。　携來書劍莫遲遲。　明年桂籍登文陣。</div>
<div class='lg-row'>奪取龍頭更是誰。</div>
</div></div>
<div class='div-other'><a id='mulu187' />
<p class='h2'>送僧</p>
<div class="lg regular" style="margin-left:0em;"><div class='lg-row'>雪殘春島路迢迢。　水靜雲開見碧霄。　別後誰同此深意。</div>
<div class='lg-row'>只應孤月共寥寥。</div>
</div></div>
<div class='div-other'><a id='mulu188' />
<p class='h2'>因仰山氣毬頌</p>
<div class="lg regular" style="margin-left:0em;"><div class='lg-row'>四大假合非虛妄。　儱儱侗侗為一相。東西南北不相知。</div>
<div class='lg-row'>留與衲僧作榜樣。</div>
</div></div>
<div class='div-other'><a id='mulu189' />
<p class='h2'>赴翠峯請別靈隱禪師</p>
<div class="lg regular" style="margin-left:0em;"><div class='lg-row'>臨行情緒懶開。　言提唱宗乘亦是閑。　珍重導師并海眾。</div>
<div class='lg-row'>不勝依戀向靈山。</div>
</div></div>
<div class='div-other'><a id='mulu190' />
<p class='h2'>送僧歸閩</p>
<div class="lg regular" style="margin-left:0em;"><div class='lg-row'>雪老當年曾入嶺。　真禪今日又思鄉。　孤帆隱隱曾唯我。</div>
<div class='lg-row'>月照夜濤空渺茫。</div>
</div></div>
<div class='div-other'><a id='mulu191' />
<p class='h2'>送僧</p>
<div class="lg regular" style="margin-left:0em;"><div class='lg-row'>春風[颱-台+弗][颱-台+弗]華正飛。　紅霞碧靄籠高低。　越山日暮少林客。</div>
<div class='lg-row'>應聽子規深夜啼。</div>
</div></div>
<div class='div-other'><a id='mulu192' />
<p class='h2'>寄陳悅秀才</p>
<div class="lg regular" style="margin-left:0em;"><div class='lg-row'>水中得火旨何深。　握草由來不是金。　莫道莊生解齊物。</div>
<div class='lg-row'>幾人窮極到無心。</div>
</div></div>
<div class='div-other'><a id='mulu193' />
<p class='h2'>寄錢塘觀音朋山主</p>
<div class="lg regular" style="margin-left:0em;"><div class='lg-row'>遠念依依闕附書。　還同秋水淡相於。　冲雲況是曾無定。</div>
<div class='lg-row'>幾掩寒蟾出太虛。</div>
</div></div>
<div class='div-other'><a id='mulu194' />
<p class='h2'>送僧</p>
<div class="lg regular" style="margin-left:0em;"><div class='lg-row'>極目春光水照空。　岸莎汀草碧茸茸。　三千里外生靈望。</div>
<div class='lg-row'>獨倚寒藤振祖風。</div>
</div></div>
<div class='div-other'><a id='mulu195' />
<p class='h2'>春日示眾<span class='note-inline'>(二首)</span></p><p style="margin-left:0em;text-indent:0em;" class="lg-abnormal"><div class='lg-row'>門外春將半。　閑華處處開。　山童不用折。　幽鳥自銜來。</div>
</p><p style="margin-left:0em;text-indent:0em;" class="lg-abnormal"><div class='lg-row'>門外春將半。　閑華處處開。　山童曾折後。　幽鳥不銜來。</div>
</p></div>
<div class='div-other'><a id='mulu196' />
<p class='h2'>寄烏龍長老</p>
<div class="lg regular" style="margin-left:0em;"><div class='lg-row'>雪帶烟雲冷不開。　相思無復上高臺。　江山況是數千里。</div>
<div class='lg-row'>只聽嘉聲動地來。</div>
</div></div>
<div class='div-other'><a id='mulu197' />
<p class='h2'>寄太平端和尚</p>
<div class="lg regular" style="margin-left:0em;"><div class='lg-row'>千朵危峯杳靄間。　石房長帶瀑聲寒。　鳥啼華發尋常事。</div>
<div class='lg-row'>松本青青雪裏看。</div>
</div></div>
<div class='div-other'><a id='mulu198' />
<p class='h2'>送僧</p><p style="margin-left:0em;text-indent:0em;" class="lg-abnormal"><div class='lg-row'>千峯雨雪時。　別我情何極。　不知天地間。　更有誰相識。</div>
</p></div>
<div class='div-other'><a id='mulu199' />
<p class='h2'>因官人請陞座</p>
<div class="lg regular" style="margin-left:0em;"><div class='lg-row'>曉天雲靜冷涵霜。　滿檻風清敵夜光。　莫謂座間人不識。</div>
<div class='lg-row'>孤明孤影射虛堂。</div>
</div></div>
<div class='div-other'><a id='mulu200' />
<p class='h2'>因金鵝和尚語藥病</p>
<div class="lg regular" style="margin-left:0em;"><div class='lg-row'>藥病相治見最難。　百重關鎖太無端。　金鵝道者來相訪。</div>
<div class='lg-row'>學海波瀾一夜乾。</div>
</div></div>
<div class='div-other'><a id='mulu201' />
<p class='h2'>賦冲雲鷂送僧</p>
<div class="lg regular" style="margin-left:0em;"><div class='lg-row'>側翼雄飛天勢闊。　電閃星流太輕脫。　南北東西相對看。</div>
<div class='lg-row'>千里萬里阿喇喇。</div>
</div></div>
<div class='div-other'><a id='mulu202' />
<p class='h2'>風旛競辯<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>不是旛兮不是風。　衲僧於此作流通。　渡河用筏尋常事。</div>
<div class='lg-row'>南山燒炭北山紅。</div>
</div>
<div class="lg regular" style="margin-left:0em;"><div class='lg-row'>不是風旛何處著。　新開作者曾拈却。　如今懵懂癡禪和。</div>
<div class='lg-row'>謾道玄玄為獨脚。</div>
</div></div>
<div class='div-other'><a id='mulu203' />
<p class='h2'>漁父</p>
<div class="lg regular" style="margin-left:0em;"><div class='lg-row'>春光冉冉岸煙輕。　水面無風釣艇橫。　千尺絲綸在方寸。</div>
<div class='lg-row'>不知何處得鯤鯨。</div>
</div></div>
<div class='div-other'><a id='mulu204' />
<p class='h2'>牧童</p>
<div class="lg regular" style="margin-left:0em;"><div class='lg-row'>嘔啊唱與那鳴咿。　百草拈來鬪不知。　日晚騎牛未歸去。</div>
<div class='lg-row'>指前坡笑又噓[噓*戈]。</div>
</div></div>
<div class='div-other'><a id='mulu205' />
<p class='h2'>送僧</p>
<div class="lg regular" style="margin-left:0em;"><div class='lg-row'>巖房高下折寒梅。　極目寥寥雁影迴。　相別相逢竟何事。</div>
<div class='lg-row'>一聲江上發春雷。</div>
</div></div>
<div class='div-other'><a id='mulu206' />
<p class='h2'>寄天童凝</p>
<div class="lg regular" style="margin-left:0em;"><div class='lg-row'>經旬抱疾阻春霖。　莎砌重重蘚暈侵。　曾約偕遊未能得。</div>
<div class='lg-row'>暮山空鎖碧雲深。</div>
</div></div>
<div class='div-other'><a id='mulu207' />
<p class='h2'>送僧入城</p>
<div class="lg regular" style="margin-left:0em;"><div class='lg-row'>雲籠碧嶂月籠臺。　此去城中早晚回。　不為佛光謁韓愈。</div>
<div class='lg-row'>問君何事出山來。</div>
</div></div>
<div class='div-other'><a id='mulu208' />
<p class='h2'>病中寄諸化主</p>
<div class="lg regular" style="margin-left:0em;"><div class='lg-row'>雪裏梅華見早春。　東西南北路行人。　不知何處圓蟾夜。</div>
<div class='lg-row'>同念山頭老病身。</div>
</div></div>
<div class='div-other'><a id='mulu209' />
<p class='h2'>和于祕丞見召之什<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>民瘼求來吏放閑。　萬家深夜啟重關。　齋中既是清涼國。</div>
<div class='lg-row'>應笑支公別買山。</div>
</div>
<div class="lg regular" style="margin-left:0em;"><div class='lg-row'>垂垂甘自養衰殘。　度歲無人到竹關。　何幸文星枉嘉什。</div>
<div class='lg-row'>殷勤相喚出層山。</div>
</div></div>
<div class='div-other'><a id='mulu210' />
<p class='h2'>和王殿直見寄<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>華野非殊古所難。　得安閑處未為安。　大方無外誰相到。</div>
<div class='lg-row'>空笑重雲鎖碧巒。</div>
</div>
<div class="lg regular" style="margin-left:0em;"><div class='lg-row'>清風凜凜字人官。　堪對彌天釋道安。　不日歸朝狎鴛鷺。</div>
<div class='lg-row'>也須音問寄層巒。</div>
</div></div>
<div class='div-other'><a id='mulu211' />
<p class='h2'>送僧</p>
<div class="lg regular" style="margin-left:0em;"><div class='lg-row'>澄江依棹碧光流。　風冷蒹葭雨乍收。　別夜新吟許誰約。</div>
<div class='lg-row'>白蘋汀上月陵秋。</div>
</div></div>
<div class='div-other'><a id='mulu212' />
<p class='h2'>送僧歸永嘉</p>
<div class="lg regular" style="margin-left:0em;"><div class='lg-row'>韶石曾披此性靈。　三年孤與急流爭。　永嘉舊隱今歸去。</div>
<div class='lg-row'>堪聽海濤中夜聲。</div>
</div></div>
<div class='div-other'><a id='mulu213' />
<p class='h2'>兔角拄杖</p><p style="margin-left:0em;text-indent:0em;" class="lg-abnormal"><div class='lg-row'>少室傳來兔角杖。　千聖護持為頂相。　虎踞龍蟠勢未休。</div>
<div class='lg-row'>雲影山形冷相向。　有時閑倚在處空。</div>
<div class='lg-row'>寥寥匝地凝秋霜。　有時大作師子吼。　德嶠臨濟何茫茫。</div>
<div class='lg-row'>今日提來還不惜。　分明普示諸知識。</div>
<div class='lg-row'>解拈天下任橫行。　高振風規有何極。</div>
</p></div>
<div class='div-other'><a id='mulu214' />
<p class='h2'>送從吉禪者</p><p style="margin-left:0em;text-indent:0em;" class="lg-abnormal"><div class='lg-row'>君不見行路難亦容易。　握草為金不為貴。　難曾平地湧波瀾。</div>
<div class='lg-row'>易復到處列祥瑞。　堪笑堪悲能幾幾。</div>
<div class='lg-row'>天上人間立高軌。　兄弟十字越參星。</div>
<div class='lg-row'>一義同心淡秋水。　因憶韶陽古風骨。　石火電光遲出沒。</div>
<div class='lg-row'>隔身之句是程途。　扣門之問非窠窟。</div>
<div class='lg-row'>殷勤報君君記取。　方外周遊看爪距。　虎狼叢不遇知音。</div>
<div class='lg-row'>剔起眉毛便歸去。</div>
</p></div>
<div class='div-other'><a id='mulu215' />
<p class='h2'>寄承天長老</p>
<div class="lg regular" style="margin-left:0em;"><div class='lg-row'>道義相資復是誰。　巖房深夜思遲遲。　海山雲靜見孤月。</div>
<div class='lg-row'>高照婺城人不知。</div>
</div></div>
<div class='div-other'><a id='mulu216' />
<p class='h2'>送僧</p><p style="margin-left:0em;text-indent:0em;" class="lg-abnormal"><div class='lg-row'>古路枝分列洲渚。　綱兮領兮若為舉。　病眼方開忽送人。</div>
<div class='lg-row'>落華驚斷山禽語。　親禪客親禪客行復行。</div>
<div class='lg-row'>獨步坤維消此情。</div>
</p></div>
<div class='div-other'><a id='mulu217' />
<p class='h2'>送因大師</p>
<div class="lg regular" style="margin-left:0em;"><div class='lg-row'>瘦藤清對紫方袍。　閑步坤維意轉高。　若到慎江人借問。</div>
<div class='lg-row'>金輪王子是吾曹。</div>
</div></div>
<div class='div-other'><a id='mulu218' />
<p class='h2'>送實師弟</p>
<div class="lg regular" style="margin-left:0em;"><div class='lg-row'>天倫曾重意難分。　爭奈孤蹤若斷雲。　去去休同亮禪者。</div>
<div class='lg-row'>西山一入杳無聞。</div>
</div></div>
<div class='div-other'><a id='mulu219' />
<p class='h2'>送新茶<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>元化功深陸羽知。　雨前微露見鎗旗。　收來獻佛餘堪惜。</div>
<div class='lg-row'>不寄詩家復寄誰。</div>
</div>
<div class="lg regular" style="margin-left:0em;"><div class='lg-row'>乘春雀舌占高名。　龍麝相資笑解醒。　莫訝山家少為送。</div>
<div class='lg-row'>鄭都官謂草中英。</div>
</div></div>
<div class='div-other'><a id='mulu220' />
<p class='h2'>賦月生雲際送誠監寺</p>
<div class="lg regular" style="margin-left:0em;"><div class='lg-row'>皎潔離雲鶴夢時。　孤光還與雪相宜。　金盆後夜重垂影。</div>
<div class='lg-row'>拂盡天風不自知。</div>
</div></div>
<div class='div-other'><a id='mulu221' />
<p class='h2'>送僧之金華兼簡周屯田</p>
<div class="lg regular" style="margin-left:0em;"><div class='lg-row'>瘦藤輕屨蘚衣并。　路過危峯截杳冥。　若到金華拂雲霧。</div>
<div class='lg-row'>不應容易見文星。</div>
</div></div>
<div class='div-other'><a id='mulu222' />
<p class='h2'>送僧之永嘉</p>
<div class="lg regular" style="margin-left:0em;"><div class='lg-row'>故園不是阻天涯。　華木光中見獨歸。　蜃水鄞江人莫問。</div>
<div class='lg-row'>月分春浪冷依依。</div>
</div></div>
<div class='div-other'><a id='mulu223' />
<p class='h2'>寄送凝長老</p>
<div class="lg regular" style="margin-left:0em;"><div class='lg-row'>德不孤兮必有隣。　四明留住是因循。　如今高步錢塘境。</div>
<div class='lg-row'>只許靈山箇老人。</div>
</div></div>
<div class='div-other'><a id='mulu224' />
<p class='h2'>放白鷴</p>
<div class="lg regular" style="margin-left:0em;"><div class='lg-row'>朱冠青戢雪為毛。　不近鸞凰意亦高。　放儞雲林莫迴首。</div>
<div class='lg-row'>如今何處是仙曹。</div>
</div></div>
<div class='div-other'><a id='mulu225' />
<p class='h2'>喜禪人迴山</p>
<div class="lg regular" style="margin-left:0em;"><div class='lg-row'>別我遊方意未論。　瓶盂還喜到雲根。　舊巖房有安禪石。</div>
<div class='lg-row'>再折松枝拂蘚痕。</div>
</div></div>
<div class='div-other'><a id='mulu226' />
<p class='h2'>送僧</p>
<div class="lg regular" style="margin-left:0em;"><div class='lg-row'>七尺巖藤握便行。　舊山歸去幾多程。　相逢忽問迢迢意。</div>
<div class='lg-row'>應發春雷動地聲。</div>
</div></div>
<div class='div-other'><a id='mulu227' />
<p class='h2'>送僧歸天童</p><p style="margin-left:0em;text-indent:0em;" class="lg-abnormal"><div class='lg-row'>峨峨太白峯。　倚翠列霄岸。　<span class='corr'>羨</span>君乘興歸。　凭欄與誰看。</div>
</p></div>
<div class='div-other'><a id='mulu228' />
<p class='h2'>和曾推官示嘉遁之什</p><p style="margin-left:0em;text-indent:0em;" class="lg-abnormal"><div class='lg-row'>少微星出古風還。　匝地聲光不掩關。　三館峻遷同陌路。</div>
<div class='lg-row'>九華高臥是蓬山。　巖莎步入祥麟穩。</div>
<div class='lg-row'>海樹飛來白鳳閑。　只恐致君休未得。　蒲輸重到薜蘿間。</div>
</p></div>
<div class='div-other'><a id='mulu229' />
<p class='h2'>經古堰偶作</p><p style="margin-left:0em;text-indent:0em;" class="lg-abnormal"><div class='lg-row'>出城四十里。　古堰若天外。　飛棹清淺中。　孤影自相對。</div>
</p></div>
<div class='div-other'><a id='mulu230' />
<p class='h2'>謝張太保見訪</p>
<div class="lg regular" style="margin-left:0em;"><div class='lg-row'>老病還同葉半凋。　經旬門掩夜蕭蕭。　海城都護曾垂訪。</div>
<div class='lg-row'>一片清風慰寂寥。</div>
</div></div>
<div class='div-other'><a id='mulu231' />
<p class='h2'>送宗朴禪者</p><p style="margin-left:0em;text-indent:0em;" class="lg-abnormal"><div class='lg-row'>洞庭乳竇皆泉石。　抱疾何緣寄幽跡。　曾列狂機一二三。</div>
<div class='lg-row'>東山西嶺非相識。　屈指嚬眉不可尋。</div>
<div class='lg-row'>雪飛雨散空沈沈。　如今轉覺流年隔。　強把冥悰苦搜索。</div>
<div class='lg-row'>縱止言欺白雪辭。　寧忘笑與黃梅客。</div>
<div class='lg-row'>朴禪者朴禪者。　珠月有光慚照夜。</div>
</p></div>
<div class='div-other'><a id='mulu232' />
<p class='h2'>送尚辭</p>
<div class="lg regular" style="margin-left:0em;"><div class='lg-row'>浮屠之子。　履道為貴。　天兮地兮。　何泰何否。　動無飾非。</div>
<div class='lg-row'>靜還雕偽。　辭也云行。　後生可畏。</div>
</div></div>
<div class='div-other'><a id='mulu233' />
<p class='h2'>歌寄留英禪德</p><p style="margin-left:0em;text-indent:0em;" class="lg-abnormal"><div class='lg-row'>當時臨濟辭黃檗。　或指河南或河北。　英禪此日下中峯。</div>
<div class='lg-row'>机案曾焚笑仍則。　九苞一角慚稱瑞。</div>
<div class='lg-row'>導月觀星亦非意。　爭似韶陽振古風。　半途未肯還希冀。</div>
<div class='lg-row'>歸去來歸去來。　飛泉浩浩聲如雷。</div>
</p></div>
<div class='div-other'><a id='mulu234' />
<p class='h2'>送小師元賁</p>
<div class="lg regular" style="margin-left:0em;"><div class='lg-row'>愧爾求師。　為吾弟子。　學雖無聞。　道亦可擬。　平飛辯月。</div>
<div class='lg-row'>照復流水。　斯意斯言兮如不忘。　行行[颱-台+弗][颱-台+弗]兮步蘭芷<span class='note-inline'>(善應殊宗吾不知也思之)</span>。</div>
</div></div>
<div class='div-other'><a id='mulu235' />
<p class='h2'>送丈佶歸廬嶽</p>
<div class="lg regular" style="margin-left:0em;"><div class='lg-row'>春色未深。　興無遲早。　瓶謝九江。　峯尋五老。　到日攀蘿獨上時。</div>
<div class='lg-row'>依依莫忘海山腦。</div>
</div></div>
<div class='div-other'><a id='mulu236' />
<p class='h2'>送侃禪者之丹丘</p>
<div class="lg regular" style="margin-left:0em;"><div class='lg-row'>石橋多古跡。　路嶮少人過。　如同白日閑。　冷拂青苔坐。</div>
<div class='lg-row'>寒老若相逢。　為吾略嘲破。</div>
</div></div>
<div class='div-other'><a id='mulu237' />
<p class='h2'>送實山主</p><p style="margin-left:0em;text-indent:0em;" class="lg-abnormal"><div class='lg-row'>野水春山風光極目。　千里萬里太遲太速。　絕域澄澄兮非犀炬可照。</div>
<div class='lg-row'>希聲杳杳兮非鳳膠可續。</div>
<div class='lg-row'>葉落華開知不知。　人天景行為高躅。</div>
</p></div>
<div class='div-other'><a id='mulu238' />
<p class='h2'>示眾</p><p style="margin-left:0em;text-indent:0em;" class="lg-abnormal"><div class='lg-row'>丫角女子白頭絲。　報儞諸方作者知。　借問住山何境界。</div>
<div class='lg-row'>春風[颱-台+弗][颱-台+弗]春鳥喧喧。　翠峯不能助發。</div>
<div class='lg-row'>心印却是他傳。</div>
</p></div>
<div class='div-other'><a id='mulu239' />
<p class='h2'>和范監簿<span class='note-inline'>(二首)</span></p><p style="margin-left:0em;text-indent:0em;" class="lg-abnormal"><div class='lg-row'>吏散簾垂思莫窮。　山光溪影恣相容。　誰誇靖節偏栽柳。</div>
<div class='lg-row'>自笑隱居高聽松。　丹闕尚遙芝檢密。</div>
<div class='lg-row'>訟庭閑列蘚華重。　巖間野客雖多病。　終再携笻謁士龍。</div>
</p>
<div class="lg regular" style="margin-left:0em;"><div class='lg-row'>品彙不自適。　善政還可尋。　縣樓清夜上。　島月思雲侵。</div>
<div class='lg-row'>誰有古菱華。　照此真宰心。</div>
</div></div>
<div class='div-other'><a id='mulu240' />
<p class='h2'>因香嚴和尚</p>
<div class="lg regular" style="margin-left:0em;"><div class='lg-row'>我有一機禪子。　須知爍迦羅眼。　總是膠黐若人。</div>
<div class='lg-row'>借問伏惟伏惟。</div>
</div></div>
<div class='div-other'><a id='mulu241' />
<p class='h2'>送雄直歲</p>
<div class="lg regular" style="margin-left:0em;"><div class='lg-row'>罷參還欲勘諸方。　竿木隨身不易當<span class='note-inline'>(是則俱行非則擒下)</span>。</div>
<div class='lg-row'>翻憶古來興化老。　主賓用盡力牽羊。</div>
</div></div>
<div class='div-other'><a id='mulu242' />
<p class='h2'>為道日損</p>
<div class="lg regular" style="margin-left:0em;"><div class='lg-row'>三分光陰二早過。　靈臺一點不揩磨。　貪生逐日區區去。</div>
<div class='lg-row'>喚不迴頭爭奈何。</div>
</div></div>
<div class='div-other'><a id='mulu243' />
<p class='h2'>疏古</p><p style="margin-left:0em;text-indent:0em;" class="lg-abnormal"><div class='lg-row'>我有面鏡。　到處懸掛。　凡聖不來。　誰上誰下。</div>
</p></div>
<div class='div-other'><a id='mulu244' />
<p class='h2'>訪俞秀才</p>
<div class="lg regular" style="margin-left:0em;"><div class='lg-row'>萬疊雲山未得歸。　寂寥心許老盧知。　江城雨雪書名紙。</div>
<div class='lg-row'>不謁鴻儒更謁誰。</div>
</div></div>
<div class='div-other'><a id='mulu245' />
<p class='h2'>再詶</p>
<div class="lg regular" style="margin-left:0em;"><div class='lg-row'>萬卷無書道用歸。　閑文公也未須知。　倚天長劍如重戰。</div>
<div class='lg-row'>更有龍頭復是誰。</div>
</div></div>
<div class='div-other'><a id='mulu246' />
<p class='h2'>留暹首座</p>
<div class="lg regular" style="margin-left:0em;"><div class='lg-row'>從龍為雨復清閑。　片段依依水石間。　慚問秋風欲吹散。</div>
<div class='lg-row'>不能留得覆青山<span class='note-inline'>(不慚問者為我留之)</span>。</div>
</div></div>
<div class='div-other'><a id='mulu247' />
<p class='h2'>送俞居士歸蜀</p>
<div class="lg regular" style="margin-left:0em;"><div class='lg-row'>何處深栖役夢頻。　青城拋却數溪雲。　如今老大歸難得。</div>
<div class='lg-row'>只寫情懷遠送君。</div>
</div></div>
<div class='div-other'><a id='mulu248' />
<p class='h2'>和王殿丞蘡粟種之什</p>
<div class="lg regular" style="margin-left:0em;"><div class='lg-row'>纖纖圓實占芳春。　得自侯門勝楚珍。　開葉開華人不會。</div>
<div class='lg-row'>百千年是等閑身。</div>
</div></div>
<div class='div-other'><a id='mulu249' />
<p class='h2'>和江橋晚望</p>
<div class="lg regular" style="margin-left:0em;"><div class='lg-row'>公餘縱目望江山。　萬化窮來罔象間。　聞說聖君將下詔。</div>
<div class='lg-row'>未容清淡與僧閑。</div>
</div></div>
<div class='div-other'><a id='mulu250' />
<p class='h2'>病起示眾</p>
<div class="lg regular" style="margin-left:0em;"><div class='lg-row'>門掩還同歲月摧。　石窓經雨積莓苔。　一床枕[簟-日+田]淨名老。</div>
<div class='lg-row'>時見斷雲孤月來。</div>
</div></div>
<div class='div-other'><a id='mulu251' />
<p class='h2'>送麻居士</p>
<div class="lg regular" style="margin-left:0em;"><div class='lg-row'>紗帽山儀白苧袍。　遠披孤頂近吾曹。　携來七尺霜前竹。</div>
<div class='lg-row'>劃斷天雲不放高。</div>
</div></div>
<div class='div-other'><a id='mulu252' />
<p class='h2'>酧李校書</p>
<div class="lg regular" style="margin-left:0em;"><div class='lg-row'>一回辭我一回吟。　睠戀巖叢意轉深。　翻謝霜松不凋落。</div>
<div class='lg-row'>與君同有歲寒心。</div>
</div></div>
<div class='div-other'><a id='mulu253' />
<p class='h2'>苦熱中懷寄永固山主</p>
<div class="lg regular" style="margin-left:0em;"><div class='lg-row'>火雲高下影相連。　幾欲披尋恨不前。　無限清風無處問。</div>
<div class='lg-row'>只應遲步繞林泉。</div>
</div></div>
<div class='div-other'><a id='mulu254' />
<p class='h2'>送元安禪者</p>
<div class="lg regular" style="margin-left:0em;"><div class='lg-row'>群峯杳藹留不住。　遠道依依只藤屨。　舊隱蘿龕付與誰。</div>
<div class='lg-row'>寒猿後夜啼高樹。</div>
</div></div>
<div class='div-other'><a id='mulu255' />
<p class='h2'>賦病鶴送奉倫禪者</p><p style="margin-left:0em;text-indent:0em;" class="lg-abnormal"><div class='lg-row'>欲飛飛未得。　冷泊杉松枝。　如何垂天雲。　遠遠同一涯。</div>
</p></div>
<div class='div-other'><a id='mulu256' />
<p class='h2'>偶作</p>
<div class="lg regular" style="margin-left:0em;"><div class='lg-row'>列岫霽新雨。　凭欄只澹交。夕陽明遠水。　秋葉露空巢。</div>
<div class='lg-row'>思極曾無玷。　神清未動爻。　只應千古意。</div>
<div class='lg-row'>誰得共雲坳。</div>
</div></div>
<div class='div-other'><a id='mulu257' />
<p class='h2'>謝鮑學士惠臘茶</p>
<div class="lg regular" style="margin-left:0em;"><div class='lg-row'>叢卉乘春獨讓靈。　建溪從此振嘉聲。　使君分賜深深意。</div>
<div class='lg-row'>曾敵禪曹萬慮清。</div>
</div></div>
<div class='div-other'><a id='mulu258' />
<p class='h2'>因遊育王亭寄牧主郎給事</p>
<div class="lg regular" style="margin-left:0em;"><div class='lg-row'>冷翠千萬峯。　當軒列如黛。　蒲團及禪板。　永日澹相對。</div>
<div class='lg-row'>彤雲曾無機。　燒松亦成蓋。　遠謝幽隱情。　難與台星會。</div>
</div></div>
<div class='div-other'><a id='mulu259' />
<p class='h2'>送遇能禪者</p>
<div class="lg regular" style="margin-left:0em;"><div class='lg-row'>湖繞嚴城列象寬。　萬家臺榭水光寒。　片帆隱隱生遙極。</div>
<div class='lg-row'>誰問曹溪意轉難。</div>
</div></div>
<div class='div-other'><a id='mulu260' />
<p class='h2'>送覺海大師</p>
<div class="lg regular" style="margin-left:0em;"><div class='lg-row'>秋雲巖葉兩悠悠。　半逐風馳半水流。　憑問禪家有何意。</div>
<div class='lg-row'>不知方外若為酬。</div>
</div></div>
<div class='div-other'><a id='mulu261' />
<p class='h2'>送曾侍禁</p>
<div class="lg regular" style="margin-left:0em;"><div class='lg-row'>冷匣秋波射斗星。　鐵衣隨從古霜清。　宣池莫問常年事。</div>
<div class='lg-row'>一片威風動地生。</div>
</div></div>
<div class='div-other'><a id='mulu262' />
<p class='h2'>病起酬如禪德</p>
<div class="lg regular" style="margin-left:0em;"><div class='lg-row'>大明一寸光。　腐草一何假。　人命呼吸間。　誠哉是言也。</div>
<div class='lg-row'>呼之曾已休。　吸之尚未舍。　寄問諸苦源。　來者不來者。</div>
</div></div>
<div class='div-other'><a id='mulu263' />
<p class='h2'>送雲禪德</p><p style="margin-left:0em;text-indent:0em;" class="lg-abnormal"><div class='lg-row'>古之送人言作懷寶。　我慚老病困乏辭藻。　熊嶺迢迢兮曾立夜雪。</div>
<div class='lg-row'>謝池依依兮笑生春草。</div>
<div class='lg-row'>頭角麟龍安可論。　清風步步應相討。</div>
</p></div>
<div class='div-other'><a id='mulu264' />
<p class='h2'>送久禪德歸蘭亭</p><p style="margin-left:0em;text-indent:0em;" class="lg-abnormal"><div class='lg-row'>右軍墨池月。　照我復照誰。　千里忽相到。　中峯多病師。</div>
</p></div>
<div class='div-other'><a id='mulu265' />
<p class='h2'>送羲大師</p><p style="margin-left:0em;text-indent:0em;" class="lg-abnormal"><div class='lg-row'>巖房抱病經一月。　門有諸生阻來謁。　長往之期猶未能。</div>
<div class='lg-row'>七十之年更何說。　若耶溪老忽留語。</div>
<div class='lg-row'>溪上舊遊且歸去。　春風[颱-台+弗][颱-台+弗]兮兼斷雲。　弱柳依依兮帶輕絮。</div>
<div class='lg-row'>古今離恨雖如此。　動靜於吾亦多意。</div>
<div class='lg-row'>高握霜笻獨步時。　音書莫忘遠飛寄。</div>
</p></div>
<div class='div-other'><a id='mulu266' />
<p class='h2'>酬海宗二侍者<span class='note-inline'>(二首)</span></p>
<div class="lg regular" style="margin-left:0em;"><div class='lg-row'>蓀之得蘭。　其道匪難。　扶吾病起。　如珠在盤。　一兮二兮。</div>
<div class='lg-row'>自看誰看。</div>
</div>
<div class="lg regular" style="margin-left:0em;"><div class='lg-row'>蘭之得蓀。　其道必存。　扶吾病起。　古風入門。　二兮一兮。</div>
<div class='lg-row'>且論勿論。</div>
</div></div>
<div class='div-other'><a id='mulu267' />
<p class='h2'>謝郎給事送建茗</p>
<div class="lg regular" style="margin-left:0em;"><div class='lg-row'>陸羽仙經不易誇。　詩家珍重寄禪家。　松根石上春光裏。</div>
<div class='lg-row'>瀑水烹來鬪百華。</div>
</div></div>
<div class='div-other'><a id='mulu268' />
<p class='h2'>送山茶上知府郎給事</p>
<div class="lg regular" style="margin-left:0em;"><div class='lg-row'>穀雨前收獻至公。　不爭春力避芳叢。　煙開曾入深深塢。</div>
<div class='lg-row'>百萬鎗旗在下風。</div>
</div></div>
<div class='div-other'><a id='mulu269' />
<p class='h2'>送郎侍郎致政歸錢塘</p><p style="margin-left:0em;text-indent:0em;" class="lg-abnormal"><div class='lg-row'>帆掛西風別海城。　二疎千古道相應。　誰誇富貴沽時譽。</div>
<div class='lg-row'>自笑經綸作技能。　殘葉賦題紅片片。</div>
<div class='lg-row'>遠山供望碧層層。　武林到日符嘉遁。　高訪巖扃只許僧。</div>
</p></div>
<div class='div-other'><a id='mulu270' />
<p class='h2'>山行逢懃禪德</p><p style="margin-left:0em;text-indent:0em;" class="lg-abnormal"><div class='lg-row'>乳巖秋日無他作。　策杖層層止寥廓。　四顧有人分野情。</div>
<div class='lg-row'>一點彤雲起深壑。　蘚石遲遲略輕踞。</div>
<div class='lg-row'>逢箇衲僧忽驟步。　頻喚回頭不肯回。　及至回兮眉卓竪。</div>
<div class='lg-row'>阿喇喇。　千里萬里橫該抹<span class='note-inline'>(咄)</span>。</div>
</p></div>
<div class='div-other'><a id='mulu271' />
<p class='h2'>送小師元哲</p>
<div class="lg regular" style="margin-left:0em;"><div class='lg-row'>老盧之子四三二一。　將欲振飛卷比叢室。　松凌霜兮運青。</div>
<div class='lg-row'>水帶巖兮流急。　南北東西雲開見日。</div>
</div></div>
<div class='div-other'><a id='mulu272' />
<p class='h2'>永豐莊新植徑松忽二本隣偃抒辭紀之</p>
<div class="lg regular" style="margin-left:0em;"><div class='lg-row'>雙偃松何似。　螺文結數遭。　清聲雖競發。　寒影不相高。</div>
<div class='lg-row'>對客圓分蓋。　孤禪翠滴袍。　若教圖畫得。　爭奈有蕭搔。</div>
</div></div>
<div class='div-other'><a id='mulu273' />
<p class='h2'>送白雲宣長老</p>
<div class="lg regular" style="margin-left:0em;"><div class='lg-row'>鄞江秋晚忽成春。　況有台星作主人。　去去高携古刀尺。</div>
<div class='lg-row'>二千年運續芳塵。</div>
</div></div>
<div class='div-other'><a id='mulu274' />
<p class='h2'>送親禪者</p>
<div class="lg regular" style="margin-left:0em;"><div class='lg-row'>萬木帶秋聲。　古今念睽別。　我有贈行意。　臨行為君說。</div>
<div class='lg-row'>重巖休滯雲。　遠水且觀月。　生生知不知。　天風助清徹。</div>
</div></div>
<div class='div-other'><a id='mulu275' />
<p class='h2'>送顯冲禪者</p><p style="margin-left:0em;text-indent:0em;" class="lg-abnormal"><div class='lg-row'>聚散非常準。　古今亦標格。　如何無事人。　還似未歸客。</div>
<div class='lg-row'>秋風生群林。　野水資寒色。　誰兮謝寸陰。</div>
<div class='lg-row'>觀彼青山白。　沖禪行復行。　五葉待時折。</div>
</p></div>
<div class='div-other'><a id='mulu276' />
<p class='h2'>送天童普和尚</p>
<div class="lg regular" style="margin-left:0em;"><div class='lg-row'>迢迢別海涯。　帆掛杪秋時。　島樹落寒葉。　人誰訪祖師。</div>
<div class='lg-row'>浪開遊象急。　天闊過鴻遲。　早晚歸林下。　千徒不共知。</div>
</div></div>
<div class='div-other'><a id='mulu277' />
<p class='h2'>張秀才下第</p>
<div class="lg regular" style="margin-left:0em;"><div class='lg-row'>得第何人愧不平。　道存顏巷亦為榮。　應知未喪斯文也。</div>
<div class='lg-row'>且把新詩樂性情。</div>
</div></div>
<div class='div-other'><a id='mulu278' />
<p class='h2'>寄久監收</p>
<div class="lg regular" style="margin-left:0em;"><div class='lg-row'>田中稻熟及時收。　顆粒圓成免外求。　一日歸來古巖上。</div>
<div class='lg-row'>白雲紅樹共悠悠。</div>
</div></div>
<div class='div-other'><a id='mulu279' />
<p class='h2'>暮冬夜坐寄岫禪者</p><p style="margin-left:0em;text-indent:0em;" class="lg-abnormal"><div class='lg-row'>碧落無片雲。　虛庭積深雪。　負春還有誰。　徹曙對孤月。</div>
<div class='lg-row'>巖松影拂翠。　不斷瀑水聲。　來聽忽絕岫。</div>
<div class='lg-row'>禪岫禪知也如未知。　八面清風遠遠待時說。</div>
</p></div>
<div class='div-other'><a id='mulu280' />
<p class='h2'>寄崇壽懷長老歌</p><p style="margin-left:0em;text-indent:0em;" class="lg-abnormal"><div class='lg-row'>寂住峯兮觸星斗。　寂住師兮古為道。　死中得活未輕詶。</div>
<div class='lg-row'>不許夜行投曉到。　藹藹聲光一百年。</div>
<div class='lg-row'>吾其後兮吾其先。　振領提綱笑多事。　掩扉塞路空依然。</div>
<div class='lg-row'>龍朔老盧同兀兀。　土為貌兮金作骨。</div>
<div class='lg-row'>萬國爭求肯便行。　我要重新敲鐵佛。　東西南北休云識。</div>
<div class='lg-row'>枯槁冥冥頗相憶。　天外清風結陣來。</div>
<div class='lg-row'>狂歌遠寄從拋擲。</div>
</p></div>
<div class='div-other'><a id='mulu281' />
<p class='h2'>送廷利禪者</p><p style="margin-left:0em;text-indent:0em;" class="lg-abnormal"><div class='lg-row'>雪峯孤頂誰家路。　上兮下兮復何故。　曾列三千一半徒。</div>
<div class='lg-row'>我今獨滿當時數。　鯨麟麟龍鱗鱗。</div>
<div class='lg-row'>坤維高步生清塵。　休云裴相慕黃檗。　額有圓珠七尺身。</div>
<div class='lg-row'>利禪者利禪者。　倚天長。劍應牢把。</div>
<div class='lg-row'>或謂風雲不再來。　誰為蒼蒼分晝夜。</div>
</p></div>
<div class='div-other'><a id='mulu282' />
<p class='h2'>送倧禪者</p><p style="margin-left:0em;text-indent:0em;" class="lg-abnormal"><div class='lg-row'>涪江怒激鯨鼇宅。　岌岌三山大傾側。　冥數俄然一箇來。</div>
<div class='lg-row'>步武群方作禪客。　振聲謂我分綱宗。</div>
<div class='lg-row'>今兮古兮何怱怱。　今吾強為抉辭句。　句句字字凜凜生狂風。</div>
<div class='lg-row'>拂散四七單傳之落葉。　掃蕩二三直指之流蓬。</div>
<div class='lg-row'>似帶微芒敢未勦絕。　寒木在握兮全機可笑。</div>
<div class='lg-row'>秋水橫按兮半提可滅。</div>
<div class='lg-row'>使八極頂目者不自爭衡。　見斯人兮駕御昂枿。</div>
</p></div>
<div class='div-other'><a id='mulu283' />
<p class='h2'>送鼎禪者</p>
<div class="lg regular" style="margin-left:0em;"><div class='lg-row'>落落禪家流。携笻卷雲毳。　別我振辭鋒。　夜堂消祖偈<span class='note-inline'>(鼎禪之句)</span>。</div>
<div class='lg-row'>霜天飛一鶚。　目對彈其滯。　春岸立千峯。</div>
<div class='lg-row'>指也乎其勢。　行行復行行。　清飈起蘭蕙。</div>
</div></div>
<div class='div-other'><a id='mulu284' />
<p class='h2'>觀泉送演禪者</p><p style="margin-left:0em;text-indent:0em;" class="lg-abnormal"><div class='lg-row'>雲根漱野泉。　照空復照月。　冷聲曾未消。　飛瀾似相別。</div>
<div class='lg-row'>巖近生風雷。　天遙新氷雪。　演禪乘興知不知。</div>
<div class='lg-row'>源流依依共澄潔。</div>
</p></div>
<div class='div-other'><a id='mulu285' />
<p class='h2'>答忠禪者</p>
<div class="lg regular" style="margin-left:0em;"><div class='lg-row'>一字七字三五字。　萬象窮來不為據。　夜深月白下滄溟。</div>
<div class='lg-row'>搜得驪珠有多許。</div>
</div></div>
<div class='div-other'><a id='mulu286' />
<p class='h2'>和陸軫學士夏日見寄</p><p style="margin-left:0em;text-indent:0em;" class="lg-abnormal"><div class='lg-row'>良牧歸詩匠。　雅風消欝蒸。　官清難滯爵。　吏散遠同僧。</div>
<div class='lg-row'>棠樹非煙合。　仙槎碧浪乘。　因思窮萬化<span class='note-inline'>(使君早製圓明鑑圖冠之序引或聞或見令人曠達)</span>。</div>
<div class='lg-row'>千古更無能。</div>
</p></div>
<div class='div-other'><a id='mulu287' />
<p class='h2'>送化主</p>
<div class="lg regular" style="margin-left:0em;"><div class='lg-row'>春色依依籠遠樹。　卷衲搘藤[跳-兆+舜]輕屨。　塵世茫茫無限人。</div>
<div class='lg-row'>不知誰問曹溪路。</div>
</div></div>
<div class='div-other'><a id='mulu288' />
<p class='h2'>送通判劉國博<span class='note-inline'>(黃中)</span></p>
<div class="lg regular" style="margin-left:0em;"><div class='lg-row'>為星當貳職。　權化不相饒。　白屋如多恨。　清風何處消。</div>
<div class='lg-row'>岸鷗窺列斾。　天辟看陞朝。　別有生靈意。　寒枝未變條。</div>
</div></div>
<div class='div-other'><a id='mulu289' />
<p class='h2'>送別陳祕丞古意</p><p style="margin-left:0em;text-indent:0em;" class="lg-abnormal"><div class='lg-row'>悠悠層山雲。　斷兮仍復續。　離離雙岸草。　變兮且兼綠。</div>
<div class='lg-row'>如何苦雪霜。　後凋蠧松竹。　松竹有節操。</div>
<div class='lg-row'>雪霜無伎倆。　敢折歲寒枝。　贈君作嘉賞。　行行天地間。</div>
<div class='lg-row'>清風在誰掌。</div>
</p></div>
<div class='div-other'><a id='mulu290' />
<p class='h2'>送通判學士歸南國<span class='note-inline'>(楊)</span></p>
<div class="lg regular" style="margin-left:0em;"><div class='lg-row'>斾擁帆開照德星。　天風高興國風清。　武夷仙仗知回也。</div>
<div class='lg-row'>各下祥雲到地迎<span class='note-inline'>(千理之外應之非此則殊待者也)</span>。</div>
</div></div>
<div class='div-other'><a id='mulu291' />
<p class='h2'>和酬郎簽判殿丞</p>
<div class="lg regular" style="margin-left:0em;"><div class='lg-row'>向國心存了了身。　大方無外且同塵。　江城早晚重相見。</div>
<div class='lg-row'>解笑宗雷十八人。</div>
</div></div>
<div class='div-other'><a id='mulu292' />
<p class='h2'>歌送范陽盧君兼簡華嚴昱大師</p><p style="margin-left:0em;text-indent:0em;" class="lg-abnormal"><div class='lg-row'>范陽居士來鄞水。　動地仙颷向人起。　乳峯直上雲霞開。</div>
<div class='lg-row'>步驟天衢到如此。　茫茫塵世誰知交。</div>
<div class='lg-row'>當場問我非相饒。　禪家畢竟無他事。　古雪巖前曾未消。</div>
<div class='lg-row'>俄然悵望辭叢室。　荷負難兮淚深溢。</div>
<div class='lg-row'>遠幸流方且莫論。　再得從容又何日。　迢迢故國殊存想。</div>
<div class='lg-row'>冷碧柯山分指掌。　況有覺雄華嚴師。</div>
<div class='lg-row'>歸去百城共遊賞。</div>
</p></div>
<div class='div-other'><a id='mulu293' />
<p class='h2'>送廣教專使</p>
<div class="lg regular" style="margin-left:0em;"><div class='lg-row'>峨峨石頭使乎讓祖。　己之匪存聖之奚慕。　或妄以山或索云斧。</div>
<div class='lg-row'>音耗不通兮清源派分。　吾斯語兮詎可論古。</div>
</div></div>
<div class='div-other'><a id='mulu294' />
<p class='h2'>送微文章</p><p style="margin-left:0em;text-indent:0em;" class="lg-abnormal"><div class='lg-row'>雙蓮亭上送行客。　菡萏清香散秋色。　野興斷山雲片高。</div>
<div class='lg-row'>孤影澄江月華白。　希聲險絕堪誰知。</div>
<div class='lg-row'>大道機存曾未可。　縱闢天常立下風。　安教類變叢流火。</div>
<div class='lg-row'>君不見。　梁兮闔國難滯留。　千古遺恨空悠悠。</div>
<div class='lg-row'>君又不見。　魏兮小桂生寒翠。　一華對雪開無休。</div>
<div class='lg-row'>微禪亦並聯芳駕。　德星文星仰蕭灑。</div>
<div class='lg-row'>物外情深不等閑。　環中趣別非輕捨。</div>
<div class='lg-row'>相訪從容為我言。　屈指多求更何者。</div>
</p></div>
<div class='div-other'><a id='mulu295' />
<p class='h2'>送懷秀禪者</p><p style="margin-left:0em;text-indent:0em;" class="lg-abnormal"><div class='lg-row'>麻衣草座思靈徹。　一食安閑更無別。　倐忽遷流數百年。</div>
<div class='lg-row'>杳杳誰來繼其絕。　吾兮亦是疎慵輩。</div>
<div class='lg-row'>冷澹身心存慷愷。　偶續靈峯照夜燈。　遽泛鐵船下滄海。</div>
<div class='lg-row'>深嗟知困不知休。　奔馳駭浪空淹留。</div>
<div class='lg-row'>縱得長鼇擬何待。　堪白頭時好白頭。　因觀壞衲秀禪客。</div>
<div class='lg-row'>清苦如氷復如檗。　別我携笻步大方。</div>
<div class='lg-row'>為葉為華恣披折。　伏枕寥寥情意闌。　率寫狂歌贈行色。</div>
</p></div>
<div class='div-other'><a id='mulu296' />
<p class='h2'>孤運銘</p>
<div class="lg regular" style="margin-left:0em;"><div class='lg-row'>雲根石廣容身待老。　南來北來閑且尋討。　五葉一華兮堪對誰。</div>
<div class='lg-row'>寥寥萬古兮空知有。</div>
</div></div>
<div class='div-other'><a id='mulu297' />
<p class='h2'>寄海會之長老</p>
<div class="lg regular" style="margin-left:0em;"><div class='lg-row'>百華開後一華開。　風遞清香遠遠來。　誰問黃梅不平事。</div>
<div class='lg-row'>照中依舊惹塵埃。</div>
</div></div>
<div class='div-other'><a id='mulu298' />
<p class='h2'>雜言送賢專使</p>
<div class="lg regular" style="margin-left:0em;"><div class='lg-row'>使乎誰老作者。　百戰場中飛鐵馬。　秋水藏來人不知。</div>
<div class='lg-row'>笑李將軍被擒下。　阿呵呵。　却歸湖山唱凱歌。</div>
</div></div>
<div class='div-other'><a id='mulu299' />
<p class='h2'>歌紀四明汪君信士</p><p style="margin-left:0em;text-indent:0em;" class="lg-abnormal"><div class='lg-row'>古君子兮道諸已。　道器用兮合天理。　同塵還若待時生。</div>
<div class='lg-row'>觀象不知何處起。　荊叢叢襲莪叢叢。</div>
<div class='lg-row'>孝兮悌兮非沚中。　聚應落落滴仙露。　散或泠泠揚士風。</div>
<div class='lg-row'>風之上兮風之下。　近一指兮遠一馬。</div>
<div class='lg-row'>秋水澹交無限情。　夜光照乘胡為者。　伊予匪謂存餘力。</div>
<div class='lg-row'>詠高義兮因胸臆。　巴歌百字巖葉書。</div>
<div class='lg-row'>飛寄汪門舊知識。</div>
</p></div>
<div class='div-other'><a id='mulu300' />
<p class='h2'>送仲卿禪德</p><p style="margin-left:0em;text-indent:0em;" class="lg-abnormal"><div class='lg-row'>高兮竺卿。　秋水虛明。　夫何之象堪云指程。　知吾不知笑<span class='note-inline'>(理出情謂宜撫掌爾)</span>伽耶城。</div>
</p></div>
<div class='div-other'><a id='mulu301' />
<p class='h2'>真州資福禪院新鑄鍾銘<span class='note-inline'>(并序)</span></p><p>國朝紫微舍人趙公。丙戌年出鎮姑蘇。裁情示空巖之客。所恨不能効善財。展轉南方以求先覺。如別幅敘雲嶽長老。令僧惠敏造鍾既成。剏重樓以虡之。欲為銘記。且言當使學者。有所警誤概也。縱能道其歸禪人惡肯信。惟師為善知識。行重名當代。願為此銘。因機垂化不亦美乎。然重顯固陋。荷大君子外獎敢不從命。輒復引寄。夫形聲未先。曠默奚准。器用之後。幽靈絕常。故聖人以鍾為大。惟聖人則之。襲兮忘兮求以深矣。其能具諸種智。對飛雄辯。但未兼極有生。權化之來。未易窮也。感通傳稱。昔拘留孫於乾竺造青石鍾。如青玉色可容十斛。頂類諸天腹陷眾寶。八角四面華光互分。有化如來與日偕出。明宣祕演。或聞不聞。王舍城中。大千界內。匪同錚錚者乎。今嶽禪老於准甸造青銅鍾。如青珠色。過百鈞之用。上旋旁植繞獸蹲熊。其或層城晝閑。祇園夜永。寥寥霜月。射寒影以爭輝。殷殷地雷。發虛音而交振。師之唱險。資之繼難。寅夕鏗鏗。主伴索索。足使一鱗半甲。無違真化之方。二聽五觀。有寄神遊之域。善存殊應。扣惟良哉。謹為銘曰。</p>

<div class="lg regular"><div class='lg-row'>淮之要衝　真之會府　中列梵[序-予+睪]</div>
<div class='lg-row'>居我禪祖　參徒駢羅　慧敏千櫓</div>
<div class='lg-row'>爰構鯨音　息彼輪苦　峻橫崇臺</div>
<div class='lg-row'>金飛碧回　斯門屢掩　向人或開</div>
<div class='lg-row'>希兮微兮　作延乍催　先聞未及</div>
<div class='lg-row'>後時不來　增悲遐宣　無困天理</div>
<div class='lg-row'>帶識萬端　警悟齊起　遵晦陟明</div>
<div class='lg-row'>其母得子　塵塵訪誰　剎剎問己</div>
<div class='lg-row'>大緣斯成　大功不宰　君奉禹湯</div>
<div class='lg-row'>臣仰元凱　碑勒紺園　銘寡文彩</div>
<div class='lg-row'>庶其妙峯　永聳滄海</div>
</div></div></div>
<p class='juan'>明覺禪師祖英集卷第六</p>
<div class='div-other'><a id='mulu302' />
<p class='h1'>明州雪竇山資聖寺第六祖明覺大師塔銘</p><p class="byline">尚書度支員外郎直祕閣兼充史館檢討賜緋魚袋呂夏卿撰</p><p>夫真空不空。是有無證。寂滅不滅。是往來相。佛以權實一法。開頓漸之徑。使隨器而趨之。有不離道場得大智慧。有難行苦行為人天業。日月為明矣。而盲者不見睫毛。舟枻可濟矣。而溺者淪於波浪。人之未有惡明而忘濟者。其心一也。其途異矣。昆蚑之性群行食啄。倦則息觸則避。求所以安樂。不待教而能也。人之於貴賤貧富壽夭得喪。不知自然之分。愛惡悲欣。廉貪靜躁。紏纏桎梏。無所解脫。晝勞形骸。夜動夢寢。至於老死。且不知息。彼昆蚑知所以安樂。人顧不能也。佛之教人。推性命之際。以極天地之外。乃至觀身如掌中物。傳付法寶不寓文字。是謂禪那。山嶽之大有時而泐。金石之剛有時而刓。形器之用也我則異。於是無去無住。無取無離。不見于內。不見于外。不見中間。自利義也。利他仁也。是謂涅槃妙心諸佛法印無上微妙祕密圓明真實正法眼藏。佛以授摩訶迦葉。傳僧伽梨衣。以待補處出世。為成道之符。自是衣法相傳二十有七世香至王子。初入中國。諡曰圓覺。圓覺傳大祖。大祖傳鑑智。鑑智傳大醫。大醫傳大滿。大滿傳大鑑。大鑑藏衣傳法而已。大慧繼之。大寂承之。其後皆以所居稱。若天皇龍潭德山雪峯雲門香林智門。其世次也。禪師諱重顯。字隱之。大寂九世之孫。智門之法嗣也。俗姓李氏。母文氏。以太平興國五年四月八日。生大師於遂州。始生瞑目若寐。三日既浴。乃豁然而寤。屏去葷血不習戲弄。七歲有僧過其門。挽持袈裟。喜不自勝。聞梵唄之聲。輒泣下。父母問其故。懇請出家。父母執不可。師不食者累日。咸平中終父母喪。詣益州普安院仁銑師。落髮為弟子。大慈寺僧元瑩。講定慧圓覺疏。師執卷質問大義。至心本是佛。由念起而漂沈。伺夜入室請益。往復數四。瑩不能屈。乃拱手稱謝曰。子非滯教者。吾聞南方有得諸佛清淨法眼者。子其從之。彼待子之求也久矣。師於是東出襄陽。至石門聰禪師之席。居三歲機緣不諧。聰諭之曰。此事非思量分別所解。隨州智門祚禪師。子之師也。師乃徙錫而詣之。一夕問祚曰。古人不起一念。云何有過。祚招師前席。師攝衣趨進。祚以拂子擊之。師未曉其旨。祚曰。解麼。師擬答次。祚又擊之。師由是頓悟。尋往廬山林禪師道場。問之曰。法爾不爾云何指南。林曰。只為法爾不爾。師遂拂衣而退。眾皆股栗。有毀於林者。林諭眾曰。此如來廣大三昧也。非汝等輩以取捨心可了別也。師辭往池州景德寺為首座。為眾解肇法師般若論。知州曾公會。以果子抵于地曰。古人云。不離當處常湛然。即今在何許。師指景德長老曰。只此長老亦不知落處。曾公云。上座知也不得無過。師曰。明眼人難瞞。師南遊杭州。住持蘇州洞庭翠峯。嗣智門也。未幾曾公出守明州。手疏請師。住持雪竇資聖。蘇人固留不可。師曰。出家人止如孤鶴翹松。去若片雲過頂。何彼此之有。雪竇本智覺禪師道場。智覺亦雪峯五世孫。備傳琛。琛傳益。益傳韶。而壽繼之。智覺其號也。一法同源。而地有盈虛。師之至猶家焉。決潢汗變清泚。掖躄偃爭迅馳。州邦遠近輻輳座下。駙馬都尉和文李公。表錫紫方袍。侍中賈公又奏。加明覺之號。師住持三十一載。度僧七十八人。先是門弟子建壽塔於寺之西南五百餘步。一日命侍者。灑掃塔亭。行至山椒。歷覽久之曰。自今過此。何日復至。左右皆大驚。眾迎師還。師堅指塔所。眾皆號泣。隨至塔前。或曰。師無頌辭世耶。師曰。吾平生患語之多矣。翌日出杖屨衣盂。散遺其徒。有問疾者。留食殷勤與之約曰。七月七日復來相見。其夜盥浴整衣側臥而滅。時皇祐四年六月十日。俗壽七十三。僧臘五十夏。以七月初六日入塔。如師之約。嗚呼師得妙用善機。不取諸法。能知去來達性命。故方是時陞堂皇。遊牆藩者。悟性相體空。頓息萬緣。為大乘法器。曰義懷在和。凡百五十人。傳其法於天下。彼遮護意根。網絆初心。背覺合塵。逐念流徙。得少為多。妄立知見。雖三詣投子九陟洞山。師亦援手濡足。而無以救之。是猶孔子之有宰我。孟子之有盆成括。非其師之過也自師出世門人。惟益文軫圓應文政遠塵允誠子環。相與裒記提唱語句詩頌。為洞庭語錄。雪竇開堂錄。瀑泉集。祖英集。頌古集。拈古集。雪竇後錄。凡七集。師患語之多。而其徒愴然。猶以為編攟有遺。蓋利他之謂也。余得其書而讀之。二十餘年雖瞻仰高行。而祿利所縻無由親近。使得稽首避席。霑彼法雨覺悟塵勞。庶幾可教者。今蔑如之何。師辭世十有三年。碑表未立。餘杭僧惠思。撰行業錄。與其徒元圭覺濟大師。悟朋繼踵。褒文請銘。以予跂慕之心重之。以門人之請之勤。抑有待耶。愚公叩壤以移山。雖不量力。其誠則至矣。謹焚香再拜。繫之以銘曰。</p>

<div class="lg regular"><div class='lg-row'>噫<span class='corr'>憃</span>愚　背本源　一念異　生二根</div>
<div class='lg-row'>勝與劣　駟馬奔　嗜所得　自詐諼</div>
<div class='lg-row'>失大道　南北轅　艾至老　愉朝昏</div>
<div class='lg-row'>正遍覺　人天尊　迷者挽　溺者掀</div>
<div class='lg-row'>朝暾出　彗霾雲　渴得漿　寒得薪</div>
<div class='lg-row'>悟報化　知非真　趣安隱　擺客塵</div>
<div class='lg-row'>王叔生　廣佛事　破六宗　應彈指</div>
<div class='lg-row'>法來東　非會際　信衣傳　隻履逝</div>
<div class='lg-row'>頂五山　真法器　立積雪　殊其臂</div>
<div class='lg-row'>忍非忍　得法髓　債必償　有裔嗣</div>
<div class='lg-row'>皖公潛　佛日翳　翩南遊　立如椔</div>
<div class='lg-row'>乞解脫　彊哉慧　攘蜂蠆　神嶽衛</div>
<div class='lg-row'>破頭峯　眾雲從　橫六氣　釃二宗</div>
<div class='lg-row'>教任意　任懶融　黃梅兒　陌上童</div>
<div class='lg-row'>闕七相　了諸空　聖服勞　杵臼傭</div>
<div class='lg-row'>和心偈　掊爭鋒　夜南騖　懷是逢</div>
<div class='lg-row'>帝稽首　晞下風　舟復新　葉歸叢</div>
<div class='lg-row'>有道得　無心通　世有承　四眾依</div>
<div class='lg-row'>燈相續　塤應篪　師異稟　自孩提</div>
<div class='lg-row'>斤[月*吏]俊　蹈聖梯　慈固挋　不得施</div>
<div class='lg-row'>起恭孝　終苴縗　銑落髮　瑩質疑</div>
<div class='lg-row'>漢之東　得我師　抉盲瞶　柞荒菑</div>
<div class='lg-row'>昔無有　今委蛇　遇霑洽　發萌荑</div>
<div class='lg-row'>淫鼃鳴　鍾未簴　魚目藏　明珠吐</div>
<div class='lg-row'>巋二山　下檐聚　來萬里　足繭踽</div>
<div class='lg-row'>訇春雷　披蟄戶　辯縛解　決去住</div>
<div class='lg-row'>沃醍醐　㪺甘露　百五十　胄蕃廡</div>
<div class='lg-row'>窮車轍　誦句語　瞻骨目　軸繪素</div>
<div class='lg-row'>遠胡越　近杖屨　捐麁相　悉開悟</div>
<div class='lg-row'>山茀欝　泉咿幽　虎跡交　鼪猱啾</div>
<div class='lg-row'>塔門閟　松柏樛　天南垂　海彪彪</div>
<div class='lg-row'>囊破褐　笈單裯　來環繞　五體投</div>
<div class='lg-row'>名彊身　祿飽喉　狃怨憎　甘鮑鱐</div>
<div class='lg-row'>睨真乘　等贅疣　慶我生　辯薰蕕</div>
<div class='lg-row'>蘄誘掖　邈無由　瑑堅石　攄我憂</div>
</div><p style="margin-left:2em">治平二年乙巳歲二月五日</p>
</div>
</div><!-- end of div[@id='body'] -->
</body></html>