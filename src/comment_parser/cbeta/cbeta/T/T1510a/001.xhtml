<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛般若論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1510
<p class='juan'><a id='mulu1' />金剛般若論卷上</p><p class="byline">無著菩薩造</p><p class="byline">隋南印度三藏達磨笈多譯</p>
<div class='div-jing'>
<div class="lg regular"><div class='lg-row'>出生佛法無與等，　顯了法界最第一，</div>
<div class='lg-row'>金剛難壞句義聚，　一切聖人不能入。</div>
<div class='lg-row'>此小金剛波羅蜜，　以如是名顯勢力，</div>
<div class='lg-row'>智者所說教及義，　聞已轉為我等說。</div>
<div class='lg-row'>歸命彼類及此輩，　皆以正心而頂禮，</div>
<div class='lg-row'>我應精勤立彼義，　解釋相續為自他。</div>
</div><p>成立七種義句已，此般若波羅蜜即得成立。七義句者：一、種性不斷，二、發起行相，三、行所住處，四、對治，五、不失，六、地，七、立名。此等七義句，於《般若波羅蜜經》中成立，故名義句。於中，前六義句顯示菩薩所作究竟，第七義句顯示成立此法門故，應如是知。</p>
<p>此般若波羅蜜，為佛種不斷故，流行於世。為顯此當得佛種不斷義故，上座須菩提最初說言「希有，世尊！云何如來以第一善攝，攝受所有菩薩摩訶薩也」如是等。於中，善攝者，謂已熟菩薩，於佛證正覺轉法輪時，以五種義中菩薩法而建立故。付囑者，彼已得攝受菩薩等，於佛般涅槃時，亦以彼五義如是建立故。此善攝、付囑二種，顯示種性不斷。</p>
<p>發起行相者，如經云「何菩薩應住」如是等。彼應住者，謂欲願故。應修行者，謂相應三摩鉢帝故。應降伏心者，謂折伏散亂故。於中，欲者，正求也；願者，為所求故作心思念也。相應三摩鉢帝者，無分別三摩提也。折伏散亂者，若彼三摩鉢帝心散，制令還住也。第一者顯示攝道，第二者顯示成就道，第三者顯示不失道。</p>
<p>行所住處者，謂彼發起行相所住處也。此復有十八種應知，所謂：一、發心，二、波羅蜜相應行，三、欲得色身，四、欲得法身，五、於修道得勝中無慢，六、不離佛出時，七、願淨佛土，八、成熟眾生，九、遠離隨順外論散亂，十、色及眾生身<span class='corr'>摶</span>取中觀破相應行，十一、供養給侍如來，十二、遠離利養及疲乏熱惱故不起精進及退失等，十三、忍苦，十四、離寂靜味，十五於、證道時遠離喜動，十六、求教授，十七、證道，十八、上求佛地。是為十八種住處。於中，菩薩應如是住，為滅度一切眾生故，發心已於波羅蜜等中相應修行；為得如來色身及法身故，發生樂欲應遠離證道中障礙心；既離慢等喜動等心已，為證道故，應求教誡，然後得彼證道；自此已上，皆求佛地。此等如是次第相續。</p>
<p>於中，為發心故，經言「此菩薩應生如是心」等。</p>
<p>為波羅蜜相應行故，經言「菩薩不住於物，應行布施」等。</p>
<p>為欲得色身故，經言「須菩提！於意云何？應以相具足見如來不」如是等。</p>
<p>法身復有二種，謂言說法身、證得法身。此證得法身亦有二種，謂智相、福相。言說法身者，謂修多羅等。為欲得此法身故，經言「世尊！頗有眾生，於未來世」如是等。於不顛倒義想是為實想，應知如言執義，彼非實想。為欲得智相法身故，經言「有法如來正覺阿耨多羅三藐三菩提耶」如是等。為欲得福相法身故，經言「若此三千大千世界」如是等。</p>
<p>為修道得勝中無慢故，經言「須嚧多阿般那頗作是念」如是等。</p>
<p>為不離佛出時故，經言「有法如來於然燈所」如是等。</p>
<p>為願淨佛土故，經言「須菩提！若有如是言：『我成就莊嚴國土。』」如是等。</p>
<p>為成熟眾生故，經言「須菩提！譬如有丈夫」如是等。</p>
<p>為遠離隨順外論散亂故，經言「須菩提！於意云何？若恒伽河所有沙，復有爾許恒伽河」如是等。</p>
<p>為色及眾生身<span class='corr'>摶</span>取中觀破相應行故，經言「須菩提！三千大千世界中所有地塵」如是等。</p>
<p>為供養給侍如來故，經言「須菩提！於意云何？應以三十二大丈夫相見如來、應、正遍覺不」如是等。</p>
<p>為遠離利養疲乏熱惱於精進若退若不發故，經言「須菩提！若女人，若丈夫，捨恒伽河沙等身」如是等。於中，身有疲乏，心有熱惱，以此二種，於彼精進若退若不發。</p>
<p>為忍苦故，經言「若如來忍波羅蜜」如是等。</p>
<p>為離寂靜味故，經言「須菩提！若女人、若丈夫於此法門受持」如是等。</p>
<p>為證道時遠離喜動故，經言「世尊！云何菩薩應住」如是等。</p>
<p>為求教授故，經言「有法如來於燃燈如來所，正覺阿耨多羅三藐三菩提」如是等。</p>
<p>為證道故，經言「須菩提！譬如丈夫，妙身大身」如是等。於中，妙身者，謂至得身成就，身得畢竟轉依故。大身者，一切眾生身攝身故。</p>
<p>自此已上皆求佛地。應知彼佛地復有六種具足攝轉依具足，所謂：國土淨具足，無上見智淨具足，隨形好身具足，相身具足，語具足，心具足。彼心具足中，復有念處、有正覺、有施設大利法、有攝取法身、有不住生死涅槃、有行住淨應知。</p>
<p>此行住淨中，復有威儀行住、有名色觀自在行住、有不染行住應知。此不染中，復有說法不染、流轉不染應知。</p>
<p>為國土淨具足故，經言「須菩提！若菩薩如是言：『我國土莊嚴成就。』」如是等。</p>
<p>為無上見智淨具足故，經言「須菩提！於意云何？如來有肉眼不」乃至「若此三千大千世界」如是等。</p>
<p>為隨形好身具足故，經言「須菩提！於意云何？應以色身成就見如來不」如是等。</p>
<p>為相身具足故，經言「須菩提！於意云何？應以相具足見如來不」如是等。</p>
<p>為語具足故，經言「須菩提！於意云何？如來作是念『我說法』耶」如是等。</p>
<p>於心具足中為念處故，經言「須菩提！非眾生，非不眾生」如是等。為正覺故，經言「須菩提！於意云何？頗有法如來正覺阿耨多羅三藐三菩提不」如是等。為施設大利法故，經言「復次，須菩提！三千大千世界中，所有須彌山」如是等。</p>
<p>為攝取法身故，經言「須菩提！於意云何？應以相具足見如來不」如是等。「須菩提！於意云何？如來可以相具足，正覺阿耨多羅三藐三菩提？莫作是念」者，此義明相具足體非菩提，亦不以相具足為因也，以相是色自性故。</p>
<p>為不住涅槃故，經言「須菩提！如是念：『發行菩薩乘者，有法說斷滅』耶」如是等。</p>
<p>為不住流轉故，經言「須菩提！菩薩於福聚，不應受，不應取」如是等。受者，說有故。取者，取彼道故。如福聚及果中，皆不應者。</p>
<p>於行住淨中，為威儀行住故，經言「若有如是言：『如來若去』」如是等。</p>
<p>為名色觀破自在行住故，經言「須菩提！若復善家子，善家女，以所有三千大千世界中地塵」如是等。</p>
<p>於不染行住中，為說法不染故，經言「須菩提！若復菩薩，以無量無數世界」如是等。為流轉不染故，說偈言：「如星翳燈幻，露泡夢電雲，於諸有為法，應當如是觀。」此偈顯示四種有為相，所謂：自性相，著所住味相，隨順過失相，隨順出離相。於中，自性相者，共相見識，此相如星，應如是見。何以故？無智闇中有彼光故，有智明中無彼光故。人法我見如翳，應如是見。何以故？以取無義故。識如燈，應如是見。何以故？渴愛潤取緣故熾然。於中，著所住味相者，味著顛倒境界故。彼如幻，應如是見。何以故？以顛倒見故。於中，隨順過失相者，無常等隨順故。彼露譬喻者，顯示相體無有，以隨順無常故。彼泡譬喻者，顯示隨順苦體，以受如泡故。若有受，皆是苦，故隨有應知：彼苦生故是苦苦，破滅故是壞苦，不相離故是行苦。復於第四禪及無色中，立不苦不樂受，以勝故。</p>
<p>於中，隨順出離相者，隨順人法無我，以攀緣故得出離，故說無我以為出離也。隨順者，謂過去等行以夢等譬喻，顯示彼過去行，以所念處故如夢；現在者，不久時住故如電；未來者，彼麁惡種子似虛空引心出故如雲。如是知三世行轉生已，則通達無我，此顯示隨順出離相。</p>
<p>彼住處等，略為八種亦得滿足，所謂：攝住處，波羅蜜淨住處，欲住處，離障礙住處，淨心住處，究竟住處，廣大住處，甚深住處。於中，攝住處者，謂發心。波羅蜜淨住處者，謂波羅蜜相應行。欲住處者，謂欲得色身、法身。離障礙住處者，謂餘十二種。淨心住處者，謂證道。究竟住處者，謂自此已上皆求佛地。廣大及甚深住處者，通一切處。</p>
<p>於初住處中，若說「菩薩應生如是心：『所有眾生』」如是等，此為廣大。若復說言「若菩薩眾生想轉」如是等，此為甚深。於第二住處中，若說「菩薩不住於事，應行布施」如是等，此為甚深。若復說言「彼所有福聚，不可量取」如是等，此為廣大。</p>
<p>如是於餘住處中，廣大、甚深等隨所相應應知。</p>
<p>已說住處。何者對治？彼如是相應行相行諸住處時，有二種對治應知，謂邪行及共見正行。此中，見者，謂分別也。</p>
<p>於初住處中，若說「菩薩應生如是心：『所有眾生』」等，此是邪行對治，生如是心是菩薩邪行。若復說言「若菩薩眾生想轉」等，此為共見正行對治。此分別執，菩薩亦應斷，謂「我應滅度眾生」故。</p>
<p>於第二住處中，若說「應行布施」，此為邪行對治，非無布施是菩薩邪行。若復說言「住於事」等，是共見正行對治。此分別執，菩薩亦應斷，謂「應行布施」故。</p>
<p>何者不失？謂離二邊。云何二邊？謂增益邊、損減邊。若於如言辭法中，分別執有自性，是增益邊。若於法無我事中而執為無，是損減邊。於中，若說言「世尊！若福聚，非聚」者，此遮增益邊，以無彼福聚分別自性故。若復說言「是故如來說福聚」，此遮損減邊，以彼雖不如言辭有自性，而有可說事，以如來說福聚故，此得顯示如是。「須菩提！佛法、佛法者，如來說非佛法」者，此遮增益邊。「是名佛法」者，此遮損減邊。於中，如來說非佛法者，顯示不共義。是名佛法者，顯示相應義。何者是相應？若佛法如說有自性者，則如來不說佛法，以雖不說亦自知故，是故無有自性；為世諦故，如來說名佛法。如是，於一切處顯示不共及相應義應知。</p>
<p>復次，佛法者，攝波羅蜜事及念處等菩提分應知。菩薩離此二邊故，於彼對治不復更失，故名不失。</p>
<p>何者地？此地有三種，謂信行地、淨心地、如來地。於中，十六住處顯示信行地，證道住處是淨心地，究竟住處是如來地。</p>
<p>云何立名？名「金剛能斷」者，此名有二義相應應知，如說入正見行、入邪見行故。金剛者，細、牢故。細者，智因故。牢者，不可壞故。能斷者，般若波羅蜜中聞思修所斷，如金剛斷處而斷故，是名金剛能斷。又如畫金剛形，初、後闊，中則狹。如是，般若波羅蜜中，狹者謂淨心地，初、後闊者謂信行地、如來地。此顯示不共義也。</p>
<p>彼五種義句，上上依止應知，彼等皆依止地故說。</p>
<p>修多羅身相續，此義句今當說。世尊何故以寂靜者威儀而坐也？顯示唯寂靜者，於法能覺、能說故。</p>
<p>何故上座須菩提問也？有六因緣：為斷疑故，為起信解故，為入甚深義故，為不退轉故，為生歡喜故，為正法久住故。即是般若波羅蜜令佛種不斷。云何以此令佛種不斷也？若有疑者，得斷疑故；有樂福德而心未成熟諸菩薩等，聞多福德，於般若波羅蜜起信解故；已成熟心者，入甚深義故；已得不輕賤者，由貪受持修行，有多功德不復退轉故；已得順攝及淨心者，於法自入及見生歡喜故；能令未來世大乘教久住者故。若略說：疑者令見故，樂福德及心已成熟諸菩薩等攝受故，已得不輕賤者令精勤心故，已淨心者令歡喜故。</p>
<p>諸菩薩有七種大故，此大眾生名摩訶薩埵。何者七種大？謂：法大，心大，信解大，淨心大，資糧大，時大，果報大，如《菩薩地持》中說。</p>
<p>經言「善攝第一」，善攝者，於諸菩薩所，何者善攝？何者第一也？利樂相應為善攝第一，有六種應知：一時，二差別，三高大，四牢固，五普遍，六異相。何者時？現見法及未來故，彼菩薩善攝中，樂者是現見法，利者是未來世。何者差別？於世間三摩鉢帝及出世聖者聲聞、獨覺等善攝中差別故。何者高大？此善攝無有上故。何者牢固？謂畢竟故。何者普遍？自然於自他身善攝故。何者異相？於未淨菩薩善攝中勝上故。</p>
<p>經言「第一付囑」者，何者第一付囑？有六種因緣：一入處，二法爾得，三轉教，四不失，五悲，六尊重。何者入處？於善友所，善付囑故。何者法爾得？已得善攝菩薩，於他所法爾善攝故。何者轉教？「汝等於餘菩薩應當善攝」，是名轉教。此等三種，如其次第，即是不失及悲、尊重等應知。</p>
<p>何故唯問發行菩薩乘？為三種菩提差別故。以善問故，於上座須菩提所應稱「善哉！」</p>
<p>所有眾生、眾生所攝者，總相說也。卵生等者差別說也。又，受生、依止、境界所攝，差別應知。乃至化生等者，受生別故；若有色、若無色者，依止別故；若有想、若無想、若非有想非無想者，境界所攝別故。所有眾生界施設住、施設已者，謂上種種相住眾生界，佛施設說也。</p>
<p>「我皆令入涅槃」者，何故願此不可得義？生所攝故無過，以皆是生故。如所說，卵生等生並入願數者，彼卵生、濕生、無想及非有想非無想等則不能。</p>
<p>云何能令一切眾生入涅槃也？有三因緣故：難處生者待時故，非難處生未成熟者成熟之故，已成熟者解脫之故。</p>
<p>何故說無餘涅槃界，不直說涅槃？若如是，便與世尊所說初禪等方便涅槃不別故。彼自以丈夫力故，無佛亦得，但非究竟。何故不說有餘涅槃界？彼共果故，自以宿業，又值佛說而得果故，又非一向身苦有餘故。如是涅槃及有餘涅槃等，丈夫力果故、共果故、非究竟果故、非一向果故，是故說無餘。</p>
<p>「如是無量眾生入涅槃已」者，顯示卵生等生一一無量故。</p>
<p>「無有眾生得涅槃」者，此何義？如菩薩自得涅槃，無別眾生。何以故？若菩薩眾生想轉，則不名菩薩者。此何義？若菩薩於眾生所他想轉，非自體想，不名菩薩故。何以故？若眾生想、命想、人想轉，不名菩薩者。此何義？若以煩惱心，取眾生、命、人想轉，彼則有我想，及於眾生中有眾生想轉。菩薩於彼不轉已，斷我見故，得自行<span class='note-inline'>(行者謂五陰行)</span>平等相故，信解自他平等。彼菩薩非眾生、命、人取見者，此是其義。</p>
<p>復次，經言「菩薩應生如是心」者，顯示菩薩應如是住中欲願也。若菩薩我想轉，不名菩薩者，顯示應如是修行中相應三摩鉢帝時也。若眾生想、命想、人想轉，不名菩薩者，顯示應如是降伏心中攝散時也。如菩薩相應三摩鉢帝散時，眾生想亦不轉，如彼爾焰相住故。是故，無有眾生得涅槃者，此得成就彼欲願者攝諸住處為最勝，彼相應行相行餘住處時，依止欲願決定得故。此欲願義，不復解釋。</p>
<p>自此後，餘住處中，有五種隨所相應而解釋應知：一依義，二說相，三攝持，四安立，五顯現。</p>
<p>住處對治為依義；即彼住處為說相；欲願為攝持；住處第一義為安立；相應三摩提為顯現。</p>
<p>於波羅蜜淨住處中，經言「菩薩不住於物，應行布施」等，此為依義，顯示對治住著故。經言「應行施」者，此為說相，六波羅蜜初攝一切檀那體性故。檀那有三種：一資生施者，謂檀那波羅蜜；二無畏施者，謂尸羅波羅蜜、羼提波羅蜜；三法施者，謂毘梨耶波羅蜜、禪那波羅蜜、鉢羅腎攘波羅蜜等。若無精進，於受法人所為說法時，疲惓故不能說法。若無定，則貪於信敬供養，及不能忍寒熱等逼惱故，染心說法。若無智慧，便顛倒說法，多有過故。不離此三得成法施。</p>
<p>彼諸波羅蜜有二種果，謂未來、現在。未來果者，檀那波羅蜜得大福報；尸羅波羅蜜得自身具足，謂釋、梵等；羼提波羅蜜得大伴助、大眷屬；毘離耶波羅蜜得果報等不斷絕；禪那波羅蜜得生身不可損壞；鉢羅腎攘波羅蜜得諸根猛利及多諸悅樂，於大人眾中得自在等。現在果者，得一切信敬供養及現法涅槃等。</p>
<p>於中，若菩薩求未來果故行施，為住物行施，如所施物還望得彼物果，是故經言「不住於物，應行布施」。若求未來尸羅等果故行施，為有所住行施，是故經言「無所住，應行布施」。尸羅等果有眾多，不可分別故，總名有所<span class='corr'>住</span>。若求現在果信敬、供養等故行施，為住色、聲、香、味、觸行施，故經言「不住色」等。若求現法涅槃故行施，為住法行施，故經言「不住於法，應行布施。」</p>
<p>又，經言「應行布施」者，即說攝持施之欲願故。經言「不住行施」者，即此不住，為安立第一義故。於中，以不住故，顯示如所有事第一義，不住物等是所有事。經言「菩薩應如是行施，不住於相想」者，此為顯示，謂相應三昧及攝散心，於此二時不住相想。如是建立不住已，或有菩薩貪福德故，於此不堪，為令堪故，世尊顯示不住行施福聚甚多猶如虛空，有三因緣：一遍一切處，謂於住、不住相中福生故；二寬廣高大殊勝故；三無盡究竟不窮故。</p>
<p>為欲得色身住處故，經言：「須菩提！於意云何？應以相具足見如來不」此為依義，顯示對治如來色身慢故。</p>
<p>經言「相具足」者，此為說相，顯示如來色身故。上座須菩提言「不也」，為成滿此義故。世尊說「須菩提！所有相具足者，彼為虛<span class='corr'>妄</span>」，此即顯欲願。於如是義中，應攝持故，及即是安立第一義。於第一義中，相具足為虛妄，非相具足為不虛妄。經言「如是諸相非相，應見如來」者，此為顯現，謂相應三昧及攝散心時，於彼相中非相見故。</p>
<p>為欲得言說法身住處故，經言「頗有眾生，於未來世於如是修多羅句說」等。於中，修多羅句說者，謂所有義應知。何者為句？如上所說七種義句。上座須菩提作是念「於未來世，無有生實想」者，為遮此故。世尊言「有正法欲滅時」者，謂修行漸滅時應知。</p>
<p>次後，世尊為如是顯示修行、如是集因、如是善友攝受、如是攝福德相應、如是實想中當得實想故，經言「有戒，有功德，有智慧者」，此增上戒等三學。顯示修行功德者，少欲等功德為初，乃至三摩提等。經言「已得供養無量百千諸佛，乃至一心淨信」等，此顯示集因。一心淨信尚得如是業，何況生實想也。經言「如來悉知」者，知名身。「如來悉見」者，見色身。謂於一切行、住所作中，知其心、見其依止故。此等顯示善友所攝。經言「生取無量福聚」者，此顯示攝福德。生者，福正起時故。取者，即彼滅時攝持種子故。</p>
<p>經言「是諸菩薩無復我想、眾生想轉」，乃至言「若法想轉，即為有我取」者，此顯示實想，對治五種邪取故。何者五邪取？一外道，二內法、凡夫及聲聞，三增上慢菩薩，四世間共想定，五無想定。第一者，我等想轉。第二者，法想轉。第三者，無法想轉，此猶有法取。有法取者，謂取無法故。第四者，有想轉。第五者，無想轉。是諸菩薩於彼皆不轉也，此中顯了有戒乃至當生無量福聚等。</p>
<p>經言「何以故」者，此言是中邪取，但法及非法想轉，非我等想，以想及依止不轉故。然於我想中隨眠不斷故，則為有我取，是故經言「是諸菩薩，若起法想，則為有我取」等、「若無法想轉，則為有我取」等。此我等想轉中，餘義猶未說。經言「則為有我取」者，於中，取自體相續為我想，我所取為眾生想，謂我乃至壽住取為命想，展轉<span class='corr'>取</span>餘趣取為人想應知。</p>
<p>於中，言當生實想者，此為依義，顯示對治不實想故。言於此修多羅句說中者，此為說相，顯示言說法身故，即彼當生實想中言當生者，是欲願攝持者。是諸菩薩無復我想轉等者，是安立第一義。「須菩提！不應取法、非法」者，是顯了，謂相應三摩鉢帝及攝散心時，不應取法、非法者，於法體及法無我並不分別故。</p>
<p>又，言說法身要義者，經言「以是義故，如來常說栰喻法門，若解此者，法尚應捨，何況非法。」故法尚應捨者，實想生故；何況非法者，理不應故。略說顯示，菩薩欲得言說法身，不應作不實想。</p>
<p>為欲得智相至得法身住處故，經言「須菩提！於意云何？有法如來於阿耨多羅三藐三菩提中正覺耶？」此為依義，顯示翻於正覺菩提<span class='corr'>取</span>故，說法者正覺所攝故。經言「有法可說取阿耨多羅三藐三菩提」者，是為說相，顯示至得法身故。無有定法者，上座須菩提導佛意故——世諦故，有菩提及得，是為欲願攝持，以方便故，二俱為有；若如世尊意說者，二俱無有。為顯此故，言「如我解世尊所說義」等。</p>
<p>經言「何以故？如來所說法，不可取，不可說，非法非非法」者，是安立第一義。由說法故、知得菩提故，於說法中安立第一義。於中，不可取者，謂正聞時。不可說者，謂演說時。非法者，分別性故。非非法者，法無我故。</p>
<p>經言「何以故？以無為故得名聖人」者，無為者，無分別義也，是故菩薩有學得名。無起無作中，如來轉依，名為清淨，是故如來無學得名。於中，初無為義者，三摩鉢帝相應，及折伏散亂時顯了故。第二無為，唯第一義者，無上覺故。自此已後一切住處中，皆顯以無為故得名聖人應知。前諸住處中未說無為得名，於此說阿耨多羅三藐三菩提中無為已竟。</p>
<p>福相至得法身住處。云何顯示即彼所有言說法身，出生如來福相至得法身？於彼乃至說一四句偈，生福甚多，況復如來所有福相至得法身。以何因緣，於言說法身中如是說一四句偈能生多福？為成就此義故，經言「何以故？如來阿耨多羅三藐三菩提從此出」者，於中，普集十法、行阿含故；諸佛世尊從此生者，世諦故言佛出生。以有菩提故，即此二並故，名為佛法。以菩提及佛故，經言「須菩提！佛法、佛法者，即非佛法」。</p>
<p>復次，經言「其所生福，勝彼無量阿僧祇」者，此為依義，顯示對治福不生故。於中，其福者，此為說相，顯示福相法身故。勝彼者，顯示欲願攝持故。經言「世尊！是福聚，即非福聚，是故如來說福聚」，及言「須菩提！佛法、佛法者，即非佛法，是名佛法」者，以此福聚及佛法，為攝取如來福相法身中安立第一義故、為隨順無為得名故，相應三摩鉢帝及折伏散亂不復顯了。</p>
<p>言「甚多，婆伽婆」、「甚多，修伽陀」二語者，顯示攝心、持心。以攝自心，故言受持。為他說者，解釋句味故。無量者，過譬喻故。阿僧祇者，顯多故。</p>

<p class='juan'>金剛般若論卷上</p></div>
</div><!-- end of div[@id='body'] -->
</body></html>