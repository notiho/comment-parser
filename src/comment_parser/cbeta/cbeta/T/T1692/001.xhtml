<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勝軍化世百喻伽他經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1692
<p class='juan'><a id='mulu1' />勝軍化世百喻伽他經</p><p class="byline">西天中印度惹爛馱羅國密林寺三藏明教大師賜紫沙門臣天息災奉　詔譯</p>
<div class='div-jing'>
<div class="lg regular"><div class='lg-row'>過去仙人[尾*耶]<span class='note-inline'>(切身)</span>娑等，　典籍章句無不說，</div>
<div class='lg-row'>我今自詠悅愚懷，　略誦伽他為百喻。</div>
<div class='lg-row'>行恩行義行賢德，　無我無慢無怯弱，</div>
<div class='lg-row'>真實慈悲可重師，　堪作上人出離行。</div>
<div class='lg-row'>雖然貧下存剛志，　設身富貴亦柔和，</div>
<div class='lg-row'>若遇強敵而勇力，　此即名為大人相。</div>
<div class='lg-row'>少年行善人希有，　人來求者歡喜與，</div>
<div class='lg-row'>若人稱讚我羞聞，　彼等之人亦難得。</div>
<div class='lg-row'>欲求美稱先求法，　法上精心德自生，</div>
<div class='lg-row'>一切戒行堅持密，　彼人世間甚希有。</div>
<div class='lg-row'>天然性善言亦善，　善人惡人各盡知，</div>
<div class='lg-row'>他或有過與藏蓋，　此等智人世難得。</div>
<div class='lg-row'>火性暖兮本自熱，　月性清涼亦復然，</div>
<div class='lg-row'>剎帝利族名稱上，　彼等下族何得怪！</div>
<div class='lg-row'>親眷難危須救濟，　他人有難亦復然，</div>
<div class='lg-row'>竭力為人情不二，　此中活命名正命。</div>
<div class='lg-row'>布施忍辱及明力，　調伏諸根語言善，</div>
<div class='lg-row'>此為聖者真莊嚴，　金寶莊嚴如擔重。</div>
<div class='lg-row'>世間未曾有一物，　不被無常破壞空，</div>
<div class='lg-row'>唯有無為寂靜德，　經劫凝然得常住。</div>
<div class='lg-row'>善哉形色身端正，　而具崇修德行光，</div>
<div class='lg-row'>譬如明月在當空，　清淨光明照樓閣。</div>
<div class='lg-row'>富貴行檀一切人，　識心成就無邊法，</div>
<div class='lg-row'>勇力救護劣弱者，　善哉此德真良善。</div>
<div class='lg-row'>德者重德愍無德，　愚者輕德而捨去，</div>
<div class='lg-row'>智如紅日放炎光，　愚似星光而掩耀。</div>
<div class='lg-row'>賢人能護身諸過，　一向修崇德行高，</div>
<div class='lg-row'>少若縱心犯一過，　積修多德亦皆失。</div>
<div class='lg-row'>惡人遠離於戒德，　常欲親近不善人，</div>
<div class='lg-row'>如捨清涼功德池，　而入稠濁不淨水。</div>
<div class='lg-row'>塗油身上要除垢，　除垢復須洗去油，</div>
<div class='lg-row'>譬如作事要成功，　若得功成捨所作。</div>
<div class='lg-row'>惡人恒惡喻黑蛇，　惡人迷逸如醉象，</div>
<div class='lg-row'>善人怖畏心傷痛，　惡人顛倒情忻悅。</div>
<div class='lg-row'>大火亘天難便滅，　深崖無底莫能知，</div>
<div class='lg-row'>審慧善觀危惡事，　深行信善無疑謗。</div>
<div class='lg-row'>落崖入火大危嶮，　或有身存復起行，</div>
<div class='lg-row'>若人墮入惡趣中，　惡趣深泉不可出。</div>
<div class='lg-row'>大水洪波不可漂，　大火熾焰不可燒，</div>
<div class='lg-row'>強惡群賊不可奪，　是彼世間最上財。</div>
<div class='lg-row'>下劣之人恃有財，　中品之人無所恃，</div>
<div class='lg-row'>中人見財略悅心，　劣人恃財世最上。</div>
<div class='lg-row'>一切種族形色德，　同行親眷與朋友，</div>
<div class='lg-row'>一一不知何所來，　唯務貪愚好財利。</div>
<div class='lg-row'>富者妄言人為實，　貧人實語却為非，</div>
<div class='lg-row'>諂誑順恃無真行，　賢善之人聞愧恥。</div>
<div class='lg-row'>有財豪貴而無德，　喻如有德人稱讚，</div>
<div class='lg-row'>無財貧下德行全，　愚者無知却謗毀。</div>
<div class='lg-row'>勇猛德行有如無，　是彼善人真覺觀，</div>
<div class='lg-row'>離財安道處清貧，　親眷輕貧實作妄。</div>
<div class='lg-row'>屠兒富貴讚真實，　上人無財為下劣，</div>
<div class='lg-row'>親眷朋友順世情，　祇奉屠酤無善惡。</div>
<div class='lg-row'>眾知惡趣沈淪嶮，　受罪中間苦百般，</div>
<div class='lg-row'>乞者往來希濟給，　全無輟惠固違情。</div>
<div class='lg-row'>乞人不遂逆其情，　忿意含瞋嘆所恨，</div>
<div class='lg-row'>此人心硬語言慳，　捨利不如而捨命。</div>
<div class='lg-row'>此人慳鄙癡迷重，　拯救行檀總不知，</div>
<div class='lg-row'>藏貯財帛終散壞，　若行惠施永堅牢。</div>
<div class='lg-row'>一人如是護多財，　愚迷轉厚無思慮，</div>
<div class='lg-row'>受苦寧知虛妄慳，　多人護物苦平等。</div>
<div class='lg-row'>不使不用不與人，　殊無知此善好事，</div>
<div class='lg-row'>金銀積聚滿屋中，　坑盛不淨有何別？</div>
<div class='lg-row'>貧窮行施真檀度，　說彼名為最上人，</div>
<div class='lg-row'>富貴微捨少財帛，　如河涓滴誰不解。</div>
<div class='lg-row'>若人依法行不乏，　好施如同好女色，</div>
<div class='lg-row'>若施餘財行間續，　感果虧盈亦如是。</div>
<div class='lg-row'>清淨心田事法王，　少年戒德喻花香，</div>
<div class='lg-row'>慈心柔軟如閨女，　適悅莊嚴大行芳。</div>
<div class='lg-row'>禮參聖境行檀施，　精進多聞受苦辛，</div>
<div class='lg-row'>軌則若虧無戒行，　前修多善並捐功。</div>
<div class='lg-row'>今時名稱人知重，　來世生天眾所欽，</div>
<div class='lg-row'>福壽遠延恒快樂，　皆從持戒得成功。</div>
<div class='lg-row'>常聞極苦三塗獄，　恒守威儀戒德圓，</div>
<div class='lg-row'>壽盡浮生捨命時，　焰魔惡趣我無怖。</div>
<div class='lg-row'>城隍聚落與林間，　或有愚迷或智慧，</div>
<div class='lg-row'>假使知法不知法，　若求善逝須持戒。</div>
<div class='lg-row'>堅持禁戒令清淨，　恒須親近善知識，</div>
<div class='lg-row'>如法熏修善業圓，　一切功德皆集聚。</div>
<div class='lg-row'>持戒法利獲安樂，　若意愚迷有毀傷，</div>
<div class='lg-row'>德命剎那即便滅，　智者何緣而飲酒？</div>
<div class='lg-row'>彼或飲酒彰愚劣，　究竟為非無善名，</div>
<div class='lg-row'>忽然倒地喻無常，　染污盈身成不淨。</div>
<div class='lg-row'>雖然親眷同歡飲，　醉了相違便害命，</div>
<div class='lg-row'>如是過失剎那間，　說此酒毒勝毒藥。</div>
<div class='lg-row'>得罪多因婬慾行，　直如捨命尚牽心，</div>
<div class='lg-row'>一切欲情無善益，　何用癡迷募女人！</div>
<div class='lg-row'>若樂自妻求適悅，　由常貪愛可合宜，</div>
<div class='lg-row'>於他妻妾妄追求，　當感孤單心怖畏。</div>
<div class='lg-row'>血肉筋髓皮膚蓋，　內外都來不淨身，</div>
<div class='lg-row'>自身妻子猶非分，　他人婦女豈合貪！</div>
<div class='lg-row'>若人潔志無婬慾，　知此和合如幻夢，</div>
<div class='lg-row'>是故遠離於女人，　而得心安離迷妄。</div>
<div class='lg-row'>女人實可為適悅，　富貴嬌奢亦復然，</div>
<div class='lg-row'>親眷共同生愛戀，　命當不久即無常。</div>
<div class='lg-row'>愚人一向增貪愛，　智者思惟總是虛，</div>
<div class='lg-row'>如向愛塵而樂住，　何時出離得菩提？</div>
<div class='lg-row'>修行勿憚於勤苦，　彼後還招安樂身，</div>
<div class='lg-row'>應是善言真利益，　服行可喻妙良藥。</div>
<div class='lg-row'>一切事行多明了，　過失危亡盡可知，</div>
<div class='lg-row'>若是合行彼可行，　善事云何有蓋覆。</div>
<div class='lg-row'>若人修作前程事，　先除邪亂正思惟，</div>
<div class='lg-row'>決定後時無過咎，　自然安隱苦不生。</div>
<div class='lg-row'>若修善業令增長，　一心寂靜離浮囂，</div>
<div class='lg-row'>如有冤家煩惱病，　自然除捨絕愚癡。</div>
<div class='lg-row'>惡口兩舌心下劣，　愚人縱意任情行，</div>
<div class='lg-row'>豈知孔雀色嚴德，　可喻狼狗烏鵲噪。</div>
<div class='lg-row'>呵責愚癡無正解，　讚揚精進戒施門，</div>
<div class='lg-row'>我說有人行此行，　集福安身而最上。</div>
<div class='lg-row'>自在法音同歌樂，　無心忻樂更何憑，</div>
<div class='lg-row'>汝等有情若棄背，　為是傍生為是人？</div>
<div class='lg-row'>為利非利都不悟，　是實無實俱不知，</div>
<div class='lg-row'>如是暝然無了別，　雖具人形同畜生。</div>
<div class='lg-row'>不分賢善與愚癡，　豈辯野干異師子，</div>
<div class='lg-row'>並無勝劣一般看，　智者暫時勿共住。</div>
<div class='lg-row'>不言自聖不愚癡，　不作兩舌不我慢，</div>
<div class='lg-row'>難知理上有所知，　說是婆羅門莊嚴。</div>
<div class='lg-row'>一心細意修真行，　過失恒時不受行，</div>
<div class='lg-row'>我慢惡人興鬪諍，　如是色德我非有。</div>
<div class='lg-row'>愚癡心內懷顛倒，　慈忍全無凶猛多，</div>
<div class='lg-row'>以此豪強諸過失，　執為自德勝他人。</div>
<div class='lg-row'>出家勝道無心重，　善友全然不敬親，</div>
<div class='lg-row'>師教未曾申供養，　唯親鬪諍大愚癡。</div>
<div class='lg-row'>天邊圓月終須缺，　山下花芳不久凋，</div>
<div class='lg-row'>人世無常何異此，　須諍人我擬何為？</div>
<div class='lg-row'>女人本性終無實，　障礙人修善業因，</div>
<div class='lg-row'>阿末羅菓有其核，　此是世間三種過。</div>
<div class='lg-row'>尊重法師參聖跡，　心行知足懷悲智，</div>
<div class='lg-row'>如是五種世間事，　若言難作亦易作。</div>
<div class='lg-row'>若人知法恒行善，　復能尋訪善朋友，</div>
<div class='lg-row'>喻如砂內揀真金，　一切有情皆知重。</div>
<div class='lg-row'>愚劣同行不自由，　自然無德無知重，</div>
<div class='lg-row'>設復出家必暴惡，　縱然活命無善名。</div>
<div class='lg-row'>何以不信於朋友？　何以不知於天人？</div>
<div class='lg-row'>何以不行於方便？　何以自作於難學？</div>
<div class='lg-row'>慳人何處解布施？　流砂何處而有水？</div>
<div class='lg-row'>不淨何處有馨香？　惡人何處有恩義？</div>
<div class='lg-row'>憎愛之人何有德？　冤家何處有善人？</div>
<div class='lg-row'>快樂何人解知足？　壽命何人得久長？</div>
<div class='lg-row'>婬女囂浮無厚信，　癡人愚鈍無分別，</div>
<div class='lg-row'>富貴暫榮誰得久？　業因決定難破壞。</div>
<div class='lg-row'>婆羅門得食歡喜，　孔雀聞雷聲歡喜，</div>
<div class='lg-row'>善人救護他歡喜，　愚迷破壞時歡喜。</div>
<div class='lg-row'>愚迷愛樂行鬪諍，　如貧得寶心歡喜，</div>
<div class='lg-row'>賢人聞彼善言詞，　如蜂聞彼花香氣。</div>
<div class='lg-row'>有德之人德是親，　有過之人過是冤，</div>
<div class='lg-row'>賤使之人賤是苦，　知足之人足是樂。</div>
<div class='lg-row'>何憚巡門持鉢化，　豈辭力役在他方，</div>
<div class='lg-row'>終不於身著我見，　恒調心行善柔和。</div>
<div class='lg-row'>底心無愛無人我，　似鹿無家住野林，</div>
<div class='lg-row'>住是富豪及尊貴，　應無少事向他求。</div>
<div class='lg-row'>棄捨妄緣諸快樂，　都無繫礙自由閑，</div>
<div class='lg-row'>活命性同於鵝鴨，　長於清淨水中行。</div>
<div class='lg-row'>王城聚落人居止，　八德多無一二存，</div>
<div class='lg-row'>悲羞清淨機嫌恥，　知法無我快樂力。</div>
<div class='lg-row'>連山谿澗巖巒窟，　食菓皮衣伏五根，</div>
<div class='lg-row'>寂靜野林堪適悅，　何須聚落要求人！</div>
<div class='lg-row'>居山不見他門戶，　自在無拘快樂行，</div>
<div class='lg-row'>住彼心中所得利，　降伏根識命長生。</div>
<div class='lg-row'>我今教化汝等已，　合掌調柔心意聽，</div>
<div class='lg-row'>一切法藏真安樂，　彼須忻樂一心求。</div>
<div class='lg-row'>汝知善報一人身，　若要剎那不可得，</div>
<div class='lg-row'>得後愚癡不作福，　依前自賺自沈淪。</div>
<div class='lg-row'>水滴地上非久住，　可喻人生命不堅，</div>
<div class='lg-row'>三種無礙誰能作，　若是智者方能行。</div>
<div class='lg-row'>如是彼若隨其力，　作意三種少分知，</div>
<div class='lg-row'>喻如野鴿觀自身，　孔雀莊嚴非勝我。</div>
<div class='lg-row'>無常生死誰人愛，　智慧何曾觀五根，</div>
<div class='lg-row'>此身雖住終無久，　說彼虛生在世間。</div>
<div class='lg-row'>如是焰魔人盡見，　眾生受苦幾人逃？</div>
<div class='lg-row'>老死無侵安樂處，　云何汝等不能行！</div>
<div class='lg-row'>無常情物應皆定，　唯務貪生並不知，</div>
<div class='lg-row'>前路無憑光影速，　緣何兀兀不思惟？</div>
<div class='lg-row'>父母妻子朋友等，　和合虛幻暫時間，</div>
<div class='lg-row'>正法親眷此堪依，　能去無常生死苦。</div>
<div class='lg-row'>多求生得煩惱實，　護身生得怖畏實，</div>
<div class='lg-row'>破壞生得憂愁實，　智者若求有何利？</div>
<div class='lg-row'>彼若不修真如行，　輪迴生死幾時休？</div>
<div class='lg-row'>智者恒觀此世間，　都成幻化愚癡力。</div>
<div class='lg-row'>戲言伎唱皆無實，　貪欲追求喻疥瘡，</div>
<div class='lg-row'>損命不堅如幻夢，　何如佛法用身心。</div>
<div class='lg-row'>但是為非所作罪，　並皆平等壞其身，</div>
<div class='lg-row'>世間何彼心愚暗，　不解思惟罪惡生。</div>
<div class='lg-row'>所懷善惡心中事，　護世天人並總知，</div>
<div class='lg-row'>心若不能思惟此，　何時意地消諸罪？</div>
<div class='lg-row'>隨緣坐住受用具，　稍可身依得暫時，</div>
<div class='lg-row'>此假助緣行善利，　其餘資具人煩惱。</div>
<div class='lg-row'>雖覩莊嚴宮殿等，　唯便麁惡床臥具，</div>
<div class='lg-row'>知足自然心喜樂，　如觀醜女勝天女。</div>
<div class='lg-row'>須知世上有為財，　水火盜賊俱可奪，</div>
<div class='lg-row'>如是欲求他世福，　莫求此等不堅財。</div>
<div class='lg-row'>論義工商農種士，　不依法則勿須行，</div>
<div class='lg-row'>應知此事合如然，　離福自然不成就。</div>
<div class='lg-row'>若能作善作不善，　應知非是別餘人，</div>
<div class='lg-row'>並是自身業所造，　由是眾生一切得。</div>
<div class='lg-row'>如是一切所作業，　若能後有不復生，</div>
<div class='lg-row'>生老病苦及無常，　續續未委從何來！</div>
</div>
<p class='juan'>勝軍化世百喻伽他經</p></div>
</div><!-- end of div[@id='body'] -->
</body></html>