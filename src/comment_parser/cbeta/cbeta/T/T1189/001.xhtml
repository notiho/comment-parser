<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說文殊菩薩最勝真實名義經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-jing'>No. 1189 [Nos. 1188, 1190]
<p class='juan'><a id='mulu1' />佛說文殊菩薩最勝真實名義經</p><p class="byline">光祿大夫大司徒三藏法師沙囉巴奉　詔譯</p><p>南無文殊菩薩。</p>

<div class="lg regular"><div class='lg-row'>吉祥持金剛　能調難調伏</div>
<div class='lg-row'>勇猛勝三界　自在祕密主</div>
<div class='lg-row'>目若青蓮葉　面滿如蓮華</div>
<div class='lg-row'>執持金剛杵　以手擲復擲</div>
<div class='lg-row'>化現顰眉等　無邊執金剛</div>
<div class='lg-row'>亦有降惡魔　威猛大怖畏</div>
<div class='lg-row'>放大杵焰光　拋擲金剛杵</div>
<div class='lg-row'>大悲大智慧　方便利群生</div>
<div class='lg-row'>或踊躍歡喜　或現忿怒相</div>
<div class='lg-row'>皆遵諸佛教　躬詣世尊所</div>
<div class='lg-row'>頂禮婆伽梵　如來正等覺</div>
<div class='lg-row'>合掌心恭敬　蹲踞而白言</div>
<div class='lg-row'>遍主願慈愍　饒益我等故</div>
<div class='lg-row'>當以幻化網　令我證菩提</div>
<div class='lg-row'>無智諸愚癡　煩惱困苦溺</div>
<div class='lg-row'>亦為如是等　剋證無上果</div>
<div class='lg-row'>究竟正等覺　世尊調御師</div>
<div class='lg-row'>了達三摩耶　諸根性欲等</div>
<div class='lg-row'>智身婆伽梵　大頂言詞主</div>
<div class='lg-row'>大智所出生　文殊智慧埵</div>
<div class='lg-row'>宣揚最勝名　深廣寂靜義</div>
<div class='lg-row'>大法無等倫　初中護皆善</div>
<div class='lg-row'>過去佛已說　未來佛當說</div>
<div class='lg-row'>現在佛今說　三世皆如是</div>
<div class='lg-row'>大教幻化網　持密金剛手</div>
<div class='lg-row'>無量眾歡喜　惟願宣妙音</div>
<div class='lg-row'>佛說祕密語　我等能受持</div>
<div class='lg-row'>決定心堅固　至成等正覺</div>
<div class='lg-row'>為滅諸煩惱　斷除愚智故</div>
<div class='lg-row'>隨順差別機　願說最勝法</div>
<div class='lg-row'>密主金剛手　仰白世尊已</div>
<div class='lg-row'>至成而合掌　恭敬住面前</div>
<div class='lg-row'>爾時釋迦佛　最上兩足尊</div>
<div class='lg-row'>而於面門中　大舒廣長舌</div>
<div class='lg-row'>遍滿三界中　降伏四魔眾</div>
<div class='lg-row'>為除惡趣故　唯然示微笑</div>
<div class='lg-row'>復出美梵音　遍聞於三界</div>
<div class='lg-row'>稱讚祕密主　大力金剛手</div>
<div class='lg-row'>汝以大悲心　廣為利群生</div>
<div class='lg-row'>殷勤勸請說　文殊智義名</div>
<div class='lg-row'>淨除諸罪垢　最上大義利</div>
<div class='lg-row'>讚言金剛手　善哉大善哉</div>
<div class='lg-row'>為汝祕密主　我今當善說</div>
<div class='lg-row'>一心應諦聽　唯然婆伽梵</div>
<div class='lg-row'>爾時釋迦佛　開示祕密法</div>
<div class='lg-row'>持密明呪種　觀照三部種</div>
<div class='lg-row'>世出世間種　遍照世大種</div>
<div class='lg-row'>大印最上種　烏瑟尼沙種</div>
</div><p>已上序分計二十四頌。</p>

<div class="lg regular"><div class='lg-row'>伽陀言詞主　六種密呪王</div>
<div class='lg-row'>不二相應生　宣說無生法</div>
</div><p class="dharani">阿阿<span class='note-inline'>(引一)</span>壹醫<span class='note-inline'>(引二)</span>嗢污<span class='note-inline'>(引三)</span>伊愛<span class='note-inline'>(引四)</span>烏奧<span class='note-inline'>(引五)</span>暗惡<span class='note-inline'>(緊呼六)</span>悉提<span class='note-inline'>(二合)</span>埵[口*紇]哩<span class='note-inline'>(二合)</span>帝<span class='note-inline'>(一句)</span>惹<span class='note-inline'>(引)</span>拏穆哩<span class='note-inline'>(二合)</span>帝囉舍普<span class='note-inline'>(緊呼)</span>馱<span class='note-inline'>(二句)</span>母馱囊<span class='note-inline'>(三句)</span>怛囉<span class='note-inline'>(二合緊呼)</span>陀股囉<span class='note-inline'>(二合)</span>帝囊<span class='note-inline'>(四句)</span>唵嚩日囉<span class='note-inline'>(二合)</span>帝剎拏<span class='note-inline'>(二合)</span>覩<span class='note-inline'>(緊呼)</span>珂砌<span class='note-inline'>(引)</span>怛<span class='note-inline'>(一句)</span>鉢囉<span class='note-inline'>(二合)</span>惹<span class='note-inline'>(引)</span>拏穆哩<span class='note-inline'>(二合)</span>陀夷<span class='note-inline'>(二句)</span>惹<span class='note-inline'>(引)</span>拏伽<span class='note-inline'>(引)</span>耶<span class='note-inline'>(三句)</span>縛<span class='note-inline'>(引)</span>吉<span class='note-inline'>(引)</span>輸嚩<span class='note-inline'>(二合)</span>囉<span class='note-inline'>(四句)</span></p>
<p class="dharani">阿囉跛左曩野帝那謨<span class='note-inline'>(緊呼)</span></p>
<p>已上幻化網究竟計三頌。</p>

<div class="lg regular"><div class='lg-row'>如是婆伽梵　菩提阿字生</div>
<div class='lg-row'>阿字為最勝　大義微妙字</div>
<div class='lg-row'>大生無生義　遠離於言相</div>
<div class='lg-row'>音聲殊勝因　能顯諸言相</div>
<div class='lg-row'>大貪大供養　眾生皆歡喜</div>
<div class='lg-row'>大嗔大供養　諸煩惱大怨</div>
<div class='lg-row'>大癡大供養　癡心除愚癡</div>
<div class='lg-row'>大忿大供養　大忿大怨害</div>
<div class='lg-row'>大欲大供養　能除諸愛欲</div>
<div class='lg-row'>大欲及大樂　大喜及大染</div>
<div class='lg-row'>大色及大身　大相及大兒</div>
<div class='lg-row'>大名大廣博　廣大曼茶囉</div>
<div class='lg-row'>持大智慧劍　勝大煩惱鉤</div>
<div class='lg-row'>大名大美譽　大光大明照</div>
<div class='lg-row'>善智持大幻　大幻成義相</div>
<div class='lg-row'>大幻最妙樂　大幻施幻化</div>
<div class='lg-row'>大施最上尊　尸羅持為最</div>
<div class='lg-row'>大忍辱堅固　大精進勇猛</div>
<div class='lg-row'>大禪住正受　大般若持身</div>
<div class='lg-row'>大力大方便　大願大智海</div>
<div class='lg-row'>大慈性無量　大悲身殊妙</div>
<div class='lg-row'>般若具大智　善巧大方便</div>
<div class='lg-row'>大神變大力　勇健大速疾</div>
<div class='lg-row'>大神變遍聞　大力大敵怨</div>
<div class='lg-row'>摧壞三有山　執持金剛杵</div>
<div class='lg-row'>威猛大勇健　大怖作大畏</div>
<div class='lg-row'>尊者最勝種　上師密呪尊</div>
<div class='lg-row'>安住大乘理　大乘理最勝</div>
</div><p>已上三十七菩提曼荼囉讚金剛菩提心八十六名計二十四頌。</p>

<div class="lg regular"><div class='lg-row'>大毘盧遮那　大寂大牟尼</div>
<div class='lg-row'>從大密呪生　大祕密理性</div>
<div class='lg-row'>得十波羅蜜　住十波羅蜜</div>
<div class='lg-row'>淨十波羅蜜　十波羅蜜理</div>
<div class='lg-row'>十地自在尊　十地安隱住</div>
<div class='lg-row'>十智清淨我　十智淨堅固</div>
<div class='lg-row'>十相十利義　牟尼十力尊</div>
<div class='lg-row'>周遍成利益　具十大自在</div>
<div class='lg-row'>無始無戲論　我及真如淨</div>
<div class='lg-row'>真語與實語　如語不異語</div>
<div class='lg-row'>不二說無二　安住真實際</div>
<div class='lg-row'>無我獅子吼　振外道惡獸</div>
<div class='lg-row'>行游於有義　如來速疾意</div>
<div class='lg-row'>勝勢勝冤勝　大力轉輪王</div>
<div class='lg-row'>眾師眾中勝　眾尊大自在</div>
<div class='lg-row'>大勢咸崇重　大教無能勝</div>
<div class='lg-row'>語主言詞巧　主宰無邊詞</div>
<div class='lg-row'>實語演實義　宣說四聖諦</div>
<div class='lg-row'>不退阿那含　聲聞辟支佛</div>
<div class='lg-row'>雖種種出生　同一真實相</div>
<div class='lg-row'>漏盡阿羅漢　離欲勝根境</div>
<div class='lg-row'>無畏得安樂　清涼無煩惱</div>
<div class='lg-row'>圓滿明行足　善逝世間解</div>
<div class='lg-row'>無我不執我　安住二諦理</div>
<div class='lg-row'>超出輪迴際　所作皆已辦</div>
<div class='lg-row'>純一智所生　慧刀而破壞</div>
<div class='lg-row'>正法法王光　遍照於世間</div>
<div class='lg-row'>法王法自在　宣說最勝道</div>
<div class='lg-row'>成就諸義利　離諸分別相</div>
<div class='lg-row'>分別界無盡　顯微妙法界</div>
<div class='lg-row'>具福修福聚　智慧出大智</div>
<div class='lg-row'>正智了無有　修集二資糧</div>
<div class='lg-row'>常普勝相應　禪定意微妙</div>
<div class='lg-row'>示身相不動　三身勝根本</div>
<div class='lg-row'>正覺五身性　周遍五智性</div>
<div class='lg-row'>五佛妙寶冠　五眼淨無著</div>
<div class='lg-row'>增長諸正覺　最勝諸佛子</div>
<div class='lg-row'>智不生三有　法能斷輪迴</div>
<div class='lg-row'>金剛一實性　生作有情主</div>
<div class='lg-row'>虛空自然生　大慧大智火</div>
<div class='lg-row'>大光而遍照　智光大熾盛</div>
<div class='lg-row'>世燈大智炬　大威大光明</div>
<div class='lg-row'>明王大神呪　密呪大義利</div>
<div class='lg-row'>大頂希有頂　虛空現眾相</div>
<div class='lg-row'>諸佛無我性　具世歡喜眼</div>
<div class='lg-row'>增長種種色　供讚大仙尊</div>
<div class='lg-row'>持三部密呪　最上三寶尊</div>
<div class='lg-row'>說最上三乘　不空羂索勝</div>
<div class='lg-row'>執持金剛索　金剛鉤大索</div>
</div><p>已上毘盧遮那佛曼茶囉讚清淨法界智一百八名計二十四頌令三句。</p>

<div class="lg regular"><div class='lg-row'>能怖金剛怖　六面忿怒王</div>
<div class='lg-row'>六眼六臂力　骨相咬利牙</div>
<div class='lg-row'>百面大笑相　焰鬘德迦王</div>
<div class='lg-row'>金剛力怖畏　金剛稱及心</div>
<div class='lg-row'>大幻金剛腹　金剛主能生</div>
<div class='lg-row'>金剛藏虛空　不動一髻尊</div>
<div class='lg-row'>身披大象皮　訶訶聲大惡</div>
<div class='lg-row'><span class='note-inline'>(呬呬聲大怖大笑哮吼聲)</span>　金剛喜笑聲</div>
<div class='lg-row'>金剛大菩薩　金剛王大樂</div>
<div class='lg-row'>金剛相大喜　金剛呪吽吽</div>
<div class='lg-row'>執持金剛箭　利劍斷煩惱</div>
<div class='lg-row'>金剛金剛相　金剛破他軍</div>
<div class='lg-row'>熾盛金剛眼　銛利熾盛髮</div>
<div class='lg-row'>雨大金剛雨　百目金剛眼</div>
<div class='lg-row'>身具金剛毛　金剛毛遍身</div>
<div class='lg-row'>金剛爪銛利　金剛藏皮堅</div>
<div class='lg-row'>金剛殊勝鬘　金剛妙莊嚴</div>
<div class='lg-row'>訶訶吒大聲　六字金剛聲</div>
<div class='lg-row'>文殊大音聲　遍徹於三界</div>
<div class='lg-row'>乃至虛空界　音聲最殊勝</div>
</div><p>已上不動佛曼茶囉讚大圓鏡智七十一名計一十頌。</p>

<div class="lg regular"><div class='lg-row'>無我真如性　實際無文字</div>
<div class='lg-row'>談空大牛王　深廣大法音</div>
<div class='lg-row'>吹於大法螺　擊大法健稚</div>
<div class='lg-row'>不住於涅槃　十方鳴法鼓</div>
<div class='lg-row'>無色現妙相　意生種種色</div>
<div class='lg-row'>眾色吉祥光　現無餘影像</div>
<div class='lg-row'>最勝大名譽　三界大自在</div>
<div class='lg-row'>住最上聖道　興建大法幢</div>
<div class='lg-row'>三界童子身　耆年世主相</div>
<div class='lg-row'>或三十二相　端嚴勝三界</div>
<div class='lg-row'>了達世間師　世間師無畏</div>
<div class='lg-row'>為世作依怙　救護而無上</div>
<div class='lg-row'>受用虛空藏　一切智智海</div>
<div class='lg-row'>劈破無明㲉　摧壞生死網</div>
<div class='lg-row'>淨除諸煩惱　出度輪迴海</div>
<div class='lg-row'>戴智灌頂冠　莊嚴正等覺</div>
<div class='lg-row'>斷除三種苦　得三種解脫</div>
<div class='lg-row'>遠離一切障　住等虛空性</div>
<div class='lg-row'>超出煩惱垢　三世悉同然</div>
<div class='lg-row'>諸眾生大龍　現功德山頂</div>
<div class='lg-row'>解脫諸煩惱　勝住虛空道</div>
<div class='lg-row'>持大如意寶　眾寶中最上</div>
<div class='lg-row'>廣大成劫樹　最上大賢瓶</div>
<div class='lg-row'>饒益諸眾生　隨宜而利樂</div>
<div class='lg-row'>淨通非淨通　時三摩耶通</div>
<div class='lg-row'>了達眾生根　善巧三解脫</div>
<div class='lg-row'>功德通法通　廣大利吉祥</div>
<div class='lg-row'>吉祥最吉祥　名稱吉祥譽</div>
<div class='lg-row'>止息踊躍喜　大[朕-月+日]復大樂</div>
<div class='lg-row'>恭敬而承侍　喜稱大吉祥</div>
<div class='lg-row'>大施最勝尊　微妙堪歸依</div>
<div class='lg-row'>大怖最上怨　消除諸驚怖</div>
<div class='lg-row'>尸棄室㘛呢　若胝路垂髻</div>
<div class='lg-row'>五面五頂髻　五維髻嚴花</div>
<div class='lg-row'>圓頂大懃息　持最上梵行</div>
<div class='lg-row'>苦盡大苦行　淨住喬答摩</div>
<div class='lg-row'>梵行知梵行　涅槃證梵行</div>
<div class='lg-row'>離縛解脫身　解脫寂靜性</div>
<div class='lg-row'>證寂滅涅槃　速得妙圓寂</div>
<div class='lg-row'>決斷苦樂邊　盡遠離諸欲</div>
<div class='lg-row'>無勝無等倫　無顯亦無著</div>
<div class='lg-row'>不易隨用遍　無漏微細種</div>
<div class='lg-row'>無塵離塵淨　離失無過愆</div>
<div class='lg-row'>善覺悟佛性　一切智通達</div>
<div class='lg-row'>超過識法性　無二智可觀</div>
<div class='lg-row'>圓成無分別　三世正覺行</div>
<div class='lg-row'>正覺無始終　最初佛無因</div>
<div class='lg-row'>一智眼清淨　如來妙智身</div>
<div class='lg-row'>大說自在說　勝說說法王</div>
<div class='lg-row'>無上無比等　無勝師子吼</div>
<div class='lg-row'>普觀咸欣喜　殊勝威光鬘</div>
<div class='lg-row'>妙光吉祥相　手光遍熾盛</div>
<div class='lg-row'>為大良醫師　能除諸病苦</div>
<div class='lg-row'>亦是妙藥樹　對治諸病怨</div>
<div class='lg-row'>端嚴超三界　星宿曼茶囉</div>
<div class='lg-row'>周遍十方界　普建大法幢</div>
<div class='lg-row'>及張大傘蓋　慈悲為道場</div>
<div class='lg-row'>吉祥蓮華舞　遍覆大寶蓋</div>
<div class='lg-row'>諸佛大威光　持諸正覺身</div>
<div class='lg-row'>諸佛大相應　諸佛同一教</div>
<div class='lg-row'>金剛寶灌頂　眾寶自在主</div>
<div class='lg-row'>世間自在主　諸執金剛尊</div>
<div class='lg-row'>一切佛大心　而住諸佛心</div>
<div class='lg-row'>一切佛大身　亦是諸佛語</div>
<div class='lg-row'>金剛日大明　金剛月淨光</div>
<div class='lg-row'>離貪等大貪　眾色熾盛光</div>
<div class='lg-row'>正覺跏趺坐　持佛勝義法</div>
<div class='lg-row'>正覺蓮華生　攝持遍知藏</div>
<div class='lg-row'>持諸幻化王　持明大覺王</div>
<div class='lg-row'>金剛劍大利　清淨最勝字</div>
<div class='lg-row'>大乘斷煩惱　大器金剛法</div>
<div class='lg-row'>金剛甚深義　金剛慧了義</div>
<div class='lg-row'>圓滿波羅蜜　佛地為莊嚴</div>
<div class='lg-row'>清淨無我法　智月殊勝光</div>
<div class='lg-row'>大懃幻化網　一切教中主</div>
<div class='lg-row'>最勝金剛座　盡持諸智身</div>
<div class='lg-row'>大普賢妙慧　地藏持世主</div>
<div class='lg-row'>諸佛大法藏　化輪持種種</div>
<div class='lg-row'>諸性最勝性　諸性持自在</div>
<div class='lg-row'>無生法群義　持諸法自性</div>
<div class='lg-row'>大慧剎那間　覺了一切法</div>
<div class='lg-row'>現證一切法　能仁真實際</div>
<div class='lg-row'>安住清淨性　成正等正覺</div>
<div class='lg-row'>一切佛現前　大智焰光明</div>
</div><p>已上無量壽佛曼茶囉讚妙觀察智二百七十五名計四十二頌。</p>

<div class="lg regular"><div class='lg-row'>隨身成妙義　淨除諸惡趣</div>
<div class='lg-row'>救諸群生尊　度脫諸眾生</div>
<div class='lg-row'>獨破煩惱陣　摧壞愚癡慢</div>
<div class='lg-row'>智勝持吉祥　堅持可畏相</div>
<div class='lg-row'>運動百手臂　舉足舞蹈相</div>
<div class='lg-row'>吉祥百手臂　周遍虛空舞</div>
<div class='lg-row'>或以一足案　盡彼金輪際</div>
<div class='lg-row'>或舒足一指　遍覆梵天界</div>
<div class='lg-row'>一義無二法　勝義法無壞</div>
<div class='lg-row'>種種表色等　心識俱相續</div>
<div class='lg-row'>於有相空性　二種染著心</div>
<div class='lg-row'>捨離三有染　成三有大樂</div>
<div class='lg-row'>猶如清淨雲　亦如秋皎月</div>
<div class='lg-row'>妙如初日輪　指甲赤銅光</div>
<div class='lg-row'>寶冠帝青色　寶髮大紺青</div>
<div class='lg-row'>吉祥摩尼光　莊嚴化身佛</div>
<div class='lg-row'>震動百世界　神足具大力</div>
<div class='lg-row'>正念持自性　念住正定王</div>
<div class='lg-row'>七覺妙花香　如來功德海</div>
<div class='lg-row'>了知八聖道　成正等覺道</div>
<div class='lg-row'>一切眾生類　無著如虛空</div>
<div class='lg-row'>眾生意中生　速應有情意</div>
<div class='lg-row'>了知諸根境　奪諸有情意</div>
<div class='lg-row'>了五蘊實義　見五蘊清淨</div>
<div class='lg-row'>安住出生際　善巧而出生</div>
<div class='lg-row'>住向出生道　普示出生法</div>
<div class='lg-row'>拔十二枝根　十二相清淨</div>
<div class='lg-row'>四聖諦義相　八智從覺生</div>
<div class='lg-row'>十二真實義　十六相實性</div>
<div class='lg-row'>二十正覺相　諸佛皆了知</div>
<div class='lg-row'>諸佛變化身　出現無量數</div>
<div class='lg-row'>一念皆現證　剎那了諸義</div>
<div class='lg-row'>種種方便乘　為利有情故</div>
<div class='lg-row'>雖說三乘法　住果唯一乘</div>
<div class='lg-row'>煩惱界清淨　盡除諸業界</div>
<div class='lg-row'>已渡諸苦海　相應行所生</div>
<div class='lg-row'>煩惱隨煩惱　習氣盡斷除</div>
<div class='lg-row'>大悲智方便　有義利有情</div>
<div class='lg-row'>斷除諸想義　諸識法盡滅</div>
<div class='lg-row'>緣諸眾生意　了達眾生心</div>
<div class='lg-row'>安住眾生意　隨彼心趣入</div>
<div class='lg-row'>滿足眾生意　令眾生歡喜</div>
<div class='lg-row'>成就竟無亂　遠離諸謬解</div>
<div class='lg-row'>三義無疑智　眾義三德性</div>
<div class='lg-row'>五蘊義三時　一念能分別</div>
<div class='lg-row'>剎那證菩提　持諸佛自性</div>
<div class='lg-row'>無身身妙身　了解身實際</div>
<div class='lg-row'>出現諸色像　如意大寶幢</div>
</div><p>已上寶生佛曼茶囉讚平等性智一百四名計二十四頌。</p>

<div class="lg regular"><div class='lg-row'>諸佛悉了達　無上大菩薩</div>
<div class='lg-row'>大呪離文字　大呪三種性</div>
<div class='lg-row'>出生密呪義　大點離文字</div>
<div class='lg-row'>大空五字門　圓點空百字</div>
<div class='lg-row'>一切相非相　十六半半點</div>
<div class='lg-row'>無支超算數　住四靜慮上</div>
<div class='lg-row'>通達定支分　了知定本因</div>
<div class='lg-row'>三昧身最上　受用身最勝</div>
<div class='lg-row'>化身亦復然　持佛變化性</div>
<div class='lg-row'>普遍十方界　化度諸有情</div>
<div class='lg-row'>所有天中天　天主非天主</div>
<div class='lg-row'>長生天主師　降魔大自在</div>
<div class='lg-row'>超出三有難　唯一天人師</div>
<div class='lg-row'>名聞遍十方　為大法施主</div>
<div class='lg-row'>以慈悲二法　為堅固甲冑</div>
<div class='lg-row'>執智劍弓箭　破煩惱賊軍</div>
<div class='lg-row'>降伏大惡魔　盡除四魔難</div>
<div class='lg-row'>亦降諸魔部　正覺救世間</div>
<div class='lg-row'>應供應讚禮　恒時當親近</div>
<div class='lg-row'>恭敬堪承事　稽首最上師</div>
<div class='lg-row'>一步越三界　遍伏虛空界</div>
<div class='lg-row'>三明淨無垢　六道六念等</div>
<div class='lg-row'>菩薩摩訶薩　神通超出間</div>
<div class='lg-row'>智慧到彼岸　智證如如性</div>
<div class='lg-row'>自他覺圓滿　大補特伽羅</div>
<div class='lg-row'>喻所不能及　智所不能知</div>
<div class='lg-row'>最上施法主　宣示四印義</div>
<div class='lg-row'>人天堪恭敬　引導三乘法</div>
<div class='lg-row'>清淨最上義　三界大賢分</div>
<div class='lg-row'>具足諸吉祥　妙德勝吉祥</div>
</div><p>已上有義成就佛曼茶囉讚成所作智九十五名計一十五頌。</p>

<div class="lg regular"><div class='lg-row'>歸命金剛大勝施　歸命真如實際理</div>
<div class='lg-row'>歸命頂禮空性生　歸命無上佛菩提</div>
<div class='lg-row'>歸命頂禮佛所愛　歸命頂禮佛所欲</div>
<div class='lg-row'>歸命頂禮佛欣喜　歸命頂禮佛大悅</div>
<div class='lg-row'>歸命頂禮佛正念　歸命頂禮佛喜咲</div>
<div class='lg-row'>歸命頂禮佛正語　歸命頂禮諸佛心</div>
<div class='lg-row'>歸命頂禮從無生　歸命頂禮諸佛生</div>
<div class='lg-row'>歸命頂禮虛空生　歸命頂禮智所生</div>
<div class='lg-row'>歸命最上幻化網　歸命諸佛大嬉戲</div>
<div class='lg-row'>歸命一切一切智　歸命頂禮正智身</div>
</div><p>已上結讚大圓鏡智清淨法界智妙觀察智平等性智成所作智如次各一頌。</p>
<p>金剛手執金剛菩薩摩訶薩。我今說此文殊智菩薩摩訶薩清淨不共最勝名義者。是諸世尊一切如來真實智身。汝應生大無上歡喜清淨信解之心。所有身語意密未得究竟清淨圓滿。及諸地位波羅蜜門福智資糧。於最上義未了解者令得解了。未得證者令得證故。乃至一切如來法藏悉能攝持。是故我今分別解說。皆為開發究竟解悟而為攝受。金剛手執金剛菩薩摩訶薩。我以一切祕密呪本然法性。於根本性而為攝受。</p>
<p>已上初輪功德計一十二頌句。</p>
<p>金剛手執金剛菩薩摩訶薩。汝今當知最勝名義。是一切智智清淨身語意三祕密門。真實能證一切如來正等正覺大三摩地。善入一切如來無上法界。是諸勝勢降伏魔力。成就如來十力功德。具一切智一切種智諸法聖教。成就諸佛清淨圓滿福德智聚。出生一切諸大菩薩聲聞緣覺三乘聖種。亦令人天安住大乘諸菩薩行。入正聖道皆得解脫不斷佛種。復能增長菩薩聖眾調伏外道。摧壞四魔攝持眾生。決定成熟同歸聖道。住三摩地行四梵行。而於禪那心住一境。成就瑜伽身語意業。亦能斷除根本煩惱及隨煩惱。即能離繫一切結縛。解脫諸蘊息諸散亂。出生資具普濟困苦。關惡趣門開解脫道。不復趣入輪迴生死。轉大法輪建立如來正教法幢旗幡傘蓋。安住如來廣大法教。速疾成就一切菩薩祕密行門。復能覺了勤修三昧一切菩薩。相應般若波羅蜜多了智菩薩空行無二。具足一切波羅蜜藏。圓滿一切清淨佛地。得四真諦聖智現前。一心安住四正念處。乃至圓滿諸佛功德。</p>
<p>已上第二輪功德計五十二頌句。</p>
<p>金剛手執金剛菩薩摩訶薩。此最勝名義能除一切眾生身語意業諸惡罪垢。亦能遠離一切惡趣。及得斷除一切業障。永不復生八無暇流息除八怖破諸惡夢一切怪相。消滅呪呾鬼魅留難。及離一切眾魔怨結。增長善根福德利益。不復暫起非理作意。斷除一切增上我慢我執見等。不生一切憂悲苦惱。亦是一切如來心藏。了知如實菩薩密行。了知成諸聲聞緣覺大祕密行相印明呪。了知如實最勝法義。正念正知生大智慧。住安樂行色力自在。獲得吉祥安隱清淨最妙盛事得大。名譽美妙句偈稱揚讚歎。亦能消除一切疾病及大恐怖。若復有人欲得清淨即得清淨欲得淨除即得淨除。欲得富饒即得富饒。欲得吉祥即得吉祥。欲得歸向作所歸處。未得道者令得道位。無救度者而為救度。無覆護者令得覆護。欲求國土令得國土。欲依仗者而為依仗。渡生死海為作舟航。能除病苦作大醫王。於取捨法為了別智。亦為智光照破惡見愚癡暗蔽。</p>
<p>文殊智菩薩摩訶薩。猶如意寶隨其所欲利益一切皆令圓滿。如實了知一切智智。具足五眼修諸財施無畏法施六波羅密。得四無畏安住十地。大福智藏三摩地門皆得圓滿如實了知法性無二。如實了知色相差別。如實了知種種億數色相清淨。如來自性悉皆空故。此最勝名義無二法義。若有受持開示顯發。則能利益一切眾生。令離邪見煩惱稠林。</p>
<p>已上第三輪功德計五十二頌句。</p>
<p>金剛手執金剛菩薩摩訶薩。婆伽梵文殊智菩薩摩訶薩。一切如來智身最勝尊重無二名義如佛頂髻大摩尼寶。若善男子善女人樂修習者。依此最勝祕密行門。每日三時記念思惟句偈義理。文句圓正受持讀誦無諸錯亂。真實知法為人解說。依各各名一一諦觀文殊菩薩智身。住普門行一心信受得勝解心。了知諸法最上勝義證無礙智。悉能了達彼三世事及無始時。復得一切諸佛及諸菩薩來現其前。出生開示一切法門。一切諸佛及諸菩薩。以身語意於根本性真實攝受。一切諸佛及諸菩薩。共所加持饒益攝受。獲一切法無畏辯才。通達聲聞羅漢緣覺所有諸法。而能觀照無我自性。調伏諸惡大忿怒王執金剛等。救度世間作大利益。化現種種無量身相。有大光明具諸威力。復能成就一切呪印。現證三昧曼茶囉法。所有一切密呪明呪。諸大明王諸惡魔類頻那夜伽諸惡魔怨般當機囉大無能勝。於晝夜中而常衛護。復有梵王帝釋嚕陀羅天那羅延天童子天大自在天迦哩底迦天大黑天儺底計說羅天焰摩天王水神火神毘沙門天訶利帝母乃至擁護十方世界神。於日夜中常當衛護。若行若住若坐若臥若睡若覺<span class='note-inline'>(或處禪定或出禪定)</span>一切時中常當衛護。或獨居止成居闠鬧或居王城聚落村邑巷陌空舍四衢門廂山林江河一切住處。若淨若穢放逸等處。恒當衛護常得安隱。復有天龍夜叉乾闥婆阿修羅迦樓羅緊那羅摩睺羅迦人非人等。及諸宿曜集主母眾七母鬼眾藥叉女眾毘舍遮女眾一切鬼母。如是等眾并諸眷屬。增長壽命獲大吉祥。</p>
<p>已上第四輪功德計一十九頌句。</p>
<p>金剛手執金剛菩薩摩訶薩。若有於此最勝名義如佛頂髻大摩尼寶。每日三時精進無懈。專一受持書<span class='corr'>寫</span>讀誦正念思惟。文殊菩薩摩訶薩智身色相具足。由是力故不久速見菩薩化身。又復得見諸佛菩薩住虛空中化現無量種種色身。此大有情永不復墮一切惡趣。當來不生卑賤種族。不生邊地諸根不具。又復不生諸邪見家。亦不受生無佛剎土。生值佛國不捨正法。永不生於長壽天中。不生<span class='corr'>飢</span>饉鬪戰劫中。不生五濁惡世。生生世世遠離王難盜賊怨對。不生貧窮及困苦處。不聞輕賤毀謗惡語。生生世世生賢善家尊貴人中。圓滿色相端嚴具足。於世間中無不愛敬。凡所生處人皆喜見。出言誠實人所信受。得宿命智有大眷屬。具大財富增益無盡。最上功德皆悉具足。六波羅密及方願智力自性功德亦復具足。修四梵行圓滿具足。正念正知於諸議論無有怖畏。言詞明了辯才無礙。無懈怠心知足少欲復能安尉一切眾生。如阿闍黎師長無異恭敬。承事工巧技藝神通智等。外論教典若文若義。昔所未聞悉皆洞達。戒足壽命諸行清淨。常樂出家圓滿近圓於一切智。永不忘失大菩提心。不復趣入聲聞羅漢緣覺境界。</p>
<p>已上第五輪功德計五十二頌句。</p>
<p>金剛手執金剛菩薩摩訶薩。此最勝名義具足無量無邊功德故。復能出生如是無量無邊種種功德之聚。金剛手執金剛菩薩摩訶薩。若善男子真實受持最勝名義者。當知是人究竟福德智慧資糧。速疾圓滿諸佛功德。不久成證阿耨多羅三藐三菩提。安住世間不般涅槃。為諸眾生遍十方界。建大法幢擊大法鼓。作大法王演說無盡無上妙法。即說呪曰。</p>
<p>已上總結五輪功德。</p>
<p class="dharani">唵<span class='note-inline'>(引)</span>薩哩嚩<span class='note-inline'>(二合)</span>達哩摩<span class='note-inline'>(二合引一句)</span>阿婆<span class='note-inline'>(引)</span>嚩<span class='note-inline'>(二句)</span>娑嚩<span class='note-inline'>(二合)</span>婆<span class='note-inline'>(引)</span>嚩<span class='note-inline'>(三句)</span>尾秫<span class='note-inline'>(緊呼)</span>馱<span class='note-inline'>(引四句)</span>嚩日羅<span class='note-inline'>(二合)</span>遏阿<span class='note-inline'>(引)</span>暗噁<span class='note-inline'>(五句)</span>鉢囉<span class='note-inline'>(二合)</span>訖利<span class='note-inline'>(二合)</span>帝婆哩秫<span class='note-inline'>(緊呼)</span>馱<span class='note-inline'>(引六句)</span>薩哩嚩<span class='note-inline'>(二合)</span>達哩摩<span class='note-inline'>(二合)</span>曳覩陀<span class='note-inline'>(七句)</span>薩哩嚩<span class='note-inline'>(二合)</span>達他<span class='note-inline'>(引)</span>誐多<span class='note-inline'>(八句)</span>惹那迦<span class='note-inline'>(引)</span>耶<span class='note-inline'>(九句)</span>曼祖室利<span class='note-inline'>(十句)</span>婆哩秫<span class='note-inline'>(緊呼)</span>帝<span class='note-inline'>(引)</span>馱<span class='note-inline'>(引十一句)</span>穆婆<span class='note-inline'>(引)</span>陀<span class='note-inline'>(引)</span>曳帝<span class='note-inline'>(十二句)</span>阿阿<span class='note-inline'>(緊呼十三句)</span>唵<span class='note-inline'>(引)</span>薩哩嚩<span class='note-inline'>(二合)</span>達他<span class='note-inline'>(引)</span>誐多[口*紇]哩<span class='note-inline'>(二合)</span>陀耶<span class='note-inline'>(一句)</span>訶囉訶囉<span class='note-inline'>(三句)</span>唵<span class='note-inline'>(引)</span>吽<span class='note-inline'>(引)</span>[口*紇]哩<span class='note-inline'>(二合)</span>婆伽梵<span class='note-inline'>(三句)</span>惹那穆哩<span class='note-inline'>(引二合)</span>帝<span class='note-inline'>(四句)</span>婆<span class='note-inline'>(引)</span>訖<span class='note-inline'>(引)</span>濕伐<span class='note-inline'>(二合)</span>囉<span class='note-inline'>(五句)</span>摩訶<span class='note-inline'>(引)</span>婆<span class='note-inline'>(引)</span>拶<span class='note-inline'>(六句)</span>薩哩嚩<span class='note-inline'>(二合)</span>達哩摩<span class='note-inline'>(二合七句)</span>伽伽拏<span class='note-inline'>(八句)</span>阿摩辣素婆哩秫帝怛<span class='note-inline'>(引九句)</span>達哩摩<span class='note-inline'>(二合)</span>馱覩惹<span class='note-inline'>(引)</span>那伽哩婆<span class='note-inline'>(二合)</span>阿<span class='note-inline'>(十句)</span></p>

<div class="lg regular"><div class='lg-row'>爾時吉祥金剛手　歡喜踊躍而合掌</div>
<div class='lg-row'>稽首頂禮婆伽梵　世尊如來正覺等</div>
<div class='lg-row'>復次尊者祕密主　大金剛手忿怒王</div>
<div class='lg-row'>共同一切大眾等　讚歎祕密作是言</div>
<div class='lg-row'>世尊我等皆歡喜　善哉善哉能善說</div>
<div class='lg-row'>慈悲利益及眾生　成就正等菩提果</div>
<div class='lg-row'>佛為世間大導師　引示咸歸解脫道</div>
<div class='lg-row'>宣說幻化網妙理　皆是清淨微妙道</div>
<div class='lg-row'>最上方廣甚深義　普為世間作利益</div>
<div class='lg-row'>此是諸佛聖境界　一切如來盡宣說</div>
</div><p>已上流通分頌句。</p>

<p class='juan'>佛說文殊菩薩最勝真實名義經</p></div>
<div class='div-w'><p>湖州路歸安縣大慈隱寺住持白雲宗宗攝沈明仁於至大二年十二月初九日延慶司官海音都延慶使特奉　皇太子令旨江南白雲宗送經來的沈宗攝回去有將最勝真實名義經佛說白傘蓋陀羅尼經佛說壞相金剛陀羅尼經這經本好生刊板印造交。</p>
<p>大藏經裏入去流通者敬此敬惟。</p>
<p>皇太子殿下宿植善根深通　佛教敬遵　令旨依上刊雕流傳天下。仰祝</p>
<p>皇圖鞏固　佛法流通凡有見聞同歸善果者。</p>
<p>　至大三年三月　日白雲宗宗攝沈明仁謹題</p>
</div>
</div><!-- end of div[@id='body'] -->
</body></html>