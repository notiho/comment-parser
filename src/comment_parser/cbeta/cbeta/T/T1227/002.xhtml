<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大威力烏樞瑟摩明王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />大威力烏樞瑟摩明王經卷中</p><p class="byline">北天竺三藏阿質達霰譯</p><p>◎若粳米和牛蘇。進火中十萬遍生有相之子。若杉木脂和酥。進火中十萬遍增七寶財。若以飲食香華供養像。像前地上畫人或王。行者形心上坐誦十萬遍彼并族貴敬。</p>
<p>若白芥子欝金華和。進迦赦若火中。日三時時一千八滿七日王族貴敬。</p>
<p>若麼沙末芥子油和。塐為囉形。從初夜割進鉢囉奢薪火中令盡。彼貴敬。</p>
<p>若烏油麻粳米和煮。又以烏麻油和。進火中日三時時一千八滿七日首陀貴敬。</p>
<p>若烏麻柤進火中一千八迦那貴敬。</p>
<p>若粳米粉成捨覩嚕。取脂俱吒枝為橛。加持一千八遍釘口不能語。</p>
<p>若寒林炭盡梵羅剎。誦一萬令捨覩嚕麼羅寧。若解彼呪法者。以香華飲食供養像。像面向北人對之。芥子毒藥血和。進味達迦多薪火中一千八。彼當失驗。</p>
<p>復次羯磨壇。先對像面東念誦畢。便作此壇。於大河海側或大寒林中或高山上。如法摩地訖。准前畫院。開一門正方八肘。當中畫大威力烏芻瑟麼明王。於右畫若稜多者哩嚀明王。怒形斜目。右於左畫阿吒吒僧伽明王。入門門右角。內畫大自在天王并妃。又於門左角內。畫那羅延天王。四臂皆執器杖。又於北方畫伽那。一角內金剛杵。西方赤索。一角阿跛邏攞龍王印<span class='note-inline'>(畫一小階。階上畫一蛇頭。蒙出項以來)</span>南方一口黑色劍。壇內諸尊並坐。以心密言加持灰。於壇外正方作梵界道。以飲食香華供養。凡入壇物皆以心密言加持之。取雄黃以石研成粉。牛乳和為丸。五布阿說他葉於壇中。以藥丸置上。行者以忿怒形加持之。焰起取一丸施與諸天。以一丸施與先成持明者。以一丸施給侍者。餘丸研塗額上喉及心。成天明仙身生瓔珞。其髮右旋婉轉紺色。異常貌同諸天壽一千歲。若煙生王諸隱形仙。若熱能令一切眾生喜見柔伏。供給財寶壽年百歲。若三相不現塗額眾人貴敬。</p>
<p>若以雌黃或牛黃。代雄黃亦得驗。</p>
<p>若黃丹和己身血。置淨髑髏中安前壇上加持。焰起取少塗額。王一切天仙餘相准前。</p>
<p>若沐浴衣。邏結差囉細曩緤熏香。壇中坐持明。身上焰或起煙生熱等功力准前。</p>
<p>若取紅蓮鬚龍華鬚末之。酥蜜和之。金椀盛置壇中加持焰起藥成甘露。服之成自在天。身壽遠劫不復飢渴。煙生藏形。熱總持不忘。壽千歲無病一切眾生貴敬。</p>
<p>若月蝕時立壇。赤銅椀盛羖羊乳加持之。焰起服之王一切天仙壽如日月。焰不起壽一百歲得大勝。</p>
<p>若補沙鐵作三股叉。或佉馱囉木長十二指作。行者澡浴遍體塗灰禁語。加持叉三十萬。候月蝕以置壇中加持。焰起持叉身成大自在天王。面有三目威力亦等。煙生之王諸隱形仙熱有大威力。</p>
<p>若補沙鐵作杵長十六指。以紫檀遍塗之。黑月八日或十四日。月蝕時。立前壇。於道路取少淨草布中。置杵於草上。取黃牛酥一加持一澆杵上。滿一千八諸鬼神及毘那夜迦。并阿吒吒訶僧見。勿畏。結那拏印持明彼皆退散。然執之加持。焰起持之得帝釋位。具足千目王三十三天。阿脩羅眾皆來頂禮。納其女子力伏魔王。煙生王隱形仙。熱壽百年天龍順伏。若作三金輪。大寒林中立前壇。准前置輪。澆酥一千八。壇中右手執輪加持。焰起成諸仙輪王。威力倍勝首羅及帝釋。神仙歸仰命終生阿拏迦嚩典宮。若佉馱囉木作劍。以三金鍱裹三處。山頂布前壇。以右手持之加持之。加持令劍作青色。便住立其地。先布少淨灰。以劍頭當灰中拄之。一切隱身諸仙並現作禮旋遶而去。取其灰少少分布與人。彼得灰者皆成天仙。</p>
<p>若佉馱羅木作伽那。以赤色華鬘掛於伽那上。准前置執加持。焰起成毘沙門天王大力夜叉之主。無量鬼神而為給侍。便往阿拏嚩典宮壽一大劫。若素嚕<span class='note-inline'>(二合)</span>但<span class='note-inline'>(引)</span>戰曩末。以麼囉<span class='note-inline'>(二合)</span>頷銘<span class='note-inline'>(二合花及葉掌中和末候乾和擣津又泮滿一千遍)</span>和之<span class='note-inline'>(又擣為末)</span>以金椀盛之。又以金椀蓋之。准前澆酥滿千。乃置椀於掌中加持。焰起末塗目中。飛騰自在諸天圍遶給侍壽遠劫。</p>
<p>復次阿毘遮嚕迦法。大寒林中立壇。以心密言加持己血。一遍灑其地。候乾又灑清水。又以寒林灰塗之。寒林灰界壇院。三角三肘開北門。門外畫羅剎髮上竪怒形。以人骨莊嚴之。右手掌一髑髏盛血。作向口飲勢。壇心晝娜拏印。焰起。三角各畫佉吒望伽及毘舍遮眾。以犬肉祀羅剎毘舍遮。前置酒。行者裸形被髮以頭中無名三指。塗己血於額兩肩心喉。大怒心左遶壇行一匝立。稱烏芻瑟麼名。更灑己血於壇。以華鬘遶壇院一匝。粳米飯和血。置髑髏中安壇中。人骨和髮為焚香。又一髑髏滿盛血。赤華鬘纏之。又以三髑髏壇前支纏華者煎之。行者蹲踞坐。持人脛骨攪血。仍咬牙嚙齒大怒形持密言。血中焰起有無量聲喧空。必不損人慎勿怖。其阿吒吒訶僧及諸鬼神。身皆焰起以種種惡形來現。云須何願隨意乞之。若國家有大陣敵。或惡人毀除三寶。令繫之皆大喪敗。</p>
<p>若不擇時日。依前作三角壇。唯除華鬘纏髑髏并支者。以建吒迦<span class='note-inline'>(唐言棘也)</span>薪作火壇。髑髏末毒藥末和血。進火中一千八捨覩嚕摩囉寧。</p>
<p>復次寒林衣應肘量者。寒林中或路上作壇。以血灑之壇北布之。以己血畫之。髮上竪怒形四臂。一手掌髑髏。第二手娜拏。第三手人頭。第四手杵衣虎皮褌。黑月八日大寒林中布像。以黑飲食赤花供養。行者蹲踞坐。以灰畫捨覩嚕。血和芥子置一髑髏中。行者於捨覩嚕上蹲踞坐。以建吒迦薪棘也作火壇。進血芥子於中晝夜。非支麼囉寧。三夜作一家。七夜作七族。一月夜尾曬也。</p>
<p>若墓田或殯宮布之。蹲踞坐。進鹽和血於建吒迦火中。一千八摩囉寧。</p>
<p>若布像。像前以灰或炭或稻糠灰。畫彼形。心上坐。進血和灰於寒林殘薪火中。晝夜。家摩囉寧惹七夜。</p>
<p>若寒林中布像。取其炭末和水。作捨覩嚕。佉馱羅木橛長兩握塗血。於釘花仡哩娜。乃坐橛上持明一千八。日三時滿三日摩羅寧。</p>
<p>若行者內衣於血中披之。水立至臍。持明血乾。披亦然。</p>
<p>若寒林中布像。犬肉芥子油和。進火中一千八經十五日摩囉寧。</p>
<p>復次扇底迦壇。於淨室或河岸作方四肘。准前壇樣圖之。當中畫金剛部母。右畫金剛拳明妃。左畫金剛鎖明妃。部母前一角內。大威力烏芻瑟麼明王。一角內金剛手菩薩。四角內及壇心。皆布阿樞迦葉。葉上各安一水瓶。以香花飲食供養。用鉢羅奢薪作火壇進酥。稱麼雞明滿一千八。又進牛乳。每遍稱烏芻瑟麼莎嚩訶一千八。官事散病愈矣。</p>
<p>若准前七日作。國內疫差。若壇前油麻油酪蜜酥和進前火中。日一千八七日病差事散。</p>
<p>若依前立壇布像。取像內牛乳中。出之又布。進牛酥於前薪火中一千八。瓶盛少香水加持七遍。將瓶就彼病人處以灑彼面。云願汝即差。其瓶滿盛清水置壇中。持一千八令浴之差矣。若烏曇跛羅木作匙。先三誦三策酥。乃進阿說他薪火中。次一誦一進稱彼病者名一千八差矣。</p>
<p>若加持粳米飯和乳。與食經七日差矣。</p>
<p>若依前布壇像。截烏曇跛羅枝一內乳。進審銘薪火中一千八經七日彼差。</p>
<p>若布像。取油麻油酥蜜酪和。進審銘薪火中。一日一千八經七日摩囉寧。</p>
<p>若進乳於審銘薪火中滿萬摩囉寧。</p>
<p>若內像於乳或酥布之。進乳審銘火中。又加持香水灑彼面差。</p>
<p>若酥煎美餅及酪蜜酥乳等供養像。以粳米飯和酪。或酥乳蜜和。進阿說他火中。日三時時一千八滿七日致富。</p>
<p>若佛殿或神廟中。依前供養像。進龍腦香於穀木火中。日三時時一百八。滿七日七寶六畜增長。</p>
<p>復次以白檀香木。刻本尊長六指。行者頂戴水中立至項。盡日持密言。家內行疫鬼死。三日作。城內疫差鬼去。七日作。境內差鬼去。若以阿說他木。與前壇像作座。以牛糞於路上作壇安像供養。然牛酥燈。像面向西行者面東。坐草團上捧白檀香水以奉請。密言加持七遍。迎本尊降入像中。惹底華<span class='note-inline'>(一名蘇末那)</span>一內乳中。進火中晝夜。當莊內疫差。七夜作。國內差。</p>
<p>復次以欝金畫本尊。行者受八戒持齋。頂戴像設幡花燒香供養。引之右遶莊一匝疫差。</p>
<p>復次按俱咤木或阿說他木刻本尊。於四衢路以香花飲食供養。人髮并骨末之。進按俱咤火中。日三時時一百八遍當莊疫差。</p>
<p>復次補沙宿直日<span class='note-inline'>(唐云鬼宿)</span>飲食香花供養。阿說他樹用取其北引根。牛五淨和少清水。持莖草揩洗之。或鬼宿直日市紫檀木依前洗之。日日初摩一方壇。置木及所刻像刀斧等。於中以根本密言加持紫壇木。香水七遍洗之。行者八戒十善。壇西進酥於火中七遍。結根本及娜拏印。令匠於壇中速刻本尊。左手持杵右執娜拏。怒形右視如立勢。如立根本印行者在側持明勿絕。令白月畢。以檀香水浴之。以飲食香花供養。以彩色嚴之。像額間點赤或黃至來月一日開目立壇。以飲食安悉香花供養三寶。其日於壇像前起首持明十萬。乃候月蝕立壇布像。像面西。飲食紫檀香花供養之。燒安悉香結娜拏印加持之。印焰起入行者頂。持明王有聲見用。若或河側供養本像。作佛手一磔量<span class='note-inline'>(佛手一磔今人之三磔以二尺四寸准也)</span>制帝十萬。誦密言三十萬遍。乃以黑月八日或十四日供養加持。焰起為明王。</p>
<p>復次黑月八日。依儀供養按俱咤樹。取其根本尊。右手舒五指以掌拓心。左手持杵。左足踏毘那夜迦。右足踏娜拏。令娜拏一頭押毘那夜迦。取按俱咤花和芥子油。進按俱咤火中。晝夜令滿一萬遍。夜半作大聲現。候至午。佉馱羅木和芥子油中。進按俱咤火中一千八。滿七日毘那夜迦死。若進乳於火中一千八寂災。</p>
<p>若以蟻墳土作毘那夜迦形。應肘量。大寒林中立壇。置形於佉馱羅木長十指。和毒藥及血。進佉馱羅木火中。滿萬遍。夜半形作大聲得其悉地。後作毘那夜迦法皆成就不被惱亂。</p>
<p>復次於應肘量緤上。畫大威力明王。左上手掌髑髏。下手竪頭指擬勢。右上手持那拏。下手執杵。像前畫一毘那夜迦䠒跪合掌。左足下踏一毘那夜迦。立壇布像。以赤花飲食紫檀香供養。取一內進苦練火。當乃諸惡鬼神以種種形。見作吒訶吒訶聲。慎勿懼。毘那夜迦啟言。有何事喚我。勿與語。得毘那夜迦悉地。後無畏難。若被毘那夜迦作障難者。像前誦一千八。難止。若水立至項。結娜拏印誦一千八彼眾退散。</p>
<p>若取五穀及新菓并名香。置一瓶中。滿盛清水以菴羅葉塞口。牛糞摩壇。置瓶於中加持一百八遍。若毘那夜迦為病。或遭鬼魅。或年十六已下人。諸鬼神所中者。浴差。婦人過月不生。浴之即產。薄福之人浴之罪滅致富。</p>
<p>若加持菖蒲根一千八。口含訴訟得理。</p>
<p>若進阿鉢羅指多花火中。滿一萬辟兵。若誦密言七遍。以頂上少髮作一結辟兵若童女合緤花作七結。繫臂不為諸毒所中。</p>
<p>若鬼魅所中加持水灑其面。結娜拏印持明差矣。</p>
<p>若治毒加持清水灑彼面差。或加持苦練葉七遍掃彼身差。</p>
<p>若為諸龍所傷者。加持清水一百八令服之差。</p>
<p>若惡瘡丁瘡加持土七遍。和水塗之差。</p>
<p>若遇怨敵結娜拏印明一百八。彼發善心相向。若止惡官亦爾。</p>
<p>若為人抵犯者。結娜拏印彼不能語。</p>
<p>若恆憶念此密言者。本尊隨逐眾魔不近。止盜賊水火辟五兵延年。</p>
<p>若欲食先加持之七遍服之辟眾毒。</p>
<p>若人患心狂或為人厭令爾者。結娜拏印彼耳邊誦七遍。</p>
<p>若療前狂病。以二瓦椀相合結娜拏印。彼耳邊誦七遍撲破其椀差。</p>
<p>若療痃癖。加持烏麻油七遍塗腹差。</p>
<p>若加持淨水散於十方。一誦一結練線滿七繫臂自護護他。</p>
<p>若自經穢但誦之解矣。</p>
<p>若加持右大母指七遍。以其印額誦一遍次右肩次左肩次心次喉成護身。辟師子虎狼及諸怖畏。</p>
<p>若晨朝沐浴以華供養本尊。誦一百八辟兵災橫見歡喜。</p>
<p>若有官事或怖畏。依前供養持明止矣。</p>
<p>若國家大兵敵者。布像內阿波末哩迦<span class='note-inline'>(牛膝)</span>子。酥蜜酪中進阿波末哩迦薪火中。滿萬敵退。</p>
<p>若療藥毒牛糞作壇布像。截佉馱羅木二十一枚加持七遍點芥子油進火中。</p>
<p>若中鬼魅。加持一瓶清水一百八。令浴差。</p>
<p>若被禁繫。持密言枷鎖解脫。</p>
<p>若療癩。加持紫檀香一千八塗之差。</p>
<p>若菖蒲根末和蜜。加持一千八服之療冷癥。</p>
<p>若患瘧。加持恒山花一千八令頂戴差。</p>
<p>若患癩癎或及惡風者。進萎花於佉馱羅木火中一千八差。</p>
<p>若令童子沐浴塗紫檀香。衣以新衣瓔珞。牛糞塗壇。遍散赤花令頭戴赤花鬘。加持赤花七遍令捧而掩目。焚安悉香結娜拏印加持。本尊降問事。</p>
<p>若步多鬼中者。素囉娑藥和香燒。結娜拏印加持彼。被縛赦之差。</p>
<p>若芥子末塑彼形。割進火中。令形支七日摩囉寧。</p>
<p>若寒林灰於髑髏上畫彼人。寒林柴火炙之。持明如火七日內摩羅寧諸術不解。</p>
<p>若寒林炭和水塑彼形。或以其炭畫之。以釘釘口加持二十一遍或一百八不能語。</p>
<p>若依前塑畫。口上燒苦練火。心上坐。毒藥血鹽芥子和進火中一百八同前。</p>
<p>若准前塑畫。頭上坐心上燒火摩羅寧。</p>
<p>若依前塑畫。釘心脚上坐。澆水於釘上滿一百八。水病摩羅寧。若去釘加持乳一百八與之浴復。</p>
<p>若加持素尾爛戰<span class='note-inline'>(此藥青色似鐵生)</span>末一百八塗目見者貴敬。</p>
<p>若加持清水一百八洗面。謁王貴敬。</p>
<p>若加持清水一百八洗面。訴訟得理。</p>
<p>若蛇皮進苦練根火中。或佉馱囉木火中。日三時亦一千八滿七日摩囉寧。</p>
<p>若於淨室或四衢路中或寒林中。日午截鵶翅進摩訶迦羅火中一千八如鵶飛。</p>
<p>若進乳於火中一千八復。</p>
<p>若離合三日絕食。午時進蛇肋骨於迦赦惹火中。一千八滿七日。</p>
<p>若已血毒藥。夜半進寒林薪火中一千八。經七夜摩囉寧。</p>
<p>若誦部母密言。進酥火中一千八。又誦根本密言。進牛乳於火中一千八。</p>
<p>若先三日不食。大自在天王廟中<span class='note-inline'>(有名相處)</span>布像。先廣設供養。便眠夢本尊告諸。某處有伏藏可取之。</p>
<p>若黑月八日夜半。淨室或寒林中。血和毒藥。一內摩咄囉子。進摩咄囉火中一千八滿七夜。烏嗟娜曩若進酥於火中一千八復。</p>
<p>復次像前先誦十萬遍三日勿食。第四日二時入水中立至喉。結娜拏印或打車棒印。或杵印或羂索印或劍印。持明王至夜半出於岸側。以莽度迦薪<span class='note-inline'>(唐云甘草)</span>充火壇先以莽度迦木刻其印。一內木印於酥蜜中燒之。至止後以印。印山山碎印海海竭。</p>
<p>若蛇咬印之彼求哀赦之瘥。</p>
<p>若印人彼被縛。</p>
<p>若印枷鎖即得解脫。</p>
<p>若印毒藥服之無苦。</p>
<p>若欲作一切法以印助之速驗。</p>
<p>若惡人相向。作瞋心印之。彼吐血或失心。</p>
<p>若患鬼魅及風癎。加持黃芥子七遍打面差。</p>
<p>若進虎爪火中七遍不被虎傷。</p>
<p>若加持苦練根一千八繫臂無一切畏。</p>
<p>若加持摩訶迦羅根一千八。置門頰上一切鬼病不入。</p>
<p>若加持頂上少髮作一結。一切處無怖畏。</p>
<p>若絕食一日。黑月八日或十四日。制底立壇安像供養。於金剛部母前燒安悉香誦一千八。便敷草根吉凶具告。</p>
<p>復次止雨。以紫檀作壇。布像香花飲食供養。持明止矣。</p>
<p>若惡雨雪雷雹。結杵或娜拏印。持明止矣。</p>
<p>若祈雨黑月十四日。大河側以蟻墳土塐龍。籠葉芥子油和遍傅之。以足加龍首。結娜拏印加持之。盡日止雨足。</p>
<p>若以牛皮白月五日。寒林炭末和水傅皮。白<span class='corr'>上</span>作龍籠前一日三時時一千八。進苦練葉於火中。經七日雨足。</p>
<p>若前法不驗者。寒林中以其炭畫作四肘方壇。開南門。於中畫大威力明王。前畫三五頭龍。龍皆首北。次南畫一池。池中青蓮華。次池南又三五箇龍。龍亦首北。四角內各畫一池。池內青蓮華并三兩箇。龍門內畫一龍。七首首北。以毒藥末和血。內緤花子於中。進火中滿一千八。諸龍以蛇形而現宛轉于地。語令急下雨。加持水七遍灑龍赦去雨足。</p>
<p>若誦金剛部母密言一千八。白月七日於制帝布根本像。以飲食香花供養。芥子和酥進火中一千八。罪障清淨。</p>
<p>若以穢處土和水成彼形。行者每小遺。其上一遺。加持一百八滿七日。彼貧賤。若勃哩孕迦花摩勒迦末及清水置瓶中。勃哩孕迦葉塞口。加持一千八今浴復。</p>
<p>若加持花或菓一千八贈人貴敬。</p>
<p>復次應肘量緤。畫夜叉女勿用膠美白淨色瓔珞鐺釧天衣嚴飾。右手施願左手執阿樞迦葉。布此像於阿樞迦樹下。面北立壇。以惹底花或勃哩孕迦花并飲食供養。心密言加持香燒之。行者面南。草團或花葉上坐加持。阿樞迦花一遍。擲像上。滿七日。以第七日夜半。於像前一內阿樞迦花酥蜜酪中。進阿樞火中一千八。現獻紫檀閼伽如願<span class='note-inline'>(母打額姊妹打喉婁打心)</span>。</p>
<p>若一日不食。黑月八日或十四日午時。寒林中芥子末成彼呪師所尊形。遍塗毒藥於刀子刃。加持一千八遍。稱彼尊名。因截形為兩段彼失驗。</p>
<p>若准前成形。加持乳一千八俗之如故。</p>
<p>若寒林中以生酥成彼尊形。加持五釘各一百八。稱彼尊名。於額及兩肩喉心各釘一釘。彼失驗。去釘如故。</p>
<p>若瓦椀中以寒林炭畫彼形尊形。又以一瓦椀蓋之。取黑羊毛線纏椀。加持一千八遍。彼呪師身如被縛失驗。</p>
<p>若有諸呪師能為大神通者。寒林中寒林炭和毒藥末之。進其薪火中一千八遍。稱彼名失驗。</p>
<p>若誦金剛部母密言。進酥於火中一百八。稱彼名如故。</p>
<p>若先三日不食。寒林中或淨室或四衢中。紫檀香青木香末和水。塐迦那。以寒林炭和毒藥。充火炙形加持一百八。相親彼。障患癩。依前加持水瓶令浴差。</p>
<p>若旗旛上寫密言持之入陣辟兵。</p>
<p>若以樺皮寫密言置髻中入陣。刀箭及身猶如散花有何患也。</p>
<p>若紫礦末和水。一內勃羅得迦子於中。進竹火中一千八諸呪師欽伏。</p>
<p>若以人骨代勃羅得迦緤准前行者身安寧。</p>
<p>若紙或樹皮寫密言頭戴辟兵。</p>
<p>若加持土塊一百八。擲於水中然涉之。水性之屬不能傷人。</p>
<p>若加持緤花線一百八。次誦一結滿七繫臂。路行辟劫盜。</p>
<p>若以木刻金剛杵一千八。先一日不食進火中令盡。一切金剛部法成驗。</p>
<p>若霹靂木刻作三股杵。有大雪雷雹降。右手持杵降山或他境雪等移往其處。</p>
<p>若以摩咄羅莖刻杵。立壇置中。人髮供養之。取一樹菓一千八顆。以其樹充薪進菓令盡。炬瑟吒。</p>
<p>若以猫糞。代進摩咄羅花於草麻火中。一千八去白佃風。</p>
<p>若鹵土酪和置鎗。用摩娜那薪火煮之。去鎗進粥於鎗下火中一千八。留殘粥後取少分和食。與之同前。</p>

<p class='juan'>大威力烏樞瑟摩明王經卷中</p></div>
</div><!-- end of div[@id='body'] -->
</body></html>