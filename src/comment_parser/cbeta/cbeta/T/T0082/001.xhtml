<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>意經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 82 [No. 26(172)]
<div class='div-jing'>
<p class='juan'><a id='mulu1' />佛說意經</p><p class="byline">西晉月氏國三藏竺法護譯</p><p>聞如是：</p>
<p>一時，婆伽婆在舍衛城祇樹給孤獨園。彼時，有異比丘獨坐房中，意作是念：「以何故世間牽？以何故受於苦？以何故生已，生已入隨從？」於是彼比丘從下晡起，起已往詣世尊所，到已禮世尊足却坐一面。彼比丘却坐一<span class='corr'>面</span>已，白世尊曰：「唯，世尊！我今日獨在房中意生是念：『以何故世間牽？以何故受於苦？以何故生已，生已入隨從？』」</p>
<p>「善哉，善哉！比丘！有賢道、有賢觀、善辯才，所念善。『以何故世間牽？以何故受於苦？以何故生已，生已入隨從？』汝比丘！作如是問不？」</p>
<p>「唯然，世尊！」</p>
<p>「此比丘！以意故世間牽，以意故受於苦，生意生意已入隨從，比丘！而令世間牽、受於苦、生已生已入隨從。比丘！聖弟子無所著，以彼牽、以彼去、彼生已生已則隨從。此比丘！聖弟子阿羅漢，能自御意，不自隨意。」</p>
<p>「善哉，世尊！」彼比丘，聞世尊所說，善樂善然可已，重問世尊曰：「唯世尊！言多聞比丘，言多聞比丘者，唯世尊！幾所故名多聞比丘？如來說幾比丘多聞？」</p>
<p>「善哉，善哉！比丘！賢道、賢觀、辯才，所言善。『世尊！多聞多聞比丘者，唯世尊！幾所故名多聞比丘？如來說幾是多聞比丘？』汝比丘！作是問不？」</p>
<p>「唯然，世尊！」</p>
<p>「我多說比丘，契<span class='note-inline'>(一也)</span>、歌<span class='note-inline'>(二也)</span>、記<span class='note-inline'>(三也)</span>、偈<span class='note-inline'>(四也)</span>、所因<span class='note-inline'>(五也)</span>、法句<span class='note-inline'>(六也)</span>、譬喻<span class='note-inline'>(七也)</span>、所應<span class='note-inline'>(八也)</span>、生<span class='note-inline'>(九也)</span>、方等<span class='note-inline'>(十也)</span>、未曾<span class='note-inline'>(十一也)</span>、法說<span class='note-inline'>(十二)</span>。比丘族姓子，四句偈向我說者，則知義知法，應法所行等與法俱，如法行說。如是比丘則是多聞，如是比丘為多聞，如是如來說比丘多聞。」</p>
<p>「善哉，世尊！」彼比丘，聞世尊所說，善思惟念，善樂善然可已，重問世尊曰：「唯世尊！比丘聞已，比丘聞已智慧捷疾。唯世尊！所幾名為比丘聞已，名為捷疾智慧？如來說幾比丘聞已智慧捷疾？」</p>
<p>「善哉，善哉！比丘！賢道、賢觀、辯才，所言善。『唯世尊！比丘聞已，比丘聞已智慧捷疾。世尊！說幾比丘聞已智慧捷疾？』汝比丘<span class='corr'>問</span>此不？」</p>
<p>「唯然，世尊！」</p>
<p>「此比丘！彼比丘聞苦已，以智慧知如真，苦習、苦盡、苦盡住處，此則為聞彼以智慧知如真，苦習、苦盡、苦盡住處，此則為聞彼以智慧知如真。如是比丘！彼比丘聞已智慧捷疾，如來說比丘如是聞已智慧捷疾。」</p>
<p>「善哉，世尊！」彼比丘聞世尊所說，善樂善然可已，重問世尊曰：「唯世尊！比丘聰明辯才捷疾，比丘聰明智慧捷疾者，唯世尊！幾所名為比丘聰明智慧捷疾？如來說幾比丘聰明智慧辯才捷疾？」</p>
<p>「善哉，善哉！比丘！賢道、賢觀、辯才，所言善。『唯世尊！比丘聰明智慧捷疾，比丘聰明辯才捷疾者，世尊！說幾所名為比丘聰明智慧辯才捷疾？如來說幾比丘聰明智慧辯才捷疾？』汝比丘<span class='corr'>問</span>此不？」</p>
<p>「唯然，世尊！」</p>
<p>「此比丘！謂比丘亦不自念、不念他、不二念，比丘但念意已，自饒益及饒益他、饒益多人，愍世間故，以義饒益天及人。如是比丘聰明智慧捷疾，如來說比丘聰明辯才智慧捷疾。」</p>
<p>「善哉，世尊！」彼比丘聞世尊所說，善思惟念，受持誦讀已，從坐起禮世尊足，繞世尊，離世尊還。</p>
<p>彼世尊以此喻為說之，獨在靜處不亂志寂靜住。彼獨在靜處不亂志寂靜住已，謂族姓子，所為剃鬚髮已被著袈裟信樂出家，棄家學道，彼無上行梵行，見法成神通作證住，生已盡、梵行已成、所作已辦、名色已有，知如真。彼尊者已知法，至成阿羅漢。</p>
<p>佛如是說，彼比丘聞世尊所說，歡喜而樂。</p>

<p class='juan'>佛說意經</p></div>
</div><!-- end of div[@id='body'] -->
</body></html>