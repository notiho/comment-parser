<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 663 [Nos. 664, 665]
<div class='div-xu'><a id='mulu1' />
<p class='h1'>金光明經序</p><p class="byline">真定府十方洪濟禪院住持傳法慈覺大師宗頤述</p><p>夫靈心絕待，泯萬物而獨存。妙行難思，諸緣普現，則實際理地雖不受於一毫，而事相門中不捨於一法。故如來出世，說《金光明經》，依清淨心，建解脫行，顯出塵之經卷，永廓迷情；示伏藏之寶王，頓圓大用。夫以信相為起教之人，則菩薩無滯空之行；於堅牢有贊空之頌，則法身非有相之求。性相該通，有無互建，則一經之要義在於斯。至於明諸佛法性之源，探如來壽量之本，金光普照，發揚一切智門；金鼓騰聲，顯示無邊妙用，則菩薩發行之源也。懺除罪障，本如夢之法門；讚歎如來，舉修行之妙果。摩訶薩埵之飼虎，能捨能行；長者流水之濟魚，有始有卒，則菩薩依真之行也。譬之明月當天，影沈眾水，真金作器，體應萬形，主伴圓融，一多自在，能於一法，受一切法，則信如來之祕藏，實為三界之寶乘，莊嚴性海之門，趣向覺王之本。是以十千天子，聞而頓證於菩提；一切眾生，入者皆同於甘露，則見聞隨喜，讀誦受持，於一念具了無上法門者，豈小緣哉。凡我同儔，勉思佛意。元豐四年三月十五日序。</p>
</div>
<p class='juan'><a id='mulu2' />金光明經卷第一</p><p class="byline">北涼三藏法師曇無讖譯</p>
<div class='div-pin'><a id='mulu3' />
<p class='h1'>金光明經序品第一</p><p>如是我聞：</p>
<p>一時佛住王舍大城耆闍崛山。是時如來遊於無量甚深法性諸佛行處，過諸菩薩所行清淨。</p>

<div class="lg regular"><div class='lg-row'>是金光明，　諸經之王！　若有聞者，</div>
<div class='lg-row'>則能思惟，　無上微妙，　甚深之義。</div>
<div class='lg-row'>如是經典，　常為四方，　四佛世尊，</div>
<div class='lg-row'>之所護持：　東方阿閦、　南方寶相、</div>
<div class='lg-row'>西無量壽、　北微妙聲。　我今當說，</div>
<div class='lg-row'>懺悔等法，　所生功德，　為無有上；</div>
<div class='lg-row'>能壞諸苦，　盡不善業，　一切種智，</div>
<div class='lg-row'>而為根本；　無量功德，　之所莊嚴；</div>
<div class='lg-row'>滅除諸苦，　與無量樂。　諸根不具、</div>
<div class='lg-row'>壽命損減、　貧窮困苦、　諸天捨離、</div>
<div class='lg-row'>親厚鬪訟、　王法所加、　各各忿諍、</div>
<div class='lg-row'>財物損耗、　愁憂恐怖、　惡星災異、</div>
<div class='lg-row'>眾邪蠱道、　變怪相續、　臥見惡夢、</div>
<div class='lg-row'>晝則愁惱，　當淨洗浴，　聽是經典。</div>
<div class='lg-row'>至心清淨，　著淨絜衣，　專聽諸佛，</div>
<div class='lg-row'>甚深行處。　是經威德，　能悉消除，</div>
<div class='lg-row'>如是諸惡，　令其寂滅。　護世四王、</div>
<div class='lg-row'>將諸官屬、　并及無量，　夜叉之眾，</div>
<div class='lg-row'>悉來擁護，　持是經者。　大辯天神、</div>
<div class='lg-row'>尼連河神、　鬼子母神、　地神堅牢、</div>
<div class='lg-row'>大梵尊天、　三十三天、　大神龍王、</div>
<div class='lg-row'>緊那羅王、　迦樓羅王、　阿修羅王、</div>
<div class='lg-row'>與其眷屬，　悉共至彼，　擁護是人，</div>
<div class='lg-row'>晝夜不離。　我今所說，　諸佛世尊，</div>
<div class='lg-row'>甚深祕密，　微妙行處，　億百千劫，</div>
<div class='lg-row'>甚難得值。　若得聞經、　若為他說、</div>
<div class='lg-row'>若心隨喜、　若設供養，　如是之人，</div>
<div class='lg-row'>於無量劫，　常為諸天、　八部所敬。</div>
<div class='lg-row'>如是修行，　生功德者，　得不思議，</div>
<div class='lg-row'>無量福聚；　亦為十方，　諸佛世尊、</div>
<div class='lg-row'>深行菩薩，　之所護持。　著淨衣服、</div>
<div class='lg-row'>以上妙香，　慈心供養，　常不遠離；</div>
<div class='lg-row'>身意清淨，　無諸垢穢，　歡喜悅豫，</div>
<div class='lg-row'>深樂是典。　若得聽聞，　當知善得，</div>
<div class='lg-row'>人身人道，　及以正命；　若聞懺悔，</div>
<div class='lg-row'>執持在心，　是上善根，　諸佛所讚。</div>
</div></div>
<div class='div-pin'><a id='mulu4' />
<p class='h1'>金光明經壽量品第二</p><p>爾時王舍城中，有菩薩摩訶薩名曰信相，已曾供養過去無量億那由他百千諸佛，種諸善根。是信相菩薩作是思惟：「何因何緣，釋迦如來壽命短促方八十年？」復更念言：「如佛所說，有二因緣壽命得長。何等為二？一者不殺、二者施食。而我世尊，於無量百千億那由他阿僧祇劫，修不殺戒、具足十善，飲食惠施不可限量，乃至己身骨髓肉血，充足飽滿飢餓眾生，況餘飲食。」</p>
<p>大士如是至心念佛，思是義時，其室自然廣博嚴事，天紺琉璃種種眾寶，雜廁間錯以成其地，猶如如來所居淨土，有妙香氣過諸天香，煙雲垂布遍滿其室。其室四面，各有四寶上妙高座自然而出，純以天衣而為敷具，是妙座上各有諸佛所受用華，眾寶合成。於蓮華上有四如來：東方名阿閦、南方名寶相、西方名無量壽、北方名微妙聲，是四如來自然而坐師子座上，放大光明照王舍城，及此三千大千世界，乃至十方恒河沙等諸佛世界，雨諸天華作天妓樂。</p>
<p>爾時三千大千世界所有眾生，以佛神力受天快樂，諸根不具即得具足。舉要言之，一切世間所有利益，未曾有事悉具出現。</p>
<p>爾時信相菩薩，見是諸佛及希有事，歡喜踊躍恭敬合掌，向諸世尊至心念佛，作是思惟：「釋迦如來無量功德，唯壽命中心生疑惑。云何如來壽命如是方八十年？」</p>
<p>爾時四佛，以正遍知告信相菩薩：「善男子！汝今不應思量如來壽命短促。何以故？善男子！我等不見諸天、世人、魔眾、梵眾、沙門、婆羅門、人及非人，有能思算如來壽量知其齊限，唯除如來。」時四如來，將欲宣暢釋迦文佛所得壽命，欲色界天、諸龍鬼神、乾闥婆、阿脩羅、迦樓羅、緊那羅、摩睺羅伽，及無量百千億那由他菩薩摩訶薩，以佛神力悉來聚集信相菩薩摩訶薩室。</p>
<p>爾時四佛，於大眾中略以偈喻說釋迦如來所得壽量，而作頌曰：</p>

<div class="lg regular" style="margin-left:1em;"><div class='lg-row'>「一切諸水，　可知幾滴，　無有能數，</div>
<div class='lg-row'>釋尊壽命。　諸須彌山，　可知斤兩，</div>
<div class='lg-row'>無有能量，　釋尊壽命。　一切大地，</div>
<div class='lg-row'>可知<span class='corr'>塵</span>數，　無有能算，　釋尊壽命。</div>
<div class='lg-row'>虛空分界，　尚可盡邊，　無有能計，</div>
<div class='lg-row'>釋尊壽命。　不可計劫，　億百千萬，</div>
<div class='lg-row'>佛壽如是，　無量無邊。　以是因緣，</div>
<div class='lg-row'>故說二緣，　不害物命、　施食無量。</div>
<div class='lg-row'>是故大士，　壽不可計，　無量無邊，</div>
<div class='lg-row'>亦無齊限。　是故汝今，　不應於佛，</div>
<div class='lg-row'>無量壽命，　而生疑惑。」</div>
</div><p>爾時信相菩薩摩訶薩，聞是四佛宣說如來壽命無量，深心信解歡喜踊躍。說是如來壽量品時，無量無邊阿僧祇眾生，發阿耨多羅三藐三菩提心。時四如來忽然不現。</p>
</div>
<div class='div-pin'><a id='mulu5' />
<p class='h1'>金光明經懺悔品第三</p><p>爾時信相菩薩，即於其夜夢見金鼓，其狀姝大，其明普照喻如日光；復於光中得見十方無量無邊諸佛世尊，眾寶樹下坐琉璃座，與無量百千眷屬圍繞而為說法。見有一人似婆羅門，以枹擊鼓出大音聲，其聲演說懺悔偈頌。</p>
<p>時信相菩薩，從夢寤已，至心憶念夢中所聞懺悔偈頌，過夜至旦出王舍城。爾時亦有無量無邊百千眾生，與菩薩俱往耆闍崛山至於佛所。至佛所已，頂禮佛足右繞三匝，却坐一面敬心合掌，瞻仰尊顏目不暫捨，以其夢中所見金鼓及懺悔偈，向如來說：</p>

<div class="lg regular" style="margin-left:0em;"><div class='lg-row'>「昨夜所夢，　至心憶持。　夢見金鼓，</div>
<div class='lg-row'>妙色晃耀，　其光大盛，　明踰於日，</div>
<div class='lg-row'>遍照十方，　恒沙世界。　又因此光，</div>
<div class='lg-row'>得見諸佛，　眾寶樹下，　坐琉璃座，</div>
<div class='lg-row'>無量大眾，　圍繞說法。　見婆羅門，</div>
<div class='lg-row'>擊是金鼓，　其鼓音中，　說如是偈：</div>
<div class='lg-row'>『是大金鼓，　所出妙音，　悉能滅除，</div>
<div class='lg-row'>三世諸苦，　地獄餓鬼、　畜生等苦，</div>
<div class='lg-row'>貧窮困苦、　及諸有苦。　是鼓所出，</div>
<div class='lg-row'>微妙之音，　能除眾生，　諸惱所逼，</div>
<div class='lg-row'>斷眾怖畏，　令得無懼，　猶如諸佛，</div>
<div class='lg-row'>得無所畏。　諸佛聖人，　所成功德，</div>
<div class='lg-row'>離於生死，　到大智岸；　如是眾生，</div>
<div class='lg-row'>所得功德，　定及助道，　猶如大海。</div>
<div class='lg-row'>是鼓所出，　如是妙音，　令眾生得，</div>
<div class='lg-row'>梵音深遠；　證佛無上，　菩提勝果；</div>
<div class='lg-row'>轉無上輪，　微妙清淨；　住壽無量，</div>
<div class='lg-row'>不思議劫；　演說正法，　利益眾生；</div>
<div class='lg-row'>能害煩惱，　消除諸苦；　貪瞋癡等，</div>
<div class='lg-row'>悉令寂滅。　若有眾生，　處在地獄，</div>
<div class='lg-row'>大火熾然，　燒炙其身。　若聞金鼓，</div>
<div class='lg-row'>微妙音聲，　所出言教，　即尋禮佛。</div>
<div class='lg-row'>亦令眾生，　得知宿命，　百生千生、</div>
<div class='lg-row'>千萬億生；　令心正念，　諸佛世尊；</div>
<div class='lg-row'>亦聞無上，　微妙之言。　是金鼓中，</div>
<div class='lg-row'>所出妙音，　復令眾生，　值遇諸佛；</div>
<div class='lg-row'>遠離一切，　諸惡業等；　善修無量，</div>
<div class='lg-row'>白淨之業。　諸天世人、　及餘眾生，</div>
<div class='lg-row'>隨其所思，　諸所願求，　如是金鼓，</div>
<div class='lg-row'>所出之音，　皆悉能令，　成就具足。</div>
<div class='lg-row'>若有眾生，　墮大地獄，　猛火炎熾，</div>
<div class='lg-row'>焚燒其身，　無有救護，　流轉諸難，</div>
<div class='lg-row'>當令是等，　悉滅諸苦。　若有眾生，</div>
<div class='lg-row'>諸苦所切，　三惡道報，　及以人中，</div>
<div class='lg-row'>如是金鼓，　所出之音，　悉能滅除，</div>
<div class='lg-row'>一切諸苦。　無依無歸，　無有救護，</div>
<div class='lg-row'>我為是等，　作歸依處。　是諸世尊，</div>
<div class='lg-row'>今當證知，　久已於我，　生大悲心，</div>
<div class='lg-row'>在在處處，　十方諸佛，　現在世雄，</div>
<div class='lg-row'>兩足之尊，　我本所作，　惡不善業，</div>
<div class='lg-row'>今者懺悔：　諸十力前，　不識諸佛、</div>
<div class='lg-row'>及父母恩；　不解善法、　造作眾惡；</div>
<div class='lg-row'>自恃種姓、　及諸財寶；　盛年放逸、</div>
<div class='lg-row'>作諸惡行；　心念不善，　口作惡業；</div>
<div class='lg-row'>隨心所作，　不見其過；　凡夫愚行，</div>
<div class='lg-row'>無知闇覆，　親近惡友，　煩惱亂心；</div>
<div class='lg-row'>五欲因緣，　心生忿恚，　不知厭足，</div>
<div class='lg-row'>故作眾惡；　親近非聖，　因生慳嫉，</div>
<div class='lg-row'>貧窮因緣，　姦諂作惡；　繫屬於他，</div>
<div class='lg-row'>常有怖畏，　不得自在，　而造諸惡。</div>
<div class='lg-row'>貪欲恚癡，　擾動其心，　渴愛所逼，</div>
<div class='lg-row'>造作眾惡；　依因衣食，　及以女色，</div>
<div class='lg-row'>諸結惱熱，　造作眾惡；　身口意惡，</div>
<div class='lg-row'>所集三<span class='corr'>業</span>，　如是眾罪，　今悉懺悔。</div>
<div class='lg-row'>或不恭敬，　佛法聖眾，　如是眾罪，</div>
<div class='lg-row'>今悉懺悔。　或不恭敬，　緣覺菩薩，</div>
<div class='lg-row'>如是眾罪，　今悉懺悔。　以無智故，</div>
<div class='lg-row'>誹謗正法；　不知恭敬，　父母尊長；</div>
<div class='lg-row'>如是眾罪，　今悉懺悔。　愚惑所覆，</div>
<div class='lg-row'>驕慢放逸，　因貪恚癡，　造作諸惡；</div>
<div class='lg-row'>如是眾罪，　今悉懺悔。　我今供養，</div>
<div class='lg-row'>無量無邊，　<span class='corr'>三</span>千大千，　世界諸佛；</div>
<div class='lg-row'>我當拔濟，　十方一切，　無量眾生，</div>
<div class='lg-row'>所有諸苦；　我當安止，　不可思議，</div>
<div class='lg-row'>阿僧祇眾，　令住十地；　已得安止，</div>
<div class='lg-row'>住十地者，　悉令具足，　如來正覺。</div>
<div class='lg-row'>為一眾生，　億劫修行，　使無量眾，</div>
<div class='lg-row'>令度苦海；　我當為是，　諸眾生等，</div>
<div class='lg-row'>演說微妙，　甚深悔法。　所謂金光，</div>
<div class='lg-row'>滅除諸惡，　千劫所作，　極重惡業，</div>
<div class='lg-row'>若能至心，　一懺悔者，　如是眾罪，</div>
<div class='lg-row'>悉皆滅盡。　我今已說，　懺悔之法，</div>
<div class='lg-row'>是金光明，　清淨微妙，　速能滅除，</div>
<div class='lg-row'>一切業障；　我當安止，　住於十地，</div>
<div class='lg-row'>十種珍寶，　以為脚足，　成佛無上，</div>
<div class='lg-row'>功德光明，　令諸眾生，　度三有海。</div>
<div class='lg-row'>諸佛所有，　甚深法藏，　不可思議，</div>
<div class='lg-row'>無量功德，　一切種智，　願悉具足；</div>
<div class='lg-row'>百千禪定、　根力覺道，　不可思議，</div>
<div class='lg-row'>諸陀羅尼，　十力世尊，　我當成就。</div>
<div class='lg-row'>諸佛世尊，　有大慈悲，　當證微誠，</div>
<div class='lg-row'>哀受我悔。　若我百劫，　所作眾惡，</div>
<div class='lg-row'>以是因緣，　生大憂苦，　貧窮困乏、</div>
<div class='lg-row'>愁熱驚懼、　怖畏惡業、　心常怯劣，</div>
<div class='lg-row'>在在處處，　暫無歡樂；　十方現在，</div>
<div class='lg-row'>大悲世尊，　能除眾生，　一切怖畏，</div>
<div class='lg-row'>願當受我，　誠心懺悔，　令我恐懼，</div>
<div class='lg-row'>悉得消除；　我之所有，　煩惱業垢，</div>
<div class='lg-row'>惟願現在，　諸佛世尊，　以大悲水，</div>
<div class='lg-row'>洗除令淨。　過去諸惡，　今悉懺悔；</div>
<div class='lg-row'>現所作罪，　誠心發露；　所未作者，</div>
<div class='lg-row'>更不敢作；　已作之業；　不敢覆藏。</div>
<div class='lg-row'>身業三種，　口業有四，　意三業行，</div>
<div class='lg-row'>今悉懺悔；　身口所作，　及以意思，</div>
<div class='lg-row'>十種惡業，　一切懺悔。　遠離十惡，</div>
<div class='lg-row'>修行十善，　安止十住，　逮十力尊，</div>
<div class='lg-row'>所造惡業，　應受惡報，　今於佛前，</div>
<div class='lg-row'>誠心懺悔。　若此國土、　及餘世界，</div>
<div class='lg-row'>所有善法，　悉以迴向，　我所修行，</div>
<div class='lg-row'>身口意業，　願於來世，　證無上道。</div>
<div class='lg-row'>若在諸有，　六趣險難，　愚癡無智，</div>
<div class='lg-row'>造作眾惡，　今於佛前，　皆悉懺悔。</div>
<div class='lg-row'>世間所有，　生死險難，　種種婬欲，</div>
<div class='lg-row'>愚煩惱難，　如是諸難，　我今懺悔。</div>
<div class='lg-row'>心輕躁難、　近惡友難、　三有險難，</div>
<div class='lg-row'>及三毒難、　遇無難難、　值好時難、</div>
<div class='lg-row'>修功德難、　值佛亦難，　如是諸難，</div>
<div class='lg-row'>今悉懺悔。　諸佛世尊，　我所依止，</div>
<div class='lg-row'>是故我今，　敬禮佛海；　金色晃耀，</div>
<div class='lg-row'>猶如須彌，　是故我今，　頂禮最勝，</div>
<div class='lg-row'>其色無上，　如天真金；　眼目清淨，</div>
<div class='lg-row'>如紺琉璃；　功德威神，　名稱顯著；</div>
<div class='lg-row'>佛日大悲，　滅一切闇；　善淨無垢，</div>
<div class='lg-row'>離諸塵翳，　無上佛日，　大光普照；</div>
<div class='lg-row'>煩惱火熾，　令心焦熱，　唯佛能除，</div>
<div class='lg-row'>如月清涼；　三十二相，　八十種好，</div>
<div class='lg-row'>莊嚴其身，　視之無厭；　功德巍巍，</div>
<div class='lg-row'>明網顯耀，　安住三界，　如日照世；</div>
<div class='lg-row'>猶如琉璃，　淨無瑕穢，　妙色廣大，</div>
<div class='lg-row'>種種各異；　其色紅赤，　如日初出，</div>
<div class='lg-row'>頗梨白銀，　校飾光網，　如是種種，</div>
<div class='lg-row'>莊嚴佛日。　三有之中，　生死大海，</div>
<div class='lg-row'>潦水波蕩，　惱亂我心，　其味苦毒，</div>
<div class='lg-row'>最為麁澁；　如來網明，　能令枯涸。</div>
<div class='lg-row'>妙身莊嚴，　相好殊特，　金色光明，</div>
<div class='lg-row'>遍照一切，　智慧大海，　彌滿三界，</div>
<div class='lg-row'>是故我今，　稽首敬禮。　如大海水，</div>
<div class='lg-row'>其量難知，　大地微塵，　不可稱計；</div>
<div class='lg-row'>諸須彌山，　難可度量，　虛空邊際，</div>
<div class='lg-row'>亦不可得；　諸佛亦爾，　功德無量。</div>
<div class='lg-row'>一切有心，　無能知者。　於無量劫，</div>
<div class='lg-row'>極心思惟，　不能得知，　佛功德邊。</div>
<div class='lg-row'>大地諸山，　尚可知量；　毛滴海水，</div>
<div class='lg-row'>亦可知數；　諸佛功德，　無能知者。</div>
<div class='lg-row'>相好莊嚴，　名稱讚歎，　如是功德，</div>
<div class='lg-row'>令眾皆得。　我以善業，　諸因緣故，</div>
<div class='lg-row'>來世不久，　成於佛道，　講宣妙法，</div>
<div class='lg-row'>利益眾生，　度脫一切，　無量諸苦；</div>
<div class='lg-row'>摧伏諸魔、　及其眷屬，　轉於無上，</div>
<div class='lg-row'>清淨法輪；　住壽無量，　不思議劫；</div>
<div class='lg-row'>充足眾生，　甘露法味；　我當具足，</div>
<div class='lg-row'>六波羅蜜，　猶如過佛，　之所成就；</div>
<div class='lg-row'>斷諸煩惱，　除一切苦，　悉滅貪欲，</div>
<div class='lg-row'>及恚癡等；　我當憶念，　宿命之事，</div>
<div class='lg-row'>百生千生、　千萬億生，　常當至心，</div>
<div class='lg-row'>正念諸佛，　所說微妙，　無上正法。</div>
<div class='lg-row'>我因善業，　常值諸佛，　遠離諸惡，</div>
<div class='lg-row'>修諸善業；　一切世界，　所有眾生，</div>
<div class='lg-row'>無量苦惱，　我當悉滅。　若有眾生，</div>
<div class='lg-row'>諸根毀壞，　不具足者，　悉令具足；</div>
<div class='lg-row'>十方世界，　所有病苦，　羸瘦頓乏、</div>
<div class='lg-row'>無救護者，　悉令解脫，　如是諸苦，</div>
<div class='lg-row'>還得勢力，　平復如本。　若犯王法，</div>
<div class='lg-row'>臨當刑戮，　無量怖畏，　愁憂苦惱，</div>
<div class='lg-row'>如是之人，　悉令解脫。　若受鞭撻，</div>
<div class='lg-row'>繫縛枷鎖，　種種苦事，　逼切其身，</div>
<div class='lg-row'>無量百千，　愁憂驚畏，　種種恐懼，</div>
<div class='lg-row'>擾亂其心；　如是無邊，　諸苦惱等，</div>
<div class='lg-row'>願使一切，　悉得解脫。　若有眾生，</div>
<div class='lg-row'>飢渴所惱，　令得種種，　甘美飲食。</div>
<div class='lg-row'>盲者得視；　聾者得聽；　瘂者得言；</div>
<div class='lg-row'>裸者得衣；　貧窮之者，　即得寶藏，</div>
<div class='lg-row'>倉庫盈溢，　無所乏少；　一切皆受，</div>
<div class='lg-row'>安隱快樂，　乃至無有，　一人受苦。</div>
<div class='lg-row'>眾生相視，　和顏悅色，　形貌端嚴，</div>
<div class='lg-row'>人所喜見。　心常思念，　他人善事；</div>
<div class='lg-row'>飲食飽滿，　功德具足。　隨諸眾生，</div>
<div class='lg-row'>之所思念，　皆願令得，　種種妓樂：</div>
<div class='lg-row'>箜篌箏笛、　琴瑟鼓吹，　如是種種，</div>
<div class='lg-row'>微妙音聲。　江河池沼、　流泉諸水，</div>
<div class='lg-row'>金華遍布，　及優鉢羅。　隨諸眾生，</div>
<div class='lg-row'>之所思念，　即得種種，　衣服飲食、</div>
<div class='lg-row'>錢財珍寶、　金銀琉璃、　真珠璧玉、</div>
<div class='lg-row'>雜廁瓔珞。　願諸眾生，　不聞惡聲，</div>
<div class='lg-row'>乃至無有，　可惡見者。　願諸眾生，</div>
<div class='lg-row'>色貌微妙，　各各相於，　共相愛念；</div>
<div class='lg-row'>世間所有，　資生之具，　隨其所念，</div>
<div class='lg-row'>悉令具足。　願諸眾生，　諸所求索，</div>
<div class='lg-row'>如其所須，　應念即得；　香華諸樹，</div>
<div class='lg-row'>常於三時，　雨細末香，　及塗身香；</div>
<div class='lg-row'>眾生受者，　歡喜快樂。　願諸眾生，</div>
<div class='lg-row'>常得供養，　不可思議，　十方諸佛，</div>
<div class='lg-row'>無上妙法，　清淨無垢，　及諸菩薩、</div>
<div class='lg-row'>聲聞大眾。　願諸眾生，　常得遠離，</div>
<div class='lg-row'>三惡八難，　值無難處，　覲覩諸佛，</div>
<div class='lg-row'>無上之王。　願諸眾生，　常生尊貴，</div>
<div class='lg-row'>多饒財寶，　安隱豐樂；　上妙色像，</div>
<div class='lg-row'>莊嚴其身，　功德成就，　有大名稱。</div>
<div class='lg-row'>願諸女人，　皆成男子，　具足智慧，</div>
<div class='lg-row'>精勤不懈；　一切皆行，　菩薩之道，</div>
<div class='lg-row'>勤心修習，　六波羅蜜；　常見十方，</div>
<div class='lg-row'>無量諸佛；　坐寶樹下，　琉璃座上，</div>
<div class='lg-row'>安住禪定，　自在快樂，　演說正法，</div>
<div class='lg-row'>眾所樂聞。　若我現在，　及過去世，</div>
<div class='lg-row'>所作惡業，　諸有險難，　應得惡果，</div>
<div class='lg-row'>不適意者，　願悉滅盡，　令無有餘。</div>
<div class='lg-row'>若諸眾生，　三有繫縛，　生死羅網，</div>
<div class='lg-row'>彌密堅固，　願以智刀，　割斷破裂，</div>
<div class='lg-row'>除諸苦惱，　早成菩提。　若此閻浮，</div>
<div class='lg-row'>及餘他方，　無量世界，　所有眾生，</div>
<div class='lg-row'>所作種種，　善妙功德，　我今深心，</div>
<div class='lg-row'>隨其歡喜。　我今以此，　隨喜功德，</div>
<div class='lg-row'>及身口意，　所作善業，　願於來世，</div>
<div class='lg-row'>成無上道，　得淨無垢，　吉祥果報。</div>
<div class='lg-row'>若有敬禮，　讚歎十力，　信心清淨，</div>
<div class='lg-row'>無諸疑網，　能作如是，　所說懺悔，</div>
<div class='lg-row'>便得超越，　六十劫罪。　諸善男子，</div>
<div class='lg-row'>及善女人，　諸王剎利、　婆羅門等，</div>
<div class='lg-row'>若有恭敬，　合掌向佛，　稱歎如來，</div>
<div class='lg-row'>并讚此偈，　在在生處，　常識宿命，</div>
<div class='lg-row'>諸根具足，　清淨端嚴，　種種功德，</div>
<div class='lg-row'>悉皆成就；　在在處處，　常為國王、</div>
<div class='lg-row'>輔相大臣，　之<span class='corr'>所</span>恭敬；　非於一佛、</div>
<div class='lg-row'>五佛十佛，　種諸功德。　聞是懺悔，</div>
<div class='lg-row'>若於無量，　百千萬億，　諸佛如來，</div>
<div class='lg-row'>種諸善根，　然後乃得，　聞是懺悔。』」</div>
</div></div>
<div class='div-pin'><a id='mulu6' />
<p class='h1'>金光明經讚歎品第四</p><p>爾時佛告地神堅牢：「善女天！過去有王名金龍尊，常以讚歎，讚歎去來現在諸佛：</p>

<div class="lg regular" style="margin-left:0em;"><div class='lg-row'>「『我今尊重，　敬禮讚歎，　去來現在，</div>
<div class='lg-row'>十方諸佛。　諸佛清淨，　微妙寂滅，</div>
<div class='lg-row'>色中上色，　金光照耀；　於諸聲中，</div>
<div class='lg-row'>佛聲最上，　猶如大梵，　深遠雷音；</div>
<div class='lg-row'>其髮紺黑，　光螺焰起，　蜂翠孔雀，</div>
<div class='lg-row'>色不得喻；　其齒鮮白，　猶如珂雪，</div>
<div class='lg-row'>顯發金顏，　分齊分明；　其目脩廣，</div>
<div class='lg-row'>清淨無垢，　如青蓮華，　映水開敷；</div>
<div class='lg-row'>舌相廣長，　形色紅輝，　光明照耀，</div>
<div class='lg-row'>如華初生；　眉間毫相，　白如珂月，</div>
<div class='lg-row'>右旋潤澤，　如淨琉璃；　眉細脩揚，</div>
<div class='lg-row'>形如月初，　其色黑耀，　過於蜂王；</div>
<div class='lg-row'>鼻高圓直，　如鑄金鋌，　微妙柔軟，</div>
<div class='lg-row'>當于面門；　如來勝相，　次第最上，</div>
<div class='lg-row'>得味真正，　無與等者；　一一毛孔，</div>
<div class='lg-row'>一毛旋生，　軟細紺青，　猶孔雀項。</div>
<div class='lg-row'>即於生時，　身放大光，　普照十方，</div>
<div class='lg-row'>無量國土，　滅盡三界，　一切諸苦，</div>
<div class='lg-row'>令諸眾生，　悉受快樂，　地獄畜生，</div>
<div class='lg-row'>及以餓鬼，　諸人天等，　安隱無患，</div>
<div class='lg-row'>悉滅一切，　無量惡趣。　身色微妙，</div>
<div class='lg-row'>如融金聚；　面貌清淨，　如月盛滿；</div>
<div class='lg-row'>佛身明耀，　如日初出；　進止威儀，</div>
<div class='lg-row'>猶如師子；　脩臂下垂，　立過于膝，</div>
<div class='lg-row'>猶如風動，　娑羅樹枝；　圓光一尋，</div>
<div class='lg-row'>能照無量，　猶如聚集，　百千日月；</div>
<div class='lg-row'>佛身淨妙，　無諸垢穢，　其明普照，</div>
<div class='lg-row'>一切佛剎；　佛光巍巍，　明焰熾盛，</div>
<div class='lg-row'>悉能隱蔽，　無量日月；　佛日燈炬，</div>
<div class='lg-row'>照無量界，　皆令眾生，　尋光見佛。</div>
<div class='lg-row'>本所修習，　百千行業，　聚集功德，</div>
<div class='lg-row'>莊嚴佛身，　臂傭纖圓，　如象王鼻；</div>
<div class='lg-row'>手足淨軟，　敬愛無厭；　去來諸佛，</div>
<div class='lg-row'>數如微塵，　現在諸佛，　亦復如是；</div>
<div class='lg-row'>如是如來，　我今悉禮。　身口清淨，</div>
<div class='lg-row'>意亦如是，　以妙香華，　供養奉獻，</div>
<div class='lg-row'>百千功德，　讚詠歌歎，　設以百舌，</div>
<div class='lg-row'>於千劫中，　歎佛功德，　不能得盡；</div>
<div class='lg-row'>如來所有，　現世功德，　種種深固，</div>
<div class='lg-row'>微妙第一，　設復千舌，　欲讚一佛，</div>
<div class='lg-row'>尚不能盡，　功德少分，　況欲歎美，</div>
<div class='lg-row'>諸佛功德？　大地及天，　以為大海，</div>
<div class='lg-row'>乃至有頂，　滿其中水，　尚以一毛，</div>
<div class='lg-row'>知其滴數，　無有能知，　佛一功德。</div>
<div class='lg-row'>我今以禮，　讚歎諸佛，　身口意業，</div>
<div class='lg-row'>悉皆清淨，　一切所修，　無量善業，</div>
<div class='lg-row'>與諸眾生，　證無上道。』　如是人王，</div>
<div class='lg-row'>讚歎佛已，　復作如是，　無量誓願：</div>
<div class='lg-row'>『若我來世，　無量無邊，　阿僧祇劫，</div>
<div class='lg-row'>在在生處，　常於夢中，　見妙金鼓，</div>
<div class='lg-row'>得聞懺悔，　深奧之聲。　今所讚歎，</div>
<div class='lg-row'>面貌清淨，　願我來世，　亦得如是。</div>
<div class='lg-row'>諸佛功德，　不可思議，　於百千劫，</div>
<div class='lg-row'>甚難得值，　願於當來，　無量之世，</div>
<div class='lg-row'>夜則夢見，　晝如實說。　我當具足，</div>
<div class='lg-row'>修行六度，　濟拔眾生，　越於苦海，</div>
<div class='lg-row'>然後我身，　成無上道；　令我世界，</div>
<div class='lg-row'>無與等者，　奉貢金鼓，　讚佛因緣，</div>
<div class='lg-row'>以此果報，　當來之世，　值釋迦佛，</div>
<div class='lg-row'>得受記莂，　并令二子：　金龍金光，</div>
<div class='lg-row'>常生我家，　同共受記。　若有眾生，</div>
<div class='lg-row'>無救護者，　眾苦逼切，　無所依止，</div>
<div class='lg-row'>我於當來，　為是等輩，　作大救護，</div>
<div class='lg-row'>及依止處，　能除眾苦，　悉令滅盡，</div>
<div class='lg-row'>施與眾生，　諸善安樂。　我未來世，</div>
<div class='lg-row'>行菩薩道，　不計劫數，　如盡本際，</div>
<div class='lg-row'>以此金光，　懺悔因緣，　使我惡海，</div>
<div class='lg-row'>及以業海、　煩惱大海，　悉竭無餘。</div>
<div class='lg-row'>我功德海，　願悉成就；　智慧大海，</div>
<div class='lg-row'>清淨具足；　無量功德，　助菩提道，</div>
<div class='lg-row'>猶如大海，　珍寶具足。　以此金光，</div>
<div class='lg-row'>懺悔力故，　菩提功德，　光明無礙，</div>
<div class='lg-row'>慧光無垢，　照徹清淨。　我當來世，</div>
<div class='lg-row'>身光普照，　功德威神，　光明焰盛，</div>
<div class='lg-row'>於三界中，　最勝殊特，　諸功德力，</div>
<div class='lg-row'>無所減少，　當度眾生，　越於苦海，</div>
<div class='lg-row'>并復安置，　功德大海。　來世多劫，</div>
<div class='lg-row'>行菩提道，　如昔諸佛，　行菩提者。</div>
<div class='lg-row'>三世諸佛，　淨妙國土；　諸佛至尊，</div>
<div class='lg-row'>無量功德；　令我來世，　得此殊異，</div>
<div class='lg-row'>功德淨土，　如佛世尊。』　信相當知，</div>
<div class='lg-row'>爾時國王，　金龍尊者，　則汝身是；</div>
<div class='lg-row'>爾時二子，　金龍金光，　今汝二子，</div>
<div class='lg-row'>銀相等是。」</div>
</div></div>
<div class='div-pin'><a id='mulu7' />
<p class='h1'>金光明經空品第五</p>
<div class="lg regular" style="margin-left:1em;"><div class='lg-row'>「無量餘經，　已廣說空，　是故此中，</div>
<div class='lg-row'>略而解說。　眾生根鈍，　尠於智慧，</div>
<div class='lg-row'>不能廣知，　無量空義，　故此尊經，</div>
<div class='lg-row'>略而說之；　異妙方便，　種種因緣，</div>
<div class='lg-row'>為鈍根故，　起大悲心，　今我演說，</div>
<div class='lg-row'>此妙經典。　如我所解，　知眾生意，</div>
<div class='lg-row'>是身虛偽，　猶如空聚；　六入村落，</div>
<div class='lg-row'>結賊所止，　一切自住，　各不相知。</div>
<div class='lg-row'>眼根受色；　耳分別聲；　鼻嗅諸香；</div>
<div class='lg-row'>舌嗜於味；　所有身根，　貪受諸觸；</div>
<div class='lg-row'>意根分別，　一切諸法；　六情諸根，</div>
<div class='lg-row'>各各自緣，　諸塵境界，　不行他緣。</div>
<div class='lg-row'>心如幻化，　馳騁六情，　而常妄想，</div>
<div class='lg-row'>分別諸法；　猶如世人，　馳走空聚，</div>
<div class='lg-row'>六賊所害，　愚不知避。　心常依止，</div>
<div class='lg-row'>六根境界，　各各自知，　所伺之處，</div>
<div class='lg-row'>隨行色聲、　香味觸法。　心處六情，</div>
<div class='lg-row'>如鳥投網，　其心在在，　常處諸根，</div>
<div class='lg-row'>隨逐諸塵，　無有暫捨。　身空虛偽，</div>
<div class='lg-row'>不可長養，　無有諍訟，　亦無正主，</div>
<div class='lg-row'>從諸因緣，　和合而有，　無有堅實，</div>
<div class='lg-row'>妄想故起。　業力機關，　假為空聚，</div>
<div class='lg-row'>地水火風，　合集成立，　隨時增減，</div>
<div class='lg-row'>共相殘害；　猶如四蛇，　同處一篋，</div>
<div class='lg-row'>四大蚖蛇，　其性各異，　二上二下，</div>
<div class='lg-row'>諸方亦二，　如是蛇大，　悉滅無餘。</div>
<div class='lg-row'>地水二蛇，　其性沈下；　風火二蛇，</div>
<div class='lg-row'>性輕上升；　心識二性，　躁動不停，</div>
<div class='lg-row'>隨業受報，　人天諸趣，　隨所作業，</div>
<div class='lg-row'>而墮諸有。　水火風種，　散滅壞時，</div>
<div class='lg-row'>大小不淨，　盈流於外；　體生諸蟲，</div>
<div class='lg-row'>無可愛樂；　捐棄塚間，　如<span class='corr'>朽</span>敗木。</div>
<div class='lg-row'>善女當觀，　諸法如是，　何處有人，</div>
<div class='lg-row'>及以眾生？　本性空寂，　無明故有，</div>
<div class='lg-row'>如是諸大，　一一不實，　本自不生，</div>
<div class='lg-row'>性無和合。　以是因緣，　我說諸大，</div>
<div class='lg-row'>從本不實，　和合而有；　無明體相，</div>
<div class='lg-row'>本自不有，　妄想因緣，　和合而有；</div>
<div class='lg-row'>無所有故，　假名無明，　是故我說，</div>
<div class='lg-row'>名曰無明、　行識名色、　六入觸受、</div>
<div class='lg-row'>愛取有生、　老死愁惱，　眾苦行<span class='corr'>業</span>，</div>
<div class='lg-row'>不可思議，　生死無際，　輪轉不息。</div>
<div class='lg-row'>本無有生，　亦無和合，　不善思惟，</div>
<div class='lg-row'>心行所造。　我斷一切，　諸見纏等，</div>
<div class='lg-row'>以智慧刀，　裂煩惱網；　五陰舍宅，</div>
<div class='lg-row'>觀悉空寂，　證無上道，　微妙功德；</div>
<div class='lg-row'>開甘露門、　示甘露器、　入甘露城、</div>
<div class='lg-row'>處甘露室，　令諸眾生，　食甘露味。</div>
<div class='lg-row'>吹大法螺、　擊大法鼓、　然大法炬、</div>
<div class='lg-row'>雨勝法雨。　我今摧伏，　一切怨結，</div>
<div class='lg-row'>竪立第一，　微妙法幢；　度諸眾生，</div>
<div class='lg-row'>於生死海，　永斷三惡，　無量苦惱。</div>
<div class='lg-row'>煩惱熾然，　燒諸眾生，　無有救護，</div>
<div class='lg-row'>無所依止；　我以甘露，　清涼美味，</div>
<div class='lg-row'>充足是輩，　令離焦熱，　於無量劫，</div>
<div class='lg-row'>遵修諸行，　供養恭敬，　諸佛世尊；</div>
<div class='lg-row'>堅固修習，　菩提之道；　求於如來，</div>
<div class='lg-row'>真實法身；　捨諸所重，　肢節手足、</div>
<div class='lg-row'>頭目髓腦、　所愛妻子、　錢財珍寶、</div>
<div class='lg-row'>真珠瓔珞、　金銀琉璃，　種種異物。」</div>
</div></div>
<p class='juan'>金光明經卷第一</p>
</div><!-- end of div[@id='body'] -->
</body></html>