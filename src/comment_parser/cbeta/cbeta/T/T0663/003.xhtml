<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />金光明經卷第三</p><p class="byline">北涼三藏法師曇無讖譯</p>
<div class='div-pin'><a id='mulu14' />
<p class='h1'>金光明經散脂鬼神品第十</p><p>爾時散脂鬼神大將，及二十八部諸鬼神等，即從座起，偏袒右肩右膝著地，白佛言：「世尊！是金光明微妙經典，若現在世及未來世，在在處處，若城邑聚落、若山澤空處、若王宮宅，隨是經典所流布處，我當與此二十八部大鬼神等，往至彼所隱蔽其形，隨逐擁護是說法者，消滅諸惡令得安隱；及聽法眾，若男若女童男童女，於是經中乃至得聞一如來名、一菩薩名及此經典首題名字，受持讀誦，我當隨侍宿衛擁護，悉滅其惡令得安隱，及國邑城郭，若王宮殿、舍宅空處，皆亦如是。世尊！何因緣故，我名散脂鬼神大將？唯然世尊，自當證知。</p>
<p>「世尊！我知一切法一切緣法，了一切法，知法分齊，如法安住一切法如性，於一切法含受一切法。世尊！我現見不可思議智光、不可思議智炬、不可思議智行、不可思議智聚、不可思議智境。世尊！我於諸法正解正觀，得正分別，正解於緣，正能覺了。世尊！以是義故，名散脂大將。</p>
<p>「世尊！我散脂大將，令說法者莊嚴言辭辯不斷絕，眾味精氣從毛孔入，充益身力心進勇銳，成就不可思議智慧入正憶念，如是等事悉令具足心無疲厭，身受諸樂心得歡喜，以是意故，能為眾生廣說是經。</p>
<p>「若有眾生，於百千佛所種諸善根，說法之人，為是眾生於閻浮提內，廣宣流布是妙經典令不斷絕；無量眾生聞是經已，當得不可思議智聚，攝取不可思議功德之聚，於未來世無量百千劫，人天之中常受快樂，於未來世值遇諸佛，疾得證成阿耨多羅三藐三菩提。一切眾苦、三惡趣分永滅無餘。</p>
<p>「南無寶華功德海琉璃金山光照如來、應供、正遍知。南無無量百千億那由他莊嚴其身釋迦如來、應供、正遍知，熾然如是微妙法炬。南無第一威德成就眾事大功德天。南無不可思量智慧功德成就大辯天。」</p>
</div>
<div class='div-pin'><a id='mulu15' />
<p class='h1'>金光明經正論品第十一</p><p>爾時佛告地神堅牢：「過去有王名力尊相，其王有子名曰信相，不久當受灌頂之位統領國土。爾時父王告其大子信相：『世有正論，善治國土。我於昔時曾為大子，不久亦當紹父王位。爾時父王持是正論，亦為我說，我以是論於二萬歲善治國土，未曾一念以非法行，於自眷屬情無愛著。』何等名為治世正論？</p>
<p>「地神！爾時力尊相王為信相大子，說是偈言：</p>

<div class="lg regular" style="margin-left:0em;"><div class='lg-row'>「『我今當說，　諸王正論，　為利眾生，</div>
<div class='lg-row'>斷諸疑惑。　一切人王、　諸天天王，</div>
<div class='lg-row'>應當歡喜，　合掌諦聽。　諸王和合，</div>
<div class='lg-row'>集金剛山，　護世四鎮，　起問梵王：</div>
<div class='lg-row'>「大師梵尊，　天中自在，　能除疑惑，</div>
<div class='lg-row'>當為我斷。　云何是人，　得名為天？</div>
<div class='lg-row'>云何人王，　復名天子？　生在人中，</div>
<div class='lg-row'>處王宮殿，　正法治世，　而名為天？」</div>
<div class='lg-row'>護世四王，　問是事已，　時梵尊師，</div>
<div class='lg-row'>即說偈言：　「汝今雖以，　此義問我，</div>
<div class='lg-row'>我要當為，　一切眾生，　敷揚宣暢，</div>
<div class='lg-row'>第一勝論。　因集業故，　生於人中，</div>
<div class='lg-row'>王領國土，　故稱人王。　處在胎中，</div>
<div class='lg-row'>諸天守護，　或先守護，　然後入胎；</div>
<div class='lg-row'>雖在人中，　生為人王，　以天護故，</div>
<div class='lg-row'>復稱天子。　三十三天，　各以己德，</div>
<div class='lg-row'>分與是人，　故稱天子。　神力所加，</div>
<div class='lg-row'>故得自在；　遠離惡法，　遮令不起；</div>
<div class='lg-row'>安住善法，　修令增廣；　能令眾生，</div>
<div class='lg-row'>多生天上。　半名人王，　亦名執樂，</div>
<div class='lg-row'>羅剎魁膾，　能遮諸惡；　亦名父母，</div>
<div class='lg-row'>教誨修善。　示現果報，　諸天所護；</div>
<div class='lg-row'>善惡諸業，　現在未來，　現受果報，</div>
<div class='lg-row'>諸天所護；　若有惡事，　縱而不問，</div>
<div class='lg-row'>不治其罪，　不以正教，　捨遠善法，</div>
<div class='lg-row'>增長惡趣，　故使國中，　多諸姦鬪，</div>
<div class='lg-row'>三十三天，　各生瞋恨，　由其國王，</div>
<div class='lg-row'>縱惡不治。　壞國正法，　姦詐熾盛；</div>
<div class='lg-row'>他方怨敵，　競來侵掠；　自家所有，</div>
<div class='lg-row'>錢財珍寶，　諸惡盜賊，　共來劫奪。</div>
<div class='lg-row'>如法治世，　不行是事；　若行是者，</div>
<div class='lg-row'>其國殄滅。　譬如狂象，　踏蓮花池，</div>
<div class='lg-row'>暴風卒起，　屢降惡雨，　惡星數出，</div>
<div class='lg-row'>日月無光，　五穀果實，　咸不滋茂；</div>
<div class='lg-row'>由王捨正，　使國饑饉，　天於宮殿，</div>
<div class='lg-row'>悉懷愁惱，　由王暴<span class='corr'>虐</span>，　不修善事。」</div>
<div class='lg-row'>是諸天王，　各相謂言：　「是王行惡，</div>
<div class='lg-row'>與惡為伴。　以造惡故，　速得天瞋；</div>
<div class='lg-row'>以天瞋故，　不久國敗，　非法兵仗、</div>
<div class='lg-row'>姦詐鬪訟、　疾疫惡病，　集其國土。」</div>
<div class='lg-row'>諸天即便，　捨離是王，　令其國敗，</div>
<div class='lg-row'>生大愁惱。　兄弟姊妹、　眷屬妻子，</div>
<div class='lg-row'>孤迸流離，　身亦滅亡；　流星數墮、</div>
<div class='lg-row'>二日並現；　他方惡賊，　侵掠其土；</div>
<div class='lg-row'>人民飢餓，　多諸疾疫；　所重大臣，</div>
<div class='lg-row'>捨離薨亡；　象馬車乘，　一念喪滅；</div>
<div class='lg-row'>諸家財產，　國土所有，　互相劫奪，</div>
<div class='lg-row'>刀兵而死；　五星諸宿，　違失常度；</div>
<div class='lg-row'>諸惡疾疫，　流遍其國；　諸受寵祿，</div>
<div class='lg-row'>所任大臣，　及諸群僚，　專行非法，</div>
<div class='lg-row'>如是行惡，　偏受恩遇，　修善法者，</div>
<div class='lg-row'>日日衰滅；　於行惡者，　而生恭敬，</div>
<div class='lg-row'>見修善者，　心不顧錄。　故使世間，</div>
<div class='lg-row'>三異並起，　星宿失度，　降暴風雨，</div>
<div class='lg-row'>破壞甘露、　無上正法、　眾生等類，</div>
<div class='lg-row'>及以地肥；　恭敬弊惡，　毀諸善人，</div>
<div class='lg-row'>故天降雹、　飢餓疫病；　穀米果實，</div>
<div class='lg-row'>滋味衰減；　多病眾生，　充滿其國；</div>
<div class='lg-row'>甘美盛果，　日日損減；　苦澁惡味，</div>
<div class='lg-row'>隨時增長。　本所遊戲，　可愛之處，</div>
<div class='lg-row'>悉皆枯悴，　無可樂者；　眾生所食，</div>
<div class='lg-row'>精妙上味，　漸漸損減；　食無肥膚，</div>
<div class='lg-row'>顏貌醜陋，　氣力衰微；　凡所食噉，</div>
<div class='lg-row'>不知厭足；　力精勇猛　悉滅無有；</div>
<div class='lg-row'>嬾惰懈怠，　充滿其國；　多有病苦，</div>
<div class='lg-row'>逼切其身；　惡星變動，　羅剎亂行。</div>
<div class='lg-row'>若有人王，　行於非法，　增長惡伴，</div>
<div class='lg-row'>損人天道，　於三有中，　多受苦惱，</div>
<div class='lg-row'>起如是等，　無量惡事，　皆由人王，</div>
<div class='lg-row'>愛著眷屬，　縱之造惡，　捨而不治。</div>
<div class='lg-row'>若為諸天，　所護生者，　如是人王，</div>
<div class='lg-row'>終不為是。　有行善者，　得生天中；</div>
<div class='lg-row'>行不善者，　墮在三塗；　三十三天，</div>
<div class='lg-row'>皆生焦熱。　由王縱惡，　捨而不治，</div>
<div class='lg-row'>違逆諸天，　及父母勅，　不能正治，</div>
<div class='lg-row'>則非孝子；　起諸姦惡，　壞國土者，</div>
<div class='lg-row'>不應縱捨，　當正治罪。　是故諸天，</div>
<div class='lg-row'>護持是王，　以滅惡法，　修習善故，</div>
<div class='lg-row'>現世正治，　得增王位，　應各為說，</div>
<div class='lg-row'>善不善業，　能示因果，　故得為王。</div>
<div class='lg-row'>諸天護持，　隣王佐助，　為自為他，</div>
<div class='lg-row'>修正治國；　有壞國者，　應當正教，</div>
<div class='lg-row'>為命及國，　修行正法，　不應行惡，</div>
<div class='lg-row'>惡不應縱，　所有餘事，　不能壞國。</div>
<div class='lg-row'><span class='corr'>要</span>因多姦，　然後傾敗，　若起多姦，</div>
<div class='lg-row'>壞於國土。　譬如大象，　壞蓮華池；</div>
<div class='lg-row'>怨恨諸天，　故天生惱，　起諸惡事，</div>
<div class='lg-row'>彌滿其國。　是故應隨，　正法治世，</div>
<div class='lg-row'>以善化國，　不順非法；　寧捨身命，</div>
<div class='lg-row'>不愛眷屬，　於親非親，　心常平等：</div>
<div class='lg-row'>視親非親，　和合為一。　正行名稱，</div>
<div class='lg-row'>流布三界，　正法治國，　人多行善；</div>
<div class='lg-row'>常以善心，　仰瞻國王，　能令天眾，</div>
<div class='lg-row'>具足充滿；　是故正治，　名為人王。</div>
<div class='lg-row'>一切諸天，　愛護人王，　猶如父母，</div>
<div class='lg-row'>擁護其子；　故令日月，　五星諸宿，</div>
<div class='lg-row'>隨其分齊，　不失常度；　風雨隨時，</div>
<div class='lg-row'>無諸災禍，　令國豐實，　安樂熾盛，</div>
<div class='lg-row'>增益人民，　諸天之眾。　以是因緣，</div>
<div class='lg-row'>諸人王等，　寧捨身命，　不應為惡，</div>
<div class='lg-row'>不應捨離，　正法珍寶。　由正法寶，</div>
<div class='lg-row'>世人受樂，　常當親近，　修正法者，</div>
<div class='lg-row'>聚集功德，　莊嚴其身；　於自眷屬，</div>
<div class='lg-row'>常知止足；　當遠惡人，　修治正法；</div>
<div class='lg-row'>安止眾生，　於諸善法，　教勅防護，</div>
<div class='lg-row'>令離不善。　是故國土，　安隱豐樂，</div>
<div class='lg-row'>是王亦得，　威德具足。　隨諸人民，</div>
<div class='lg-row'>所行惡法，　應當調伏，　如法教詔，</div>
<div class='lg-row'>是王當得，　好名善譽，　善能攝護，</div>
<div class='lg-row'>安樂眾生。』」</div>
</div></div>
<div class='div-pin'><a id='mulu16' />
<p class='h1'>金光明經善集品第十二</p><p>爾時如來復為地神，說往昔因緣，而作偈言：</p>

<div class="lg regular" style="margin-left:0em;"><div class='lg-row'>「我昔曾為，　轉輪聖王，　捨四大地，</div>
<div class='lg-row'>及以大海；　又於是時，　以四天下，</div>
<div class='lg-row'>滿中珍寶，　奉上諸佛。　凡所布施，</div>
<div class='lg-row'>皆捨所重，　不見可愛，　而不捨者。</div>
<div class='lg-row'>於過去世，　無數劫中，　求正法故，</div>
<div class='lg-row'>常捨身命。　又過去世，　不可議劫，</div>
<div class='lg-row'>有佛世尊，　名曰寶勝。　其佛世尊，</div>
<div class='lg-row'>般涅槃後，　時有聖王，　名曰善集，</div>
<div class='lg-row'>於四天下，　而得自在，　治正之勢，</div>
<div class='lg-row'>盡大海際。　其王有城，　名水音尊，</div>
<div class='lg-row'>於其城中，　止住治化。　夜睡夢中，</div>
<div class='lg-row'>聞佛功德，　及見比丘，　名曰寶冥，</div>
<div class='lg-row'>善能宣暢，　如來正法，　所謂金光，</div>
<div class='lg-row'>微妙經典，　明如日中，　悉能遍照。</div>
<div class='lg-row'>是轉輪王，　夢是事已，　即尋覺寤，</div>
<div class='lg-row'>心喜遍身，　即出宮殿，　至僧坊所，</div>
<div class='lg-row'>供養恭敬，　諸大聖眾，　問諸大德：</div>
<div class='lg-row'>『是大眾中，　頗有比丘，　名曰寶冥，</div>
<div class='lg-row'>成就一切，　諸功德不？』　爾時寶冥，</div>
<div class='lg-row'>在一窟中，　安坐不動，　思惟正念，</div>
<div class='lg-row'>讀誦如是，　金光明經。　時有比丘，</div>
<div class='lg-row'>即將是王，　至其所止，　到寶冥所。</div>
<div class='lg-row'>時此寶冥，　故在窟中，　形貌殊特，</div>
<div class='lg-row'>威德熾然。　即示王言：　『是窟中者，</div>
<div class='lg-row'>即是所問，　寶冥比丘。　能持甚深，</div>
<div class='lg-row'>諸佛所行，　名金光明，　諸經之王。』</div>
<div class='lg-row'>時善集王，　即尋禮敬，　寶冥比丘，</div>
<div class='lg-row'>作如是言：　『面如滿月，　威德熾然，</div>
<div class='lg-row'>惟願為我，　敷演宣說，　是金光明，</div>
<div class='lg-row'>諸經之王。』　時寶冥尊，　即受王請，</div>
<div class='lg-row'>許為宣說，　是金光明。　三千大千，</div>
<div class='lg-row'>世界諸天，　知當說法，　悉生歡喜，</div>
<div class='lg-row'>於淨微妙，　鮮絜之處，　種種珍寶，</div>
<div class='lg-row'>廁填其地，　上妙香水，　持用灑之；</div>
<div class='lg-row'>散諸好華，　遍滿其處。　王於是時，</div>
<div class='lg-row'>自敷法座，　懸繒幡蓋，　寶飾交絡，</div>
<div class='lg-row'>種種微妙，　殊特末香，　悉以奉散，</div>
<div class='lg-row'>大法高座。　一切諸天、　龍及鬼神、</div>
<div class='lg-row'>摩睺羅伽、　緊那羅等，　即雨天上，</div>
<div class='lg-row'>曼陀羅華，　遍散法座，　滿其處所；</div>
<div class='lg-row'>不可思議，　百千萬億，　那由他等，</div>
<div class='lg-row'>無量諸天，　一時俱來，　集說法所。</div>
<div class='lg-row'>是時寶冥，　尋從窟出，　諸天即時，</div>
<div class='lg-row'>以娑羅華，　供養奉散，　寶冥比丘。</div>
<div class='lg-row'>是時寶冥，　淨洗身體，　著淨妙衣，</div>
<div class='lg-row'>至法座所，　合掌敬禮，　是法高座；</div>
<div class='lg-row'>一切天王，　及諸天人，　雨曼陀羅、</div>
<div class='lg-row'>大曼陀羅、　摩訶曼殊、　眾妙寶華，</div>
<div class='lg-row'>無量百千，　種種妓樂，　於虛空中，</div>
<div class='lg-row'>不鼓自鳴。　寶冥比丘，　能說法者，</div>
<div class='lg-row'>尋上高座，　結跏趺坐，　即念十方，</div>
<div class='lg-row'>不可思議，　無量千億，　諸佛世尊，</div>
<div class='lg-row'>於諸眾生，　興大悲心；　及善集王，</div>
<div class='lg-row'>所得王領，　盡一日月，　所照之處。</div>
<div class='lg-row'>時說法者，　即尋為王，　敷揚宣說，</div>
<div class='lg-row'>是妙經典。　是時大王，　為聞法故，</div>
<div class='lg-row'>於比丘前，　合掌而立，　聞於正法，</div>
<div class='lg-row'>讚言善哉，　其心悲悼，　涕淚交流；</div>
<div class='lg-row'>尋復踊悅，　心意熙怡，　為欲供養，</div>
<div class='lg-row'>此經典故，　爾時即提，　如意珠王，</div>
<div class='lg-row'>為諸眾生，　發大誓願：　『願於今日，</div>
<div class='lg-row'>此閻浮提，　悉雨無量，　種種珍異，</div>
<div class='lg-row'>瑰琦七寶，　及妙瓔珞，　以是因緣，</div>
<div class='lg-row'>悉令無量，　一切眾生，　皆受快樂。』</div>
<div class='lg-row'>即於爾時，　尋雨七寶，　及諸寶飾，</div>
<div class='lg-row'>天冠耳璫、　種種瓔珞、　甘饌寶座，</div>
<div class='lg-row'>悉皆充滿，　遍四天下。　時王善集，</div>
<div class='lg-row'>即持如是，　滿四天下，　無量七寶，</div>
<div class='lg-row'>於寶勝佛，　遺法之中，　以用布施，</div>
<div class='lg-row'>供養三寶。　爾時為王，　說法比丘，</div>
<div class='lg-row'>於今現在，　阿閦佛是；　時善集王，</div>
<div class='lg-row'>聽受法者，　今則我身，　釋迦文是。</div>
<div class='lg-row'>我於爾時，　捨此大地，　滿四天下，</div>
<div class='lg-row'>珍寶布施，　得聞如是，　金光明經；</div>
<div class='lg-row'>聞是經已，　一稱善哉，　以此善根，</div>
<div class='lg-row'>業因緣故，　身得金色，　百福莊嚴，</div>
<div class='lg-row'>常為無量，　百千萬億，　眾生等類，</div>
<div class='lg-row'>之所樂見；　既得見已，　無有厭足。</div>
<div class='lg-row'>過去九十，　九億千劫，　常得作於，</div>
<div class='lg-row'>轉輪聖王；　亦於無量，　百千劫中，</div>
<div class='lg-row'>常得王領，　諸小國土；　不可思議，</div>
<div class='lg-row'>劫中常作，　釋提桓因，　及淨梵王；</div>
<div class='lg-row'>復得值遇，　十力世尊，　其數無量，</div>
<div class='lg-row'>不可稱計；　所得功德，　無量無邊，</div>
<div class='lg-row'>皆由聞經，　及稱善哉。　如我所願，</div>
<div class='lg-row'>成就菩提，　正法之身，　我今已得。」</div>
</div></div>
<div class='div-pin'><a id='mulu17' />
<p class='h1'>金光明經鬼神品第十三</p><p>佛告功德天：「若有善男子、善女人，欲以不可思議妙供養具供養過去未來現在諸佛世尊，及欲得知三世諸佛甚深行處，是人應當必定至心，隨有是經流布之處，若城邑村落舍宅空處，正念不亂，至心聽是微妙經典。」</p>
<p>爾時世尊欲重宣此義，而說偈言：</p>

<div class="lg regular" style="margin-left:0em;"><div class='lg-row'>「若欲供養，　一切諸佛，　欲知三世，</div>
<div class='lg-row'>諸佛行處，　應當往彼，　城邑聚落，</div>
<div class='lg-row'>有是經處，　至心聽受，　是妙經典。</div>
<div class='lg-row'>不可思議，　功德大海，　無量無邊；</div>
<div class='lg-row'>能令一切，　眾生解脫，　度無量苦，</div>
<div class='lg-row'>諸有大海。　是經甚深，　初中後善，</div>
<div class='lg-row'>不可得說，　譬喻為比；　假使恒沙、</div>
<div class='lg-row'>大地微塵、　大海諸水、　一切諸山，</div>
<div class='lg-row'>如是等物，　不得為喻。　若入是經，</div>
<div class='lg-row'>即入法性，　如深法性，　安住其中，</div>
<div class='lg-row'>即於是典，　金光明中，　而得見我，</div>
<div class='lg-row'>釋迦牟尼。　不可思議，　阿僧祇劫，</div>
<div class='lg-row'>生天人中，　常受快樂，　以能信解，</div>
<div class='lg-row'>聽是經故。　如是無量，　不可思議，</div>
<div class='lg-row'>功德福聚，　悉已得之。　隨所至處，</div>
<div class='lg-row'>若百由旬，　滿中盛火，　應從中過；</div>
<div class='lg-row'>若至聚落，　阿蘭若處，　到法會所，</div>
<div class='lg-row'>至心聽受，　聽是經故，　惡夢蠱道、</div>
<div class='lg-row'>五星諸宿、　變異災禍，　一切惡事，</div>
<div class='lg-row'>消滅無餘。　於說法處、　蓮華座上，</div>
<div class='lg-row'>說是經典，　書寫讀誦，　是說法者，</div>
<div class='lg-row'>若下法座，　爾時大眾，　猶見坐處，</div>
<div class='lg-row'>故有說者，　或佛世尊，　或見佛像、</div>
<div class='lg-row'>菩薩色像、　普賢菩薩、　文殊師利、</div>
<div class='lg-row'>彌勒大士，　及諸形像；　見如是等，</div>
<div class='lg-row'>種種事已，　尋復滅盡，　如前無異。</div>
<div class='lg-row'>成就如是，　諸功德已，　而為諸佛，</div>
<div class='lg-row'>之所讚歎；　威德相貌，　無量無邊；</div>
<div class='lg-row'>有大名稱，　能却怨家；　他方盜賊，</div>
<div class='lg-row'>能令退散；　勇捍多力，　能破強敵；</div>
<div class='lg-row'>惡夢惱心，　無量惡業，　如是惡事，</div>
<div class='lg-row'>皆悉寂滅。　若入軍陣，　常能勝他；</div>
<div class='lg-row'>名聞流布，　遍閻浮提；　亦能摧伏，</div>
<div class='lg-row'>一切怨敵；　遠離諸惡，　修習諸善；</div>
<div class='lg-row'>入陣得勝，　心常歡喜。　大梵天王、</div>
<div class='lg-row'>三十三天、　護世四王、　金剛密迹、</div>
<div class='lg-row'>鬼神諸王、　散脂大將、　禪那英鬼，</div>
<div class='lg-row'>及緊那羅、　阿耨達龍、　<span class='corr'>娑</span><span class='corr'>竭</span>羅王、</div>
<div class='lg-row'>阿脩羅王、　迦樓羅王、　大辯天神、</div>
<div class='lg-row'>及功德天，　如是上首，　諸天神等，</div>
<div class='lg-row'>常當供養，　是聽法者，　生不思議，</div>
<div class='lg-row'>法塔之想；　眾生見者，　恭敬歡喜，</div>
<div class='lg-row'>諸天王等，　亦各思惟，　而相謂言：</div>
<div class='lg-row'>『令是眾生，　無量威德，　皆悉成就。』</div>
<div class='lg-row'>若能來至，　是法會所，　如是之人，</div>
<div class='lg-row'>成上善根；　若有聽是，　甚深經典，</div>
<div class='lg-row'>故嚴出往，　法會之處，　心生不可，</div>
<div class='lg-row'>思議正信，　供養恭敬，　無上法塔；</div>
<div class='lg-row'>如是大悲，　利益眾生，　即是無量，</div>
<div class='lg-row'>深法寶器，　能入甚深，　無上法性。</div>
<div class='lg-row'>由以淨心，　聽是經典，　如是之人，</div>
<div class='lg-row'>悉已供養，　過去無量，　百千諸佛；</div>
<div class='lg-row'>以是善根，　無量因緣，　應當聽受，</div>
<div class='lg-row'>是金光明。　如是眾生，　常為無量，</div>
<div class='lg-row'>諸天神王，　之所愛護，　大辯功德、</div>
<div class='lg-row'>護世四王、　無量鬼神，　及諸力士，</div>
<div class='lg-row'>晝夜精進，　擁護四方，　令無災禍，</div>
<div class='lg-row'>永離諸苦。　釋提桓因，　及日月天、</div>
<div class='lg-row'>閻摩羅王、　風水諸神、　違馱天神，</div>
<div class='lg-row'>及毘紐天、　大辯天神，　及自在天、</div>
<div class='lg-row'>火神等神，　大力勇猛，　常護世間，</div>
<div class='lg-row'>晝夜不離。　大力鬼王、　那羅延等，</div>
<div class='lg-row'>摩醯首羅、　二十八部、　諸鬼神等，</div>
<div class='lg-row'>散脂為首，　百千鬼神，　神足大力，</div>
<div class='lg-row'>擁護是等，　令不怖畏。　金剛密迹、</div>
<div class='lg-row'>大鬼神王，　及其眷屬，　五百徒黨，</div>
<div class='lg-row'>一切皆是，　大菩薩等，　亦悉擁護，</div>
<div class='lg-row'>聽是經者。　摩尼跋陀、　大鬼神王、</div>
<div class='lg-row'>富那跋陀，　及金毘羅、　阿羅婆帝、</div>
<div class='lg-row'>賓頭盧伽、　黃頭大神，　一一諸神，</div>
<div class='lg-row'>各有五百，　眷屬鬼神，　亦常擁護，</div>
<div class='lg-row'>聽是經者。　質多斯那、　阿脩羅王，</div>
<div class='lg-row'>及乾闥婆、　那羅羅闍、　祁那娑婆、</div>
<div class='lg-row'>摩尼乾陀，　及尼揵陀、　主雨大神、</div>
<div class='lg-row'>大飲食神、　摩訶伽吒、　金色髮神、</div>
<div class='lg-row'>半祁鬼神，　及半攴羅、　車鉢羅婆、</div>
<div class='lg-row'>有大威德，　婆那利神、　曇摩跋羅、</div>
<div class='lg-row'>摩竭婆羅、　針髮鬼神、　繡利蜜多、</div>
<div class='lg-row'><span class='corr'>勒</span>那翅奢、　摩訶婆那，　及軍陀遮、</div>
<div class='lg-row'>劍摩舍帝，　復有大神，　奢羅蜜帝、</div>
<div class='lg-row'>醯摩跋陀、　薩多琦梨、　多醯波醯、</div>
<div class='lg-row'>阿伽跋羅、　支羅摩伽、　央掘摩羅，</div>
<div class='lg-row'>如是等神，　皆有無量，　神足大力，</div>
<div class='lg-row'>常勤擁護，　聽受如是，　微妙經者。</div>
<div class='lg-row'>阿耨達龍、　娑伽羅王、　目真隣王、</div>
<div class='lg-row'>伊羅鉢王、　難陀龍王、　跋難陀王、</div>
<div class='lg-row'>有如是等，　百千龍王，　以大神力，</div>
<div class='lg-row'>常來擁護，　聽是經者，　晝夜不離。</div>
<div class='lg-row'>波利羅睺、　阿脩羅王、　毘摩質多，</div>
<div class='lg-row'>及以茂脂、　睒摩利子、　波訶梨子、</div>
<div class='lg-row'>佉羅<span class='corr'>騫</span>陀，　及以揵陀，　是等皆是，</div>
<div class='lg-row'>阿脩羅王，　有大神力，　常來擁護，</div>
<div class='lg-row'>聽是經者，　晝夜不離。　訶利帝南、</div>
<div class='lg-row'>鬼子母等、　及五百神，　常來擁護，</div>
<div class='lg-row'>聽是經者，　若睡若寤。　旃陀旃陀、</div>
<div class='lg-row'>利大鬼神、　女等鳩羅、　鳩羅檀提，</div>
<div class='lg-row'>噉人精氣，　如是等神，　皆有大力，</div>
<div class='lg-row'>常勤擁護，　十方世界，　受持經者。</div>
<div class='lg-row'>大辯天等，　無量天女，　功德天等，</div>
<div class='lg-row'>各與眷屬，　地神堅牢，　種植園林，</div>
<div class='lg-row'>果實大神，　如是諸神，　心生歡喜，</div>
<div class='lg-row'>悉來擁護，　愛樂親近，　是經典者。</div>
<div class='lg-row'>於諸眾生，　增命色力，　功德威貌，</div>
<div class='lg-row'>莊嚴倍常；　五星諸宿、　變異災怪，</div>
<div class='lg-row'>皆悉能滅，　無有遺餘；　夜臥惡夢，</div>
<div class='lg-row'>寤則憂悴，　如是惡事，　皆悉滅盡。</div>
<div class='lg-row'>地神大力，　勢分甚深，　是經力故，</div>
<div class='lg-row'>能變其味；　如是大地，　至金剛際，</div>
<div class='lg-row'>厚十六萬，　八千由旬，　其中氣味，</div>
<div class='lg-row'>無不遍有，　悉令涌出，　潤益眾生。</div>
<div class='lg-row'>是經力故，　能令地味，　悉出地上，</div>
<div class='lg-row'>厚百由旬，　亦令諸天，　大得精氣，</div>
<div class='lg-row'>充益身力，　歡喜快樂。　閻浮提內，</div>
<div class='lg-row'>所有諸神，　心生歡喜，　受樂無量；</div>
<div class='lg-row'>是經力故，　諸天歡喜，　百穀果實，</div>
<div class='lg-row'>皆悉滋茂，　園苑叢林，　其華開敷，</div>
<div class='lg-row'>香氣馝馚，　充溢彌滿；　百草樹木，</div>
<div class='lg-row'>生長端直，　其體柔軟，　無有斜戾。</div>
<div class='lg-row'>閻浮提內，　所有龍女，　其數無量，</div>
<div class='lg-row'>不可思議，　心生歡喜，　踊躍無量，</div>
<div class='lg-row'>在在處處，　莊嚴華池，　於其池中，</div>
<div class='lg-row'>生種種華：　優鉢羅華、　波頭摩華、</div>
<div class='lg-row'>拘物頭華、　分陀利華；　於自宮殿，</div>
<div class='lg-row'>除諸雲霧，　令虛空中，　無有塵翳，</div>
<div class='lg-row'>諸方清徹，　淨潔明了；　日王赫焰，</div>
<div class='lg-row'>放千光明，　歡喜踊躍，　照諸闇蔽。</div>
<div class='lg-row'>閻浮檀金，　以為宮殿，　止住其中，</div>
<div class='lg-row'>威德無量。　日之天子，　及以月天，</div>
<div class='lg-row'>聞是經故，　精氣充實。　是日天子，</div>
<div class='lg-row'>出閻浮提，　心生歡喜，　放於無量，</div>
<div class='lg-row'>光明明網，　遍照諸方；　即於出時，</div>
<div class='lg-row'>放大光網，　開敷種種，　諸池蓮華。</div>
<div class='lg-row'>閻浮提內，　無量果實，　隨時成熟，</div>
<div class='lg-row'>飽諸眾生。　是時日月，　所照殊勝；</div>
<div class='lg-row'>星宿正行，　不失度數；　風雨隨時，</div>
<div class='lg-row'>豐實熾盛；　多饒財寶，　無所乏少。</div>
<div class='lg-row'>是金光明，　微妙經典，　隨所流布，</div>
<div class='lg-row'>讀誦之處，　其國土境，　即得增益，</div>
<div class='lg-row'>如上所說，　無量功德。」</div>
</div></div>
<div class='div-pin'><a id='mulu18' />
<p class='h1'>金光明經授記品第十四</p><p>爾時如來，將欲為是信相菩薩及其二子銀相、銀光，授阿耨多羅三藐三菩提記。是時即有十千天子，威德熾王而為上首，俱從忉利來至佛所，頂禮佛足却坐一面。</p>
<p>爾時佛告信相菩薩：「汝於來世，過無量無邊百千萬億不可稱計那由他劫，金照世界，當成阿耨多羅三藐三菩提，號金寶蓋山王如來、應供、正遍知、明行足、善逝、世間解、無上士、調御丈夫、天人師、佛、世尊。乃至是佛般涅槃後，正法像法皆滅盡已，長子銀相，當於是界次補佛處，世界爾時轉名淨幢，佛名閻浮檀金幢光照明如來、應供、正遍知、明行足、善逝、世間解、無上士、調御丈夫、天人師、佛、世尊。乃至是佛般涅槃後，正法像法悉滅盡已，次子銀光，復於是後次補佛處，世界名字如本不異，佛號曰金光照如來、應供、正遍知、明行足、善逝、世間解、無上士、調御丈夫、天人師、佛、世尊。」</p>
<p>是十千天子，聞三大士得受記莂，復聞如是金光明經，聞已歡喜生殷重心，心無垢累如淨琉璃，清淨無礙猶如虛空。爾時如來，知是十千天子善根成熟，即便與授菩提道記：「汝等天子！於當來世，過阿僧祇百千萬億那由他劫，於是世界，當成阿耨多羅三藐三菩提，同共一家一姓一名，號曰青目優鉢羅華香山如來、應供、正遍知、明行足、善逝、世間解、無上士、調御丈夫、天人師、佛、世尊，如是次第出現於世，凡一萬佛。」</p>
<p>爾時道場菩提樹神，名等增益，白佛言：「世尊！是十千天子，於忉利宮為聽法故故來集此，云何如來便與授記？世尊！我未曾聞是諸天子修行具足六波羅蜜，亦未曾聞捨於手足頭目髓腦、所愛妻子財寶穀帛、金銀琉璃硨磲碼碯、真珠珊瑚珂貝璧玉、甘饌飲食衣服臥具、病瘦醫藥象馬車乘、殿堂屋宅園林泉池奴婢僕使，如餘無量百千菩薩，以種種資生供養之具，恭敬供養過去無量百千萬億那由他等諸佛世尊。如是菩薩於未來世，亦捨無量所重之物，頭目髓腦所愛妻子財寶穀帛乃至僕使，次第修行，成就具足六波羅蜜，成就是已備修苦行，動經無量無邊劫數，然後方得受菩提記。世尊！是天子等何因何緣，修行何等勝妙善根，從彼天來暫得聞法便得受記？惟願世尊，為我解說斷我疑網。」</p>
<p>爾時佛告樹神：「善女天！皆有因緣，有妙善根，以隨相修。何以故？以是天子於所住處捨五欲樂，故來聽是《金光明經》，既聞法已，於是經中淨心殷重如說修行，復得聞此三大菩薩受於記莂，亦以過去本昔發心誓願因緣，是故我今皆與受記，於未來世，當成阿耨多羅三藐三菩提。」</p>
</div>
<div class='div-pin'><a id='mulu19' />
<p class='h1'>金光明經除病品第十五</p><p>佛告道場菩提樹神：「善女天！諦聽，諦聽！善持憶念，我當為汝演說往昔誓願因緣。過去無量不可思議阿僧祇劫，爾時有佛出現於世，名曰寶勝如來、應供、正遍知、明行足、善逝、世間解、無上士、調御丈夫、天人師、佛、世尊。善女天！爾時是佛般涅槃後，正法滅已，於像法中，有王名曰天自在光王，修行正法如法治世，人民和順孝養父母。是王國中有一長者名曰持水，善知醫方救諸病苦，方便巧知四大增損。善女天！爾時持水長者家中，後生一子名曰流水，體貌殊勝端正第一，形色微妙威德具足，受性聰敏善解諸論，種種技藝書疏算計無不通達。是時國內天降疫病，有無量百千諸眾生等，皆無免者，為諸苦惱之所逼切。</p>
<p>「善女天！爾時流水長者子，見是無量百千眾生受諸苦惱故，為是眾生生大悲心，作是思惟：『如是無量百千眾生受諸苦惱。我父長者，雖善醫方能救諸苦，方便巧知四太增損，年已衰邁老耄枯悴，皮緩面皺羸瘦顫掉，行來往反要因几杖，困頓疲乏不能至彼城邑聚落；而是無量百千眾生，復遇重病無能救者，我今當至大醫父所諮問治病醫方祕法，諮稟知已，當至城邑聚落村舍治諸眾生種種重病，悉令得脫無量諸苦。』</p>
<p>「時長者子思惟是已，即至父所頭面著地，為父作禮叉手却住，以四大增損而問於父，即說偈言：</p>

<div class="lg regular" style="margin-left:2em;"><div class='lg-row'>「『云何當知，　四大諸根，　衰損代謝，</div>
<div class='lg-row'>而得諸病？　云何當知，　飲食時節，</div>
<div class='lg-row'>若食食已，　身火不滅？　云何當知，</div>
<div class='lg-row'>治風及熱，　水過胏病　及以等分？</div>
<div class='lg-row'>何時動風、　何時動熱、　何時動水，</div>
<div class='lg-row'>以害眾生？』　時父長者，　即以偈頌，</div>
<div class='lg-row'>解說醫方，　而答其子：　『三月是夏，</div>
<div class='lg-row'>三月是秋，　三月是冬，　三月是春，</div>
<div class='lg-row'>是十二月，　三三而說。　從如是數，</div>
<div class='lg-row'>一歲四時；　若二二說，　足滿六時；</div>
<div class='lg-row'>三三本攝，　二二現時，　隨是時節，</div>
<div class='lg-row'>消息飲食，　是能益身。　醫方所說，</div>
<div class='lg-row'>隨時歲中，　諸根四大，　代謝增損，</div>
<div class='lg-row'>令身得病。　有善醫師，　隨順四時，</div>
<div class='lg-row'>三月將養，　調和六大，　隨病飲食，</div>
<div class='lg-row'>及以湯藥。　多風病者，　夏則發動；</div>
<div class='lg-row'>其熱病者，　秋則發動；　等分病者，</div>
<div class='lg-row'>冬則發動；　其肺病者，　春則增劇。</div>
<div class='lg-row'>有風病者，　夏則應服，　肥膩醎酢，</div>
<div class='lg-row'>及以熱食；　有熱病者，　秋服冷甜，</div>
<div class='lg-row'>等分冬服，　甜酢肥膩；　肺病春服，</div>
<div class='lg-row'>肥膩辛熱。　飽食然後，　則發肺病；</div>
<div class='lg-row'>於食消時，　則發熱病；　食消已後，</div>
<div class='lg-row'>則發風病。　如是四大，　隨三時發，</div>
<div class='lg-row'>風病羸損，　補以酥膩；　熱病下藥，</div>
<div class='lg-row'>服訶梨勒；　等病應服，　三種妙藥，</div>
<div class='lg-row'>所謂甜辛，　及以酥膩；　肺病應服，</div>
<div class='lg-row'>隨能吐藥。　若風熱病，　肺病等分，</div>
<div class='lg-row'>違時而發，　應當任師，　籌量隨病，</div>
<div class='lg-row'>飲食湯藥。』</div>
</div><p>「善女天！爾時流水長者子，問其父醫四大增損，因是得了一切醫方。時長者子知醫方已，遍至國內城邑聚落，在在處處隨有眾生病苦者所，軟言慰喻作如是言：『我是醫師，我是醫師，善知方藥，今當為汝療治救濟悉令除愈。』</p>
<p>「善女天！爾時眾生聞長者子軟言慰喻許為治病，心生歡喜踊躍無量。時有百千無量眾生，遇極重病，直聞是言，心歡喜故，種種所患即得除差，平復如本氣力充實。</p>
<p>「善女天！復有無量百千眾生，病苦深重難除差者，即共來至長者子所，時長者子，即以妙藥授之令服，服已除差亦得平復。</p>
<p>「善女天！是長者子，於其國內治諸眾生所有病苦悉得除差。」</p>
</div>
<p class='juan'>金光明經卷第三</p>
</div><!-- end of div[@id='body'] -->
</body></html>