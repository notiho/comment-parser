<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>持心梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu18' />持心梵天所問經卷第四</p><p class="byline">西晉月氏三藏竺法護譯</p><a id='mulu19' />
<p class='h1'>授現不退轉天子莂品第十五</p><p>爾時，天帝釋白世尊曰：「唯天中天！猶摩尼珠所入著處，則於其處人目覩見珠之光明。如是，世尊！斯諸正士奉行具足無思議法，自在所遊普則悉以法寶光明而自恣照，輒便修習顯曜本際，堪任自由而演辯才，其自恣者則於諸法無所倚著不著彼我。自恣辯者則無反耶，亦不顛倒常得自在；自恣辯者淨於往古，不得當來不見現在；自恣辯者信諸不信度諸不脫；自恣辯者攝諸憍慢，開化自大使無異決；自恣辯者至令諸魔不得其便，有所聽省超度魔事；自恣辯者其諸善法未加勸者，則令興發善法，已生進不違忘，塵勞若起使蠲除之，塵勞未興令不得生。自恣辯者其諸菩薩未被德鎧使得被之，其以被者則不退轉；自恣辯者不斷正法將護正典。以是比例辯才之誼，則能降伏一切異學。所以者何？計於小獸終不能堪師子之吼，見於師子不能自進，何況入窟遊樹間乎？如是，世尊！一切異學不能堪任演於無上師子之吼。」</p>
<p>於是，現不退轉天子問帝釋曰：「向所云師子吼，何謂，拘翼！師子吼乎？」答曰：「天子！其於諸法不可倚著亦無言說，此則名曰見師子吼。覩無所倚言乎寂然，其有倚著寂然行者，為師子吼為蟲狐鳴見平等處，有所說故。又復，天子！爾當復說，何謂所為為師子吼？」</p>
<p>天子答曰：「拘翼欲知，其不倚著於如來者亦無言說，何況其餘異因緣耶！是故名法為師子吼；奉平等教曰師子吼；講說一品曰師子吼；聞有所說而不恐畏曰師子吼；若說經法不起不滅無有自然曰師子吼；處於塵勞而不懷結，無有合會亦不解散，說如斯法曰師子吼。所以言曰師子吼者，若能專至不計有人而無吾我，一切諸法假習俗言。所以言曰師子吼者，而以專一顯揚空法；所以言曰師子吼者，口有所講護于正法；所以言曰師子吼者，蠲除一切眾生苦患，當成佛道宣暢斯教；所以言曰師子吼者，所念財業清淨之本，而知止足讚揚斯教；所以言曰師子吼者，在於閑居不擇所行。布施之本而造元首為師子吼，不捨禁戒為師子吼，等心親友及與怨敵為師子吼，不釋宣遠亦無所近為師子吼，除諸塵勞為師子吼，等觀智慧為師子吼。」</p>
<p>天子說是師子吼時，三千大千世界六反震動，百千伎樂不鼓自鳴，其大光明普照世間及諸天宮。百千天人舉聲歎曰：「吾等為已於閻浮提再見法輪也，用此天子師子吼故。」</p>
<p>爾時，世尊尋即欣笑，佛正覺法假使笑時，無央數光從佛口出，青黃赤白黑紫紅色，照於無量不可計會諸佛世界靡不周遍，上至梵天悉皆覆蔽日月之明，繞身三匝，還從頂上入㸌然不現。</p>
<p>持心梵天即從坐起，叉手向佛以偈頌曰：</p>

<div class="lg regular" style="margin-left:1em;"><div class='lg-row'>「諸通慧殊特，　普知一切有，</div>
<div class='lg-row'>皆悉分別了，　三世眾生行，</div>
<div class='lg-row'>隨宜所信喜，　而以慧解脫，</div>
<div class='lg-row'>其心有超異，　一切悉授決。</div>
<div class='lg-row'>諸聲聞緣覺，　悉非是其地，</div>
<div class='lg-row'>佛慧為若茲，　無量持無限。</div>
<div class='lg-row'>曉了眾生心，　何因說所趣？</div>
<div class='lg-row'>度脫于眾生，　殊勝難可當。</div>
<div class='lg-row'>從意之所樂，　善拘懷除穢，</div>
<div class='lg-row'>其光明<span class='corr'>適</span>出，　蔽日月釋梵。</div>
<div class='lg-row'>通照鐵圍山，　億姟諸須彌，</div>
<div class='lg-row'>願說其旨趣，　何緣而感欣？</div>
<div class='lg-row'>瞋厭以永除，　能仁寂澹泊。</div>
<div class='lg-row'>慈愍普觀察，　天上及世間，</div>
<div class='lg-row'>視佛無厭足，　覩體得利安，</div>
<div class='lg-row'>所因欣笑者，　安住說決義，</div>
<div class='lg-row'>選擇察諸法，　自恣如虛空。</div>
<div class='lg-row'>若雲霧電㷿，　虛若聚沫幻，</div>
<div class='lg-row'>見所有如夢，　若如水中月。</div>
<div class='lg-row'>善哉演說意，　何故而欣笑？</div>
<div class='lg-row'>除一切想見，　能仁超度空，</div>
<div class='lg-row'>諸通慧消<span class='corr'>穢</span>，　常離諸想著，</div>
<div class='lg-row'>則無三處願，　禪定以平等，</div>
<div class='lg-row'>所以奮光明，　唯正分別說，</div>
<div class='lg-row'>無文字言辭，　不著於音響，</div>
<div class='lg-row'>安住為說經，　不慕眾生法，</div>
<div class='lg-row'>一一了眾會，　欲令曉佛慧。</div>
<div class='lg-row'>知神足根力，　最勝善哉說，</div>
<div class='lg-row'>佛者為醫王，　蠲除一切苦。</div>
<div class='lg-row'>勇猛御至安，　濟愚戇放逸，</div>
<div class='lg-row'>力勢超鉤鎖，　人眾悉歸命，</div>
<div class='lg-row'>光說人神尊，　何因而欣笑？」</div>
</div><p>佛告持心梵天：「見現不退轉天子乎？」對曰：「以見。天中天！」</p>
<p>佛言：「梵天！現不退轉天子三十二不可計阿僧祇劫當得作佛，號曰須彌燈王如來、至真、等正覺、明行成為、善逝、世間解、無上士、道法御、天人師，為佛、世尊，世界名善化，劫名淨歎。其佛國土當有二寶，以紺琉璃紫磨金色，淳菩薩眾降伏魔怨，所居室宅衣食被服，當如第六化應聲天。」</p>
<p>如來殷勤多所開化，於是持心梵天謂現不退轉天子曰：「如來已為授仁者決。」答曰：「如來已為見授決矣，猶如無本授無本決及與法界，授我之決亦復如是。」</p>
<p>報曰：「又以無本及與法界則無有決。」答曰：「如來不授於無本法界之決所說授決，一切菩薩亦復如是，不當覩於有所授決。」</p>
<p>又問：「仁者不從住由正覺，淨修梵行分別曉了如佛授決乎？」答曰：「梵天！其無所習此等疇類乃修梵行。」</p>
<p>又問：「何謂其無所習乃修梵行？」答曰：「其不習于欲界色界及無色界，此等之倫乃修梵行。復次，梵天！無所習居不用我居，不習有人不習有壽不習有命，斯等之匹乃修梵行。舉要言之，假於諸法不習諸法，是乃名曰淨修梵行。」</p>
<p>又問：「所言淨修梵行為何謂乎？」答曰：「淨修梵行不住二道，此之謂也。」</p>
<p>又問：「不住二道為何所立？」答曰：「不住二道則為建立一切法言。所以者何？無所立者，則為賢聖之所遵修而得超度。」</p>
<p>又問：「遵修何等為道行耶？」答曰：「有遵修行者，不墮於行亦不離行，亦復無有行於法者，亦復無有離於法者，是則名曰遵修道行精順如應。」</p>
<p>又問：「以何等行而為道行？」答曰：「無見無聞無念無知，無教無得亦無造證，於一切法而無所行，是則名曰遵修道行。」</p>
<p>又問：「何謂菩薩堅彊精進？」答曰：「假使菩薩而不見法行有一事，亦復不見有若干行，是謂菩薩堅彊精進被戒德鎧。設於法界而無所壞，已無所壞則無所近，亦不離法亦無所違，不見塵勞亦無結恨，是為菩薩第一之行，為精進也，不舉不下於一切法奉修精進。假使，梵天！無身因緣、無口因緣、無心因緣，是為第一精進之行。」</p>
<p>於是，世尊讚現不退轉天子曰：「善哉！善哉！如汝所云。」</p>
<p>復告持心：「如是，梵天！如今天子之所說者，是為第一精進之行，其無身行亦無口行亦無心行。」</p>
<p>佛告梵天：「吾念過去往古久遠世時，一切知節寂寞之德，專修精進恭敬奉事，處在閑居而學博聞，於眾生類而行慈愍，以何等行一切遵修暴露精進？如來不見授於無上正真道決。所以者何？坐以住於身口意故。</p>
<p>「爾時梵天，如是色像遵修精進此具足行，如今向者天子所言，然於後世見錠光佛所見授決，當於來世而成為佛，號曰能仁如來、至真、等正覺、明行成為、善逝、世間解、無上士、道法御、天人師，號佛、世尊。是故，梵天！若使菩薩疾欲受決，當以是比遵修精進，曉知諸法而無所行。」</p>
<p>梵天問曰：「何謂世尊而無所行？」</p>
<p>世尊告曰：「究竟平等，正均空無而為精進。」</p>
<p>「何謂究竟平等正均空無而為精進？」答曰：「過去心滅，當來未至，現在不住，其滅盡者則不復起。設使獲者無有起想，如是住者常無所住，其為法者，設使正法平等興者則無所起，無所起者便無過去當來現在，設使無有去來今者，便為本淨則無所起。是為，梵天！究竟平等，正均空無而為精進。如是菩薩，疾得授決則逮法忍具足眾行。」</p>
<p>佛謂梵天：「設使菩薩於一切法而無所習則曰布施；而不將護一切法者則曰奉戒；若不思念一切諸法則曰忍辱；而於諸法無所因緣則曰精進；而以平等一切諸法則曰定意；於一切法而無所想，則曰智慧；斯則名曰不造增益，亦不損耗無作不作。</p>
<p>「常行布施無所悕望，護持禁戒而等同像，遵修忍辱內外清淨，奉行精進具足成就，禪定一心悉無所著，欽尚智慧而無有想。如是忍辱具足行者，菩薩備行普現眾行悉無所著，以無所著等於世法，得利不喜無利不慼，諮嗟毀呰獲名失稱遭樂逢苦。</p>
<p>「設以值此不動不搖，不以增減不喜不慼，已過世間之所有法，不以苦患亦不以惱不以肅震，無念不念則無二事，離諸因緣趣無二法，其墮二見發於大哀，而興己心開化眾生，是為梵天第一精進，用獲無我為忍故也，則向群黎入大悲哀，所生之處攝取救護。」</p>
<p>佛說是精進行時，八千菩薩得不起法忍。佛悉授決當得無上正真之道，皆同一字，名曰堅彊精進如來、至真、等正覺、明行成為、善逝、世間解、無上士、道法御、天人師，為佛、世尊，各各興於異佛世界。</p>
<p>爾時，大迦葉白世尊曰：「譬諸大龍而欲雨時雨於大海，此諸正士亦復如是。天中之天猶如大海，而興是像放大法雨，諸大正士則為巨海，心亦若斯，以真實性而演法雨。」</p>
<p>佛告迦葉：「如爾所言，此諸大龍不以貪嫉，而不雨於閻浮提也，用閻浮提天下之地，不能堪受大雨之渧。設使，迦葉！斯諸大龍而出大雨雨天下者，令閻浮提郡國縣邑山陵溪谷，漂沒永盡如漂樹葉。以是之故，諸大龍王不放大雨雨閻浮提。如是，迦葉！斯諸正士不惜法雨，而不為人及眾生類演出法澤。</p>
<p>「又復，迦葉！若器堪任應佛法者，斯諸正士則沒海意覺諸眾生，如其心念演出法雨。譬如，迦葉！諸龍雨時，墮諸大渧猶如車輪，大海悉受此之大雨，不以為足亦不充滿。此諸正士亦復如是，若於一劫、若百千劫聞所說法，又於諸法不增不減不以為滿。</p>
<p>「譬如，迦葉！彼於大海，處處諸水萬川四流，歸於海者會為一味醎苦如鹽。斯諸正士若干音聲，各演異教而令聞法，適省聽已悉歸一義，為解脫味趣空無味。</p>
<p>「譬如，迦葉！大海之中，而有清淨無垢之寶淨潔無瑕，則以不受不時之水亦不受穢。此諸正士亦復如是，清淨無垢，不受一切結恨懈厭瞋怒之瑕。</p>
<p>「譬如，迦葉！大海之中，而極幽深難得其底邊際難限。此諸正士亦復如是，所了聖慧而甚邃遠，心入玄妙幽奧難量，聲聞緣覺所不能及。</p>
<p>「譬如，迦葉！大海之中，稸無央數不可計水。此諸正士亦復如是，積聚種殖不可限量，智度無極，合會諸法故喻大海，如是色像則曰正士。</p>
<p>「譬如，迦葉！大海之中，積聚無量若干種寶。此諸正士亦復如是，以若干教無量法寶自然充滿。</p>
<p>「譬如，迦葉！大海之中，有三部寶，真身之寶、清水之寶、為財業寶。此諸正士亦復如是，說經法時從人根原，心所應脫而令得度，得聲聞乘或緣覺乘或至大乘。</p>
<p>「譬如，迦葉！大海之中，稍稍廣大水漸流入轉成深廣。菩薩如是志諸通慧行諸通慧，漸得成就於大聖道。</p>
<p>「譬如，迦葉！大海之中，不受死尸不與同處。此諸正士亦復如是，不習聲聞緣覺之心，不與同歸，不與貪嫉毀戒結恨懈廢瞋恚心者而與同歸，不與懈廢亂意惡智所行者而同歸也，不與吾我人壽命見者遊居。</p>
<p>「譬如，迦葉，若火災變消竭川流，大江淵池悉以枯涸，然後大海乃盡無餘。如是，迦葉！流布正法普諸土地，先以施行習正法，然後施於海意眾覺，諸正士等正法歸之。</p>
<p>「又復，迦葉！此諸正士寧棄身命不捨正法，諸正士黨流布正法，不當復為造如茲觀。譬如大海有如意珠，名曰金剛，諸寶等集踊出七日，上至梵天而悉燒化，及諸世界三千大千佛土悉盡無餘，乃至他方。」</p>
<p>佛言：「迦葉！其如意珠詣異世界當見燒壞，未之有也。如是，迦葉！此諸正士盡一切法興顯發起，於七正法令世依怙，便復遊至他方佛土。何謂為七？諸外異道、隨親惡友、墮邪見行、轉相賊害、受墮諸見、壞諸德本、不得等時，是為興顯發起。於此七法，斯諸正士為如應器，見眾生本遊彼佛國不離諸佛，常見正覺聽於經典，勸化眾生殖眾德本。</p>
<p>「譬如，迦葉！無央數人含血之類，依於大海遊居其中。菩薩如是，無央數人眾庶之類，悉來集會而依倚之，遊居同歸歸於三趣。何謂為三？生於天上、具足人間、成就滅度。</p>
<p>「譬如，迦葉，大海之中，龍、阿須倫而得自在。此諸正士亦復如是。普悉降伏一切魔眾。」</p>
<p>於是，耆年大迦葉啟問世尊：「唯天中天！計於大海尚可測量竭其邊際，此諸正士不可限量得其崖底？」</p>
<p>世尊報曰：「迦葉！欲知三千大千世界之中所有諸塵，尚可數知，斯諸正士至真之行，不可思議究所歸趣。」</p>
<p>於時世尊說此頌曰：</p>

<div class="lg regular" style="margin-left:1em;"><div class='lg-row'>「猶如大海，　一切之水，　而悉受之，</div>
<div class='lg-row'>不以厭足。　志求法者，　亦復如是，</div>
<div class='lg-row'>好樂正典，　不以充滿。　猶如大海，</div>
<div class='lg-row'>受無量水，　悉來歸之，　而不拒逆。</div>
<div class='lg-row'>聰達之等，　亦復如是，　不以智慧，</div>
<div class='lg-row'>而為具足。　大海不惡，　污濁之潦，</div>
<div class='lg-row'>其諸清流，　亦復歸趣。　遵修行者，</div>
<div class='lg-row'>亦復如是，　而不受諸，　塵勞垢穢。</div>
<div class='lg-row'>猶若大海，　不可限量，　極廣弘遠，</div>
<div class='lg-row'>不可卒知。　智慧德海，　亦復如是，</div>
<div class='lg-row'>眾生度人，　無能解暢。　大海之中，</div>
<div class='lg-row'>若干歸趣，　萬川四流，　合為一味。</div>
<div class='lg-row'>若干種人，　僉來聽法，　悉歸一乘，</div>
<div class='lg-row'>同誼之典。　非一品類，　號曰為海，</div>
<div class='lg-row'>前者成海，　而得建立。　無所畏者，</div>
<div class='lg-row'>志願如茲，　普為眾生，　而興道意。</div>
<div class='lg-row'>譬如大海，　眾寶積聚，　則在於彼，</div>
<div class='lg-row'>而無所著。　諸菩薩眾，　亦如積珍，</div>
<div class='lg-row'>而以顯發，　成于三寶。　猶如江海，</div>
<div class='lg-row'>而有三寶，　雖爾其海，　亦無想念。</div>
<div class='lg-row'>群聖達士，　說法如斯，　則以三乘，</div>
<div class='lg-row'>開導眾生。　猶如江海，　稍益廣大，</div>
<div class='lg-row'>眾流悉歸，　而得充滿。　諸菩薩眾，</div>
<div class='lg-row'>志諸通慧，　用群萌故，　常遵修行。</div>
<div class='lg-row'>猶如大海，　不受死屍，　其海之法，</div>
<div class='lg-row'>則為如斯。　建立菩薩，　求道如是，</div>
<div class='lg-row'>不將慎身，　不與同歸。　猶若海中，</div>
<div class='lg-row'>而生眾寶，　須彌為妙，　處立堅固。</div>
<div class='lg-row'>劫燒起時，　終不能焚，　便則超遊，</div>
<div class='lg-row'>異佛世界。　正法滅時，　亦復如是，</div>
<div class='lg-row'>強精進者，　而攬持之。　已觀察見，</div>
<div class='lg-row'>無任器者，　便則往詣，　他方佛所。</div>
<div class='lg-row'>谿谷江河，　泉原枯竭，　然後海水，</div>
<div class='lg-row'>乃為消涸。　劫燒起時，　則為若茲，</div>
<div class='lg-row'>大千世界，　悉亦崩毀。　凡夫之眾，</div>
<div class='lg-row'>行在國土，　假使正法，　已沒盡者。</div>
<div class='lg-row'>勇猛之徒，　護法如斯，　朽棄軀體，</div>
<div class='lg-row'>不惜壽命。　已覺正法，　欲消滅盡，</div>
<div class='lg-row'>正覺現在，　若滅度後，　斯等志性，</div>
<div class='lg-row'>清淨如是。　建立法者，　所當遵修，</div>
<div class='lg-row'>如億眾生，　依怙於海。　非一品故，</div>
<div class='lg-row'>而有斯處，　其大名稱，　志願如是。</div>
<div class='lg-row'>一切眾庶，　心普得解，　尚可限量。</div>
<div class='lg-row'>分別知之。　於佛世界，　諸有大海，</div>
<div class='lg-row'>斯等所行，　不可別知。　緣覺之眾，</div>
<div class='lg-row'>及諸聲聞，　無有等倫，　況復出表。</div>
<div class='lg-row'>諸菩薩行，　堅強精進，　心如是者，</div>
<div class='lg-row'>宜為稽首。　當得佛道，　開度黎元，</div>
<div class='lg-row'>斯為眾寶，　譬如巨海。　當供養此，</div>
<div class='lg-row'>常福德田，　此為良土，　上妙醫王。</div>
<div class='lg-row'>療治一切，　諸疹疾者，　便為救濟，</div>
<div class='lg-row'>受歸度脫。　將護燈錠，　為顯光明，</div>
<div class='lg-row'>於闇昧世，　興明徹眼。　其得眼者，</div>
<div class='lg-row'>進成甘露，　則為帝王，　常曰法王。</div>
<div class='lg-row'>斯為天帝，　多思誼利，　亦為梵皇，</div>
<div class='lg-row'>思惟四禪，　則便轉於，　正法之輪，</div>
<div class='lg-row'>斯則導師，　開示塗路。　處在諍訟，</div>
<div class='lg-row'>為現蹊徑，　則為勇猛，　多所降伏。</div>
<div class='lg-row'>蠲除諸塵，　為清淨士，　遵清白法，</div>
<div class='lg-row'>如月盛滿。　演放光明，　猶如日出，</div>
<div class='lg-row'>智慧超卓，　如須彌山。　處於三界，</div>
<div class='lg-row'>為雨甘露，　斯等難當，　猶如師子。</div>
<div class='lg-row'>其心調柔，　譬如賢象，　若如大地，</div>
<div class='lg-row'>載諸山陵。　降伏一切，　諸外異道，</div>
<div class='lg-row'>行常鮮潔，　譬若如水，　威曜難當，</div>
<div class='lg-row'>其若如火，　無所罣礙，　猶若如風，</div>
<div class='lg-row'>以離懈廢，　又若如地，　斯等棄慢，</div>
<div class='lg-row'>拔離瞋恚，　為如藥樹，　無有想念。</div>
<div class='lg-row'>其戒清淨，　無著蓮華，　於世八法，</div>
<div class='lg-row'>無有依倚。　所行譬如，　優曇鉢華，</div>
<div class='lg-row'>無數億劫，　音聲難致。　於諸人尊，</div>
<div class='lg-row'>則有反復，　為住佛教，　不斷正典，</div>
<div class='lg-row'>志願堅強，　為懷愍哀，　遵固慈心，</div>
<div class='lg-row'>憙悅超絕。　則以救護，　於五色欲，</div>
<div class='lg-row'>善求合會，　最勝財業。　斯等布施，</div>
<div class='lg-row'>而有殊特，　所奉禁戒，　則無等倫，</div>
<div class='lg-row'>以忍辱力，　秉意勇猛，　精進解達，</div>
<div class='lg-row'>而不厭惓，　斯等禪定，　神足通慧，</div>
<div class='lg-row'>往至佛土，　無量億姟，　得見諸佛。</div>
<div class='lg-row'>逮聞經典，　如其所聞，　則便習持，</div>
<div class='lg-row'>則能暢了。　眾人之行，　隨其所應，</div>
<div class='lg-row'>所信諸根，　安隱諦學，　善權方便，</div>
<div class='lg-row'>則為外道。　顯示證明，　便能通辯，</div>
<div class='lg-row'>一切諸法。　僉然和同，　分別報應，</div>
<div class='lg-row'>而能解了，　因緣法律。　離吾我見，</div>
<div class='lg-row'>常在平等，　便以觀察，　如應順法，</div>
<div class='lg-row'>則為曾更，　出家學矣。　過去當來，</div>
<div class='lg-row'>一切諸法，　已住於法，　綜了法界，</div>
<div class='lg-row'>敏識空慧，　而無有形，　則能興發，</div>
<div class='lg-row'>差特矜哀，　便能攝護，　勤苦眾生，</div>
<div class='lg-row'>遵修解脫，　所當行法。　計有吾我，</div>
<div class='lg-row'>而有妄想，　愚騃所行，　隨邪放逸。</div>
<div class='lg-row'>斯等曉練，　虛偽之法，　而則講說，</div>
<div class='lg-row'>蠲除諸見。　無常為常，　空謂有實，</div>
<div class='lg-row'>以苦為樂，　非身謂身，　凡夫之士，</div>
<div class='lg-row'>攝取顛倒，　而不分別，　生死之際。</div>
<div class='lg-row'>若能政理，　攝顛倒原，　則知無人，</div>
<div class='lg-row'>無壽無命。　已能淨修，　平等行者，</div>
<div class='lg-row'>則曉非常，　苦空非身。　迦葉斯等，</div>
<div class='lg-row'>名稱功德，　所趣御之，　猶若持地。</div>
<div class='lg-row'>令聞無量，　慧不可限，　若能遵修，</div>
<div class='lg-row'>菩薩亦然。　設使周滿，　三千世界，</div>
<div class='lg-row'>悉以敬侍，　建志菩薩，　供養羅漢，</div>
<div class='lg-row'>復倍是數，　終不能及。　逮菩薩志。</div>
<div class='lg-row'>吾亦建立，　斯等之類，　過去正覺，</div>
<div class='lg-row'>當來如是。　又今現在，　十方聖尊，</div>
<div class='lg-row'>為諸建志，　欲得佛者。」</div>
</div></div>
<div class='div-pin'><a id='mulu20' />
<p class='h1'>建立法品第十六</p><p>於是，持心梵天問普首童真曰：「願勸如來、至真、等正覺，令此經典於後末世五濁俗時建立流演。」</p>
<p>普首答曰：「於梵天意所趣云何？如來豈為班宣申暢於此法乎？欲令如來建立法耶？」報曰：「不也。」</p>
<p>「是故，梵天！一切諸法無所建立，亦無有念亦無言說，故無流演亦無所護。其欲建立斯經典者，則為欲成立虛空矣！設使菩薩歸趣斯典非為順法，菩薩普入一切徑路而無諍訟。又菩薩者，於諸眾會假現名耳，說經法者則當如茲不為聽經。所以者何？無所聞者乃為聽經。」</p>
<p>又問：「普首！此為何謂？無所聞者為聽經乎？」答曰：「眼耳鼻口身意，無所流聞乃為聽經；其有染污於諸入者則無所聞，便在於色聲香味細滑欲法，斯等聽經則為虛妄。」</p>
<p>時諸會中諸天子眾，三萬二千比丘，五百比丘尼，三百清信士，八百清信女，斯等咸聞普首童真之所說法，應時逮得不起法忍，各各舉聲而歌頌曰：</p>

<div class="lg regular" style="margin-left:1em;"><div class='lg-row'>「如是普首，　誠如所云，　無所聞者，</div>
<div class='lg-row'>乃為聽經。」</div>
</div><p>持心梵天問諸得法忍菩薩曰：「卿族姓子！豈為得聞此經典乎？」答曰：「已聞，梵天！無所聞故。」</p>
<p>又問：「賢者！云何曉了斯經典乎？」答曰：「如無所知無所不知。」</p>
<p>又問：「賢者！為何所獲逮法忍乎？」答曰：「建一切法。」</p>
<p>又問：「當以何緣歸趣法乎？」答曰：「無所至者則歸趣法。」</p>
<p>又問：「諸賢現在目覩法乎？」答曰：「梵天！於一切法現在己身眾生志性皆為本淨。」</p>
<p>時眾會中有一天子，名離垢英，問持心曰：「假使，梵天！若得聽聞斯經法者，如來則為授決處乎？」</p>
<p>答曰：「輒便授決，當得無上正真之道。所以者何？其法典者則為亡失報應之果，積累一切眾德之法，便降伏魔及與怨讎。斯經典者，尋離一切貪欲之諍，多所勸化而令喜悅。設有信樂斯經典者，心懷欣豫而諦執持，則獲賢聖平等究竟，而善執持斯經典者，一切諸佛加威護之。設天上世間諸天、人民、阿須倫，而專念向斯經典者，得不退轉不見侵欺。又斯經典至于道場，惠施真諦誦習佛法，其有不學則為斷絕於正法輪。又斯經法決諸狐疑至賢聖路，諦聽經典，至解脫故；諦持經典，欲執御故；諦說經典，用福慶故；善護經典，好法訓故；加施安隱為經典者，歸滅度故；不斷經典，壞魔異學故；當曉歸命於斯經典，眾祐無著故；斯經典者多所悅喜，明達法故；斯經典者多所踊躍，為慧解故；斯經典者御智慧音除一切見，所歸趣故；斯經典者為導慧響，壞愚癡故；斯經典者為善應，順隨其所入故；斯經典者善究竟誠，次第美辭故；斯經典者分別義理，說第一故。不捨經義不獲聖慧，斯經典者則為帑藏，給諸虛匱無有熱惱，濟眾盛煮等諸音響平等為食。遵修慈心樂為禪定，積累精進為諸懈怠，以禪定意濟諸亂意，則以光耀照諸邪智。」</p>
<p>「梵天欲知，斯則建立於經典矣，一切諸佛之所將護。」</p>
<p>時天子說此經典功德所訓時，此三千大千世界六反震動。世尊讚彼天子曰：「善哉！善哉！如汝所言。」</p>
<p>於是持心梵天白世尊曰：「今此天子本昔曾聞斯經典乎？為從過去如來啟受之耶！」</p>
<p>佛告梵天：「此天子者，從六十四億諸佛所悉得聽聞。」</p>
<p>又告持心：「離垢英身過四十萬劫當得作佛，號寶㷿如來、至真、等正覺，世界曰寶積，其於中間諸佛世尊所興起者悉供養之，當復得聞於斯經典。梵天！欲知此諸比丘、比丘尼、清信士、清信女、天、龍、鬼神、揵沓惒，應斯經典逮得法忍者，皆當生彼寶㷿如來佛之國土，而現在於寶積世界。」</p>
<p>於時，離垢英天子白世尊曰：「今我坦然不遠求道亦不願道，設不欣樂於佛道者，亦無所依亦不得道亦無所想念，何故世尊而授我決？」</p>
<p>大聖告曰：「天子知之，草木莖節枝葉華實著於火中，若有人來說言，勿燒草木莖節華實，令火不燒，未之有也，不用彼言而不燋燒。如是，天子！假使菩薩不悅樂道，無所依倚志不建立，亦不願<span class='corr'>羨</span>一切諸佛，則為授決。設使，天子！若有菩薩不志樂道，無所依倚無所建立，無所僥願無所得者，斯等菩薩乃為如來所見授決，當得無上正真之道。」爾時，會中五百菩薩白世尊曰：「余等不建立道，無所志願亦無所得，無所欣樂無所依倚，無所想念無所想報。」</p>
<p>時諸菩薩承佛聖旨，察虛空中現於上方八萬四千佛，斯諸如來悉授其決，當成無上正真之道。彼菩薩白世尊曰：「至未曾有，天中之天！如來善說快乃若茲，其於道法無所欣樂，無所依倚無所建立，無有志願無所得者，乃為如來而見授決。唯然，世尊！吾等今見上方，去此八萬四千諸佛國土，又斯諸佛授我等決，當成無上正真之道。」</p>
</div>
<div class='div-pin'><a id='mulu21' />
<p class='h1'>諸天歎品第十七</p><p>於是，普首童真白世尊曰：「唯願如來建立是法，使於末後五濁之世，流布天下在閻浮利，斯等則為被大德鎧，以三品事致耳聞之。若族姓子、族姓女，設使興立魔因緣者，不隨其教，魔及官屬不得其便，以能受此經典要者，不退不轉至於無上正真之道。」</p>
<p>佛告普首：「善聽思念。斯經典者，則當久存，天、龍、鬼神、犍沓惒，又有神呪，名曰選擇，當分別說神呪句義。所總持者，其有法師、族姓子、族姓女，則得救護，為天、龍、鬼神、犍沓惒、阿須倫、迦留羅、真陀羅、摩睺勒之所救護。若族姓子，若行此徑路，若在閑居，若處室宇，若住房舍經行思惟，若在眾會順義澹泊執持辯才，尋隨方便至於堅強力勢超異，怨家盜賊不得其便，彼輒如是寂然經行，坐起臥寐如斯，普首號曰神呪之句義也。</p>
<p class="dharani">「優頭黎頭頭黎　末[目*知]　遮[目*知]　彌離楴離楴　隷彌隷睺樓　睺樓音　睺留伊拔[目*知]　錍拔[目*知]　丘丘離佉羅祇　阿那提　揭提　初往至　摩醯隸摩那夷摩嬭　抱犍提　薩披樓　臈披娑揭提　新頭隷　南無佛檀遮栗提　南無曇　䁥偈　南無僧披醯多善披扇陀　薩披波披　彌多羅彌浮提壽　薩遮尼陀羅　披羅摩那波世多　黎夷波　世多阿致禪提　薩陀浮陀　迦羅呵　南無佛陀悉禪提慢　陀鉢</p>
<p>「佛所說呪者吉。」佛語普首童真：「是為神呪之句，設有菩薩遵修奉行斯經典者，則為已安祥尋後將護，而不卒暴靡有亂心，其行清淨造次第行，而知止足臥寐寂寞，樂於澹泊不習多事。身心寂淨樂于慈哀，樂於法樂建立誠諦，無所侵欺存在獨處，精進說法思惟專精樂于道義。棄捐除去非義之念，限節燕處以為娛樂，則以獲致為他人說，向於法門現于終始，親友怨讎等心加之，棄眾想念不惜身命。能觀眾業所行具足，樂護禁戒多修忍力而無麁言，面目和悅離於憔悴無惡顏色，先人談言問訊恭恪，棄捐嫉癩樂善柔渜所遊居安，是為普首建立行者。</p>
<p>「若族姓子諷誦斯呪，其族姓子見法師者，現獲十力。何謂為十？已逮心力未曾有忘、至於意力曉了所念、所至力者所入經典無不解達、堅固之力行在生死、慚愧之力彼我悉護、博聞之力具足智慧、總持之力所聞悉攬、辯才之力佛所建立而得擁護、深法之力逮得五通、不起法忍力具足通慧。」</p>
<p>佛語普首菩薩：「若有法師建立是法諷誦奉持，則當逮得此十種力。」</p>
<p>佛說於此神呪力業所行術時，其四天王驚悸毛竪，與無央數百千鬼神眷屬圍繞，往詣佛所稽首佛足，白世尊曰：「我之枝黨則奉佛教獲通流跡，又我等身若有眷屬，將詣族姓子、族姓女為法師者，若講說法獲斯經典，奉卷受持諷誦讀者，四天當往將護使得澹泊。若在縣邑郡國州城大邦，居家出家，我四天王與其眷屬，當擁護此族姓子女供侍奉事，令得安隱無危害者，亦無伺求得其便者。若斯經典所可流布國土處所，當令宿衛面四十里，諸天龍神鳩洹眷屬子孫，無得其便。」</p>
<p>爾時，惟樓勒叉護怨大天王，說此頌曰：</p>

<div class="lg regular" style="margin-left:1em;"><div class='lg-row'>「我所有眷屬，　諸子及宗親，</div>
<div class='lg-row'>吾能順堪任，　供奉此聰達。」</div>
</div><p>時惟樓博<span class='note-inline'>(無怨)</span>大天王，則說頌曰：</p>

<div class="lg regular" style="margin-left:1em;"><div class='lg-row'>「吾為法王子，　以法而化成，</div>
<div class='lg-row'>供養諸佛子，　奉建道意者。」</div>
</div><p>提頭賴<span class='note-inline'>(堅郡)</span>大天王，即說頌曰：</p>

<div class="lg regular" style="margin-left:1em;"><div class='lg-row'>「則當為將護，　普周遍十方，</div>
<div class='lg-row'>其有持斯典，　佛正覺所說。」</div>
</div><p>惟沙慢<span class='note-inline'>(息意)</span>大天王，即說頌曰：</p>

<div class="lg regular" style="margin-left:1em;"><div class='lg-row'>「若建立道心，　供養後學者，</div>
<div class='lg-row'>眾生緣供養，　不任報其恩。」</div>
</div><p>於是息意大天王，有太子名曰諦顏，以七寶蓋奉上如來，尋說頌曰：</p>

<div class="lg regular" style="margin-left:1em;"><div class='lg-row'>「今我當受斯，　如來之經典，</div>
<div class='lg-row'>輒為他人說，　人心之志性。</div>
<div class='lg-row'>世尊知我心，　曉了宿世行，</div>
<div class='lg-row'>如意之所建，　於世當成佛。</div>
<div class='lg-row'>今奉正覺蓋，　莫能覲尊顏，</div>
<div class='lg-row'>願我逮如是，　無見頂相者。</div>
<div class='lg-row'>正覺唯來眄，　人尊垂慈心，</div>
<div class='lg-row'>清淨目睞察，　哀眼覩眾庶。</div>
<div class='lg-row'>世尊則授決，　智慧度彼岸，</div>
<div class='lg-row'>於是壽終後，　則生兜術天。</div>
<div class='lg-row'>兜術天上沒，　見彌勒最勝，</div>
<div class='lg-row'>當於二萬歲，　供養佛乃生。</div>
<div class='lg-row'>彼則出家已，　淨修于梵行，</div>
<div class='lg-row'>便於賢劫中，　普見一切佛。</div>
<div class='lg-row'>皆悉供養已，　淨修梵行竟，</div>
<div class='lg-row'>訖六十億劫，　當得成正覺。</div>
<div class='lg-row'>作佛名寶蓋，　佛土號莊嚴，</div>
<div class='lg-row'>淳悉諸菩薩，　常當講妙法。</div>
<div class='lg-row'>其命壽一劫，　佛滅度之後，</div>
<div class='lg-row'>愍傷眾生故，　正法住半劫。」</div>
</div><p>於是，釋提桓因與無央數百千天人眷屬圍繞，白世尊曰：「我當擁護於斯法師、持是典者，供養奉事而順其志，其誦說經吾當故往諮受斯法，當令法師勢力強盛，辯才次第演說如流，使無諸礙而不遺漏。」</p>
<p>爾時，天帝釋太子，名曰翟或，七寶瓔珞奉進如來，說此頌曰：</p>

<div class="lg regular" style="margin-left:1em;"><div class='lg-row'>「世尊我目覩，　如來之所行，</div>
<div class='lg-row'>又若已尊修，　志慕求佛慧。</div>
<div class='lg-row'>古世之所行，　所施無所冀，</div>
<div class='lg-row'>我當學斯教，　布慧諸所有。</div>
<div class='lg-row'>亦為受斯經，　然從法王得，</div>
<div class='lg-row'>數數每講說，　當報導師恩。</div>
<div class='lg-row'>平等以時節，　與此經典俱，</div>
<div class='lg-row'>供進飲食饌，　奉持佛道故。</div>
<div class='lg-row'>唯聲聞不任，　將順斯典誥，</div>
<div class='lg-row'>我當護正法，　調御於來世，</div>
<div class='lg-row'>唯垂見慰撫，　決斷諸天疑。</div>
<div class='lg-row'>吾身當久如，　得成若能仁，</div>
<div class='lg-row'>於時尊授決，　明達諸通慧，</div>
<div class='lg-row'>汝當得正覺，　如今覩佛身，</div>
<div class='lg-row'>行億千劫中，　若復暨百姟，</div>
<div class='lg-row'>當為世光明，　號曰慧成就。」</div>
</div><p>於是梵忍天，白世尊曰：「唯然，大聖！捨於禪行則當往詣族姓子女而聽說法。若說此經多所降伏，釋梵諸天，我能堪任供養奉事斯族姓子，天上世間諸天人民，悉當加敬而奉事之。」時梵忍天說此頌曰：</p>

<div class="lg regular" style="margin-left:1em;"><div class='lg-row'>「其執持此經，　比丘比丘尼，</div>
<div class='lg-row'>清信士女等，　則為普濟世，</div>
<div class='lg-row'>若習斯典者，　歎詠諸至誠，</div>
<div class='lg-row'>吾唯能堪任，　論說於此經。</div>
<div class='lg-row'>敷華當重疊，　上至于梵天，</div>
<div class='lg-row'>以為座坐上，　令說斯經法，</div>
<div class='lg-row'>于彼磬揚聲，　善哉！所造說。</div>
<div class='lg-row'>然後於末世，　若手執此經，</div>
<div class='lg-row'>政使億國土，　令滿其中火，</div>
<div class='lg-row'>則當往詣彼，　求還聞斯典。</div>
<div class='lg-row'>寶積如須彌，　以此寶施與，</div>
<div class='lg-row'>因得聞是經，　嚴淨千佛土。」</div>
</div></div>
<div class='div-pin'><a id='mulu22' />
<p class='h1'>囑累品第十八</p><p>爾時，世尊則如其像而出頂光，便現神足，感魔波旬，與諸兵眾往詣佛所，白世尊曰：「吾與眷屬於如來前而自約誓，若斯經典所流布處，諸郡國土而有法師，敷陳經典宣于法會，又吾身誓益當加護，令得暢達不興危害。」</p>
<p>於是世尊紫金色光普照佛土，告普首曰：「如來以為建立斯典，并及將護持經法者，加以法恩流布天下閻浮利域，至竟正法不為毀滅。」</p>
<p>于時，眾會普持雜華一切名香散如來上，各歎斯言：「當令此法而得久住，於閻浮利常令弘普靡不周接。」</p>
<p>爾時，世尊告賢者阿難曰：「當受斯經。」應曰：「唯願奉持。」</p>
<p>佛告阿難：「斯經悉顯至于天上，用受持故，當為眾會而分別說。」</p>
<p>賢者阿難白世尊曰：「其有受持斯經典者，若諷誦讀為他人說，其福如何？」</p>
<p>世尊告曰：「假使以七寶普用週遍滿於虛空中以布施者，當知其有案如文句說此經典，則為供養如來、至真及與聖眾一切施安。若復有人受此經典，書著竹帛執持供養，其人現在獲得十藏。何謂為十？見佛之藏逮得天眼、聞法之藏獲致天耳、聖眾之藏得不退轉、菩薩賢聖無盡寶藏逮致寶掌、像色之藏則得具相、眷屬之藏營從不散、無間寶藏逮得總持、志念之藏逮得辯才、無畏之藏攝諸異學、功德之藏眾生稟仰、聖慧之藏普獲一切諸佛之法。」</p>
<p>佛說此經時，七十二姟天逮得法忍，無量眾人悉起道意，不可限人漏盡意解。</p>
<p>賢者阿難白世尊曰：「何名斯經？云何奉持？」</p>
<p>佛告阿難：「是經名『等御諸法』，當奉持之，又名『莊嚴佛法』，復名『持心梵天所問普首所暢』，當堅奉持。」</p>
<p>佛說如是。普首童真、持心梵天、普行族姓子、賢者大迦葉、賢者阿難，諸天、人民、阿須倫，聞佛所說莫不歡喜。</p>

<p class='juan'>持心梵<span class='corr'>天所問</span>經卷第四</p></div>
<div class='div-w'><p class="dharani">「優頭犁　頭頭犁　末知　遮[口*知]　彌離　揥離　揥隷　彌隷睺樓<span class='note-inline'>(短音)</span>　睺樓<span class='note-inline'>(長音)</span>　睺留<span class='note-inline'>(氏音)</span>　吚拔[口*知]　錍拔[口*知]　丘丘離　佉羅祇　阿那提<span class='note-inline'>(無有實)</span>　揭提<span class='note-inline'>(初往至)</span>　摩醯<span class='note-inline'>(無心)</span>　摩奈夷<span class='note-inline'>(意所念)</span>　摩嬭<span class='note-inline'>(有意)</span>　袍揵提<span class='note-inline'>(多香)</span>　薩披提<span class='note-inline'>(一切音)</span>　臘披婆渴提<span class='note-inline'>(離於響)</span>　新頭隷<span class='note-inline'>(為師子)</span>　南無佛檀<span class='note-inline'>(稽首佛)</span>　遮粟提<span class='note-inline'>(所行)</span>　南無曇<span class='note-inline'>(稽首法)</span>　䁥偈<span class='note-inline'>(害除)</span>　南無僧<span class='note-inline'>(稽首聖眾)</span>　披醯多<span class='note-inline'>(順御)</span>　菩波扇陀<span class='note-inline'>(寂然)</span>　薩披披<span class='note-inline'>(彼去諸惡)</span>　彌多羅彌浮提儔<span class='note-inline'>(修實慈)</span>　薩遮尼陀耶<span class='note-inline'>(諦示現)</span>　披羅摩那<span class='note-inline'>(淨志)</span>　波世多<span class='note-inline'>(教化)</span>　利夷<span class='note-inline'>(神仙)</span>　波世多<span class='note-inline'>(開導)</span>　阿致單提<span class='note-inline'>(無現在)</span>　薩陀浮陀伽羅呵<span class='note-inline'>(將攝諸魅)</span>　南無佛陀悉蟬提曼陀鉢<span class='note-inline'>(稽首)</span>」</p>
</div>
</div><!-- end of div[@id='body'] -->
</body></html>