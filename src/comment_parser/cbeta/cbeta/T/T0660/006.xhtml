<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說寶雨經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />佛說寶雨經卷第六</p><p class="byline">唐天竺三藏達摩流支譯</p><p>「復次，善男子！菩薩成就十種法，得廣大心。何等為十？一者、我當積集一切平等諸波羅蜜多，是名發起廣大之心；二者、我當圓滿一切佛法，是名發起廣大之心；三者、我當調伏一切有情，是名發起廣大之心；四者、我當坐於菩提道場，於阿耨多羅三藐三菩提而現等覺，是名發起廣大之心；五者、現等覺已，轉於法輪，若諸沙門、婆羅門，及天、魔、梵、世間人等，一切無能同我轉者，是名發起廣大之心；六者、我為利益一切有情，往於無量無邊諸世界中，為彼彼有情作利益事，是名發起廣大之心；七者、我當積集般若以為船筏，度生死海中一切有情令至彼岸，是名發起廣大之心；八者、見諸有情無主無歸、無救無護、無有處所，我當為彼而作眷屬，與彼有情為救護等，是名發起廣大之心；九者、於一切佛最勝事業，我當示現能作；諸佛最勝事業佛師子吼，我當能作大師子吼；佛所遊戲，我當遊戲；大龍觀察，我當觀察；我所得者，令諸天、魔、梵、世、沙門、婆羅門、一切世間天、人、阿素洛等皆當得之，是名發起廣大之心；十者、佛大威德調伏有情，我當調伏，不為麁惡行、不為無利苦行、不為下劣行，是名發起廣大之心。善男子！菩薩成就此十種法，得廣大心。</p>
<p>「復次，善男子！菩薩成就十種法，得清淨心。何等為十？一者、得圓滿意樂，以此意樂性不動故、常安住故、<span class='corr'>無</span>虛偽故；二者、遠離不如理作意，謂我當作佛師子吼，終不發起聲聞作意，亦不發起緣覺作意，亦不發起少分作意；三者、永離一切塵垢，謂能除去諸煩惱塵；四者、永離身現矯詐，謂能遠離一切矯詐威儀異相；五者、永離語言矯詐，終不示現不真實語；六者、永離心業矯詐，謂身無所著故、語言知足故、心無悕求故；七者、報恩，於少分恩常不忘失，況有多恩而不念報；八者、知恩，於有恩者，必無隱諱，亦不輕賤；見彼有德，踊躍歡喜，稱揚讚歎，除彼世間無慚愧者；九者、如言而作，謂諸菩薩示現美言，稱心相應；心常寂靜，不懷怨結；尊重於他，不生輕慢；實言而說，無有矯詐；不為慳悋、嫉妬、諂誑之所隨逐；菩薩終不令他鬪戰，亦非展轉破壞於他；說真實義、隨利益事而皆與之；十者、於如來教中永離誹謗，謂此菩薩發阿耨多羅三藐三菩提心已，剃除鬚髮，覆袈裟衣，於如來教中正信出家，非因王力逼令出家，不為盜賊抑令出家，不為負債方便出家，不為驚怖而求出家，非怖不活邪命出家，希求正法以信出家。菩薩常為求善知識，親近承事，聽聞正法，聞已修行。又復菩薩不為我慢之所掩蔽，離我慢故；又不顛倒取，以無顛倒領受性故；證通達道，得通達故；證於法性，得法性故。證法性已，決定能得阿耨多羅三藐三菩提。是名菩薩於佛教中離諸誹謗。善男子！菩薩成就此十種法，得清淨心。</p>
<p>「復次，善男子！菩薩成就十種法，得無猶豫心。何等為十？一者、深信如來身業祕密；二者、深信如來語業祕密；三者、深信如來意業祕密；四者、深信菩薩積集；五者、深信菩提；六者、能信如來出現；七者、能信演說一乘實相；八者、能信宣說種種實相；九者、能信如來言音深遠；十者、深信如來知有情意，樂而調伏之。</p>
<p>「云何菩薩深信如來身業祕密？善男子！謂諸菩薩若聞如來法身之性、寂靜身性、無等身性、無量身性、不共身性、金剛身性，作是思惟：『此為真實，非是虛誑。』謂此菩薩於彼法中心無猶豫，是名菩薩深信如來身業祕密。</p>
<p>「云何菩薩深信如來語業祕密？謂諸菩薩聞於如來為諸有情現前授記、不現前授記、祕密記已，菩薩如是思惟：『如來言音終無虛誑，得無誤失！』由此因緣，語得真實。何以故？由如來永斷一切<span class='corr'>過</span>患故、永斷一切諸塵垢故、永斷一切諸熱惱故、永無一切諸煩惱故，能得自在，皎潔澄清，無諸穢濁。若如來之言有虛誑、誤犯，無容是處，惟此真實，非為虛誑。菩薩於此法中得無猶豫，是名菩薩深信如來語業祕密。</p>
<p>「云何菩薩深信如來意業祕密？若諸菩薩聞於如來意之祕密，謂如來所有意樂、法義依止於心，依心而住，一切菩薩聲聞、緣覺，及諸有情無能知者，惟除如來之所加持。何以故？如來甚深難可度量，超過計度及計度所行，廣大無量，猶若虛空，超越一切虛妄計者所有境界。菩薩如是正思惟：『此是真實，非為虛誑！』於彼法中得無猶豫，是名菩薩深信如來意業祕密。</p>
<p>「云何深信菩薩積集？謂聞諸菩薩現前利益一切有情，是諸有情所作之事皆能作之，終無疲倦，亦不驚怖。復能荷負大願重擔，有大勢力，勇猛堅固，遍能積集諸波羅蜜多，次第積集一切佛法，得無礙智、無邊智性、無等智性、不共智性、精進堅固、被甲堅固、誓願堅固、誓願不動、誓願不共，以為無上菩提因緣。是諸菩薩次第修習，令生增長，圓滿廣大。菩薩如是思惟：『此為真實，非是虛誑！』菩薩於彼諸法之中得無猶豫，是名菩薩能得深信積集。</p>
<p>「云何菩薩深信菩提及如來出現？謂諸菩薩如是思惟：『聞諸菩薩坐菩提道場已，無著、無礙、無障；得天眼智通、天耳智通、他心智通、宿住隨念智通、神境智通、漏盡智通；成就勝智，一一剎那了達三世，無著、無礙、無障。』由是因緣能遍觀察諸有情界。此類有情成就身惡行、成就語惡行、成就意惡行，受諸邪法，起於邪見，誹謗聖者，由是因緣身壞命終墮諸惡趣，生捺<span class='corr'>洛</span>迦中。復能觀察如是有情，成就身善行、成就語善行、成就意善行，領受正法，起於正見，不謗聖者，以是因緣命終之後，生諸善趣，得生天中。菩薩如是能實觀察諸有情界善、不善業已，作是思惟：『我於往昔行菩薩行有如是願：「若自覺悟，令他覺悟；我願既滿，意樂亦足！」惟此真實，非是虛妄。』菩薩能於彼法之中得無猶豫，由是菩薩能證菩提名為正覺。善男子！是名菩薩深信菩提及如來出現。</p>
<p>「云何菩薩深信演說一乘實相？謂諸菩薩如是思惟：『聞於如來一乘法已，唯此真實，非是虛妄，恒不變易。』何以故？由從一乘出諸乘故。善男子？譬如贍部洲中有諸小洲，雖各異名，然彼同依於贍部洲，由是說名一贍部洲。所說一乘亦復如是，由如來乘出現諸乘，而諸乘等雖有異名，然同依止如來乘故，說名一乘。菩薩能於彼正法中得無猶豫，是名菩薩深信演說一乘實相。</p>
<p>「云何菩薩能深信演說種種實相？謂諸菩薩如是思惟：『聞於如來素怛纜中宣說如是種種實相已，唯此真實，非為虛誑。』何以故？由諸如來能調伏故，隨諸有情種種勝解演說妙法。菩薩於此正法之中能無猶豫，是名菩薩能深信演說種種實相。</p>
<p>「云何菩薩得深信如來言音深遠？謂諸菩薩如是思惟：『聞於如來言音深遠已，唯此真實，非為虛誑。』何以故？以諸天子少福善根，尚得深遠美妙音聲，何況如來以於無量百千數劫積集妙行！由是菩薩於彼法中得無猶豫，是名菩薩深信如來言音深遠。</p>
<p>「云何菩薩得深信如來知有情意樂而調伏之？謂諸菩薩如是思惟：『聞於如來能知一切有情意樂、種種隨眠、種種勝解，一音說法皆令調伏，各隨意解，斷除疑惑，成熟有情。一一有情如是思惟：「各謂如來獨為我故，演說妙法。」如來於此實無分別——我為能說、有情為所化。惟此真實，非為虛妄。』菩薩能於彼法之中得無猶豫，是名菩薩深信如來知有情意樂而調伏之。</p>
<p>「善男子！菩薩成就此十種法，心無猶豫。</p>
<p>「復次，善男子！菩薩成就十種法，得智如海。何等為十？一者、得如寶所；二者、甚深難度；三者、廣大無量；四者、隨順漸深；五者、不與煩惱死尸同住；六者、皆同一味；七者、容受駛流；八者、潮不過時；九者、與大有情為所依止；十者、無有窮盡。</p>
<p>「云何菩薩得如寶所？善男子！譬如大海有諸寶所，贍部洲人皆來取寶，終無窮盡。菩薩如是，有功德寶所，一切有情取功德寶亦無窮盡。</p>
<p>「云何菩薩甚深難度？善男子！譬如大海甚深難度。菩薩如是，成就智慧甚深大海，一切有情無能越度。</p>
<p>「云何菩薩廣大無量？善男子！譬如大海周遍廣大。菩薩如是，智慧之海廣大無邊。</p>
<p>「云何菩薩隨順漸深？善男子！譬如大海隨順向下，漸低漸深。菩薩如是，一切智海隨順法性，漸低漸深。</p>
<p>「云何菩薩不與煩惱死尸同住？善男子！譬如大海不宿死尸。何以故？以海性法爾故。菩薩如是，不與煩惱死屍丈夫同處而住。何以故？以菩薩法如是故。</p>
<p>「云何菩薩皆同一味？善男子！譬如大海，諸瀑流水澍入之者，一切皆同一醎味性。菩薩如是，積集無量白淨之法至一切智，皆得同於一切智味。</p>
<p>「云何菩薩容受駛流？善男子！譬如大海容受無量諸駛流水而無增減。菩薩如是，容受無量法雨駛流，無增無減。</p>
<p>「云何菩薩潮不失時？善男子！譬如大海潮不失時。菩薩如是，教化有情隨其根性，不失於時。</p>
<p>「云何菩薩與大有情為所依止？譬如大海與大有情為所依止。菩薩如是，為一切有情諸白淨法之所依止。</p>
<p>「云何菩薩得無窮盡？善男子！譬如大海為一切有情汲引，其水無有窮盡。菩薩如是，為諸有情種種說法無有窮盡。</p>
<p>「善男子！菩薩成就此十種法，得智如海。</p>
<p>「復次，善男子！菩薩成就十種法，得微妙智善巧。何等為十？一者、得希求出離善巧；二者、得通達一切法善巧；三者、得悟入一切法平等善巧；四者、得悟入一切法幻相善巧；五者、得遍知一切法善巧；六者、得緣起甚深難度善巧；七者、得業不思議善巧；八者、得了知隨所說義善巧；九者、得證知如實義善巧；十者、得真實善巧。</p>
<p>「善男子！云何菩薩得希求出離善巧，乃至云何得真實善巧？謂此菩薩觀察如是一切有情處於世間，常為貪欲之所燒然、瞋恚之所昏繞、愚癡黑暗之所盲冥，菩薩作是思惟：『此諸有情云何能得出離善巧？』菩薩為彼，希求通達諸法。以通達故，悟入一切諸法平等；以悟入故，了知虛幻之相；以了知故，如實遍知一切諸法；以遍知故，隨順思惟甚深緣起；以思惟故，隨順觀業不思議性。菩薩作如是觀：『一切法中都無有實，而業有種種異。』由是菩薩即能悟入微妙智慧，而於諸佛及菩薩所聞說法要，即了其義；以了義故，得見真實；見真實故，於生死海中度脫有情。善男子！是名菩薩得希求出離善巧，乃至得真實善巧。善男子！菩薩成就此十種法，得微妙智。</p>
<p>「復次，善男子！菩薩成就十種法，得應辯才。何等為十？一者、於諸法中施設無我；二者、無有情；三者、無命者；四者、無養育者；五者、無補特伽羅；六者、遠離作者、受者；七者、遠離知者、見者；八者、空無所有、無主；九者、虛妄分別空；十者、一切諸法施設緣生。善男子！以一切諸法無我、無有情、無命者、無養育者、無補特伽羅，遠離作者、受者，遠離知見者，空無所有、無主，虛妄分別從緣所生，如是此應隨順法性。善男子！所有應隨順法性、不相違法性、相應法性、悟入法性、明了法性，如是法性菩薩摩訶薩皆應遍知，是名應辯。善男子！菩薩成就此十種法，得應辯才。</p>
<p>「復次，善男子！菩薩成就十種法，得解脫辯。何等為十？一者、得無著辯；二者得無盡辯；三者、得覺悟辯；四者、得不怯弱辯；五者、得謙卑辯；六者、得無畏辯；七者、得不共辯；八者、得無蔽辯；九者、得無邊辯；十者、得無礙辯。善男子！菩薩摩訶薩成就此十種法，得解脫辯才。</p>
<p>「復次，善男子！菩薩成就十種法，得清淨辯才。何等為十？一者、得無㽄嗄辯；二者、得不雜亂辯；三者、得不下劣辯；四者、得不倨傲辯；五者、得義不退失辯；六者、得文字不下劣辯；七者、得方便不下劣辯；八者、得時不下劣辯；九者、得不麁獷辯；十者、得明了辯。</p>
<p>「善男子！菩薩摩訶薩於眾會中遠離怖畏故，得無㽄嗄辯才。安住智慧故，得不雜亂辯才。菩薩於眾會中無所畏故，如師子王不驚不怖，得不下劣辯才。無煩惱故，得不倨傲辯才。善男子！有煩惱者即有倨傲，非無煩惱有倨傲也。證法性故，得於義不退失辯才。善男子！未證法者於義有失，非已得者有退失也。於一切言論無所畏故，得文字不下劣辯才。善男子！知少分論者，而於文字即有退失，非知一切論者名下劣也。積集諸方便故，得方便不下劣辯才。無善巧者而於方便即有退失，有善巧者無下劣也。善男子！菩薩摩訶薩知長時、知應時、知初中後時，非先說後，非後說先，應時而說故，得時不下劣辯才。永離語言戲論故，得無麁獷辯才。善男子！以有戲論名為麁獷，無戲論者非麁獷也。善男子！菩薩摩訶薩諸根聰利故，得明了辯才。諸根鈍者，即不明了；非根利者，不明了也。善男子！菩薩成就此十種法，得清淨辯才。</p>
<p>「復次，善男子！菩薩成就十種法，得一切眾生歡喜滿足。何等為十？一者、得可愛語；二者、面門微笑，遠離顰蹙；三者、能演說義；四者、能演說法；五者、能平等說；六者、無有貢高；七者、遠離輕賤；八者、無染；九者、不瞋；十者、得種種辯才。善男子！云何得愛語？菩薩言辭能令有情心喜悅故。云何面門微笑？菩薩和顏安慰，能令有情得安隱故。云何能演說義？菩薩言辭應量說故。云何能演說法？菩薩凡所演說饒益有情故。云何平等說？菩薩恒以等心授有情法故。云何無有貢高？菩薩遠離我慢、憍逸，同類性故。云何遠離輕賤？菩薩說法，尊重法故。云何無染？菩薩尸羅極清淨故。云何不瞋？菩薩性能行忍辱故。云何得種種辯才？菩薩言辭美妙，悅眾生故。善男子！菩薩成就此十種法，能令有情歡喜滿足。</p>
<p>「復次，善男子！菩薩成就十種法，能令有情領受所說。何等為十？一、不為非器者說法；二、不為瞋害者說法；三、不為增上慢者說法；四、不為外道說法；五、不為不生尊重者說法；六、不為無淨信者說法；七、不為諂誑者說法；八、不為愛樂活命者說法；九、不為規求利養、得他尊重、嫉妬、慳悋所纏者說法；十、不為頑鈍、瘖啞者說法。何以故？菩薩摩訶薩不以慳悋法故，而不為說；亦不為師，奉祕而不說；亦不為有情輕於我故，亦不為棄捨法故，但以非法器故而不為說。」</p>
<p>止蓋菩薩白佛言：「世尊！何等有情，諸佛菩薩為之說法？」</p>
<p>佛言：「善男子！若諸有情具足信根，成熟法器，承事諸佛，心無諂曲，亦無虛誑，威儀無詐，不貪利養，意樂具足，為善丈夫，聞法覺悟，善能開曉，聰慧利根，隨所說義即能了知，為得法故，勤修精進，順如來法依教修行。善男子！如是種類諸有情等，佛及菩薩為之演說。善男子！菩薩成就此十種法，即能領受所說之法。</p>
<p>「復次，善男子！菩薩成就十種法，能為說法之師。何等為十？一者、為積集佛法故能演說法，然佛法不可得，積集亦不可得；二者、為積集諸波羅蜜多故演說法，波羅蜜多不可得，積集亦不可得；三者、為積集菩提故演說法，然菩提不可得，積集亦不可得；四者、為斷煩惱故演說法，然煩惱不可得，斷亦不可得；五者、為厭貪、離貪、滅貪故演說法，然厭、離、滅及貪俱不可得；六者、為得預流、一來、不還向果故演說法，然預流、一來、不還向果俱不可得；七者、為得阿羅漢向、果故演說法，然阿羅漢向、果俱不可得；八者、為得緣覺向、緣覺果故演說法，然緣覺向、果俱不可得；九者、為永斷執著我故演說法，然我與執著俱不可得，十者、為顯示業及異熟故演說法，而業及異熟俱不可得。何以故？彼諸菩薩作是思惟：『由彼名字故說有法，其所說法本不可得。』所以者何？法非文字，文字非法，但於俗諦法中順世俗故，於無名法中施設其名。勝義諦中無有名字，但是虛妄施設、假立作其名字，誘引愚夫故作是說。善男子！菩薩成就此十種法故，能為說法師。</p>
<p>「復次，善男子！菩薩成就十種法，得隨法性行。何等為十？一者、菩薩隨法性行，不離於色亦不離受、想、行、識；二者、隨法性行，不離欲界；三者、隨法性行，不離色界；四者、隨法性行，不離無色界；五者、隨法性行，不捨於法；六者、隨法性行，不執著於法；七者、隨法性行而不捨於有情；八者、隨法性行而不行於斷見；九者、隨法性行而不行於常見；十者、隨法性行而不捨於正道。所以者何？菩薩成就般若方便善巧故，雖隨順法性，然於色等不捨、不著亦不行。善男子！菩薩成就此十種法，得隨法性行。</p>
<p>「復次，善男子！菩薩成就十種法，得法界善巧。何等為十？一者、有智慧；二者、攝取善知識；三者、勤行精進；四者、離一切障；五者、極清淨；六者、尊重教誡；七者、多修空性；八者、離諸慢見；九者、向於道；十者、見真實義。</p>
<p>「善男子！菩薩摩訶薩有智慧者，求善知識。見善知識故，得歡喜悅樂。於善知識生如佛想，依止彼住。依止彼故，得勤行精進，永斷一切不善法，圓滿一切善法。以勤修精進故，滅除一切障，得無障礙，開示正道，遠離身、口、意麁重。由離障故，得最極清淨。既清淨已，得尊重教誡。得教誡已，能多修行空性。修行空已，即得遠離慠慢之見。遠離慠慢見已，得向正道。菩薩得住道已，見於真義。」</p>
<p>止蓋菩薩白佛言：「世尊！云何名真義？」</p>
<p>佛言：「善男子！真義者即是實義增語。」</p>
<p>止蓋菩薩白佛言：「世尊！云何名實義？」</p>
<p>佛言：「善男子！所謂不虛妄是實義。」</p>
<p>止蓋菩薩白佛言：「世尊！云何名不虛妄？」</p>
<p>佛言：「善男子！所謂真如是不虛妄，無別異也！」</p>
<p>止蓋菩薩白佛言：「世尊！何謂真如？」</p>
<p>佛言：「善男子！此法自內所證，非有文字能施設之。何以故？此法超過一切文字、言說及戲論故，離諸入出，無有計度，非計所行，無相離相，非諸愚夫所行之處，遠離一切諸魔境界及以一切煩惱境界，非識所行，住無所住，自性寂靜，超過眾聖智之所入。由是因緣自內所證，無垢無染，清淨微妙，最上無比，恒常不動，性不滅壞。若諸如來出現於世、若不出世，如是法界自性常住。善男子！為利益故，是諸菩薩勇猛修行無量苦行，證此法性。得法性已，安置有情住如是法。善男子！如是名為真如，亦名實際；名一切智，亦名一切種智；名不思議界，亦名不二界。」</p>
<p>止蓋菩薩白佛言：「世尊！云何於此法中現證？云何自內所證？」</p>
<p>佛言：「善男子！應以出世間般若自內所證。」</p>
<p>止蓋菩薩白佛言：「世尊！若如是者，般若現證即是自內證耶？」</p>
<p>佛言：「不也。善男子！般若如實觀見法，身為內證也！」</p>
<p>止蓋菩薩白佛言：「世尊！若以聞所成慧、思所成慧如是證法，為內證乎？」</p>
<p>佛言：「不也！終不但以聞所成慧、思所成慧為內證也！善男子！以是因緣我當為汝說於譬喻。譬若有人熱際之餘在於曠野，從東方來將詣西方。復有一人從西方來往於東方，其人熱乏，為渴所逼，語東方人言：『我今熱乏，為渴所逼，請示我路。何處應有泉林、池沼清淨冷水？我若得之，熱惱、渴乏皆得止息。』從東來人語西來者，作如是言：『我諳道路，知有水處，我經甞飲。從是東行去此不遠，便有二道，應捨左路，趣於右道。若見青山，彼有林泉、清淨冷水能解渴乏。汝可往彼，必得捨除熱渴之患！』善男子！於意云何，彼熱渴人唯聞水名，但思水事，即得除其熱渴患不？」</p>
<p>止蓋菩薩白佛言：「世尊！彼熱渴人要當內證清涼之水，然後除其熱渴之患。」</p>
<p>善男子！如是，如是！非但聞、思即能證得自內所證真如之法。善男子！言曠野者，即是生死；言熱渴者，即是一切有情於境界中，為煩惱熱之所渴乏；示道路者，即是諸佛、菩薩善知識也；經自甞飲者，即是善巧；能知一切智道，自內所證勝法性也。</p>
<p>「復次，善男子！我今更說譬喻曉悟於汝。假使如來住世一劫，為贍部洲人讚歎諸天所食甘露，色香美味，清淨微妙，若觸彼時，受其安樂。於意云何，然彼有情聞是語已，即得如是自內所證甘露味不？」</p>
<p>止蓋菩薩白佛言：「不也。世尊！彼人雖聞佛說甘露，終不能得甘露之味！」</p>
<p>佛言：「善男子！汝於此喻應如是知，非唯聞、思即能得彼自內所證。善男子！譬如有人食美果已，於未食人前讚歎其果香味具足。於意云何，彼未食人能得內證知其味不？」</p>
<p>「不也。世尊！」</p>
<p>佛言：「善男子！彼亦如是。汝於此喻應如是知，非唯聞、思即能證得自內所證。」</p>
<p>如是說已，止蓋菩薩白佛言：「世尊！甚為希有！如來今者善能為我說斯法要。若有得聞如是法門，應當證得。何以故？世尊！彼善男子得此法因，決定當得此法性故。」</p>
<p>佛言：「如是，如是！既知因已，當得此法。善男子！菩薩成就此十種法，得法界善巧。</p>

<p class='juan'>佛說寶雨經卷第六</p></div>
</div><!-- end of div[@id='body'] -->
</body></html>