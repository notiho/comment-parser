<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說仁王般若波羅蜜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />佛說仁王般若波羅蜜經卷下</p><p class="byline">姚秦三藏鳩摩羅什譯</p>
<div class='div-pin'><a id='mulu7' />
<p class='h1'>護國品第五</p><p>爾時，佛告大王：「汝等善聽，吾今正說護國土法用，汝當受持般若波羅蜜。當國土欲亂，破壞劫燒，賊來破國時，當請百佛像、百菩薩像、百羅漢像，百比丘眾，四大眾、七眾共聽，請百法師講般若波羅蜜。百師子吼高座前燃百燈，燒百和香，百種色花，以用供養三寶，三衣什物供養法師，小飯中食亦復以時。大王！一日二時講讀此經，汝國土中有百部鬼神，是一一部復有百部，樂聞是經，此諸鬼神護汝國土。</p>
<p>「大王！國土亂時，先鬼神亂，鬼神亂故萬民亂，賊來劫國，百姓亡喪。臣君太子王子百官共生是非，天地怪異，二十八宿、星道日月失時失度，多有賊起。</p>
<p>「大王！若火難水難風難一切諸難，亦應講讀此經，法用如上說。</p>
<p>「大王！不但護國，亦有護福，求富貴官位七寶如意行來，求男女，求慧解名聞，求六天果報，人中九品果樂，亦講此經，法用如上說。</p>
<p>「大王！不但護福，亦護眾難，若疾病苦難，杻械枷鎖檢繫其身，破四重罪，作五逆因，作八難罪，行六道事，一切無量苦難，亦講此經，法用如上說。</p>
<p>「大王！昔日有王釋提桓因，為頂生王來上天欲滅其國。時帝釋天王即如七佛法用，敷百高座，請百法師，講般若波羅蜜。頂生即退，如滅罪經中說。</p>
<p>「大王！昔有天羅國王，有一太子欲登王位，一名班足。太子為外道羅陀師受教，應取千王頭以祭家神。自登其位，已得九百九十九王，少一王。即北行萬里，即得一王，名普明王。其普明王白班足王言：『願聽一日飯食沙門，頂禮三寶。』其班足王許之一日。時普明王即依過去七佛法，請百法師，敷百高座，一日二時講般若波羅蜜八千億偈竟，其第一法師為普明王而說偈言：</p>

<div class="lg regular" style="margin-left:2em;"><div class='lg-row'>「『劫燒終訖，　乾坤洞燃。　須彌巨海，</div>
<div class='lg-row'>都為灰煬，　天龍福盡，　於中彫喪。</div>
<div class='lg-row'>二儀尚殞，　國有何常。　生老病死，</div>
<div class='lg-row'>輪轉無際，　事與願違，　憂悲為害。</div>
<div class='lg-row'>欲深禍重，　瘡疣無外，　三界皆苦，</div>
<div class='lg-row'>國有何賴。　有本自無，　因緣成諸，</div>
<div class='lg-row'>盛者必衰，　實者必虛。　眾生蠢蠢，</div>
<div class='lg-row'>都如幻居，　聲響俱空，　國土亦如。</div>
<div class='lg-row'>識神無形，　假乘四<span class='corr'>蛇</span>，　無明寶象，</div>
<div class='lg-row'>以為樂車。　形無常主，　神無常家，</div>
<div class='lg-row'>形神尚離，　豈有國耶！』</div>
</div><p>「爾時，法師說此偈已，時普明王眷屬得法眼空，王自證虛空等定，聞法悟解。還至天羅國班足王所眾中，即告九百九十九王言：『就命時到，人人皆應誦過去七佛《仁王問般若波羅蜜經》中偈句。』時班足王問諸王言：『皆誦何法？』時普明王即以上偈答王。王聞是法，得空三昧；九百九十九王亦聞法已，皆證三空門定。時班足王極大歡喜，告諸王言：『我為外道邪師所誤，非君等過。汝可還本國，各各請法師講般若波羅蜜名味句。』時班足王以國付弟，出家為道，證無生法忍，如十王地中說。五千國王常誦是經，現世生報。</p>
<p>「大王！十六大國王修護國之法，法應如是，汝當奉持。天上人中六道眾生，皆應受持七佛名味句。未來世中有無量小國王欲護國土，亦復爾者，應請法師說般若波羅蜜。」</p>
<p>爾時，釋迦牟尼佛說般若波羅蜜時，眾中五百億人得入初地，復有六欲諸天子八十萬人得性空地，復有十八梵王得無生忍、得無生法樂忍，復有先以學菩薩者證一地二地三地乃至十地，復有八部阿須輪王得十三昧門、得三三昧門，得轉鬼身，天上正受，在此會者皆得自性信乃至無量空信。吾今略說天等功德不可具盡。</p>
</div>
<div class='div-pin'><a id='mulu8' />
<p class='h1'>仁王般若波羅蜜護國經散華品第六</p><p>爾時，十六大國王聞佛說十萬億偈般若波羅蜜，歡喜無量，即散百萬億莖華，於虛空中變為一座，十方諸佛共坐此座，說般若波羅蜜。無量大眾共坐一座，持金羅華，散釋迦牟尼佛上，成萬輪華，蓋大眾上；復散八萬四千般若波羅蜜華於虛空中，變成白雲臺，臺中光明王佛，共無量眾，說般若波羅蜜。臺中大眾持雷吼華，散釋迦牟尼佛及諸大眾；復散妙覺華於虛空中，變作金剛城。城中師子吼王佛共十方佛、大菩薩論第一義諦。時城中菩薩，持光明華，散釋迦牟尼佛上，成一華臺，臺中十方佛。諸天散天華，於釋迦牟尼佛上虛空中成紫雲蓋，覆三千大千世界，蓋中天人散恒河沙華，如雲而下。時諸國王，散華供已，願過去佛、現在佛、未來佛常說般若波羅蜜，願一切受持者，比丘、比丘尼、信男、信女，所求如意，常行般若波羅蜜。</p>
<p>佛告大王：「如是，如是！如王所說。般若波羅蜜應說應受，是諸佛母、諸菩薩母，神通生處。」</p>
<p>時，佛為王現五不思議神變：一華入無量華，無量華入一華；一佛土入無量佛土，無量佛土入一佛土；無量佛土入一毛孔土，一毛孔土入無量毛孔土；無量須彌、無量大海入芥子中；一佛身入無量眾生身，無量眾生身入一佛身、入六道身、入地水火風身，佛身不可思議，眾生身不可思議，世界不可思議。佛現神足時，十方諸天人得佛華三昧，十恒河沙菩薩現身成佛，三恒河沙八部王成菩薩道，十千女人現身得神通三昧。</p>
<p>「善男子！是般若波羅蜜有三世利益，過去已說，現在今說，未來當說。諦聽，諦聽！善思念之，如法修行。」</p>
</div>
<div class='div-pin'><a id='mulu9' />
<p class='h1'>仁王般若波羅蜜護國經受持品第七</p><p>爾時，月光心念口言：「見釋迦牟尼佛現無量神力，亦見千華臺上寶滿佛，是一切佛化身主。復見千華葉世界上佛，其中諸佛各各說般若波羅蜜。」白佛言：「如是無量般若波羅蜜，不可說不可解，不可以識識。云何諸善男子，於是經中明了覺解，如法為一切眾生開空法道？」</p>
<p>大牟尼言：「有修行十三觀門諸善男子，為大法王，從習忍至金剛頂，皆為法師，依持建立。汝等大眾，應如佛供養而供養之，應持百萬億天華天香而以奉上。</p>
<p>「善男子！其法師者是習種性菩薩，若在家婆差、憂婆差，若出家比丘、比丘尼，修行十善，自觀<span class='corr'>己</span>身，地、水、火、風、空、識分分不淨；復觀十四根，所謂五情、五受、男、女、意、命等，有無量罪過故，即發無上菩提心，常修三界一切念念皆不淨故，得不淨忍觀門。住在佛家，修六和敬，所謂三業同戒、同見、同學，行八萬四千波羅蜜道。</p>
<p>「善男子！習忍以前行十善菩薩，有退有進，譬如輕毛，隨風東西。是諸菩薩亦復如是，雖以十千劫行十正道，發三菩提心，乃當入習忍位，亦常學三伏忍法，而不可名字是不定人。是定人者，入生空位，聖人性故，必不起五逆、六重、二十八輕。佛法經書作返逆罪，言非佛說，無有是處。能以一阿僧祇劫，修伏道忍行，始得入僧伽陀位。</p>
<p>「復次，性種性行十慧觀，滅十顛倒，及我人知見分分假偽，但有名，但有受，但有法，不可得，無定相，無自他相故。修護空<span class='corr'></span>觀，亦<span class='corr'>常</span>行百萬波羅蜜，念念不去心，以二阿僧祇劫行<span class='corr'></span>正道法，住波羅陀位。</p>
<p>「復次，道種性住堅忍中，觀一切法無生、無住、無滅，所謂五受三界二諦無自他相，如實性不可得故；而常<span class='corr'>入第十</span>第一義諦，心心寂滅而受生三界。何以故？業習果報未壞盡，故順道生。復以三阿僧祇劫，修八萬億波羅蜜，當得平等聖人地故，住阿毘跋致正位。</p>
<p>「復次，善覺摩訶薩，住平等忍，修行四攝，念念不去心，入無相捨，滅三界貪煩惱，於第一義諦而不二，為法性無為，緣理而滅一切相故，為智緣滅無相無為。住初忍時，未來無量生死不由智緣而滅故，非智緣滅，無相無為，無自他相，無無相故，無量方便皆現前。觀實相方便者，於第一義諦，不沈不出，不轉不顛倒。遍學方便者，非證非不證而一切學。迴向方便者，非住果非不住果而向薩婆若。魔自在方便者，於非道而行佛道，四魔所不動。一乘方便者，於不二相，通達眾生一切行故。變化方便者，以願力自在生一切淨佛國土。如是，善男子！是初覺智，於有無相而不二，是實<span class='corr'>智照；巧</span>用，不證不沈，不出不到，是方便觀。譬如水之與波不一不異，乃至一切行——波羅蜜、禪定、陀羅尼——不一不二故，而一一行成就。以四阿僧祇劫行行故，入此功德藏門。無三界業習生故，畢故，不造新，以願力故，變化生一切淨土。常修捨觀故，登鳩摩羅伽位，以四大寶藏，常授與人。</p>
<p>「復次，德慧菩薩，以四無量心滅三有瞋等煩惱，住中忍中，行一切功德故。以五阿僧祇劫行大慈觀，心心常現在前，入無相闍陀波羅位，化一切眾生。</p>
<p>「復次，明慧道人，常以無相忍中行三明觀，知三世法無來無去無住處，心心寂滅，盡三界癡煩惱，得三明一切功德觀故，常以六阿僧祇劫，集無量明波羅蜜故，入伽羅陀位，無相行受持一切法。</p>
<p>「復次，爾焰聖覺達菩薩，修行順法忍，逆五見流，集無量功德，住須陀洹位。常以天眼、天耳、宿命、他心、身通達，念念中滅三界一切見，亦以七阿僧祇劫行五神通，恒河沙波羅蜜常不離心。</p>
<p>「復次，勝達菩薩，於順道忍，以四無畏，觀那由他諦內道論、外道論、藥方、工巧、呪術故，我是一切智人；滅三界疑等煩惱故，我相已盡；知地地有所出，故名出道；有所不出，故名障道；逆三界疑。修習無量功德故，即入斯陀含位。復集行八阿僧祇劫中行諸陀羅尼門故，常行無畏觀不去心。</p>
<p>「復次，常現真實住順忍中，作中道觀，盡三界集因集業一切煩惱故，觀非有非無，一相無相而無二故，證阿那含位。復於九阿僧祇劫，集照明中道故，樂力生一切佛國土。</p>
<p>「復次，玄達菩薩，十阿僧祇劫中，修無生忍——法樂忍——者，名為縛忍。順一切道生。而一心忍中，滅三界習因業果。住後身中，無量功德皆成就，無生智、盡智、五分法身皆滿足。住第十地阿羅漢梵天位，常行三空門觀，百千萬三昧具足，弘化法藏。</p>
<p>「復次，等覺者，住無生忍中，觀心心寂滅而無相相、無身身、無知知，而用心乘於群方之方，憺怕住於無住之住。在有常修空，處空常萬化，雙照一切法故，知是處非是處，乃至一切智十力觀故，而登摩訶羅伽位，化一切國土眾生，千阿僧祇劫行十力法，心心相應，常入見佛三昧。</p>
<p>「復次，慧光神變者，住上上無生忍，滅心心相。法眼見一切法，淨三眼色空見。以大願力常生一切淨土。萬阿僧祇劫，集無量佛光三昧，而能現百萬恒河沙諸佛神力。住婆伽梵位，亦常入佛華三昧。</p>
<p>「復次，觀佛菩薩，住寂滅忍者。從始發心至今經百萬阿僧祇劫，修百萬阿僧祇劫功德故，登一切法解脫，住金剛臺。</p>
<p>「善男子！從習忍至頂三昧，皆名為伏一切煩惱。而無相信，滅一切煩惱，生解脫智；照第一義諦，不名為見。所謂見者是薩婆若。是故我從昔以來，常說唯佛所知見覺。頂三昧以下至於習忍，所不知不見不覺，唯佛頓解，不名為信。漸漸伏者，慧雖起滅，以能無生無滅，此心若滅則累無不滅，無生無滅入理盡金剛三昧，同真際等法性，而未能等無等等。譬如有人，登大高臺，下觀一切，無不斯了。住理盡三昧，亦復如是。常修一切行滿功德藏，入婆伽度位，亦復常住佛慧三昧。</p>
<p>「善男子！如是諸菩薩，皆能一切十方諸如來國土中化眾生，正說正義，受持讀誦，解達實相，如我今日等無有異。」</p>
<p>佛告波斯匿王：「我當滅度後，法欲滅時，受持是般若波羅蜜，大作佛事。一切國土安立，萬姓快樂，皆由<span class='corr'>此</span>般若波羅蜜。是故付囑諸國王，不付囑比丘、比丘尼、清信男、清信女。何以故？無王力故，故不付囑。汝當受持讀誦，解其義理。</p>
<p>「大王！吾今所化百億須彌，百億日月，一一須彌有四天下。其南閻浮提，有十六大國，五百中國，十千小國。其國土中有七可難，一切國王為是難故，講讀般若波羅蜜，七難即滅，七福即生，萬姓安樂，帝王歡喜。</p>
<p>「云何為難？日月失度，<span class='corr'>時</span>節返逆，或赤日出、黑日出，二三四五日出，或日蝕無光，或日輪一重、二三四五重輪現。當變怪時，讀說此經。為一難也。二十八宿失度，金星、<span class='corr'>彗</span>星、輪星、鬼星、火星、水星、風星、刀星、南斗、北斗、五鎮大星，一切國主星，三公星，百官星，如是諸星各各變現，亦讀說此經。為二難也。大火燒國，萬姓燒盡，或鬼火、龍火、天火、山神火、人火、樹木火、賊火，如是變怪，亦讀說此經。為三難也。大水㵱沒百姓，時節返逆，冬雨夏雪，冬時雷電霹靂，六月雨氷霜雹，雨赤水、黑水、青水，雨土山、石山，雨沙礫石，江河逆流，浮山流石，如是變時，亦讀說此經。為四難也。大風吹殺萬姓，國土山河樹木一時滅沒，非時大風、黑風、赤風、青風、天風、地風、火風，如是變時，亦讀此經。為五難也。天地國土亢陽炎火洞燃，百草亢旱，五穀不登，土地赫然，萬姓滅盡，如是變時，亦讀此經。為六難也。四方賊來侵，國內外賊起，火賊、水賊、風賊、鬼賊，百姓荒亂，刀兵劫起，如是怪時，亦讀此經。為七難也。</p>
<p>「大王！是般若波羅蜜，是諸佛菩薩一切眾生心識之神本也，一切國王之父母也。亦名神符，亦名辟鬼珠，亦名如意珠，亦名護國珠，亦名天地鏡，亦名龍寶神王。」</p>
<p>佛告大王：「應作九色幡，長九丈；九色華，高二丈；千支燈，高五丈；九玉箱，九玉巾，亦作七寶案，以經置上。若王行時，常於其前足一百步，是經常放千光明，令千里內，七難不起，罪過不生。若王住時，作七寶帳，中七寶高座，以經卷置上，日日供養，散華燒香，如事父母，如事帝釋。</p>
<p>「大王！我今五眼明見，三世一切國王皆由過去侍五百佛，得為帝王主；是故一切聖人羅漢，而為來生彼國，作大利益。若王福盡時，一切聖人皆為捨去。若一切聖人去時，七難必起。</p>
<p>「大王！若未來世有諸國王護持三寶者，我使五大力菩薩往護其國：一、金剛吼菩薩，手持千寶相輪往護彼國；二、龍王吼菩薩，手持金輪燈往護彼國；三、無畏十力吼菩薩，手持金剛杵往護彼國；四、雷電吼菩薩，手持千寶羅網往護彼國；五、無量力吼菩薩，手持五千劒輪往護彼國。五大士五千大神王，於汝國中大作利益，當立<span class='corr'>形像</span>而供養之。</p>
<p>「大王！吾今三寶付囑汝等一切諸王：憍薩羅國、舍衛國、摩竭提國、波羅㮈國、迦夷羅衛國、鳩尸那國、鳩睒彌國、鳩留國、罽賓國、彌提國、伽羅乾國、乾陀衛國、沙陀國、僧伽陀國、<span class='corr'>健</span><span class='corr'>挐</span>掘闍國、波提國，如是一切諸國王等皆應受持般若波羅蜜。」</p>
<p>時諸大眾及阿須輪王，聞佛說未來世七可畏，身毛為竪，呼聲大叫而言：「願不生彼國。」時十六大國王，即以國事付弟，出家修道，觀四大四色勝出相，四大四色不用識空入行相，三十忍初地相，第一義諦九地相。是故大王捨凡夫身，入六住身；捨七報身，入八法身，證一切行般若波羅蜜。十八梵天阿須輪王，得三乘觀同無生境，復散華供養，空華、法性華、聖人華、順華、無生華、法樂華、金剛華、緣觀中道華、三十七品華，而散佛上及九百億大菩薩眾。其餘一切眾證道迹果，散心空華、心樹華、六波羅蜜華、妙覺華，而散佛上及一切眾。十千菩薩念來世眾生，即證妙覺三昧、圓明三昧、金剛三昧，世諦三昧、真諦三昧、第一義諦三昧——此三諦三昧是一切三昧王三昧，亦得無量三昧、七財三昧、二十五有三昧、一切行三昧。復有十億菩薩登金剛頂現成正覺。</p>
</div>
<div class='div-pin'><a id='mulu10' />
<p class='h1'>仁王般若波羅蜜護國經囑累品第八</p><p>佛告波斯匿王：「我誡勅汝等，吾滅度後，八十年八百年八千年中，無佛無法無僧，無信男無信女時，此經三寶，付囑諸國王四部弟子受持讀誦解義，為三界眾生開空慧道，修七賢行、十善行，化一切眾生。後五濁世，比丘、比丘尼四部弟子，天龍八部，一切神王，國王大臣太子王子，自恃高貴，滅破吾法。明作制法，制我弟子比丘、比丘尼。不聽出家、行道，亦復不聽造作佛像形、佛塔形。立統官制眾，安籍記僧；比丘地立，白衣高坐；兵奴為比丘；受別請法。知識比丘共為一心親善，比丘為作齋會求福，如外道法，都非吾法。當知爾時正法將滅不久。</p>
<p>「大王！壞亂吾道，是汝等作。自恃威力，制我四部弟子。百姓疾病無不苦難，是破國因緣，說五濁罪窮劫不盡。</p>
<p>「大王！法末世時，有諸比丘四部弟子，國王大臣多作非法之行，橫與佛法眾僧作大非法，作諸罪過，非法非律，繫縛比丘，如獄囚法。當爾之時，法滅不久。</p>
<p>「大王！我滅度後，未來世中四部弟子，諸小國王太子王子，乃是住持護三寶者，轉更滅破三寶；如師子身中蟲，自食師子，非外道也。多壞我佛法，得大罪過，正教衰薄，民無正行，以漸為惡，其壽日減，至于百歲。人壞佛教，無復孝子，六親不和，天神不祐，疾疫惡鬼日來侵害，災恠首尾，連禍縱橫，死入地獄、餓鬼、畜生，若出為人，兵奴果報，如響應聲；如人夜書，火滅字存。三界果報，亦復如是。</p>
<p>「大王！未來世中，一切國王太子王子四部弟子，橫與佛弟子書記制戒，如白衣法，如兵奴法，若我弟子比丘比丘尼，立籍為官所使，都非我弟子，是兵奴法。立統官攝僧典主僧籍，大小僧統，共相攝縛，如獄囚法，兵奴之法。當爾之時，佛法不久。</p>
<p>「大王！未來世中，諸小國王四部弟子，自作此罪破國因緣，身自受之，非佛法僧。大王！未來世中流通此經，七佛法器，十方諸佛常所行道。諸惡比丘，多求名利，於國王太子王子前，自說破佛法因緣，破國因緣。其王不別，信聽此語，橫作法制，不依佛戒，是為破佛破國因緣。當爾之時，正法不久。」</p>
<p>爾時，十六大國王，聞佛七誡所說未來世事，悲啼涕出，聲動三千，日月五星二十八宿失光不現。時諸王等，各各至心受持佛語，不制四部弟子出家行道，當如佛教。</p>
<p>爾時，大眾十八梵天王，六欲諸天子歎言：「當爾之時，世間空虛，是無佛世！」爾時，無量大眾中，百億菩薩彌勒師子月等，百億舍利弗、須菩提等，五百億十八梵王、六欲諸天，三界六道，阿須輪王等，聞佛所說護佛果因緣、護國土因緣，歡喜無量，為佛作禮，受持般若波羅蜜。</p>
</div>
<p class='juan'>佛說仁王般若波羅蜜經卷下</p>
</div><!-- end of div[@id='body'] -->
</body></html>