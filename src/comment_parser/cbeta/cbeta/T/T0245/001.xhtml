<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說仁王般若波羅蜜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 245 [No. 246]
<p class='juan'><a id='mulu1' />佛說仁王般若波羅蜜經卷上</p><p class="byline">姚秦三藏鳩摩羅什譯</p>
<div class='div-pin'><a id='mulu2' />
<p class='h1'>序品第一</p><p>如是我聞：</p>
<p>一時，佛<span class='corr'>住</span>王舍城耆闍崛山中，與大比丘眾八百萬億，學無學皆阿羅漢，有為功德無為功德，無學十智、有學八智、有學六智，三根十六心行，法假虛實觀、受假虛實觀、名假虛實觀，三空觀門，四諦十二緣，無量功德皆成就。復有八百萬億大仙緣覺，非斷非常，四諦十二緣皆成就。復有九百萬億菩薩摩訶薩，皆阿羅漢實智功德、方便智功德，行獨大乘，四眼五通三達十力，四無量心，四辯四攝，金剛滅定，一切功德皆成就。復有千萬億五戒賢者，皆行阿羅漢十地，迴向五分法身具足，無量功德皆成就。復有十千五戒清信女，皆行阿羅漢十地，皆成就始生功德、住生功德、終生功德，三十生功德皆成就。復有十億七賢居士，德行具足：二十二品、十一切入、八除入、八解脫、三慧、十六諦、四諦、四三二一品觀、得九十忍，一切功德皆成就。復有萬萬億九梵、三淨、三光、三梵、五喜樂天，天定、功德定、味、常樂神通，十八生處功德皆成就。復有億億六欲諸天子，十善果報，神通功德皆成就。復有十六大國王，各各有一萬二萬乃至十萬眷屬，五戒、十善、三歸功德，清信行具足。復有五道一切眾生。復有他方不可量眾。復有變十方淨土，現百億高座，化百億須彌寶華，各各坐前華上，復有無量化佛。有無量菩薩比丘八部大眾，各各坐寶蓮華，華上皆有無量國土，一一國土，佛及大眾如今無異。一一國土中，一一佛及大眾，各各說般若波羅蜜。他方大眾及化眾，此三界中大眾，十二大眾，皆來集會，坐九劫蓮華座。其會方廣九百五十里，大眾僉然而坐。</p>
<p>爾時，十號三明大滅諦金剛智釋迦牟尼佛，初年月八日方坐十地，入大寂室三昧，思緣放大光明，照三界中。復於頂上出千寶蓮華，其華上至非想非非想天，光亦復爾，乃至他方恒河沙諸佛國土。時無色界雨無量變大香華，香如車輪，華如須彌山王，如雲而下；十八梵天王雨百變異色華；六欲諸天雨無量色華。其佛座前自然生九百萬億劫<span class='note-inline'>(丹本作級)</span>華，上至非想非非想天，是時世界其<span class='corr'>地</span>六種震動。</p>
<p>爾時，諸大眾俱共僉然生疑，各相謂言：「四無所畏、十八不共法、五眼法身大覺世尊，前已為我等大眾，二十九年說摩訶般若波羅蜜、金剛般若波羅蜜、天王問般若波羅蜜、光讚般若波羅蜜。今日如來放大光明，斯作何事？」時十六大國王中，舍衛國主波斯匿王名曰月光，德行十地，六度、三十七品、四不壞淨，行摩訶衍化，次第問居士寶蓋法、淨名等八百人；復問須菩提、舍利弗等五千人；復問彌勒、師子吼等十千人，無能答者。</p>
<p>時波斯匿王即以神力，作八萬種音樂，十八梵、六欲諸天亦作八萬種音樂，聲動三千乃至十方恒河沙佛土，有緣斯現。彼他方佛國中南方法才菩薩共五百萬億大眾，俱來入此大會；東方寶柱菩薩共九百萬億大眾，俱來入此大會；北方虛空性菩薩共百千萬億大眾，俱來入此大會；西方善住菩薩共十恒河沙大眾，俱來入此大會。六方亦復如是，作樂亦然，亦復共作無量音樂，覺悟如來。佛即知時得眾生根，即從定起，方坐蓮華師子座上，如金剛山王。大眾歡喜，各各現無量神通，地及虛空大眾而住。</p>
</div>
<div class='div-pin'><a id='mulu3' />
<p class='h1'>仁王般若波羅蜜護國經觀空品第二</p><p>爾時，佛告大眾：「知十六大國王意欲問護國土因緣。吾今先為諸菩薩，說護佛果因緣、護十地行因緣。諦聽，諦聽！善思念之，如法修行！」時波斯匿王言：「善！大事因緣故！」即散百億種色華，變成百億寶帳，蓋諸大眾。</p>
<p>爾時，大王復起作禮，白佛言：「世尊！一切菩薩云何護佛果？云何護十地行因緣？」佛言：「菩薩化四生，不觀色如，受想行識如，眾生我人常樂我淨如，知見壽者如，菩薩如，六度四攝一切行如，二諦如。是故一切法性真實空，不來不去，無生無滅，同真際，等法性，無二無別如虛空。是故陰入界無我，無所有相，是為菩薩行化十地般若波羅蜜。」</p>
<p>白佛言：「若諸法爾者，菩薩護化眾生，為化眾生耶？」「大王！法性色受想行識常樂我淨，不住色，不住非色，不住非非色，乃至受想行識亦不住非非住。何以故？非色如，非非色如。世諦故、三假故，名見眾生，一切生性實故，乃至諸佛、三乘、七賢、八聖亦名見，六十二見亦名見。大王！若以名名見一切法，乃至諸佛三乘四生者，非非見一切法也。」</p>
<p>白佛言：「般若波羅蜜有法非非法，摩訶衍云何照？」</p>
<p>「大王！摩訶衍見非非法，法若<span class='corr'></span>非非法，是名非非法空。法性空，色、受、想、行、識空，十二入、十八界空，六大法空，四諦、十二緣空。是法即生即住即滅，即有即空，剎那剎那亦如是法生法住法滅。何以故？九十剎那為一念，一念中一剎那經九百生滅，乃至色一切法亦如是。以般若波羅蜜空故，不見緣，不見諦，乃至一切法空，內空、外空、內外空、有為空、無為空、無始空、性空、第一義空、般若波羅蜜空、因空、佛果空、空空故空。但法集故有，受集故有，名集故有，因集故有，果集故有，十行故有，佛果故有，乃至六道一切有。善男子！若有菩薩見法眾生我人知見者，斯人行世間，不異於世間。於諸法而不動不到不滅，無相無無相，一<span class='corr'>切</span>法亦如也，諸佛法僧亦如也，是即初地一念心，具足八萬四千般若波羅蜜，即載名摩訶衍，即滅為金剛，亦名定，亦名一切行。如光讚般若波羅蜜中說。</p>
<p>「大王！是經名味句，百佛千佛百千萬佛說名味句。於恒河沙三千大千國土中，<span class='corr'>盛</span>無量七寶施三千大千國中眾生，皆得七賢四果，不如於此經中，起一念信，何況解一句者！句非句非非句故，般若非句，句非般若，般若亦非菩薩。何以故？十地三十生空故，始生、住生、終生不可得，地地中三生空故。亦非薩婆若，非摩訶衍，空故。</p>
<p>「大王！若菩薩見境、見智、見說、見受者，非聖見也，倒想見法，凡夫人也。見三界者，眾生果報之名也。六識起無量欲無窮，名為欲界藏空；或色所起業果，名為色界藏空；或心所起業果，名無色界藏空。三界空，三界根本無明藏亦空，三地九生滅，前三界中餘無明習果報空。金剛菩薩得理盡三昧故，或果生滅空，有果空，因空故空，薩婆若亦空。滅果空，或前已空故，佛得三無為果。智緣滅，非智緣滅，虛空薩婆若果空也。善男子！若有修習聽說，無聽無說，如虛空，法同法性，聽同說同，一切法皆如也。大王！菩薩修護佛果為若此。護般若波羅蜜者為護薩婆若，十力，十八不共法，五眼，五分法身，四無量心，一切功德果為若此。」</p>
<p>佛說法時，無量人天眾得法眼淨、性地、信地，有百千人皆得大空、菩薩大行。</p>
</div>
<div class='div-pin'><a id='mulu4' />
<p class='h1'>仁王般若波羅蜜護國經菩薩教化品第三</p><p>白佛言：「世尊！護十地行菩薩云何行可行？云何行化眾生？以何相眾生可化？」佛言：「大王！五忍是菩薩法：伏忍上中下、信忍上中下、順忍上中下、無生忍上中下、寂滅忍上下，名為諸佛菩薩修般若波羅蜜。</p>
<p>「善男子！初發想信，恒河沙眾生修行伏忍，於三寶中生習種性十心：信心、精進心、念心、慧心、定心、施心、戒心、護心、願心、迴向心。是為菩薩能少分化眾生，已超過二乘一切善地。一切諸佛菩薩長養十心為聖胎也。</p>
<p>「次第起乾慧性種性有十心，所謂四意止，身受心法，不淨、苦、無常、無我也；三意止；三善根，慈、施、慧也。三意止，所謂三世，過去因忍、現在因果忍、未來果忍。是菩薩亦能化一切眾生，已能過我人知見眾生等想，及外道倒想所不能壞。</p>
<p>「復有十道種性地，所謂觀色識想受行，得戒忍、知見忍、定忍、慧忍、解脫忍；觀三界因果，空忍、無願忍、無想忍；觀二諦虛實，一切法無常，名無常忍；一切法空，得無生忍。是菩薩十堅心作轉輪王，亦能化四天下，生一切眾生善根。</p>
<p>「又信忍菩薩，所謂善、達、明、中行者，斷三界色煩惱縛，能化百佛千佛萬佛國中，現百身千身萬身，神通無量功德，常以十五心為首：四攝法、四無量心、四弘願、三解脫門。是菩薩從善地至於薩婆若，以此十五心為一切行根本種子。</p>
<p>「又順忍菩薩所謂見勝現法，能斷三界心等煩惱縛故，現一身於十方佛國中無量不可說神通化眾生。</p>
<p>「又無生忍菩薩所謂遠不動觀慧，亦斷三界心色等煩惱習故，現不可說不可說功德神通。</p>
<p>「復次，寂滅忍，佛與菩薩同用此忍入金剛三昧。下忍中行名為菩薩，上忍中行名為薩婆若，共觀第一義諦，斷三界心習，無明盡相為金剛，盡相無相為薩婆若，超度世諦第一義諦之外，為第十一地薩婆若。覺非有非無，湛然清淨，常住不變，同真際，等法性，無緣大悲，教化一切眾生，乘薩婆若乘來化三界。</p>
<p>「善男子！一切眾生煩惱不出三界藏，一切眾生果報二十二根不出三界，諸佛應化法身亦不出三界。三界外無眾生，佛何所化？是故我言，三界外別有一眾生界藏者，外道大有經中說，非七佛之所說。</p>
<p>「大王！我常語：一切眾生斷三界煩惱果報盡者，名為佛；自性清淨名覺薩婆若性。眾生本業，是諸佛菩薩本業，本所修行，五忍中十四忍具足。」</p>
<p>白佛言：「云何菩薩本業清淨化眾生？」佛言：「從一地乃至後一地，自所行處及佛行處，一切知見故。本業者，若菩薩住百佛國中，作閻浮四天王，修百法門，二諦平等心化一切眾生；若菩薩住千佛國中，作忉利天王，修千法門，十善道化一切眾生；若菩薩住十萬佛國中，作炎天王，修十萬法門，四禪定化一切眾生；若菩薩住百億佛國中，作兜率天王，修百億法門，行道品化一切眾生；若菩薩住千億佛國中，作化樂天王，修千億法門，二諦四諦八諦化一切眾生；若菩薩住十萬億佛國中，作他化天王，修十萬億法門，十二因緣智化一切眾生；若菩薩住百萬億佛國中，作初禪王，修百萬億法門，方便智願智化一切眾生；若菩薩住百萬微塵數佛國中，作二禪梵王，修百萬微塵數法門，雙照方便神通智化一切眾生；若菩薩住百萬億阿僧祇微塵數佛國中，作三禪大梵王，修百萬億阿僧祇微塵數法門，以四無礙智化一切眾生；若菩薩住不可說不可說佛國中，作第四禪大靜天王三界主，修不可說不可說法門，得理盡三昧，同佛行處，盡三界原，教化一切眾生，如佛境界。是故一切菩薩本業化行清淨，若十方諸如來亦修是業，登薩婆若果，作三界王，化一切無量眾生。」</p>
<p>爾時，百萬億恒河沙大眾，各從座起，散無量不可思議華，燒無量不可思議香，供養釋迦牟尼佛及無量大菩薩，合掌聽波斯匿王說般若波羅蜜，今於佛前以偈歎曰：</p>

<div class="lg regular" style="margin-left:1em;"><div class='lg-row'>「世尊導師金剛體，　心行寂滅轉法輪，</div>
<div class='lg-row'>八辯洪音為眾說，　時眾得道百億萬。</div>
<div class='lg-row'>時六天人出家道，　成比丘眾菩薩行，</div>
<div class='lg-row'>五忍功德妙法門，　十四正士能諦了，</div>
<div class='lg-row'>三賢十聖忍中行，　唯佛一人能盡原，</div>
<div class='lg-row'>佛眾法海三寶藏，　無量功德攝在中。</div>
<div class='lg-row'>十善菩薩發大心，　長別三界苦輪海，</div>
<div class='lg-row'>中下品善粟散王，　上品十善鐵輪王，</div>
<div class='lg-row'>習種銅輪二天下，　銀輪三天性種性，</div>
<div class='lg-row'>道種堅德轉輪王，　七寶金光四天下。</div>
<div class='lg-row'>伏忍聖胎三十人，　十信十止十堅心，</div>
<div class='lg-row'>三世諸佛於中行，　無不由此伏忍生。</div>
<div class='lg-row'>一切菩薩行本原，　是故發心信心難，</div>
<div class='lg-row'>若得信心必不退，　進入無生初地道，</div>
<div class='lg-row'>教化眾生覺中行，　是名菩薩初發心。</div>
<div class='lg-row'>善覺菩薩四天王，　雙照二諦平等道，</div>
<div class='lg-row'>權化眾生遊百國，　始登一乘無相道。</div>
<div class='lg-row'>入理般若名為住，　住生德行名為地，</div>
<div class='lg-row'>初住一心足德行，　於第一義而不動。</div>
<div class='lg-row'>離達開士忉利王，　現形六道千國土，</div>
<div class='lg-row'>無緣無相第三諦，　無<span class='corr'>無</span>無生無二照。</div>
<div class='lg-row'>明慧空照炎天王，　應形萬國導群生，</div>
<div class='lg-row'>忍心無二三諦中，　出有入無變化生。</div>
<div class='lg-row'>善覺離明三道人，　能滅三界色煩惱，</div>
<div class='lg-row'>還觀三界身口色，　法性第一無遺照。</div>
<div class='lg-row'>炎慧妙光大精進，　兜率天王遊億國，</div>
<div class='lg-row'>實智緣寂方便道，　達無生照空有了。</div>
<div class='lg-row'>勝慧三諦自達明，　化樂天王百億國，</div>
<div class='lg-row'>空空諦觀無二相，　變化六道入無間。</div>
<div class='lg-row'>法現開士自在王，　無二無照達理空，</div>
<div class='lg-row'>三諦現前大智光，　照千億土教一切。</div>
<div class='lg-row'>焰勝法現無相定，　能洗三界迷心惑，</div>
<div class='lg-row'>空慧寂然無緣觀，　還觀心空無量報。</div>
<div class='lg-row'>遠達無生初禪王，　常萬億土教眾生，</div>
<div class='lg-row'>未度報身一生在，　進入等觀法流地。</div>
<div class='lg-row'>始入無緣金剛忍，　三界報形永不受，</div>
<div class='lg-row'>觀第三義無二照，　二十一生空寂行。</div>
<div class='lg-row'>三界愛習順道定，　遠達正士獨諦了，</div>
<div class='lg-row'>等觀菩薩二禪王，　變生法身無量光。</div>
<div class='lg-row'>入百恒土化一切，　圓照三世恒劫事，</div>
<div class='lg-row'>返照樂虛無盡<span class='corr'></span>原，　於第三諦常寂然。</div>
<div class='lg-row'>慧光開士三禪王，　能於千恒一時現，</div>
<div class='lg-row'>常在無為空寂行，　恒沙佛藏一念了。</div>
<div class='lg-row'><span class='corr'>灌</span>頂菩薩四禪王，　於億恒土化群生，</div>
<div class='lg-row'>始入金剛一切了，　二十九生永已度。</div>
<div class='lg-row'>寂滅忍中下忍觀，　一轉妙覺常湛然，</div>
<div class='lg-row'>等慧灌頂三品士，　除前餘習無明緣。</div>
<div class='lg-row'>無明習相故煩惱，　二諦理窮一切盡，</div>
<div class='lg-row'>圓智無相三界王，　三十生盡等大覺。</div>
<div class='lg-row'>大寂無為金剛藏，　一切報盡無極悲，</div>
<div class='lg-row'>第一義諦常安隱，　窮<span class='corr'></span>原盡性妙智存。</div>
<div class='lg-row'>三賢十聖住果報，　唯佛一人居淨土，</div>
<div class='lg-row'>一切眾生暫住報，　登金剛原居淨土。</div>
<div class='lg-row'>如來三業德無極，　我今月光禮三寶，</div>
<div class='lg-row'>法王無上人中樹，　覆蓋大眾無量光。</div>
<div class='lg-row'>口常說法非無義，　心智寂滅無緣照，</div>
<div class='lg-row'>人中師子為眾說，　大眾歡喜散金華。</div>
<div class='lg-row'>百億萬土六大動，　含生之類受妙報，</div>
<div class='lg-row'>天尊快說十四王，　是故我今略歎佛。」</div>
</div><p>時諸大眾聞月光王歎<span class='corr'>十</span>四王無量功德藏，得大法利，即於坐中，有十恒河沙天王，十恒河沙梵王，十恒河沙鬼神王，乃至三趣得無生法忍；八部阿須輪王現轉鬼身，天上受道，三生入正位者，或四生五生乃至十生得入正位，證聖人性，得一切無量報。</p>
<p>佛告諸得道果實天眾：「善男子！是月光王已於過去十千劫中，龍光王佛法中，為四住開士，我為八住菩薩。今於我前大師子吼。如是，如是！如汝所言，得真義說，不可思議，不可度量，唯佛與佛，乃知斯事。</p>
<p>「善男子！其所說十四般若波羅蜜，三忍地地上中下三十忍，一切行藏一切佛藏不可思議。何以故？一切諸佛是中生，是中滅，是中化，無生無滅無化，無自無他，第一無二，非化非不化，非相非無相，無來無去，如虛空故。一切眾生無生無滅，無縛解，非因非果，非不因果，煩惱我人知見受者我所者，一切苦受行空故。一切法集，幻化五陰，無合無散，法同法性，寂然空故。法境界空，空、無相，不轉、不顛倒、不順幻化，無三寶、無聖人、無六道，如虛空故。般若無知無見，不行不緣，不因不受，不得一切照相故，行道斯行道相如虛空故。法相如是，何可有心得、無心得？是以般若功德，不可眾生中行而行，不可五陰法中行而行，不可境中行而行，不可解中行而行。是故般若不可思議，而一切諸佛菩薩於中行，故亦不可思議。一切諸如來於幻化無住法中化，亦不可思議。</p>
<p>「善男子！此功德藏，假使無量恒河沙第十三灌頂開士說是功德，百千億分中，如王所說如海一渧。我今略述分義功德，有大利益一切眾生，亦為過去來今無量諸如來之所述可。三賢十聖讚歎無量，是月光王分義功德。</p>
<p>「善男子！是十四法門，三世一切眾生、一切三乘、一切諸佛之所修集，未來諸佛亦復如是。若一切諸佛菩薩不由此門得薩婆若者，無有是處。何以故？一切佛及菩薩無異路故。是故一切諸善男子，若有人聞諸忍法門：信忍、止忍、堅忍、善覺忍、離達忍、明慧忍、焰慧忍、勝慧忍、法現忍、遠達忍、等覺忍、慧光忍、灌頂忍、圓覺忍者，是人超過百劫千劫無量恒河沙生生苦難，入此法門，現身得報。」</p>
<p>時諸眾中有十億，同名虛空藏海菩薩，歡喜法樂，各各散華於虛空中，變成無量華臺，上有無量大眾，說十四正行。十八梵、六欲天王，亦散寶華，各坐虛空臺上，說十四正行，受持讀誦，解其義理。無量諸鬼神，現身修行般若波羅蜜。</p>
<p>佛告大王：「汝先言：『云何眾生相可化？』若以幻化身見幻化者，是菩薩真行化眾生。眾生識初一念識異木石，生得善、生得惡，惡為無量惡識本，善為無量善識本。初一念金剛終一念，於中生不可說不可說識，成眾生色心是眾生根本。色名色蓋，心名識蓋、想蓋、受蓋、行蓋。蓋者陰覆為用，身名積聚。</p>
<p>「大王！此一色法生無量色：眼所得為色，耳所得為聲，鼻所得為香，舌得為味，身得為觸，堅持名地，水名潤，火名熱，輕動名風；生五識處名根。如是一色一心有不可思議色心。</p>
<p>「大王！凡夫六識麤故，得假名青黃方圓等無量假色法；聖人六識淨故，得實法色香味觸一切實色法。眾生者，世諦之名也。若有若無，但生眾生憶念，名為世諦。世諦假誑幻化故有，乃至六道幻化，眾生見幻化，幻化見幻化，婆羅門、剎利、毘舍、首陀，神我等色心，名為幻諦，幻諦法無。佛未出世前，無名字，無義名；幻法幻化，無名字，無體相，無三界名字，無善惡果報六道名字。</p>
<p>「大王！是故佛佛出現於世，為眾生故，說作三界六道名字。是名無量名字，如空法、四大法、心法、色法。相續假法，非一非異，一亦不續，異亦不續，非一非異故，名相續諦。相待假法，一切名相待，亦名不定相待，如五色等法，有無一切等法。一切法皆緣成，假成眾生，俱時因果，異時因果，三世善惡，一切幻化，是幻諦眾生。</p>
<p>「大王！若菩薩如上所見眾生幻化，皆是假誑，如空中華，十住菩薩諸佛五眼，如幻諦而見，菩薩化眾生為若此。」</p>
<p>說此法時，有無量天子及諸大眾得伏忍者，得空無生忍，乃至一地十地不可說德行。</p>
</div>
<div class='div-pin'><a id='mulu5' />
<p class='h1'>仁王般若波羅蜜護國經二諦品第四</p><p>爾時波斯匿王言：「第一義諦中有世諦不？若言無者，智不應二；若言有者，智不應一。一二之義，其事云何？」</p>
<p>佛告大王：「汝於過去七佛已問一義二義。汝今無聽，我今無說。無聽無說，即為一義二義故。諦聽，諦聽！善思念之，如法修行。七佛偈如是：</p>

<div class="lg regular" style="margin-left:1em;"><div class='lg-row'>「無相第一義，　無自無他作，</div>
<div class='lg-row'>因緣本自有，　無自無他作。</div>
<div class='lg-row'>法性本無性，　第一義空如，</div>
<div class='lg-row'>諸有本有法，　三假集假有。</div>
<div class='lg-row'>無無諦實無，　寂滅第一空，</div>
<div class='lg-row'>諸法因緣有，　有無義如是。</div>
<div class='lg-row'>有無本自二，　譬若牛二角，</div>
<div class='lg-row'>照解見無二，　二諦常不即。</div>
<div class='lg-row'>解心見不二，　求二不可得，</div>
<div class='lg-row'>非謂二諦一，　非二何可得。</div>
<div class='lg-row'>於解常自一，　於諦常自二，</div>
<div class='lg-row'>通達此無二，　真入第一義。</div>
<div class='lg-row'>世諦幻化起，　譬如虛空華，</div>
<div class='lg-row'>如影三手無，　因緣故誑有。</div>
<div class='lg-row'>幻化見幻化，　眾生名幻諦，</div>
<div class='lg-row'>幻師見幻法，　諦實則皆無，</div>
<div class='lg-row'>名為諸佛觀，　菩薩觀亦然。</div>
</div><p>「大王！菩薩摩訶薩於第一義中，常照二諦化眾生。佛及眾生一而無二。何以故？以眾生空故得置菩提空，以菩提空故得置眾生空。以一切法空故空空。何以故？般若無相，二諦虛空，般若空，從無明乃至薩婆若，無自相、無他相故，五眼成就時見無所見，行亦不受，不行亦不受，非行非不行亦不受，乃至一切法亦不受。菩薩未成佛時以菩提為煩惱，菩薩成佛時以煩惱為菩提，何以故？於第一義而不二故，諸佛如來乃至一切法如故。」</p>
<p>白佛言：「云何十方諸如來、一切菩薩不離文字而行諸法相？」</p>
<p>「大王！法輪者：法本如、重誦如、受記如、不誦偈如、無問而自說如、戒經如、譬喻如、法界如、本事如、方廣如、未曾有如、論議如，是名味句音聲果文字記句一切如。若取文字者，不行空也。</p>
<p>「大王！如如文字修諸佛智母，一切眾生性根本智母，即為薩婆若體。諸佛未成佛，以當佛為智母，未得為性，已得為薩婆若。三乘般若，不生不滅，自性常住。一切眾生，以此為覺性故。若菩薩無受無文字，離文字，非非文字，修無修為修文字者，得般若真性般若波羅蜜。大王！若菩薩護佛、護化眾生、護十地行，為若此。」</p>
<p>白佛言：「無量品眾生，根亦無量，行亦無量。法門為一為二、為無量耶？」</p>
<p>「大王！一切法觀門非一非二，乃有無量。一切法亦非有相，非非無相。若菩薩見眾生，見一見二，即不見一不見二、一二者，第一義諦也。</p>
<p>「大王！若有若無者即世諦也。以三諦攝一切法，空諦、色諦、心諦故，我說一切法不出三諦。我人知見五受陰空，乃至一切法空，眾生品品根行不同故，非一非二法門。</p>
<p>「大王！七佛說摩訶般若波羅蜜，我今說般若波羅蜜，無二無別。汝等大眾，應當受持讀誦解說。是經功德，有無量不可說不可說諸佛，一一佛教化無量不可說眾生，一一眾生皆得成佛；是佛復教化無量不可說眾生，皆得成佛；是上三佛說般若波羅蜜經八萬億偈；於一偈中復分為千分；於一分中說一分句義不可窮盡，況復於此經中起一念信！是諸眾生超百劫千劫十地等功德，何況受持讀誦解說者功德，即十方諸佛等無有異。當知是人即是如來，得佛不久。」</p>
<p>時諸大眾聞說是經，十億人得三空忍；百萬億人得大空忍、十地性。</p>
<p>「大王！此經名為『仁王問般若波羅蜜經』。汝等受持般若波羅蜜經，是經復有無量功德，名為護國土功德，亦名一切國王法藥服行無不大用護舍宅功德，亦護一切眾生身。即此般若波羅蜜，是護國土，如城塹牆壁刀劒鉾楯，汝應受持般若波羅蜜，亦復如是。」</p>
</div>
<p class='juan'>佛說仁王般若波羅蜜經卷上</p>
</div><!-- end of div[@id='body'] -->
</body></html>