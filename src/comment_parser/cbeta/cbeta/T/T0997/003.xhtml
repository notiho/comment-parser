<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>守護國界主陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu7' />守護國界主陀羅尼經卷第三<p class="byline">罽賓國三藏沙門般若共牟尼室利譯</p>陀羅尼品第二之三</p><p>復次善男子。何等名為海印陀羅尼門。善男子如大海水印現一切。謂四天下所有色相。或眾生色相或非眾生色相。山澤原阜樹木叢林。藥草百穀。日月星辰摩尼雲電。村營聚落城邑王都。及與諸天男女宮殿。一切資具香林池沼。渠河泉流綺麗嚴飾。如是等類上中下品一切色相。於大海中平等印現。故說大海為第一印。最勝妙印希奇殊特無等無過。菩薩摩訶薩亦復如是。住此海印甚深三昧。得與一切眾生身平等印。得與眾生語平等印。得與眾生心平等印。十方世界諸佛語業轉妙法輪。菩薩皆從海印所流。於口門中平等演說。隨有所說皆與諸佛法印無違亦無疑惑。能令法界一切眾生皆悉悟解故。說此印諸印中上。所謂婀<span class='note-inline'>(上短)</span>字印者。以一切法性無生故。囉字印者。以一切法無染著故。跛字印者。勝義諦門不可得故。者字印者眼及諸行皆清淨故。娜字印者。名色性相不可得故。攞字印者。愛支因緣連續不斷皆不現故。拏<span class='note-inline'>(上聲)</span>字印者。悟入清淨十力門故。摩字印者。力及菩提分皆清淨故。拏<span class='note-inline'>(上重)</span>字。印者離諸怨敵及憂惱故灑字。印者六通圓滿無罣礙故嚩字印者。不二之道言語斷故多<span class='note-inline'>(上聲)</span>字印者。悟一切法真實義故也字印者。稱如實理而演說故瑟吒<span class='note-inline'>(二合)</span>字印者。制伏任持不可得故迦<span class='note-inline'>(上)</span>字印者。遠離世論無作者故娑<span class='note-inline'>(上)</span>字印者。悟四真諦皆平等故莽<span class='note-inline'>(輕呼)</span>字印者。悟一切法清淨道故誐字印者。入甚深法無行取故娑他<span class='note-inline'>(上二合)</span>字印者。顯云勢力不可得故惹字印者。超過老死能所生故濕嚩<span class='note-inline'>(二合)</span>字印者。煩惱所行皆遠離故馱字印者。法界體性不雜亂故捨字印者。入深止觀皆滿足故佉字印者。悟如虛空無盡法故乞叉<span class='note-inline'>(二合)</span>字印者。入於盡智無生智故娑<span class='note-inline'>(上)</span>多也阿<span class='note-inline'>(四合)</span>字印者。遠離昏沈懈怠障故枳穰<span class='note-inline'>(二合)</span>字印者。一切眾生智慧體故賀字印者。摧惡進善體皆離故婆<span class='note-inline'>(上)</span>字印者。慣習觀察覺悟體故者車<span class='note-inline'>(上二合)</span>字印者。遠離貪瞋癡覆性故娑莽<span class='note-inline'>(二合)</span>字印者。念不散動無忘失故訶婆<span class='note-inline'>(上二合)</span>字印者。可以呼召請命體故。哆娑<span class='note-inline'>(二合)</span>字印者。勇猛驅逐諸惑體故伽<span class='note-inline'>(上)</span>字印者。散滅重雲無明翳故姹字印者。積集諸行窮盡體故波羅<span class='note-inline'>(二合)</span>字印者。隨順最勝寂照體故頗字印者。周遍圓滿果報體故娑迦<span class='note-inline'>(上二合)</span>字印者。悟解一切蘊聚體故也娑<span class='note-inline'>(上二合)</span>字印者。能除老死一切病故室者<span class='note-inline'>(二合)</span>字印者。現前覺悟未曾有故吒<span class='note-inline'>(上)</span>字印者。斷生死道得涅槃故瑟姹<span class='note-inline'>(二合)</span>字印者。悟解無邊無盡體故。善男子菩薩以如是等種種法相。分別演說諸字印門。善男子是名深入海印三昧陀羅尼門。</p>
<p>復次善男子。云何名為蓮華莊嚴陀羅尼門。善男子菩薩住此陀羅尼門。隨彼無量大會之中說妙法時。即有廣大妙蓮花座涌現其前。種種色相殊妙莊嚴。其有見者情無厭足。此座纔現。身便安處。即於空中雨眾寶花。種種花中出種種聲。種種聲中說種種法。所謂或甚深無量法。或說善巧名句法。或說種種諸譬喻門。如是或說脩多羅祇夜。和伽羅那。伽他搵陀那。尼陀那本事。本生方廣。希法優波提舍。說如是等十二分教及種種門。皆為斷除一切眾生諸煩惱故。而菩薩心安住大捨。寂然正受即能等引。如是音聲說法不斷。滅眾生苦作諸佛事。又於菩薩遍身毛孔出種種光。一一光中出生種種妙寶蓮華。一一花上有一菩薩。遍往十方無量無邊諸世界中而作佛事。是為初入蓮華莊嚴陀羅尼門。若廣說者不可窮盡。復次善男子。云何名為能入無著陀羅尼門。善男子菩薩住此陀羅尼門。於一法門心無所著。如是若二若三。若十若百若千若百千若俱胝若那由他。乃至阿僧祇無量無邊。無等不可數不可稱不可思不可量不可說法門。皆心平等而無所著。或恒河沙法門。亦皆平等心無所著。如是閻浮提微塵數法門。四天下微塵數法門。三千大千世界微塵數法門亦無所著。若一佛剎若十佛剎。若百若千若恒河沙佛剎微塵數法門。乃至一切佛剎微塵數法門。亦皆平等心無所著。若說一門攝如上說一切佛剎塵數法門。皆入一門一時演說。如於一門。若二若三乃至無量無邊法門亦皆如是。一一門中攝一切門一時演說。如是說時心無所著亦無所住。利益安樂一切眾生。其義深遠稱如實理。次第無亂文義具足。善男子是名能入無著陀羅尼門。</p>
<p>復次善男子。云何名為漸漸深入四無礙智陀羅尼門。善男子若諸菩薩安住於此陀羅尼門。得微細差別法門無盡智。得微細甚深義門無盡智。得微細詞門無盡智。得微細無邊辯門無盡智。得是智故。東方所有一切眾生同一道場。各隨類音善巧方便而問其法。南方所有一切眾生同一道場。各隨類音善巧便而問其義。西方所有一切眾生同一道場。各隨類音善巧方便而問其詞。北方所有一切眾生同一道場。各隨類音善巧方便而問其辯。如是四方一切眾生。一時發問種種法門。菩薩一念悉能領受。心無錯亂明記無失。於一語業出種種音。一一音聲說一切法。隨諸眾生種類不同所樂各異。皆得領解踊躍歡喜心願滿足。善男子是為菩薩漸漸深入四無礙智陀羅尼門。</p>
<p>復次善男子。云何名為諸佛護持莊嚴陀羅尼門。善男子菩薩得此陀羅尼故。於大會中處大法座。於其肉髻最處中心頂骨交際。忽現如來身鎔金色相好莊嚴。而以右手摩菩薩頂。即時菩薩便得色身相好莊嚴具足圓滿與佛平等。又得如來語業莊嚴具足圓滿。又得如來意業莊嚴具足圓滿。得如是等種種佛法具足圓滿。既得是已。隨此大會一切眾生心界不同欲樂差別。所疑有異說種種法。或一日夜或二或三。半月一月一年百年。或百千年。隨其心樂久近多少。常說妙法無有窮盡。如是說時不飲不食。不羸不瘦身心無倦。以是如來威德護持難思力故。菩薩又得四種大智。云何為四。所謂微細了知眾生心行各差別智。微細分別一切諸法無窮盡智。善能分別三乘修行諸次第智。具足圓滿隨順堪任演說法智。善男子是名略說諸佛護持莊嚴陀羅尼門。若廣說者無量無邊等虛空界無有窮盡。與如來等皆為利益諸眾生故。善男子是為八種陀羅尼門。若有菩薩安住此八陀羅尼門。則能總持一切如來及諸菩薩所說妙法。令諸菩薩辯才無盡。一切眾生若有聞者。愛樂歡喜情無厭足。爾時一切法自在王菩薩。聞此法已心懷踊躍。以偈讚曰。</p>

<div class="lg regular"><div class='lg-row'>善逝說八總持法　決定令得微妙乘</div>
<div class='lg-row'>演百千億脩多羅　於義及文無所著</div>
<div class='lg-row'>大聲清淨無邊際　百千無量剎皆聞</div>
<div class='lg-row'>能成眾生寂靜心　是名大聲清淨義</div>
<div class='lg-row'>一字演說一切法　多劫無有窮盡時</div>
<div class='lg-row'>一一字門亦復然　此住寶篋真言地</div>
<div class='lg-row'>遠離諸邊得清淨　平等無著同如來</div>
<div class='lg-row'>剎那正念煩惱除　是名法義漩澓處</div>
<div class='lg-row'>四天下中諸色相　大海印現並無遺</div>
<div class='lg-row'>說此無思無盡門　是名海印真言德</div>
<div class='lg-row'>具大人相處大眾　坐蓮華座雨天花</div>
<div class='lg-row'>花演俱胝妙法門　蓮華莊嚴總持用</div>
<div class='lg-row'>入一句法無所著　億剎微塵句亦然</div>
<div class='lg-row'>句句演暢難思門　無著總持皆自在</div>
<div class='lg-row'>具足法義及詞辯　四方眾生齊啟疑</div>
<div class='lg-row'>自他疑網皆斷除　此是四辯總持力</div>
<div class='lg-row'>菩薩昇於大法座　頂上現佛如金山</div>
<div class='lg-row'>即舒右手相端嚴　殷重摩於菩薩頂</div>
<div class='lg-row'>獲微妙辯同於佛　此名護念佛莊嚴</div>
<div class='lg-row'>得入最勝總持門　便獲難思無盡德</div>
<div class='lg-row'>如蓮不染於三界　五塵不動等須彌</div>
<div class='lg-row'>得此最勝陀羅尼　無等智超三界轉</div>
<div class='lg-row'>能師子吼無所畏　摧諸外道碎邪山</div>
<div class='lg-row'>得此最勝陀羅尼　遠離受生諸業果</div>
<div class='lg-row'>如地生長諸善法　如水滌垢淨無餘</div>
<div class='lg-row'>如火焚燒不擇薪　如風飄鼓無所住</div>
<div class='lg-row'>如醫善知於法藥　除眾生病得安寧</div>
<div class='lg-row'>得此最勝陀羅尼　智演諸法無傾動</div>
<div class='lg-row'>如月圓明淨無點　流光普照等無私</div>
<div class='lg-row'>得此最勝陀羅尼　眾會見者無厭足</div>
<div class='lg-row'>如日光輪平等照　破生死闇覺群迷</div>
<div class='lg-row'>得此最勝陀羅尼　能除有情諸渴愛</div>
<div class='lg-row'>如轉輪王教十善　如毘沙門富法財</div>
<div class='lg-row'>得此最勝陀羅尼　慈念眾生降法雨</div>
<div class='lg-row'>如龍興雲現威德　震雷曜電並無思</div>
<div class='lg-row'>得此最勝陀羅尼　寂靜無心無執著</div>
<div class='lg-row'>莊嚴微妙如帝釋　大智隨機演法門</div>
<div class='lg-row'>得此最勝陀羅尼　猶如牛王處大眾</div>
<div class='lg-row'>如大梵王住慈定　遍觀世界盡超過</div>
<div class='lg-row'>得此最勝陀羅尼　常得五通無退轉</div>
<div class='lg-row'>遍遊法界難思剎　如梵天王遍梵宮</div>
<div class='lg-row'>得此最勝陀羅尼　供養十方諸佛海</div>
<div class='lg-row'>諸佛共觀如長子　同時稱讚德難思</div>
<div class='lg-row'>得此最勝陀羅尼　不久獲佛諸功德</div>
<div class='lg-row'>辯才廣博無窮盡　演說深廣脩多羅</div>
<div class='lg-row'>得此最勝陀羅尼　妙辯如鬘無斷絕</div>
<div class='lg-row'>智慧聰明無妄念　無邊方便同虛空</div>
<div class='lg-row'>得此最勝陀羅尼　憍慢諂詐皆除斷</div>
<div class='lg-row'>定慧雙流無斷絕　慈悲俱起不相離</div>
<div class='lg-row'>得此最勝陀羅尼　永斷世間諸過失</div>
<div class='lg-row'>善知眾生語言法　心行根欲悉無餘</div>
<div class='lg-row'>得此最勝陀羅尼　說法纖毫無誤失</div>
<div class='lg-row'>念處正斷及神足　根力覺道定皆圓</div>
<div class='lg-row'>得此最勝陀羅尼　便獲殊妙淨法智</div>
<div class='lg-row'>隨順諸度到彼岸　通達四攝無有餘</div>
<div class='lg-row'>得此最勝陀羅尼　能知善逝諸境界</div>
<div class='lg-row'>自然近佛深寂靜　建立萬行調眾生</div>
<div class='lg-row'>得此最勝陀羅尼　於一切時無錯亂</div>
<div class='lg-row'>獲得無垢蘊界入　處胎不染不無知</div>
<div class='lg-row'>得此最勝陀羅尼　見佛如蓮心不著</div>
<div class='lg-row'>三業恒隨智慧轉　動寂無礙利眾生</div>
<div class='lg-row'>得此最勝陀羅尼　說法常蒙諸佛護</div>
<div class='lg-row'>大智能作眾生主　多劫讚歎不能窮</div>
</div><p>爾時世尊稱讚一切法自在王菩薩言。善哉善哉善男子。汝能讚說此陀羅尼。如諸佛說等無有異我今隨喜。善男子今此會中。有六十億那由他出家菩薩。及與無數百千萬億在家菩薩。聞此陀羅尼門皆得無生法忍。無量天龍夜叉乾闥婆阿脩羅迦樓羅緊那羅摩睺羅伽人非人。比丘比丘尼優婆塞優婆夷等。皆於阿耨多羅三藐三菩提得不退轉。</p>
</div>
<div class='div-pin'><a id='mulu8' />
<p class='h1'>守護國界主陀羅尼經大悲胎藏出生品第三</p><p>爾時文殊師利菩薩摩訶薩。即從座起偏袒右肩。右膝著地為佛作禮。合掌恭敬而白佛言。世尊如佛所說心及虛空陀羅尼菩提無二無別。皆以大悲為其根者。而此大悲復以何法而為根本。</p>
<p>佛告文殊師利菩薩言。善哉善哉善男子快發斯問。為欲利樂多眾生故。諦聽諦聽善思念之。吾當為汝分別解說。善男子此大悲根。復以眾生受苦為本。</p>
<p>文殊師利復白佛言。世尊眾生受苦復以何法而為其本。佛言從煩惱生。又問煩惱以何為本。佛言從於種種顛倒邪見而生。又問種種顛倒邪見以何為本。佛言從虛妄分別生。又問虛妄分別以何為本。佛言此妄分別無有根本。無有色相難知難斷。善男子以是義故。菩薩摩訶薩為諸眾生。起大悲心勞謙忘倦。譬如甘蔗及以胡麻。以物壓之漿油便現。菩薩亦爾。大悲深重復起十六大悲之心作是念言。傷哉眾生。常為身見之所繫縛。種種邪見以為窟宅。我當為彼演說妙法悉令除斷。傷哉眾生。於斷於常執著建立。文殊師利白佛言。世尊云何名為斷見常見。佛言善男子。言斷見者布施供養皆無果報。善行惡行此世後世皆無有果。父母變化皆悉斷無。何以故譬知燒木已成其灰終無生理。是名斷見。言常見者王常為王貴常為貴。貧富男女端正醜陋。象馬等類常無改易。何以故譬如種子隨其本類。各別生芽終無雜亂。善男子此等眾生作如是見皆無果報。菩薩為彼起大悲心。開示演說緣起之門。令其信入因緣果報。菩薩復念傷哉眾生起四顛倒。無常計常無樂計樂。無我計我無淨計淨。我當為彼說甚深法令除顛倒。傷哉眾生於其無我無我所中計我我所。我當為說微妙之法。令其除斷我我所見。傷哉眾生。為諸蓋障之所覆蔽貪箭中心。瞋火熾盛身心俱焚。昏沈睡眠之所迷醉。掉舉惡作纏繞不捨。於甚深法常懷疑惑。我當為說微妙之法。令其隳裂諸蓋之網。傷哉眾生。戀著六處眼纔見色。隨色名相而生執著。耳聞音聲鼻嗅香臭。舌嘗滋味身觸細滑意分別法。皆隨名相而生執著。我當為說深妙之法。令不樂著六處空聚。傷哉眾生。多起諸慢。為慢過慢及慢過慢。我慢增上慢卑慢邪慢。云何為慢。謂於下劣眾生計我勝彼。言過慢者。於己等者言我過彼。慢過慢者。於他勝己計我勝彼。言我慢者。於色計我乃至於識亦計於我令心高舉。言增上慢者。增上聖法曾未獲得向他人說我得聖法。言卑慢者。於彼多分勝己之人言我少劣。言邪慢者。於己邪見無德之中謂己為正。翻詔他人以之為邪。如是等慢。我當為彼說甚深法。令其除斷住於平等。傷哉眾生。趣向邪道遠離聖道。我當為說正道之法令遠邪徑。傷哉眾生。為恩愛奴受其驅策。妻妾男女以為枷鎖。杻械繫縛染著耽味不能捨離。令身口意不得自在。我當為彼說離貪法。令其三業動止無覊。傷哉眾生更相鬪諍。瞋恚結恨互為怨讎。當為說法令其除斷。傷哉眾生。遠善知識。隨逐惡友不相捨離。如指與甲和合相依。造諸惡業無暫休息。當為說法令捨惡友近善知識。傷哉眾生貪求名利無有厭足。如海吞流得之彌盛。如火益薪遠離無垢實相智慧。我當為說真實之法。令斷名利獲清淨智。傷哉眾生無明黑闇。無我法中橫起我見。眾生壽命補特伽羅。當為說法斷除如是種種邪見。令去瞖膜開淨智眼。傷哉眾生生死牢獄輪迴禁繫。五蘊怨賊之所殺害。當為說法令出三界。傷哉眾生為魔羂索之所繫縛。五欲纏繞不得出離。我當為說超魔之法。令絕魔羂斷五欲纏。傷哉眾生。閉涅槃門開生死路。當為說法令閉三惡入涅槃門。善男子是為菩薩摩訶薩起十六種大悲之心。</p>
<p>爾時世尊復告文殊師利童子菩薩言。善男子此大悲門。即是一切菩薩之母。菩薩住是大悲之中。即能建立三十二種不共事業日夜勤修速得圓滿。云何名為三十二種不共事業。所謂菩薩若見一切愚癡重闇長眠大夜無智眾生。便以智慧先自覺察。復以智慧覺悟一切愚癡眾生。是名菩薩第一不共事業。若見眾生愛樂二乘其心狹劣。菩薩便起廣大之心。令其安住大乘法中。是名菩薩第二不共事業。若見眾生愛樂非法。縱恣三業無善法欲。菩薩自住正法園苑。復令眾生住正法中。是名菩薩第三不共事業。若見眾生邪命自活矯詐貪求。先以自身住於正命。復令眾生安住正命清淨法中。是名菩薩第四不共事業。若見眾生撥無因果。及一切法起大邪見。自住正見。復令眾生安住無垢正見法中。是名菩薩第五不共事業。若見眾生無知惡念積集煩惱。自以智眼安心正念。復令眾生住於正念。破無知闇開智慧明。是名菩薩第六不共事業。若見眾生棄捨正法住不正法。先自安住正法之中。復令眾生解了正法。是名菩薩第七不共事業。若見眾生慳悋所覆。菩薩自身起無慳心一切皆捨。復令眾生勤修捨行。是為菩薩第八不共事業。若見眾生毀犯淨戒。於表無表不能遵行。便以淨戒莊嚴其身。復令眾生堅持淨戒。是名菩薩第九不共事業。若見眾生瞋恨熾然蘊積諸惡。以慈忍力而自莊嚴。復令眾生安住此法。是名菩薩第十不共事業。若見眾生身心懈怠遠離精進。自以精進甲冑嚴身。復令眾生捨懈怠心懃勇不惰。是名菩薩第十一不共事業。若見眾生散亂妄念。菩薩自住三摩呬多寂靜觀察。亦令眾生捨亂住定。是名菩薩第十二不共事業。若見眾生惡慧無智。便以智慧而自莊嚴。復令眾生捨離惡慧。具足般若波羅蜜多。是名菩薩第十三不共事業。若見眾生非理作意行於邪道。菩薩即以善巧方便如理思惟。亦令眾生捨於非理安住正道。是名菩薩第十四不共事業。若見眾生昏亂無知煩惱所害。菩薩自住隨念分別種種分別微細分別。一切境界遠離煩惱。復令眾生斷除煩惱住正法中。是名菩薩第十五不共事業。若見眾生身見有見牢獄所繫。而以智慧了達自身不為見縛。復令眾生遠離身見。不計於有住正智慧。是名菩薩第十六不共事業。若見眾生諸根縱蕩。馳流境界不能制伏。而自柔和心無放逸。復令眾生安住律儀。善守根門三業調順。是名菩薩第十七不共事業。若見眾生無慚無愧不知恩報斷滅善根。便以慚愧而自莊嚴。知恩知報修諸善根。復為眾生說法開示。令具慚愧能知恩德圓滿善根。是名菩薩第十八不共事業。若見眾生為大瀑水波浪所沒。隨業漂溺不能勉出。菩薩自現越渡瀑流到於彼岸。復令眾生斷除惡業。越生死流到涅槃岸。是名菩薩第十九不共事業。若見眾生剛強難化。而以自身謙卑仁讓承順師長。復令眾生安住謙敬。是名菩薩第二十不共事業。若見眾生心懷嫉妬。於修善者多生障礙。便以善根自嚴其身。復令眾生捨離猜忌障礙之心安住正法。是名菩薩第二十一不共事業。若見眾生貧窮困苦復無法財。菩薩示有資生無量具七聖財。復令眾生無所乏少住聖財中。是名菩薩第二十二不共事業。若見眾生長嬰病苦四大毒蛇。互相違反傷害身心。菩薩即以無病功德而自莊嚴。復置眾生無諸病惱安樂法中。是名菩薩第二十三不共事業。若見眾生愚癡無智遠智光明。菩薩便以智慧光明自嚴其身。復令眾生安住無癡智慧法中。是名菩薩第二十四不共事業。若見眾生樂著三界穢惡深坑輪迴五道。菩薩巧能自出三界。復以善巧出三界道運諸眾生。是名菩薩第二十五不共事業。若見眾生違背正道行於邪徑。自安正法。復令眾生住正法中。是名菩薩第二十六不共事業。若見眾生愛著身命。嚴飾資養冀其長存。不知此身無常不淨。無有慚愧不知恩德。菩薩便現厭惡自身棄捨榮好。復令眾生觀察無常生厭離想。是名菩薩第二十七不共事業。若見眾生遠佛法僧。菩薩自身紹三寶種。復令眾生紹佛法僧使不斷絕。是為菩薩第二十八不共事業。若見眾生退失善法。菩薩便以善法嚴身。復令眾生住善法中。是名菩薩第二十九不共事業。若見眾生遠離師長不行六念。菩薩則以六念自嚴。復令眾生常修六念如實觀智。是名菩薩第三十不共事業。若見眾生業煩惱網之所縈覆。菩薩便現裂業惑網。亦令眾生絕生死因安住正法。是名菩薩第三十一不共事業。若見眾生具諸不善遠離善根。菩薩便自蠲除諸惡具諸莊嚴。復令眾生具足善根遠離不善。是名菩薩第三十二不共事業。善男子是為菩薩三十二種不共事業。若諸菩薩安住此業。一切善法恒自增長具足圓滿。</p>
<p>復次善男子。菩薩復有無量事業。何以故謂眾生無邊。眾生煩惱亦復如是無量無邊。菩薩隨彼一切眾生煩惱差別。亦說無邊解脫門故。善男子假使恒河沙數世界。滿中眾生所有之行。或聲聞行或緣覺行所有事業。比此菩薩最初所發菩提之心所有事業。百分不及一千分不及一。如是百千分俱胝分。百俱胝分千俱胝分。算分歌羅分數分喻分。優波尼沙陀分皆不及一。何以故二乘自為斷除煩惱。菩薩事業不為自身。普為除斷一切眾生諸煩惱故。是故菩薩所有事業。比於二乘最為殊勝。所得功德無量無邊。何以故凡夫眾生所修事業。皆與一切顛倒相應。二乘所作其心狹劣。菩薩事業遠離顛倒無量無邊。是故菩薩所得功德。亦復如是無量無邊。以是義故超過一切凡夫二乘。</p>
<p>爾時文殊師利菩薩。聞是法已踊躍歡喜。遍身怡暢心得清涼。而作是言希有世尊希有世尊。善能分別甚深微妙菩薩種種陀羅尼門大悲之門。及與不共事業之門。我聞佛說歡喜頂受如法奉行。</p>

<p class='juan'>守護國界主陀羅尼經卷第三</p></div>
</div><!-- end of div[@id='body'] -->
</body></html>