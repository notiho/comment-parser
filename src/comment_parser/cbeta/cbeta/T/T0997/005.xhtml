<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>守護國界主陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu11' />守護國界主陀羅尼經卷第五</p><p class="byline">罽賓國三藏沙門般若共牟尼室利譯</p><a id='mulu12' /><a id='mulu13' />
<p class='h1'>入如來不思議甚深事業品第五之一</p><p>爾時世尊復告文殊師利童子言。善男子當云何知如來應正等覺現證事業。善男子如來有三十二種正覺事業。何等名為三十二種。善男子如來於處非處如實而知。善男子云何為處云何非處。言非處者謂諸眾生無有方便。身口意業造不善行。若得可意愛樂隨心。遂求果者無有是處。所言處者若諸眾生具有方便。身口意業造諸善行。獲得可意愛樂隨心。遂求果者斯有是處。</p>
<p>復次善男子言非處者。若諸眾生無有方便。心懷慳悋得大富貴。破於淨戒得人天身。常有瞋恚獲端正報。身心懈怠得於智慧。散亂之人能得解脫。惡慧眾生能斷習氣諸煩惱者無有是處。若諸眾生具有方便。修行布施得大富貴。護持淨戒得生人天。常修忍辱得端正報。勤行精進獲得智慧。心不散亂得正解脫。善修智慧能斷習氣諸煩惱者斯有是處。</p>
<p>復次作五逆罪得心安樂無有是處。淨持禁戒得心安樂斯有是處。</p>
<p>復次若有眾生。執著有見得順忍者無有是處。愛樂修空得隨順忍斯有是處。</p>
<p>復次若諸眾生。多住悔心得心安樂無有是處。若心無悔得心安樂斯有是處。</p>
<p>復次若令女人得轉輪王王四天下。或得帝釋大梵天王成佛出現無有是處。若捨女人得男子身。作轉輪王王四天下。或作帝釋大梵天王。及成佛者斯有是處。</p>
<p>復次若轉輪王非法治化無有是處。若轉輪王正法治化斯有是處。</p>
<p>復次若諸帝王貪猥驕奢能理國政無有是處。若諸帝王無貪簡易能理國政斯有是處。若諸人王執斷常見令國政理無有是處。若諸人王明信因果國政乃理斯有是處。若諸人王心不均平。能治國政無有是處。若諸人王無私平等。能治國政斯有是處。</p>
<p>復次北拘盧洲捨報身後。墮三惡道無有是處。若言北洲死後生天斯有是處。</p>
<p>復次若行殺害而得長壽。乃至邪見受行邪法。得聖道者無有是處。若不殺生得壽命長。乃至正見受行正法。得聖道者斯有是處。</p>
<p>復次阿羅漢向不定得果無有是處。若羅漢向定得果者斯有是處。</p>
<p>復次須陀洹人受第八生無有是處。若須陀洹無第八生斯有是處。</p>
<p>復次若斯陀含受第三生無有是處。若斯陀含無第三生。一生人天能盡苦際斯有是處。</p>
<p>復次若阿那含還生欲界無有是處。若阿那含不生欲界。能盡苦際得涅槃者斯有是處。</p>
<p>復次若阿羅漢受生死身無有是處。若阿羅漢不受生死入涅槃者斯有是處。</p>
<p>復次若有人言除佛大師。更有聖人超過佛者無有是處。若言唯佛是天人師。更無過者斯有是處。</p>
<p>復次若有人言得無生忍有退轉者無有是處。若得無生不退轉者斯有是處。</p>
<p>復次若有人言坐菩提場。不成正覺無有是處。若坐道場決成正覺斯有是處。</p>
<p>復次若有人言諸佛猶有煩惱習氣無有是處。若言諸佛無煩惱習斯有是處。</p>
<p>復次若有人言一切如來智有障礙無有是處。若言如來智無障礙斯有是處。</p>
<p>復次若有人言如來頂相。有能見者無有是處。若言如來無能見頂斯有是處。</p>
<p>復次若有人言佛不加威。能知如來心之所生無有是處。若言佛加方知如來心所住處斯有是處。</p>
<p>復次若有人言如來亦有不住三昧三摩呬多無有是處。若言如來常在三昧等引功德斯有是處。</p>
<p>復次若有人言一切如來言有虛妄。及誤失者無有是處。若言如來言無虛妄亦無誤失斯有是處。</p>
<p>復次若有人言如來作業有錯誤者無有是處。若言如來諸所作業無錯誤者斯有是處。善男子以如是等說。於如來知處非處有無量門非言所及。如於實諦無有變異。此是如來第一正覺事業。爾時世尊欲重宣此義而說偈言。</p>

<div class="lg regular"><div class='lg-row'>大地可使行　虛空可搖動</div>
<div class='lg-row'>如來終不說　非處以為處</div>
<div class='lg-row'>虛空可為身　同士夫五色</div>
<div class='lg-row'>如來終不說　非處以為處</div>
<div class='lg-row'>一切處差別　上中下不同</div>
<div class='lg-row'>如來已宣說　決定無別異</div>
<div class='lg-row'>一切非處別　上中下不同</div>
<div class='lg-row'>如來已宣說　決定為非處</div>
<div class='lg-row'>若處若非處　如來如實知</div>
<div class='lg-row'>隨眾生樂欲　具足而宣說</div>
<div class='lg-row'>沙門婆羅門　不知處非處</div>
<div class='lg-row'>虛妄馳諸境　佛智無不知</div>
<div class='lg-row'>眾生種種執　非處求解脫</div>
<div class='lg-row'>具得世所尊　為說真實處</div>
<div class='lg-row'>彼執非法器　故佛捨眾生</div>
<div class='lg-row'>機熟解脫時　復當為宣說</div>
<div class='lg-row'>此為佛第一　最勝事業門</div>
<div class='lg-row'>遠離諸過非　能脫眾生苦</div>
<div class='lg-row'>是處非處法　無量無有邊</div>
<div class='lg-row'>難屈無不摧　斯名大仙力</div>
</div><p>復次善男子。如來於過去世現在未來。所作行業誓願不同。種種處所種種因緣。種種事相種種異熟。無量差別皆如實知。云何而知。善男子此中過去行業誓願。善根為因遠離不善未來得果。若有過去行業誓願。以不善根而為其因。遠離善根未來得果。如是種種如來一一皆如實知。</p>
<p>復次若有行願未來漸減。若有行願未來漸增。若有行願現在漸減未來漸增。若有行願現在漸增未來漸減。若有行願現在未來皆漸減少。若有行願現在未來皆漸增長。如是種種皆如實知。</p>
<p>復次若有行願現在小因來世廣大。或現在廣大未來微小。或初起微細後漸增勝。或初廣大後漸微細。如是種種皆如實知。</p>
<p>復次若有行願當得聲聞。若有行願當得緣覺。若有行願當成佛因皆如實知。</p>
<p>復次或有行願因苦果樂。或有行願因樂果苦。或有行願因果俱苦。或有行願因果俱樂。皆如實知。善男子如是過去現在未來。種種行業所感異熟。因果相順猶如影響。如來一一皆如實知。如是知已隨其所應而為說法。是為如來第二正覺事業。爾時世尊欲重宣此義。而說偈言。</p>

<div class="lg regular"><div class='lg-row'>如來善巧智　知眾生業果</div>
<div class='lg-row'>三世悉無遺　智眼皆無著</div>
<div class='lg-row'>善因當得樂　異熟處人天</div>
<div class='lg-row'>惡是感苦因　如來悉知見</div>
<div class='lg-row'>善業不善業　各各果當成</div>
<div class='lg-row'>善逝悉能知　如摩尼在掌</div>
<div class='lg-row'>有業甚微細　當成廣大因</div>
<div class='lg-row'>初大後微細　如來悉見知</div>
<div class='lg-row'>有業聲聞行　有業緣覺因</div>
<div class='lg-row'>有業成如來　善逝悉知見</div>
<div class='lg-row'>或因樂果苦　因苦果樂殊</div>
<div class='lg-row'>因果苦皆同　因果俱安樂</div>
<div class='lg-row'>業與於法性　因果不相違</div>
<div class='lg-row'>如來如實知　性相皆窮究</div>
<div class='lg-row'>一切眾生界　三世業輪迴</div>
<div class='lg-row'>一一無有差　如來悉明了</div>
</div><p>復次善男子。一切眾生無數樂欲種種差別。如來一一皆如實知。佛云何知。或有眾生住貪欲行樂於瞋恚。或有眾生安住瞋恚樂於婬欲。或有眾生安住愚癡樂於婬欲及與瞋恚。如來一一皆如實知。或有眾生住善法中樂欲不善皆如實知或有眾生所作微小樂欲廣大。或有眾生所作廣大樂欲微小。或有眾生初於因中樂欲微小。至於果中樂欲廣大。或有因中樂欲廣大。至於果中樂欲微小。如是種種皆如實知。或有眾生樂邪見等。因中不定當成決定。或有樂欲正中不定當成決定或有樂欲正因決定當得解脫。彼彼差別如來悉知。或有樂欲當超欲界。或有樂欲當超色界。或有樂欲當超三界。如是一一如來悉知。或有樂欲日日減少。後當漸得增勝廣大。或有樂欲最勝廣大。後漸減少得不可意。如是種種皆如實知。或有樂欲受種種生得種種色。受用種種資生之具。如是差別如來悉知。或有樂欲處人天上。或有樂欲當得解脫。如是差別如來一一皆如實知。如是知已隨其所應而為說法。是為如來第三正覺事業。爾時世尊欲重宣此義。而說偈言。</p>

<div class="lg regular"><div class='lg-row'>眾生種種欲　意樂無數量</div>
<div class='lg-row'>如來一切智　如實悉能知</div>
<div class='lg-row'>彼彼諸眾生　住貪樂瞋恚</div>
<div class='lg-row'>住瞋樂癡冥　一一如實知</div>
<div class='lg-row'>住癡樂欲貪　住善樂不善</div>
<div class='lg-row'>其心種種變　善逝悉能知</div>
<div class='lg-row'>下劣因眾生　心恒樂廣大</div>
<div class='lg-row'>住廣樂廣大　住勝劣中求</div>
<div class='lg-row'>或復有眾生　因劣果超勝</div>
<div class='lg-row'>因勝果中劣　如來如實知</div>
<div class='lg-row'>住邪不定中　後時當決定</div>
<div class='lg-row'>住正脫三界　如來如實知</div>
<div class='lg-row'>或樂種種生　色相及資具</div>
<div class='lg-row'>處於人天上　解脫欲相應</div>
<div class='lg-row'>三世諸眾生　樂欲佛皆了</div>
<div class='lg-row'>隨心為說法　是第三業門</div>
</div><p>復次善男子。如來於無數世界。種種界別皆如實知。佛云何知。謂知此世界其中眾生修諸功德。此界眾生造諸惡業。此界眾生修解脫業。此界眾生當得出世。如是種種悉如實知。</p>
<p>復次善男子。如來知眼界色界眼識界。當云何知。有三因故。謂知內空外空內外空故。如是遍知。乃至知意界法界意識界。內空外空內外空故。</p>
<p>復次知於地界水火風界。皆如虛空。</p>
<p>復次知欲界色界無色界。從於妄想分別所起。</p>
<p>復次知有為界。行相現前有窮盡故知無為界。無行相故。知煩惱界。客塵相故。了煩惱流。可斷絕故。達其本性。光明相故。知諸行界。妄念無明為其相故。知涅槃界。智慧相故。正念相故。善男子如是如是世界安立。初現在前世界轉滅。至於他世生起因緣依住作業。如是差別如來一一皆如實知。知已隨應而為說法。此是如來第四正覺事業。爾時世尊欲重宣此義。而說偈言。</p>

<div class="lg regular"><div class='lg-row'>佛於界善巧　及住轉減時</div>
<div class='lg-row'>少善大果成　人師子能了</div>
<div class='lg-row'>有福無福界　福開解脫門</div>
<div class='lg-row'>解脫界不同　一切智明見</div>
<div class='lg-row'>如來知眼界　色識界俱空</div>
<div class='lg-row'>耳界鼻舌身　意法空亦爾</div>
<div class='lg-row'>地水火風界　如實了皆空</div>
<div class='lg-row'>三界妄念心　人師子能了</div>
<div class='lg-row'>煩惱空塵相　諸法性皆無</div>
<div class='lg-row'>行不行如空　斯涅槃三相</div>
<div class='lg-row'>世界不善起　成已壞滅同</div>
<div class='lg-row'>此界及他方　無念皆知見</div>
<div class='lg-row'>十方空無際　有界佛能知</div>
<div class='lg-row'>佛智勝無涯　眾生不能測</div>
<div class='lg-row'>此是清淨主　第四調生門</div>
<div class='lg-row'>修此不退還　決證菩提果</div>
</div><p>復次善男子。如來於諸眾生諸根勝劣精進懈怠。若利若鈍皆如實知。云何能知。善男子鈍根愚闇下劣眾生中根勝根皆如實知。</p>
<p>復次隨如是根分別生貪。隨如是根分別生瞋。隨如是根分別生癡。及託外境生貪瞋癡。如來悉知。</p>
<p>復次隨根分別生貪瞋癡展轉增廣。或復隨根分別所生。少貪瞋癡更不增長如來悉知。</p>
<p>復次此根是善根因。此根即是不善根因。此根即是解脫道因。此根是出生死道因。如是種種如來悉知。</p>
<p>復次善男子佛如實知眼耳鼻舌身意六根。男女命根苦根樂根。憂喜捨根信根進根念定慧根。未知當知根已知根具知根如是種種如來悉知。</p>
<p>復次因於眼根心住耳根。不住鼻舌身等三根。因於耳根心住鼻根不住餘根。因於鼻根心住舌根。因於舌根心住身根。因於身根心住眼根。如是種種根如來悉知。</p>
<p>復次若有眾生。有布施根現持淨戒。如來知其從無始來諸根展轉有多差別。是故為說檀波羅蜜。若有眾生有淨戒根現行布施。如來知其從無始來諸根展轉有多差別。是故為說尸波羅蜜。或有眾生有忍辱根現行精進。如來知其從無始來諸根展轉有多差別。是故為說忍波羅蜜。或有眾生有精進根現行忍辱。如來知其從無始來諸根展轉有多差別。是故為說勤波羅蜜。或有眾生有禪定根現修智慧。如來知其從無始來諸根展轉有多差別。是故為說禪波羅蜜。或有眾生有智慧根現住禪定。如來知其從無始來諸根展轉有多差別。是故為說甚深般若波羅蜜多。令其修習一切廣大菩提分法。</p>
<p>復次知此眾生有聲聞根。現修緣覺所行之行。如來知其從無始來諸根展轉。有多差別堪任聲聞。是故為說聲聞乘法。若有眾生有緣覺根修聲聞行。如來知其從無始來諸根展轉。有多差別堪聞緣覺。是故為說緣覺之法。或有眾生有大乘根修二乘行。如來知其從無始來諸根展轉。有多差別堪聞大法。為說大乘復有眾生有下劣根現修大乘。如來知其從無始來諸根展轉有多差別。而為說法令捨下劣修習大乘。復有眾生不任法器。如來知其從無始來諸根展轉。有多差別久未堪任。故且棄捨待根熟時。堪任法器發慇重心。如來當為慇懃說法。善男子如來如是知諸眾生。若根已熟若根未熟。欲出三界或不欲出。如是種種如來悉知。當云何知。知其根本云何修習。云何性云何相。云何因云何緣。云何思云何果。云何報云何究<span class='corr'>竟</span>。如來一一皆如實知。此是如來第五正覺事業。爾時世尊欲重宣此義而說偈言。</p>

<div class="lg regular"><div class='lg-row'>佛知根智到彼岸　隨順眾生種種殊</div>
<div class='lg-row'>上中下品悉了知　勝業能招解脫果</div>
<div class='lg-row'>了煩惱際唯虛假　厚薄輕重悉皆知</div>
<div class='lg-row'>善知諸惑對治門　惡招生死善解脫</div>
<div class='lg-row'>知眼至意男女命　苦樂憂喜及捨根</div>
<div class='lg-row'>信進念定慧當知　已知具知根悉了</div>
<div class='lg-row'>知因眼根唯住耳　乃至因身住眼中</div>
<div class='lg-row'>施根持戒為說檀　戒根行施為說戒</div>
<div class='lg-row'>忍根修懃為說忍　進根修忍為說勤</div>
<div class='lg-row'>定根修慧說諸禪　慧根住定說般若</div>
<div class='lg-row'>聲聞根修緣覺行　以知根故說聲聞</div>
<div class='lg-row'>緣覺根住聲聞行　知根為說於緣覺</div>
<div class='lg-row'>下劣遠離上乘法　大悲為說諸度門</div>
<div class='lg-row'>根熟未熟佛皆知　是器為說捨非器</div>
<div class='lg-row'>諸根行相修習性　隨其因緣及與思</div>
<div class='lg-row'>果報究<span class='corr'>竟</span>如是知　是佛第五真實業</div>
</div><p>復次善男子。如來於遍趣行皆如實知。當云何知。知正定眾生界。知不定眾生界。知邪定眾生界。云何而知正定眾生。謂此眾生有大因力宿植多福。聰敏利根智慧將開。如來如實知昔善已。或為說法或不說法。稱其法器皆令解脫。云何而知不定眾生。謂彼眾生有大緣力根將成熟。若隨其心得聞正法即得解脫。若不聞法不得解脫。如來為此不定眾生。說於因緣和合之法。彼諸眾生隨機聞法。心得清淨各證道果。如來為此不定眾生出興於世。云何知於邪定眾生。謂此眾生愚癡覆心非是法器。更無方便可以化誘。譬如盲者對於日光。若為說法及不說法。俱無利益無解脫分。如來知其非是法器。便置捨之為彼眾生。是故菩薩擐大悲甲。</p>
<p>復次善男子。如來善知眾生三毒遍趣之行。知貪欲行有其三種。云何為三。謂或有貪欲從妙境生。或有貪欲從愛想生。或有貪欲從宿習生。知其瞋行亦有三種。云何為三。謂或有瞋毒從恚而生。或有瞋毒從違境生或有瞋毒從於過去隨眠所生。知愚癡行亦有三種。云何為三。謂或有愚癡從無明生。或有愚癡從身見生。或有愚癡從疑心生。如是種種如來悉知。復次如來知其苦行速疾通達。知根利故。又知苦行遲緩通達。知根鈍故。知安樂行速疾通達。知根利故。知安樂行遲緩通達。知根鈍故。復知有行遲緩通達。遠正念故。復知有行速疾通達。能堅持故。又復善知有速疾行遲鈍通達。數息觀故。有速疾行速疾通達。心不著故。又復善知擇法之行。謂或復有行慧多定少。或復有行定多慧少。或有定慧俱不具足。或有定慧二俱圓滿。如來悉知。或復有行心力具足身力不具。或復有行身力具足心力不具。或復有行二俱不具。或復有行二俱具足。如來一一皆如實知。或復有行令身業淨口意不淨。或復有行令口意淨身業不淨。或令三業俱得清淨。或令三業俱不清淨。如是諸行或是三界生死之因或解脫因。如來皆以無礙智眼一切隨轉。是為如來第六正覺事業。爾時世尊欲重宣此義。而說偈言。</p>

<div class="lg regular"><div class='lg-row'>一切處行佛盡知　正定眾生大因力</div>
<div class='lg-row'>不定眾生根熟相　邪定非器空有悲</div>
<div class='lg-row'>貪行眾生三種因　瞋恚愚癡亦三種</div>
<div class='lg-row'>種種無邊煩惱界　遍行因起佛皆知</div>
<div class='lg-row'>苦行疾得因利根　鈍根遲緩不能達</div>
<div class='lg-row'>樂行速疾由根利　鈍根劣弱佛皆知</div>
<div class='lg-row'>有行遲鈍漸澄清　復有遲鈍頓清淨</div>
<div class='lg-row'>有速疾行得微劣　超過速疾無著因</div>
<div class='lg-row'>有行智增擇法生　有行定增成法器</div>
<div class='lg-row'>有行俱少非法器　定慧和合勝道生</div>
<div class='lg-row'>有行心力具非身　有身力具心不具</div>
<div class='lg-row'>大威德故身心具　一切見者悉皆知</div>
<div class='lg-row'>有行不能淨語心　或有能令身語淨</div>
<div class='lg-row'>或有不能心永淨　有行但能清淨心</div>
<div class='lg-row'>或有不能淨語言　有行能令心語淨</div>
<div class='lg-row'>或有不能身永淨　有行三業淨無瑕</div>
<div class='lg-row'>有行建立生死因　有行為因招解脫</div>
<div class='lg-row'>如是遍行佛皆了　是第六業最勝門</div>
</div><p>復次善男子。如來於一切靜慮解脫等持等至伏滅煩惱生起因緣。皆如實知。佛云何知。謂知眾生煩惱生起。以何因生以何緣生。滅惑清淨何因能滅何緣能滅。此中煩惱生因緣者。謂不正思惟以為其因無明為緣。無明為因行為緣。行為因識為緣。識為因名色為緣。名色為因六處為緣。六處為因觸為緣。觸為因受為緣。受為因愛為緣。愛為因取為緣。取為因有為緣。有為因生為緣。生為因老死為緣。煩惱為因業為緣。見為因貪為緣。隨眠煩惱為因現行煩惱為緣。此是煩惱生起因緣。云何眾生滅諸煩惱所有因緣。有二種因有二種緣。云何為二。一從他聞隨順法聲。二者內心起於正念。</p>
<p>復次有二種因有二種緣。能令眾生清淨解脫。謂奢摩他心一境故。毘鉢舍那能善巧故。復次有二種因有二種緣。不來智故知來智故。復有二種因緣。微細觀察無生理故近解脫故。復有二種因緣。具足行故智慧解脫現在前故。復有二種因緣。謂盡智故無生智故。復有二種因緣。隨順覺悟真諦理故。隨順獲得真諦智故。此是眾生除滅煩惱清淨因緣。如來悉知。復次善男子煩惱因緣無有數量。解脫因緣亦無有量。或有煩惱能與解脫以為因緣。觀實體故。或有解脫能與煩惱以為因緣。生執著故。如是廣大無障礙行如來悉知。善男子如來禪定智慧皆悉具足。謂離欲惡及不善法。有尋有伺離生喜樂入初靜慮。初靜慮起滅尋伺等。隨順次第入八解脫三摩鉢底。逆次入住諸三摩地。或復超間橫竪無礙。住於等至顯示三昧。如來了知三摩鉢底與三昧門無少差別。如來三昧三摩鉢底不從因緣。入一三昧一切三昧皆悉現前。一三昧起而能即入一切三昧。如來終不作如是念。我今能入如是三昧。而常三昧無不定心。一切無能測知如來所有三昧。緣覺三昧超過聲聞。菩薩三昧超過緣覺。如來三昧超過菩薩。而佛三昧無能過者。如來智慧於一切處。無障礙轉無能過者。隨順教化一切聲聞生聲聞定。緣覺菩薩亦復如是。如來如是種種知已。隨其所應而為說法。此是如來第七正覺事業。爾時世尊欲重宣此義。而說偈言。</p>

<div class="lg regular"><div class='lg-row'>諸佛法王真實智　知諸眾生染淨因</div>
<div class='lg-row'>如是因緣煩惱生　如是因緣得解脫</div>
<div class='lg-row'>邪思為因無明緣　無明為因行為緣</div>
<div class='lg-row'>識與名色六處等　有支因緣悉如是</div>
<div class='lg-row'>煩惱為因業為緣　諸見為因貪為緣</div>
<div class='lg-row'>隨眠結惑以為因　現行煩惱以為緣</div>
<div class='lg-row'>眾生解脫二因緣　從他聞聲起隨順</div>
<div class='lg-row'>內心正念觀空法　解脫有海得超昇</div>
<div class='lg-row'>止觀和合互相資　無少去來而可得</div>
<div class='lg-row'>諦觀無生亦無滅　親近解脫得清涼</div>
<div class='lg-row'>住三種行長三明　修習解脫不放逸</div>
<div class='lg-row'>盡無生智得實諦　由此因緣清淨心</div>
<div class='lg-row'>佛入正定三昧門　出入滅定念具足</div>
<div class='lg-row'>法王禪定無等等　入八解脫多等持</div>
<div class='lg-row'>逆順次第超間遊　一定顯示無邊定</div>
<div class='lg-row'>心無迫隘無分別　雖常住定無定心</div>
<div class='lg-row'>聲聞緣覺三摩提　菩薩億千種種定</div>
<div class='lg-row'>佛三摩地過諸定　此善巧業智難量</div>
</div><p>復次善男子。如來以宿住智。知於自身及諸眾生過去無數宿住生事。所謂一生二生十生百生。千生萬生億百千生。成劫壞劫成壞劫。無數成劫無數壞劫無數成壞劫。我及眾生如是名字。如是種姓如是飲食。如是形相如是色類。如是苦樂如是處所。如是壽命如是生死。於某處歿而生某處。無數種種宿住之事皆悉憶念。復知彼彼眾生。過去以如是因生此世界。如來知已隨其所應而為說法。又如實知一切眾生過去心行如是前念。次第因滅相續引起。如是後念。或復緣闕後念不生。如是種種如來悉知。如一眾生如是心滅如是心生。輪轉不斷無量無邊。恒河沙劫說不能盡。如一眾生一切眾生亦復如是。念念生滅心心相續說不可盡。如來一一皆如實知。假使盡於未來際劫。說於如來所知宿住不可窮盡。故說如來宿住智慧。不可思議不可稱量。難知邊際說不可盡。</p>
<p>爾時如來出大悲聲。猶如牛王普告眾生。汝等應當念念思惟。往世久近曾種善根。或於佛所曾種善根。或二乘所種諸善根。彼諸眾生以佛威力皆念昔善。如來知已隨應說法。彼諸眾生得聞法已。如昔善根各於自乘得不退轉。是為如來第八正覺事業。爾時世尊欲重宣此義。而說偈言。</p>

<div class="lg regular"><div class='lg-row'>佛世間燈念往劫　無邊億數那由他</div>
<div class='lg-row'>諦了自己及眾生　如掌觀五阿摩勒</div>
<div class='lg-row'>如是姓名色分別　壽命住處生死殊</div>
<div class='lg-row'>以是因緣此處生　善知時故為說法</div>
<div class='lg-row'>又知過去無邊劫　眾生心心所不同</div>
<div class='lg-row'>無量種類各生心　如來大智皆明了</div>
<div class='lg-row'>過去流注心不斷　一一眾生佛悉知</div>
<div class='lg-row'>劫數量等恒河沙　說彼無邊行無盡</div>
<div class='lg-row'>盡未來際所有劫　不能說佛宿住因</div>
<div class='lg-row'>智慧無等無有邊　猶如大海無涯際</div>
<div class='lg-row'>佛住利智勝通力　念昔所修白淨因</div>
<div class='lg-row'>及彼眾生種善根　過去或曾供養佛</div>
<div class='lg-row'>佛威神力令憶念　如先所作白法因</div>
<div class='lg-row'>念已示教住三乘　清淨解脫恒無退</div>
<div class='lg-row'>善逝過去因無量　一切眾生難測量</div>
<div class='lg-row'>以此第八業為因　無數眾生悉調伏</div>
</div><p>復次善男子。如來天眼清淨過於人眼。見諸眾生死此生彼。所謂下劣最勝善色惡色若好若醜。如是種種隨業受生。或有眾生具身惡行。或有眾生具口惡行。或有眾生具意惡行。或謗賢聖及邪見等業因緣故。捨此身已墮於地獄。復有眾生具身善行。或有眾生具口善行。或有眾生具意善行。不謗賢聖及正見等業因緣故。捨是身已生於天上。如來天眼皆悉知見。如是十方盡於法界。極虛空界無量無邊。超過數量所有世界。於其中間或有世界。劫火洞然空無所有。或有世界種種眾生死此生彼。或諸菩薩遊行諸剎。或諸如來趣於道樹。證大菩提轉正法輪。應盡晦跡示入涅槃。各各聲聞現得解脫或入涅槃。彼彼緣覺現種種通。能令遇者功德增長。如是種種佛皆明見如對目前。復見世界無有身相諸眾生等。非外五通天眼所見。亦非二乘及菩薩眼之所能見。唯有如來天眼明見。或有其地量如車輪。其無身相諸眾生等充滿其中。多於三千大千世界所有人天。佛皆明見。以淨天眼微細觀察一切世界所有眾生堪調伏者。令其一一各見佛身而現其前。彼彼眾生互不相知。是為如來第九正覺事業爾時。世尊欲重宣此義而說偈言。</p>

<div class="lg regular"><div class='lg-row'>如來光明淨天眼　威德照見劫無邊</div>
<div class='lg-row'>十方一切剎難思　眾生受生各何相</div>
<div class='lg-row'>或有已現當生別　有色無色種種殊</div>
<div class='lg-row'>或人天趣或三塗　下中上品生非一</div>
<div class='lg-row'>垂歿將生種種異　一切見者見無遺</div>
<div class='lg-row'>造罪惡趣所沈淪　修福超處人天上</div>
<div class='lg-row'>或有修行菩薩行　入出種植菩提根</div>
<div class='lg-row'>或坐道樹摧眾魔　覺悟最勝菩提道</div>
<div class='lg-row'>轉妙法輪皆自在　人天解脫量難思</div>
<div class='lg-row'>作佛事已示涅槃　如來天眼皆明見</div>
<div class='lg-row'>或從師聞獲正念　履踐寂滅得清涼</div>
<div class='lg-row'>或超有海不由師　解脫安樂如來見</div>
<div class='lg-row'>或有無數聲聞眾　或復修行緣覺乘</div>
<div class='lg-row'>彼眾生界無有邊　佛淨天眼皆明見</div>
<div class='lg-row'>或有眾生無色相　等車輪量有眾多</div>
<div class='lg-row'>過三千界內人天　如是微細如來見</div>
<div class='lg-row'>佛見一一眾生界　流轉五道無有邊</div>
<div class='lg-row'>一切智了無眾生　以大慈悲故調伏</div>
<div class='lg-row'>或有利根應度者　各見如來現在前</div>
<div class='lg-row'>為說勝法愜其心　此佛第九天眼業</div>
</div><p>復次善男子。如來一切諸漏已盡無復煩惱。心善解脫慧善解脫。自覺現前具足圓滿。作師子吼發如是言。我生已盡梵行已立。所作已辦不受後有。如來知此究盡煩惱。極無垢染清淨光明。一切習氣無不永滅。聲聞斷惑有盡有量習氣不除。緣覺盡惑亦有分量。遠離大悲闕無礙辯。唯有如來一剎那心平等相應。一切煩惱諸相煩惱根本煩惱習氣煩惱永盡無餘。大悲善攝辯才無畏皆悉圓滿。一切世間無能過者。何以故諸佛如來。永滅一切諸業習氣煩惱習氣威儀誤失諸習氣故。譬如虛空本性清淨一切煙塵無所依住。如來亦爾得於煩惱究盡之智。諸業煩惱一切習氣無所依住。而如來心以無住相。煩惱盡處智平等中微妙安住。為斷眾生一切煩惱有漏五蘊。而說妙法作如是言。哀哉眾生於無事中橫生煩惱。汝等應當如實思惟揀擇觀察。復為眾生種種善巧種種譬喻。說煩惱性本無所有。彼諸眾生如實觀已。不見少法而可執持。種種煩惱任運永滅入於涅槃。此是如來第十正覺事業。爾時世尊欲重宣此義。而說偈言。</p>

<div class="lg regular"><div class='lg-row'>十力世尊力圓滿　成就廣大甚深門</div>
<div class='lg-row'>煩惱障盡智相應　得勝菩提最寂靜</div>
<div class='lg-row'>聲聞滅惑得盡智　有量習氣猶未除</div>
<div class='lg-row'>緣覺斷惑得菩提　大悲辯才皆不具</div>
<div class='lg-row'>佛為世主人中勝　惑習俱滅德皆圓</div>
<div class='lg-row'>盡煩惱際大悲增　辯才無量皆成就</div>
<div class='lg-row'>佛住究盡煩惱智　知眾生惑妄非真</div>
<div class='lg-row'>愍行邪道諸有情　不履如來正法跡</div>
<div class='lg-row'>大悲猛利為物說　無常苦空無我門</div>
<div class='lg-row'>汝等思惟本性空　常得最勝妙寂靜</div>
<div class='lg-row'>不得眾生數取趣　作者及與摩納婆</div>
<div class='lg-row'>為著邪見諸眾生　大覺興悲說解脫</div>
<div class='lg-row'>於一切時無厭倦　未曾一念捨眾生</div>
<div class='lg-row'>常住三昧無動搖　為利眾生演妙法</div>
<div class='lg-row'>如是等相佛事業　十力住於力地中</div>
<div class='lg-row'>轉無等等最勝輪　能摧怨敵難傾動</div>
</div>
<p class='juan'>守護國界主陀羅尼經卷第五</p></div>
</div><!-- end of div[@id='body'] -->
</body></html>