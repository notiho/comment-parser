<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>守護國界主陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu23' />守護國界主陀羅尼經卷第十</p><p class="byline">罽賓國三藏沙門般若共牟尼室利譯</p><a id='mulu24' />
<p class='h1'>阿闍世王受記品第十</p><p>爾時會中摩伽陀國主阿闍世王。即從座起偏袒右肩。右膝著地合掌恭敬。頂禮佛足而白佛言。世尊如來今在菩提樹下我之國土。說陀羅尼及曼荼羅。既有如是無量功德。何以摩伽陀國。風雨不節旱澇不調。饑饉相仍怨敵侵擾。疾疫災難無量百千。唯願世尊斷我疑網。</p>
<p>爾時世尊讚阿闍世作如是言。大王善哉善哉快問斯義。於未來世能多利益一切眾生。大王諦聽諦聽善思念之。吾當為汝分別解說。大王如王所言。於我國中常有飢饉怨敵等者。此守護國界主陀羅尼。以十六俱胝那由他陀羅尼而為眷屬。此大金剛城曼荼羅。三千五百曼荼羅以為眷屬。然彼一切皆以信心而為根本。以深般若而為先導。大菩提心及大悲心以為莊嚴。大王一切善法皆悉從此陀羅尼生。一切罪惡不信因果以為根本。大王汝今不信因果。耽五欲樂如大猛風。吹其信心及菩提心。大悲總持悉皆遠逝。大王今者雖有眼耳如聾盲人。不聞雷霆。不見日月。何以故汝王名字尚不自聞況於餘聲。何謂王名。夫言王者即囉惹義。囉字聲者所謂苦惱聲。啼哭愁歎無主無歸無救護聲。王當慰喻作如是言。汝莫苦惱。我為汝主當救護汝。拭淚慈愍而撫育之。言惹字聲者是最勝義。是富貴義是自在義。是殊勝義是勇猛義。是端正義是智慧義。是能摧滅一切眾生憍慢自高陵篾他義。大王汝於今者不信因果。親近惡友提婆達多。殺所生父囚繫飢餓。渴乏不死而刖其足。復令調達出佛身血。破和合僧復放護財。狂醉惡象暴踐如來。大王汝今復有極大重罪。所謂挑壞一切眾生清淨法眼。斷滅諸佛真正之法關。閉人天涅槃之門。開示三塗生死惡趣。所以者何汝是國王出遊園苑。嚴備象駕一萬二萬。巾馭車馬二三十萬以為翊從。復以百姓所有膏血用塗象馬。時阿闍世王聞此語已。而白佛言世尊。我今惟忖不省曾以百姓膏血用塗象馬。世尊何以作如是說。佛言大王王之象馬。一一皆以欝金龍腦栴檀沈麝。和為香埿用塗象馬。如是等香皆出百姓。徵科百姓如壓油麻。貧匱困苦千戶資財。不能充給一象之費。是故當知百姓膏血甚為易得。如是香等求之甚難。大王若疑當自巡按一切囹圄。萬姓受苦過大地獄。大王逼奪百姓所有資財賞賜豪貴。遂令富者。日益奢侈。貧乏之者轉益貧窮。令諸貧人孤惸困苦。投足無地皆求出家。如是之人無有和上及阿闍梨。自被袈裟不受禁戒無法自居。令諸有情心生輕賤不欲見聞。固是大王挑其法眼斷滅佛法。閉人天路開惡趣門。是故我言大王不聞自己名字。以是因緣如何更得此陀羅尼神力加護。大王我今當說古昔因緣。王當諦思解了其義。大王乃往古世有佛出現。名迦葉波如來應供正遍知明行足善逝世間解無上士調御丈夫天人師佛世尊。彼佛說法初善中善後善開示梵行。彼時有王名訖哩枳。於彼如來深生淨信。王於中夜得二種夢。一者夢見有十獼猴。其九獼猴攝亂城中。一切人民妻妾男女。侵奪飲食破壞什物。仍以不淨而穢污之。唯一獼猴心懷知足。安坐樹上不擾居人。時九獼猴同心惱亂。此知足者作諸留難。驅逐出於獼猴眾會。第二夢者見一白象。猶如大山當帝王門。首尾有口皆食水草。雖恒飲噉身常羸瘦。時王寤已生大恐怖。召占相者以原其夢。占者白王九獼猴者即是九王。其知足者即是大王。是則九王同心篡奪大王寶位。象二口者即是九王食自國邑兼食王國。王聞此語驚怖毛竪而心未決。思欲見佛以斷所疑。即勅左右嚴備種種供養之具。一心往詣迦葉佛所到已作禮。持諸供具上獻如來。曲躬合掌而白佛言。世尊我於昨夜得不善夢唯願世尊為我解說使斷疑網。時王具陳所夢白佛。佛言大王王之所夢。不在於王勿生憂懼。王善諦聽當為王說。此是未來五濁惡世。有佛出現號釋迦牟尼。滅度之後遺法之相。大王十獼猴者即是彼佛十種弟子。王白佛言世尊何名彼佛十種弟子。迦葉佛言一貧畏不活而作沙門。二奴有怖畏而作沙門。三怖畏債負而作沙門。四求佛法過失而作沙門。五為勝他而作沙門。六為名稱而作沙門。七為生天而作沙門。八為利養而作沙門。九為欲求未來王位而作沙門。十真實心而作沙門。時彼大王白彼佛言。世尊此十沙門其相云何。彼佛答言大王貧畏不活作沙門者。多有眾生不信因果。貪求財寶互相侵奪。遂感天地雨澤不時。五穀不登不充官稅。飢貧所逼鬻賣男女。無所投寄披挂遺棄樹上袈裟。自剃鬚髮作沙門像。無阿闍梨亦無和上。無戒無法相似沙門。長時受行一切惡法。入僧伽藍自稱我是律師禪師法師大德。坐居眾首謂餘僧言。汝等皆是我之弟子。於清信士族姓長者婆羅門家。出入遊從多造過失。是名第一貧畏不活而作沙門。大王云何名為奴有怖畏而作沙門。謂下賤奴婢作是思惟。云何一生受他驅策。逃竄出家是為第二。大王云何名為怖畏債負而作沙門。謂有眾生公私債負。息利既多酬還不遂。既被逼迫逃逝出家。是為第三。大王云何名為求佛法過失而作沙門。謂諸外道心生嫉妬遂共集議。誰有聰明利根辯慧。入佛法中學彼所有世出世法。窺其是非還歸我眾。對於國王大臣長者。樹論議幢出其過失。摧壞破滅彼佛正法。是名第四。大王云何名為求勝他故而作沙門。謂或有眾生聞有某甲披衣落髮。多有伎能通達三藏。心生熱惱便即出家學經律論。所修善法皆欲勝彼。是名第五。大王云何名為為名稱故而作沙門。謂或有人竊自思惟。我若在家無有名稱。我應剃落披衣出家。勤學多聞受持禁戒。於大眾中坐禪入定使物知名。是為第六。大王云何名為求生天故而作沙門。謂或有人聞諸天中長壽快樂。我無方便而得上生。遂即剃髮染衣出家。修持善法皆願生天。是為第七。大王云何名為為利養故而作沙門。謂或有人先有財寶更求勝處。得好精舍房院華飾。可以棲遲受用自他所有財產。是名第八。大王云何名為欲求未來帝王位故而作沙門。謂有眾生見於國王。自在尊崇富貴安樂。便生愛樂遂求出家。所修善根惟願當生得居王位。是名第九。大王云何名為真實心故而作沙門。謂有眾生雖生剎利大臣族姓婆羅門家。或生長者居士商主富貴之家盛年美貌。觀諸財色富貴榮顯。猶若浮雲泡幻電光生滅不住。遂起厭離發菩提心。親友珍財一切皆捨。出家慕道秉持律儀。學法修禪精勤匪懈。凡有所作皆為眾生。唯求無上菩提之果。是名第十真實心故而作沙門。大王當知如王所夢。見一獼猴少欲知足。獨處樹上不擾人者。即是釋迦如來遺法之中真實沙門。其九獼猴擾亂眾人。同心驅擯一獼猴者。即是釋迦如來遺法之中前九沙門。無沙門法故總名為相似沙門。同行惡行共驅於一真實沙門出於眾外。大王此惡沙門破戒行惡。污穢一切族姓之家。向於國王大臣官長。論說毀謗真實沙門。橫言是非云是惡人破戒行惡。不合與我持戒比丘同共止住布薩說戒。亦不合同居一寺舍同一國邑。一切惡事皆推與彼真實沙門。蒙蔽國王大臣官長。遂令驅逐真實沙門盡出國界。其破戒者自在遊行。而與國王大臣官長共為親厚。大王彼釋迦牟尼如來所有教法。一切天魔外道惡人五通神仙。皆不能壞乃至少分。而此名相諸惡沙門。皆悉毀滅令無有餘。如須彌山假使盡於三千界中草木為薪。長時焚燒一毫無損。若劫火起火從內生。須更燒滅無餘灰燼。爾時迦葉波佛為訖哩枳王。重說偈言。</p>

<div class="lg regular"><div class='lg-row'>貧畏不活而剃落　言得敬養脫貧窮</div>
<div class='lg-row'>散亂高舉務多財　內虛不實如蘆葦</div>
<div class='lg-row'>煩惱眷屬所迷醉　斯人遠離大菩提</div>
<div class='lg-row'>如負真金翻棄捐　拾薪荷擔生歡喜</div>
<div class='lg-row'>名利縈纏增嬾惰　惰增滅盡淨信心</div>
<div class='lg-row'>信心既滅淨戒無　無戒斷滅人天果</div>
<div class='lg-row'>闌若閑林自安處　本求名利及親知</div>
<div class='lg-row'>遠離戒定智慧心　但依豪貴親識住</div>
<div class='lg-row'>自求三惡及八難　貧窮下賤邊地生</div>
<div class='lg-row'>譬如生盲至寶洲　取石棄於如意寶</div>
<div class='lg-row'>放逸馳蕩增勝負　遠離戒行正念心</div>
<div class='lg-row'>墮阿鼻獄極怖中　經俱胝劫難解脫</div>
<div class='lg-row'>內心恒為求名稱　身口現說為菩提</div>
<div class='lg-row'>如鳥飛空遇猛風　飄落生死大苦海</div>
<div class='lg-row'>薄福耽染天人女　破戒遠離善業因</div>
<div class='lg-row'>佛教皆為欲火燒　如須彌山遇劫火</div>
<div class='lg-row'>無菩提味唯求利　恒為人說求菩提</div>
<div class='lg-row'>心不住於解脫中　如獼猴得堅椰子</div>
<div class='lg-row'>如來為求正法寶　投身懸崖大火坑</div>
<div class='lg-row'>既聞法已隨順修　怨親平等皆慈濟</div>
<div class='lg-row'>云何聞佛諸功德　不生一念好樂心</div>
<div class='lg-row'>唯愛非法遠菩提　如生盲人示他道</div>
</div><p>迦葉如來說此偈已。復告訖哩枳王言。大王汝夢所見帝王門前二口白象。恒食水草身羸瘦者。亦非王事。即是釋迦如來遺法之中五濁惡世不信因果百官令長。上受帝王光寵榮祿。下於百姓非理追求。雖復貪求而多匱乏。賦稅無度萬民貧窮。貿易子孫家業蕩盡。投寺剃落寺復荒蕪。多惡比丘發心無地。遂投外道路伽耶等斷常諸見異學出家。邪見因緣師徒皆墮自入地獄。復與多人開地獄門。相引奔馳趣三惡道。閉人天路解脫無由。大王當知故此二夢並是釋迦如來遺法之相。非干王事。訖哩枳王聞此說已。永斷疑網歡喜踊躍。復以種種上妙供具。恭敬供養迦葉如來。頂禮佛足右遶而退。</p>
<p>爾時釋迦如來說此語已。摩揭陀國主阿闍世王復白佛言世。尊如佛所言。諸惡眾生入於地獄。云何得知誰人曾見。復云何知當墮餓鬼及與畜生。當生人天並誰人見。爾時世尊告阿闍世言。大王應當一心諦聽我為王說。令王現前而得知見。大王當知若人命終當墮地獄有十五相。當生餓鬼有八種相。當生畜生有五種相。當生人天各有十相。大王何等名為當生地獄十五種相。一者於自夫妻男女眷屬惡眼瞻視。二者舉其兩手捫摹虛空。三者善知識教不相隨順。四者悲號啼泣嗚咽流淚。五者大小便利不覺不知。六者閉目不開。七者常覆頭面。八者側臥飲噉。九者身口臭穢。十者脚膝戰掉。十一鼻梁欹側。十二左眼瞤動。十三兩目變赤。十四仆面而臥。十五踡身左脇著地而臥。大王當知若有臨終具十五相如是眾生。決定當生阿鼻地獄。大王當知若復有人。臨命終時有八種相。當知必墮焰摩羅界餓鬼趣中。云何為八。一者好舐其脣。二者身熱如火。三者常患飢渴好說飲食。四者張口不合。五者兩目乾枯如鵰孔雀。六者無有小便大便遺漏。七者右膝先冷。八者右手常拳。何以故心懷慳悋乃至於水不與人故。大王若具八相。命終決定生餓鬼中。大王當知若復有人。臨命終時有五相現。是人決定墮畜生趣。云何為五。一者愛染妻子貪視不捨。二者踡手足指。三者遍體流汗。四者出麁澁聲。五者口中咀沫。大王若具此五者。命終決定墮畜生趣。大王當知若復有人。臨命終時有十相現。是人決定生人趣中。云何為十。一者臨終生於善念。謂生柔軟心福德心微妙心歡喜心發起心無憂心。二者身無痛苦。三者少能似語一心憶念所生父母。四者於妻子男女作憐愍心。如常瞻視無愛無恚。耳欲聞於兄弟姊妹親識姓名。五者於善於惡心不錯亂。六者其心正直無有諂誑。七者知於父母親友眷屬善護念我。八者見所營理心生讚歎。九者遺囑家事藏舉財寶示之令出。十者起淨信心請佛法僧對面歸敬。言南謨佛陀南謨達摩南謨僧伽我今歸依。若無佛世歸五通仙。大王若臨命終具此十相。決定得於人趣中生。大王當知若復有人。臨命終時有十種相定得生天。云何為十。一者起憐愍心二者發起善心。三者起歡喜心四者正念現前。五者無諸臭穢六者鼻無欹側。七者心無恚怒八者於家財寶妻子眷屬心無愛戀。九者眼色清淨。十者仰面含笑想念天宮當來迎我。若臨命終具此十相決定生天。大王如是臨終善惡之相汝應當知。時阿闍世王聞佛說已。竊自思念如來此說。為是實事為是虛邪。世尊具足辯才權說此理。爾時如來知阿闍世王心之所念。即以神力令阿闍世見其惡相。忽有地獄苦器充滿。有諸獄卒執持苦具。無量眾生顛墜地獄如駛雨點。爾時獄卒瞋目振威。指阿闍世而作是言。此是惡逆殺父之人。速當擒來付於阿鼻大地獄中而苦治之。時阿闍世聞是語已。極大惶怖身毛皆竪遍體汗流。遽從座起走欲逃竄。悶絕擗地都不覺知。譬如猛風伐無根樹久而不蘇。乃以種種方宜救之漸得蘇息。連聲唱言世尊世尊願賜壽命願賜壽命。願賜壽命如我今日無依無怙從今決定。歸佛法僧於是如來。還攝神力諸相不現。問阿闍世言。大王向見入地獄者諸苦事耶。時阿闍世含悲答言我今已見。世尊所說舉其少分。我向所見苦事甚多。如來世尊是真語者是實語者。世尊我於此身造諸惡業。今對世尊諸大菩薩眾僧大會發露懺悔。止息諸惡斷相續心。我從今日乃至菩提。誓持五戒為優婆塞。如佛所說一字陀羅尼一切功能。以菩提心而為先導。從今向去一日三時精勤修習。以此善根悉皆迴向一切眾生。佛讚王言善哉善哉。大王諦聽我今為王說過去佛微妙伽陀。即說偈言。</p>

<div class="lg regular"><div class='lg-row'>若造五逆極重罪　發露懺悔罪輕微</div>
<div class='lg-row'>永斷相續滅罪根　如壯夫拔連根樹</div>
</div><p>佛說偈已復告王言。大王當知譬如團鐵投水沈沒。若為鉢器置水則浮。大王有智慧人如彼鉢器不沈苦海。汝造惡業合入阿鼻大地獄中一劫受苦。由汝有智發露懺悔暫入便出。如壯男女以手拍毬。暫時著地即便騰起。從此命終生兜率天。見慈氏尊便得授記。時阿闍世聞佛說已心得淨信。以種種供具供養佛已還復本座。當於如來說此法時。無數俱胝那由他眾生。皆發阿耨多羅三藐三菩提心。三十三俱胝那由他菩薩。得隨順忍。</p>
</div>
<div class='div-pin'><a id='mulu25' />
<p class='h1'>守護國界主陀羅尼經如來囑累品第十一</p><p>爾時文殊師利菩薩摩訶薩。白佛言希有世尊希有善逝。世尊說此陀羅尼門。即是諸佛決定最勝妙陀羅尼。以無邊量名句字門。宣說趣入無邊義理。其義深遠。隨順覺悟因緣性故。難入。懈怠嬾惰無由入故。難解。斷常見者不能了故。難見。依止六處不能見故。難悟。樂下乘者不能覺故。超權。是諸菩薩甚深境故。無相。是一切法真實印故。無開。法界平等無能所故。無異。體同虛空離二相故。無阿賴耶。超過一切所依處故。知眾生行。善解一切因緣法故。得深般若。光明照見諸法性故出生諸度。成就一切巧方便故。善分別法。具足四種無礙智故。身心普遍。能得廣大諸神通故。平等覺法。安住一乘教法中故。無無異行。入如虛空平等性故。亦無平等。於一切處無有對故。是無等等。一切無等唯與諸佛如來等故。遠離二相。出生諸法寂滅體故。諦觀文字。為欲安立一切法故。非言能說。即是真實勝義諦故。不礙宣說。普能隨順世俗諦故。能出生三寶能廣大三乘。能開三脫門能超出三界。能善覺三智能生如來金剛三昧。是一切法之所住處。是一切佛智慧之門。普能養育一切眾生。世尊諸善男子善女人等。應當於此世尊無量三密一字陀羅尼門。發阿耨多羅三藐三菩提心。若聞此法所有義理。應當信受應當書寫。應當讀誦應當修習。應當為人開示宣說。世尊若能如是乃至一偈一句一字。如是之人得福無量。是則名為知佛恩者。是念佛恩是報佛恩。爾時世尊讚文殊師利言。善哉善哉善男<span class='corr'>子</span>。如汝所說如是之人。所得福德不可稱量。善男子佛眼所見一切佛剎。假使有人以一切寶充滿其中。持用奉施一切如來。所得功德無量無邊。若復有人能聽此經一字一句。或生信樂或能受持。或復書寫或當讀誦。或正修習或廣為人演暢宣說。行住坐臥常勤精進。為令妙法久住世間。為令三寶不斷絕故。此人福德勝前布施諸佛福德。爾時世尊欲重宣此義。而說偈言。</p>

<div class="lg regular"><div class='lg-row'>佛眼所見諸佛剎　滿中珍寶施如來</div>
<div class='lg-row'>我說此福尚輕微　以不聞此深經故</div>
<div class='lg-row'>若得聞此妙經典　甚深勝義悉皆圓</div>
<div class='lg-row'>是故讀誦受持經　斯福最勝過於彼</div>
<div class='lg-row'>諸佛唯於法中住　不因布施得菩提</div>
<div class='lg-row'>若有受持佛法門　即是能知佛恩者</div>
<div class='lg-row'>是故供養佛福勘　不及供養此深經</div>
<div class='lg-row'>最勝福聚悉皆圓　從此能生於善逝</div>
<div class='lg-row'>若世無此勝經寶　佛種法施悉皆無</div>
<div class='lg-row'>亦無聽法及修行　眾生苦海常淪溺</div>
<div class='lg-row'>無恩眾生謗此典　彼破苦海法舟航</div>
<div class='lg-row'>斷滅三寶罪根深　墮阿鼻獄無由出</div>
<div class='lg-row'>照明六度如燈炬　吉祥寶聚等須彌</div>
<div class='lg-row'>首楞嚴定等無邊　及一切法皆從出</div>
<div class='lg-row'>若有愚癡翳心眼　此為慧日破迷心</div>
<div class='lg-row'>憂惱赫日所燋燃　此為滿月清涼照</div>
<div class='lg-row'>登最上乘不放逸　此菩薩住勤修行</div>
<div class='lg-row'>能得最靜大菩提　非下劣乘之所得</div>
<div class='lg-row'>所有人天勝妙樂　聲聞緣覺得菩提</div>
<div class='lg-row'>此經一切悉能生　如摩尼寶隨心願</div>
</div><p>爾時世尊說此偈已。出大音聲普告一切菩薩摩訶薩等諸大眾言。諸佛子我於無量無數劫中。精勤不懈一心專求修習於此諸佛世尊成就菩提不可思議祕密一字陀羅尼經。此大眾中誰能發起大勇猛心為大丈夫。能於如來般涅槃後。受持讀誦廣宣流布。令此妙法久住於世。爾時眾中七十俱胝菩薩摩訶薩。皆從座起恭敬合掌。異口同音而白佛言。世尊我等能於如來滅後。受持於此佛無數劫勤求修習成就菩提祕密一字陀羅尼經廣宣流布。令五濁世一切眾生。聞此法門心得淨信。恭敬尊重種諸善根。唯願如來神力加被。爾時世尊一切種智。告諸菩薩摩訶薩言。善哉善哉汝等乃能發斯大願。我今當以威神之力護持此經。而說偈言。</p>

<div class="lg regular"><div class='lg-row'>如來真實語　常住真實法</div>
<div class='lg-row'>諸佛神力故　擁護於此經</div>
<div class='lg-row'>被大悲甲冑　常住大悲中</div>
<div class='lg-row'>憐愍眾生故　擁護於此經</div>
<div class='lg-row'>得福聚圓滿　從此生智聚</div>
<div class='lg-row'>為滿福智故　擁護於此經</div>
<div class='lg-row'>能滅一切魔　摧破諸外道</div>
<div class='lg-row'>斷除邪見故　擁護於此經</div>
<div class='lg-row'>帝釋護世王　修羅尋香等</div>
<div class='lg-row'>為我如被故　當護持是經</div>
<div class='lg-row'>地及虛空中　十方諸天眾</div>
<div class='lg-row'>諸佛加被故　當受持是經</div>
<div class='lg-row'>欲得梵住圓　次第莊嚴體</div>
<div class='lg-row'>及守護眾會　當擁護此經</div>
<div class='lg-row'>色可變為空　空可變為色</div>
<div class='lg-row'>無能變於佛　擁護令動搖</div>
</div><p>爾時護世四天王。俱從座起合掌同聲而白佛言。世尊我對如來發深重願。於未來世擁護是經。及諸國王大臣長者一切人民受持經者。而說偈言。</p>

<div class="lg regular"><div class='lg-row'>隨說此經處　及聽法眾會</div>
<div class='lg-row'>我與諸眷屬　皆當守護之</div>
<div class='lg-row'>若有勤受持　及發菩提意</div>
<div class='lg-row'>當於四方面　擁護常不離</div>
</div><p>爾時釋提桓因為欲擁護如是經典及持經者合掌向佛而說偈言。</p>

<div class="lg regular"><div class='lg-row'>我聞佛說此　最勝微妙經</div>
<div class='lg-row'>決定成菩提　知佛恩難報</div>
<div class='lg-row'>為報佛恩故　如諸佛護持</div>
<div class='lg-row'>當守護是經　及護持經者</div>
</div><p>爾時大梵天王。為護此經及持經者。合掌白佛。而說偈言。</p>

<div class="lg regular"><div class='lg-row'>四禪四無量　諸乘及解脫</div>
<div class='lg-row'>皆從此經出　由具義甚深</div>
<div class='lg-row'>隨有說此經　我捨梵天樂</div>
<div class='lg-row'>往彼而聽受　供養并護持</div>
</div><p>爾時兜率陀天子。為護此經及持經者。合掌向佛而說偈言。</p>

<div class="lg regular"><div class='lg-row'>欲往兜率天　次生得解脫</div>
<div class='lg-row'>當受持於此　諸佛所護經</div>
<div class='lg-row'>隨有說此經　我當捨天樂</div>
<div class='lg-row'>住閻浮擁護　為報諸佛恩</div>
</div><p>爾時魔王子商主天子。為護此經及持經者。合掌向佛而說偈言。</p>

<div class="lg regular"><div class='lg-row'>欲竭魔業海　不隨魔所行</div>
<div class='lg-row'>當受持此經　具足甚深義</div>
<div class='lg-row'>我念佛恩故　發勤精進心</div>
<div class='lg-row'>守護於是經　令廣宣流布</div>
</div><p>爾時魔王波旬。為護此經及持經者。合掌向佛而說偈言。</p>

<div class="lg regular"><div class='lg-row'>若持此經者　煩惱滅不生</div>
<div class='lg-row'>我不於其人　作障礙留難</div>
<div class='lg-row'>有此勝經處　我當親護持</div>
<div class='lg-row'>令魔不入心　為念佛恩故</div>
</div><p>爾時蘇夜摩天王。為擁護經及持經者。合掌向佛而說偈言。</p>

<div class="lg regular"><div class='lg-row'>佛所有菩提　於此經中說</div>
<div class='lg-row'>若受持經者　已供諸如來</div>
<div class='lg-row'>我持佛此經　為俱胝天說</div>
<div class='lg-row'>令殷重聽受　發大菩提心</div>
</div><p>爾時慈氏菩薩。為欲擁護於此深經及持經者。合掌向佛而說偈言。</p>

<div class="lg regular"><div class='lg-row'>若捨諸眷屬　勤修菩提道</div>
<div class='lg-row'>為守護此經　不自惜身命</div>
<div class='lg-row'>我承佛神力　親從兜率來</div>
<div class='lg-row'>令如是深經　常廣宣流布</div>
</div><p>爾時具壽大迦葉波。為護此經及持經者。合掌向佛而說偈言。</p>

<div class="lg regular"><div class='lg-row'>我昔從世尊　曾聞百千經</div>
<div class='lg-row'>未曾得聞此　如是深妙法</div>
<div class='lg-row'>我今親對佛　受持於此經</div>
<div class='lg-row'>為諸菩薩故　令廣宣流布</div>
</div><p>爾時世尊稱讚釋提桓因四大天王大梵天王兜率天子商主天子及魔波旬菩薩聲聞諸護經者。作如是言善哉善哉。汝等真是勇猛丈夫。為令妙法得久住故。能作如是大獅子吼。諸善男子當聽我說。若諸眾生修行大乘未得法忍。以佛神力受持此經精勤修習。次後佛所即得授記。如是或二或三。不過七佛必定當得阿耨多羅三藐三菩提記。若聲聞乘種姓眾生得聞此經。於慈氏佛龍華第一聲聞會中。當為最上第一聲聞。若緣覺乘種性眾生。得聞此經受持修習。我涅槃後更不聞法。必當得成獨覺菩提。佛說此守護國界主陀羅尼經時。無量無數種種眾生。發阿耨多羅三藐三菩提心。無數菩薩住不退地。無數世界六種震動。日月光明所不能照。幽闇之處而皆大明。雨眾天花繽紛亂墜。十方國土諸來菩薩在此會者。為供養佛及此經故。於菩提樹道場四面各四由旬。以種種寶眾妙雜花莊嚴其地。異口同音而白佛言。世尊我等今日得大利益不空而還。得聞於此決定最勝微妙經典。唯願世尊釋迦牟尼長延壽命。願令此經久住不滅。於閻浮提一切國土作大利益。世尊若比丘比丘尼優婆塞優婆夷。國王大臣一切人民受持此經。除諸病苦壽命長遠。普能利樂一切眾生。</p>
<p>爾時文殊師利菩薩白佛言。希有世尊希有世尊。如是決定最勝經典。言詞微妙文字句義莊嚴圓滿。能令一切菩薩大眾生歡喜心。摧伏一切諸魔外道。善能任持一切法門。能令一切眾生歡喜。是能出生一切乘道。隨順趣入一切如來功德大海。若有能於如是經典。精勤宣示一切不空。復白佛言世尊當何名此經。我等云何奉持。佛告文殊師利菩薩摩訶薩言。此經具有一千名字。所謂名為毘盧遮那廣大三密甚深一字經。亦名三界最尊勝經。亦名如來說大悲門。亦名聞如來法不空得記。亦名如來微妙法藏。亦名如來妙究竟果。亦名如來微妙法眼。亦名普照諸法寶炬。亦名能斷一切邪見。亦名顯示諸法平等。有如是等一千名字。時文殊師利復白佛言。世尊如是名中雖皆甚深。唯願如來為我決定。說一名字令我奉持。佛言善男子。此經決定應名守護國界主陀羅尼。以是名字汝當奉持。所以者何以一千名依此生故。爾時世尊說此經已。一切世間天人阿修羅乾闥婆等。無量大眾聞佛所說。皆大歡喜信受奉行。</p>

<p class='juan'>守護國界主陀羅尼經卷十</p></div>
</div><!-- end of div[@id='body'] -->
</body></html>