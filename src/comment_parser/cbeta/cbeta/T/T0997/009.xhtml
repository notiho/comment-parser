<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>守護國界主陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu21' />守護國界主陀羅尼經卷第九</p><p class="byline">罽賓國三藏沙門般若共牟尼室利譯</p><a id='mulu22' />
<p class='h1'>陀羅尼功德軌儀品第九</p><p>爾時會中有一菩薩摩訶薩。名祕密主金剛手。即從座起偏袒右肩。右膝著地頂禮佛足。合掌恭敬而白佛言。世尊如佛所說陀羅尼門。如是一切陀羅尼門。云何名為陀羅尼門。何等陀羅尼能為一切陀羅尼母。何等陀羅尼普能利樂一切眾生。何等陀羅尼能令有情速得阿耨多羅三藐三菩薩。</p>
<p>爾時世尊告祕密主金剛手言。善哉善哉善男子。能問如來如是深義。我今為汝分別解說。善男子有一陀羅尼。即是一切陀羅尼母。名守護國界主。若有菩薩受持證得此陀羅尼。則得其身同如意寶。眾生見者所願滿足。亦能速得無上菩提。</p>
<p>爾時金剛手聞是語已而白佛言。善哉世尊願為我說此陀羅尼。少分功能軌儀法則。我等聞已精勤修習。便能證得此陀羅尼。佛告祕密主言。善男子毘盧遮那世尊。色究竟天為天帝釋及諸天眾已廣宣說。我今於此菩提樹下金剛道場。為諸國王及與汝等。略說於此陀羅尼門汝當諦聽。善男子陀羅尼母所謂。oṃ　字所以者何。三字和合為唵字唵　故。謂a　u　ma　一婀字者。是菩提心義婀　烏　莾　是諸法門義。亦無二義亦諸法果義。亦是性義是自在義。猶如國王黑白善惡隨心自在。又法身義。二烏字者即報身義。三莾字者是化身義。以合三字共為唵字。攝義無邊故為一切陀羅尼首。與諸字義而作先導。即一切法所生之處。三世諸佛皆觀此字而得菩提。故為一切陀羅尼母。一切菩薩從此而生。一切諸佛從此出現。即是諸佛一切菩薩諸陀羅尼集會之處。猶如國王住於王城。臣佐輔翼婇女圍遶。或出遊巡狩還歸皇居。必嚴四兵導從千萬。但言王住王之往來。雖不說餘而無不攝。此陀羅尼亦復如是。雖說一字無所不收。</p>
<p>爾時祕密主金剛手。復白佛言世尊。如佛所說諸佛常住平等三昧。等視眾生猶如一子。今者云何但言守護國界主耶。諸有貧窮孤惸困苦。無依無歸無救無護。何不愍念而守護耶。</p>
<p>爾時如來無上調御。告祕密主金剛手言。善男子諦聽諦聽當為汝說。諸佛如來非不住於平等三昧。由平等故守護國王。善男子譬如良醫見小嬰孩。身縈疾病不勝醫藥。乃以良藥令母服之。由母服藥力及於乳。其子飲乳疾病皆除。諸佛如來亦復如是。哀愍一切守護國王。若護國王獲七勝益何等為七。所謂若能守護國王即是守護國之太子。若守護太子即守護大臣。若守護大臣即守護百姓。若守護百姓即守護庫藏。若守護庫藏即守護四兵。若守護四兵即守護隣國。若能如是一切皆安。善男子是故國王與諸眾生。為日為月為燈為眼為父為母。若諸有情無眼無燈無日無月無父無母身命可存。若無國王不可安立。又善男子如大龍池。龍若住時水常盈滿。黿鼉魚鼈水族皆安。龍若去時水便枯涸。水性之屬皆滅無餘。國王亦爾。若諸國王受持於此陀羅尼門。能令無量無數眾生。現在安樂長守尊貴。身壞命終得生善道。是知國主善能關閉諸惡趣門。開示人天涅槃正路。故我偏說守護國王。</p>
<p>爾時世尊復告祕密主金剛手言。善男子如汝所問軌儀法則。諦聽諦聽。我今為此陀羅尼故。說金剛城大曼荼羅軌儀法則。善男子若欲建立曼荼羅時。金剛阿闍梨先擇其地若山若野。其地若有種種果木。軟草名花平坦可樂。或有清淨池沼澄潭泉流盈滿。諸佛稱讚可以建立曼荼羅場。或大河側或近龍池蓮華莊嚴。所謂優鉢羅花拘勿頭花波頭摩花芬陀利花。復有鳧雁鴛鴦白鶴孔雀。鸚鵡舍利拘枳羅等。諸妙鳥王翔集莊嚴。或是諸佛及諸菩薩獨覺聲聞。曾所止住寂靜可讚。諸天龍等所守護處。及餘城邑聚落僧房舍宅堂閣。塔廟天祠牛所住處。閑靜園苑空舍之中。並可建立此曼荼羅。若無如是稱法之處。不復簡擇隨所便宜以用安置。但隨心地作曼荼羅。復次善男子若阿闍梨選擇地時。其地若有沙石瓦礫樹根株杌髮毛爪齒糠䴬灰炭骸骨塚墓蛇窟蟻穴。如是等地不堪建立曼荼羅場。既擇地已阿闍梨當選好宿直日。於清旦時吉祥相時。五體投地禮如來足。隨其力分隨心廣狹以建壇場。量極大者一千由旬。或復九百七百五百。三百一百一由旬量。或七肘量五肘三肘。或一肘量或一手掌乃至一爪甲量。我今當說作金剛城勝曼荼羅量之儀則。當畟方作面開一門。上安閥閱以為莊嚴。一面各自有三十二磔手之量。四周欄楯畫成三重共十二角。以種種寶用作花鬘而為莊嚴。於壇中心畫毘盧遮那如來之像。并畫四波羅蜜菩薩。四方四佛各四菩薩。或安種子。一一菩薩各有一拘胝那由他菩薩。以為眷屬。次安十二供養菩薩。最外一院安置十天。彼一一尊各有真言。五佛真言已如上說。</p>
<p class="dharani">唵<span class='note-inline'>(一)</span>薩怛嚩<span class='note-inline'>(二合二)</span>嚩<span class='note-inline'>(入)</span>日哩<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>囉怛曩<span class='note-inline'>(二合二)</span>嚩<span class='note-inline'>(入)</span>日哩<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>達摩<span class='note-inline'>(二)</span>嚩<span class='note-inline'>(入)</span>日哩<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>羯摩<span class='note-inline'>(二)</span>嚩<span class='note-inline'>(入)</span>日哩<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>薩埵嚩<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>囉佐<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>囉誐<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>娑度<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>囉怛曩<span class='note-inline'>(二合三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>諦者<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>計覩<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>悉蜜多<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>達摩<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>底乞史那<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>系覩<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>磨灑<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>羯磨<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>囉乞灑<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>藥乞灑<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>珊第<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>攞洗<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>摩㘑<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>儗諦<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>儞哩<span class='note-inline'>(二合)</span>諦<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>努閉<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>補澁閉<span class='note-inline'>(二合引三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>阿嚕計<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>巘第<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>阿麌舍<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>波<span class='note-inline'>(引)</span>舍<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>娑普<span class='note-inline'>(二合)</span>吒<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>嚩<span class='note-inline'>(入)</span>折囉<span class='note-inline'>(二合引二)</span>巘吒<span class='note-inline'>(三)</span>娑嚩<span class='note-inline'>(二合引)</span>賀<span class='note-inline'>(引四)</span></p>
<p class="dharani">唵<span class='note-inline'>(一)</span>因達囉<span class='note-inline'>(二合)</span>也<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>阿仡迺<span class='note-inline'>(二合)</span>裔<span class='note-inline'>(上二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>閻麼也<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>泥<span class='note-inline'>(上)</span>以低<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>嚩<span class='note-inline'>(上)</span>嚕那也<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>麼那<span class='note-inline'>(平)</span>吠<span class='note-inline'>(上二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>拘米囉也<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>伊舍娜<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>陀羅抳<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p class="dharani">唵<span class='note-inline'>(一)</span>末囉<span class='note-inline'>(二合)</span>沒泥<span class='note-inline'>(二)</span>娑嚩<span class='note-inline'>(二合引)</span>賀<span class='note-inline'>(引三)</span></p>
<p>爾時佛告祕密主言。依此軌儀次第安布。皆周畢已。其阿闍梨為入壇者。先當授與三昧耶戒以為先導。然後灌頂既灌頂已。然後教其念誦真言。脣齒相合其舌微動勿使出聲。量力記數及時多少以為常限。要當要期得勝境界。若無剋獲不出道場。如是精勤以求悉地。我今當說用珠差別。而說偈言。</p>

<div class="lg regular"><div class='lg-row'>佛部紹佛種　當用菩提子</div>
<div class='lg-row'>金剛部中珠　亦用金剛子</div>
<div class='lg-row'>寶部之中用　金等寶為珠</div>
<div class='lg-row'>真珠為念珠　諸佛所稱讚</div>
<div class='lg-row'>蓮華部中用　蓮華子為尊</div>
<div class='lg-row'>羯摩部中珠　種種和合作</div>
<div class='lg-row'>五部<span class='corr'>掐</span>珠法　用大拇指同</div>
<div class='lg-row'>佛部頭指承　金剛部中指</div>
<div class='lg-row'>寶部無名指　蓮華部合三</div>
<div class='lg-row'>羯摩四指承　皆用於初節</div>
<div class='lg-row'>金珠兩倍福　真珠得俱胝</div>
<div class='lg-row'>金剛蓮子珠　百千俱胝福</div>
<div class='lg-row'>若持菩提子　及以和合珠</div>
<div class='lg-row'>無數福莊嚴　諸佛之所說</div>
<div class='lg-row'>珠有一百八　攝亂心不馳</div>
<div class='lg-row'>毘盧遮那印　當鼻端繫想</div>
<div class='lg-row'>為除煩惱等　增長三摩提</div>
<div class='lg-row'>當想於本尊　護摩勤念誦</div>
<div class='lg-row'>先觀月輪淨　想自坐輪中</div>
<div class='lg-row'>發焰光熾然　天光嚴自體</div>
<div class='lg-row'>十方現在佛　五色青白珠</div>
<div class='lg-row'>莊嚴極可尊　常觀現前住</div>
<div class='lg-row'>三千塵數佛　悉來入我身</div>
<div class='lg-row'>我身等虛空　扇底迦供養</div>
<div class='lg-row'>想菩薩歡喜　是增長護摩</div>
<div class='lg-row'>忿怒入我身　內外冤皆滅</div>
<div class='lg-row'>美色菩薩入　想敬愛相成</div>
<div class='lg-row'>瑜伽內護摩　過去諸佛說</div>
</div><p>爾時世尊說此偈已。告祕密主金剛手言。善男子諦聽諦聽此一字陀羅尼門。即是一切陀羅尼母。無邊俱胝陀羅尼門以為眷屬。若有觀察此陀羅尼。無邊俱胝三昧現前。過去現在一切諸佛。由觀察此陀羅尼故。得阿耨多羅三藐三菩提。善男子我今為諸國王。略說一字令得受持。若諸國王得一字觀。一剎那頃便得五種三昧現前。所有煩惱不復現起。善男子此大金剛城曼荼羅。所有功能不可思議。若善男子善女人。有能入此曼荼羅者。則為已見一切諸佛一切菩薩。何以故此曼荼羅。即是一切諸佛賢聖集會議論甚深法處。若能入者。則為諸佛一切菩薩證知護念。為諸如來法王真子。能為一切眾生之父。紹三寶種斷三惡趣。開人天門住不退地。遠一切罪得三十七菩提分法十力無畏。以為瓔珞而自莊嚴。善男子隨其城邑。有此道場受持修行。四天大王帝釋諸天八部擁護。於此國土常無飢饉亦無冤敵。一切人畜無諸災疫。諸國小王欽德歸化。於諸王中殊勝第一。遠離一切憂患苦惱。隨其壽命安隱快樂。乃至夢中常見一切諸佛菩薩。轉身受生常得安樂。有大名稱富有財寶。好行惠施能修安忍。具足智慧愛樂善法。生生常得宿住智慧。於百千世作轉輪王。那由他劫作天帝釋。百俱胝世常作人王。祕密主若有善男子善女人。以恒河沙世界滿中七寶持用布施。若復有人為欲利樂一切眾生。發菩提心入此金剛曼荼羅者。其福勝彼。爾時世尊欲重宣此義而說偈言。</p>

<div class="lg regular"><div class='lg-row'>諸佛曼荼羅　已說三身法</div>
<div class='lg-row'>法身及報化　相續次第成</div>
<div class='lg-row'>修佛菩提中　最勝微妙法</div>
<div class='lg-row'>不久當成佛　三身皆得圓</div>
<div class='lg-row'>十方諸世尊　共證知護念</div>
<div class='lg-row'>當成法王子　持佛種常全</div>
<div class='lg-row'>已斷惡趣因　復遠諸苦果</div>
<div class='lg-row'>隨順不退轉　修行趣菩提</div>
<div class='lg-row'>常安住懃修　三十七道品</div>
<div class='lg-row'>又住四梵住　無畏十力中</div>
<div class='lg-row'>若見此道場　遠離一切罪</div>
<div class='lg-row'>應受人天等　敬養尊重心</div>
<div class='lg-row'>現世成如來　眾生癡闇滅</div>
<div class='lg-row'>諸天恒見佛　常護道場門</div>
<div class='lg-row'>金剛道場中　若得灌頂者</div>
<div class='lg-row'>法王子灌頂　不久必當成</div>
<div class='lg-row'>千世為輪王　那由他帝釋</div>
<div class='lg-row'>億劫四王位　無數世人王</div>
<div class='lg-row'>十度悉皆圓　安住於十地</div>
<div class='lg-row'>成就十種智　十自在皆通</div>
<div class='lg-row'>趣三解脫門　建立三乘法</div>
<div class='lg-row'>隨順成佛地　相好以莊嚴</div>
<div class='lg-row'>轉生所受身　得樂大名稱</div>
<div class='lg-row'>能脫諸病惱　智慧決無疑</div>
<div class='lg-row'>富貴施貧窮　安忍愛樂善</div>
<div class='lg-row'>生生知宿住　世世盡端嚴</div>
<div class='lg-row'>世界如恒沙　滿中皆七寶</div>
<div class='lg-row'>淨心將布施　緣覺及聲聞</div>
<div class='lg-row'>若發菩提心　為利諸含識</div>
<div class='lg-row'>入此道場者　此福勝過前</div>
<div class='lg-row'>從發菩提心　生佛及菩薩</div>
<div class='lg-row'>從菩薩流出　緣覺與聲聞</div>
<div class='lg-row'>及色究竟天　剎利諸族姓</div>
<div class='lg-row'>并餘諸善業　凡夫之所行</div>
<div class='lg-row'>菩提心出生　菩薩不退地</div>
<div class='lg-row'>故修諸勝行　先發菩提心</div>
</div><p>爾時祕密主金剛手。聞說此已白佛言。世尊我今聞此大金剛城曼荼羅一切陀羅尼母一切如來成正覺法心。得清淨歡喜踊躍。隨其所在國土城邑。若有建立此曼茶羅。我祕密主以陀羅尼而為供養。即說陀羅尼曰。</p>
<p class="dharani">曩謨<span class='note-inline'>(一)</span>囉怛曩<span class='note-inline'>(二合)</span>怛囉<span class='note-inline'>(二合)</span>也耶<span class='note-inline'>(二)</span>曩謨嚩折囉<span class='note-inline'>(二合)</span>播曩曳<span class='note-inline'>(平三)</span>摩賀<span class='note-inline'>(四)</span>藥乞叉<span class='note-inline'>(二合)</span>犀那鉢戴曳<span class='note-inline'>(平五)</span>摩賀<span class='note-inline'>(引)</span>麼攞<span class='note-inline'>(六)</span>鉢囉<span class='note-inline'>(二合)</span>訖囉<span class='note-inline'>(二合)</span>摩也<span class='note-inline'>(七)</span>摩賀嚩折囉<span class='note-inline'>(二合八)</span>謎囉嚩也<span class='note-inline'>(九)</span>唵<span class='note-inline'>(十)</span>阿沒㗚<span class='note-inline'>(二合)</span>多<span class='note-inline'>(十一)</span>軍吒[口*梨]<span class='note-inline'>(十二)</span>吽<span class='note-inline'>(十三)</span>發<span class='note-inline'>(十四)</span>翳系<span class='note-inline'>(十五)</span>翳奚<span class='note-inline'>(十六)</span>阿劫臘摩<span class='note-inline'>(十七)</span>阿劫臘摩<span class='note-inline'>(十八)</span>阿迦哩灑<span class='note-inline'>(二合)</span>也<span class='note-inline'>(十九)</span>阿迦哩灑<span class='note-inline'>(二合)</span>也<span class='note-inline'>(二十)</span>嚩<span class='note-inline'>(入)</span>質哩<span class='note-inline'>(二合)</span>曩<span class='note-inline'>(上鼻音乃也反二十一)</span>薩嚩弩瑟吒<span class='note-inline'>(二合二十二)</span>那伽難<span class='note-inline'>(上二十三)</span>室囉斯<span class='note-inline'>(上二十四)</span>頻那頻那<span class='note-inline'>(二十五)</span>嚩<span class='note-inline'>(入)</span>折囉<span class='note-inline'>(二合)</span>曩<span class='note-inline'>(上鼻音乃也反二十六)</span>跛吒<span class='note-inline'>(上)</span>也跛吒<span class='note-inline'>(上)</span>也<span class='note-inline'>(二十七)</span>嚩<span class='note-inline'>(入)</span>折囉<span class='note-inline'>(二合)</span>曩<span class='note-inline'>(上鼻音乃也反二十八)</span>吽吽吽<span class='note-inline'>(二十九)</span>癹癹癹<span class='note-inline'>(三十)</span>瞋陀瞋陀瞋陀<span class='note-inline'>(三十一)</span>嚩<span class='note-inline'>(入)</span>折囉<span class='note-inline'>(二合)</span>曩<span class='note-inline'>(上鼻音乃也反三十二)</span>薩嚩努瑟吒<span class='note-inline'>(二合三十三)</span>娜健難<span class='note-inline'>(三十四)</span>毘灑耶毘灑耶<span class='note-inline'>(三十五)</span>仡囉<span class='note-inline'>(二合)</span>娑仡囉<span class='note-inline'>(二合)</span>娑<span class='note-inline'>(三十六)</span>娑麼娑麼<span class='note-inline'>(三十七)</span>彌勃多<span class='note-inline'>(二合)</span>入嚩<span class='note-inline'>(二合)</span>囉<span class='note-inline'>(三十八)</span>摩哩那<span class='note-inline'>(三十九)</span>嚩<span class='note-inline'>(入)</span>折哩<span class='note-inline'>(二合)</span>娜<span class='note-inline'>(乃也反四十)</span>那賴也那賴也<span class='note-inline'>(四十一)</span>戶嚧戶嚧<span class='note-inline'>(四十二)</span>吽吽吽<span class='note-inline'>(四十三)</span>阿沒哩<span class='note-inline'>(二合)</span>多<span class='note-inline'>(四十四)</span>嚩<span class='note-inline'>(入)</span>哩灑<span class='note-inline'>(二合)</span>儞<span class='note-inline'>(四十五)</span>嚩<span class='note-inline'>(入)</span>哩殺覩<span class='note-inline'>(四十六)</span>禰嚩<span class='note-inline'>(上)</span>娑<span class='note-inline'>(上)</span>滿低曩<span class='note-inline'>(上鼻音乃也反四十七)</span>癹癹癹癹癹癹癹<span class='note-inline'>(四十八)</span>佉<span class='note-inline'>(上已下同)</span>佉佉佉佉佉佉<span class='note-inline'>(四十九)</span>佉<span class='note-inline'>(上)</span>呬<span class='note-inline'>(奚以反下同)</span>佉呬佉呬佉呬佉呬佉呬佉呬<span class='note-inline'>(五十)</span>攞攞攞<span class='note-inline'>(五十一)</span>娑嚩<span class='note-inline'>(二合引)</span>賀<span class='note-inline'>(引五十二)</span></p>
<p>世尊我今復當說於念誦軌儀法則。金剛阿闍梨凡欲所為。要當先於一切眾生起慈悲心。若有國土亢陽無雨。金剛阿闍梨往有蓮華大龍池所。或河流岸或復小池。當結大界。或四方界或四隅界。結護己身此處作壇壇上圖畫七頭龍王。散種種花燒種種香。塗香末香花鬘資具種種供養。壇場四面懸青色幡建赤色幢。當以穀麥油麻大麥臘沓子銀金錢等投龍池中。右遶四面合掌禮拜以為供養。次備飲食以為供養。謂酪密酥乳糜白粳米飯種種飲食。轉讀大孔雀王經。起大悲心發大誓願。為諸眾生祈降甘雨。作是法已若不降雨。當以忿怒尊陀羅尼念誦加持。我當自來以金剛杵。而擬龍頭令彼驚怖。時龍雲中恭敬合掌。下微細雨普遍充洽龍亦歡喜。唯除眾生有決定業甘雨不降餘必應心。念誦之時食三白食。所謂乳酪及白粳米。誦十萬遍便得成就。</p>
<p>若雨過多便誦止雨陀羅尼曰。</p>
<p class="dharani">唵<span class='note-inline'>(一)</span>阿蜜㗚低底<span class='note-inline'>(二)</span>吽<span class='note-inline'>(三)</span>底瑟咤<span class='note-inline'>(二合四)</span>娑嚩<span class='note-inline'>(二合引)</span>賀<span class='note-inline'>(引五)</span></p>
<p>誦此陀羅尼七遍。或以鉢器或瓶缸等盛蜀葵花。以鉢瓶等覆在地上便即晴明。</p>
<p>若他方冤敵來相侵擾。當誦此陀羅尼曰。</p>
<p class="dharani">南謨<span class='note-inline'>(一)</span>囉怛曩<span class='note-inline'>(二合)</span>怛囉<span class='note-inline'>(二合)</span>耶也<span class='note-inline'>(二)</span>唵<span class='note-inline'>(三)</span>阿蜜㗚多<span class='note-inline'>(四)</span>嚩日哩<span class='note-inline'>(二合)</span>阿蜜㗚低<span class='note-inline'>(五)</span>吽<span class='note-inline'>(六)</span>孽捙孽捙<span class='note-inline'>(七)</span>曳<span class='note-inline'>(入)</span>他蘇佉<span class='note-inline'>(八)</span>三昧也<span class='note-inline'>(九)</span>摩奴三末囉<span class='note-inline'>(十)</span>娑嚩<span class='note-inline'>(二合引)</span>賀<span class='note-inline'>(引十一)</span></p>
<p>燒安悉香以花置掌中。作金剛合掌誦此真言。四向散花冤賊退散。</p>
<p>若國土內一切災難諸惡鬼神。流行疫毒惱於人畜。及有他方冤敵侵擾。當作極大威德忿怒王金剛手甘露軍荼利金剛。啞啞而笑要勝祕密心法。亦取諸毒刺。火焚念誦而作護摩。如上災難皆悉消滅。若欲効驗先誦真言滿十萬遍即得悉地。</p>
<p>若欲先知善惡吉凶定不定者應當誦此陀羅尼曰。</p>
<p class="dharani">南謨<span class='note-inline'>(一)</span>囉怛曩<span class='note-inline'>(二合)</span>怛囉<span class='note-inline'>(二合)</span>耶也<span class='note-inline'>(二)</span>南謨<span class='note-inline'>(三)</span>始戰<span class='note-inline'>(二合)</span>拏嚩折囉<span class='note-inline'>(二合引)</span>跛曩曳<span class='note-inline'>(四)</span>摩賀<span class='note-inline'>(五)</span>藥乞叉<span class='note-inline'>(二合)</span>犀那鉢戴曳<span class='note-inline'>(平六)</span>翳鬘<span class='note-inline'>(七)</span>勿[亭*野]<span class='note-inline'>(亭也反八)</span>鉢囉乞叉<span class='note-inline'>(二合)</span>茗<span class='note-inline'>(九)</span>娑茗<span class='note-inline'>(十)</span>勿[亭*野]<span class='note-inline'>(亭也反十一)</span>三沒哩[亭*野]<span class='note-inline'>(亭也反)</span>覩<span class='note-inline'>(十二)</span>唵<span class='note-inline'>(十三)</span>阿蜜㗚<span class='note-inline'>(二合)</span>低癹<span class='note-inline'>(十四)</span>怛儞也<span class='note-inline'>(二合)</span>他<span class='note-inline'>(十五)</span>戰抳戰抳<span class='note-inline'>(十六)</span>印抳泯抳<span class='note-inline'>(十七)</span>僧羯[口*束*頁]摩<span class='note-inline'>(十八)</span>泯抳<span class='note-inline'>(十九)</span>阿尾奢矯禰<span class='note-inline'>(二十)</span>鉢囉<span class='note-inline'>(二合)</span>尾奢矯禰<span class='note-inline'>(二十一)</span>阿悉泯<span class='note-inline'>(二十二)</span>阿麌瑟咤<span class='note-inline'>(二合二十三)</span>曼茶哩<span class='note-inline'>(二十四)</span>鉢扇努<span class='note-inline'>(二十五)</span>那囉迦<span class='note-inline'>(二十六)</span>那哩迦<span class='note-inline'>(二十七)</span>儞尾那<span class='note-inline'>(二十八)</span>斫蒭灑<span class='note-inline'>(二十九)</span>阿閉覩<span class='note-inline'>(三十)</span>摩努山<span class='note-inline'>(三十一)</span>斫蒭入<span class='note-inline'>(拈熠反)</span>眠斫蒭<span class='note-inline'>(三十二)</span>跛囉<span class='note-inline'>(二合)</span>嚩<span class='note-inline'>(入)</span>多也<span class='note-inline'>(三十三)</span>覩系那紇哩<span class='note-inline'>(二合)</span>單<span class='note-inline'>(三十四)</span>曳<span class='note-inline'>(入)</span>寫紇哩<span class='note-inline'>(二合)</span>單<span class='note-inline'>(三十五)</span>曳<span class='note-inline'>(入)</span>怛囉<span class='note-inline'>(二合三十六)</span>悉他比單<span class='note-inline'>(三十七)</span>怛<span class='note-inline'>(三十八)</span>薩挽<span class='note-inline'>(三十九)</span>捺哩灑<span class='note-inline'>(二合)</span>也<span class='note-inline'>(四十)</span>莎嚩<span class='note-inline'>(二合引)</span>賀<span class='note-inline'>(四十一引)</span></p>
<p>次說持念軌儀。金剛阿闍梨先以瞿摩夷塗成方壇。以乳酪末作儞也<span class='note-inline'>(平二合)</span>阿樂多<span class='note-inline'>(二合樂音闌格反)</span>各盛滿椀置壇四角四角。置燈。然後散花燒安悉香。或於劍中或鏡或牆。或指或掌或燈或佛像。或水精或壇或琉璃中。稱心所欲見其善惡。當以童男或有童女。身無瘢痕清淨無過。澡浴身體著解白衣。誦此真言用加持之。我當至彼自現其身。隨其所問三世之事悉皆辯說。隨心疑惑悉皆斷除。若為癲癎鬼魅所著。當以楊枝及石榴枝。以上真言加持七遍。燒安悉香於地畫彼鬼神形像。令前童子執楊枝等。鞭彼圖畫鬼神形像胸背等處。時彼病人如撻其身。嘷叫啼泣叩頭求救。從今永去不敢更來。時阿闍梨令鬼立誓。若再來者願我眷屬喪滅無餘。鬼立誓後更不再來病者平復。非唯去病種種勝事。此總持力皆得稱心成就所作。</p>
<p>爾時世尊告祕密主金剛手菩薩言。善哉善哉善男子。此陀羅尼能與未來一切眾生作大利益。一切如來悉皆隨喜。此陀羅尼能令眾生發菩提心。又令一切外道異見皆悉調伏。與諸佛法以為先導。隨諸國土有此總持。國無飢饉人民安樂。國主無病無復怨敵。佛法流通無諸障礙。祕密主菩薩以此陀羅尼為主覆護自身。能持種種陀羅尼寶。於夜闇中而為明炬。又以種種陀羅尼門。而作瓔珞莊嚴其身。以此陀羅尼而為先導。以此陀羅尼而為器仗。過現未來恒須執持。以此陀羅尼而為室宅。安住其中而行布施。守護淨戒修習安忍。懃行精進深入禪定照明般若。祕密主菩薩云何安住於此陀羅尼中而行布施。祕密主以此菩薩。不捨平等而行施故。謂陀羅尼平等故布施平等。布施平等故我平等。我平等故眾生平等。眾生平等故法平等。法平等故菩提平等。菩提平等故即陀羅尼平等故。此菩薩住陀羅尼能行布施。如是布施非隨煩惱而行布施。與勝義法相應布施。悉能捨離一切煩惱名最勝捨。諸見不起內外眷屬一切皆捨。祕密主此是安住陀羅尼住處修行布施。</p>
<p>祕密主云何菩薩。住陀羅尼修行淨戒。此菩薩見身口意本性寂靜而護持戒。於身口意心無所著。不依此世不依他世。不依於內不依於外。不依蘊界處不依菩提。亦不依於陀羅尼門。不依涅槃及一切法。護持淨戒亦不念言我能持戒。是為菩薩安住總持護持淨戒。祕密主云何菩薩。住陀羅尼修習安忍。此菩薩修忍辱時。不見自身不見眾生。不見補特伽羅不見壽者。不見於我及以我所。此菩薩內心清淨眾生清淨一切法清淨。以無所依依清淨心而行安忍。此菩薩修安忍時。無有少法而可修習。亦無少法而可損減。亦無少法而可增長。亦不為於少法生故。亦不為於少法滅故。亦不為於少法盡故。亦不為於少寂靜故。亦不為於一切眾生無我性故。亦不為於一切眾生寂靜性故。亦不為於無恐怖故。亦不為於身滅盡故。亦不為於語言盡故。亦不為於心意盡故。並不為於如是等法修習安忍。此菩薩於身修安忍時。為他所害節節支解。當自觀察身與草木牆壁瓦礫等無有異。此菩薩於語修安忍時。為他毀辱以妙言詞而酬答之。自在觀察言語性空不可執持。體性寂靜無有住處。又此法體皆不相待。剎那剎那不相續故。如是觀察修行安忍。此菩薩於心修安忍時。無有濁亂亦無高下。見身與心各不相知。了見身心無有住處。此是菩薩安住總持修習安忍。</p>
<p>祕密主云何菩薩。住陀羅尼懃行精進。此菩薩為欲增長諸善法故。勤行精進而觀法界。不見增長不見損減。無少真實可得成就。無少顛倒可得壞滅。無世界成無世界壞。依此清淨陀羅尼門。觀察諸法亦復如是。不見善法而可增長。不見惡法而可減滅。彼諸法性無大無小無有住處。來無所從去無所至。如是知見一切諸法。依如是法莊嚴自身。為令眾生真實解了顛倒法故而為說法。如是說時觀察眾生實不可得。以知眾生不可得故。則一切法亦不可得。何以故謂離眾生無有少法而可得者。離法亦無眾生可得。又此法性即是我性。我性即是一切法性。一切法性即是佛性。此彼本性體平等故。觀察尋求如是佛法無少可得。法不可得故佛不可得。又能觀心尚不可得況所求法而當可得。內外能所二相俱忘。如是說法此是菩薩安住總持勤行精進。</p>
<p>祕密主菩薩云何。住陀羅尼修習靜慮。此菩薩若入諸定。當入諸禪平等體性。非有成就非無成就。觀察諸定無增無減。不依諸境而有觀察悟諸禪定。及一切法平等體性。不亂不滅不相障礙。於諸<span class='corr'>靜</span>慮支林功德。不依身求不依心求。如是入時依於實相真際法性而入於定。觀諸眾生體性平等諸法無生。如是相應修習於定。如是入定心不住內。亦不住外亦不住心。此菩薩不住於識。超過一切有見眾生持戒入禪。亦悉超過一切外道五通神仙聲聞緣覺一切三昧三摩鉢底。此菩薩所有禪定。從陀羅尼而得出生。遠離諸見及諸煩惱。而皆迴向無上菩提。成就眾生常住純一真實三昧。乃至涅槃無有變異。是為菩薩住陀羅尼修習靜慮。祕密主云何菩薩住陀羅尼。修習於法毘鉢舍那。謂此菩薩以智慧眼明見諸法。非肉眼見非天眼見。此菩薩如是見時。見法寂靜見近寂靜。見無所行見無合會。虛閑寂靜無有成就。此菩薩以如是見見一切法。若見少法不名為見不見少法是名為見。何以故若見法體智慧不生。若無智慧亦無無智。亦無有見。如是見法非有我見。非眾生見非壽者見。非養育見非士夫見。非補特伽羅見。如是見者是名見法。如是見法即見眾生虛妄顛倒。是故菩薩於諸眾生。起極堅固大悲之心。作是念言奇哉眾生。如是妙法如是清淨云何而為煩惱所纏恒受大苦。為欲令其解脫妄苦而起大悲。是為菩薩住陀羅尼修習於法毘鉢舍那。佛言祕密主我於無量無數劫中。修習如是波羅蜜多。至最後身六年苦行。不得阿耨多羅三藐三菩提成毘盧遮那。坐道場時無量化佛猶如油麻遍滿虛空。諸佛同聲而告我言。善男子云何而求成等正覺。我白佛言我是凡夫未知求處。唯願慈悲為我解說。是時諸佛同告我言。善男子諦聽諦聽當為汝說。汝今宜應當於鼻端想淨月輪。於月輪中作唵字觀。作是觀已於夜後分。得成阿耨多羅三藐三菩提。善男子十方世界如恒河沙三世諸佛。不於月輪作唵字觀。得成佛者無有是處。何以故唵字即是一切法門。亦是八萬四千法門寶炬關鑰。唵字即是毘盧遮那佛之真身。唵字即是一切陀羅尼母。從此能生一切如來。從如來生一切菩薩。從菩薩生一切眾生乃至少分所有善根。善男子此陀羅尼具如是等不可思議威德功用。窮劫演說劫數可盡。此陀羅尼功用威德不可窮盡。爾時世尊欲重顯示此陀羅尼勝功德故。而說偈言。</p>

<div class="lg regular"><div class='lg-row'>若離煩惱塵　能斷一切垢</div>
<div class='lg-row'>離垢心清淨　此寶炬總持</div>
<div class='lg-row'>若身口意淨　平等起慈心</div>
<div class='lg-row'>光明如淨月　此寶炬總持</div>
<div class='lg-row'>解脫諸二見　遠離念與疑</div>
<div class='lg-row'>得智慧想心　此寶炬總持</div>
<div class='lg-row'>入於念智門　大智功德具</div>
<div class='lg-row'>如空際無垢　此寶炬總持</div>
<div class='lg-row'>不斷三寶種　遠離三種垢</div>
<div class='lg-row'>脫三有惑苦　此寶炬總持</div>
<div class='lg-row'>滅盡貪瞋癡　陰翳諸煩惱</div>
<div class='lg-row'>不為劫濁亂　此寶炬總持</div>
<div class='lg-row'>上中下世界　所有諸音聲</div>
<div class='lg-row'>妙入無塵相　此寶炬總持</div>
<div class='lg-row'>具足甚深法　無邊諸字句</div>
<div class='lg-row'>脫我所二見　此寶炬總持</div>
<div class='lg-row'>妙建立四行　具足於四禪</div>
<div class='lg-row'>隨順得解脫　此寶炬總持</div>
<div class='lg-row'>得勝義法眼　四攝梵住圓</div>
<div class='lg-row'>五通為先導　此寶炬總持</div>
<div class='lg-row'>建立妙念處　常隨順正斷</div>
<div class='lg-row'>恒修四神足　此寶炬總持</div>
<div class='lg-row'>具信等五根　安住於五力</div>
<div class='lg-row'>速住七覺分　此寶炬總持</div>
<div class='lg-row'>八正道引攝　住於止觀峯</div>
<div class='lg-row'>俱解脫前導　此寶炬總持</div>
<div class='lg-row'>自在行地滿　常隨解脫道</div>
<div class='lg-row'>永斷一切過　此寶炬總持</div>
<div class='lg-row'>光明普照世　如淨日月輪</div>
<div class='lg-row'>能令眼清淨　此寶炬總持</div>
<div class='lg-row'>天眼妙清淨　慧眼無翳障</div>
<div class='lg-row'>法眼亦清淨　此寶炬總持</div>
<div class='lg-row'>能淨煩惱魔　及淨蘊魔道</div>
<div class='lg-row'>死魔已降伏　諸魔軍退滅</div>
<div class='lg-row'>總持自在住　那由他剎中</div>
<div class='lg-row'>見那由他佛　聽聞無上法</div>
<div class='lg-row'>聞斯廣大法　真明力念持</div>
<div class='lg-row'>文義悉皆圓　廣為眾生說</div>
<div class='lg-row'>住此總持者　於法微細知</div>
<div class='lg-row'>分別諸因緣　心智剎那滅</div>
<div class='lg-row'>滿此總持者　無著無所依</div>
<div class='lg-row'>三智眼已明　安住三解脫</div>
<div class='lg-row'>得此最勝持　廣說真言要</div>
<div class='lg-row'>獲多總持法　無量難可稱</div>
<div class='lg-row'>諸定及解脫　無量無有邊</div>
<div class='lg-row'>遊戲諸通明　無邊門悉具</div>
<div class='lg-row'>如大海無量　能納諸細流</div>
<div class='lg-row'>如是最勝明　無邊法歸處</div>
<div class='lg-row'>欲悟無盡智　善入無盡聲</div>
<div class='lg-row'>永滅結縛源　說此真明法</div>
<div class='lg-row'>若欲諸色相　種族悉崇高</div>
<div class='lg-row'>生生殊勝身　獲得如意寶</div>
<div class='lg-row'>能入甚深教　忍不出不生</div>
<div class='lg-row'>智地不動搖　說此總持法</div>
<div class='lg-row'>無數諸菩薩　求無上菩提</div>
<div class='lg-row'>得此陀羅尼　菩提不難得</div>
<div class='lg-row'>十方一切佛　說法利眾生</div>
<div class='lg-row'>得此最勝明　辯才常不斷</div>
<div class='lg-row'>得此真明法　說法皆不空</div>
<div class='lg-row'>知身根樂殊　無量眾生喜</div>
<div class='lg-row'>住此真明法　轉於最勝輪</div>
<div class='lg-row'>眾生脫苦源　最勝乘安住</div>
<div class='lg-row'>那由他億劫　讚歎此功能</div>
<div class='lg-row'>此功德無邊　佛說不能盡</div>
</div><p>爾時祕密主金剛手菩薩摩訶薩。聞說此已。歡喜踊躍即起合掌。右遶世尊經百千匝。還復本座恭敬瞻仰。佛說此陀羅尼功德品時。三十二那由他菩薩得此陀羅尼。無量無數眾生。發阿耨多羅三藐三菩提心。</p>

<p class='juan'>守護國界主陀羅尼經卷第九</p></div>
</div><!-- end of div[@id='body'] -->
</body></html>