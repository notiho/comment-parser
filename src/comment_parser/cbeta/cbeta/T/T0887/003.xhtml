<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無二平等最上瑜伽大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />佛說無二平等最上瑜伽大教王經卷第三</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>
<div class='div-fen'><a id='mulu11' />
<p class='h1'>無二平等最勝大儀軌王一切如來智證最上祕密分第八</p><p>爾時，十方來者一切如來又復勸請金剛手菩薩大祕密主言：「金剛手！願當宣說一切如來智證三昧、大明三昧、一切如來成就師子變化三昧，速證阿耨多羅三藐三菩提大智平等法門。」</p>
<p>爾時，金剛手菩薩大祕密主聞諸如來如是言已，先以金剛杵安於自心作加持已，發如是言：「諸佛不應重復勸請令我宣說諸三昧法門。何以故？此法甚深最上祕密，是一切如來真實智印成就法門。有諸下劣根性者若聞是法，當有千種破壞等相。」</p>
<p>諸如來言：「我等諸佛所共加持，汝今但當隨應宣說。」</p>
<p>爾時，金剛手菩薩大祕密主安住一切如來心頂最上妙月曼拏羅中，宣說一切如來智證三昧大明三昧等法門：</p>

<div class="lg regular" style="margin-left:1em;"><div class='lg-row'>「所有阿僧祇諸佛，　不破真實相應門，</div>
<div class='lg-row'>行者現生得佛身，　一切所作皆決定；</div>
<div class='lg-row'>所有俱胝數諸佛，　不破諸佛智相應，</div>
<div class='lg-row'>行者現生獲悉地，　得成金剛薩埵身。</div>
<div class='lg-row'>總攝一切眾生聚，　如一廣大蓮華量，</div>
<div class='lg-row'>三摩地等諸法門，　一切皆能獲悉地；</div>
<div class='lg-row'>總攝一切悉地法，　如一廣大蓮華量，</div>
<div class='lg-row'>智者應當真實觀，　悉從迦摩焰光生。</div>
</div><p>「此名自性清淨法門。</p>

<div class="lg regular" style="margin-left:1em;"><div class='lg-row'>「觀想遍滿虛空界，　諸佛普現種種身，</div>
<div class='lg-row'>不破如是真實相，　行者現生獲悉地。</div>
<div class='lg-row'>諦想自心真實法，　一切所作皆清淨，</div>
<div class='lg-row'>不破三昧本無生，　異此即非相應行。</div>
<div class='lg-row'>自及一切眾生類，　心本清淨復光明，</div>
<div class='lg-row'>雖種種性悉無染，　諦想心等真實門。</div>
<div class='lg-row'>所有諸佛勝事業，　一一依法真實修，</div>
<div class='lg-row'>一切大明清淨生，　異此而修非成就。</div>
<div class='lg-row'>是故大明最尊勝，　能成最上祕密法，</div>
<div class='lg-row'>金剛薩埵清淨生，　異此而修非大喜。</div>
<div class='lg-row'>彼勝事業自在義，　所作所行悉平等，</div>
<div class='lg-row'>智者如是如實知，　異此即名愚癡者。</div>
<div class='lg-row'>行者應當如實知，　行、住，乃至飲、食等，</div>
<div class='lg-row'>不破諸佛三昧門，　即當速獲悉地法。</div>
<div class='lg-row'>所有供養香華雲，　一切如義而所作，</div>
<div class='lg-row'>九沒囉拏門出生，　供養一切賢聖等。</div>
<div class='lg-row'>常持本部祕密明，　即得金剛薩埵法，</div>
<div class='lg-row'>此即一切佛世尊，　真實智證三昧門。</div>
</div><p>「此名一切如來智法門。</p>

<div class="lg regular" style="margin-left:1em;"><div class='lg-row'>「行者善住堅固心，　依彼曼拏羅法儀，</div>
<div class='lg-row'>如常所用所作事，　一切隨應離疑惑，</div>
<div class='lg-row'>所作應當依此法，　如別所作非相應。</div>
<div class='lg-row'>自成就法甚廣大，　依彼智金剛所說，</div>
<div class='lg-row'>若自、若他諸法用，　乃至虛空所出生，</div>
<div class='lg-row'>若於真理不相應，　彼於佛法不成就。</div>
<div class='lg-row'>世間苦樂貪、瞋、癡，　離我相故悉平等，</div>
<div class='lg-row'>了知貪、瞋、癡性空，　不離貪等自清淨。」</div>
</div></div>
<div class='div-fen'><a id='mulu12' />
<p class='h1'>無二平等最勝大儀軌王金剛薩埵一切祕密三昧分第九</p><p>爾時，金剛手菩薩大祕密主復說一切如來大智因金剛薩埵一切祕密三昧法門：</p>

<div class="lg regular" style="margin-left:1em;"><div class='lg-row'>「修習瑜伽勝行者，　不應禮敬諸聲聞，</div>
<div class='lg-row'>但當禮彼諸如來，　即得相應成就法。</div>
<div class='lg-row'>行者當於自影像，　依法定觀真實理，</div>
<div class='lg-row'>於自心輪等所作，　一切相應供養事。</div>
<div class='lg-row'>若彼一切眾生中，　有違越此祕密者，</div>
<div class='lg-row'>即當頭破作七分，　而復退失菩提心。</div>
<div class='lg-row'>若於祕密門安住，　持誦所用祕密明，</div>
<div class='lg-row'>金剛薩埵所出生，　於自影像諦觀想。</div>
<div class='lg-row'>佛為最上阿闍梨，　一切最勝常善護，</div>
<div class='lg-row'>了知祕密真實者，　此阿闍梨佛無異。</div>
<div class='lg-row'>觀想諸佛阿闍梨，　從菩提心所出生，</div>
<div class='lg-row'><span class='corr'>於</span>自影像觀相應，　真實事業悉成辦。</div>
<div class='lg-row'>諸持明者當了知，　真實三昧而出生，</div>
<div class='lg-row'>如是三昧等相應，　越三昧者不成就。</div>
<div class='lg-row'>又當觀想自影像，　從金剛手祕密生，</div>
<div class='lg-row'>大印成就等相應，　所欲應修先行法。</div>
<div class='lg-row'>若時、若用等依法，　而此三昧為最上，</div>
<div class='lg-row'>此常所作悉相應，　乃至善獲諸悉地。</div>
<div class='lg-row'>所欲應修先行法，　若時、若用等相應，</div>
<div class='lg-row'>而此三昧為最上，　於一切處常善護。</div>
</div><p>「此名大菩提心法門。</p>

<div class="lg regular" style="margin-left:1em;"><div class='lg-row'>「從自影像所出生，　於自影像住一相，</div>
<div class='lg-row'>而自心量廣無邊，　具修大明先行法。</div>
<div class='lg-row'>當知此三昧大智，　一切所作離諸過，</div>
<div class='lg-row'>專注作彼擁護法，　所求悉地善堅固。</div>
<div class='lg-row'>依法諦想諸如來，　定心思惟悉地相，</div>
<div class='lg-row'>金剛薩埵出生門，　自心相應法成就。</div>
<div class='lg-row'>行者常依此法儀，　日三時中作觀想，</div>
<div class='lg-row'>若異此法持誦者，　而彼所作非悉地。</div>
<div class='lg-row'>影像影像無差別，　忿怒莊嚴熾盛光，</div>
<div class='lg-row'>想從寶手而出生，　最上廣大金剛寶。</div>
<div class='lg-row'>依法平等作觀想，　乃至得見悉地相，</div>
<div class='lg-row'>若異此者即愚癡，　彼於祕密不成就。</div>
<div class='lg-row'>最上大智妙寶冠，　眾妙莊嚴善清淨，</div>
<div class='lg-row'>除此最上悉地門，　無復餘法為勝上。</div>
<div class='lg-row'>安住金剛手大輪，　於三有中無染著，</div>
<div class='lg-row'>我已成就智金剛，　常宣清淨法智句。</div>
<div class='lg-row'>甘露軍拏利等法，　依彼加持而安住，</div>
<div class='lg-row'>虛空無量無邊際，　我從賢善法中出。</div>
</div><p>「此名持金剛法門。」</p>
<p>爾時，金剛手菩薩大祕密主復說一切如來身語心大智大明清淨真實金剛加持一切如來三昧法門：</p>

<div class="lg regular" style="margin-left:1em;"><div class='lg-row'>「復次此說心金剛，　觀想金剛薩埵生，</div>
<div class='lg-row'>彼心如是觀想已，　即能入彼智金剛。</div>
<div class='lg-row'>金剛自性清淨義，　應善觀察語金剛，</div>
<div class='lg-row'>觀想清淨大智門，　大智隨彼語業轉。</div>
<div class='lg-row'>金剛堅固不壞身，　金剛加持妙光照，</div>
<div class='lg-row'>而彼諸佛自性身，　如是依法加持住。</div>
<div class='lg-row'>依如是法得菩提，　金剛界中加持住，</div>
<div class='lg-row'>於六月中依法修，　即獲諸佛成就法。</div>
<div class='lg-row'>貪法無生亦無染，　一切從彼金剛生，</div>
<div class='lg-row'>如是真實儀軌修，　一切悉地皆圓滿。」</div>
</div><p>爾時，金剛手菩薩大祕密主復說一切如來大智阿闍梨三昧：</p>

<div class="lg regular" style="margin-left:1em;"><div class='lg-row'>「應知三種智等生，　諸不正語非如義，</div>
<div class='lg-row'>依正法儀如理行，　得佛阿闍梨成就。</div>
<div class='lg-row'>應當想彼諸佛等，　周匝遍滿虛空界，</div>
<div class='lg-row'>想從大明所出生，　三摩呬多心愛樂。</div>
<div class='lg-row'>所有愛樂法相應，　佛阿闍梨常觀想，</div>
<div class='lg-row'>微妙最上曼拏羅，　本部大明諦心念。</div>
<div class='lg-row'>影像遍滿虛空界，　於心觀想現佛身，</div>
<div class='lg-row'>此如是說如理行，　安住諸佛真實智。</div>
<div class='lg-row'>又想妙月曼拏羅，　從影像相而出現，</div>
<div class='lg-row'>依法持念本部明，　五處相應而觀想。</div>
<div class='lg-row'>住菩提心依法想，　諸分圓滿悉愛樂，</div>
<div class='lg-row'>入彼法曼拏羅中，　自心大明當持念。</div>
<div class='lg-row'>所有最上妙寶冠，　想作廣大供養事，</div>
<div class='lg-row'>佛阿闍梨大樂門，　真實相應而供養。</div>
<div class='lg-row'>依法持誦本尊明，　遠離一切怖畏事，</div>
<div class='lg-row'>此法剎那若相應，　於現生中得成佛。</div>
</div><p>「此名一切處平等利法門。」</p>
</div>
<div class='div-fen'><a id='mulu13' />
<p class='h1'>無二平等最勝大儀軌王一切三昧成就禪定曼拏羅分第十</p><p>爾時，十方來者一切如來復從一切如來身語心智莊嚴出諸供養雲供養金剛手菩薩大祕密主，如是供養已，咸作是言：「大士！願說一切三昧智成就禪定真實最上曼拏羅。」</p>
<p>爾時，金剛手菩薩受一切如來勸請已，即入一切如來平等金剛加持三摩地。從是三摩地出已，宣說一切三昧智成就禪定真實最上大曼拏羅：</p>

<div class="lg regular" style="margin-left:1em;"><div class='lg-row'>「今說三昧智成就，　最上廣大曼拏羅，</div>
<div class='lg-row'>金剛大智所出生，　諸佛菩提如理說。</div>
<div class='lg-row'>定心觀想乳海中，　清淨微妙蓮華現，</div>
<div class='lg-row'>種種瓔珞遍莊嚴，　專注繫念而觀想。</div>
<div class='lg-row'>曼拏羅量十六肘，　如佛阿闍梨法住，</div>
<div class='lg-row'>其相四方及四隅，　四門依法想安布。</div>
<div class='lg-row'>中想月輪曼拏羅，　復有閻浮樹出現，</div>
<div class='lg-row'>依法於其外四隅，　想布五鈷金剛杵，</div>
<div class='lg-row'>而彼五鈷金剛杵，　想於五處作加持。</div>
<div class='lg-row'>復當於彼月輪中，　依法想布諸佛位：</div>
<div class='lg-row'>東方如彼本部儀，　安布阿閦如來等；</div>
<div class='lg-row'>南方亦如本部儀，　安布寶生如來等；</div>
<div class='lg-row'>西方無量壽佛等、　北方不空成就等，</div>
<div class='lg-row'>隨方色相依法儀，　住心真實而觀想；</div>
<div class='lg-row'>中方毘盧遮那佛，　觀想出生諸法儀，</div>
<div class='lg-row'>曼拏羅中諸法用，　依法次第當觀想。</div>
<div class='lg-row'>復次於其內四隅，　想布佛眼菩薩等，</div>
<div class='lg-row'>甘露軍拏利明王，　及諸明王四門想，</div>
<div class='lg-row'>如是賢聖色相等，　觀想各各依法儀，</div>
<div class='lg-row'>方位次第想周圓，　並依金剛薩埵法。</div>
<div class='lg-row'>當知從五光明出，　五法如意而具足，</div>
<div class='lg-row'>佛阿闍梨三昧門，　所作並依三昧法。</div>
<div class='lg-row'>又當想彼虛空界，　遍滿一切佛世尊，</div>
<div class='lg-row'>以祕密法普供養，　觀想祕密依法說。」</div>
</div></div>
<div class='div-fen'><a id='mulu14' />
<p class='h1'>無二平等最勝大儀軌王大禪定分第十一</p><p>爾時，金剛手菩薩大祕密主復說不空三昧大禪定曼拏羅：</p>

<div class="lg regular" style="margin-left:1em;"><div class='lg-row'>「一切所作依此說，　佛阿闍梨大智門，</div>
<div class='lg-row'>日輪曼拏羅相應，　一切依法而觀想：</div>
<div class='lg-row'>東方一切法最上，　安想金剛薩埵法；</div>
<div class='lg-row'>南方究竟勝大明，　安想金剛薩埵法；</div>
<div class='lg-row'>西方最上正覺智，　安想佛阿闍梨法；</div>
<div class='lg-row'>北方諸散怛囉娑，　安想金剛薩埵法；</div>
<div class='lg-row'>中方三界廣平等，　安想大金剛影像。</div>
<div class='lg-row'>諸方普想白色已，　中方復想於黑色，</div>
<div class='lg-row'>觀想踰始多妙相，　如金剛法所作事。</div>
<div class='lg-row'>大自在金剛薩埵，　觀想所有諸色相，</div>
<div class='lg-row'>金色如應依法儀，　諦心觀想佛影像。</div>
<div class='lg-row'>一切如是依法儀，　觀想忿怒明王相，</div>
<div class='lg-row'>本部大明及五法，　普以大明作供養。</div>
<div class='lg-row'>乃至遍滿於虛空，　想現金剛薩埵相，</div>
<div class='lg-row'>以諸大明供養已，　復用祕密法供養。」</div>
</div><p>爾時，金剛手菩薩大祕密主復入一切如來三昧生金剛加持三摩地。從是三摩地出已，復說妙樂法如來曼拏羅：</p>

<div class="lg regular" style="margin-left:1em;"><div class='lg-row'>「妙法曼拏羅相應，　一切依法而觀想，</div>
<div class='lg-row'>安住禪定相應心，　諦想諸法皆無我。</div>
<div class='lg-row'>東方持妙法光明、　南方大智法廣大、</div>
<div class='lg-row'>西方妙法大自在、　北方勝上法聲生、</div>
<div class='lg-row'>中方妙法自在主，　如應觀想依法儀。</div>
<div class='lg-row'>諸方普想白色已，　復於中方想赤色，</div>
<div class='lg-row'>本部法中法自在，　諦心四隅而觀想，</div>
<div class='lg-row'>馬頭忿怒明王等，　依法安想於四門。</div>
<div class='lg-row'>五法一切想具足，　祕密供養法相應，</div>
<div class='lg-row'>中心想現妙蓮華，　周匝復想妙樂法。</div>
<div class='lg-row'>滿虛空界現珍寶，　想遍自法祕密門，</div>
<div class='lg-row'>祕密供養三相應，　法阿闍梨如儀軌。」</div>
</div><p>爾時，金剛手菩薩大祕密主復入一切如來三昧金剛生堅固加持三摩地。從是三摩地出已，復說一切染法清淨大禪定曼拏羅：</p>

<div class="lg regular" style="margin-left:1em;"><div class='lg-row'>「迦摩曼拏羅相應，　一切依法而觀想：</div>
<div class='lg-row'>東方帝釋大光明，　觀想種種淨妙色；</div>
<div class='lg-row'>南方開華大自在，　諦想自性即無性；</div>
<div class='lg-row'>西方大法智清淨，　諦心想於寂靜相；</div>
<div class='lg-row'>北方最勝復最上，　觀想清淨依儀軌；</div>
<div class='lg-row'>中方迦摩焰相應，　依法觀想自影像。</div>
<div class='lg-row'>迦摩自在本部儀，　諦實觀想心無我，</div>
<div class='lg-row'>所有最上蓮華手，　依法想安於四隅，</div>
<div class='lg-row'>想彼五法皆具足，　如其所應作供養。</div>
<div class='lg-row'>金剛薩埵所出生，　周匝依儀而觀想，</div>
<div class='lg-row'>迦摩祕密法相應，　出生最上諸供養；</div>
<div class='lg-row'>迦摩阿闍梨作事，　攝受祕密供養等，</div>
<div class='lg-row'>佛阿闍梨常所作，　彼曼拏羅賢聖尊。</div>
<div class='lg-row'>金剛阿闍梨想已，　彼曼拏羅一切勝，</div>
<div class='lg-row'>迦摩阿闍梨如義，　不復別說曼拏羅。」</div>
</div><p>爾時，金剛手菩薩大祕密主復入照一切如來心頂加持三昧金剛三摩地。從是三摩地出已，宣說照金剛薩埵心頂大禪定曼拏羅：</p>

<div class="lg regular" style="margin-left:1em;"><div class='lg-row'>「定心觀想大乳海，　中有清淨大蓮華，</div>
<div class='lg-row'>華中有水精寶山，　種種莊嚴甚殊妙。</div>
<div class='lg-row'>山頂現法曼拏羅，　依法諦心而觀想，</div>
<div class='lg-row'>四方四隅及四門，　如次依法想具足。</div>
<div class='lg-row'>中心大明妃出生，　依法觀想轉輪相；</div>
<div class='lg-row'>東方諦心當觀想，　依毘盧遮那佛儀；</div>
<div class='lg-row'>南方堅固心觀想，　依彼無量壽佛儀；</div>
<div class='lg-row'>西方依法亦如應，　觀想光聚王佛頂；</div>
<div class='lg-row'>北方如理而諦想，　最上出生如是法。</div>
<div class='lg-row'>想從法影像所生，　殊妙踰始多色相；</div>
<div class='lg-row'>想彼善施成就法，　一切同一金剛相。</div>
<div class='lg-row'>所有佛眼菩薩等，　四隅安想依法儀；</div>
<div class='lg-row'>無能勝忿怒明王，　四門各各想安布。</div>
<div class='lg-row'>觀想金剛薩埵尊，　一切相應彼成就，</div>
<div class='lg-row'>五法一切悉具足，　是即智相應供養。</div>
<div class='lg-row'>從自祕密法出生，　所生供養等無異，</div>
<div class='lg-row'>如是遍滿虛空界，　想現一切頂輪相。」</div>
</div><p>爾時，金剛手菩薩大祕密主復入一切欲界平等歸命金剛加持出生三摩地。從是三摩地出已，說一切部平等師子變化大禪定曼拏羅：</p>

<div class="lg regular" style="margin-left:1em;"><div class='lg-row'>「先想清淨大乳海，　次復變現種種色，</div>
<div class='lg-row'>於眾色中有大山，　四寶莊嚴甚微妙。</div>
<div class='lg-row'>山頂復想曼拏羅，　四方四隅及四門，</div>
<div class='lg-row'>周匝現優鉢羅華，　清淨莊嚴而觀想。</div>
<div class='lg-row'>曼拏羅中想月輪，　輪中復有眾寶座，</div>
<div class='lg-row'>佛阿闍梨處其上，　入於相應禪定門。</div>
<div class='lg-row'>彼日輪曼拏羅中，　明妃出生賢聖等，</div>
<div class='lg-row'>依法諦心當觀想，　各於四隅而安布。</div>
<div class='lg-row'>彼甘露軍拏利等，　忿怒明王熾盛光，</div>
<div class='lg-row'>以忿怒相作莊嚴，　依法周匝想安布。</div>
<div class='lg-row'>月輪曼拏羅明妃，　五處相應而出生，</div>
<div class='lg-row'>金剛竭訥誐莊嚴，　焰鬘部光而照耀。</div>
<div class='lg-row'>蓮華妙樂主清淨，　白色熾盛光明鬘，</div>
<div class='lg-row'>最上清淨甚微妙，　寶冠莊嚴想遍滿。</div>
<div class='lg-row'>金剛薩埵所出生，　佛阿闍梨最勝相，</div>
<div class='lg-row'>種種妙寶所莊嚴，　依法諦心而觀想。</div>
<div class='lg-row'>金剛薩埵所出生，　眾寶焰鬘大光明，</div>
<div class='lg-row'>光中現優鉢羅華，　依法當於東方想；</div>
<div class='lg-row'>勿起異心當觀想，　從金剛法所出生，</div>
<div class='lg-row'>鉢訥摩華平等光，　依法當於南方想；</div>
<div class='lg-row'>迦摩金剛所出生，　赤色光明妙傘蓋，</div>
<div class='lg-row'>焰光周遍表莊嚴，　依法當於西方想；</div>
<div class='lg-row'>廣大金色智光明，　依法當於北方想。</div>
<div class='lg-row'>本部明妃自在主，　四隅如應當觀想，</div>
<div class='lg-row'>所作應想祕密相，　種種妙寶表莊嚴。</div>
<div class='lg-row'>愛樂適悅法相應，　觀想如應生喜樂，</div>
<div class='lg-row'>彼無能勝阿闍梨，　依法觀想於四門，</div>
<div class='lg-row'>如祕密作金剛步，　想從是門出三界。</div>
<div class='lg-row'>所有一切影像相，　悉想金剛薩埵生，</div>
<div class='lg-row'>佛阿闍梨常所行，　五法具足皆清淨，</div>
<div class='lg-row'>依法承事常作用，　此法是即生大喜。</div>
<div class='lg-row'>又想自祕密出生，　常作最上供養事，</div>
<div class='lg-row'>影像遍滿虛空界，　觀想如應作供養，</div>
<div class='lg-row'>所有劫樹大珍寶，　及彼如意寶清淨。</div>
<div class='lg-row'>依諸部法而分別，　如應觀想彼色相，</div>
<div class='lg-row'>彼彼影像如所說，　依法得受於灌頂。</div>
<div class='lg-row'>彼相若當依法儀，　觀想賢瓶而最上，</div>
<div class='lg-row'>佛影像等同一相，　諦心想作諸供養。</div>
<div class='lg-row'>行者若如理作法，　是即住於相應相，</div>
<div class='lg-row'>是人現生得成佛，　所說決定無疑惑。</div>
<div class='lg-row'>本部大明忿怒王，　如應善施成就法，</div>
<div class='lg-row'>行人即於剎那間，　最上悉地得圓滿。</div>
<div class='lg-row'>諸三昧門祕密行、　佛阿闍梨法性門，</div>
<div class='lg-row'>所說真實復一心，　隨如是部出生相。」</div>
</div></div>
<p class='juan'>佛說無二平等最上瑜伽大教王經卷第三</p>
</div><!-- end of div[@id='body'] -->
</body></html>