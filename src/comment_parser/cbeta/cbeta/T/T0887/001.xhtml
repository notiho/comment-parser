<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無二平等最上瑜伽大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 887
<p class='juan'><a id='mulu1' />佛說無二平等最上瑜伽大教王經卷第一</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>
<div class='div-fen'><a id='mulu2' />
<p class='h1'>無二平等最勝大儀軌王影像分第一</p><p>如是我聞：</p>
<p>一時世尊在他化自在天宮，與九十九須彌山量微塵數菩薩摩訶薩眾俱，此諸菩薩一一皆是金剛薩埵金剛眷屬，其名曰：金剛手菩薩摩訶薩、普賢菩薩摩訶薩、觀自在菩薩摩訶薩、虛空藏菩薩摩訶薩、金剛拳菩薩摩訶薩、起平等心轉法輪菩薩摩訶薩、虛空出生菩薩摩訶薩、破諸魔菩薩摩訶薩，如是等大菩薩摩訶薩而為上首。</p>
<p>時彼天宮由諸如來威神加持，具足種種最勝嚴飾，幢幡、傘蓋、殊妙珍寶、懸鈴、珠瓔交絡垂布，大摩尼寶出現光明，有種種色廣大照耀，猶如月輪清淨圓滿。</p>
<p>而佛世尊常所安住一切如來金剛加持三昧正智，受一切如來金剛灌頂，頂戴寶冠，處三界法王位，證一切如來一切智智相應自在，圓滿一切如來平等印契，成就一切如來最勝事業，安住大悲大毘盧遮那如來常住三世平等金剛身語心業，盡諸有情界，能滿一切願，為一切如來共所稱讚，受一切如來勸請說法。</p>
<p>復有殑伽沙數等諸佛如來從十方界來集此會，猶如胡麻滿閻浮提，是諸如來各於彼彼佛剎亦常說此無二平等祕密法門。</p>
<p>爾時，金剛手大執金剛者安住一切如來心、修習一切如來行、隨一切如來身所行、順一切如來心所作，如是總攝本部相應，依本法住，於此會中隱身不現。</p>
<p>是時十方所集一切如來既於會中不見金剛手菩薩，即時異口同音說伽陀曰：</p>

<div class="lg regular" style="margin-left:1em;"><div class='lg-row'>「大哉金剛手，　如我等父母，</div>
<div class='lg-row'>不現此會中，　大士今何往？」</div>
</div><p>彼諸如來作是說已，各各於其大金剛寶加持法中默然而住。</p>
<p>爾時，金剛手大執金剛者即從一切如來五處而出，以自身相現大毘盧遮那佛相。復從一切如來心現大月曼拏羅，有百千種圓光照耀。如是現已，復從一切如來心現大日曼拏羅，量廣無數百千世界，還復本身，於其中間安詳而坐。</p>
<p>爾時，所集一切如來即時各各向金剛手菩薩合掌頂禮，勸請說法，說伽陀曰：</p>

<div class="lg regular" style="margin-left:1em;"><div class='lg-row'>「善哉金剛最上法，　善哉金剛清淨眼，</div>
<div class='lg-row'>善哉金剛最勝智，　普攝諸佛一切智。</div>
<div class='lg-row'>我等勸請金剛手，　普為諸佛作利樂，</div>
<div class='lg-row'>宣說自他智所生，　最上大乘祕密法。」</div>
</div><p>爾時，金剛手大執金剛者白諸如來言：「諸佛如來不應勸請令我宣說祕密法門。」</p>
<p>諸如來言：「何因緣故而汝不說？」</p>
<p>金剛手言：「諸佛當知：今此大會諸菩薩摩訶薩眾中或有聞說如是大乘第一義諦祕密法已，乃有多種破壞等相。」</p>
<p>諸如來言：「我等各以神力加持會眾，復令悉成大金剛眾，汝今但當施作佛事。」</p>
<p>爾時，金剛手大執金剛者熙怡微笑瞻仰諸佛，讚諸佛言：「善哉，善哉。」即入一切如來大輪光明普照一切如來心三摩地。從是三摩地出已，於其四方現四大日曼拏羅：東方名持無盡色大日曼拏羅，南方名如意寶金剛大日曼拏羅，西方名無量金剛大日曼拏羅，北方名不空三昧金剛大日曼拏羅。如是現已，乃為一切如來、一切菩薩眾會宣說無二平等最勝大儀軌王祕密法門。其所宣說與一切菩薩如理相應，令一切菩薩成就一切如來最勝功德神通事業，普遍眾會乃至盡十方界一切佛菩薩如理而住。譬如虛空光明遍照三千大千世界，所有一切日輪光明隨量而照亦悉周遍；所有一切如來光明金剛手菩薩光明亦復如是，光光混融，平等照耀，如實觀者如理而住。</p>
<p>爾時，一切如來即以一切如來普賢出生供養雲海供養金剛手菩薩。作供養已，彼諸如來默然而住。</p>
<p>爾時，金剛手大執金剛者即入觀照一切菩薩心智部出生一切如來最上祕密破諸暗因自三摩地。從是三摩地出己，宣說智部三摩地法門：</p>

<div class="lg regular" style="margin-left:1em;"><div class='lg-row'>「當住禪定心，　觀清淨乳海，</div>
<div class='lg-row'>中有大蓮華，　如水精月光。</div>
<div class='lg-row'>觀自心種子，　與自法相應，</div>
<div class='lg-row'>由是觀想成，　自心曼拏羅。</div>
<div class='lg-row'>而此曼拏羅，　縱廣一肘量，</div>
<div class='lg-row'>四方及四隅，　四寶勝莊嚴。</div>
<div class='lg-row'>依法而想成，　住心不散亂，</div>
<div class='lg-row'>周匝有光明，　熾盛普照耀。</div>
<div class='lg-row'>彼中依法儀，　觀自身清淨，</div>
<div class='lg-row'>離我等分別，　即想成佛身。</div>
<div class='lg-row'>如是觀想已，　成就曼拏羅，</div>
<div class='lg-row'>次依智部儀，　大明如是稱：</div>
</div><p class="dharani">「唵<span class='note-inline'>(引)</span><span class='note-inline'>(一句)</span>　薩哩嚩<span class='note-inline'>(二合)</span>怛他<span class='note-inline'>(引)</span>誐多<span class='note-inline'>(二)</span>　倪也<span class='note-inline'>(二合引)</span>那莎婆<span class='note-inline'>(引)</span>嚩<span class='note-inline'>(引)</span>怛摩<span class='note-inline'>(二合)</span>酤<span class='note-inline'>(引)</span>㰠<span class='note-inline'>(呼郎切)</span><span class='note-inline'>(三)</span>」</p>

<div class="lg regular" style="margin-left:1em;"><div class='lg-row'>「大明所用印，　並依智部儀，</div>
<div class='lg-row'>而此大明力，　能滅一切罪。</div>
<div class='lg-row'>觀想有百千，　無垢最上光，</div>
<div class='lg-row'>復依智部儀，　觀想明王等，</div>
<div class='lg-row'>微妙白淨光，　依法想安布，</div>
<div class='lg-row'>所作依此說，　異此非觀想。</div>
</div><p>「此名一切如來金剛灌頂法門。</p>

<div class="lg regular" style="margin-left:1em;"><div class='lg-row'>「住自心堅固，　出相應光明，</div>
<div class='lg-row'>觀想佛影像、　及金剛手相。</div>
<div class='lg-row'>諸求悉地者，　依金剛手法，</div>
<div class='lg-row'>彼依法相應，　悉地不難得。</div>
<div class='lg-row'>若依此法者，　如理而觀想，</div>
<div class='lg-row'>自影像不動，　即成金剛手。</div>
<div class='lg-row'>諸有知法者，　依法而觀想，</div>
<div class='lg-row'>乃至彼虛空，　亦無過越罪。</div>
<div class='lg-row'>佛相與自相，　同一相應相，</div>
<div class='lg-row'>彼定心相應，　諸所作成就。</div>
<div class='lg-row'>自影像佛相，　智者五處觀，</div>
<div class='lg-row'>依相應法門，　想金剛薩埵。</div>
</div><p>「此名一切如來主法門。</p>

<div class="lg regular" style="margin-left:1em;"><div class='lg-row'>「想自心大明，　出焰鬘部光，</div>
<div class='lg-row'>中現金剛杵，　摧破一切惡。</div>
<div class='lg-row'>自心心所作，　想成菩提心，</div>
<div class='lg-row'>出現五光明，　供養一切佛。</div>
</div><p>「此復名一切如來主法門。</p>

<div class="lg regular" style="margin-left:1em;"><div class='lg-row'>「觀五曼拏羅，　周匝焰光明，</div>
<div class='lg-row'>普遍佛影像，　想大明成就。</div>
<div class='lg-row'>定心觀自身，　離取相分別，</div>
<div class='lg-row'>諦想自影像，　等諸佛無異。</div>
<div class='lg-row'>自心菩提心，　想相應出生，</div>
<div class='lg-row'>金剛手莊嚴，　出生諸儀法。</div>
<div class='lg-row'>若住相應觀，　觀金剛手者，</div>
<div class='lg-row'>但當依法儀，　想諸佛影像。</div>
<div class='lg-row'>欲觀佛影像，　當諦觀文字，</div>
<div class='lg-row'>觀文字真實，　即見佛影像。</div>
<div class='lg-row'>然於文字中，　觀影像離相，</div>
<div class='lg-row'>若如是觀時，　成相應觀想。</div>
<div class='lg-row'>先住心一處，　想日曼拏羅，</div>
<div class='lg-row'>觀自身清淨，　在曼拏羅中。</div>
<div class='lg-row'>次想遍虛空，　普現曼拏羅，</div>
<div class='lg-row'>依法如是觀，　即觀想成就。</div>
<div class='lg-row'>彼日曼拏羅，　若觀想相應，</div>
<div class='lg-row'>即彼金剛手，　觀想而成就；</div>
<div class='lg-row'>若彼金剛手，　依法相應者，</div>
<div class='lg-row'>即諸佛影像，　觀想得相應。</div>
<div class='lg-row'>又日曼拏羅，　若觀想相應，</div>
<div class='lg-row'>四印曼拏羅，　亦觀想成就。</div>
<div class='lg-row'>若住心一處、　或復遍世界，</div>
<div class='lg-row'>乃至盡虛空，　依法無過越。</div>
<div class='lg-row'>四印曼拏羅，　即觀想相應，</div>
<div class='lg-row'>彼日曼拏羅，　觀想亦成就；</div>
<div class='lg-row'>若日曼拏羅，　觀想相應者，</div>
<div class='lg-row'>即諸佛影像，　觀想亦相應。</div>
<div class='lg-row'>由如是依法，　觀諸佛影像，</div>
<div class='lg-row'>亦如是觀想，　四印曼拏羅；</div>
<div class='lg-row'>若如是相應，　四印曼拏羅，</div>
<div class='lg-row'>即如是觀想，　彼諸佛影像。</div>
</div><p>「此名金剛手菩薩法王法門。</p>

<div class="lg regular" style="margin-left:1em;"><div class='lg-row'>「觀一切儀軌，　想蓮華相應，</div>
<div class='lg-row'>攝觀想等法，　異此非相應。</div>
<div class='lg-row'>當觀想自身，　善住堅固心，</div>
<div class='lg-row'>從菩提心生，　想現佛影像。</div>
<div class='lg-row'>此最上祕密，　金剛寂靜教，</div>
<div class='lg-row'>大利智慧光，　平等而照耀。</div>
<div class='lg-row'>若依法觀想，　能滿一切願，</div>
<div class='lg-row'>想金剛薩埵，　是名金剛法。</div>
</div><p>「此名普賢持金剛法門。」</p>
<p>爾時，普賢菩薩摩訶薩觀察眾會，即雨一切菩薩供養雲海滿虛空界供養金剛手大執金剛者。作供養已，又復至誠頂禮歸命，依法而住。</p>
<p>爾時，所集一切如來復於會中雨一切如來供養雲海供養普賢菩薩摩訶薩，作供養已，從金剛菩提心出現照一切如來相圓滿光明，普遍照耀。</p>
<p>是時，普賢菩薩摩訶薩即現自影像光明，其光名為一切如來堅固用智部破暗因，於是光中隱自身相，現毘盧遮那佛相，即說一切如來三昧真實智部三摩地法門：</p>

<div class="lg regular" style="margin-left:1em;"><div class='lg-row'>「知法者了知，　彼一切所作，</div>
<div class='lg-row'>禪定相應相，　真實清淨法。</div>
<div class='lg-row'>想日曼拏羅，　最上千肘量，</div>
<div class='lg-row'>內有月輪壇，　中觀想嚩字。</div>
<div class='lg-row'>字周匝復觀，　四方曼拏羅，</div>
<div class='lg-row'>縱廣一尺量，　有種種色光，</div>
<div class='lg-row'>彼焰光普遍。　想諸佛影像，</div>
<div class='lg-row'>四方及四隅，　各觀想唵字，</div>
<div class='lg-row'>彼字一一現，　種種微妙色。</div>
<div class='lg-row'>次當依法儀，　於曼拏羅中，</div>
<div class='lg-row'>如理而諦想，　毘盧遮那佛，</div>
<div class='lg-row'>及曼拏羅中，　所有諸賢聖。</div>
<div class='lg-row'>日曼拏羅中，　想月曼拏羅，</div>
<div class='lg-row'>中復想自身，　大喜樂法生，</div>
<div class='lg-row'>從微妙心現，　淨月曼拏羅。</div>
<div class='lg-row'>大明文字相，　復想於心現，</div>
<div class='lg-row'>次當想唵字，　普遍焰光明，</div>
<div class='lg-row'>從是光明中，　出生諸儀軌。</div>
<div class='lg-row'>然想佛影像，　及諸賢聖相，</div>
<div class='lg-row'>彼即成觀想，　四印曼拏羅，</div>
<div class='lg-row'>自身諸所作，　皆諸佛法生。</div>
<div class='lg-row'>五鈷金剛杵，　依法想於心；</div>
<div class='lg-row'>四印曼拏羅，　大明想於額。</div>
<div class='lg-row'>即想成佛相，　周匝焰光明，</div>
<div class='lg-row'>想過此世界，　復入別剎中。</div>
<div class='lg-row'>觀想一肘量，　妙月曼拏羅，</div>
<div class='lg-row'>中觀想自身，　金剛薩埵生。</div>
</div><p>「此名普賢智部最勝三摩地法門。</p>

<div class="lg regular" style="margin-left:1em;"><div class='lg-row'>「當依法觀想，　日輪曼拏羅，</div>
<div class='lg-row'>想自身清淨，　現曼拏羅中。</div>
<div class='lg-row'>次於其四隅，　想毘盧遮那，</div>
<div class='lg-row'>後復想自身，　成金剛薩埵。</div>
</div><p>「此名金剛薩埵法門。</p>

<div class="lg regular" style="margin-left:1em;"><div class='lg-row'>「復次當依法，　分別十六尊，</div>
<div class='lg-row'>作四分觀想，　各依位而住，</div>
<div class='lg-row'>自餘諸賢聖，　各想心大明。</div>
</div><p>「此名持金剛法門。</p>

<div class="lg regular" style="margin-left:1em;"><div class='lg-row'>「復次當依法，　觀想於自身，</div>
<div class='lg-row'>有微妙吽字，　左旋而住心，</div>
<div class='lg-row'>出現光明相，　能破諸魔惡。</div>
</div><p>「此復名一切如來主法門。</p>

<div class="lg regular" style="margin-left:1em;"><div class='lg-row'>「復想剎那中，　出生諸賢聖，</div>
<div class='lg-row'>現影像光明，　普遍而照耀。</div>
<div class='lg-row'>諸有文字相，　其量廣無邊，</div>
<div class='lg-row'>想依法相應，　成金剛影像。</div>
<div class='lg-row'>是中諸文字，　出生大明句，</div>
<div class='lg-row'>此無數大明，　成就一切法。</div>
<div class='lg-row'>從額至臍輪，　觀想大明字，</div>
<div class='lg-row'>此觀想相應，　一切觀無異。」</div>
</div></div>
<div class='div-fen'><a id='mulu3' />
<p class='h1'>無二平等最勝大<span class='corr'>儀</span>軌王智部三摩地分第二</p><p>復次，伽陀曰：</p>

<div class="lg regular" style="margin-left:1em;"><div class='lg-row'>「次想白色大蓮華，　量如車輪妙清淨，</div>
<div class='lg-row'>中有日輪曼拏羅，　依法相應而觀想。</div>
<div class='lg-row'>復想自身於中現，　羯磨金剛所出生，</div>
<div class='lg-row'>即成羯磨金剛身，　金剛薩埵等無異。</div>
</div><p>「此名金剛薩埵法門。</p>

<div class="lg regular" style="margin-left:1em;"><div class='lg-row'>「當觀清淨大乳海，　自身想現乳海中，</div>
<div class='lg-row'>智觀自身即佛身，　故現佛身滿空界。</div>
<div class='lg-row'>又觀清淨大乳海，　有種種色妙光明，</div>
<div class='lg-row'>月曼拏羅現其中，　於中復想日輪相。</div>
<div class='lg-row'>次觀自身即佛身，　相應出生諸儀法，</div>
<div class='lg-row'>由想自身遍一切，　周廣一切世界量。</div>
<div class='lg-row'>又想大海於心現，　日曼拏羅在海中，</div>
<div class='lg-row'>依法觀想諸佛相，　周匝光明輪圍繞。</div>
<div class='lg-row'>彼光明中現文字，　周廣一切世界量，</div>
<div class='lg-row'>吠泥邪等所作用，　依法相應而觀想。</div>
<div class='lg-row'>復次依法而觀想，　月曼拏羅一肘量，</div>
<div class='lg-row'>於中出現金剛劍，　能作世間成就法。</div>
<div class='lg-row'>次想焰光白蓮華，　表示菩提心莊嚴，</div>
<div class='lg-row'>中想本部賢聖相，　左右安布踰始多。</div>
<div class='lg-row'>如是依法而攝受，　自金剛法皆成就，</div>
<div class='lg-row'>普遍一切世界中，　如是供養一切佛。</div>
</div><p>「此名普賢祕密法門。</p>

<div class="lg regular" style="margin-left:1em;"><div class='lg-row'>「又想日輪曼拏羅，　其量等一多羅樹，</div>
<div class='lg-row'>中想漸略大明字，　乃至一切相應生。</div>
<div class='lg-row'>堅固安住自影像，　然當觀想賢聖等，</div>
<div class='lg-row'>心大明字各安已，　普用供養一切佛。</div>
<div class='lg-row'>次想四印曼拏羅，　量各等七多羅樹，</div>
<div class='lg-row'>曼拏羅中諸賢聖，　各想心明字安布。</div>
</div><p>「此名金剛三昧法門。</p>

<div class="lg regular" style="margin-left:1em;"><div class='lg-row'>「次當觀想曼拏羅，　其量等一俱盧舍，</div>
<div class='lg-row'>中想自身成佛身，　及彼佛眼菩薩等。</div>
<div class='lg-row'>一切皆從自心想，　大智所觀而成就，</div>
<div class='lg-row'>彼心如是得相應，　即成大士相應觀。</div>
<div class='lg-row'>又想自心曼拏羅，　量復等一俱盧舍，</div>
<div class='lg-row'>觀自影像無所生，　乃至虛空無過越。</div>
<div class='lg-row'>自相應門堅固住，　觀想於佛即相應；</div>
<div class='lg-row'>佛相應門堅固住，　佛佛觀想即相應。</div>
<div class='lg-row'>觀想相應菩提心，　其量廣大遍一切，</div>
<div class='lg-row'>一切賢聖從是生，　依法觀想大明字。</div>
<div class='lg-row'>觀想相應妙蓮華，　其量廣一多羅樹，</div>
<div class='lg-row'>自心安住而不動，　想成自心曼拏羅。</div>
<div class='lg-row'>又想自心曼拏羅，　其量廣一多羅樹，</div>
<div class='lg-row'>想自影像現其中，　一切所作善堅固。</div>
<div class='lg-row'>又想焰鬘白淨光，　五六依次而觀想，</div>
<div class='lg-row'>想自影像處其中，　左右踰始多安布。</div>
<div class='lg-row'>廣大光明依法現，　自心白等餘七色，</div>
<div class='lg-row'>如是光明遍虛空，　於中想現諸佛相。</div>
<div class='lg-row'>想自影像遍虛空，　一切皆從自心現，</div>
<div class='lg-row'>自身、佛身本相應，　一切相等依法用。</div>
<div class='lg-row'>次當觀想諸菩薩，　周匝遍滿虛空界，</div>
<div class='lg-row'>自相如理而相應，　諸佛菩薩同觀想。</div>
<div class='lg-row'>依法想召諸賢聖，　安住虛空曼拏羅，</div>
<div class='lg-row'>自相真實理相應，　即成菩提心觀想。</div>
<div class='lg-row'>大明文字等相應，　如實觀彼文字相，</div>
<div class='lg-row'>從菩提心所出生，　熾盛光明而嚴飾。</div>
<div class='lg-row'>從光出現諸儀法，　自影像與諸佛等，</div>
<div class='lg-row'>自他影像悉相應，　焰鬘光明等照耀。</div>
<div class='lg-row'>次想依法而出現，　佛眼菩薩等賢聖，</div>
<div class='lg-row'>以彼彼心大明字，　月曼拏羅中安布，</div>
<div class='lg-row'>金剛薩埵真實相，　遍入微妙光明中。</div>
</div><p>「此名持金剛法門。</p>

<div class="lg regular" style="margin-left:1em;"><div class='lg-row'>「又想金剛薩埵生，　自心影像曼拏羅，</div>
<div class='lg-row'>是相如理觀相應，　異此而觀非成就。</div>
<div class='lg-row'>又想金剛薩埵生，　日輪曼拏羅中現，</div>
<div class='lg-row'>金剛鉤索等諸相，　攝受弟子入壇場。</div>
<div class='lg-row'>又想金剛薩埵生，　一切法從自心現，</div>
<div class='lg-row'>以文字等假施設，　是故墮於文字數。</div>
<div class='lg-row'>持誦乃至所作事，　一一住於禪定心，</div>
<div class='lg-row'>若如是修即成就，　彼持明者名最勝。</div>
</div><p>「此名一切如來三昧法門。</p>

<div class="lg regular" style="margin-left:1em;"><div class='lg-row'>「從自影像而出生，　本部法中諦觀想，</div>
<div class='lg-row'>由想自心依法住，　一切魔怨皆破散。</div>
<div class='lg-row'>此中如是求悉地，　諸觀想等依儀軌，</div>
<div class='lg-row'>日輪曼拏羅相應，　觀想現諸明王相，</div>
<div class='lg-row'>焰鬘部中所現光，　皆當觀想忿怒相。</div>
<div class='lg-row'>彼所說相依法儀，　是名決定真實語，</div>
<div class='lg-row'>應當如是如理觀，　異此而觀非成就。</div>
</div><p>「此名一切如來普賢法門。</p>

<div class="lg regular" style="margin-left:1em;"><div class='lg-row'>「想自影像曼拏羅，　中有熾盛大光明，</div>
<div class='lg-row'>其光廣照諸世界，　皆從真實智心現。</div>
<div class='lg-row'>自身復現蓮華中，　清淨光明所照耀，</div>
<div class='lg-row'>是身雖現有相身，　自性平等而無著。</div>
<div class='lg-row'>依法觀想心文字，　是即金剛薩埵相；</div>
<div class='lg-row'>金剛薩埵相平等，　是即觀想諸佛相。</div>
<div class='lg-row'>了知大明教出生，　當獲一切悉地法，</div>
<div class='lg-row'>是故大明最尊勝，　離大明教無有上。</div>
</div><p>「此名一切如來堅固勇猛法門。</p>

<div class="lg regular" style="margin-left:1em;"><div class='lg-row'>「當想日輪曼拏羅，　中現毘盧遮那佛，</div>
<div class='lg-row'>思念彼佛心大明，　彼明成就一切法。</div>
<div class='lg-row'>從此大明復出生，　希有最上祕密儀，</div>
<div class='lg-row'>一切從心如理現，　猶月清淨而照耀。</div>
<div class='lg-row'>復想從自影像生，　金剛劍等成就相，</div>
<div class='lg-row'>而彼出生依法儀，　想現廣大光明聚，</div>
<div class='lg-row'>具種種色甚微妙，　普照世界無邊量。</div>
</div><p>「此名一切如來三昧眼法門。」</p>
</div>
<p class='juan'>佛說無二平等最上瑜伽大教王經卷第一</p>
</div><!-- end of div[@id='body'] -->
</body></html>