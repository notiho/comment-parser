<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無二平等最上瑜伽大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />佛說無二平等最上瑜伽大教王經卷第四</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>
<div class='div-fen'><a id='mulu16' />
<p class='h1'>無二平等最勝大儀軌王出生大禪定分第十二</p><p>爾時，金剛手菩薩大祕密主復入一切虛空界智光照明三摩地。從是三摩地出已，宣說大三昧大士出生諸大明法門智部大明曰：</p>
<p class="dharani">「唵<span class='note-inline'>(引)</span><span class='note-inline'>(一句)</span>　倪也<span class='note-inline'>(二合引)</span>努<span class='note-inline'>(引)</span>訥婆<span class='note-inline'>(二合)</span>嚩<span class='note-inline'>(引)</span>野莎<span class='note-inline'>(引)</span>賀<span class='note-inline'>(引)</span><span class='note-inline'>(二)</span>」</p>
<p>說此大明已，阿僧祇百千佛剎皆大震動。又，此大明若有聞者，即得廣大記念辯才智慧。</p>
<p>爾時，金剛手菩薩大祕密主復入普遍光明三昧金剛加持三摩地。從是三摩地出已，宣說攝部大明曰：</p>
<p class="dharani">「唵<span class='note-inline'>(引)</span><span class='note-inline'>(一句)</span>　僧屹囉<span class='note-inline'>(二合)</span>賀倪也<span class='note-inline'>(二合引)</span>努<span class='note-inline'>(引)</span>訥婆<span class='note-inline'>(二合)</span>嚩<span class='note-inline'>(引)</span>野莎<span class='note-inline'>(引)</span>賀<span class='note-inline'>(引)</span><span class='note-inline'>(二句)</span>」</p>
<p>說此大明已，所有一切虛空界自然出現廣大熾盛光明，照耀普遍一切，互相映徹，照見無礙。</p>
<p>爾時，金剛手菩薩大祕密主復入自性清淨三摩地。從是三摩地出已，宣說法部大明曰：</p>
<p class="dharani">「唵<span class='note-inline'>(引)</span><span class='note-inline'>(一句)</span>　達哩摩<span class='note-inline'>(二合)</span>倪也<span class='note-inline'>(二合引)</span>努<span class='note-inline'>(引)</span>訥婆<span class='note-inline'>(二合)</span>嚩<span class='note-inline'>(引)</span>野莎<span class='note-inline'>(引)</span>賀<span class='note-inline'>(引)</span><span class='note-inline'>(二)</span>」</p>
<p>說此大明已，自然出現廣大光明，遍照無邊一切佛剎。</p>
<p>爾時，金剛手菩薩大祕密主復入自性清淨集吉祥生金剛加持三摩地。從是三摩地出已，宣說迦摩部大明曰：</p>
<p class="dharani">「唵<span class='note-inline'>(引)</span><span class='note-inline'>(一句)</span>　迦<span class='note-inline'>(引)</span>摩倪也<span class='note-inline'>(二合引)</span>努<span class='note-inline'>(引)</span>訥婆<span class='note-inline'>(二合)</span>嚩<span class='note-inline'>(引)</span>野莎<span class='note-inline'>(引)</span>賀<span class='note-inline'>(引)</span><span class='note-inline'>(二)</span>」</p>
<p>說此大明已，自然出現廣大光明，遍照無邊一切佛剎。諸持明者各於諸部當如是知，起相應心，住真實理，以自影像加持而住，一切所作諦心觀想。</p>
<p>「復次，當知諸部諸印隨應相異，謂二臂合及指相合是諸部通用印相，金剛相合是智部印相、寶相作縛是攝部印相、蓮華相生是法部印相、羯磨部與法部無異、三叉相作縛是迦摩部印相，此名大明菩提心法門。」</p>
</div>
<div class='div-fen'><a id='mulu17' />
<p class='h1'>無二平等最勝大儀軌王勝大明教最初事業分第十三</p><p>爾時，金剛手菩薩大祕密主復入圓滿一切願三昧出生金剛加持三摩地。從是三摩地出已，宣說大三昧成就曼拏羅：「而此曼拏羅最上廣大，猶如虛空廣大無量，此大成就等無有異。若欲畫此曼拏羅者，當依本部法儀如理而作。應先布畫㡧，依法加持五色線絣量界道，依次分布界道周正，隨應大小依法而畫。其曼拏羅作三重，四方、四隅、四門、四樓閣莊嚴具足，四門各以禰踰賀而為嚴飾，畫作空中雨珍寶相。如是安布畫曼拏羅三重諸分位已，次當依法畫賢聖相——內第一重，曼拏羅中心畫本部尊、東方畫智部尊、南方畫攝部尊、西方畫法部尊、北方畫迦摩部尊——如是四方畫已，所有四隅並依常法如次而畫。</p>
<p>「復次，外第二重，東方畫最勝佛頂大白傘蓋菩薩、南方畫持金剛菩薩、西方畫持蓮華菩薩、北方畫顰眉菩薩，於其四隅當畫佛眼菩薩、摩摩枳菩薩、白衣菩薩等，如是諸菩薩等各結本部印如本法畫。</p>
<p>「復次，外第三重，東方畫帝釋天主與欲界天子眾及淨居天子眾、東南隅畫諸五通大仙及火天眾、南方畫必隷多主七母鬼眾、西南隅畫必隷多主諸部多眾、西方畫水天主及諸龍眾、西北隅畫風天主及諸持明天眾、北方畫俱尾囉天大財主及諸夜叉眾、東北隅畫部多主及諸部多眾，如是諸天等應當各各依彼法畫。</p>
<p>「復次，於其四門各畫金剛鎖菩薩，於第三重曼拏羅外四隅各畫五鈷金剛杵。</p>
<p>「如是安布畫賢聖已，當依法儀安置賢瓶及香華、燈塗等而作供養及獻祕密供養，依法加持請求本尊賢聖歡喜，依法於其四門安置祕密供養具。作是祕密供養已，依大明教於須臾間即得本尊善施歡喜。</p>
<p>「其持明者應當先為必哩焬迦囉作出生供養、次為訶利帝母、後為一切部多眾作出生供養已，復以本部大明作護摩法。</p>
<p>「此曼拏羅最上勝妙，如真實語，能作成就，乃至與弟子授灌頂法及種種事業悉得成就，此即金剛薩埵相應之法、諸佛最勝作用法門。佛阿闍梨如理宣說此三昧門，一切佛於三世道轉能作大灌頂，乃至虛空出生、如如意寶出生無礙、所有灌頂法我真實生依止無礙亦復如是。</p>
<p>「若人得聞金剛薩埵名字及見身者，於七生中得最上地。若欲安住佛阿闍梨加持智海，其持明者應常供養諸佛大牟尼尊，即得佛阿闍梨攝受為本部弟子。如常所說五種三昧，應當一心如實觀想，即得於大三昧曼拏羅中作成就行人，是即名為大如意寶真實出生。」</p>
<p>爾時，金剛手菩薩大祕密主安住一切如來心加持已，欲令一切修瑜伽行者安住一切如來身語心業，勸請世尊大遍照如來宣說最上成就法門。</p>
<p>爾時，世尊大遍照如來即說一切如來三昧最上成就明教最初事業法門：</p>

<div class="lg regular" style="margin-left:1em;"><div class='lg-row'>「今說廣大曼拏羅，　三十由旬為分量，</div>
<div class='lg-row'>其相四方焰光明，　帝青大光復周遍，</div>
<div class='lg-row'>虛空無礙遍一切，　禪定相應而觀想。</div>
<div class='lg-row'>又此閻浮大洲量，　想遍清淨大乳海，</div>
<div class='lg-row'>海中出現大蓮華，　其華量如彼車輪。</div>
<div class='lg-row'>華中想焰鬘得迦，　忿怒明王大笑相，</div>
<div class='lg-row'>依法觀想彼影像，　色相幖幟如常法。</div>
<div class='lg-row'>或現顰眉忿怒容，　焰鬘部光極熾盛，</div>
<div class='lg-row'>所有出生依法儀，　觀想於彼等無異。</div>
<div class='lg-row'>禰羅難拏大明王，　想忿怒壞三界相，</div>
<div class='lg-row'>於一切佛法所攝，　安住諸佛真實智。</div>
<div class='lg-row'>三種影像如所說，　觀想遍滿虛空界，</div>
<div class='lg-row'>色相依法而出生，　自心觀想離諸相。</div>
<div class='lg-row'>自心及彼諸影像，　諦想皆是賢聖相，</div>
<div class='lg-row'>復次漸略大明字，　彼中安想諸賢聖。</div>
<div class='lg-row'>劫火大光依法儀，　住禪定心普觀想，</div>
<div class='lg-row'>月光清淨復熾盛，　觀想自身依常法，</div>
<div class='lg-row'>皆從賢聖所出生。　彼中諦心而觀想，</div>
<div class='lg-row'>自心即現自影像，　依法觀想無別異，</div>
<div class='lg-row'>此中一切大明句，　善能圓滿一切願。</div>
<div class='lg-row'>最初禪定如是說，　行者一心當觀想，</div>
<div class='lg-row'>劫火大光想熾然，　部主本尊常出現。</div>
<div class='lg-row'>所有大明文句相，　當住禪定諦觀想，</div>
<div class='lg-row'>諸佛影像悉相應，　妙月曼拏羅中想。</div>
<div class='lg-row'>復想從自心出生，　身諸毛孔現化佛，</div>
<div class='lg-row'>一切遍滿虛空界，　三種大明應觀想，</div>
<div class='lg-row'>五種光明相應現，　安想本尊依法儀，</div>
<div class='lg-row'>大明王相法相應，　一切如理而安布。</div>
<div class='lg-row'>想虛空界一切佛，　現身遍滿無空缺，</div>
<div class='lg-row'>先想本尊賢聖已，　一切觀想悉周遍。」</div>
</div></div>
<div class='div-fen'><a id='mulu18' />
<p class='h1'>無二平等最勝大儀軌王辦事分第十四</p><p>爾時，世尊大遍照如來復說一切祕密大明分別教相法門：</p>

<div class="lg regular" style="margin-left:1em;"><div class='lg-row'>「又當於其虛空中，　想現四方曼拏羅，</div>
<div class='lg-row'>量廣阿僧祇由旬，　最上廣大而周遍。</div>
<div class='lg-row'>應住禪定如理心，　想自影像於中現，</div>
<div class='lg-row'>即是毘盧遮那佛，　五處相應如理住。</div>
<div class='lg-row'>次想日輪曼拏羅，　普想賢聖現其中，</div>
<div class='lg-row'>金剛薩埵自心現，　依法出生而觀想。</div>
<div class='lg-row'>又想日輪清淨光，　熾盛遍滿虛空界，</div>
<div class='lg-row'>諸賢聖相悉相應，　依法次第想安布。</div>
<div class='lg-row'>智者當知此部法，　是即真實清淨教，</div>
<div class='lg-row'>異此而非成就門，　遠離祕密禪定行。」</div>
</div></div>
<div class='div-fen'><a id='mulu19' />
<p class='h1'>無二平等最勝大儀軌王大遍照如來一切大明金剛出生分第十五之一</p><p>爾時，世尊大遍照如來復說一切如來一切真實教持念法：</p>

<div class="lg regular" style="margin-left:1em;"><div class='lg-row'>「虛空無際無方隅，　當知自心亦如是，</div>
<div class='lg-row'>外曼拏羅觀想已，　自曼拏羅想無異。</div>
<div class='lg-row'>自華隨處即本尊，　觀想真實相應法，</div>
<div class='lg-row'>大印如理觀想已，　不應觀想別異法。</div>
<div class='lg-row'>於自心中想微妙，　清淨大智曼拏羅，</div>
<div class='lg-row'>自影像現白色光，　表從大悲相安立。</div>
<div class='lg-row'>所有大明文字句，　觀想最初祕密法，</div>
<div class='lg-row'>五鈷金剛杵幖幟，　彼亦依法如是想。</div>
<div class='lg-row'>從自影像出生法，　智者五處善安住，</div>
<div class='lg-row'>而諸文字隨相門，　想從禪定所出生。</div>
<div class='lg-row'>文字章句如儀軌，　想以數鬘為記念，</div>
<div class='lg-row'>隨諸部法用差別，　智者應當如實知。</div>
<div class='lg-row'>觀想大智所出生，　一心持念即圓滿，</div>
<div class='lg-row'>彼一切佛所攝持，　於圓滿法善宣說。</div>
<div class='lg-row'>一字大明真實法，　自影像相應觀想；</div>
<div class='lg-row'>三字大明真實法，　想本部主所出生；</div>
<div class='lg-row'>五字大明等攝持，　乃至文字出生法，</div>
<div class='lg-row'>普現白色熾盛光，　焰鬘明照悉周遍。</div>
<div class='lg-row'>從初依法而分別，　諸部所作諸事業：</div>
<div class='lg-row'>青優鉢羅華葉相，　普現帝青大光明，</div>
<div class='lg-row'>隨本部現廣大光，　定心觀想彼成就。</div>
<div class='lg-row'>蓮華妙樂主色相，　赤色焰光明普遍，</div>
<div class='lg-row'>所現光明依法儀，　普遍世界而照耀，</div>
<div class='lg-row'>黃色黃光極熾盛，　一切普現於黃色。</div>
<div class='lg-row'>如應觀想諸色相，　彼能成就皆決定，</div>
<div class='lg-row'>從自影像而生起，　真實出生如所說。</div>
<div class='lg-row'>觀想自心現妙華，　即復想成曼拏羅，</div>
<div class='lg-row'>彼中應當依法儀，　真實大印而諦想。</div>
<div class='lg-row'>如正法句所出生，　真實大智當觀想，</div>
<div class='lg-row'>如應想從根本生，　一切諸佛供養等，</div>
<div class='lg-row'>依法現諸變化事，　普遍一切世界中。</div>
<div class='lg-row'>復次漸略諦觀想，　無初、中、後皆如實，</div>
<div class='lg-row'>妙月光明此相應，　如應觀想大印法，</div>
<div class='lg-row'>如理了知三部儀，　此即真實清淨教。</div>
<div class='lg-row'>所作事業悉和合，　觀想所應依儀軌，</div>
<div class='lg-row'>別法觀想若未成，　當想妙樂法最上。</div>
<div class='lg-row'>行者應入寂靜舍，　安住相應禪定相，</div>
<div class='lg-row'>一心於此諦觀想，　諸佛身語心成就。</div>
<div class='lg-row'>成就行人此真實，　專注求是悉地法，</div>
<div class='lg-row'>諦想諸佛影像已，　寶冠莊嚴作供養。</div>
<div class='lg-row'>佛阿闍梨出生相，　當於自心而安想，</div>
<div class='lg-row'>本部大明最上印，　諦想於心而安住。</div>
<div class='lg-row'>依法飲食等作用，　悉住相應自在相，</div>
<div class='lg-row'>乃至色、香等諸事，　皆是廣大真實心。</div>
<div class='lg-row'>佛阿闍梨自妙樂，　常與賢聖法相應，</div>
<div class='lg-row'>此中一切依法作，　異此而修非成就。</div>
<div class='lg-row'>所說一切大明句，　而能圓滿一切願，</div>
<div class='lg-row'>大明善作諸成就，　真實祕密諸智門。</div>
<div class='lg-row'>若破諸佛三昧門，　自他俱破法亦然，</div>
<div class='lg-row'>一切所行所作事，　當知皆如不正語。</div>
<div class='lg-row'>諸法皆從一切佛，　佛智出生而成就，</div>
<div class='lg-row'>金剛薩埵相出生，　金剛薩埵法成就。</div>
<div class='lg-row'>若於四行得相應，　普攝諸賢聖根本，</div>
<div class='lg-row'>依法如理持本法，　此說名為持明者。</div>
<div class='lg-row'>此法皆是一切佛，　真實祕密善無動，</div>
<div class='lg-row'>此即最勝大明體，　觀想如應而平等。</div>
<div class='lg-row'>如實分別諸部法，　觀想諸佛影像已，</div>
<div class='lg-row'>如應觀想彼輪相，　皆從自法真實生。</div>
<div class='lg-row'>行者應當常觀想，　金剛薩埵等賢聖，</div>
<div class='lg-row'>三部平等依法儀，　乃至盡壽無退壞。</div>
<div class='lg-row'>金剛薩埵所加持，　一切佛諸成就法，</div>
<div class='lg-row'>一切大明大喜門，　三昧成就如實說。」</div>
</div><p>爾時，世尊大遍照如來復入一切如來如意寶平等金剛三摩地。從是三摩地出已，宣說一切如來出生金剛曼拏羅：</p>

<div class="lg regular" style="margin-left:1em;"><div class='lg-row'>「一切所作依此說，　當畫三昧曼拏羅：</div>
<div class='lg-row'>東方畫彼阿閦尊，　本印現前當依法；</div>
<div class='lg-row'>南方當畫寶生尊，　一切依彼本部儀；</div>
<div class='lg-row'>西方畫無量壽尊，　如應亦依本部法；</div>
<div class='lg-row'>北方依本部儀軌，　當畫不空成就尊；</div>
<div class='lg-row'>中方如實依法儀，　應畫佛阿闍梨相。</div>
<div class='lg-row'>次畫五鈷金剛杵，　焰鬘光明所莊嚴，</div>
<div class='lg-row'>依法安布求成就，　如佛阿闍梨所作。</div>
<div class='lg-row'>一切所作依本印，　青優鉢羅華光明，</div>
<div class='lg-row'>復畫十一鈷大杵，　依金剛法而安布。</div>
<div class='lg-row'>於內曼拏羅四隅，　各各畫優鉢羅華，</div>
<div class='lg-row'>當知四種大印者，　轉輪王相此無異。</div>
<div class='lg-row'>復於曼拏羅中畫，　四寶四色表莊嚴，</div>
<div class='lg-row'>隨應復畫諸天眾，　及曼拏羅中賢聖。</div>
<div class='lg-row'>四門各畫諸明王，　色相皆依本部法，</div>
<div class='lg-row'>所謂白、黑、及赤、黃，　如次一一應當畫。</div>
<div class='lg-row'>安布諸賢聖相已，　行者當住禪定心，</div>
<div class='lg-row'>各以賢聖本心明，　善成諸法破諸惡。</div>
<div class='lg-row'>於其四門依法儀，　常作祕密供養事，</div>
<div class='lg-row'>乃至飲食等所作，　皆住曼拏羅界中。</div>
<div class='lg-row'>當知[口*爾]字為佛部、　[口*爾]惹字為金剛部、</div>
<div class='lg-row'>惹阿字為蓮華部、　阿惡字為迦摩部，</div>
<div class='lg-row'>如是諸部根本字，　曼拏羅中常所作。</div>
</div><p>「此名一切如來金剛大曼拏羅。」</p>
<p>爾時，世尊大遍照如來復說成就、近成就、大成就等諸法門：</p>

<div class="lg regular" style="margin-left:1em;"><div class='lg-row'>「若欲修習成就者，　隨應飲食祕密行，</div>
<div class='lg-row'>彼心安住大明心，　是即相應三昧法。</div>
<div class='lg-row'>若欲得近成就者，　當於一月依法修，</div>
<div class='lg-row'>諸佛善施諸成就，　此即智金剛所說；</div>
<div class='lg-row'>欲得大明大成就，　當於三月中修習，</div>
<div class='lg-row'>最初平等行相應，　此即金剛手所說。」</div>
</div><p>爾時，世尊大遍照如來復說智部等成就三昧寶藏法門：</p>

<div class="lg regular" style="margin-left:1em;"><div class='lg-row'>「行者當觀於己身，　即是毘盧遮那佛，</div>
<div class='lg-row'>本部所用金剛輪，　得金剛輪持明成；</div>
<div class='lg-row'>行者當觀於己身，　即是毘盧遮那佛，</div>
<div class='lg-row'>本部大明金剛劍，　得金剛劍持明成；</div>
<div class='lg-row'>行者當觀於己身，　即是毘盧遮那佛，</div>
<div class='lg-row'>三叉大明本部華，　得三叉等持明成；</div>
<div class='lg-row'>行者當觀於己身，　即是毘盧遮那佛，</div>
<div class='lg-row'>本部大明金剛鉤，　得彼金剛鉤成就；</div>
<div class='lg-row'>行者當觀於己身，　即是毘盧遮那佛，</div>
<div class='lg-row'>本部大明金剛索，　得金剛索持明成。</div>
<div class='lg-row'>又想從自影像生，　祕密大印等諸相，</div>
<div class='lg-row'>如是持彼如意寶，　了諸部法善分別。</div>
<div class='lg-row'>此三昧法欲成就，　應成就於成就事，</div>
<div class='lg-row'>彼於現生得成就，　大明相應主宰法；</div>
<div class='lg-row'>於三昧法不成就，　彼即不能得見佛。</div>
<div class='lg-row'>若依四種法儀修，　觀想相應住真實，</div>
<div class='lg-row'>當知從自身所生，　自心影像相應相。</div>
<div class='lg-row'>於影像中諦想已，　速得成就無別異，</div>
<div class='lg-row'>優鉢羅華甚清淨，　本部大明亦復然。</div>
<div class='lg-row'>月影像中依法觀，　大智持明得成就；</div>
<div class='lg-row'>復想心金剛出生，　大智持明得成就。</div>
<div class='lg-row'>於其月影像光中，　諦心觀想金剛手，</div>
<div class='lg-row'>當知諸欲我清淨，　如彼虛空淨亦然；</div>
<div class='lg-row'>於其月影像光中，　金剛蓮華想出現，</div>
<div class='lg-row'>次想清淨蓮華眼，　一切地中得自在；</div>
<div class='lg-row'>於其月影像光中，　五佛如來想出現，</div>
<div class='lg-row'>五種光明甚微妙，　周匝廣現於佛身，</div>
<div class='lg-row'>光中復出日光明，　羯磨金剛想心現，</div>
<div class='lg-row'>本部大明至心念，　即得堅固金剛身；</div>
<div class='lg-row'>於其月影像光中，　觀想本部金剛杵，</div>
<div class='lg-row'>觀想五鈷金剛杵，　即得不壞金剛身；</div>
<div class='lg-row'>於其月影像光中，　現金剛焰莊嚴相，</div>
<div class='lg-row'>金剛手即自影像，　觀想持最上色相；</div>
<div class='lg-row'>於其月影像光中，　現蓮華焰莊嚴相，</div>
<div class='lg-row'>觀自在即自影像，　想持妙法大色相；</div>
<div class='lg-row'>於其月影像光中，　現白色焰莊嚴相，</div>
<div class='lg-row'>迦摩焰即自影像，　想持迦摩焰色相。</div>
<div class='lg-row'>一字大明種智門，　出現大力明王相，</div>
<div class='lg-row'>所有本部主印契，　及自印等當觀想，</div>
<div class='lg-row'>身語心諸大印門，　一一如應依法想。</div>
<div class='lg-row'>當住真實三昧中，　諦想金剛手影像，</div>
<div class='lg-row'>於其日影像光中，　自印如應當觀想。</div>
<div class='lg-row'>又於日曼拏羅中，　諦心觀想自影像，</div>
<div class='lg-row'>大明文字安於心，　依法所生離疑怖。</div>
<div class='lg-row'>又想金剛薩埵生，　能生禪定出生法，</div>
<div class='lg-row'>近成就法依本儀，　即得最上諸成就。</div>
<div class='lg-row'>依法隨宜於方處，　六月中作供養事，</div>
<div class='lg-row'>如彼金剛薩埵儀，　即得三界勝成就。</div>
<div class='lg-row'>行者隨處作成就，　金剛薩埵所加持，</div>
<div class='lg-row'>天人乃至諸部多，　所欲鉤召皆來集。</div>
<div class='lg-row'>行者應擇寂靜處，　或於曠野或山間，</div>
<div class='lg-row'>所應鉤召悉來已，　祕密供養依法作。</div>
<div class='lg-row'>依彼金剛薩埵法，　若作所應鉤召時，</div>
<div class='lg-row'>持誦本部所用明，　當結本部大印契。</div>
<div class='lg-row'>依法結本部印已，　一心持誦求相應，</div>
<div class='lg-row'>行者當於中夜時，　如應所作皆成就。</div>
<div class='lg-row'>想金剛鉤安於心，　依本部法作相應，</div>
<div class='lg-row'>劫火大光極熾然，　金剛鉤想光中現。</div>
<div class='lg-row'>想金剛鉤安於心，　依法諦心而鉤召，</div>
<div class='lg-row'>焰鬘得迦忿怒王，　及彼馬頭明王等；</div>
<div class='lg-row'>所有金剛杖明王，　及彼不動忿怒尊，</div>
<div class='lg-row'>威光廣現三界中，　作顰眉相而顧視；</div>
<div class='lg-row'>大力忿怒大明王，　及彼甘露軍拏利，</div>
<div class='lg-row'>三界中起敬愛心，　勇猛復具大威力；</div>
<div class='lg-row'>彼金剛香大明主，　與金剛手威力等，</div>
<div class='lg-row'>而常稱念佛如來，　安住三金剛不壞；</div>
<div class='lg-row'>金剛那契大使者，　及彼金剛贊拏尊，</div>
<div class='lg-row'>悉依金剛薩埵法，　普令三界阿吠舍，</div>
<div class='lg-row'>假使諸毒滿虛空，　一剎那間悉能壞。」</div>
</div><p>爾時，世尊大遍照如來復入一切三昧金剛三摩地。從是三摩地出已，宣說焰鬘得迦大忿怒明王大明曰：</p>
<p class="dharani">「那謨<span class='note-inline'>(引)</span>嚩日囉<span class='note-inline'>(二合)</span>倪也<span class='note-inline'>(二合引)</span>那<span class='note-inline'>(引)</span>野<span class='note-inline'>(一句)</span>　三摩野薩埵<span class='note-inline'>(引)</span>野<span class='note-inline'>(二)</span>　唵<span class='note-inline'>(引)</span>羯囉羯囉<span class='note-inline'>(三)</span>　俱嚕俱嚕<span class='note-inline'>(四)</span>　摩摩迦哩焬<span class='note-inline'>(二合)</span><span class='note-inline'>(五)</span>　伴惹伴惹<span class='note-inline'>(六)</span>　薩哩嚩<span class='note-inline'>(二合)</span>尾覲那<span class='note-inline'>(二合引)</span>捺賀捺賀<span class='note-inline'>(七)</span>　嚩日囉<span class='note-inline'>(二合)</span>尾那<span class='note-inline'>(引)</span>野崗<span class='note-inline'>(八)</span>　母<span class='note-inline'>(引)</span>哩馱<span class='note-inline'>(二合)</span>吒迦<span class='note-inline'>(九)</span>　[口*爾]<span class='note-inline'>(引)</span>尾旦<span class='note-inline'>(引)</span>多羯囉<span class='note-inline'>(十)</span>　摩賀<span class='note-inline'>(引)</span>尾訖哩<span class='note-inline'>(二合)</span>多嚕必尼<span class='note-inline'>(引)</span><span class='note-inline'>(十一)</span>　鉢左鉢左薩哩嚩<span class='note-inline'>(二合)</span>訥瑟吒<span class='note-inline'>(二合引)</span>那<span class='note-inline'>(十二)</span>　摩賀<span class='note-inline'>(引)</span>誐拏鉢底爾<span class='note-inline'>(引)</span>尾旦<span class='note-inline'>(引)</span>多羯囉<span class='note-inline'>(十三)</span>　滿馱滿馱<span class='note-inline'>(十四)</span>　薩哩嚩<span class='note-inline'>(二合)</span>屹囉<span class='note-inline'>(二合)</span>賀<span class='note-inline'>(引)</span><span class='note-inline'>(十五)</span>　殺捺目<span class='note-inline'>(二合)</span>珂殺捺部<span class='note-inline'>(二合)</span>惹殺吒左<span class='note-inline'>(二合引)</span>囉拏<span class='note-inline'>(十六)</span>　嚕捺囉<span class='note-inline'>(二合)</span>摩<span class='note-inline'>(引)</span>那野<span class='note-inline'>(十七)</span>　尾瑟弩<span class='note-inline'>(二合)</span>摩<span class='note-inline'>(引)</span>那野<span class='note-inline'>(十八)</span>　沒囉<span class='note-inline'>(二合)</span>賀摩<span class='note-inline'>(二合引)</span>捺也<span class='note-inline'>(二合引)</span>禰嚩<span class='note-inline'>(引)</span>摩<span class='note-inline'>(引)</span>那野<span class='note-inline'>(十九)</span>　摩<span class='note-inline'>(引)</span>尾藍末摩<span class='note-inline'>(引)</span>尾藍末<span class='note-inline'>(二十)</span>　虎盧虎盧<span class='note-inline'>(二十一)</span>　曼拏羅末提<span class='note-inline'>(引)</span>鉢囉<span class='note-inline'>(二合)</span>吠<span class='note-inline'>(引)</span>舍曳<span class='note-inline'>(二十二)</span><span class='note-inline'>(引)</span>　三摩野摩耨三摩<span class='note-inline'>(二合)</span>囉<span class='note-inline'>(二十三)</span>　吽<span class='note-inline'>(引)</span>吽<span class='note-inline'>(引)</span>吽<span class='note-inline'>(引)</span>吽<span class='note-inline'>(引)</span>吽<span class='note-inline'>(引)</span>吽<span class='note-inline'>(引)</span><span class='note-inline'>(二十四)</span>　發吒<span class='note-inline'>(半音)</span>發吒莎<span class='note-inline'>(引)</span>賀<span class='note-inline'>(引)</span><span class='note-inline'>(二十五)</span>」</p>
<p>說此大明已，世尊大遍照如來即時安住如微塵數諸佛如來心月曼拏羅，乃現種種色遍滿虛空界。復現自影像，亦遍虛空，說是伽陀曰：</p>

<div class="lg regular" style="margin-left:1em;"><div class='lg-row'>「大哉一切大明法，　最上金剛不可壞，</div>
<div class='lg-row'>一切如來堅固門，　得無等比甘露聚。」</div>
</div><p>爾時，世尊大遍照如來復入自性堅固三摩地。從是三摩地出已，宣說最上金剛心大明曰：</p>
<p class="dharani">「唵<span class='note-inline'>(引)</span><span class='note-inline'>(一句)</span>　嚩日囉<span class='note-inline'>(二合)</span>窟囉尾訖哩<span class='note-inline'>(二合)</span>多<span class='note-inline'>(引)</span>那那吽<span class='note-inline'>(引)</span>發吒<span class='note-inline'>(半音)</span><span class='note-inline'>(二)</span>」</p>
<p>說此大明已，一切如來亦悉怖畏。</p>
<p>時彼持妙法者說是伽陀曰：</p>

<div class="lg regular" style="margin-left:1em;"><div class='lg-row'>「大哉一切大明法，　我三昧門真實說，</div>
<div class='lg-row'>乃至諸佛亦不破，　是即建立金剛幢。」</div>
</div>
<p class='juan'>佛說無二平等最上瑜伽大教王經卷第四</p></div>
</div><!-- end of div[@id='body'] -->
</body></html>