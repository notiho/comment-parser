<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>般舟三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu6' />般舟三昧經卷中</p><p class="byline">後漢月氏三藏支婁迦讖譯</p><a id='mulu7' />
<p class='h1'>無著品第五</p><p>佛告颰陀和：「是菩薩三昧當云何？譬如佛今於若前說經，菩薩當作是念：『諸佛悉在前立。』當具足念諸佛端正，悉欲逮見一一想；當想識無有能見諸佛頂上者，悉具足作是想見諸佛。當作是念：『我身亦當逮得如是、亦當逮得身想如是、亦當逮得持戒三昧如是。』當作是念：『我當從心得、從身得？』復更作念：『佛亦不用心得、亦不用身得；亦不用心得佛、亦不用色得佛。何以故？心者，佛無心；色者，佛無色。不用是心、色得阿耨多羅三藐三菩提。何以故？佛色以盡，佛痛痒、思想、生死、識了盡。佛所說盡者，愚癡不見、不知，智者曉了之。』作是念：『當持何等念得佛？當持身得佛、當持智慧得佛？』復作是念：『亦不用身得佛、亦不用智慧得佛。何以故？智慧索不能得，自復索我了不可得，亦無所得、亦無所見。一切法本無所有，念有因著，無有反言有亦著，是兩者亦不念，亦不復適得其中。但用是故，亦不在邊、亦不在中，亦不有、亦不無。何以故？諸法空。<span class='corr'>如是</span>泥洹，亦不壞、亦不腐、亦不堅，亦不在是間、亦不在彼邊，無有想、不動搖。何等為不動搖？智者不計，是故不動搖。』如是，颰陀和！菩薩見佛，以菩薩心念無所著。何以故說無所有？經說無所有中，不著、壞本、絕本是為無所著。</p>
<p>「如是，颰陀和！是菩薩守是三昧，當作是見佛，不當著佛。何以故？設有所著為自燒。譬如大叚鐵著火中燒正赤，有智者不當以手持。何以故？燒人手。如是，颰陀和！菩薩見佛不當著，色、痛痒、思想、生死、識不當著。何以故？著者為燒身。見佛但當念其功德，當索摩訶衍。」</p>
<p>佛告颰陀和：「是菩薩於三昧中不當有所著，不著者疾得是三昧。」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「如新磨鏡盛油器，　女人莊飾自照形，</div>
<div class='lg-row'>於中起生婬欲心，　放逸恣態甚迷荒。</div>
<div class='lg-row'>追不至誠虛捐法，　為色走使燒其身，</div>
<div class='lg-row'>女人患害從是起。　用不解法非常空，</div>
<div class='lg-row'>有想菩薩亦如是：　『我當成佛逮甘露，</div>
<div class='lg-row'>度脫人民憂惱患。』　有人想故為不解。</div>
<div class='lg-row'>求索人本不可得，　亦無生死及泥洹，</div>
<div class='lg-row'>法不可擁如水月，　觀察佛道無歸趣。</div>
<div class='lg-row'>黠慧菩薩當了是，　解知世間悉本無，</div>
<div class='lg-row'>於諸人物無所著，　疾速於世得佛道。</div>
<div class='lg-row'>諸佛從心解得道，　心者清淨明無垢，</div>
<div class='lg-row'>五道鮮潔不受色，　有解是者成大道。</div>
<div class='lg-row'>一切諸法無色漏，　離想者空無想空，</div>
<div class='lg-row'>絕去婬欲則脫心，　有解此者得三昧。</div>
<div class='lg-row'>精進奉行求佛道，　常聽諸法本清淨，</div>
<div class='lg-row'>無得行求、無不求，　於是三昧不難得。</div>
<div class='lg-row'>觀察所有如虛空，　道意寂然審第一，</div>
<div class='lg-row'>無想、無作、亦無聞，　是為解了尊佛道。</div>
<div class='lg-row'>見一切色不想念，　眼無所著、無往來，</div>
<div class='lg-row'>常觀諸佛等如空，　已度世間諸所求。</div>
<div class='lg-row'>其人清淨眼無垢，　奉行精進常寂然，</div>
<div class='lg-row'>無量經法悉受持，　思惟分別是三昧。</div>
<div class='lg-row'>行是三昧無所著，　除一切冥得定意，</div>
<div class='lg-row'>不見世雄無賢聖，　諸外異道聞此惑。</div>
<div class='lg-row'>超度思想當志求，　心以清淨得見佛，</div>
<div class='lg-row'>覩諸佛已不復見，　爾乃解是尊三昧。</div>
<div class='lg-row'>於地、水、火莫能礙，　風種虛空亦不蔽，</div>
<div class='lg-row'>行是精進見十方，　坐遙聽受所化法。</div>
<div class='lg-row'>如我於是講說經，　樂道法者面見佛，</div>
<div class='lg-row'>作行懃力而不著，　唯從世尊所說法。</div>
<div class='lg-row'>行者如是無所念，　專聽道義興法施，</div>
<div class='lg-row'>常念解了是三昧，　普諦受誦佛所講。</div>
<div class='lg-row'>過去諸佛皆論法，　當來世尊亦復然，</div>
<div class='lg-row'>讚說宣布分別義，　皆共嘆講是三昧。</div>
<div class='lg-row'>我亦如是為人尊，　在世無上眾生父，</div>
<div class='lg-row'>皆悉解知此道眼，　故解說示寂三昧。</div>
<div class='lg-row'>其有講受是三昧，　身常安隱意不荒，</div>
<div class='lg-row'>是為諸佛無量德，　致尊佛道獲不難。</div>
<div class='lg-row'>廣採眾經不可議，　欲達一切諸佛化，</div>
<div class='lg-row'>速疾去欲諸垢塵，　精進行是淨三昧。</div>
<div class='lg-row'>現世欲見無數佛，　樂從諸尊聽受法，</div>
<div class='lg-row'>速疾去色除所著，　行是清淨寂三昧。</div>
<div class='lg-row'>於是無貪及瞋恚，　捨離愚癡捐憎愛，</div>
<div class='lg-row'>棄遠無黠除狐疑，　如是得解空三昧。」</div>
</div></div>
<div class='div-pin'><a id='mulu8' />
<p class='h1'>般舟經四輩品第六</p><p>颰陀和菩薩白佛：「難及，天中天說三昧者。若有菩薩棄愛欲作比丘，聞是三昧已當云何學？云何持？云何行？」</p>
<p>佛言：「若有菩薩棄愛欲作比丘，意欲學是三昧者、誦是三昧者、持是三昧者，當清淨持戒，不得缺戒大如毛髮。何等為菩薩不缺戒？一切悉護禁法，出入行法悉當護，不得犯戒大如毛髮。常當怖畏、遠離於諛諂，悉當護禁，作是護者是為清淨持戒。何等為菩薩缺戒者？是菩薩求色。何等為求色？其人意念：『持是功德使我後世生若作天、若作遮迦越王。』」</p>
<p>佛言：「用是比，此菩薩為缺戒。其人久持是行、持是戒，持是自守福，欲所生處樂於愛欲中，是為毀戒。」</p>
<p>佛告颰陀和：「是菩薩比丘欲學是三昧者，清淨持戒，完具持戒不諛諂。持戒當為智者所稱譽、為羅漢所稱譽。於經中當布施、當精進所念強、當多信勸樂。常承事於和上，當承事於善師。所從聞是三昧者、所可聞是三昧處，當視其人如佛。」</p>
<p>佛告颰陀和：「是菩薩視師如視佛者，得三昧疾。設不恭敬<span class='corr'></span>善師、輕易於善師、欺調於善師，正使久學是三昧，久持、久行，設不恭敬師者，疾亡之。」</p>
<p>佛告颰陀和：「是菩薩若從比丘、比丘尼、優婆塞、優婆夷所得聞是三昧，當視如佛，所聞三昧處當尊敬。」</p>
<p>佛告颰陀和：「菩薩所聞是三昧處，不當持諂意向是。菩薩不得諂意，常當樂獨處止。不惜身命，不得悕望人有所索，常行乞食，不受請。不嫉妬，自守節度如法住，所有趣足而已，經行不得懈、不得臥出。如是，颰陀和！如是經中教，其棄愛欲作比丘學是三昧者，當如是守如是。」</p>
<p>颰陀和菩薩白佛：「難及，天中天所說法。若有後世懈怠菩薩，聞是三昧已不肯精進，其人自念：『我當於後當來佛所索是三昧耳。云何言我曹身羸極、有病瘦恐不能求，聞是經已懈怠不精進？』若復有菩薩精進者欲學是經，當教之隨是經中法教。用是經故，不惜軀命、不望人有所得者、有人稱譽者不用喜、不大貪鉢、震越，無所愛慕、常無所欲。聞是經不懈怠，常精進，其人不念：『我當於後當來佛所乃求索。』自念：『使我筋、骨、髓、肉皆使枯腐，學是三昧終不懈怠。』自念：『我終不懈怠死也，聞是經已無不歡樂。』」</p>
<p>時佛言：「善哉善哉！颰陀和！所說者無有異，我助其歡喜，過去、當來、今現在佛悉助歡喜。」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「如我今所說法，　悉受學獨處止，</div>
<div class='lg-row'>行功德、自守節，　是三昧不難得。</div>
<div class='lg-row'>常乞食、不受請，　悉棄捨諸欲樂，</div>
<div class='lg-row'>所從聞是三昧，　敬法師如世尊。</div>
<div class='lg-row'>有誦行是三昧，　常精進莫懈怠，</div>
<div class='lg-row'>不得惜於經法，　不求供乃與經。</div>
<div class='lg-row'>其有受是三昧，　爾乃為是佛子，</div>
<div class='lg-row'>學奉行如是者，　得三昧終不久。</div>
<div class='lg-row'>常懃力不懈怠，　除睡眠心開解，</div>
<div class='lg-row'>當遠離惡知識，　然後從是法行。</div>
<div class='lg-row'>去放逸不休息，　常捨離眾聚會，</div>
<div class='lg-row'>比丘求斯三昧，　隨佛教當如是。」</div>
</div><p>颰陀和菩薩白佛：「比丘尼求菩薩道，欲學是三昧、欲守是三昧，當持何等法住、學、守是三昧？」</p>
<p>佛告颰陀和：「比丘尼求摩訶衍三拔致，是三昧學、守者，當謙敬，不當嫉妬、不得瞋恚。去自貢高、去自貴大，却於懈怠，當精進，棄於睡眠，不得臥出。悉却財利，悉當淨潔護，不得惜軀命。常<span class='corr'></span>樂於經、當求多學，當棄婬、恚、癡，出魔羅網去。當棄所好服飾、珠環，不得惡口，不得貪愛好鉢、震越。當為人所稱譽，不得有諛諂。學是三昧時當敬善師視如佛，當承是經中教，守是三昧。」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「比丘尼行恭敬，　不妬嫉、離瞋恚、</div>
<div class='lg-row'>除憍慢、去自大，　行是者得三昧。</div>
<div class='lg-row'>當精進却睡臥，　捐所欲不貪壽，</div>
<div class='lg-row'>一心慈於是法，　求三昧當如是。</div>
<div class='lg-row'>無得聽貪婬心，　棄瞋、恚及愚癡，</div>
<div class='lg-row'>莫得墮魔羅網，　求三昧當如是。</div>
<div class='lg-row'>設有學是三昧，　無調戲捨貪身，</div>
<div class='lg-row'>一切捐眾狐疑，　當至誠不虛飾。</div>
<div class='lg-row'>捨小慈常大慈，　敬善師無己<span class='corr'>已</span>，</div>
<div class='lg-row'>當去離於眾惡，　求三昧當如是。</div>
<div class='lg-row'>行求法欲得者，　不貪著鉢震越，</div>
<div class='lg-row'>從人聞爾三昧，　視如佛等無異。」</div>
</div><p>颰陀和菩薩白佛：「若有白衣菩薩居家修道，聞是三昧已欲學者、欲守者，當云何於法中立、學、守是三昧？」</p>
<p>佛告颰陀和：「白衣菩薩聞是三昧已欲學、守者，當持五戒堅淨潔住；酒不得飲，亦不得飲他人；不得與女人交通，不得自為，亦不得教他人為；不得有恩愛於妻子，不得念男女；不得念財產。常念：『欲棄妻子，行作沙門。』常持八關齋，齋時常當於佛寺齋；常當念布施，不念我當自得其福，當用萬民故施；常當大慈於善師，見持戒比丘不得輕易說其惡。作是行已，當學、當守是三昧。」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「有居家菩薩，　欲得是三昧，</div>
<div class='lg-row'>常當學究竟，　心無所貪慕。</div>
<div class='lg-row'>誦是三昧時，　思樂作沙門，</div>
<div class='lg-row'>不得貪妻子，　捨離於財色。</div>
<div class='lg-row'>常奉持五戒，　一月八關齋，</div>
<div class='lg-row'>齋時於佛寺，　學三昧通利。</div>
<div class='lg-row'>不得說人惡，　無形輕慢行，</div>
<div class='lg-row'>心無所榮冀，　當行是三昧。</div>
<div class='lg-row'>奉敬諸經法，　常當樂於道，</div>
<div class='lg-row'>心無有諂偽，　棄捨慳妬意。</div>
<div class='lg-row'>有學是三昧，　常當行恭敬，</div>
<div class='lg-row'>捨自大放逸，　奉事比丘僧。」</div>
</div><p>颰陀和菩薩白佛：「若有優婆夷求摩訶衍三拔致，聞是三昧已欲學、守者，當行何等法學、守是三昧？」</p>
<p>佛告颰陀和：「若優婆夷求摩訶衍三拔致，聞是三昧已欲學、守者，當持五戒，自歸於三。何等為三？自歸於佛、歸命於法、歸命於比丘僧。不得事餘道、不得拜於天、不得示吉良日、不得調戲、不得慢恣、不得有貪心。優婆夷常當念布施，歡樂欲聞經，力多學問。優婆夷常當敬重於善師，心常不倦不懈。若比丘、比丘尼過者，常以坐席、賓主飲食待之。」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「若有優婆夷，　誦是三昧者，</div>
<div class='lg-row'>當從佛法教，　奉五戒完具。</div>
<div class='lg-row'>守是三昧時，　當尊敬於佛，</div>
<div class='lg-row'>及法比丘眾，　恭敬其善師。</div>
<div class='lg-row'>不得事餘道，　勿祠祀於天，</div>
<div class='lg-row'>行是三昧者，　見人立迎逆。</div>
<div class='lg-row'>除去殺、盜、婬，　至誠不兩舌，</div>
<div class='lg-row'>無得向酒家，　當行是三昧。</div>
<div class='lg-row'>心不得懷貪，　常當念施與，</div>
<div class='lg-row'>除去諛諂意，　無得說人短。</div>
<div class='lg-row'>常當恭敬事，　比丘、比丘尼，</div>
<div class='lg-row'>聞法語悉受，　學三昧如是。」</div>
</div></div>
<div class='div-pin'><a id='mulu9' />
<p class='h1'>般舟經授決品第<span class='corr'>七</span></p><p>颰陀和菩薩問佛：「少有及者，天中天！怛薩阿竭乃說是三昧，諸菩薩所樂精進行，無有懈怠於阿耨多羅三藐三菩提。佛般泥洹後，是三昧者當在閻浮利內不？」</p>
<p>佛告颰陀和菩薩：「我般泥洹後，是三昧者當現在四十歲，其後不復現。却後亂世佛經且欲斷時，諸比丘不復承用佛教。然後亂世時，國國相伐，於是時是三昧當復現閻浮利內。用佛威神故，是三昧經復為出。」</p>
<p>颰陀和菩薩、羅隣那竭菩薩從坐起，正衣服，叉手於佛前，白佛：「佛般泥洹後亂世時，我曹共護是三昧、持是三昧，具足為人說之，聞是經卷無有厭極時。」</p>
<p>摩訶須薩和菩薩、憍曰兜菩薩、那羅達菩薩、須深菩薩、因坻達菩薩、和輪調菩薩共白佛言：「佛般泥洹去却後亂世時，是經卷者我輩自共護持，使佛道久在。其有未聞者，我輩當共為說，教授是深經；世間少有信者，我曹悉受之。」</p>
<p>時五百人從坐起——比丘、比丘尼、優婆塞、優婆夷——皆叉手於佛前<span class='corr'>住</span>，白佛：「佛般泥洹後亂世時，聞是三昧悉自持、護願持，我五百人囑累是八菩薩。」</p>
<p>時佛笑，口中金色光出，至十方不可計佛國悉照明，還遶身三匝從頭上入。阿難從坐起，更被袈裟，前至佛所為佛作禮，却住叉手以偈讚曰：</p>

<div class="lg regular" style="margin-left:1em;"><div class='lg-row'>「其心清淨行無穢，　神通無極大變化，</div>
<div class='lg-row'>已過諸礙超眾智，　光明除冥去垢塵。</div>
<div class='lg-row'>智慧無量心普解，　佛天中天鶡鴨音，</div>
<div class='lg-row'>一切外道莫能動，　何緣而笑出妙光？</div>
<div class='lg-row'>願正真覺為解說，　慈愍一切眾生尊，</div>
<div class='lg-row'>若有聞佛柔濡音，　解釋達聖化俗行。</div>
<div class='lg-row'>世尊所感非唐舉，　眾聖導師不妄笑，</div>
<div class='lg-row'>今者誰當在決中？　世雄願為解此意。</div>
<div class='lg-row'>今日誰住道德堅？　誰當逮得興妙行？</div>
<div class='lg-row'>誰今受得深法藏，　無上道德眾所歸？</div>
<div class='lg-row'>今日誰當愍世間？　誰當奉受是法教？</div>
<div class='lg-row'>誰堅立於佛智慧？　世尊願為解說之。」</div>
</div><p>佛爾時為阿難說偈言：</p>

<div class="lg regular" style="margin-left:1em;"><div class='lg-row'>「佛語阿難！汝見不？　五百人等在前立，</div>
<div class='lg-row'>其心歡然歌頌曰：　『我等亦當逮是法。』</div>
<div class='lg-row'>顏色和悅敬視佛：　『我等何時得如是？』</div>
<div class='lg-row'>皆悉竦立嗟嘆佛：　『我輩會當逮如是。』</div>
<div class='lg-row'>五百人等今現在，　名字雖異本行同，</div>
<div class='lg-row'>常樂奉受是深經，　於當來世亦復然。</div>
<div class='lg-row'>今我囑累告汝等，　佛慧無量知彼本，</div>
<div class='lg-row'>是等不獨見一佛，　亦不立此得其慧。</div>
<div class='lg-row'>徹照彼之宿世命，　以曾更見八萬佛，</div>
<div class='lg-row'>五百人等存在道，　常解經義勉行成。</div>
<div class='lg-row'>勸助無數諸菩薩，　常行慈哀護經法；</div>
<div class='lg-row'>勸化一切眾人民，　悉令逮得大道行。</div>
<div class='lg-row'>知見過去諸世尊，　覩八十億那術數，</div>
<div class='lg-row'>名德普大脫於心，　擁護是法三轉行。</div>
<div class='lg-row'>現世於此受我教，　分布供養是舍利，</div>
<div class='lg-row'>安諦受習佛所化，　皆悉諷誦有所付。</div>
<div class='lg-row'>著於塔寺及山中，　若付天、龍、乾陀羅，</div>
<div class='lg-row'>各各轉授經卷已，　壽命終訖生天上。</div>
<div class='lg-row'>天上壽盡還世間，　各各而生異種姓，</div>
<div class='lg-row'>當復取此佛道行，　分別是經如所願。</div>
<div class='lg-row'>用愛樂斯經法故，　求輒得之持奉行，</div>
<div class='lg-row'>令無數人得聽聞，　欣踊難量心無等。</div>
<div class='lg-row'>是等黠慧不厭法，　非貪軀體及壽命，</div>
<div class='lg-row'>降伏一切諸外道，　授與經法弘其志。</div>
<div class='lg-row'>是經法者無能得，　及持、諷誦、講說者，</div>
<div class='lg-row'>今四輩人住我前，　五百之眾能堪持。</div>
<div class='lg-row'>是八菩薩颰陀和、　羅隣那竭、那羅達、</div>
<div class='lg-row'>摩訶須薩、和輪調、　因坻、須深、憍曰兜，</div>
<div class='lg-row'>比丘及尼、清信士，　奉玄妙法上義句，</div>
<div class='lg-row'>常以經道哀世間，　宣暢方等普流化。</div>
<div class='lg-row'>颰陀和等八菩薩，　於五百眾為英雄，</div>
<div class='lg-row'>常當奉持方等經，　於世之俗無所著。</div>
<div class='lg-row'>釋一切縛解空慧，　紫磨金色百福相，</div>
<div class='lg-row'>恒行慈哀度眾生，　施以安隱滅諸塵。</div>
<div class='lg-row'>壽終之後生法家，　不復歸於三惡道，</div>
<div class='lg-row'>世世相隨常和協，　然後逮得尊佛道。</div>
<div class='lg-row'>已棄捐於八難處，　遠離一切諸惡道，</div>
<div class='lg-row'>其功德行莫能稱，　所受福祐無能量。</div>
<div class='lg-row'>當復值見彌勒佛，　咸同一心往自歸，</div>
<div class='lg-row'>悉共供養等慈哀，　逮於無上寂滅句。</div>
<div class='lg-row'>其心僉然而和同，　正意奉事人中尊，</div>
<div class='lg-row'>不猗俗事得法忍，　疾逮無上大道行。</div>
<div class='lg-row'>彼常奉持此經法，　夙興夜寐而諷誦，</div>
<div class='lg-row'>殖眾功德修梵行，　覩彌勒時義若此。</div>
<div class='lg-row'>於是賢劫所興佛，　慈哀世間放光明，</div>
<div class='lg-row'>每所在處普持法，　奉事去來現在佛。</div>
<div class='lg-row'>皆悉供養諸世雄，　見三世尊無眾毒，</div>
<div class='lg-row'>當疾逮得尊佛道，　不可思議無有量。</div>
<div class='lg-row'>中有前得佛道者，　後人展轉相供養，</div>
<div class='lg-row'>不可計劫那術數，　如是終竟乃斷絕。</div>
<div class='lg-row'>於是居士颰陀和、　羅隣那竭、那羅達、</div>
<div class='lg-row'>及須薩和憍曰兜，　曾見諸佛如恒沙。</div>
<div class='lg-row'>常當奉事正法化，　宣布諸佛無億教，</div>
<div class='lg-row'>道行無量不可稱，　至于無數億劫中。</div>
<div class='lg-row'>假使有人受持名，　所周旋處若夢中，</div>
<div class='lg-row'>如是勇猛導世間，　皆當逮得無上道。</div>
<div class='lg-row'>若有覩見及聞聲，　其心欣然踊躍者，</div>
<div class='lg-row'>皆得佛道不復疑，　何況奉受供養者？</div>
<div class='lg-row'>若瞋恚之及罵詈、　持惡意向、撾捶者，</div>
<div class='lg-row'>於是八人威神恩，　尚使得佛況恭敬？</div>
<div class='lg-row'>彼所受法不可議，　名稱無量及壽命，</div>
<div class='lg-row'>光明無限德無疑，　智慧無量行亦然。</div>
<div class='lg-row'>常得面見無量佛，　清淨之戒如恒沙，</div>
<div class='lg-row'>於是廣普行布施，　以用求索無上道。</div>
<div class='lg-row'>無數億劫說其福，　莫能齊限厥功德，</div>
<div class='lg-row'>受是經法誦習者，　逮於大道不復難。</div>
<div class='lg-row'>其有愛樂此經卷，　受誦、諷持、講說者，</div>
<div class='lg-row'>當知五百人中人，　其心愛樂終不疑。</div>
<div class='lg-row'>假使施得是經法，　愛樂道義加精進，</div>
<div class='lg-row'>行清淨戒除睡臥，　逮是三昧終不難。</div>
<div class='lg-row'>欲獲安隱布經戒，　比丘受學在閑居，</div>
<div class='lg-row'>常行分衛知止足，　逮是三昧終不難。</div>
<div class='lg-row'>捨離眾閙不受請，　口莫貪味棄愛欲，</div>
<div class='lg-row'>所從聞是經法者，　敬如世尊常供事。</div>
<div class='lg-row'>除去慳貪受是法，　斷絕婬欲棄愚癡，</div>
<div class='lg-row'>發起大道心無疑，　然後學行是三昧；</div>
<div class='lg-row'>行無所著捨諸欲，　常自謹慎棄恚恨，</div>
<div class='lg-row'>精進奉行佛法教，　然後受學是三昧；</div>
<div class='lg-row'>不貪男女及所有，　遠離憍慢并妻妾，</div>
<div class='lg-row'>居家修道常慚愧，　然後學誦是三昧；</div>
<div class='lg-row'>無賊害心行柔順，　不樂謗訕捨諸惡，</div>
<div class='lg-row'>不用色求得法忍，　當善諷誦是三昧。</div>
<div class='lg-row'>若比丘尼學是法，　常當恭敬棄憍慢，</div>
<div class='lg-row'>遠離調戲及貢高，　得是三昧不復難；</div>
<div class='lg-row'>常行精進除睡臥，　不計吾我諸人物，</div>
<div class='lg-row'>愛樂法者不惜命，　然後學誦是三昧；</div>
<div class='lg-row'>制婬妷意捨所著，　無瞋恚心棄諛諂，</div>
<div class='lg-row'>終不復墮魔羅網，　持是三昧得如是。</div>
<div class='lg-row'>於諸眾生行平等，　除去放逸眾塵埃，</div>
<div class='lg-row'>性無卒暴及麁言，　然後學誦是三昧；</div>
<div class='lg-row'>於鉢、震越及衣服，　不得須臾有貪愛，</div>
<div class='lg-row'>尊敬善師視如佛，　然後學誦是三昧。</div>
<div class='lg-row'>以逮善利離惡道，　一心信樂佛法教，</div>
<div class='lg-row'>遠離一切八難處，　持是經者得如是。」</div>
</div></div>
<div class='div-pin'><a id='mulu10' />
<p class='h1'>般舟經擁護品第八</p><p>颰陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩見佛所說，是八菩薩皆大歡喜，持五百劫波育錦衣、持珍寶布施、持身自歸供養佛。</p>
<p>佛語阿難：「是颰陀和等於五百菩薩人中之師，常持中正法，合會隨順教莫不歡喜者——歡樂心、隨時心、清淨心、却欲心。」</p>
<p>是時五百人皆叉手立佛前，颰陀和菩薩白佛言：「菩薩持幾事得是三昧？天中天！」</p>
<p>佛言：「菩薩有四事疾得是三昧。何等為四？一者、不信餘道，二者、斷愛欲，三者、如法行，四者、無所貪生。是為四，菩薩疾得是三昧。」</p>
<p>佛告颰陀和：「若有菩薩學是三昧者，若持、若誦、若守，今世即自得五百功德。譬如，颰陀和！慈心比丘終不中毒、終不中兵、火不能燒、入水不死、帝王不能得其便。如是，菩薩守是三昧者，終不中毒、終不中兵、終不為火所燒、終不為水所沒、終不為帝王得其便。譬如，颰陀和！劫盡壞燒時，持是三昧菩薩者正使墮是火中，火即為滅，譬如大甖水滅小火。」</p>
<p>佛告颰陀和：「我所語無有異。是菩薩持是三昧者，若帝王、若賊、若水、若火、若龍、若蛇、若閱叉鬼神、若猛獸、若大蟒、若蛟龍、若師子、若虎、若狼、若狗、若人、若非人、若㹢玃、若薜荔、若鳩洹鬼神，若欲嬈人、若欲殺人、若欲奪人鉢震越、若壞人禪奪人念，設欲中是菩薩者，終不能中。」</p>
<p>佛言：「如我所語無有異，除其宿命所請，其餘無有能中者。」</p>
<p>佛言：「我所語無有異。若有菩薩持是三昧者，終不病目，若耳、鼻、口，身體無病，其心終不憂、終不厄。是菩薩若死、若近死，設有是患者，佛語為有異；除其宿命所作。</p>
<p>「復次，颰陀和！是菩薩諸天皆稱譽、諸龍皆稱譽、諸閱叉鬼神皆稱譽、諸阿須輪皆稱譽，迦留羅鬼神、真陀羅鬼神、摩睺勒鬼神、若人非人皆稱譽是菩薩，諸佛天中天皆稱譽是菩薩。</p>
<p>「復次，颰陀和！是菩薩為諸天所護、為諸龍所護，四天王、釋提桓因、梵三鉢天皆護是菩薩，閱叉鬼神、乾陀羅鬼神、阿須倫鬼神、迦留羅鬼神、真陀羅鬼神、摩睺勒鬼神、若人非人皆共擁護是菩薩，諸佛天中天皆共擁護是菩薩。</p>
<p>「復次，颰陀和！是菩薩為諸天所敬愛，諸龍閱叉鬼神、乾陀羅鬼神、阿須倫鬼神、迦留羅鬼神、真陀羅鬼神、摩睺勒鬼神、若人非人皆共敬愛<span class='corr'>是</span>菩薩，諸佛天中天——皆無有愛欲——以道德故皆復敬愛是菩薩。</p>
<p>「復次，颰陀和！是菩薩諸天皆欲見之，諸龍、閱叉鬼神、乾陀羅鬼神、阿須倫鬼神、迦留羅鬼神、真陀羅鬼神、摩睺勒鬼神、若人非人皆思樂欲見是菩薩，諸佛天中天皆各各欲使是菩薩往到其所——用人民故欲使往。</p>
<p>「復次，颰陀和！是菩薩諸天皆來至其所，諸龍、閱叉鬼神、乾陀羅鬼神、阿須輪鬼神、迦留羅鬼神、真陀羅鬼神、摩睺勒鬼神、若人非人皆來至是菩薩所，與共相見。諸佛天中天，菩薩不但晝日見，夜於夢中若見諸佛身、若諸佛各各自說其名字。</p>
<p>「復次，颰陀和！是菩薩所未誦經、前所不聞經卷，是菩薩持是三昧威神，夢中悉自得其經卷名，各各悉見悉聞經聲——若晝日不得者，若夜於夢中悉見得。」</p>
<p>佛告颰陀和：「若一劫、若復過一劫，我說是菩薩持是三昧者，說其功德不可盡竟，何況力求得是三昧者？」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「若有菩薩學誦是，　佛說三昧寂定義，</div>
<div class='lg-row'>假使欲嘆其功德，　譬如恒邊減一沙。</div>
<div class='lg-row'>刀刃、矛戟不中傷，　盜賊、怨家無能害，</div>
<div class='lg-row'>國王、大臣喜悅向，　學此三昧得如是。</div>
<div class='lg-row'>蚖蛇含毒誠可畏，　見彼行者毒疾除，</div>
<div class='lg-row'>不復瞋恚吐惡氣，　誦是三昧得如是。</div>
<div class='lg-row'>怨讐、嫌隙莫能當，　天、龍、鬼、神、真陀羅，</div>
<div class='lg-row'>覩其威光皆嘿然，　學此三昧得如是。</div>
<div class='lg-row'>山野弊狼及大蟒、　師子、猛虎、鹿、㹢玃，</div>
<div class='lg-row'>無傷害心攝藏毒，　悉來親護是行者；</div>
<div class='lg-row'>弊惡鬼神將人魂，　諸天人民懷害心，</div>
<div class='lg-row'>感其威神自然伏，　學此三昧得如是。</div>
<div class='lg-row'>其人不病無苦痛，　耳目聰明無闇塞，</div>
<div class='lg-row'>言辭辯慧有殊傑，　行三昧者速逮是；</div>
<div class='lg-row'>其人終不墮地獄，　離餓鬼道及畜生，</div>
<div class='lg-row'>世世所生識宿命，　學此三昧得如是。</div>
<div class='lg-row'>鬼神、乾陀共擁護，　諸天人民亦如是，</div>
<div class='lg-row'>并阿須倫、摩睺勒，　行此三昧得如是。</div>
<div class='lg-row'>諸天悉共頌其德，　天、人、龍、鬼、真陀羅，</div>
<div class='lg-row'>諸佛嗟歎令如願，　諷誦說經為人故。</div>
<div class='lg-row'>其人道意不退轉，　法慧之義而無盡，</div>
<div class='lg-row'>姿顏美艶無與等，　誦習此經開化人。</div>
<div class='lg-row'>國國相伐民荒亂，　飢饉荐臻懷苦窮，</div>
<div class='lg-row'>終不於中夭其命，　能誦此經化人者。</div>
<div class='lg-row'>勇猛降伏諸魔事，　心無所畏毛不竪，</div>
<div class='lg-row'>其功德行不可議，　行此三昧得如是。</div>
<div class='lg-row'>妖蠱幻化及符書，　穢濁邪道不正行，</div>
<div class='lg-row'>終無有能中其身，　用愛樂法達本故。</div>
<div class='lg-row'>一切悉共歌其德，　具足空慧佛尊子，</div>
<div class='lg-row'>然後當來最末世，　手得是經得如是。</div>
<div class='lg-row'>常行精進懷喜踴，　同心和悅奉此法，</div>
<div class='lg-row'>受持經卷講諷誦，　今我以是為彼說。」</div>
</div></div>
<div class='div-pin'><a id='mulu11' />
<p class='h1'>般舟經羼羅耶佛品第九</p><p>佛告颰陀和：「乃往昔時不可計阿僧祇劫，爾時有佛名羼羅耶佛、怛薩阿竭、阿羅訶、三耶三佛，於世間極尊，安定於世間；於經中大明，天上天下號曰天中天。爾時，有長者子名須達，與二萬人俱來至羼羅耶佛所，為佛作禮却坐一面。須達長者子問羼羅耶佛是三昧。羼羅耶佛知須達長者子心所念，便為說是三昧。須達長者子聞是三昧已大歡喜，即悉諷受得作沙門，求是三昧八萬歲。時長者子須達從佛聞經甚眾多——悉從無央數佛聞經——其智慧甚高明。長者子須達其後壽終生忉利天上，以後復從天上來下生世間。爾時，故劫中復有佛，名術闍波提怛薩阿竭、阿羅呵、三耶三菩。時佛在剎利家生，爾時長者子須達復於佛所聞是三昧，復求之。時長者子須達其後復於故劫中復有佛，名賴毘羅耶怛薩阿竭、阿羅呵、三耶三佛，婆羅門種。時長者子須達復於佛所受是三昧，求守八萬四千歲。」</p>
<p>佛告颰陀和：「長者子須達却後八萬劫得作佛，名提和竭羅。爾時，長者子須達為人高明勇猛，智慧甚廣。」</p>
<p>佛言：「見是三昧不？颰陀和！饒益乃爾，使人成就得佛道。若有菩薩得是三昧者，當學誦、當持、當教人、當守，如是者得佛不久。若曹知不？颰陀和！是三昧者是菩薩眼、諸菩薩母、諸菩薩所歸仰、諸菩薩所出生。若知不？颰陀和！是三昧者破去於冥，明於天上天下。若知不？颰陀和！是菩薩三昧者，是諸佛之藏、諸佛之地，是珍寶淵海之泉、是無量功德之鎮益；明哲之經當作是知。三昧所出如是，從是中出佛、聞經、正立於四意止中。何等為四意止中？一者，自觀身、觀他人身、自觀身觀他人身者本無身；二者，自觀痛痒、觀他人痛痒、自觀痛痒觀他人痛痒者本無痛痒；三者，自觀意、觀他人意、自觀意觀他人意者本無意；四者，自觀法、觀他人法、自觀法觀他人法者本無法。」</p>
<p>佛告颰陀和：「是三昧誰當信者？獨怛薩阿竭、阿羅呵、三耶三佛、阿惟越致、阿羅漢乃信之耳。有愚癡迷惑心者，離是現在佛前立三昧遠。何以故？是法當念佛、當見佛。」</p>
<p>佛告颰陀和：「是菩薩當念佛、當見佛、當聞經，不當有著。何以故？佛本無是、法無所因。何以故？本空無所有，各各行法念。是法中無所取、是法無所著，如空等甚清淨，是法人所想了無所有。無所有是法，假所因者空寂耳，如泥洹。是法無所有，本無是法，無所從來、亦無所從去。人本無是法，不著者近、有著者遠。」</p>
<p>佛告颰陀和：「若有守是三昧者，因想入無想中見佛、念佛。守覺聞經念法，守覺不得念我、不得著法。何以故？有守覺，颰陀和！有守覺不見佛，有所著如毛髮不得法。施他人有所悕望為不施、持戒有所悕望為不淨、貪於法不得泥洹、於經中有諛諂不得為高明。樂於眾會中、喜於餘道，終不能得一行。於欲中念難，有瞋恚不能忍辱、有所憎惡不得說他人。善求阿羅漢道者不得於是見現在佛悉在前立三昧中，不逮無所從來生法，樂於中立，有所著不得空。菩薩終不得慳貪，有懈怠不得道、有婬妷不入觀、有所念不入三昧。」</p>
<p>佛爾時頌偈言：</p>

<div class="lg regular" style="margin-left:1em;"><div class='lg-row'>「是等功德不可計，　奉戒具足無瑕穢，</div>
<div class='lg-row'>其心清淨離垢塵，　行此三昧得如是。</div>
<div class='lg-row'>設有持是三昧者，　智慧普大無缺減，</div>
<div class='lg-row'>博達眾義常不忘，　功德之行如月明。</div>
<div class='lg-row'>設有持是三昧者，　解了覺意不可識，</div>
<div class='lg-row'>曉知無量之道法，　無數諸天護其德。</div>
<div class='lg-row'>設有持是三昧者，　常自面見無數佛，</div>
<div class='lg-row'>聞無量佛講說法，　輒能受持念普行。</div>
<div class='lg-row'>設有持是三昧者，　惡罪懃苦皆滅除，</div>
<div class='lg-row'>諸佛於世行愍哀，　悉共嗟嘆是菩薩。</div>
<div class='lg-row'>假使菩薩欲覩見，　當來無數佛、世尊，</div>
<div class='lg-row'>一心踴躍住正法，　當學諷誦是三昧。</div>
<div class='lg-row'>其有持是三昧者，　其功德福不可議，</div>
<div class='lg-row'>逮得人身最第一，　出家超異行分衛。</div>
<div class='lg-row'>若有末後得是經，　逮功德利最第一，</div>
<div class='lg-row'>得其福祐不可限，　住是三昧得如是。」</div>
</div></div>
<p class='juan'>般舟三昧經卷中</p>
</div><!-- end of div[@id='body'] -->
</body></html>