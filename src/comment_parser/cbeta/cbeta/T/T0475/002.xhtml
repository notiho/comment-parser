<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>維摩詰所說經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu6' />維摩詰所說經卷中</p><p class="byline">姚秦三藏鳩摩羅什譯</p><a id='mulu7' />
<p class='h1'>文殊師利問疾品第五</p><p>爾時佛告文殊師利：「汝行詣維摩詰問疾。」</p>
<p>文殊師利白佛言：「世尊！彼上人者，難為詶對。深達實相，善說法要，辯才無滯，智慧無礙；一切菩薩法式悉知，諸佛祕藏無不得入；降伏眾魔，遊戲神通，其慧方便，皆已得度。雖然，當承佛聖旨，詣彼問疾。」</p>
<p>於是眾中諸菩薩、大弟子、釋、梵、四天王等，咸作是念：「今二大士文殊師利、維摩詰共談，必說妙法！」即時八千菩薩、五百聲聞、百千天人皆欲隨從。</p>
<p>於是文殊師利與諸菩薩、大弟子眾及諸天人，恭敬圍繞，入毘耶離大城。</p>
<p>爾時長者維摩詰心念：「今文殊師利與大眾俱來！」即以神力空其室內，除去所有及諸侍者；唯置一床，以疾而臥。</p>
<p>文殊師利既入其舍，見其室空，無諸所有，獨寢一床。時維摩詰言：「善來文殊師利！不來相而來，不見相而見。」</p>
<p>文殊師利言：「如是！居士！若來已，更不來；若去已，更不去。所以者何？來者無所從來，去者無所至，所可見者，更不可見。且置是事，居士！是疾寧可忍不？療治有損，不至增乎？世尊慇懃致問無量。居士！是疾何所因起？其生久如？當云何滅？」</p>
<p>維摩詰言：「從癡、有愛，則我病生。以一切眾生病，是故我病；若一切眾生病滅，則我病滅。所以者何？菩薩為眾生故入生死，有生死則有病；若眾生得離病者，則菩薩無復病。譬如長者唯有一子。其子得病，父母亦病；若子病愈，父母亦愈。菩薩如是，於諸眾生愛之若子。眾生病，則菩薩病；眾生病愈，菩薩亦愈。又言『是疾何所因起？』菩薩病者，以大悲起。」</p>
<p>文殊師利言：「居士！此室何以空無侍者？」</p>
<p>維摩詰言：「諸佛國土亦復皆空。」</p>
<p>又問：「以何為空？」</p>
<p>答曰：「以空空。」</p>
<p>又問：「空何用空？」</p>
<p>答曰：「以無分別空故空。」</p>
<p>又問：「空可分別耶？」</p>
<p>答曰：「分別亦空。」</p>
<p>又問：「空當於何求？」</p>
<p>答曰：「當於六十二見中求。」</p>
<p>又問：「六十二見當於何求？」</p>
<p>答曰：「當於諸佛解脫中求。」</p>
<p>又問：「諸佛解脫當於何求？」</p>
<p>答曰：「當於一切眾生心行中求。又仁所問：『何無侍者？』一切眾魔及諸外道，皆吾侍也。所以者何？眾魔者樂生死，菩薩於生死而不捨；外道者樂諸見，菩薩於諸見而不動。」</p>
<p>文殊師利言：「居士所疾為何等相？」</p>
<p>維摩詰言：「我病無形不可見。」</p>
<p>又問：「此病身合耶？心合耶？」</p>
<p>答曰：「非身合，身相離故；亦非心合，心如幻故。」</p>
<p>又問：「地大、水大、火大、風大，於此四大，何大之病？」</p>
<p>答曰：「是病非地大，亦不離地大；水、火、風大，亦復如是。而眾生病從四大起，以其有病，是故我病。」</p>
<p>爾時文殊師利問維摩詰言：「菩薩應云何慰喻有疾菩薩？」</p>
<p>維摩詰言：「說身無常，不說厭離於身；說身有苦，不說樂於涅槃；說身無我，而說教導眾生；說身空寂，不說畢竟寂滅；說悔先罪，而不說入於過去；以己之疾，愍於彼疾；當識宿世無數劫苦，當念饒益一切眾生；憶所修福，念於淨命，勿生憂惱，常起精進；當作醫王，療治眾病：菩薩應如是慰喻有疾菩薩，令其歡喜。」</p>
<p>文殊師利言：「居士！有疾菩薩云何調伏其心？」</p>
<p>維摩詰言：「有疾菩薩應作是念：『今我此病，皆從前世妄想顛倒、諸煩惱生，無有實法，誰受病者？所以者何？四大合故，假名為身；四大無主，身亦無我。又此病起，皆由著我，是故於我不應生著。』既知病本，即除我想及眾生想。當起法想，應作是念：『但以眾法合成此身；起唯法起，滅唯法滅；又此法者各不相知，起時不言我起，滅時不言我滅。』彼有疾菩薩為滅法想，當作是念：『此法想者，亦是顛倒，顛倒者是即大患，我應離之。』云何為離？離我、我所。云何離我、我所？謂離二法。云何離二法？謂不念內外，諸法行於平等。云何平等？<span class='corr'>謂</span>我等、涅槃等。所以者何？我及涅槃，此二皆空。以何為空？但以名字故空。如此二法，無決定性，得是平等，無有餘病，唯有空病；空病亦空。是有疾菩薩以無所受而受諸受，未具佛法，亦不滅受而取證也。</p>
<p>「設身有苦，念惡趣眾生，起大悲心。我既調伏，亦當調伏一切眾生；但除其病，而不除法，為斷病本而教導之。何謂病本？謂有攀緣，從有攀緣，則為病本。何所攀緣？謂之三界。云何斷攀緣？以無所得，若無所得，則無攀緣。何謂無所得？謂離二見——何謂二見？謂內見、外見——是無所得。文殊師利！是為有疾菩薩調伏其心，為斷老病死苦，是菩薩菩提。若不如是，己所修治，為無慧利。譬如勝怨，乃可為勇。如是兼除老病死者，菩薩之謂也。</p>
<p>「彼有疾菩薩應復作是念：『如我此病，非真非有，眾生病亦非真非有。』作是觀時，於諸眾生若起愛見大悲，即應捨離。所以者何？菩薩斷除客塵煩惱而起大悲，愛見悲者，則於生死有疲厭心；若能離此，無有疲厭，在在所生，不為愛見之所覆也。所生無縛，能為眾生說法解縛，如佛所說：『若自有縛能解彼縛，無有是處；若自無縛能解彼縛，斯有是處。』是故菩薩不應起縛。何謂縛？何謂解？貪著禪味，是菩薩縛；以方便生，是菩薩解。又無方便慧縛，有方便慧解；無慧方便縛，有慧方便解。何謂無方便慧縛？謂菩薩以愛見心莊嚴佛土、成就眾生；於空、無相、無作法中，而自調伏，是名無方便慧縛。何謂有方便慧解？謂不以愛見心莊嚴佛土、成就眾生，於空、無相、無作法中，以自調伏而不疲厭，是名有方便慧解。何謂無慧方便縛？謂菩薩住貪欲、瞋恚、邪見等諸煩惱，而植眾德本，是名無慧方便縛。何謂有慧方便解？謂離諸貪欲、瞋恚、邪見等諸煩惱，而植眾德本，迴向阿耨多羅三藐三菩提，是名有慧方便解。文殊師利！彼有疾菩薩，應如是觀諸法。又復觀身無常、苦、空、非我，是名為慧，雖身有疾，常在生死，饒益一切，而不厭倦，是名方便；又復觀身，身不離病，病不離身，是病是身，非新非故，是名為慧，設身有疾，而不永滅，是名方便。</p>
<p>「文殊師利！有疾菩薩應如是調伏其心，不住其中，亦復不住不調伏心。所以者何？若住不調伏心，是愚人法；若住調伏心，是聲聞法。是故菩薩不當住於調伏、不調伏心，離此二法，是菩薩行。在於生死，不為污行；住於涅槃，不永滅度，是菩薩行；非凡夫行，非賢聖行，是菩薩行；非垢行，非淨行，是菩薩行；雖過魔行，而現降眾魔，是菩薩行；求一切智，無非時求，是菩薩行；雖觀諸法不生，而不入正位，是菩薩行；雖觀十二緣起，而入諸邪見，是菩薩行；雖攝一切眾生，而不愛著，是菩薩行；雖樂遠離，而不依身心盡，是菩薩行；雖行三界，而不壞法性，是菩薩行；雖行於空，而植眾德本，是菩薩行；雖行無相，而度眾生，是菩薩行；雖行無作，而現受身，是菩薩行；雖行無起，而起一切善行，是菩薩行；雖行六波羅蜜，而遍知眾生心、心數法，是菩薩行；雖行六通，而不盡漏，是菩薩行；雖行四無量心，而不貪著生於梵世，是菩薩行；雖行禪定解脫三昧，而不隨禪生，是菩薩行；雖行四念處，而不永離身、受、心、法，是菩薩行；雖行四正勤，而不捨身心精進，是菩薩行；雖行四如意足，而得自在神通，是菩薩行；雖行五根，而分別眾生諸根利鈍，是菩薩行；雖行五力，而樂求佛十力，是菩薩行；雖行七覺分，而分別佛之智慧，是菩薩行；雖行八聖道，而樂行無量佛道，是菩薩行；雖行止觀助道之法，而不畢竟墮於寂滅，是菩薩行；雖行諸法不生不滅，而以相好莊嚴其身，是菩薩行；雖現聲聞、辟支佛威儀，而不捨佛法，是菩薩行；雖隨諸法究竟淨相，而隨所應為現其身，是菩薩行；雖觀諸佛國土永寂如空，而現種種清淨佛土，是菩薩行；雖得佛道轉于法輪、入於涅槃，而不捨於菩薩之道，是菩薩行。」</p>
<p>說是語時，文殊師利所將大眾其中八千天子，皆發阿耨多羅三藐三菩提心。</p>
</div>
<div class='div-pin'><a id='mulu8' />
<p class='h1'>維摩詰所說經不思議品第六</p><p>爾時舍利弗見此室中無有床座，作是念：「斯諸菩薩、大弟子眾，當於何坐？」</p>
<p>長者維摩詰知其意，語舍利弗言：「云何仁者？為法來耶？求床座耶？」</p>
<p>舍利弗言：「我為法來，非為床座。」</p>
<p>維摩詰言：「唯，舍利弗！夫求法者，不貪軀命，何況床座？夫求法者，非有色、受、想、行、識之求，非有界、入之求，非有欲、色、無色之求。唯，舍利弗！夫求法者，不著佛求，不著法求，不著眾求；夫求法者，無見苦求，無斷集求，無造盡證、修道之求。所以者何？法無戲論，若言我當見苦、斷集、證滅、修道，是則戲論，非求法也。唯，舍利弗！法名寂滅，若行生滅，是求生滅，非求法也；法名無染，若染於法乃至涅槃，是則染著，非求法也；法無行處，若行於法，是則行處，非求法也；法無取捨，若取捨法，是則取捨，非求法也；法無處所，若著處所，是則著處，非求法也；法名無相，若隨相識，是則求相，非求法也；法不可住，若住於法，是則住法，非求法也；法不可見、聞、覺、知，若行見、聞、覺、知，是則見、聞、覺、知，非求法也；法名無為，若行有為，是求有為，非求法也：是故，舍利弗！若求法者，於一切法，應無所求。」</p>
<p>說是語時，五百天子於諸法中得法眼淨。</p>
<p>爾時，長者維摩詰問文殊師利：「仁者遊於無量千萬億阿僧祇國，何等佛土有好上妙功德成就師子之座？」</p>
<p>文殊師利言：「居士！東方度三十六恒河沙國，有世界名須彌相，其佛號須彌燈王，今現在。彼佛身長八萬四千由旬，其師子座高八萬四千由旬，嚴飾第一。」</p>
<p>於是長者維摩詰現神通力，即時彼佛遣三萬二千師子座，高廣嚴淨，來入維摩詰室，諸菩薩、大弟子、釋、梵、四天王等，昔所未見。其室廣博，悉皆包容三萬二千師子座，無所妨礙。於毘耶離城及閻浮提、四天下，亦不迫迮，悉見如故。</p>
<p>爾時維摩詰語文殊師利：「就師子座！與諸菩薩上人俱坐，當自立身如彼座像。」其得神通菩薩，即自變形為四萬二千由旬，坐師子座，諸新發意菩薩及大弟子皆不能昇。</p>
<p>爾時維摩詰語舍利弗：「就師子座！」舍利弗言：「居士！此座高廣，吾不能昇。」</p>
<p>維摩詰言：「唯，舍利弗！為須彌燈王如來作禮，乃可得坐。」於是新發意菩薩及大弟子即為須彌燈王如來作禮，便得坐師子座。</p>
<p>舍利弗言：「居士！未曾有也！如是小室，乃容受此高廣之座，於毘耶離城無所妨礙，又於閻浮提聚落、城邑，及四天下諸天、龍王、鬼神宮殿，亦不迫迮。」</p>
<p>維摩詰言：「唯，舍利弗！諸佛菩薩，有解脫名不可思議。若菩薩住是解脫者，以須彌之高廣內芥子中無所增減，須彌山王本相如故，而四天王、忉利諸天不覺不知己之所入，唯應度者乃見須彌入芥子中，是名住不思議解脫法門。又以四大海水入一毛孔，不嬈魚、鼈、黿、鼉水性之屬，而彼大海本相如故，諸龍、鬼神、阿修羅等不覺不知己之所入，於此眾生亦無所嬈。又，舍利弗！住不可思議解脫菩薩，斷取三千大千世界，如陶家輪，著右掌中，擲過恒河沙世界之外，其中眾生不覺不知己之所往；又復還置本處，都不使人有往來想，而此世界本相如故。又，舍利弗！或有眾生樂久住世而可度者，菩薩即延七日以為一劫，令彼眾生謂之一劫；或有眾生不樂久住而可度者，菩薩即促一劫以為七日，令彼眾生謂之七日。又，舍利弗！住不可思議解脫菩薩，以一切佛土嚴飾之事集在一國，示於眾生。又菩薩以一佛土眾生置之右掌，飛到十方遍示一切，而不動本處。又，舍利弗！十方眾生供養諸佛之具，菩薩於一毛孔皆令得見；又十方國土所有日、月、星宿，於一毛孔普使見之。又，舍利弗！十方世界所有諸風，菩薩悉能吸著口中，而身無損，外諸樹木亦不摧折；又十方世界劫盡燒時，以一切火內於腹中，火事如故而不為害。又於下方過恒河沙等諸佛世界，取一佛土舉著上方，過恒河沙無數世界，如持鍼鋒舉一棗葉，而無所嬈。又，舍利弗！住不可思議解脫菩薩，能以神通現作佛身，或現辟支佛身，或現聲聞身，或現帝釋身，或現梵王身，或現世主身，或現轉輪王身。又十方世界所有眾聲上、中、下音，皆能變之令作佛聲，演出無常、苦、空、無我之音，及十方諸佛所說種種之法，皆於其中普令得聞。舍利弗！我今略說菩薩不可思議解脫之力，若廣說者，窮劫不盡。」</p>
<p>是時大迦葉聞說菩薩不可思議解脫法門，歎未曾有，謂舍利弗：「譬如有人，於盲者前現眾色像，非彼所見；一切聲聞聞是不可思議解脫法門，不能解了，為若此也！智者聞是，其誰不發阿耨多羅三藐三菩提心？我等何為永絕其根，於此大乘已如敗種！一切聲聞聞是不可思議解脫法門，皆應號泣，聲震三千大千世界；一切菩薩應大欣慶，頂受此法。若有菩薩信解不可思議解脫法門者，一切魔眾無如之何。」大迦葉說是語時，三萬二千天子皆發阿耨多羅三藐三菩提心。</p>
<p>爾時維摩詰語大迦葉：「仁者！十方無量阿僧祇世界中作魔王者，多是住不可思議解脫菩薩。以方便力教化眾生，現作魔王。又，迦葉！十方無量菩薩，或有人從乞手足耳鼻、頭目髓腦、血肉皮骨、聚落城邑、妻子奴婢、象馬車乘、金銀琉璃、車磲馬碯、珊瑚琥珀、真珠珂貝、衣服飲食，如此乞者，多是住不可思議解脫菩薩，以方便力而往試之，令其堅固。所以者何？住不可思議解脫菩薩，有威德力，故現行逼迫，示諸眾生如是難事；凡夫下劣，無有力勢，不能如是逼迫菩薩。譬如龍象蹴踏，非驢所堪。是名住不可思議解脫菩薩智慧方便之門。」</p>
</div>
<div class='div-pin'><a id='mulu9' />
<p class='h1'>維摩詰所說經觀眾生品第七</p><p>爾時文殊師利問維摩詰言：「菩薩云何觀於眾生？」</p>
<p>維摩詰言：「譬如幻師，見所幻人，菩薩觀眾生為若此。如智者見水中月，如鏡中見其面像，如熱時焰，如呼聲響，如空中雲，如水聚沫，如水上泡，如芭蕉堅，如電久住，如第五大，如第六陰，如第七情，如十三入，如十九界，菩薩觀眾生為若此。如無色界色，如焦穀牙，如須陀洹身見，如阿那含入胎，如阿羅漢三毒，如得忍菩薩貪恚毀禁，如佛煩惱習，如盲者見色，如入滅盡定出入息，如空中鳥跡，如石女兒，如化人起煩惱，如夢所見已寤，如滅度者受身，如無烟之火，菩薩觀眾生為若此。」</p>
<p>文殊師利言：「若菩薩作是觀者，云何行慈？」</p>
<p>維摩詰言：「菩薩作是觀已，自念：『我當為眾生說如斯法。』是即真實慈也。行寂滅慈，無所生故；行不熱慈，無煩惱故；行等之慈，等三世故；行無諍慈，無所起故；行不二慈，內外不合故；行不壞慈，畢竟盡故；行堅固慈，心無毀故；行清淨慈，諸法性淨故；行無邊慈，如虛空故；行阿羅漢慈，破結賊故；行菩薩慈，安眾生故；行如來慈，得如相故；行佛之慈，覺眾生故；行自然慈，無因得故；行菩提慈，等一味故；行無等慈，斷諸愛故；行大悲慈，導以大乘故；行無厭慈，觀空無我故；行法施慈，無遺惜故；行持戒慈，化毀禁故；行忍辱慈，護彼我故；行精進慈，荷負眾生故；行禪定慈，不受味故；行智慧慈，無不知時故；行方便慈，一切示現故；行無隱慈，直心清淨故；行深心慈，無雜行故；行無誑慈，不虛假故；行安樂慈，令得佛樂故。菩薩之慈，為若此也。」</p>
<p>文殊師利又問：「何謂為悲？」</p>
<p>答曰：「菩薩所作功德，皆與一切眾生共之。」</p>
<p>「何謂為喜？」</p>
<p>答曰：「有所饒益，歡喜無悔。」</p>
<p>「何謂為捨？」</p>
<p>答曰：「所作福祐，無所悕望。」</p>
<p>文殊師利又問：「生死有畏，菩薩當何所依？」</p>
<p>維摩詰言：「菩薩於生死畏中，當依如來功德之力。」</p>
<p>文殊師利又問：「菩薩欲依如來功德之力，當於何住？」</p>
<p>答曰：「菩薩欲依如來功德力者，當住度脫一切眾生。」</p>
<p>又問：「欲度眾生，當何所除？」</p>
<p>答曰：「欲度眾生，除其煩惱。」</p>
<p>又問：「欲除煩惱，當何所行？」</p>
<p>答曰：「當行正念。」</p>
<p>又問：「云何行於正念？」</p>
<p>答曰：「當行不生不滅。」</p>
<p>又問：「何法不生？何法不滅？」</p>
<p>答曰：「不善不生，善法不滅。」</p>
<p>又問：「善、不善孰為本？」</p>
<p>答曰：「身為本。」</p>
<p>又問：「身孰為本？」</p>
<p>答曰：「欲貪為本。」</p>
<p>又問：「欲貪孰為本？」</p>
<p>答曰：「虛妄分別為本。」</p>
<p>又問：「虛妄分別孰為本？」</p>
<p>答曰：「顛倒想為本。」</p>
<p>又問：「顛倒想孰為本？」</p>
<p>答曰：「無住為本。」</p>
<p>又問：「無住孰為本？」</p>
<p>答曰：「無住則無本。文殊師利！從無住本，立一切法。」</p>
<p>時維摩詰室有一天女，見諸大人聞所說法，便現其身，即以天華散諸菩薩、大弟子上。華至諸菩薩，即皆墮落，至大弟子，便著不墮。一切弟子神力去華，不能令去。爾時天女問舍利弗：「何故去華？」</p>
<p>答曰：「此華不如法，是以去之。」</p>
<p>天曰：「勿謂此華為不如法。所以者何？是華無所分別，仁者自生分別想耳！若於佛法出家，有所分別，為不如法；若無所分別，是則如法。觀諸菩薩華不著者，已斷一切分別想故。譬如人畏時，非人得其便；如是弟子畏生死故，色、聲、香、味、觸得其便也。已離畏者，一切五欲無能為也；結習未盡，華著身耳！結習盡者，華不著也。」</p>
<p>舍利弗言：「天止此室，其已久如？」</p>
<p>答曰：「我止此室，如耆年解脫。」</p>
<p>舍利弗言：「止此久耶？」</p>
<p>天曰：「耆年解脫，亦何如久？」</p>
<p>舍利弗默然不答。天曰：「如何耆舊大智而默？」</p>
<p>答曰：「解脫者無所言說，故吾於是不知所云。」</p>
<p>天曰：「言說文字，皆解脫相。所以者何？解脫者，不內不外，不在兩間；文字亦不內不外，不在兩間。是故，舍利弗！無離文字說解脫也。所以者何？一切諸法是解脫相。」</p>
<p>舍利弗言：「不復以離婬、怒、癡為解脫乎？」</p>
<p>天曰：「佛為增上慢人說離婬、怒、癡為解脫耳；若無增上慢者，佛說婬、怒、癡性，即是解脫。」</p>
<p>舍利弗言：「善哉，善哉！天女！汝何所得？以何為證？辯乃如是！」</p>
<p>天曰：「我無得無證，故辯如是。所以者何？若有得有證者，即於佛法為增上慢。」</p>
<p>舍利弗問天：「汝於三乘為何志求？」</p>
<p>天曰：「以聲聞法化眾生故，我為聲聞；以因緣法化眾生故，我為辟支佛；以大悲法化眾生故，我為大乘。舍利弗！如人入瞻蔔林，唯嗅瞻蔔，不嗅餘香。如是，若入此室，但聞佛功德之香，不樂聞聲聞、辟支佛功德香也。舍利弗！其有釋、梵、四天王，諸天、龍、鬼神等，入此室者，聞斯上人講說正法，皆樂佛功德之香，發心而出。舍利弗！吾止此室十有二年，初不聞說聲聞、辟支佛法，但聞菩薩大慈大悲、不可思議諸佛之法。舍利弗！此室常現八未曾有難得之法。何等為八？此室常以金色光照，晝夜無異，不以日月所照為明，是為一未曾有難得之法；此室入者，不為諸垢之所惱也，是為二未曾有難得之法；此室常有釋、梵、四天王、他方菩薩來會不絕，是為三未曾有難得之法；此室常說六波羅蜜不退轉法，是為四未曾有難得之法；此室常作天人第一之樂，絃出無量法化之聲，是為五未曾有難得之法；此室有四大藏，眾寶積滿，賙窮濟乏，求得無盡，是為六未曾有難得之法；此室釋迦牟尼佛、阿彌陀佛、阿閦佛、寶德、寶炎、寶月、寶嚴、難勝、師子響一切利成，如是等十方無量諸佛，是上人念時即皆為來，廣說諸佛秘要法藏，說已還去，是為七未曾有難得之法；此室一切諸天嚴飾宮殿、諸佛淨土，皆於中現，是為八未曾有難得之法。舍利弗！此室常現八未曾有難得之法，誰有見斯不思議事，而復樂於聲聞法乎？」</p>
<p>舍利弗言：「汝何以不轉女身？」</p>
<p>天曰：「我從十二年來，求女人相了不可得，當何所轉？譬如幻師化作幻女，若有人問：『何以不轉女身？』是人為正問不？」</p>
<p>舍利弗言：「不也！幻無定相，當何所轉？」</p>
<p>天曰：「一切諸法亦復如是，無有定相，云何乃問不轉女身？」</p>
<p>即時天女以神通力，變舍利弗令如天女，天自化身如舍利弗，而問言：「何以不轉女身？」</p>
<p>舍利弗以天女像而答言：「我今不知何轉而變為女身？」</p>
<p>天曰：「舍利弗！若能轉此女身，則一切女人亦當能轉。如舍利弗非女而現女身，一切女人亦復如是，雖現女身，而非女也。是故佛說一切諸法非男、非女。」</p>
<p>即時天女還攝神力，舍利弗身還復如故。天問舍利弗：「女身色相今何所在？」</p>
<p>舍利弗言：「女身色相，無在無不在。」</p>
<p>天曰：「一切諸法，亦復如是，無在無不在。夫無在無不在者，佛所說也。」</p>
<p>舍利弗問天：「汝於此沒，當生何所？」</p>
<p>天曰：「佛化所生，吾如彼生。」</p>
<p>曰：「佛化所生，非沒生也。」</p>
<p>天曰：「眾生猶然，無沒生也。」</p>
<p>舍利弗問天：「汝久如當得阿耨多羅三藐三菩提？」</p>
<p>天曰：「如舍利弗還為凡夫，我乃當成阿耨多羅三藐三菩提。」</p>
<p>舍利弗言：「我作凡夫，無有是處。」</p>
<p>天曰：「我得阿耨多羅三藐三菩提，亦無是處。所以者何？菩提無住處，是故無有得者。」</p>
<p>舍利弗言：「今諸佛得阿耨多羅三藐三菩提，已得、當得如恒河沙，皆謂何乎？」</p>
<p>天曰：「皆以世俗文字數故，說有三世，非謂菩提有去、來、今。」</p>
<p>天曰：「舍利弗！汝得阿羅漢道耶？」</p>
<p>曰：「無所得故而得。」</p>
<p>天曰：「諸佛、菩薩亦復如是，無所得故而得。」</p>
<p>爾時維摩詰語舍利弗：「是天女已曾供養九十二億佛，已能遊戲菩薩神通，所願具足，得無生忍，住不退轉；以本願故，隨意能現，教化眾生。」</p>
</div>
<div class='div-pin'><a id='mulu10' />
<p class='h1'>維摩詰所說經佛道品第八</p><p>爾時文殊師利問維摩詰言：「菩薩云何通達佛道？」</p>
<p>維摩詰言：「若菩薩行於非道，是為通達佛道。」</p>
<p>又問：「云何菩薩行於非道？」</p>
<p>答曰：「若菩薩行五無間，而無惱恚；至于地獄，無諸罪垢；至于畜生，無有無明、憍慢等過；至于餓鬼，而具足功德；行色、無色界道，不以為勝。示行貪欲，離諸染著；示行瞋恚，於諸眾生無有恚閡；示行愚癡，而以智慧調伏其心；示行慳貪，而捨內外所有，不惜身命；示行毀禁，而安住淨戒，乃至小罪猶懷大懼；示行瞋恚，而常慈忍；示行懈怠，而懃修功德；示行亂意，而常念定；示行愚癡，而通達世間、出世間慧；示行諂偽，而善方便隨諸經義；示行憍慢，而於眾生猶如橋梁；示行諸煩惱，而心常清淨；示入於魔，而順佛智慧，不隨他教；示入聲聞，而為眾生說未聞法；示入辟支佛，而成就大悲，教化眾生；示入貧窮，而有寶手，功德無盡；示入刑殘，而具諸相好，以自莊嚴；示入下賤，而生佛種姓中，具諸功德；示入羸劣醜陋，而得那羅延身，一切眾生之所樂見；示入老病，而永斷病根，超越死畏；示有資生，而恒觀無常，實無所貪；示有妻妾<span class='corr'>采</span>女，而常遠離五欲淤泥；現於訥鈍，而成就辯才，總持無失；示入邪濟，而以正濟度諸眾生；現遍入諸道，而斷其因緣；現於涅槃，而不斷生死：文殊師利！菩薩能如是行於非道，是為通達佛道。」</p>
<p>於是維摩詰問文殊師利：「何等為如來種？」</p>
<p>文殊師利言：「有身為種，無明有愛為種，貪恚<span class='corr'>癡</span>為種，四顛倒為種，五蓋為種，六入為種，七識處為種，八邪法為種，九惱處為種，十不善道為種：以要言之，六十二見及一切煩惱，皆是佛種。」</p>
<p>曰：「何謂也？」</p>
<p>答曰：「若見無為入正位者，不能復發阿耨多羅三藐三菩提心。譬如高原陸地不生蓮華，卑濕淤泥乃生此華；如是見無為法入正位者，終不復能生於佛法，煩惱泥中，乃有眾生起佛法耳！又如殖種於空，終不得生，糞壤之地，乃能滋茂；如是入無為正位者，不生佛法，起於我見如須彌山，猶能發于阿耨多羅三藐三菩提心，生佛法矣！是故，當知一切煩惱為如來種。譬如不下巨海，不能得無價寶珠；如是不入煩惱大海，則不能得一切智寶。」</p>
<p>爾時大迦葉歎言：「善哉，善哉！文殊師利！快說此語。誠如所言，塵勞之疇為如來種；我等今者，不復堪任發阿耨多羅三藐三菩提心，乃至五無間罪，猶能發意生於佛法，而今我等永不能發。譬如根敗之士，其於五欲不能復利；如是聲聞諸結斷者，於佛法中無所復益，永不志願。是故，文殊師利！凡夫於佛法有返復，而聲聞無也。所以者何？凡夫聞佛法，能起無上道心，不斷三寶；正使聲聞終身聞佛法、力、無畏等，永不能發無上道意。」</p>
<p>爾時會中有菩薩，名普現色身，問維摩詰言：「居士！父母妻子、親戚眷屬、吏民知識，悉為是誰？奴婢僮僕、象馬車乘，皆何所在？」</p>
<p>於是維摩詰以偈答曰：</p>

<div class="lg regular" style="margin-left:1em;"><div class='lg-row'>「智度菩薩母，　方便以為父，</div>
<div class='lg-row'>一切眾導師，　無不由是生。</div>
<div class='lg-row'>法喜以為妻，　慈悲心為女，</div>
<div class='lg-row'>善心誠實男，　畢竟空寂舍。</div>
<div class='lg-row'>弟子眾塵勞，　隨意之所轉，</div>
<div class='lg-row'>道品善知識，　由是成正覺。</div>
<div class='lg-row'>諸度法等侶，　四攝為伎女，</div>
<div class='lg-row'>歌詠誦法言，　以此為音樂。</div>
<div class='lg-row'>總持之園苑，　無漏法林樹，</div>
<div class='lg-row'>覺意淨妙華，　解脫智慧果。</div>
<div class='lg-row'>八解之浴池，　定水湛然滿，</div>
<div class='lg-row'>布以七淨華，　浴此無垢人。</div>
<div class='lg-row'>象馬五通馳，　大乘以為車，</div>
<div class='lg-row'>調御以一心，　遊於八正路。</div>
<div class='lg-row'>相具以嚴容，　眾好飾其姿，</div>
<div class='lg-row'>慚愧之上服，　深心為華鬘。</div>
<div class='lg-row'>富有七財寶，　教授以滋息，</div>
<div class='lg-row'>如所說修行，　迴向為大利。</div>
<div class='lg-row'>四禪為床座，　從於淨命生，</div>
<div class='lg-row'>多聞增智慧，　以為自覺音。</div>
<div class='lg-row'>甘露法之食，　解脫味為漿，</div>
<div class='lg-row'>淨心以澡浴，　戒品為塗香。</div>
<div class='lg-row'>摧滅煩惱賊，　勇健無能踰，</div>
<div class='lg-row'>降伏四種魔，　勝幡建道場。</div>
<div class='lg-row'>雖知無起滅，　示彼故有生，</div>
<div class='lg-row'>悉現諸國土，　如日無不見。</div>
<div class='lg-row'>供養於十方，　無量億如來，</div>
<div class='lg-row'>諸佛及己身，　無有分別想。</div>
<div class='lg-row'>雖知諸佛國，　及與眾生空，</div>
<div class='lg-row'>而常修淨土，　教化於群生。</div>
<div class='lg-row'>諸有眾生類，　形聲及威儀，</div>
<div class='lg-row'>無畏力菩薩，　一時能盡現。</div>
<div class='lg-row'>覺知眾魔事，　而示隨其行，</div>
<div class='lg-row'>以善方便智，　隨意皆能現。</div>
<div class='lg-row'>或示老病死，　成就諸群生，</div>
<div class='lg-row'>了知如幻化，　通達無有礙；</div>
<div class='lg-row'>或現劫盡燒，　天地皆洞然，</div>
<div class='lg-row'>眾人有常想，　照令知無常。</div>
<div class='lg-row'>無數億眾生，　俱來請菩薩，</div>
<div class='lg-row'>一時到其舍，　化令向佛道。</div>
<div class='lg-row'>經書禁呪術，　工巧諸伎藝，</div>
<div class='lg-row'>盡現行此事，　饒益諸群生。</div>
<div class='lg-row'>世間眾道法，　悉於中出家，</div>
<div class='lg-row'>因以解人惑，　而不墮邪見。</div>
<div class='lg-row'>或作日月天，　梵王世界主，</div>
<div class='lg-row'>或時作地水，　或復作風火。</div>
<div class='lg-row'>劫中有疾疫，　現作諸藥草，</div>
<div class='lg-row'>若有服之者，　除病消眾毒；</div>
<div class='lg-row'>劫中有飢饉，　現身作飲食，</div>
<div class='lg-row'>先救彼飢渴，　却以法語人；</div>
<div class='lg-row'>劫中有刀兵，　為之起慈心，</div>
<div class='lg-row'>化彼諸眾生，　令住無諍地。</div>
<div class='lg-row'>若有大戰陣，　立之以等力，</div>
<div class='lg-row'>菩薩現威勢，　降伏使和安。</div>
<div class='lg-row'>一切國土中，　諸有地獄處，</div>
<div class='lg-row'>輒往到于彼，　勉濟其苦惱；</div>
<div class='lg-row'>一切國土中，　畜生相食噉，</div>
<div class='lg-row'>皆現生於彼，　為之作利益。</div>
<div class='lg-row'>示受於五欲，　亦復現行禪，</div>
<div class='lg-row'>令魔心憒亂，　不能得其便。</div>
<div class='lg-row'>火中生蓮華，　是可謂希有，</div>
<div class='lg-row'>在欲而行禪，　希有亦如是。</div>
<div class='lg-row'>或現作婬女，　引諸好色者，</div>
<div class='lg-row'>先以欲鉤牽，　後令入佛道；</div>
<div class='lg-row'>或為邑中主，　或作商人導，</div>
<div class='lg-row'>國師及大臣，　以祐利眾生。</div>
<div class='lg-row'>諸有貧窮者，　現作無盡藏，</div>
<div class='lg-row'>因以勸導之，　令發菩提心。</div>
<div class='lg-row'>我心憍慢者，　為現大力士，</div>
<div class='lg-row'>消伏諸貢高，　令住無上道。</div>
<div class='lg-row'>其有恐懼眾，　居前而慰安，</div>
<div class='lg-row'>先施以無畏，　後令發道心。</div>
<div class='lg-row'>或現離婬欲，　為五通仙人，</div>
<div class='lg-row'>開導諸群生，　令住戒忍慈。</div>
<div class='lg-row'>見須供事者，　現為作僮僕，</div>
<div class='lg-row'>既悅可其意，　乃發以道心，</div>
<div class='lg-row'>隨彼之所須，　得入於佛道，</div>
<div class='lg-row'>以善方便力，　皆能給足之。</div>
<div class='lg-row'>如是道無量，　所行無有涯，</div>
<div class='lg-row'>智慧無邊際，　度脫無數眾。</div>
<div class='lg-row'>假令一切佛，　於無量億劫，</div>
<div class='lg-row'>讚歎其功德，　猶尚不能盡。</div>
<div class='lg-row'>誰聞如是法，　不發菩提心？</div>
<div class='lg-row'>除彼不肖人，　癡冥無智者。」</div>
</div></div>
<div class='div-pin'><a id='mulu11' />
<p class='h1'>維摩詰所說經入不二法門品第九</p><p>爾時維摩詰謂眾菩薩言：「諸仁者！云何菩薩入不二法門？各隨所樂說之。」</p>
<p>會中有菩薩名法自在，說言：「諸仁者！生滅為二。法本不生，今則無滅，得此無生法忍，是為入不二法門。」</p>
<p>德守菩薩曰：「我、我所為二。因有我故，便有我所；若無有我，則無我所，是為入不二法門。」</p>
<p>不眴菩薩曰：「受、不受為二。若法不受，則不可得；以不可得故，無取無捨、無作無行，是為入不二法門。」</p>
<p>德頂菩薩曰：「垢、淨為二。見垢實性，則無淨相，順於滅相，是為入不二法門。」</p>
<p>善宿菩薩曰：「是動、是念為二。不動則無念，無念則無分別，通達此者，是為入不二法門。」</p>
<p>善眼菩薩曰：「一相、無相為二。若知一相即是無相，亦不取無相，入於平等，是為入不二法門。」</p>
<p>妙臂菩薩曰：「菩薩心、聲聞心為二。觀心相空如幻化者，無菩薩心、無聲聞心，是為入不二法門。」</p>
<p>弗沙菩薩曰：「善、不善為二。若不起善、不善，入無相際而通達者，是為入不二法門。」</p>
<p>師子菩薩曰：「罪、福為二。若達罪性，則與福無異，以金剛慧決了此相，無縛無解者，是為入不二法門。」</p>
<p>師子意菩薩曰：「有漏、無漏為二。若得諸法等，則不起漏、不漏想，不著於相，亦不住無相，是為入不二法門。」</p>
<p>淨解菩薩曰：「有為、無為為二。若離一切數，則心如虛空，以清淨慧無所礙者，是為入不二法門。」</p>
<p>那羅延菩薩曰：「世間、出世間為二。世間性空，即是出世間，於其中不入、不出、不溢、不散，是為入不二法門。」</p>
<p>善意菩薩曰：「生死、涅槃為二。若見生死性，則無生死，無縛無解，不生不滅，如是解者，是為入不二法門。」</p>
<p>現見菩薩曰：「盡、不盡為二。法若究竟盡、若不盡，皆是無盡相；無盡相即是空，空則無有盡、不盡相。如是入者，是為入不二法門。」</p>
<p>普守菩薩曰：「我、無我為二。我尚不可得，非我何可得？見我實性者，不復起二，是為入不二法門。」</p>
<p>電天菩薩曰：「明、無明為二。無明實性即是明，明亦不可取，離一切數，於其中平等無二者，是為入不二法門。」</p>
<p>喜見菩薩曰：「色、色空為二。色即是空，非色滅空，色性自空；如是，受、想、行、識、識空為二，識即是空，非識滅空，識性自空，於其中而通達者，是為入不二法門。」</p>
<p>明相菩薩曰：「四種異、空種異為二。四種性即是空種性，如前際、後際空故，中際亦空。若能如是知諸種性者，是為入不二法門。」</p>
<p>妙意菩薩曰：「眼、色為二。若知眼性，於色不貪、不恚、不癡，是名寂滅；如是，耳、聲，鼻、香，舌、味，身、觸，意、法為二，若知意性，於法不貪、不恚、不癡，是名寂滅，安住其中，是為入不二法門。」</p>
<p>無盡意菩薩曰：「布施、迴向一切智為二。布施性即是迴向一切智性，如是，持戒、忍辱、精進、禪定、智慧、迴向一切智為二，智慧性即是迴向一切智性，於其中入一相者，是為入不二法門。」</p>
<p>深慧菩薩曰：「是空、是無相、是無作為二。空即無相，無相即無作；若空、無相、無作，則無心、意、識，於一解脫門即是三解脫門者，是為入不二法門。」</p>
<p>寂根菩薩曰：「佛、法、眾為二。佛即是法，法即是眾，是三寶皆無為相，與虛空等，一切法亦爾。能隨此行者，是為入不二法門。」</p>
<p>心無礙菩薩曰：「身、身滅為二。身即是身滅。所以者何？見身實相者，不起見身及見滅身，身與滅身無二無分別，於其中不驚、不懼者，是為入不二法門。」</p>
<p>上善菩薩曰：「身、口、意<span class='corr'>業</span>為二。是三業皆無作相，身無作相，即口無作相；口無作相，即意無作相；是三業無作相，即一切法無作相。能如是隨無作慧者，是為入不二法門。」</p>
<p>福田菩薩曰：「福行、罪行、不動行為二。三行實性即是空，空則無福行、無罪行、無不動行。於此三行而不起者，是為入不二法門。」</p>
<p>華嚴菩薩曰：「從我起二為二。見我實相者，不起二法；若不住二法，則無有識；無所識者，是為入不二法門。」</p>
<p>德藏菩薩曰：「有所得相為二。若無所得，則無取捨；無取捨者，是為入不二法門。」</p>
<p>月上菩薩曰：「闇與明為二。無闇、無明，則無有二。所以者何？如入滅受想定，無闇、無明，一切法相亦復如是，於其中平等入者，是為入不二法門。」</p>
<p>寶印手菩薩曰：「樂涅槃、不樂世間為二。若不樂涅槃、不厭世間，則無有二。所以者何？若有縛，則有解；若本無縛，其誰求解？無縛無解，則無樂、厭，是為入不二法門。」</p>
<p>珠頂王菩薩曰：「正道、邪道為二。住正道者，則不分別是邪是正，離此二者，是為入不二法門。」</p>
<p>樂實菩薩曰：「實、不實為二。實見者尚不見實，何況非實？所以者何？非肉眼所見，慧眼乃能見，而此慧眼，無見無不見，是為入不二法門。」</p>
<p>如是諸菩薩各各說已，問文殊師利：「何等是菩薩入不二法門？」</p>
<p>文殊師利曰：「如我意者，於一切法無言無說，無示無識，離諸問答，是為入不二法門。」</p>
<p>於是文殊師利問維摩詰：「我等各自說已，仁者當說何等是菩薩入不二法門？」</p>
<p>時維摩詰默然無言。</p>
<p>文殊師利歎曰：「善哉，善哉！乃至無有文字、語言，是真入不二法門。」</p>
<p>說是入不二法門品時，於此眾中五千菩薩，皆入不二法門，得無生法忍。</p>

<p class='juan'>維摩詰所說經卷中</p></div>
</div><!-- end of div[@id='body'] -->
</body></html>