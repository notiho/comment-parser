<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨集異門足論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu13' /><a id='mulu14' />阿毘達磨集異門足論卷第五</p><p class="byline">尊者舍利子說</p><p class="byline">三藏法師玄奘奉　詔譯</p>
<p class='h1'>三法品第四之三</p><p>三受者，一、樂受；二、苦受；三、不苦不樂受。樂受云何？答：順樂受觸所生身樂心樂平等受受所攝，是謂樂受。復次修初、第二、第三靜慮時，順樂受觸所生身樂心樂平等受受所攝，是謂樂受。苦受云何？答：順苦受觸所生身苦心苦不平等受受所攝，是謂苦受。不苦不樂受云何？答：順不苦不樂受觸所生身捨心捨非平等非不平等受受所攝，是謂不苦不樂受。如世尊說：</p>

<div class="lg regular" style="margin-left:1em;"><div class='lg-row'>「具念定正知，　諸佛真弟子，</div>
<div class='lg-row'>能正知諸受，　令貪等不生；</div>
<div class='lg-row'>於諸受及道，　俱令漸次滅，</div>
<div class='lg-row'>苾芻受盡故，　無影般涅槃。」</div>
</div><p>三苦性者，一、苦苦性；二、壞苦性；三、行苦性。苦苦性云何？答：欲界諸行由苦苦故苦。壞苦性云何？答：色界諸行由壞苦故苦。行苦性云何？答：無色界諸行由行苦故苦。復次不可意諸行由苦苦故苦，可意諸行由壞苦故苦，順捨諸行由行苦故苦。復次若諸苦受、若彼相應法、若彼俱有法，若從彼生，若彼種類不可愛異熟果由苦苦故苦。若諸樂受、若彼相應法、若彼俱有法，若從彼生，若彼種類可愛異熟果由壞苦故苦。若不苦不樂受、若彼相應法、若彼俱有法，若從彼生，若彼種類非可愛非不可愛異熟果由行苦故苦。復次苦苦性云何？答：諸身所有由苦苦故苦。所以者何？依身生起老病死等種種苦故。壞苦性云何？答：如世尊說，可意朋友、可意眷屬、可意境界，若變壞時、若遭毀謗[夌*欠]蔑等時，發生愁歎憂苦悲惱，彼於爾時由壞苦故苦。行苦性云何？答：除苦苦性及壞苦性，諸餘有漏行由行苦故苦。</p>
<p>三慢類者，一、我勝慢類；二、我等慢類；三、我劣慢類。我勝慢類云何？答：如有一類作是念言：我之種族形色、作業工巧、財位壽量力等，或總或別皆勝於彼，由此起慢、已慢、當慢，心高舉、心恃蔑，是謂我勝慢類。我等慢類云何？答：如有一類作是念言：我之種族形色、作業工巧、財位壽量力等，或總或別皆等於彼，由別因緣而起於慢、已慢、當慢，心高舉、心恃蔑，是謂我等慢類。我劣慢類云何？答：如有一類作是念言：我之種族形色、作業工巧、財位壽量力等，或總或別皆劣於彼，由別因緣而起於慢、已慢、當慢，心高舉、心恃蔑，是謂我劣慢類。</p>
<p>第四嗢柁南曰：</p>

<div class="lg regular"><div class='lg-row'>四三法有十，　謂火福欲樂，</div>
<div class='lg-row'>及慧根眼仗，　六一火慧二。</div>
</div><p>有三火、三福業事、三欲生、三樂生、三慧、三根、三眼、三仗。火慧各二，餘六各一。</p>
<p>初三火者，一、貪火；二、瞋火；三、癡火。貪火云何？答：謂於欲境諸貪等貪，執藏防護堅著愛樂，迷悶耽嗜遍耽嗜內縛欲求耽湎，苦集貪類貪生，總名為貪。由此貪愛所蔽伏者，發生種種身熱心熱身心俱熱、身燒心燒身心俱燒、身惱心惱身心俱惱。又由貪愛纏為緣故，長夜領受不可愛不可樂不可欣不可意異熟果，是謂貪火。瞋火云何？答：謂於有情欲為損害，內懷栽杌欲為擾惱，已瞋當瞋現瞋，樂為過患、極為過患，意極忿恚，於諸有情各相違戾欲為過患，已為過患、當為過患、現為過患，總名為瞋。由此瞋恚所蔽伏者，發生種種身熱心熱身心俱熱、身燒心燒身心俱燒、身惱心惱身心俱惱。又由瞋恚纏為緣故，長夜領受不可愛不可樂不可欣不可意異熟果，是謂瞋火。癡火云何？答謂於前際無知、後際無知、前後際無知，廣說乃至癡類癡生、改類改生，總名為癡。由此愚癡所蔽伏者，發生種種身熱心熱身心俱熱、身燒心燒身心俱燒、身惱心惱身心俱惱。又由愚癡纏為緣故，長夜領受不可愛不可樂不可欣不可意異熟果，是謂癡火。如世尊說：</p>

<div class="lg regular" style="margin-left:1em;"><div class='lg-row'>「諸有愚夫類，　貪瞋癡火燒，</div>
<div class='lg-row'>如次耽欲境，　害生憎聖法。</div>
<div class='lg-row'>於三毒熾火，　若不如實知，</div>
<div class='lg-row'>便耽著有身，　不能趣寂滅。</div>
<div class='lg-row'>由斯履邪路，　墮三惡趣中，</div>
<div class='lg-row'>受劇苦淪迴，　不解脫魔縛。</div>
<div class='lg-row'>正等覺弟子，　晝夜常精進，</div>
<div class='lg-row'>以穢想慈慧，　如次滅三火。</div>
<div class='lg-row'>從斯入聖道，　降伏諸魔軍，</div>
<div class='lg-row'>證得二涅槃，　清涼無取漏。」</div>
</div><p>後三火者，一、應奉事火；二、應給施火；三、應供養火。應奉事火云何？答：父母是子所應奉事。如世尊為高直身形婆羅門說，云何名為應奉事火？謂世父母應受其子種種樂具隨處隨時無倒奉事。云何其子以諸樂具隨處隨時無倒奉事應奉事火？謂族姓子以精進力及手足力若汗血力，如法所得財物樂具，隨處隨時無倒奉事供養父母。何故名為應奉事火？謂族姓子從彼而生、由彼長養乃得成立，是故父母諸佛說為應奉事火。應給施火云何？答：妻子奴婢作使親友，是其家主所應給施。如世尊為高直身形婆羅門說，云何名為應給施火？謂世妻子奴婢作使及諸親友，應受家主種種樂具隨處隨時無倒給施。云何家主以諸樂具隨處隨時無倒給施應給施火？謂族姓子以精進力及手足力若汗血力如法所得財物樂具，隨處隨時無倒給施妻子奴婢作使親友。何故名為應給施火？謂族姓子如法居家，其妻子等無倒承事，如教為作所應作業，令無匱乏速得成辦。是故妻子奴婢作使及諸親友，諸佛說為應給施火。應供養火云何？答：真沙門婆羅門，是諸施主所應供養。如世尊為高直身形婆羅門說，云何名為應供養火？謂沙門婆羅門，若已離貪或復修行調伏貪行、若已離瞋或復修行調伏瞋行、若已離癡或復修行調伏癡行，如是沙門及婆羅門應受施主種種樂具隨處隨時無倒供養。云何施主以諸樂具隨處隨時無倒供養應供養火？謂族姓子以精進力及手足力若汗血力如法所得財物樂具，隨處隨時無倒供養。如前所說諸沙門婆羅門，何故名為應供養火？謂族姓子供養阿羅漢及諸有學者，彼是世間真福田故，能令施主於中樹福，感得最勝此世他世富樂異熟及解脫果，是故真沙門及真婆羅門諸佛說為應供養火。餘世間火非應奉事給施供養，彼不能令諸有情類得勝果故。如世尊說：</p>

<div class="lg regular" style="margin-left:1em;"><div class='lg-row'>「智者能如法，　祭事前三火，</div>
<div class='lg-row'>生有樂世間，　證無苦解脫。」</div>
</div><p>三福業事者，一、施類福業事；二、戒類福業事；三、修類福業事。施類福業事者，云何施類、云何福、云何業、云何事而說施類福業事耶？答：施類者，謂施主布施諸沙門婆羅門貧窮苦行道行乞者，飲食湯藥衣服<span class='corr'>花</span>鬘塗散等香。房舍臥具燈燭等物，是名施類。復次或由身布施，謂或施身、或施身業；或施所捨物或由語布施，謂或施語、或施語業；或施所捨物或由意布施，謂或施意、或施意業、或施捨心，是名施類。福者，謂施俱行身律儀、語律儀、命清淨，是名福。業者，謂施俱行諸思，等思現等思已思思類，作心意業，是名業。事者，謂施主、受者及所施物，是名事。此中施類名施類，亦名福、亦名業、亦名事。此中福名為福，亦名業、亦名事、亦名施類。此中業名為業，亦名事、亦名施類、亦名福。此中事唯名事。戒類福業事者，云何戒類、云何福、云何業、云何事而說戒類福業事耶？答：戒類者，謂離害生命、離不與取、離欲邪行、離虛妄語、離飲窣羅迷麗耶末陀放逸處酒，是名戒類。福者，謂戒俱行身律儀、語律儀、命清淨，是名福。業者，謂戒俱行諸思，等思現等思已思思類，作心意業，是名業。事者，謂若防若止若遮若離害生命事，是離害生命事。若防若止若遮若離不與取事，是離不與取事。若防若止若遮若離欲邪行事，是離欲邪行事。若防若止若遮若離虛妄語事，是離虛妄語事。若防若止若遮若離飲窣羅迷麗耶末陀放逸處酒事，是離飲諸酒事。是名事。此中戒類名為戒類，亦名福亦名業亦名事。此中福名為福，亦名業亦名事亦名戒類。此中業名為業，亦名事亦名戒類亦名福。此中事名為事，亦名戒類亦名福亦名業。修類福業事者，云何修類、云何福、云何業、云何事而說修類福業事耶？答修類者，謂慈悲喜捨四無量，是名修類。福者，謂無量俱行身律儀、語律儀、命清淨，是名福。業者，謂無量俱行諸思，等思現等思已思思類，作心意業，是名業。事者，謂所緣事緣彼而起四無量，是名事。此中修類名為修類，亦名福亦名業亦名事。此中福名為福，亦名業亦名事亦名修類。此中業名為業，亦名事亦名修類亦名福。此中事唯名事。如世尊說：</p>

<div class="lg regular" style="margin-left:1em;"><div class='lg-row'>「智者能依法，　勤學施戒修，</div>
<div class='lg-row'>生無苦世間，　受三種樂果。」</div>
</div><p>三欲生者，有諸有情樂受現前諸妙欲境，彼於現前諸妙欲境富貴自在轉，謂人全、天一分，是第一欲生。有諸有情樂受自化諸妙欲境，彼於自化諸妙欲境富貴自在轉，謂樂變化天，是第二欲生。有諸有情樂受他化諸妙欲境，彼於他化諸妙欲境富貴自在轉，謂他化自在天，是第三欲生。此中有諸有情者，謂諸有情諦義勝義不可得不可近得、非有非現有，但於諸蘊界處由想等想假言說轉謂為有情、那羅、意生、儒童、命者、生者、養者、士夫、補特伽羅，由斯故說有諸有情樂受現前。諸妙欲境者，謂彼有情恒樂受用藏護積集委寄安置，隨本所生現前欲境。彼於現前諸妙欲境富貴自在轉者，謂彼有情於所受用藏護積集委寄安置，隨本所生現前欲境有勢力得自在隨意受用。謂人全者，顯一切人。天一分者，顯欲界下四天。是第一者，謂隨算數漸次順次相續次第，此居第一。欲生者，謂此於欲界生。復次有諸有情者，謂諸有情諦義勝義不可得，廣說如前。樂受自化諸妙欲境者，謂樂變化天造化增長如是類業，彼由此業隨所愛樂，化作種種男女等事而自娛樂，謂若天女化作天男而自娛樂、若諸天男化作天女而自娛樂。彼於自化諸妙欲境富貴自在轉者，謂樂變化天造作增上如是類業，彼由此業隨所愛樂化作種種男女等事，彼於此事有勢力得自在隨意受用。謂樂變化天者，顯一切樂變化天。是第二者，謂隨算數漸次順次相續次第，此居第二。欲生者，謂此於欲界生。復次有諸有情者，謂諸有情諦義勝義不可得，廣說如前。樂受他化諸妙欲境者，謂他化自在天造作增長如是類業，彼由此業與諸他化自在天雖同一類身、同一趣、同一生、同一進趣，而有高下勝劣差別。諸下劣天子化作種種色聲香味觸諸妙欲境，令高勝天子於中受用。彼於他化諸妙欲境富貴自在轉者，謂他化自在天造作增長如是類業，彼由此業隨所愛樂，令他下劣天子化作種種色聲香味觸諸妙欲境，彼高勝天子於此欲境有勢力得自在隨意受用。譬如梵天雖同類、同一趣、同一生、同一進趣，而有高下勝劣差別，謂梵眾天下劣、梵輔天高勝，梵輔天下劣、大梵天高勝。他化自在天亦復如是，造作增長如是類業，彼由此業，廣說如前。謂他化自在天者，顯一切他化自在天。是第三者，謂隨算數漸次順次相續次第，此居第三。欲生者，謂此於欲界生。</p>
<p>三樂生者，有諸有情，即如是身，離生喜樂之所滋潤遍滋潤、適悅遍適悅、充滿遍充滿，滋潤乃至遍充滿已安樂而住，謂梵眾天，是第一樂生。有諸有情，即如是身，定生喜樂之所滋潤遍滋潤、適悅遍適悅、充滿遍充滿，滋潤乃至遍充滿已安樂而住，謂極光淨天，是第二樂生。有諸有情，即如是身，離喜之樂之所滋潤遍滋潤、適悅遍適悅、充滿遍充滿，滋潤乃至遍充滿已安樂而住，謂遍淨天，是第三樂生。此中有諸有情者，謂諸有情諦義勝義不可得不可近得非有非現有，但於諸蘊界處，由想等想假言說轉，謂為有情、那羅、意生、儒童、命者、生者、養者、士夫、補特伽羅，由斯故說有諸有情。即如是身者，身名為身、身業亦名身、身根亦名身、五有色根亦名身、四大種聚亦名身，今此義中意說四大種聚身，故說即如是身。離生喜樂者，謂初靜慮中所可得樂平等受受所攝，是名離生喜樂。之所滋潤遍滋潤、適悅遍適悅、充滿遍充滿者，謂梵眾天於此離生喜樂隨欲而得無艱無難，即此離生喜樂，起等起、生等生，聚集出現，能令如是四大種聚身，滋潤遍滋潤、適悅遍適悅、充滿遍充滿。滋潤乃至遍充滿已安樂住者，謂彼爾時由離生喜樂，身心無苦惱安樂而住。如世尊於《分別生記經》中說：苾芻當知，如修定者從此處沒生梵眾天，數現受離生喜樂。彼先住此入初靜慮，亦數現受離生喜樂。彼先後所受離生喜樂無異無差別，依定等故。謂先此間於初靜慮若習若修若多所作，後方生彼梵眾天故。二所受離生喜樂品類相似，謂梵眾天者顯初靜慮。梵眾等天是第一者，謂隨算數漸次順次相續次第，此居第一。樂生者，謂此生處長時受安隱樂，離苦樂、樂受樂，故名樂生。復次有諸有情者，謂諸有情諦義勝義不可得，廣說如前。即如是身者，身名為身，乃至廣說。定生喜樂者，謂第二靜慮中所可得樂平等受受所攝，是名定生喜樂。之所滋潤遍滋潤、適悅遍適悅、充滿遍充滿者，謂極光淨天於此定生喜樂隨欲而得無艱無難，即此定生喜樂起等起、生等生，聚集出現，能令如是四大種聚身，滋潤遍滋潤、適悅遍適悅、充滿遍充滿。滋潤乃至遍充滿已安樂住者，謂彼爾時由定生喜樂，身心無苦惱安樂而住。如世尊於《分別生記經》中說：苾芻當知，如修定者從此處沒生極光淨天，數數現受定生喜樂。彼先住此入第二靜慮，亦數現受定生喜樂。彼先後所受定生喜樂，無異無差別，依定等故。謂先此間於第二靜慮若習若修若多所作，後方生彼極光淨天故，二所受定生喜樂品類相似。謂極光淨天者，顯第二靜慮極光淨等天。是第二者，謂隨算數漸次順次相續次第，此居第二。樂生者，謂此生處長時受安隱樂、離苦樂、樂受樂，故名樂生。復次有諸有情者，謂諸有情諦義勝義不可得，廣說如前。即如是身者，身名為身，乃至廣說。離喜之樂者，謂第三靜慮中所可得樂平等受受所攝，是名離喜之樂。之所滋潤遍滋潤、適悅遍適悅、充滿遍充滿者，謂遍淨天於此離喜之樂隨欲而得無艱無難，即此離喜之樂起等起、生等生，聚集出現，能令如是四大種聚身，滋潤遍滋潤、適悅遍適悅、充滿遍充滿。滋潤乃至遍充滿已安樂住者，謂彼爾時由離喜之樂，身心無苦惱安樂而住。如世尊於《分別生記經》中說：苾芻當知，如修定者從此處沒生遍淨天，數數現受離喜之樂。彼先住此入第三靜慮，亦數現受離喜之樂。彼先後所受離喜之樂，無異無差別，依定等故。謂先此間於第三靜慮若習若修若多所作，後方生彼遍淨天故，二所受離喜之樂品類相似。謂遍淨天者，顯第三靜慮遍淨等天。是第二者，謂隨算數漸次順次相續次第，此居第三。樂生者，謂此生處長時受安隱樂、離苦樂、樂受樂，故名樂生。</p>
<p>初三慧者，一、聞所成慧；二、思所成慧；三、修所成慧。聞所成慧云何？答：因聞依聞由聞建立，於彼彼處有勢力得自在正遍通達。其事如何？如有苾芻，或受持素呾纜、或受持毘奈耶、或受持阿毘達磨，或聞親教師說、或聞軌範師說、或聞展轉傳授藏說、或聞隨一如理者說，是名為聞。因此聞依此聞由此聞建立故，於彼彼處有勢力得自在正遍通達，是名聞所成慧。思所成慧云何？答：因思依思由思建立，於彼彼處有勢力得自在正遍通達。其事如何？謂如有一如理思惟書數算印，或隨一一所作事業，是名為思。因此思依此思由此思建立故，於彼彼處有勢力得自在正遍通達，是名思所成慧。修所成慧云何？答：因修依修由修建立，於彼彼處有勢力得自在正遍通達。其事如何？謂如有一方便善巧自勤修習諸離染道，由此所修離染道故，離欲惡不善法，有尋有伺離生喜樂入初靜慮具足住，廣說乃至入第四靜慮具足住，是名為修。因此修依此修由此修建立故，於彼彼處有勢力得自在正遍通達，是名修所成慧。有作是說，如此亦是思所成慧。所以者何？唯依佛法不共所修乃可名為修所成慧。今此義中依諸等引所起寂靜慧，皆名修所成慧。</p>
<p>後三慧者，一、學慧；二、無學慧；三、非學非無學慧。學慧云何？答：學作意相應，於法棟擇極棟擇最極棟擇、解了等了近了遍了，機黠通達審察聰叡，覺明慧行毘鉢舍那，是名學慧。無學慧云何？答：無學作意相應，於法棟擇，廣說乃至毘鉢舍那，是名無學慧。非學非無學慧云何？答：有漏作意相應，於法棟擇，廣說乃至毘鉢舍那，是名非學非無學慧。</p>
<p>三根者，一、未知當知根；二、已知根；三、具知根。如《法蘊論》廣說其相。如世尊說：</p>

<div class="lg regular" style="margin-left:1em;"><div class='lg-row'>「學者學諸根，　恒隨正直道，</div>
<div class='lg-row'>常委勤精進，　守護於自心。</div>
<div class='lg-row'>初慧根無間，　生第二慧根，</div>
<div class='lg-row'>若第三慧根，　解脫位方有。</div>
<div class='lg-row'>不動解脫位，　諸有結永盡，</div>
<div class='lg-row'>無漏根圓滿，　樂止息諸根。</div>
<div class='lg-row'>將入永寂滅，　任持最後身，</div>
<div class='lg-row'>降伏諸魔軍，　證畢竟常樂。」</div>
</div><p>三眼者，一、肉眼；二、天眼；三、聖慧眼。肉眼云何？答：雜骨肉血淨四大種所造眼界、眼處、眼根，是名肉眼。天眼云何？答：不雜骨肉血極淨四大種所造眼界、眼處、眼根，是名天眼。聖慧眼云何？答：諸有學慧及無學慧并一切善非學非無學慧，是名聖慧眼。如世尊說：</p>

<div class="lg regular" style="margin-left:1em;"><div class='lg-row'>「肉眼最為劣，　天眼名次上，</div>
<div class='lg-row'>聖慧眼最勝，　有三種差別。</div>
<div class='lg-row'>諸世間善慧，　能順趣決擇，</div>
<div class='lg-row'>學無學正知，　盡生老病死。</div>
<div class='lg-row'>大覺天人中，　名稱最高遠，</div>
<div class='lg-row'>亦由慧速證，　妙覺莊嚴身。」</div>
</div><p>三仗者，一、聞仗；二、離仗；三、慧仗。聞仗云何？答：多聞、聞持、聞積集者，若所說法初中後善，文義巧妙純一圓滿清白梵行，於如是法具足多聞，憶持所聞言教純熟，專意觀察所聞言教，於諸法義見善通達，是名為聞。因此聞由此聞建立故，能斷不善法、能修諸善法，此名為聞，亦名為仗，亦名聞仗，故名聞仗。離仗云何？答：離欲惡不善法，有尋有伺離生喜樂入初靜慮具足住，廣說乃至入第四靜慮具足住，是名為離。因此離依此離由此離建立故，能斷不善法、能修諸善法，此名為離，亦名為仗，亦名離仗，故名離仗。慧仗云何？答：如實了知此是苦聖諦、此是苦集聖諦、此是苦滅聖諦、此是趣苦滅道聖諦，是名為慧。因此慧依此慧由此慧建立故，能斷不善法、能修諸善法，此名為慧，亦名為仗，亦名慧仗，故名慧仗。如世尊說：</p>

<div class="lg regular" style="margin-left:1em;"><div class='lg-row'>「聞仗最為劣，　離仗名次上，</div>
<div class='lg-row'>慧仗最為勝，　精進力具足。</div>
<div class='lg-row'>具念樂靜定，　知世間生滅，</div>
<div class='lg-row'>於一切解勝，　至世邊彼岸。」</div>
</div><p>第五嗢柁南曰：</p>

<div class="lg regular"><div class='lg-row'>五三法有十，　謂學修住定，</div>
<div class='lg-row'>導淨默增上，　無上明各三。</div>
</div><p>有三學、三修、三住、三定、三示導、三清淨、三寂默、三增上、三無上、三明。</p>
<p>三學者，一、增上戒學；二、增上心學；三、增上慧學。增上戒學云何？答：安住具戒、守護別解脫律儀，軌則所行悉皆具足，於微小罪見大怖畏，受學學處，是名增上戒學。增上心學云何？答：離欲惡不善法，有尋有伺離生喜樂入初靜慮具足住，廣說乃至入第四靜慮具足住，是名增上心學。增上慧學云何？答：如實了知此是苦聖諦、此是苦集聖諦、此是苦滅聖諦、此是趣苦滅道聖諦，是名增上慧學。如世尊說：</p>

<div class="lg regular" style="margin-left:1em;"><div class='lg-row'>「苾芻具三學，　樂修如理行，</div>
<div class='lg-row'>增上戒心慧，　恒相續現行。</div>
<div class='lg-row'>具精進勢力，　及明盛靜慮，</div>
<div class='lg-row'>常守護諸根，　勤行不放逸。</div>
<div class='lg-row'>如晝夜亦然，　如夜晝亦爾，</div>
<div class='lg-row'>如前後亦爾，　如後前亦然。</div>
<div class='lg-row'>如下上亦然，　如上下亦爾，</div>
<div class='lg-row'>勝伏諸方所，　由不放逸定。</div>
<div class='lg-row'>說此為學迹，　不放逸而住，</div>
<div class='lg-row'>由能了能捨，　故得心解脫。</div>
<div class='lg-row'>世說為等覺，　雄猛至行邊，</div>
<div class='lg-row'>明行俱圓滿，　恒住無忘失。</div>
<div class='lg-row'>命根不相續，　愛盡解脫故，</div>
<div class='lg-row'>如燈火涅槃，　究竟心解脫。」</div>
</div><p>三修者，一、修戒；二、修定；三、修慧。修戒云何？答：於諸善戒親近數習，殷重無間勤修不捨，是名修戒。修定云何？答：於諸善定親近數習，殷重無間勤修不捨，是名修定。修慧云何？答：於諸善慧親近數習，殷重無間勤修不捨，是名修慧。如世尊說：</p>

<div class="lg regular" style="margin-left:1em;"><div class='lg-row'>「善修戒定慧，　至極究竟者，</div>
<div class='lg-row'>已永盡諸有，　無垢亦無憂。</div>
<div class='lg-row'>於著得解脫，　具利慧深定，</div>
<div class='lg-row'>超眾魔境界，　遍照如日輪。」</div>
</div>
<p class='juan'>說一切有部集異門足論卷第五</p></div>
</div><!-- end of div[@id='body'] -->
</body></html>