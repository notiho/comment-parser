<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說帝釋巖祕密成就儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 940
<div class='div-jing'>
<p class='juan'><a id='mulu1' />佛說帝釋巖祕密成就儀軌</p><p class="byline">西天譯經三藏朝奉大夫試鴻臚卿傳法大師臣施護奉　詔譯</p><p>爾時釋迦牟尼佛。告金剛手大祕密主菩薩言。汝今當知摩伽陀國菴沒羅聚落北韋提希山。有帝釋巖。而彼巖中有九十九宮。有一俱胝大菩薩眾。並天龍八部諸神仙等安止其中。慈氏菩薩今現在彼入三摩地。名最上莊嚴。從定出已說法教化諸菩薩眾。金剛手此帝釋巖最上殊勝。是諸佛神通變化。非諸小智所能測度。是不可思議相應法門。諸大菩薩居處其中。彼有種種成就相應聖法世間。若有起決定心求趣菩提。於無數劫勤修眾行不怖長時者。方為宣說此帝釋巖諸成就法。又若有人離貪瞋癡及我見相。調伏諸根起淨信心依佛正教者。乃為宣說。若復有人造諸惡業。不生菩提種遠離正法。不信因果毀謗阿闍梨。不孝父母者汝勿為說。是時大祕密主金剛手菩薩。白佛言世尊。如佛所說有大功德。是大方便不以加行。於現生中得見慈氏菩薩。我今樂聞願佛為說。</p>
<p>爾時佛告大祕密主金剛手菩薩言。我今為汝如實宣說。金剛手若有諸修相應行人。樂欲入彼帝釋巖中。不以加行於現生中求見慈氏菩薩。或復樂求聖劍聖輪如意寶教法。聖藥安繕那藥播耨迦聖莊嚴。具如是等成就法者。其行人先須於阿闍梨所。起信敬心依法傳受。然後求自本尊威神加護。廣大供養諸佛如來。普為眾生作大布施已。行人當面東行十弓量。然後面西復行三十弓量。方入一宮。其狀四方具其窓牖。行人即時於窓牖中。觀見種種樹木。其樹皆是聖藥。復見地居世界宮殿。行人於彼止息少時。去此不遠即見一井。其井深可人半身量。復有鐵索人所執持以為梯級。行人即堅持此索。下行二肘量即至平地。行人當以手捫摸其地。漸次得見一階道。行人履此而下。次見菴沒羅樹。其樹有果狀如尾螺。行人當取一果持以出外而食。食已即得延壽一劫如那羅延天。相好端嚴有大力勢。得聞持具足了諸佛法。若行人不取此果。即復行一百弓量。見大自在天宮。而彼宮前有一大池聖藥充滿。此池以北有大多羅樹。行人即於彼樹。當取一果出外而食。即得延壽一劫。行人若不樂取此果。即於池中取一聖藥。持以出外。凡所觸物皆得成金。行人若復不樂取此聖藥。即於彼天宮四側。取一訶梨勒出外而食。亦得延壽一劫。然後離彼天宮。復於南北見有二道。而彼南路即不得往。當行北路。去此不遠見一銅城。其城高廣。行人當擊彼城門。時有摩登伽女為開其門。入已即見二道。彼左邊道有一大樹其名無憂。於彼樹下有眾多摩登伽女。四向遊戲。彼眾多女即為行人指右邊道。行人即向右邊。行一由旬。盡眼所觀道。遠見一銀城。其城高廣門皆扃鑰。彼有門鉤其狀如蛇置諸門側。行人見已勿生怖畏。即取一鉤自開其門。入已初見聖劍。行人若欲取時即取其劍。執已即得大持明王。命終已後生兜率天。若不樂取此劍。當取聖輪。受已即得左訖囉囉惹。命終已後生四王天。若不樂取此輪。當取如意寶。受已即得五神通作十八變。自然有聲普告大地一切眾生。作如是言若諸眾生有所求事。我當施與皆令如意。即為建立如意寶幢若見諸佛教法。行人即當開視。得於一切佛法總持無失。了達第一勝義諦法。若見聖藥。行人當取以一兩藥。能作一俱胝金。若服此藥即壽同梵天。若見播耨迦。行人當取。著已能於日初出時。遊四大洲悉得周遍。經少時間還復本處。若見安繕那藥。行人當取少分內自眼中。即能盡見三界中事。若見聖莊嚴具。行人當取被身。即得相好端嚴隱身自在。行人若不樂求如是等聖成就法。即於彼處止息經宿。而彼巖中蓮華合時即知為夜。彼阿修羅女出取華時即知為晝。是時行人當復前行。去此不遠又見一金城。行人當入其城。即見七寶所成宮殿。摩尼為柱及寶輪寶網種種妙華而為莊嚴。復以真珠交絡其上。金沙布地清淨適悅。於其殿上有師子座高廣嚴好。慈氏菩薩居其座上。有無數天龍八部。及諸仙眾恭敬圍繞。聽受菩薩宣說妙法。是時行人既得至彼。即起最上大希有心前詣菩薩禮敬而住。</p>
<p>爾時慈氏菩薩謂行人言。善來善男子。行人即當答言。我今善來。菩薩復言善哉善哉善男子。汝能發勇猛堅固心來至於此。何以故南閻浮提眾生信心堅固。能於佛法精進勇猛。能於我所起恭敬心。汝今當知若諸眾生。欲於現世及當生中見我身者。當發志心誦我根本大明。即得安樂無諸難事而見我身。根本大明曰。</p>
<p class="dharani">那謨囉怛那<span class='note-inline'>(二合)</span>怛囉<span class='note-inline'>(二合)</span>夜<span class='note-inline'>(引)</span>野<span class='note-inline'>(一句)</span>那謨吠嚕左那莎<span class='note-inline'>(引)</span>彌儞<span class='note-inline'>(二)</span>怛他<span class='note-inline'>(引)</span>誐多<span class='note-inline'>(引)</span>野<span class='note-inline'>(三)</span>阿囉喝<span class='note-inline'>(二合)</span>帝三藐訖三<span class='note-inline'>(二合)</span>沒馱<span class='note-inline'>(引)</span>野<span class='note-inline'>(四)</span>怛[寧*夜]<span class='note-inline'>(切身)</span>他<span class='note-inline'>(五)</span>唵昧咄侶<span class='note-inline'>(二合)</span>怛里<span class='note-inline'>(六)</span>昧怛囉<span class='note-inline'>(二合引)</span>嚩婆<span class='note-inline'>(引)</span>悉儞<span class='note-inline'>(七)</span>昧咄侶<span class='note-inline'>(二合)</span>怛葛<span class='note-inline'>(二合)</span>吒野<span class='note-inline'>(八)</span>三摩<span class='note-inline'>(二合)</span>囉三摩<span class='note-inline'>(二合)</span>囉<span class='note-inline'>(九)</span>莎剛鉢囉<span class='note-inline'>(二合)</span>底倪也<span class='note-inline'>(二合十)</span>娑囉娑囉<span class='note-inline'>(十一)</span>尾娑囉尾娑囉<span class='note-inline'>(十二)</span>冐馱野冐馱野<span class='note-inline'>(十三)</span>冐馱<span class='note-inline'>(引)</span>耨誐帝<span class='note-inline'>(引十四)</span>摩賀<span class='note-inline'>(引)</span>冐地波哩嚩哩底<span class='note-inline'>(二合)</span>多摩<span class='note-inline'>(引)</span>那細<span class='note-inline'>(引)</span>莎<span class='note-inline'>(引)</span>賀<span class='note-inline'>(引十五)</span></p>
<p>菩薩告言。善男子今此大明有大威力。若諸修瑜伽行者。能發志心持誦此明。是人得見我身決定無疑。</p>
<p>復次慈氏菩薩告行人言。汝今來此何所求耶。或求見我身聽受正法耶。或求種種成就法耶。或復求於南閻浮提有大名稱耶。如汝所求我當施願。行人答言。菩薩我初發心來入此宮唯為求見菩薩。我今得見心已滿足餘非所求。我今住此乃至菩薩當來成正覺時願我於菩薩所。聽受正法。</p>
<p>爾時金剛手菩薩。聞釋迦牟尼佛說是法已。歡喜信受依教奉行。</p>

<p class='juan'>佛說帝釋巖祕密成就儀軌</p></div>
</div><!-- end of div[@id='body'] -->
</body></html>