<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu43' />大般涅槃經集解卷第十五<span class='note-inline'>(四依品第八)</span></p>
<div class='div-other'><p>　釋以四果擬菩薩　位釋三乘十地　出瞿師羅經魔變作佛事釋　正法餘八十年前三十年事　釋四依人修因久　近辯信不信相</p>
</div>
<div class='div-pin'><a id='mulu44' /><a id='mulu45' />
<p class='h1'>四依品第八</p><p>案。僧亮曰。此品答云何得廣大問也。廣上依經流通也。四相說其德。此四出其人所住。因說流通者。如來解脫。理幽事遠。恐後弘之無人。於常住因果。不生信也。若不信果。則不行因。雖說無益。是故先辯流通也。大分為八段。第一就菩薩地。配四人相。第二顯須四依之相也。僧宗寶亮曰。明降魔方法也。第三出流通經時及處所也。智秀曰。廣四依人化功也。第四辯四人師及弟子。脩因遠近也。第五說不信四依之失。信者之德也。僧宗曰。勸信經也。第六明應敬重師也。第七敘四依人之益。謂依經修行。除八種不淨。內雖犯戒。不失福田也。僧宗曰。簡福田也。寶亮曰汎明福田相也。第八會宗明人。能知法人。即是法不違昔說也。</p>
<p>佛復告迦葉善男子<span class='note-inline'>(至)</span>為世間依安樂人天。</p>
<p>案。僧亮曰。末世通法。非聲聞之位。而以配菩薩者。但以聲聞法服出家。其身正故配之。菩薩樹自正之義也。雖晦迹俗流。而清白無染。量同羅漢也。此下八段之第一。配顯四人相也。依聲聞所斷見諦及欲界思惟。以配菩薩斷三界煩惱。始終作二人也。依聲聞為三界思惟。以配菩薩所斷者。習始終作二人。合為四人。僧宗曰。護正法者。不使耶侵毀也建立者。令法不墜也。憶念者。存而不忘也。智秀曰。此第一段中。有三章。此第一總舉數歎德也。</p>
<p>何等為四有人出世具煩惱性是名第一。</p>
<p>案。僧宗曰。聲聞位中。始於內凡夫。終阿羅漢也。菩薩位中。始於住前。終期十地。取少分相似。相擬配也。此從四意止。至世第一法。擬住前三十心。並是折伏道。未得真無漏也。寶亮曰。始得假名法空。伏見諦重執也。智秀曰。此下第二章。列數置位也。依斷結經云。得眾生空。至第七品。心已上信首五根立。未入真無漏。如聲聞人。始於暖法。終世第一法。</p>
<p>須陀洹人斯陀含人是名第二。</p>
<p>案。僧宗曰。聲聞以見諦為麁。思惟為細。菩薩以三界為麁。習氣為細。今六位終心。斷三界結盡。如須陀洹斷見諦盡也。七住始侵習氣。如斯陀含侵思惟結也。寶亮曰。從初地訖六地。若一豪惑未盡已來。如須陀洹斷見諦惑盡。斯陀含斷欲界思惟六品結盡。證果行向。但使欲界一豪惑未盡。猶名斯陀含。以未離欲界故也。</p>
<p>阿那含人是名第三。</p>
<p>案。僧宗曰。欲界惑盡。侵上二界思惟。不還下界受生。明八地以上。斷三界外。若麁若細。不復還三界受生。而七地不爾。容有身在欲界。成七地者。終不得。仍進八地不逐之。名則不顯也。論此義勢。應通十地。但為讚歎十地。以配第四人故也。寶亮曰。六地滿足。後更進。所斷訖乎。九地斷色心塵。麁障已盡。不復受三界生。故取類第三果人。</p>
<p>阿羅漢人是名第四。</p>
<p>案。僧宗曰。經言十地菩薩。當知如佛其有象王。視觀形容似佛。是故前問云。實非阿羅漢。量與羅漢等也。事乃應喻。聲聞羅漢。既位隣於佛。以其智用明勝形儀。量與佛羅漢等也。寶亮曰。羅漢斷三界結盡。而習氣未除。以類十地菩薩。斷色心麁障乃盡。而色心集起之源未斷。以為類也。智秀曰。羅漢是四果之極。十地是萬行之極。義是同也。</p>
<p>是四種人出現於世<span class='note-inline'>(至)</span>為世間依安樂人天。</p>
<p>案。智秀曰。此下第三章。廣顯德位也。</p>
<p>云何名為具煩惱性<span class='note-inline'>(至)</span>是名凡夫非第八人。</p>
<p>案。僧宗曰。向合則為四。開則為八。是為聲聞之與菩薩。各有其向。則成八也。猶如第十六心。結成初果。十五心已來為近向。五方便為遠向今菩薩以六地為果。五地以還為近向。三十心為遠向。羅漢以三界盡為果。無礙道以還為向。中聞果向。以意唯擬。是則第八名同。高下為異也。恐人謬解故。復簡之言。是住前地之名字。第一從未得假名法空。隣四念處人。名乾慧地。第二從得四念處以上。至世第一法。信根立者。名之性地。第三從登苦忍心以去。至未得須陀洹果以來。名八忍地。第四斷見諦盡。名為見地。第五得斯陀含果。名為薄地。第六得阿那含果。名離欲地。第七羅漢果。名已<span class='corr'>辦</span>地。第八辟支佛地。第九菩薩地。第十佛地。從上來作第一數。至八忍地。是聖人位。今言非此第八人。是性地凡夫。為初依也。所以須作此料簡者。昔小乘教中十地。有因果兩別。從性地至八忍地。皆是須陀洹向。今大乘十地。無因果異。而以性地。作初依時。恐人猶作昔意。謂須陀洹向盡。是初依人。欲指性地。故簡出八忍地也。</p>
<p>第八人者不名凡夫名為菩薩不名為佛。</p>
<p>案。法瑤曰。八人之名。名復濫佛。從佛下數至此地。為第八。從此地上數至佛。復是第八。今以菩薩名之。居然非佛第八也。</p>
<p>第二人者名須陀洹<span class='note-inline'>(至)</span>名為菩薩已得受記。</p>
<p>案。僧亮曰。菩薩有三位。初地得無漏。是心位也。八地無漏。是身位也。第十地。是法王位也。明此第二依。未得八地以上二位也。法瑤曰。制十地為三住處。三住處者。六地已還。未出三界。穢國一住處。七地是二國中間。非淨非穢。為一住處。八地已上。相心都盡。名為淨國。為一住處。言此第二人。未得七地以上住處故也。僧宗曰。所以復須簡名者。聖位有三。而此人是四中之第二。恐濫聖位之第二。故須簡也。第三人者。聖之第二。即是四中之第三也。寶亮曰。就第二依人。向上數第三為第二。而第四為第三。雖復未得此位。而已得受記。登聖無漏也。</p>
<p>第三人者名阿那含<span class='note-inline'>(至)</span>是則名為第三人也。</p>
<p>案。僧宗曰。客塵者。以三界外惑為舊。三界內惑為客。以根本為義也。如前品說燈燼。譬後明不還義也。</p>
<p>第四人者名阿羅漢<span class='note-inline'>(至)</span>名人中勝為歸依處。</p>
<p>案。慧朗曰。略舉三德。釋羅漢也。斷諸煩惱。釋殺賊也。逮得己利。釋應供也。所作已<span class='corr'>辦</span>。釋不生也。如序品中所釋也。</p>
<p>迦葉菩薩白佛言世尊<span class='note-inline'>(至)</span>亦無敬念而作依止。</p>
<p>案。道生曰。執無常者。必畏常說。如必畏者。四依出化。則成魔矣。僧亮曰。第二說須依者之相也。常說依法不依人。今捨法依人。懼魔道亂真。故下引成經證。魔為亂未。若能依法者。不須依人也。僧宗曰。將明惡世魔以壞亂。要須四依降其方法先假為依之辭耳。就降魔文中。可有五翻。第一引瞿師羅經為難。第二譬明聲聞須依菩薩也。第三明菩薩由有經力故解降魔。第四明魔於二乘心無所畏。唯四依人力能降之耳。第五明聲聞於外魔生怖畏也。此即第一引經為難也。謂瞿師羅。是須陀洹人。尚不免為魔所壞。況餘人耶。下以銜物堅持。喻須陀洹。理當不為魔之所亂。一往於形儀之中。不能不惑耳。</p>
<p>佛言善男子於我所說<span class='note-inline'>(至)</span>如是作已長夜受樂。</p>
<p>案。道生曰。此明說常有真有偽。不可其不信也。僧亮曰。依經法以撿實。則知說者之善惡也。智秀曰。次明世間應須依此四人。受降魔之法也。迦葉前後。凡作兩翻難。第一謂魔能現作佛像。真之與偽。何由可分。今此答中有兩意。此即第一。且一往許令分善惡也。</p>
<p>善男子譬如偷狗夜入人舍<span class='note-inline'>(至)</span>如彼偷狗更不復還。</p>
<p>案。僧宗曰。魔譬狗也。夫狗欲為盜。必見其外。無守護之人。內有昏夜之闇。是以得入。魔亦如是。外無善友知識。內有無明䨱心。魔得為亂也。聞慧甚卑。喻之婢。使以微明之中。撿魔虛實。以五繫之力。魔即去矣。智秀曰。勸行者。以理撿魔。即是撿魔之方也。</p>
<p>迦葉白佛言世尊<span class='note-inline'>(至)</span>所可言說未必可信。</p>
<p>案。僧宗曰。此問意。明四依無益。何者。若力能降魔者。則不假四依。若不能降。則形儀相亂。云何可尋。智秀曰。此第二翻難。</p>
<p>佛言迦葉善男子如我所說亦復如是非為不爾。</p>
<p>案。僧亮曰。答意云。若菩薩者。非為不爾。我為聲聞。故說降魔。以聲聞未習大乘故。須依也。依四依故。得降魔之法耳。智秀曰。答有二意。此第一。且一往許之。明審能降魔。實能近涅槃也。</p>
<p>善男子我為聲聞有肉眼者<span class='note-inline'>(至)</span>如此佛乘最上最勝。</p>
<p>案。僧亮曰。常理在生死之外。而天眼本以見障外為用。若不能識者。不如肉眼。而能識也。僧宗曰。必能降魔。則不假四依也。我為聲聞故說耳。智秀曰。此下正答問。有三翻。此即第一明應學降魔者。唯是聲聞。非都未涉佛法人也。故須四依也。</p>
<p>善男子譬如有人勇健威猛有怯弱者常來依附。</p>
<p>案。僧亮曰。有四弘誓者。譬勇士。畏生死者。譬怯也。寶亮曰。此下有兩譬。先明佛在世時。佛教聲聞降魔方法。第二惡龍以下。譬佛去後。四依人出。以教聲聞降魔法也。勇者。佛有十力四無畏也。怯者。聲聞也。智秀曰。此答中第二翻。舉四譬。此第一譬也。</p>
<p>其勇健人常教怯者<span class='note-inline'>(至)</span>修學矟道長鉤羂索。</p>
<p>案。僧亮曰。譬三修以防惡也。慧朗曰。三慧聞慧如弓。思慧如箭。修慧如[金*羽]等也。</p>
<p>又復告言夫鬪戰者<span class='note-inline'>(至)</span>應自生心作勇健意。</p>
<p>案。僧亮曰。涉生死之險。如履白刃也。當視人天。生怯弱者。生死倒惑無根。譬彼怯弱也。從理生解。有根難動。自譬勇健也。</p>
<p>或時有人無有膽勇<span class='note-inline'>(至)</span>不久散壞如彼偷狗。</p>
<p>案。僧亮曰。魔如偷狗。設使詐為佛相。其內無法若見聲聞。不怖畏者。則不能亂。</p>
<p>善男子如來亦爾告諸聲聞<span class='note-inline'>(至)</span>愁憂不樂復道而去。</p>
<p>案。智秀曰。合譬。</p>
<p>善男子如彼健人不從他習<span class='note-inline'>(至)</span>於是事中終不驚畏。</p>
<p>案。僧亮曰。學大乘者。有二事。不須依人。一以積德深厚。二以大乘經力。自能降魔也。此即第一。顯菩薩德行。所以無畏也。</p>
<p>善男子譬如有人得阿竭陀<span class='note-inline'>(至)</span>亦能降伏令不復起。</p>
<p>案。僧亮曰。第二譬經力也。</p>
<p>復次善男子譬如有龍<span class='note-inline'>(至)</span>或以眼視或以氣噓。</p>
<p>案。僧亮曰。上云學大乘者。能令魔事不起。而佛在道樹下。無魔事。斯言似虛。是故以此一譬。正顯菩薩以降魔之力。攝得聲聞。兼遣此嫌也。龍譬魔。</p>
<p>是故一切師子虎豹<span class='note-inline'>(至)</span>或觸其身無不喪命。</p>
<p>案。僧亮曰。譬二乘也。</p>
<p>有善呪者。</p>
<p>案。寶亮曰。譬四依也。</p>
<p>以呪力故。</p>
<p>案。慧朗曰。譬經力也。</p>
<p>能令如是諸惡毒龍<span class='note-inline'>(至)</span>柔善調順悉任乘御。</p>
<p>案。寶亮曰。正明四依。以經力故。非唯能降魔。亦能攝二乘也。</p>
<p>如是等獸見彼善呪即便調伏。</p>
<p>案。僧亮曰。蠲出師子等譬。明所以降魔。正為攝取三乘。即是顯昔道樹降魔之本意也。</p>
<p>聲聞緣覺亦復如是<span class='note-inline'>(至)</span>不生畏懼之心猶行魔業。</p>
<p>案。慧朗曰。合諸獸畏龍。龍無所畏也。</p>
<p>學大乘者亦復如是<span class='note-inline'>(至)</span>因為廣說種種妙法。</p>
<p>案。慧朗曰。如彼呪者。所以降龍。為調伏諸獸故也。</p>
<p>聲聞緣覺見調魔已<span class='note-inline'>(至)</span>正法之中而作障礙。</p>
<p>案。慧朗曰。如彼諸獸見龍降故。所以調伏也。</p>
<p>復次善男子聲聞緣覺<span class='note-inline'>(至)</span>百千億劫不墮惡道。</p>
<p>案。智秀曰。第三翻。結上旨也。明聲聞所以應依大乘經。學大乘者。實為可貴也。</p>
<p>爾時佛告迦葉菩薩<span class='note-inline'>(至)</span>是大涅解微妙經典。</p>
<p>案。僧亮曰。第三辨流通時。及處所也。我涅槃後者即是時也。當有誹謗者。即是處所也。</p>
<p>迦葉菩薩復白佛言<span class='note-inline'>(至)</span>當能拔濟是謗法者。</p>
<p>案。智秀曰。問有二意。第一問滅後幾時。當有誹謗。第二問何等人。能為作救護。欲顯四依人也。</p>
<p>佛告迦葉善男子<span class='note-inline'>(至)</span>然後乃當隱沒於地。</p>
<p>案。僧亮曰。行之為顯。不行為隱。非為都沒也。僧宗曰。佛滅度後。正法有五百年。像法亦五百年。今言四十年者。據正法中。佛初涅槃後也。寶亮曰。佛在世凡五十年說法。若與佛同年者已過。其有中年受道者。佛雖涅槃。而此一時人輩。能為流通。正可四十年也。此輩復去。爾後法教理。就訛替也。</p>
<p>善男子譬如甘蔗稻米石蜜<span class='note-inline'>(至)</span>皆言是味味中第一。</p>
<p>案。僧亮曰。為行經者。作譬也。僧宗曰。中有三譬。初譬明不假四依人。次譬明小乘者。不須四依人。後譬明是四依人。後譬明行大乘者。已自流通。何待弘化耶。</p>
<p>或復有人純食粟米<span class='note-inline'>(至)</span>我所食者最為第一。</p>
<p>案。僧亮曰。譬不行者也。僧宗曰。此人執固弘通者。終不入也。</p>
<p>是薄福人受業報故<span class='note-inline'>(至)</span>如彼福人食於粳糧。</p>
<p>案。慧朗曰。舉二譬。以合行不行之處。</p>
<p>善男子譬如有王居在深山<span class='note-inline'>(至)</span>懼其有盡唯食粟稗。</p>
<p>案。僧亮曰。煩惱累多。大乘心弱。譬之險難也。慈悲既少也。不能弘通。譬惜粳糧懼盡不食也。但說小乘。資益至寡。譬唯食粟稗也。僧宗曰。深山險難者。譬弘通之道。非無其路。而崎嶇難入也。非無大乘經典。祕而不傳。譬貪惜不食也。寶亮曰。小乘化主。譬彼王也。愚癡障重。譬深山也。雖有大乘經典。其味深玄。非己所解。譬之難得。復恐非理。譬懼其有盡。</p>
<p>有異國王聞而愍之<span class='note-inline'>(至)</span>令我得是希有之味。</p>
<p>案。僧宗曰。四依菩薩。乃廣寫大乘經典。流通彼處。一時從化。譬舉國共食也。寶亮曰。四依菩薩。赴彼所感。以譬愍之也。躬自弘通。喻如車載也。</p>
<p>善男子是四種人亦復如是<span class='note-inline'>(至)</span>因王力故得希有食。</p>
<p>案。寶亮曰。合譬也。明向者小乘。深山王者。受四依化。亦遂成菩薩也。仍復廣說。昔為小乘。不肯在眾。共受持者。止為名聞利養故也。下列五句。一以利養。二為稱譽。三為解法。即是欲勝他故。四為依止。要人歸附也。五為貿易。其餘經者。須更博悉。然後乃與。皆是障法因緣。自非四依。云何能化耶。</p>
<p>又善男子是大涅槃<span class='note-inline'>(至)</span>大乘經典甚深義故。</p>
<p>案。寶亮曰。經所流布。在地則地貴。在人則人尊也。若不爾。以五陰法。如地人是法上之假名也。因此法以成人。人法悉是金剛。</p>
<p>迦葉菩薩白佛言世尊<span class='note-inline'>(至)</span>却後久近復當還出。</p>
<p>案。僧亮曰。第四段。說四依植遠近也。遠者為師。近者為弟子。示功德之淺深。勸人修習也。僧宗曰。向以深山險難為譬。是知流通之日時處皆難。自非樹德深厚。豈能宣化。今辨四依師。從修德之久近也。</p>
<p>佛言善男子若我正法<span class='note-inline'>(至)</span>於閻浮提雨大法雨。</p>
<p>案。道生曰。法理湛然。有何興何沒。但行之則盛。不行則衰耳。僧宗曰。前出四十年是正法五百年初四十年。已一過流布。今明正法將終。餘八十年。此四十年正法將盡。復一興盛也。若二時既過。惡法增長。非德不傳。非因不樹。欲令時眾慕道修因也。僧亮曰。佛般涅槃。四十年後。爾來四依之人。更互為化。凡三百八十年。信受四依也。并前四十年。合為四百二十年。正法唯餘八十年在。而四十年中。經法尚流行。四十年後。稍近像末。不復流通。所以爾者。此一時人。盡為四依所化。皆能受持此經。過是以後。于時滅度盡。無復有流通。故言沒於地也。</p>
<p>迦葉菩薩復白佛言<span class='note-inline'>(至)</span>阿耨多羅三藐三菩提心。</p>
<p>案。寶亮曰。從此下第四段。明四依人。修因久近。</p>
<p>爾時佛讚迦葉善哉善哉<span class='note-inline'>(至)</span>如是經與不生誹謗。</p>
<p>案。僧亮曰。此下辨初依人。具煩惱性者之因也。經言。初地菩薩。供養微塵諸佛。豈當止八恒沙。便具十地。但說初依功德如此。餘三人不復待言也。性地解地。有三種慧。謂聞思修也。是有漏功德。各有三品。熙連河沙得下下聞慧。第八恒河得上上修慧。是為九品。有漏慧滿。過是得無漏。入初地也。未來護法之人。供養八恒河沙。始能宣說。恐有退者。以此勸之也。僧宗曰。此中出兩家之因。從熙連訖二恒河。是聽者之因也。從三河至八河。是說者之因。</p>
<p>善男子若有眾生於一恒河<span class='note-inline'>(至)</span>不能為人分別廣說。</p>
<p>案。智秀曰。聞慧中品也。前供養熙連河沙。得下品聞慧。唯能不生誹謗。今云愛樂是典也。</p>
<p>善男子若有眾生於二恒河<span class='note-inline'>(至)</span>亦復不能為人廣說。</p>
<p>案。智秀曰。上品聞慧滿也。加以正解信樂。受持讀誦。未能為人廣說也。</p>
<p>若有眾生於三恒河沙<span class='note-inline'>(至)</span>雖為他說未解深義。</p>
<p>案。寶亮曰。此是思慧下品者也。此人假名法空。將立未立。故悉屬弟子數也。云未解深義者。未識人根也。前聞慧三人。並是念處人也。</p>
<p>若有眾生於四恒河沙<span class='note-inline'>(至)</span>雖復演說亦不具足。</p>
<p>案。僧宗曰。今初依人。具十六分解者。此是分野說耳。文意似不論登住。何者。惡世流通。在人為難。而凡夫具惑。遂能傳化。此事可奇。若是登住。不足為難。亦不假問。且具縛之人。雖欲宣通。不必惡世。今言宣通之德。惡世彌盛也。所以初一至八。而後復四。如此增減者。亦有意也。夫造次求理。其功則難。故得一分。及其得理。則先[跳-兆+(轍-車)]易乘。故進八分。既入幽微。神功難故。損之至四也。損四之二。其義亦爾。最後應一而復二者。合束前因之力。將滿以企厲。故復至二也。經文既無正顯處。是故師說。往往不同也。寶亮曰。就初人上品。三十心滿。懷抱所解。分為十六分也。所以參差不調者。凡夫習惑。用有麁細。既中間遇惡友。起一段重惑。心用不均。解何容等。執相難除。故初解一分。習虛不已。藉前解為資。所以頓悟七分。然微相難治。勝解難生。是則交固之執難遣。瞥爾有存。則易忘故。勝解難得。</p>
<p>若有眾生於五恒河沙<span class='note-inline'>(至)</span>十六分中八分之義。</p>
<p>案。智秀曰。所以初一乃至八者。其分外解。何應有無量。但既不入可依之限。故不錄也。今舉其可名得不退者。言一分也。</p>
<p>若有眾生於六恒河沙<span class='note-inline'>(至)</span>十六分中十二分義。</p>
<p>案。智秀曰。理既漸深。精解難得。所以先多而後少也。</p>
<p>若有眾生於七恒河沙<span class='note-inline'>(至)</span>十六分中十四分義。</p>
<p>案。智秀曰。差池漸積。義同上也。</p>
<p>若有眾生於八恒河沙<span class='note-inline'>(至)</span>必能護持無上正法。</p>
<p>案。智秀曰。習解稍積。於一分野之功。始得具足。成初依也。</p>
<p>善男子有惡比丘聞我涅槃<span class='note-inline'>(至)</span>誹謗拒逆是大乘經。</p>
<p>案。僧亮曰。第五辨信不信相。明信四依者得。不信者失。此先明不信者相也。僧宗曰。勸信之意。以聞經之緣。其力不淺。豈得不生深信耶。寶亮曰。此下有七重。第一明涅槃後有不信者之過。第二明信者必能滅惡。第三廣顯謗法之殃。第四出敬信經者現報。第五明謗法之罪。於涅槃經而悔。其過必滅。亦可成前第二信法人也。第六始出家譬。為信法人作喻也。第七明本無好意。而學大乘者。或有見他得利養故讀。或貪名譽故看。雖爾。但眾生神明。後自覺知經力之深。此即第一重。</p>
<p>善男子汝今應當如是憶持<span class='note-inline'>(至)</span>所作惡業皆悉除滅。</p>
<p>案。僧亮曰。顯信者之相也。寶亮曰。第二明信經人。必能滅惡也。</p>
<p>若有不信是經典者<span class='note-inline'>(至)</span>不能得至人天善處。</p>
<p>案。寶亮曰。第三明不信者現報。</p>
<p>若復有人能信如是<span class='note-inline'>(至)</span>聞其所說悉皆敬信。</p>
<p>案。寶亮曰。第四明信者現報也。</p>
<p>若我聲聞弟子之中<span class='note-inline'>(至)</span>廣宣如是大乘經典。</p>
<p>案。寶亮曰。上說信者之德。是聲聞人。樂行獨善。故偏勸也。</p>
<p>善男子譬如霧露勢雖欲住<span class='note-inline'>(至)</span>悉能除滅一切惡業。</p>
<p>案。僧亮曰。善有二報。一者滅惡。二者成善。此說滅惡。次說成善也。寶亮曰。第五為向者謗經人作喻。明謗法之罪。若於大涅槃經。而懺悔者。其過必滅。亦可成前第二信人。以除惡故也。</p>
<p>復次善男子譬如有人<span class='note-inline'>(至)</span>則已墮於十住數中。</p>
<p>案。僧亮曰。明生善也。所以言墮十住數者。十住亦不退。此人亦不退故也。下云。一經於耳。生生不失正見。寶亮曰。第六為向得者為喻也。以必墮十地數故也。</p>
<p>或有眾生是佛弟子<span class='note-inline'>(至)</span>如是四人為世間依。</p>
<p>案。寶亮曰。向為發軫深信人。譬今第七。此明發家無好意。而學大乘者也。或見他人得利養故。或貪名譽。故讀經典。雖然。眾生既非木石。後亦自當覺知經力。而得近道。敬遺記僧宗曰。向所說因遠。恐人心自絕。故復引之。莫問真偽。但能標心。自有深益也。</p>

<p class='juan'>大般涅槃經集解卷第十五</p></div>
</div><!-- end of div[@id='body'] -->
</body></html>