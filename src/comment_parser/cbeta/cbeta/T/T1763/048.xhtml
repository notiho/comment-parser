<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu122' /><a id='mulu123' />大般涅槃經集解卷第四十八</p><p>　出通法緣起　廣辯離漏　廣辯念漏　四毒蛇譬　五栴陀羅譬　一詐親譬　空聚落譬　六大賊譬　河譬　草栰譬</p>

<p class='h1'>德王品之第四</p><p>善男子若有人能書寫是經<span class='note-inline'>(至)</span>是經難遇過優曇華。</p>
<p>案。智秀曰。向明如來非天非人亦天亦人。今出其事。以證不虛。</p>
<p>善男子我念過去無量無邊<span class='note-inline'>(至)</span>唯能受持一偈文句。</p>
<p>案。智秀曰。廣出緣起。以證不虛。兼明所聞之偈。以驗經力。又顯求法之至者也。</p>
<p>如來證涅槃永斷於生死<span class='note-inline'>(至)</span>如來甚深祕密之德。</p>
<p>案。智秀曰。廣歎經力。以顯離惡之勝緣也。</p>
<p>以是義故能受持者<span class='note-inline'>(至)</span>況於如來是故非漏。</p>
<p>案。寶亮曰。結離漏也。生死即虛妄。依如來藏有故。不假遠避也。</p>
<p>云何親近漏一切凡夫<span class='note-inline'>(至)</span>是故如來不名有漏。</p>
<p>案。寶亮曰。若親近衣食。生人貪染。斷人慧命。若能遠離。則善法增長。</p>
<p>復次善男子一切凡夫<span class='note-inline'>(至)</span>如來世尊非是有漏。</p>
<p>案。僧亮曰。受漏者。因三受後起。若就治道。應名定漏也。苦受後生煩惱為瞋覺。樂受後起貪覺也。</p>
<p>復次善男子凡夫若遇<span class='note-inline'>(至)</span>捨離眾惡趣向善道。</p>
<p>案。僧亮曰。第七念漏也。起三受時。未是煩惱。覺苦樂已。更生邪念。念苦樂方生煩惱。故念為漏因。聖人覺苦樂已。不生邪念。故不起生漏也。為心身造種種苦者。為邪身心相故無苦不更。明見身之過也。寶亮曰。下第七明念漏。由邪念因緣故起漏。名之念漏。若就治道。稱為行漏。所以言身心苦惱。起種種惡者。夫苦惱之名。本是果報。而凡夫愚癡。不達宿業所招。便呼嗟非分。謂苦不可忍。既內狹顛倒。不以理自處。於輕苦之中。發緣更重。若當識因果性體。前世因作。如此安心。豈容生漏。正由物於此二途無解。又於生死之中。妄生樂想。保著為實。邪念橫生。故起種種惡。若是聖人。以道居心。終日處苦。不覺為苦。處樂不以為樂。是故不生漏也。今菩薩覺過。故修假名法空。斷於苦本。是以此下。就八事作五階譬辨。若安心所從於聖言。必諸漏永息。涅槃可期。如其不爾。生死常續。八事者。從觀四大去。訖登上大山。五階者。第一得假名空。第二得實法空。第三明兩空。成後八真無漏。斷見諦煩惱盡。得須陀洹果。第四從得初果後。更進斷三界思惟結盡。至羅漢果。第五從斷三界外惑盡。乃至得大涅槃也。</p>
<p>善男子譬如有王以四毒蛇<span class='note-inline'>(至)</span>心生惶怖捨篋逃走。</p>
<p>案。僧亮曰。第一譬。以假名無明煩惱之主譬王。經稱四大。譬四蛇也。盛有漏身。以譬一篋。使其將護。譬瞻養也。消息失所身壞命終。譬戮之都市也。見老死之苦。譬恐怖。知無實我。譬逃走。寶亮曰。王譬佛也。四毒蛇者。喻四大也。盛一篋者。如說四大。以成一身也。令人養食者。令觀此身作苦空無常。若就有中解者。欲依此四大身上。得行道進德。故須將養也。摩洗其身者。即教作空觀。令識四大過。便善法續起。喻如摩洗也。若使不觀四大是虛。愛著己身。必斷慧命。義如戮之都市也。其人聞王切令者。菩薩即承佛教。觀四大過也。捨篋逃走者。即諦觀此身。唯見四大常虛假。無有一實。故得假名空。欲論四大五陰。及與六入。盡成眾生。同得作假名空觀。但隨其初觀。捉法而入空。同之內凡夫。而文不可並說。故階級明之也。</p>
<p>王時復遣五栴陀羅<span class='note-inline'>(至)</span>見後五人遂疾捨去。</p>
<p>案。僧亮曰。第二譬。得五陰空。實法空。見陰是實。能劫善則。譬栴陀羅。智以斷惑譬刀。而害事交至。譬拔也。出空見有。譬迴顧。已見假空。解實則易。譬疾去也。寶亮曰。譬觀五陰。作實法空觀也。</p>
<p>是時五人以惡之方便<span class='note-inline'>(至)</span>汝可來還其人不信。</p>
<p>案。僧亮曰。第三譬。破二愛已。得假實二。諸結漸薄。唯實法愛難去。譬惡方便。入觀見空。譬藏刀。出觀起愛。譬詐親。欲令起著。譬還來。觀空斷愛。譬不信也。寶亮曰。雖得假實二空解。然出有心中。還於五陰上起愛。故更捉五陰而觀。未能即得。喻如藏所持刀也。起愛從情。如詐親也。</p>
<p>投一聚落欲自隱匿<span class='note-inline'>(至)</span>求物不得即便坐地。</p>
<p>案。僧亮曰。第四譬。既成初果。緣假起慢。不勤修道。知內入假實。譬空聚。染著假名。不以患。藏隱不見真我。譬無人。不見實陰。譬無物。不復進修。譬坐地也。寶亮曰。既得六入空。入無相行。斷見諦惑。證須陀洹果。是一止息處也。</p>
<p>聞空中聲咄哉男子<span class='note-inline'>(至)</span>汝當云何而得免之。</p>
<p>案。僧亮曰。第五譬。斷二界思惟結。垂其先解為因。進求上果。譬聞空聲。說其先解。譬無居民。染著假名。譬今夜。因有內惑外塵得入。譬六賊。能生眾結。譬命不全。斷慢成果。譬捨去也。寶亮曰。得須陀洹果後。出觀心中。起思惟門惑受生。既乘本見諦。無漏解見。思惟門中受生。惑為過欲。更觀六塵空。進斷所餘結故。義言如聞空中聲也。</p>
<p>爾時其人恐怖漸遂增復捨而去。</p>
<p>案。僧亮曰。復得六塵空解。無漏轉深。斷思惟門惑。三界結盡。證羅漢果也。</p>
<p>路值一河河水漂急<span class='note-inline'>(至)</span>心意泰然恐怖消除。</p>
<p>案。僧亮曰。第六譬也。斷無色界思惟及習。彼煩惱難斷。譬河漂急也。定多慧少。譬無船栰。必假以道。譬取草木也。上地苦輕。有深定樂。而行者樂故。譬更思惟。知是苦已。譬推栰入河。定道難用。必須眾善相助。譬身手皆動也。寶亮曰。斷無明住地惑。得於佛果。乃通三界內外。皆是河義。而今取無明住地惑難斷者。為河也。即取草木為栰者。於三界外。既未有有治道。欲修行萬善。以趣極果也。從我設住此下。說蛇賊所害者。若指斷三界結盡。而終未免於蛇賊。既與已相隣。云何相免。寧當任無明住地。或牽於生死。終不為彼蛇賊所害也。即推草栰者。思惟既定。便修萬行。運實智方便智。即達涅槃岸。登上高山也。從觀身如篋下。還次第合向八事五階也。</p>
<p>菩薩摩訶薩得聞受持<span class='note-inline'>(至)</span>背之馳趣修八聖道。</p>
<p>案。僧亮曰。觀四大。合第一譬。四種毒者。見譬眠也。解譬身也。氣從口出。譬聲香也。味從口入。譬囓也。</p>
<p>五旃陀羅者即是五陰<span class='note-inline'>(至)</span>涉路而去無所顧留。</p>
<p>案。僧亮曰。觀五陰。合第二譬也。</p>
<p>詐親善者名為貪愛<span class='note-inline'>(至)</span>及一詐親涉路不迴。</p>
<p>案。僧亮曰。觀愛貪。合第三譬也。見不見聞不聞。至後還不見者。入觀則了。出觀則生惑。二乘亦爾。本為向初果。為譬因說愛之難除耳。</p>
<p>空聚落者即內六入<span class='note-inline'>(至)</span>及六大賊怖著正路。</p>
<p>案。僧亮曰。觀六入。合第四譬也。凡夫不生空想者。於聖理懸遠也。</p>
<p>六大賊者即外六塵<span class='note-inline'>(至)</span>捨空聚落涉路而去。</p>
<p>案。僧亮曰。患從外來。劫內功德。譬之賊也。合第五譬也。</p>
<p>路值一河者即是煩惱<span class='note-inline'>(至)</span>及一闡提悉皆不定。</p>
<p>案。僧亮曰。依譬次第。應觀斷無色思惟煩惱及習為河也。合第六譬也。</p>

<p class='juan'>大般涅槃經集解卷第四十八</p></div>
</div><!-- end of div[@id='body'] -->
</body></html>