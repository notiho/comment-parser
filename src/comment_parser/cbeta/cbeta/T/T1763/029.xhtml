<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu81' /><a id='mulu82' />大般涅槃經集解卷第二十九</p><p>　出功德天黑闇女譬　釋死苦</p>

<p class='h1'>聖行<span class='corr'>品</span>之第三</p><p>迦葉生之根本凡有如是<span class='note-inline'>(至)</span>觀於所生已見過患。</p>
<p>案。僧亮曰。以凡夫顛倒貪生。而惡老死。明菩薩不爾也。僧宗曰。第三寄觀行門。明八苦相也。此中有六譬。皆明凡夫貪生。而菩薩見過。棄而不樂也。寶亮曰。此下第二觀過也。有六譬也。</p>
<p>迦葉如有女人入於他舍<span class='note-inline'>(至)</span>散華供養恭敬禮拜。</p>
<p>案。僧亮曰。為菩薩作譬也。菩薩愛生情薄。見生死過。則俱厭也。生是貪悅之本。譬女。五陰是生所住處。譬舍。乘因得果。譬之他也。生理可樂。譬之端正。智以御身。譬之舍主。名以表實。譬問名也。生是善果。其因淨故。譬功德也。果非不淨譬也。考名責實。問所作也。有生有實。譬能與也。</p>
<p>復於門外更見一女<span class='note-inline'>(至)</span>汝若不去當斷汝命。</p>
<p>案。僧亮曰。捨生名死。譬門外也。反生易顯。不須辭費也。即持利刀者。醫藥救生。譬持利刀。以防死也。僧宗曰。死是人之所惡。悲情內故。譬之門外也。</p>
<p>女人答言汝甚愚癡<span class='note-inline'>(至)</span>我皆不用各隨意去。</p>
<p>案。智秀曰。生在報前。譬姊。死居報後。譬之妹也。</p>
<p>是時二女便共相將<span class='note-inline'>(至)</span>是故俱請令住我家。</p>
<p>案。僧宗曰。凡夫也。無法財。故喻貧也。</p>
<p>迦葉菩薩摩訶薩亦復如是<span class='note-inline'>(至)</span>是故貪愛生死二法。</p>
<p>案。智秀曰。雙合譬也。寶亮曰。此第一以二女譬凡夫。與菩薩相對也。</p>
<p>復次迦葉如婆羅門<span class='note-inline'>(至)</span>如彼童子取菓還棄。</p>
<p>案。僧亮曰。幼稚童子。譬始業菩薩見苦不深。未全忘生。如取菓已捨。若智行俱深。則不取不捨也。僧宗曰。菩薩是高行之族。以譬婆羅門子。曠劫為地獄所苦。絕人天食也。糞譬陰身。菓譬生也。欣生之情。譬欲取也。生之為過。聖之所說。譬智訶也。知貪生之患。譬赧然有愧也。為生天中有五欲樂。譬淨洗也。終不愛者。譬還棄也。寶亮曰。此第二以童子譬小菩薩。與大菩薩對也。</p>
<p>復次迦葉譬如有人<span class='note-inline'>(至)</span>以其不見老病死故。</p>
<p>案。僧亮曰。四衢道。譬佛四無量無齊限也。器譬經藏。食譬施戒定。佛為在家之人。初讚施戒。生死之樂。後說無常。讚涅槃樂。此法始終。皆佛說。凡夫貪生。不見後過。聖人見過。不生貪也。又四衢譬四辨。器譬名味句身。食譬施戒定也。賣之譬勸行也。遠來飢虛。譬經三途久也。此是何物者。稱其所求。問以定之。食主答言者。戒定能得天人之樂。後必無常也。是人聞已者。不為菩薩說也。多與我價者。生天不受四趣之苦也。僧宗曰。說法聚人之處。譬四衢也。化主說人天因果。取人利養如賣也。菩薩雖知天中報妙。見有死患。不欲生故。喻如彼人雖欲買食。為一惡故。所以遂捨也。寶亮曰。此第三以賣食譬釋教也。謂若生死之果如此者。聖人何意。說此五戒十善。受人天報耶。此是善不受義之誠證也。此教本接下愚。若不聞人天之樂。凡夫豈背行道耶。</p>
<p>復次迦葉譬如毒樹<span class='note-inline'>(至)</span>下至十歲俱亦受苦。</p>
<p>案。僧亮曰。此二譬同顯有生有死。脩短無異耳。寶亮曰。第四第五二譬。偏據生死果報。唯苦而無樂。</p>
<p>復次迦葉如譬嶮岸上有草<span class='note-inline'>(至)</span>大涅槃經觀於生苦。</p>
<p>案。僧亮曰。譬菩薩尚不貪天上報。況復欣此人中果耶。僧宗曰。險岸譬五陰身也。草覆譬無明也。岸邊甘露。譬妙藥報也。大坑譬死苦也。即便取者。貪樂果故。脩善因也。脚跌者。永淪生死也。寶亮曰。為外道作譬也。險岸譬非想也。草覆譬彼生死果報。而外道不知計為涅槃也。甘露者。譬禪定樂也。壽千年者。八萬劫也。貪其味者。著禪定也。深坑者。生死苦也。脚跌者。外道以非想為涅槃。失理故墮三塗也。</p>
<p>迦葉云何菩薩摩訶薩<span class='note-inline'>(至)</span>大涅槃經觀於老苦。</p>
<p>案。僧亮曰。皆與衰壞作譬也。王譬壯色。敵國譬老。他土人民以譬憶念少盛之事也。</p>
<p>迦葉云何菩薩摩訶薩<span class='note-inline'>(至)</span>大涅槃經觀於病苦。</p>
<p>案。僧亮曰。端正譬健色。夫人譬愛結。王譬病也。挑一目等。譬壞盛色。</p>
<p>迦葉云何菩薩摩訶薩<span class='note-inline'>(至)</span>住於大乘大涅槃呪。</p>
<p>案。僧亮曰。唯除二禪者。凡死苦一至。無不惱亂。故以災為譬。菩薩死至。心不亂也。摩羅毒蛇其色黑。若觸人衣。戒人衣觸其行處。皆死。故名觸毒。阿竭多星。八月出也。因星結呪。消四毒也。僧宗曰。病之為苦。破壞浮囊。實為最苦也。</p>
<p>復次迦葉譬如有人<span class='note-inline'>(至)</span>大涅槃經觀於死苦。</p>
<p>案。僧亮曰。上來說死。而未說苦。今言於險難處。無有資糧者。諸受根滅。不受根起。名曰死也。不受根起。則生塗斷絕。譬險難也。受根不起。不起則無法。無法則不可資用。譬無資糧也。來塗茫茫。莫知所之。譬懸遠也。五根皆滅。意識獨行。譬無伴侶。業風所飄。求生不住。譬常行也。五道未分。譬不知邊際也。遇得生緣。乘癡受生。譬無燈明也。上來諸譬。說欲受生之苦。自此下譬死之苦也。說一切苦。皆由受生。心滅名死。滅不由戶。譬無門也。不受根起。譬有處所也。不覺苦樂。譬無痛處。醫藥不加。譬不可治也。諸根漸滅。強力所不制。譬無遮止也。受根已滅。不可更生。譬不得脫也。生滅根異。外相不改。譬無破壞也。人不喜見。譬愁毒也。不能害人。譬非惡色也。人懼其禍。譬怖畏也。是根皆滅。譬在身也。滅不可見。譬不可覺知也。</p>

<p class='juan'>大般涅槃經集解卷第二十九</p></div>
</div><!-- end of div[@id='body'] -->
</body></html>