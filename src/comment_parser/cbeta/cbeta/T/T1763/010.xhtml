<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu31' />大般涅槃經集解卷第十<span class='note-inline'>(金剛身品第五　名字功德品第六)</span></p>
<div class='div-other'><p>　釋百非義　出護法國王護弘法比丘　釋開隨護法持刀仗白衣行　釋受持此經不隨四趣　釋此經具七善　釋此經八味具足</p>
</div>
<div class='div-pin'><a id='mulu32' />
<p class='h1'>金剛身品第五</p><p>案。道生曰。長壽之與金剛。皆共談丈六。但內外言之耳。長壽為外應之跡。金剛為內照之實。實照體圓。故無法也。僧亮曰。答問金剛體不可壞也。有人命不盡。而諸根壞。故須兩說也。法瑤曰。上明長壽無窮。然未必不念念相續。今明金剛堅固。非念所遷壞也。前因義此顯體也僧宗曰。答第二問也。答因答果。即為兩段也。寶亮曰。此品前明果後明因。今以果題品也。如來以法性為體。無有無無。百非所不及。絕有相之境也。大分為五。第一初有兩行。總辨金剛身相。體常不動。非食所資也。第二從迦葉發問以下。據迹為難也。第三從佛告迦葉以下。將欲答難。且更廣明法身。絕百非之相也。第四從如來所以示病苦者。正答迦葉難。釋應現無常塵土之意也。第五領解。自說己之體常。兼傳被於未聞者也。智秀曰。就答果問中。有四翻。第一兩行正答問也。第二迦葉難。第三佛答也。第四勸信。</p>
<p>爾時世尊復告迦葉<span class='note-inline'>(至)</span>非雜食身即是法身。</p>
<p>案。僧亮曰。法者。無非法之義。釋非食身也。食所長養。非法橫生。名思欲身。</p>
<p>迦葉白佛言世尊如佛所說<span class='note-inline'>(至)</span>如來今當入涅槃故。</p>
<p>案。僧宗曰。迦葉執迹為難。以和妙釋。</p>
<p>佛告迦葉汝今莫謂<span class='note-inline'>(至)</span>堅牢難壞非人天身。</p>
<p>案。僧宗曰。尋此釋意。從初至非識離心以來。偏明真應不異也。從非識離心以下。就不即以明義也。非人天身者。位過五道也。智秀曰。尋此答旨。有二別。第一先以四科。廣解法身之相。第二結也。第一科。從此訖如來之身非身。先明非惡身。以約迦葉難也。第二從是身訖非識。就名相中。辨不生不滅身也。即以兩緣釋之。初從不集不脩以下。明不從集起也。次從無有動搖以下。明在果不復更隨緣造業。以此二緣。知法身不生滅也。第三從離心亦不離心以下。帶應明本。正顯應由本有故。本從於應。以制名也。第四從如來之身成就以下。向雖以三緣。顯法身相。皆是名相中者。未盡其美。乃更明法身妙絕眾相。非謂無法可名。正以法身德。廣非下地方言所能盡耳。</p>
<p>非恐怖身。</p>
<p>案。僧宗曰。離生死恐怖也。</p>
<p>非雜食身。</p>
<p>案。僧宗曰。不為四食所養。</p>
<p>如來之身非身是身。</p>
<p>案。僧亮曰。身以生滅聚積為義。而有真有應也。真身非生滅積聚。故非身也。應身無生不生。無形不形。故是身也。僧宗曰。非形累之身。即是法身之謂也。</p>
<p>不生不滅。</p>
<p>案。僧宗曰。離有為相。</p>
<p>不集不脩。</p>
<p>案。僧宗曰。非業煩惱。</p>
<p>無量無邊。</p>
<p>案。僧亮曰。身無大小。難可定取也。僧宗曰。法身彌䨱。豈有邊表也。</p>
<p>無知無形。</p>
<p>案。僧亮曰。大悟無知。妙像無形。僧宗曰。知形生於立稱。法身妙絕。絕待故也。</p>
<p>畢竟清淨。</p>
<p>案。僧亮曰。有知有形。非清非濁。僧宗曰。雙遣乃淨也。</p>
<p>無有動搖。</p>
<p>案。僧亮曰。釋清淨也。有知則有所不知。有形則有所不形。可動可搖。豈曰淨也。僧宗曰。法身凝寂。孰能動耶。</p>
<p>無受無行不住不作無味無雜非是有為。</p>
<p>案。僧亮曰。此下至非有為。釋上無知也。受緣則行。行則有住。住便有作。作必味著。著則雜惡斯集。惡集則體無留停。有為法也。以無此故。非有為也。僧宗曰。位滿故。不受住位。故不行。不住生死。故不住也。作即是業。味即煩惱。雜即是果也。</p>
<p>非業非果非行非滅非心非數。</p>
<p>案。僧亮曰。釋非有為也。有為則是業。是果。是行。是滅。由心數而起。非之故無也。僧宗曰。離有餘果。故非業非果。離無餘果。故非行非滅也。非心心數。離四陰也。</p>
<p>不可思議常不可思議。</p>
<p>案。僧亮曰。真身如是不可思議。或謂真不可議。應是可議。故曰應即是真常不可議也。僧宗曰。三乘十地。不能量也。</p>
<p>無識離心。</p>
<p>案。僧亮曰。釋上非心也。現分別故。名為識也。能生後有。故名為心。今謂無分別。故非識。不生後有。故非心也。僧宗曰。從此以下。真應雙明也。</p>
<p>亦不離心。</p>
<p>案。僧亮曰。雖不分別。而無事不知也。僧宗曰。上既言無識。謂同木石。拂此疑故。亦不離心也。</p>
<p>其心平等。</p>
<p>案。僧亮曰。雖知而無知相也。僧宗曰。絕高下故。故言平也。無優劣故。故言等也。</p>
<p>無有亦有。</p>
<p>案。僧亮曰。無生住滅。故非有。智周三世。故亦有也。僧宗曰。法身無像。故無有。丈六通化。故亦有也。</p>
<p>無有去來而亦去來。</p>
<p>案。僧宗曰。既無有色。誰去誰來。垂形六道。見有去來。</p>
<p>不破不壞不斷不絕不出不滅。</p>
<p>案。僧亮曰。上云去來。似有破壞出滅。今明無此。以釋非有為也。僧宗曰。離四相故。不破乃至不絕也。體非未來故。不出至現在。不滅入過去也。</p>
<p>非主亦主。</p>
<p>案。僧亮曰。心居物下。故非主。具八自在。故亦主也。僧宗曰。法身妙絕。何依何主。道王三千。故云亦主。</p>
<p>非有非無。</p>
<p>案。僧亮曰。兩非重說。終遣有耳。僧宗曰。不同二十五有。故非有。不同太虛。故非無也。亦曰法身故非有。應迹故非無也。</p>
<p>非覺非觀非字非不字。</p>
<p>案。僧亮曰。非人非天。故非字。應人名人。故非不字也。僧宗曰。離麁細心相。故非覺觀也。夫名生於形。無狀故無名。應用故有字也。</p>
<p>非定非不定。</p>
<p>案。僧亮曰。心馳萬境。故非定。寂然不動。故非不定也。僧宗曰。能大能小。故非定也。其體常湛。故非不定也。</p>
<p>不可見了了見。</p>
<p>案。僧亮曰。十地所不覩。故不可見。後身見故。了了見也。</p>
<p>無處亦處無宅亦宅。</p>
<p>案。僧亮曰。真則非人。無處無宅也。常在五道。故亦處亦宅也。</p>
<p>無闇無明。</p>
<p>案。僧亮曰。洞鑒三世。故無闇也。現同凡夫。故無明也。</p>
<p>無有寂靜而亦寂靜。</p>
<p>案。僧亮曰。無事不為。而常無為。僧宗曰。分身散體。故無寂靜也。常果恬然。故言亦寂靜也。</p>
<p>是無所有不受不施。</p>
<p>案。僧亮曰。無二十五有。故無有也。不衣不食。故不受也。功德無增。故無施也。僧宗曰。雖言始有。視聽不得。故無有也。位居足地。故不受也。離因相故。故無施也。</p>
<p>清淨無垢無諍斷諍。</p>
<p>案。僧亮曰。釋上句也。無是無非。故無諍也。僧宗曰。煩惱是諍。以斷盡故。故言無也。</p>
<p>住無住處。</p>
<p>案。僧亮曰。釋上無宅亦宅句也。僧宗曰。涅槃無域真所居也。</p>
<p>不取不墮。</p>
<p>案。僧亮曰。不進求故不取也。不退故不墮也。僧宗曰。因取故墮。不取故不墮也。</p>
<p>非法非非法非福田非非福田。</p>
<p>案。僧亮曰。絕軌相故非法。化人故非非法也。絕言故非田。應供故非非田。</p>
<p>無盡不盡離一切盡。</p>
<p>案。僧亮曰。釋上句也。湛然故無盡也。僧宗曰。移劫不窮。故言無盡。即是不盡。故離一切盡也。</p>
<p>是空離空。</p>
<p>案。僧亮曰。無性無相。故是空也。離無常無我。故離空也。僧宗曰。空無生死。即離空也。</p>
<p>雖不常住非念念滅。</p>
<p>案。僧亮曰。體無生滅。或隱或顯。僧宗曰。絕言故。不可名之為常。絕眾相故。非念念滅。</p>
<p>無有垢濁。</p>
<p>案。僧亮曰。釋不滅也。</p>
<p>無字離字非聲非說。</p>
<p>案。僧宗曰。釋不滅也。</p>
<p>亦非脩集非稱非量。</p>
<p>案。僧亮曰。了因非作故。因非脩集也。絕思議故。非稱量也。僧宗曰。無所進故。非脩集也。無相待故。非稱量也。</p>
<p>非一非異。</p>
<p>案。僧亮曰。方圓殊應。故非一也。真性不改。故不異也。</p>
<p>非像非相諸相莊嚴。</p>
<p>案。僧亮曰。妙絕眾相。而相超世。</p>
<p>非勇非畏無寂不寂。</p>
<p>案。僧亮曰。摧四魔故非畏也。無靜不靜。故無寂。</p>
<p>無熱不熱無可覩見無有相貌。</p>
<p>案。僧亮曰。動靜一體。其相難見。</p>
<p>如來度脫一切眾生<span class='note-inline'>(至)</span>法無有二故不可量。</p>
<p>案。僧亮曰。出其事也。</p>
<p>無等等。</p>
<p>案。僧亮曰。唯佛與佛等也。</p>
<p>平如虛空。</p>
<p>案。僧亮曰。釋等義也。</p>
<p>無有相貌同無生性不斷不常常行一乘眾生見三。</p>
<p>案。僧亮曰。無有相貌。出等事也。或三或一釋等義。</p>
<p>不退不轉斷一切結不戰不觸。</p>
<p>案。僧亮曰。大乘所無也。僧宗曰。四魔已盡。故不戰也。滅於攀緣。故無觸也。</p>
<p>非性住性。</p>
<p>案。僧亮曰。無自性故非性也。不改變易。故住性也。</p>
<p>非合非散非長非短<span class='note-inline'>(至)</span>非增非損非勝非負。</p>
<p>案。僧亮曰。總釋上也。</p>
<p>如來之身成就如是<span class='note-inline'>(至)</span>非有為非無為非世非不世。</p>
<p>案。僧亮曰。有知知則不等也。</p>
<p>非作非不作。</p>
<p>案。僧亮曰。謂是了因非作因也。</p>
<p>非依非不依<span class='note-inline'>(至)</span>除一法相不可算數。</p>
<p>案。僧亮曰。不可一方一數取也。僧宗曰。若謂得一法相。在百非外者。亦除之也。一解云。除方便一法也。</p>
<p>般涅槃時不般涅槃。</p>
<p>案。僧宗曰。物見有滅。竟不滅也。</p>
<p>如來法身皆悉成就如是無量微妙功德。</p>
<p>案。僧亮曰。總結上也。</p>
<p>迦葉唯有如來乃知是相非諸聲聞緣覺所知。</p>
<p>案。僧亮曰。結上不思議也。</p>
<p>迦葉如是功德成如來身非是雜食所長養身。</p>
<p>案。僧亮曰。結上法身妙極。離生死也。</p>
<p>迦葉如來真身功德如是<span class='note-inline'>(至)</span>為欲調伏諸眾生故。</p>
<p>案。僧亮曰。結上應身。雖生不生。</p>
<p>善男子汝今常知如來之身即金剛身。</p>
<p>案。僧亮曰。以本迹相。即雙結也。</p>
<p>汝從今日常當專心<span class='note-inline'>(至)</span>說如來身即是法身。</p>
<p>案。僧宗曰。備上眾德。本迹相關。其旨顯然。勸令受持。廣弘化也。</p>
<p>迦葉菩薩白佛言世尊<span class='note-inline'>(至)</span>亦當為人如是廣說。</p>
<p>案。智秀曰。領解也。</p>
<p>唯然世尊如來法身金剛不壞而未能知所因云何。</p>
<p>案。僧亮曰。答問復以何因緣。得大堅固力也。下文舉護法為因也。僧宗曰。答因中有四段。第一列三種章門。所謂護法引證開制也。第二廣此三也。第三明末代通法人也。第四明不但通經。亦協通律為化也。寶亮曰。就此答中。大分為三。第一總答。以護法為因也。第二佛自引證。我昔親行此因也。第三從持正法者。不受五戒。廣辨護法之相也。護法者。不出二途。一者據萬行為端。自守戒行。任持在心。二者不顧形命。但使法弘也。若能弘。建立之心令惡改。而法通者。故佛於下文。歎護法者。自利利人之功勝也。智秀曰。大分此答。為兩段。第一舉問求答。第二正答也。答中又有二別。一略二廣也。此即大分中之第一。舉問求答也。</p>
<p>佛告迦葉以能護持正法因緣故得成就是金剛身。</p>
<p>案。智秀曰。此下正答中。第一略門也。有兩翻。此第一直答。</p>
<p>迦葉我於往昔護法因緣<span class='note-inline'>(至)</span>是金剛身常住不壞。</p>
<p>案。僧亮曰。護法法全。是故感得身不可壞也。智秀曰。此第二自舉往昔。略為證也。</p>
<p>善男子護持正法者<span class='note-inline'>(至)</span>守護持戒清淨比丘。</p>
<p>案。寶亮曰。下文顯出家之人。有三品。在家之人。蠲去下品。唯出中上也。若不受五戒。而忘身護法。令法得通者。此實大勇猛也。出家通法之人。所以應與護法白衣持刀杖者俱者。此就末世之中為論耳。智秀曰。此下第二廣門也。有三翻。第一明在家人護法。第二引證。第三明出家之人。護法之法也。從此訖非持戒者。得如是名。第一辨在家之人護法。有二翻。第一正明護法。第二迦葉難也。此即第一翻也。</p>
<p>迦葉菩薩白佛言世尊<span class='note-inline'>(至)</span>當知是輩是禿居士。</p>
<p>案。僧亮曰。與刀仗者俱。律有誠制。不名清淨。故須問也。僧宗曰。向列三章門。今欲廣釋護法之相。先假執聲聞教中。唯以獨靜為上。今佛釋此非上。以護法為勝也。智秀曰。此下第二翻也。為難之辭。雖在比丘。而實為顯在家之人。護法之法。</p>
<p>佛告迦葉莫作是語言禿居士。</p>
<p>案。僧亮曰。此下舉三種比丘。前出中品。次出上品。後出下品也。</p>
<p>若有比丘隨所至處<span class='note-inline'>(至)</span>當知是人無所能為。</p>
<p>案。僧亮曰。此舉中品比丘也。寶亮曰。昔以持律為上品。今云是中品者。以其不能廣利於物。自守而已故也。</p>
<p>若有比丘供身之具<span class='note-inline'>(至)</span>如法治之驅令還俗。</p>
<p>案。僧亮曰。舉上品比丘也。</p>
<p>若有比丘能作如是<span class='note-inline'>(至)</span>非持戒者得如是名。</p>
<p>案。僧亮曰。舉下品比丘。即結正破戒者也。</p>
<p>善男子過去久遠無量無邊<span class='note-inline'>(至)</span>奴婢牛羊非法之物。</p>
<p>案。智秀曰。此第二引證。有兩章。前引證。後領解也。明駿案。此下引證。有七段。一證弘法比丘。必須強力者為護也。二證世有惡人。必能遮遏弘通之道也。三舉在家護法之至也。四顯弘讚二人之果報也。五會古今。六迦葉領解。七佛述勸也。此即第一。出通法比丘之緣起也。</p>
<p>爾時多有破戒比丘<span class='note-inline'>(至)</span>執持刀杖逼是法師。</p>
<p>明駿案。第二舉惡人。遏弘法者之緣起也。</p>
<p>是時國王名曰有德<span class='note-inline'>(至)</span>此身當為無量法器。</p>
<p>明駿案。第三顯護法之人。</p>
<p>王於是時得聞法已<span class='note-inline'>(至)</span>應當如是受持擁護。</p>
<p>案。僧宗曰。六卷泥洹云。王為第二弟子。覺德為第一弟子。而此言王第一者。蓋以先生彼國故耳。明駿案。第四顯弘護法者。道俗二人之果報也。</p>
<p>迦葉爾時王者則我身是<span class='note-inline'>(至)</span>成就法身不可壞身。</p>
<p>明駿案。第五會古今。</p>
<p>迦葉菩薩復白佛言世尊如來常身猶如畫石。</p>
<p>明駿案。第六領解也。</p>
<p>佛告迦葉善男子以是因緣<span class='note-inline'>(至)</span>刀劍器杖侍衛法師。</p>
<p>明駿案。第七印述勸護法也。</p>
<p>迦葉白佛言世尊若諸比丘<span class='note-inline'>(至)</span>為是持戒為是破戒。</p>
<p>案。僧亮曰。上以不受五戒。名優婆塞。以功補德。若爾者。何必受戒。而名比丘。是故問言有師無師。以定之也。為持為犯者。有師則有戒。亦可以功補過。次問為特為犯也。法瑤曰。隨逐守護。跡似破戒。恐無人師之德。欲明此人持戒之德不虧。可師之道逾盛。是以迦葉發斯問也。僧宗曰。此中有二問。初問有師仁之德不耶。二問為持戒破戒耶。昔教比丘。不得與器仗者俱遊。故有問也。寶亮曰。所以復有此問者。向雖辨今昔兩教之異。又明弘法之處。今先審其位。後明其處也。智秀曰。此下第三明出家之人。護法之方也。有兩別。前開兩翻問答。後領解讚述也。前兩翻問答者。第一舉非以顯是。第二開制也。此將明非以顯是。故迦葉發問。</p>
<p>佛告迦葉莫謂是等<span class='note-inline'>(至)</span>驅逐令出若殺若害。</p>
<p>案。僧宗曰。先答後問也。末世惡人。壞亂法者。為治此人。故應須與持仗者俱。此乃大士之行。非謂破戒者也。智秀曰。正舉非以顯是也。</p>
<p>迦葉菩薩復白佛言<span class='note-inline'>(至)</span>遊行村落城邑教化。</p>
<p>案。智秀曰。第二翻開制也。願聞開制。所以發問。</p>
<p>善男子是故我今聽持戒人<span class='note-inline'>(至)</span>即得名為第一持戒。</p>
<p>案。僧宗曰。不應斷命者。事在通法也。又一解不須起斷命之意。必是大士。審見機緣。此所不論也。智秀曰。開與持杖者俱行。以通法故也。</p>
<p>迦葉夫護法者謂具正見<span class='note-inline'>(至)</span>其心弘廣譬如大海。</p>
<p>案。法瑤曰。明護法比丘。有人師之德。可為師道。故曰為護法之師。持律之師。及以經師。此三各有師道。經有誠文也。僧宗曰。此答前問有師仁之德為無耶。今云。具正見於內。則化流於外。此乃師德著矣。智秀曰。此下凡以三復次釋前問也。初明護法之方。次明能治破戒。後明善解律相。此即第一正顯師德也。</p>
<p>迦葉若有比丘以利養故<span class='note-inline'>(至)</span>是名護法無上大師。</p>
<p>案。僧宗曰。此第四段也。上明通經。此明通律也。寶亮曰。此顯流通處也。雜僧者。以善惡無作。共成此人。故名為雜。但自持戒。不知他事。名愚癡也。清淨者。以二緣難壞。一則不求名。二則不違法律也。雜僧可壞。亦有二緣。一則為名利故。研精所受。二者若遇善友。亦能壞惡。而從善也。舉此二眾。明力能降伏。下出五法。為降伏之方法也。</p>
<p>善持律者為欲調伏<span class='note-inline'>(至)</span>若是律者則便證知。</p>
<p>案。寶亮曰。此出五法也。</p>
<p>云何調眾生故若諸菩薩<span class='note-inline'>(至)</span>如來亦爾不可思議。</p>
<p>案。僧宗曰。具此五德。調二種人也。善解一字者。於一一字中。善解言旨也。又釋善解滿字也。尋此文旨。應云善解一律字也。寶亮曰。五法者。一者調伏眾生。二者知輕。三者知重。四者非律不證。五者是律應證也。隨機而化。不憚形迹。是調眾生也。知四重是知重也。止此知重。非善知也。若知諸篇之中。有重心者。是名知重。從知第二篇以下。是名知輕。亦如知重類也。非律不證者。若是違律所應制者。則應制之。不同用也。是律應證者。能依經律而行。則便讚歎勸誘也。</p>
<p>迦葉菩薩白佛言世尊<span class='note-inline'>(至)</span>如於鏡中見諸色像。</p>
<p>案。智秀曰。此第二別也。有兩翻。前迦葉。領旨弘化。後佛讚勸也。</p>
</div>
<div class='div-pin'><a id='mulu33' />
<p class='h1'>名字功德品第六</p><p>案。僧亮曰。此經以常住為體。上說壽命金剛之身。及其二因。今說經名字。及流通究竟略說也。法瑤曰。從此入四相品訖善解因緣竟答此問也。上明長壽金剛。是經之極致。為彼行者。脩習此經。得其深旨。備乎四德。自正正他。是則能到經彼岸也。僧宗曰。此答第四問也。經之宗要。其唯因果圓極之法。三德為體。但解脫名義。不異昔日。異在二德耳。上來已明法身般若。兼明其因。因果既彰。則則經體已足。故結其名題。明流通也。言名字者。為經題立名耳。下文言名大般涅槃也。智秀曰。夫道流千載。非名不傳。須結名字。遠聞為益也。應言。云何為經作名字。使受持者。得到彼岸耶。大分為三段。第一歎經功德。第二舉問求答。第三迦葉領解也。明駿案。明般若。即慧命無窮。辨法身。則金剛不壞。以顯兩德也。今此一問。正辨解脫也。而言云何於此經。究竟到彼岸者。以能究竟解因之縛。脫果之累。故得到彼至極之岸也。於此經者。即是請經名也。涅槃彼音。此無以譯。以解脫無累滅度等名。訓釋而已。非含眾德也。今昔之異。但以法身般若為別耳。至於解脫之義。終在涅槃。昔為滅煩惱捨身智。置此名也。今日以此名。為經之號。故言云何於此經。究竟至彼岸也。下答云。降伏一切諸結煩惱。及諸魔性。然後要於大般涅槃。放捨身命。故知以涅槃為經名。義在解脫。因辨解脫。以請經名也。此中有四問。問解脫。問經名。問經力。問流通也。</p>
<p>爾時如來復告迦葉<span class='note-inline'>(至)</span>文字章句所有功德。</p>
<p>案。僧亮曰。文字所表理也。法瑤曰。經之宗致。極於金剛長壽者也。是則說經大體。粗略已訖。是以命迦葉。囑累此經。令受持也。僧宗曰。以文理勝故。有大功德也。善受持者。不必領受所持。持使不失。但在所弘通。化傳不絕者也。即是因經解脫。到彼岸矣。</p>
<p>若有善男子善女人<span class='note-inline'>(至)</span>所得功德我今當說。</p>
<p>案。僧宗曰。經所明理。窮源盡性。即是經之究竟也。人能於受持讀誦。自行化人。終成大覺。即是人之究竟也。是故此品。及四相品。並明流通。同答此第四問也。明駿案。答經力有二種。此先舉因中得經力也。下以云何未發心等四問廣也。</p>
<p>迦葉菩薩白佛言世尊<span class='note-inline'>(至)</span>菩薩摩訶薩云何奉持。</p>
<p>案。僧亮曰。將欲依名以辨德也。法瑤曰。迦葉奉被囑累。未識經名受持方法。此是說經竟。致問之常宜也。明駿案。前偈中語漫。今別標二問也。乃應舉四。蓋其一隅耳。二問者。問流通。問經名也。</p>
<p>佛告迦葉是經名為<span class='note-inline'>(至)</span>汝善諦聽我今當說。</p>
<p>案。僧亮曰。無經不備此七義。所以略第四獨法而益。金剛寶藏者。餘經說理未周。不得稱滿足也。僧宗曰。上中下。蓋總束是一事耳。義味深邃者。此偏歎理也。其文亦善。此偏歎教也。純備者。法華經言。純一也。成實論言。獨法也。若依昔教釋。純脩者。明佛教不與外道說同。而此經兼明。不雜小乘也。具足者。言佛法經教。不如外道待五種經也。於一偈中。其義具足。如諸惡莫作一偈。即具止行二善。此經一偈亦爾。如雪山羅剎所說。即備常無常二義也。清淨者。謂此經理。居萬累之表也。梵行者。言此經文理。能生人梵行也。金剛寶藏無缺者。此圓教所明。圓果涅槃。備一切德。不同孤滅解脫。猶如寶器藏也。將辨異昔偏教。是故有此第八嘆也。寶亮曰。唯此經獨有此八也。上中下語。合為一善。欲明涅槃。於諸法中。最上勝故。名為上語也。十地無漏法。為中語也。說生死苦無常。乃至正因性。為下語也。若說此三語。盡不乖法。則名為善也義味深邃者。第二善。偏就理而談也。三云其文亦善者。亦偏就理上之文明善也。第四純備善者。語乘體滿足也。昔法華所辨乘果。由是無常。即是果乘不備也。因中既無解常之智。故因乘不滿也。唯此經體。明因果足。故言純備也。第五具足善有。此就因果中。為具足也。與前善無異。正是逐義目為名。故分之為二善也。第六清淨善者。此經理教真正。於因果中。俱能忘相。故曰清淨也。第七梵行善者。此就學者為語。若能稱此理而行。便能生行人淨心。故曰梵行也。第八金剛寶藏者。此就涅槃之體。總眾德作名也。</p>
<p>善男子所言大者名之為常如八大河悉歸大海。</p>
<p>案。僧亮曰。譬眾善所集。眾惡盡也。智秀曰。文略也。應云所言大涅槃者名常也。</p>
<p>此經如是降伏一切<span class='note-inline'>(至)</span>是故名曰大般涅槃。</p>
<p>案。僧亮曰。及諸魔性者。謂煩惱及天魔也。放捨身命者。謂陰魔死魔也。法瑤曰。下有八義釋所以名為大涅槃也。降伏煩惱。明得解脫。放捨身命。明滅化身得法身。能伏煩惱。能放捨身命。即是般若。不得別說。可謂住此三事。為大涅槃也。僧宗曰。此偏歎理也明駿案。答解脫有兩處。此舉無累義。</p>
<p>善男子又如醫師有一祕方<span class='note-inline'>(至)</span>是故名為大般涅槃。</p>
<p>案。僧亮曰。無疾不治。所以稱攝一切方也。常樂善法。一切義備。前但說有三。未盡其理。今明涅槃。無義不苞。豈唯法身般若解脫而已乎。僧宗曰。此偏歎教也。明駿案。答流通法。有兩處。出其一也。</p>
<p>善男子譬如農夫春月下種<span class='note-inline'>(至)</span>能令眾生度諸有流。</p>
<p>案。僧亮曰。經亦互有長短。學者常悕同異。此經無理不備。故希望永息。法瑤曰。比之眾經。可名為大矣。</p>
<p>善男子如諸迹中<span class='note-inline'>(至)</span>於諸經三昧最為第一。</p>
<p>案。法瑤曰。前明二經生智優劣。此言三昧諸定。亦復然也。</p>
<p>善男子譬如耕田秋耕為勝此經如是諸經中勝。</p>
<p>案。法瑤曰。此明福田生善之義。勝乎眾經。</p>
<p>善男子如諸藥中醍醐第一<span class='note-inline'>(至)</span>是大涅槃為最第一。</p>
<p>案。僧亮曰。欣常保命者。聞說涅槃生熱也。法瑤曰。明此經滅惡。勝乎眾典。</p>
<p>善男子譬如恬蘇八味具足<span class='note-inline'>(至)</span>是故名為大般涅槃。</p>
<p>案。僧亮曰。證上具足義也。法瑤曰。眾經所無。在乎此地。明駿案。猶是答解脫問。此舉到彼岸義也。下四相品末。釋解脫。以廣之也。</p>
<p>若諸菩薩摩訶薩安住是中<span class='note-inline'>(至)</span>是故名為大般涅槃。</p>
<p>案。法瑤曰。此明應感無方。示現自在。大之極也。明駿案。猶是答經力問。此舉果地得益也。下以船師等三問。廣之。</p>
<p>迦葉善男子善女人<span class='note-inline'>(至)</span>如來常住法僧亦然。</p>
<p>案。法瑤曰。此釋奉持義也。後四相品。明修行經教。亦奉持義也。明駿案。答流通之法也。下以四相品。廣之。</p>
<p>迦葉菩薩復白佛言<span class='note-inline'>(至)</span>盲無慧眼無明所䨱。</p>
<p>案。智秀曰。迦葉領旨讚歎也。</p>
</div>
<p class='juan'>大般涅槃經集解卷第十</p>
</div><!-- end of div[@id='body'] -->
</body></html>