<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu83' /><a id='mulu84' />大般涅槃經集解卷第三十</p><p>　出頂生王緣起　會通今昔五盛陰苦義　舉昔為釋摩男說色有樂義　舉昔說善法得樂受義　舉昔所說樂受偈　釋於下苦生樂想義　釋三受苦義　釋二乘不知常住樂因是故為說以下苦為樂</p>

<p class='h1'>聖行品之第四</p><p>迦葉云何菩薩摩訶薩<span class='note-inline'>(至)</span>愛別離苦所謂命終。</p>
<p>案。僧亮曰。生為五陰之本。愛是眾結之本。引先偈為證。羅漢所以無憂無畏者。以愛盡故也。所謂命終者。說其重者耳。此中說一切苦。皆由愛生也。</p>
<p>善男子以別離故能生種種<span class='note-inline'>(至)</span>現在之世愛別離苦。</p>
<p>案。慧朗曰。出緣起顯其重者也。</p>
<p>善男子云何菩薩摩訶薩<span class='note-inline'>(至)</span>大般涅槃觀怨憎會苦。</p>
<p>案。智秀曰。辨怨憎會苦。即就所受之身。是則常與怨會也。</p>
<p>善男子云何菩薩修行大乘<span class='note-inline'>(至)</span>迦葉是名苦諦。</p>
<p>案。寶亮曰。夫未足之境。所不免也。除佛已還。無非此苦也。五盛陰者。更無別體。即指七苦也。</p>
<p>爾時迦葉菩薩摩訶薩<span class='note-inline'>(至)</span>五盛陰苦是義不然。</p>
<p>案。僧亮曰。謂五陰皆苦。與昔教相違。以昔證今也。僧宗曰。此下第四引昔徵今。會通二教也。寶亮曰。第三會通今昔兩教也。教有因果。昔已會果。今會因也。昔已點三受悉苦。令物情厭背而進德。其義雖然。竟未及壞因。若使因果俱會。眾生何肯脩善。唯得且抑福而置。故四時經教。但勸修善以滅惡。於生死身中。習學成聖也。而一切智體。未免無常。但樂果未現。不得壞因。今常住教。與樂果義彰。始得壞因也。我本云。脩善乃是菩提之因。非生死之法。有人解言。今教由會果。恐非佛意。昔已會畢。今何得重。故知理不應。然今者將欲會因。故迦葉先捉果。以作難。佛既先遣果。唯苦竟。然後正言。我於昔云何善得樂者。乃是菩提道樂。但此義未明。今始會也。</p>
<p>何以故如佛往昔告釋摩男<span class='note-inline'>(至)</span>若有求者則不名苦。</p>
<p>案。僧亮曰。凡舉五據。此第一舉樂緣。以有求故。不應無樂也。寶亮曰。迦葉先作五難。第一以人天五欲中有樂不應苦也。</p>
<p>如佛告諸比丘有三種受苦受樂受不苦不樂受。</p>
<p>案。僧亮曰。第二舉三受明若無樂者云何有樂受耶。寶亮曰。第二難以三受中有樂受故不應苦也。</p>
<p>如佛先為諸比丘說若有人能修行善法則得受樂。</p>
<p>案。僧亮曰。第三舉所修善因也。因既是善。理有樂果。故以因為證。寶亮曰。第三難以善是樂因。故知不應無樂。</p>
<p>又如佛說於善道中<span class='note-inline'>(至)</span>意思好法亦復如是。</p>
<p>案。僧亮曰。第四舉善因。今舉六觸。即是善果。且以樂因。而得樂果。云何無樂耶。寶亮曰。第四難如樹伽於人中。受天報故。知六根所對。無不樂也。</p>
<p>如佛說偈持戒則為樂<span class='note-inline'>(至)</span>所作眾事辨是名為最樂。</p>
<p>案。僧亮曰。第五舉因果。諸偈通證有樂也。寶亮曰。第五難舉昔誠偈為難。</p>
<p>世尊如諸經中所說<span class='note-inline'>(至)</span>云何當與此義相應。</p>
<p>案。智秀曰。總舉上事。以求會通也。寶亮曰。難雖有五。不出二途。第一第二第四就果報上作難。第三第五以因徵果也。</p>
<p>佛告迦葉善哉善哉<span class='note-inline'>(至)</span>所說苦想與本不異。</p>
<p>案。道生曰。無苦者。體既非苦。而能無苦。而眾生以微代重。以為無苦。是曰橫計也。僧亮曰。答第一第二第四。謂橫樂者。眾生猶以下苦。橫生樂想。因以為教耳。昔所說樂。約彼橫情。終是無樂。今云。皆苦亦無違也。僧宗曰。總答五難也。以眾生不識真相故。於下苦中。橫生樂想。將恐起此。必墮三塗。且說人天是樂。令修十善五戒。以背惡道。所謂以屑出屑者也。寶亮曰。此下訖三受以來。先答第一第二第四果。報上難也。下苦者。三惡重為上苦。人天輕為下苦。凡夫不覺下苦。橫生樂想也。</p>
<p>迦葉菩薩白佛言如佛所說<span class='note-inline'>(至)</span>上生者所謂天上。</p>
<p>案。道生曰。生是生者所貪苦。是苦者所惡。貪則為勝惡。則為劇下生。自是三塗下苦。自是人天而生即是苦。似若下苦。是彼下生。故致問也。僧亮曰。承聲為難耳。乃更與三關問也。佛所言下者。輕微為下也。如迦葉所言。以尤重為下也。此第一關也。寶亮曰。物情一往未悟。迦葉今更作二難。佛意以人天為下苦。迦葉以三塗為下苦。</p>
<p>若復有人作如是問<span class='note-inline'>(至)</span>生於樂想當云何答。</p>
<p>案。道生曰。對下苦橫生樂想。以為難也。僧亮曰。第二明顧反答。下苦故說樂。知一切皆苦物。今亦以下樂故說苦。當知一切皆樂也。寶亮曰。第二倒竝如來向義也。若以三受盡苦者。今以三受盡樂。但以樂微故苦耳。</p>
<p>世尊若下苦中生樂想者<span class='note-inline'>(至)</span>於下苦中而生樂想。</p>
<p>案。道生曰。難意不許下苦生樂。故以此為徵也。僧亮曰。第三關若果於輕下之苦而生樂者。一罰北千。千為甚重。一為極輕。而未見應受重苦於輕苦之上。而生樂想者也。故知不以輕苦為樂想也。寶亮曰。此就理為論也。若以人天輕苦。為下苦者。應以一罰輕苦為下苦。若爾者。應緣此一罰。而生樂也。</p>
<p>佛告迦葉如是如是如汝所說以是義故無有樂想。</p>
<p>案。道生曰。答最後難。前兩難自解也。如是一下。不生樂想。是都無樂之驗也。僧亮曰。實無樂者。案句解也。是人當受千罰。脫餘多苦。於一罰上。橫生樂想。曇愛曰。是以不以一下為樂。以脫重為樂。緣脫重之心。實是行苦。凡夫以之為樂。以此一答。并答三難。何者一罰之與千罰。俱是重苦。既不一下為樂。云何而言。於底下之苦。而生樂耶。即答第一難。又是人緣於脫重苦。而橫生樂想。云何而言。於下樂生苦想耶。即答第二關。寶亮曰。即此答三難也。今先釋橫生義。若一下而脫者。到緣一下安之為。豈非妄樂耶。非是受一罰時生樂也。</p>
<p>何以故猶如彼人當受千罰<span class='note-inline'>(至)</span>於無樂中妄生樂想。</p>
<p>案。道生曰。脫千受一。便妄生樂想。無樂信矣。前言於下苦橫生樂想。此之謂也。僧宗曰釋橫義也。</p>
<p>迦葉言世尊彼人不以一下<span class='note-inline'>(至)</span>以得脫故而生樂想。</p>
<p>案。寶亮曰。迦葉云。實無九百九十九。故緣此無。故實有實眾也。</p>
<p>迦葉是故我昔為釋摩男說五陰中樂實不虛也。</p>
<p>案。僧亮曰。受責既不以一下為樂故。樂故樂非橫也。佛言樂實不虛者。以免受為樂。不可空中說樂也。曇愛曰。迦葉領解非難也。佛即述成也。寶亮曰。釋第三實樂義也。三塗中苦。人天實無。無處與佛何異。故知非虛說也。</p>
<p>迦葉有三受三苦<span class='note-inline'>(至)</span>餘二受者所謂行苦壞苦。</p>
<p>案。僧亮曰。昔以輕重義。故說三受。今以三苦。故說一切苦所為事異。不相違也。苦受名為三苦者。性攝三苦也。餘二受乃苦性之別義也。寶亮曰。答向第二難也。佛前云。三受悉苦。迦葉難云。三受悉樂。佛今舉三受唯苦而無樂。豈得難言三受皆樂耶。既於下苦。微故不覺。橫生樂想。即答初難。謂於尤重之下苦。生樂想也。苦受具三苦者。若如昔解。直點三受為三苦。是則苦受為苦苦。樂受為壞苦。捨受為行苦也。今明苦受具三苦者。義旨小異於昔。何者若刀杖緣中生心。亦是苦受。失壞緣中生心。亦是苦受。今取刀杖緣中生苦受者。為苦苦。失壞緣中生苦受者。為壞苦。即此苦體。是動求行緣。便是行苦。故言苦受具三苦。非是苦苦具三苦也。餘二受各具二苦者。樂受起時。因中說果。即是壞苦。即體是動求行緣。故是行苦。亦得言樂受具二苦也。捨受具二苦者。四禪以上是捨受。然彼眾生。捨命之時。亦愛壽命。便是壞苦。其體豈非行緣動求。若爾則捨受具二苦也。</p>
<p>善男子以是因緣生死之中<span class='note-inline'>(至)</span>是故說言一切皆苦。</p>
<p>案。僧亮曰。以輕重因緣也。苦樂性不相離者。三苦不相離也。寶亮曰。實以無三惡苦。故有實樂。苦樂性不相離者。十住無漏之解。從初住至金剛心以來。當分除惑。於無惑邊。恒是實樂。而無漏之體。未免世諦。故舉體是苦。故言苦樂性不相離也。</p>
<p>善男子生死之中實無有樂<span class='note-inline'>(至)</span>隨順世間說言有樂。</p>
<p>案。僧亮曰。將說樂因。為答第三第五難。故說有為天樂也。寶亮曰。五欲之中。實無熙怡樂也。</p>
<p>迦葉菩薩白佛言世尊<span class='note-inline'>(至)</span>今作是說其義云何。</p>
<p>案。僧亮曰。上義未顯。問以成之也。曇讖曰。領解也。寶亮曰。第三第五兩難未被答。此重舉以請答也。</p>
<p>佛言善男子如上所說<span class='note-inline'>(至)</span>一切皆苦無有樂想。</p>
<p>案。僧亮曰。亦生苦因者。明外物非苦苦因。故說苦也。寶亮曰。答其二難。明此並是因中說果有何虛妄耶。</p>
<p>善男子菩薩摩訶薩<span class='note-inline'>(至)</span>乃能知是苦因樂因。</p>
<p>案。道生曰。二乘不知常住。故不知樂因。僧亮曰。解苦者。解三苦也。無苦者。說下苦為樂。樂非苦也。</p>

<p class='juan'>大般涅槃經集解卷第三十</p></div>
</div><!-- end of div[@id='body'] -->
</body></html>