<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu74' />大般涅槃經集解卷第二十六<span class='note-inline'>(現病品第十八)</span></p>
<div class='div-other'><p>　出無病因謂憐愍眾生施病者藥　釋五種人謂須陀洹八萬劫得菩提乃至辟支佛十千劫得菩提義</p>
</div>
<div class='div-pin'><a id='mulu75' />
<p class='h1'>現病品第十八</p><p>案。僧亮曰。次答云何諸菩薩遠離一切病。病在前品已明。而未釋無病。是則示現之義未彰。此品顯也。法瑤曰。因佛現病。迦葉得廣顯無病之因。明菩薩地時久已離病。豈況今耶。是則因病以顯不病也。僧宗曰。上來所說。當宗雖舉。未有微實。將顯至人。患累斯盡。是以先示病相。因請更起光儀顯勝。以表無病之旨也。因答第二十九問也。智秀曰。此下是經之第二段。廣明義也。又有二別。第一廣正說。第二廣流通。廣正說中有三科。第一廣果。即此品也。第二廣因。即五行也。第三廣佛性。即師子吼迦葉兩品也。</p>
<p>爾時迦葉菩薩白佛言<span class='note-inline'>(至)</span>患苦悉除無復怖畏。</p>
<p>案。僧宗曰。此下舉八事。仰推如來不應有病也。智秀曰。此下有四翻。第一迦葉舉七復次事。推佛無病。第二佛以神力現三種相。第三群生蒙益。請佛說法。第四廣述無病以遣時情。</p>
<p>世尊一切眾生有四毒箭<span class='note-inline'>(至)</span>汝等當為大眾說法。</p>
<p>案。僧宗曰。第一明有病之因。莫過此四箭。如來已離。不應病也。</p>
<p>有二因緣則無病苦<span class='note-inline'>(至)</span>何緣於今自言有病。</p>
<p>案。僧宗曰。第二無病之因。莫過此二。世尊所行。故無病也。</p>
<p>世尊世人有病或坐或臥<span class='note-inline'>(至)</span>云何默然右脇而臥。</p>
<p>案。僧宗曰。第三明如來既無篤病之相。云何有病耶。</p>
<p>諸菩薩等凡所給施<span class='note-inline'>(至)</span>永斷如是三障重病。</p>
<p>案。僧宗曰。第四明自昔已來。外化事曠。善功還已。不應有病也。</p>
<p>復次世尊菩薩摩訶薩<span class='note-inline'>(至)</span>乃於今日唱言有疾。</p>
<p>案。僧宗曰。第五明脩因之日。備有諸願。略舉九願。顯無病之要旨也。</p>
<p>復次世尊世有病者<span class='note-inline'>(至)</span>不應說言我今背痛。</p>
<p>案。僧宗曰。第六明世人臨終之時。不能有所誡勅。高推如來。不應同此。</p>
<p>復次世尊世有病者<span class='note-inline'>(至)</span>不應默然右脇而臥。</p>
<p>案。僧宗曰。第七苟有此迹。必為外道所誚。</p>
<p>復次世尊世有病者<span class='note-inline'>(至)</span>利益於眾生摧伏諸外道。</p>
<p>案。僧宗曰。第八借以身力推。比佛必無有病。仍說偈以勸也。智秀曰。此七復次。是第一翻。推佛不應病也。</p>
<p>爾時世尊大悲薰心<span class='note-inline'>(至)</span>修行惡法除一闡提。</p>
<p>案。僧宗曰。前偈請云。大悲今何在。是以經家以佛起故。故云大悲薰心也。智秀曰。此第二翻放三種神力。以利益也。</p>
<p>爾時一切天龍鬼神<span class='note-inline'>(至)</span>遍至淨居悉皆聞之。</p>
<p>案。智秀曰。第三翻大眾蒙益。廣設供養。請說法也。</p>
<p>爾時佛告迦葉菩薩<span class='note-inline'>(至)</span>便謂如來真實有疾。</p>
<p>案。智秀曰。第四翻佛先廣顯久離病也。</p>
<p>迦葉如言如來人中師子<span class='note-inline'>(至)</span>亦不畢竟入於涅槃。</p>
<p>案。僧亮曰。既廣如來永無病理。若言有病。是密教也。因此復得廣宣祕密。次答。云何為眾生。廣說於祕密。</p>
<p>迦葉是大涅槃即是諸佛<span class='note-inline'>(至)</span>非是聲聞緣覺行處。</p>
<p>案。法瑤曰。此下訖云何當有諸病苦耶。次答問云何復示現究竟於涅槃。</p>
<p>迦葉汝上所問如來何故<span class='note-inline'>(至)</span>云何當有諸病苦耶。</p>
<p>案。僧亮曰。次答云何復示現究竟於涅槃。</p>
<p>迦葉世有三人其病難治<span class='note-inline'>(至)</span>供養恭敬為他說者。</p>
<p>案。僧亮曰。次答云何說畢竟及與不畢竟也。先說病行者。大眾請佛治病。說先治病之行也。藥以對病為名。依涅槃修行。無病不治。欲顯病行之能。先說諸經。有不治之病也。此三種人。契經所不治。是說畢竟二乘之病。聞餘方等。雖發心。不知佛常終。不成佛不名畢竟者。如上諸人。聞涅槃生信。不須外治。自能成佛。斷疑說也。得病行之名。事盡於此也。法瑤曰。是大涅槃。即是諸佛甚深禪定。非是二乘所行之處。入此深定。故曰畢竟入於涅槃也。非永盡滅入涅槃故。不名畢竟入於涅槃也。畢竟不畢竟義。存於此也。僧宗曰。畢竟不畢竟。各有其旨。非不定也。但執言失旨。以為不定之說。疑網是生。得旨則知定說。疑網斷矣。又一義昔教皆說畢竟永盡。今因現病。以表無病。得顯病是密語。因廣說如來之密語也。</p>
<p>迦葉有五種人於是大乘<span class='note-inline'>(至)</span>有病行處非如來也。</p>
<p>案。僧亮曰。次答云何而得近最勝無上道也。上云自然得成。今轉近為得。但說五人者。以斷結定故。凡夫定位。無劫數之限也。八萬劫者。後云得菩提心。亦云八萬劫住處。是小涅槃。似是菩提心成就耳。思惟煩惱。小乘斷之。不必在菩薩。劫數如此。故知偏愛易斷。等悲難成也。法瑤曰。因表如來無病得命病者。心之義也。二乘有病。不能發心。要從佛聞法也。夫利根雖不從佛聞法。而自發心。知此二人。所以得近無上道也。曇讖曰。五種人者。從須陀洹。乃至緣覺。以一果准兩地。如是以初地二地准初果。乃至九地准緣覺也。</p>
</div>
<p class='juan'>大般涅槃經集解卷第二十六</p>
</div><!-- end of div[@id='body'] -->
</body></html>