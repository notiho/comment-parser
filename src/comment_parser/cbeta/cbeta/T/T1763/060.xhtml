<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu147' /><a id='mulu148' />大般涅槃經集解卷第六十</p><p>　猶明奢摩他毘婆舍那　辨斷煩惱義顯二種滅謂性滅畢竟滅　以三空三昧配定慧捨相　明成就十法見無相涅槃　辨施畜生得百倍報及施闡提千倍報　廣辨輕重業定不定業及報定時不定等　廣辨菩薩無三塗業見受報事　出調達與佛為商主緣起　出迦羅富王刑婆羅門緣起　釋修道力轉重業為輕業</p>

<p class='h1'>師子吼品之第七</p><p>師子吼言世尊如經中說<span class='note-inline'>(至)</span>何故復修奢摩他耶。</p>
<p>案。僧亮曰。上品末慧能破結。今明非直慧功。要須三法合用。故先說定耳。寶亮曰。修道之第九也。明定慧相資。上既出能修道之人。今次辨定慧合用。故先問也。若智慧能治惑。何須修定。凡夫謂智慧能斷惑故。謂煩惱如事像。為智慧所除也。佛今就五門中。釋無斷義。若不修定。則不達見。五門者。第一就實法。第二就空門。第三就到不到。第四明伴非伴。第五推性滅。此五門中撿。並無破義。</p>
<p>佛言善男子汝言毘婆舍那<span class='note-inline'>(至)</span>明能破闇無有是處。</p>
<p>案。僧亮曰。能知諸法自生自滅。慧不能破。非定心見也。寶亮曰。第一門。智慧生時。三相所遷。當體自滅。實法道中。有何能破所破者耶。</p>
<p>善男子誰有智慧誰有煩惱<span class='note-inline'>(至)</span>如其無者則無所破。</p>
<p>案。僧亮曰。第二門。辨破與不破。無主故空也。寶亮曰。第二門體性俱空。故無能破也。</p>
<p>善男子若言智慧能破煩惱<span class='note-inline'>(至)</span>而能破者是義不然。</p>
<p>案。僧亮曰。第三門有無也。智起則有。故名到起則無。故不到也。初念應破者。一念破一切結。是則不到者。如明闇相違。明起闇以過去。明不及闇不到。則同凡夫也。寶亮曰。第三門語勢。如以智到煩惱時破。不到時不破。義意不爾也。謂能破者。為當智到行人心時能破。為當未到破耶若未到而破。則凡夫應破。若到故破者。則初念應破。而今行人有無量念。若初念不破。則不須後念。若果初到便破。是則不到也。智慧念念生滅。初不相及。有何到不到義。若言到不到合故能破。亦無此義。</p>
<p>復次毘婆舍那破煩惱者<span class='note-inline'>(至)</span>毘婆舍那亦復如是。</p>
<p>案。僧亮曰。第四門明伴非伴門也。寶亮曰。第四門辨八正道中。為一道能破。共故能破。若一能破。則不須具修於八。若一不能。八亦不能。乃舉盲者為譬。以曉之也。</p>
<p>善男子如地堅性火熱性<span class='note-inline'>(至)</span>決定不能破諸煩惱。</p>
<p>案。僧亮曰。第五門辨滅不滅也。煩惱性滅。智不能滅。若性不滅。智亦不能滅。先以五大為譬。堅他作亦應爾也。寶亮曰。第五門。開此中為三意。明亦無斷義。初以四大為況。各當自性。誰使之然耶。次意云。若言如鹽性鹹強。令異物鹹。智慧強令煩惱滅者。亦不然也。後意云。煩惱與智慧。俱念念滅。而言智慧能斷。亦不然也。</p>
<p>善男子如鹽性鹹令異物鹹<span class='note-inline'>(至)</span>智慧之性不破煩惱。</p>
<p>案。僧亮曰。明結性非滅智不能滅。若以鹹能令淡。譬智能滅結也。是義不然。何故者。鹹淡不俱。鹹生之時。淡已過去也。過去自滅。非鹹滅也。若法無滅。云何智慧強令滅者。若過去法滅。非自滅者。云何強令耶。云何而言能滅惑。他法者為外家生。意通上強難也。謂智明力強。惑闇性弱。智能滅惑者。亦不然。何者。二法皆生時即滅。生死強弱。何能滅他也。</p>
<p>善男子一切諸法有二種滅<span class='note-inline'>(至)</span>生異滅異無造作者。</p>
<p>案。僧亮曰。物有強令他滅。理不可然。引而破之。一念念如水。滅已續生。即上性滅也。如火焚薪。更不復續。畢竟滅也。應有餘燼者。色非慮解。不待方便。任運應起是有也。火緣橫奪。故有餘燼存。可言強滅。心待方便。未來未有。非強滅也。寶亮曰。上五門說法。明無所斷。今從性滅究竟滅下去。定於法相。煩惱亦起即謝。不假治道。故言性滅。究竟滅者。就得解作語。從起一念癡後。則於萬境上不識。若修道得解。於萬境上悉明。迷用永不起。名為究竟滅。夫道生之時。亦無煩惱可斷。若解無斷而斷。名為正義也。本無解時常癡。若一剎那明起。於境悉達。第二運去。方受斷名。前一念無所形。故不得名也。若至第二念去。云向癡今解。本不斷今斷也。</p>
<p>善男子若修集定<span class='note-inline'>(至)</span>乃至阿耨多羅三藐三菩提。</p>
<p>案。僧亮曰。由心不教慧。得見空定之用。能大利益者。斷煩惱利也。寶亮曰。勸行人。若不修定。則不得正智正見。亦不體上五門破不破之義也。</p>
<p>善男子菩薩摩訶薩具足<span class='note-inline'>(至)</span>菩薩定慧亦復如是。</p>
<p>案。僧亮曰。第三捨用。捨無別法為體也。執急則斷者。草緩則失。急則斷也。專空著斷。譬定多也。捨空著有。譬慧少也。於空不空。於有不有。定慧等捨之用也。寶亮曰。此下正辨定慧相資合用之意。</p>
<p>善男子譬如工匠甘鐹盛金<span class='note-inline'>(至)</span>修是二法能大利益。</p>
<p>案。僧亮曰。甘鐹譬定。撓攪譬慧也。</p>
<p>善男子菩薩摩訶薩<span class='note-inline'>(至)</span>是則名為大涅槃樂。</p>
<p>案。僧亮曰。上說斷結。下說一切德。皆由三法所成也。</p>
<p>善男子定相者名空三昧<span class='note-inline'>(至)</span>是名菩薩行菩提道。</p>
<p>案。僧亮曰。有相觀生死也。無相觀涅槃也。</p>
<p>師子吼言世尊云何菩薩知時非時。</p>
<p>案。僧亮曰。將釋上時非時之義故門也。</p>
<p>善男子菩薩摩訶薩<span class='note-inline'>(至)</span>是名菩薩知時非時。</p>
<p>案。僧亮曰。不宜修智者。智增則慢甚。</p>
<p>若有菩薩勤修積集<span class='note-inline'>(至)</span>是名菩薩知時非時。</p>
<p>案。僧亮曰。不宜修定者。是人根鈍。煩惱勢盛。自疑犯戒。皆由著定。所以宜修空慧也。</p>
<p>善男子若有菩薩定慧二法<span class='note-inline'>(至)</span>以是因緣得相涅槃。</p>
<p>案。僧亮曰。二法雖等。煩惱提起。應更兩修。能制煩惱。然後捨也。</p>
<p>師子吼言世尊無十相故<span class='note-inline'>(至)</span>即得明了見於佛性。</p>
<p>案。僧亮曰。將為始行之人。更問涅槃十有餘名。顯無相之利。令始行修之信也。寶亮曰。此下修道之第十文也。廣因果以結句。若具此十法。則能見佛性。得無相涅槃也。</p>
<p>師子吼言世尊菩薩摩訶薩<span class='note-inline'>(至)</span>是名菩薩信心具足。</p>
<p>案。僧亮曰。信心具足者。信為行始故居十法之初也。</p>
<p>二戒具足云何名為<span class='note-inline'>(至)</span>則能明見涅槃無相。</p>
<p>案。僧亮曰。釋備十行也。可斷者謂生死。不可斷者涅槃。從緣生者有為。從緣見者無為也。果亦如之。</p>
<p>師子吼言世尊如佛先告<span class='note-inline'>(至)</span>三菩提是義云何。</p>
<p>案。僧亮曰。第五轉障門。修道轉業次道說也。純陀受報。未有盡期。云何得成三菩提耶。僧宗曰。上縛解修道。成因中已有之難。今轉障勸修。成前無性七執。所以爾者。其云下至畜生。上窮諸佛。皆為福田。若施之者。則福報無盡。豈不以因中無性。永在三有耶。就轉障中。有五段文。初明善惡業轉障體。第二明菩薩以願力。生地獄中。非為實生。簡出此也。第三還正業體。上言業可轉。人情謂。業報渾亂。故更辨。雖復有轉。然業報之義。豈可彰耶。第四明上雖言轉。今出其人。第五明人行何行。故能轉耶。明以如此行故轉。即出轉業之行也。寶亮曰。將明業不定。故先引昔教定業作難。非唯惡業障道。善業亦能障。如昔說。若重心作業。必受果報。若爾純陀今者。重心施佛。受人天果報無盡。何當入聖耶。</p>
<p>世尊如佛經中若施畜生<span class='note-inline'>(至)</span>阿耨多羅三藐三菩提。</p>
<p>案。僧亮曰。此明地勝報不可盡業障也。僧宗曰。施畜生者。舉偏教為難也。施闡提者。取其人類也。下極畜生。上窮諸佛。善惡同然。其報無盡。都不明轉義。是以牽此為難。依如昔教。世尊受純陀之供。則護報無量。何有見佛性成佛時耶。</p>
<p>世尊經中復說若人重心<span class='note-inline'>(至)</span>云何復得見於佛性。</p>
<p>案。僧宗曰。第二難。以心重故。果應無盡也。</p>
<p>世尊經中復說施三種人<span class='note-inline'>(至)</span>二父母三如來。</p>
<p>案。僧宗曰。第三舉三種病人。起慈悲之重。父母以恩養邊重。如來以四中最勝。施此三。其福則等。引此為證也。</p>
<p>世尊經中復說佛告阿難<span class='note-inline'>(至)</span>色無色業亦復如是。</p>
<p>案。僧宗曰。第四舉昔成說。如其無三業者。必成菩提。是則眾生未曾無此之業。則感報無窮。何時當成菩提耶。</p>
<p>世尊如法句偈非空非海中<span class='note-inline'>(至)</span>脫之不受業。</p>
<p>案。僧宗曰。第五舉必報不可免也。</p>
<p>又阿尼樓馱言世尊<span class='note-inline'>(至)</span>具足成就檀波羅蜜。</p>
<p>案。僧宗曰。第六舉一食之施。尚得八萬劫果。以淺況深也。</p>
<p>世尊若善果報不可盡者<span class='note-inline'>(至)</span>阿耨多羅三藐三菩提。</p>
<p>案。僧亮曰。此明心勝也。僧宗曰。第七以善業。類不善業。乃至闡提受報無窮。則無佛性也。</p>
<p>佛言善哉善哉善男子<span class='note-inline'>(至)</span>佛十力中業力最深。</p>
<p>案。僧亮曰。業已久滅。果在後生。此理難見。喜生疑謗。故言深心也。僧宗曰。將答所問。故先致歎也。</p>
<p>善男子有諸眾生<span class='note-inline'>(至)</span>為度彼故作如是說。</p>
<p>案。僧亮曰。開昔定說門也。僧宗曰。昔說重報。不可轉移。為人不信。故作定說。若窮撿於理。則不如是。夫業乃非不得果。但更有餘緣。脫其前果。故言可轉也。寶亮曰。本為下愚無智者說也。眾生於中。不信得果。故唱言是定也。</p>
<p>善男子一切作業有輕有重<span class='note-inline'>(至)</span>一決定二不決定。</p>
<p>案。僧亮曰。開今不定門。是為一切不定也。寶亮曰。此下一往先開三門。第一辨不定。第二出愚智。第三出二人所行之法。</p>
<p>善男子或有人言惡業無果<span class='note-inline'>(至)</span>一切作業無不得果。</p>
<p>案。僧亮曰。釋昔定說門也。</p>
<p>善男子或有重業可得作輕<span class='note-inline'>(至)</span>雖不定得亦非不得。</p>
<p>案。僧亮曰。從作業有輕有重。此第一翻。明業皆不定。</p>
<p>善男子一切眾生凡有二種<span class='note-inline'>(至)</span>現也輕業地獄重受。</p>
<p>案。僧亮曰。釋不定門也。唯有愚智者。釋所以不定者由人也。重惡輕受。非都不受也。僧宗曰。此正釋轉義也。言愚人造業。乃應得輕苦。以其不知慚愧修善之方。則罪障日夜增長。迴此輕報。地獄重受。若是智人。昔曾造惡種此業勢。既感三途。亦感輕苦。以其有修身戒心慧之緣。遂使重苦之報。不復受也。但受頭痛等苦故。義唱為轉也。寶亮曰。此第二出愚智二人也。</p>
<p>師子吼言世尊若如是者<span class='note-inline'>(至)</span>清淨梵行及解脫果。</p>
<p>案。僧亮曰。難意若定受者。可修梵行。求解脫不定。何用求離耶。僧宗曰。業既不定。會當轉惡生善也。寶亮曰。此下第三出愚智二人所行之法也。將欲明義。故師子吼先作此難云。若必不定。則自得去。何用修道耶。</p>
<p>佛言善男子若一切業<span class='note-inline'>(至)</span>則修梵行及解脫果。</p>
<p>案。僧亮曰。答意若以決定。云何可脫。緣不定故。所以須修梵行。以求解脫耳。僧宗曰。正以法相不定故。可得修有轉義也。若使定不可轉者。惡家常應為惡。乃至少時作業。應少時受。</p>
<p>善男子若能遠離一切惡業<span class='note-inline'>(至)</span>云何而有修道涅槃。</p>
<p>案。僧亮曰。重舉諸業。謂若定者。則有如是失也。寶亮曰。正以不定故須修道。若必定者。修道何益耶。</p>
<p>善男子業有二種定以不定。</p>
<p>案。僧亮曰。此下廣前三門。後又重舉愚智二人。總結句。并合前後凡七門。</p>
<p>定業有二一報定二時定<span class='note-inline'>(至)</span>所謂現受生受後受。</p>
<p>案。僧亮曰。釋上定不定業也。優婆塞戒說。業有四種。一報定時定。二報定時不定。三時定報不定。四時不定報不定也。今說二者。以初二報定。合為一也。僧宗曰。向已明有轉。今廣出報定世定。為彰可轉之義。言報之為理。不出世定報定。若世報俱之。此家為重。若報定世不定。此為第二。若世定報不定。此為第三。若報世俱不定。此為第四。寶亮曰。此下竟三報業。悉為證初第一門業性不定意業有二種。定以不定。今開四句明業體。第一時定報不定。此人作業之時。莫問輕重。但是猛利心中作也。作業成後。更經營運誓心來逐此業。名為業定。若此時差。則永不復受也。報定時不定者。此人作業之時。心極慇重。未必決斷。復無誓心。故或現受生受後受也。俱不定者。作時不重。又不決斷也。二俱定者。與上相違。</p>
<p>善男子若定心作善惡等<span class='note-inline'>(至)</span>供養三寶是名定業。</p>
<p>案。僧亮曰。釋定業也。寶亮曰。此四句。第一。第二。第四。於愚人悉定也。若智人者。四句皆不定。愚人無身戒心慧故。所以皆成定報也。</p>
<p>善男子智者善根深固難動<span class='note-inline'>(至)</span>一切諸業不名決定。</p>
<p>案。僧亮曰。釋不定業也。</p>
<p>菩薩摩訶薩無地獄業<span class='note-inline'>(至)</span>非現生後受是惡業。</p>
<p>案。僧亮曰。已斷定業不定業。不定業願受之證。一切業不定。令地獄空者。說生之益也。寶亮曰。智人有此四德故。皆不定也。所以菩薩恒在地獄。開悟眾生。若其業定。何能使物離苦。昇人天進德也。</p>
<p>復次善男子是賢劫中<span class='note-inline'>(至)</span>非現生後受是惡業。</p>
<p>案。僧亮曰。前說無地獄業。此說無業而現受。寶亮曰。明諸菩薩化生其中。以證業之不定。</p>
<p>復次善男子是賢劫中<span class='note-inline'>(至)</span>非現生後受是惡業。</p>
<p>案。僧亮曰。次說無餓鬼業亦現受也。</p>
<p>善男子我於賢劫生屠膾家<span class='note-inline'>(至)</span>非現生後受是惡業。</p>
<p>案。僧亮曰。次說無十六惡律儀。亦現受也。</p>
<p>善男子是賢劫中復生邊地<span class='note-inline'>(至)</span>非現生後受是惡業。</p>
<p>案。僧亮曰。次說無八難等執障。</p>
<p>善男子我念往昔<span class='note-inline'>(至)</span>是名菩薩摩訶薩說現世報。</p>
<p>案。僧亮曰。廣出提婆達多。往昔緣起事耳。</p>
<p>善男子我念往昔<span class='note-inline'>(至)</span>是名菩薩摩訶薩說現世報。</p>
<p>案。僧亮曰。又廣舉緣起。重證久來無也。</p>
<p>善男子善業生報後報<span class='note-inline'>(至)</span>一切諸業悉得現報。</p>
<p>案。僧亮曰。向明現報。今舉生後亦如是。皆是慈善願力。亦現受也。</p>
<p>不善惡業得現報者<span class='note-inline'>(至)</span>是名惡業現受果報。</p>
<p>案。僧亮曰。向明以善業願受。今明以惡受也。</p>
<p>生報者如一闡提犯四重禁及五逆罪。</p>
<p>案。僧亮曰。此三人皆重。故生報也。唯人能起此業。而人身小。受苦少故。不得現受也。</p>
<p>後報者如持戒人深發誓願<span class='note-inline'>(至)</span>轉輪聖王教化眾生。</p>
<p>案。僧亮曰。淨戒身報。得淨戒身。及轉輪王。非一身可集。故後報受也。</p>
<p>善男子若業定得現世報者<span class='note-inline'>(至)</span>無善藏者輕業重受。</p>
<p>案。僧亮曰。現報業輕。不能得後報。後報業重。故現生正報也。寶亮曰。凡有十二譬。廣上第二門出愚智二人事也。蓋欲顯智者之解。愚者之蔽。可不誡哉。</p>

<p class='juan'>大般涅槃經集解卷第六十</p></div>
</div><!-- end of div[@id='body'] -->
</body></html>