<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu143' /><a id='mulu144' />大般涅槃經集解卷第五十八</p><p>　廣出俱尸城緣起　廣出俱尸城涅槃緣起　廣出須達緣起　廣出逐外道緣起</p>

<p class='h1'>師子吼品之第五</p><p>師子吼言世尊十六大國<span class='note-inline'>(至)</span>拘尸那城入般涅槃。</p>
<p>案。僧亮曰。眾生有待處漏盡。此下將辨處為道。故發問也。寶亮曰。修道之第四。文人寄處。所以明道也。大意有五因緣。第一為益人曠遠。第二欲報地往恩。第三為欲還此中正受。第四為果彼本願。第五為逐外道也。</p>
<p>善男子汝不應言拘尸那城<span class='note-inline'>(至)</span>邊地弊惡隘陋小城。</p>
<p>案。僧亮曰。先答不應謂此為隘陋也。</p>
<p>善男子我念往昔過恒沙劫<span class='note-inline'>(至)</span>我眷屬者受恩能報。</p>
<p>案。僧亮曰。明此是初發心處。故在此也。寶亮曰。第二報地恩也。</p>
<p>復次善男子往昔眾生<span class='note-inline'>(至)</span>娑羅樹間三昧正受。</p>
<p>案。僧亮曰。明此是往昔出家修道之處也。寶亮曰。第三欲還此中。三昧正受故也。</p>
<p>善男子我念往昔過無量劫<span class='note-inline'>(至)</span>敷揚演說大涅槃經。</p>
<p>案。僧亮曰。明此是發願之處也。寶亮曰。四果本願也。</p>
<p>善男子我初出家未得阿耨<span class='note-inline'>(至)</span>我時默然已受彼請。</p>
<p>案。僧亮曰。為洴沙王有請。故所以來此也。</p>
<p>善男子我初得阿耨多羅<span class='note-inline'>(至)</span>我即往彼受王供養。</p>
<p>案。僧亮曰。此下皆為逐外道故。次第至此。外道於此。必受化故。故來此也。寶亮曰。第五為逐外道。兼先受此受故也。</p>
<p>外道六師相與集聚<span class='note-inline'>(至)</span>我時受已即住其中。</p>
<p>案。僧亮曰。因出須達所起祇洹精舍事也。</p>
<p>是時六師心生嫉妬悉共集詣波斯匿王。</p>
<p>案。僧亮曰。此下廣說外道之辭也。</p>
<p>作如是言大王當知<span class='note-inline'>(至)</span>六師之徒歡喜而出。</p>
<p>案。僧亮曰。王知有益。是故許之。</p>
<p>時波斯匿王即勅嚴駕<span class='note-inline'>(至)</span>阿耨多羅三藐三菩提心。</p>
<p>案。僧亮曰。外道雖復未降。而所益已多也。</p>
<p>是時六師各相謂言<span class='note-inline'>(至)</span>阿耨多羅三藐三菩提心。</p>
<p>案。僧亮曰。隨其所至。略已遍也。</p>

<p class='juan'>大般涅槃經集解卷第五十八</p></div>
</div><!-- end of div[@id='body'] -->
</body></html>