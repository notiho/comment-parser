<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu14' /><a id='mulu15' />大般涅槃經集解卷第三<span class='note-inline'>(序品第一卷之第二)</span></p><p>　出諸離車在虛空坐去地七多羅樹　又出諸大長者亦去地七多羅樹　出諸鬼神及禽獸異名　敘變林及重閣講堂事　釋魔王說呪事　出無邊身來事</p>

<p class='h1'>序品之第二</p><p>爾時復有四恒河沙<span class='note-inline'>(至)</span>及閻浮提諸王眷屬。</p>
<p>案。慧朗曰。此下第三列諸豪族也。</p>
<p>為求法故善脩戒行<span class='note-inline'>(至)</span>於虛空中默然而住。</p>
<p>案。僧亮曰。去地七多羅樹者。彼以豪族自憍。不願雜坐。故置之空也。</p>
<p>爾時復有五恒河沙<span class='note-inline'>(至)</span>繞佛一匝却住一面。</p>
<p>案。僧亮曰。陀那婆王者。阿脩羅例也。此言隨也。</p>
<p>爾時閻浮提中比丘比丘尼<span class='note-inline'>(至)</span>其林變白猶如白鵠。</p>
<p>案。僧亮曰。貪生愛壽者。以佛滅為苦。今明滅非作法。乃息偽反真也。五色之中。白是真實自然之色。不可染成。借事表理也。僧宗曰。向三種瑞。人中悉集。今現此相。以摧諸天速集也。</p>
<p>於虛空中自然而有<span class='note-inline'>(至)</span>皆悉悲感愁憂不樂。</p>
<p>案。僧亮曰。今說涅槃。無一切有。故名為空。希有常樂萬德。如虛空中有堂閣也。</p>
<p>爾時四天王釋提桓因<span class='note-inline'>(至)</span>來至佛所稽首佛足。</p>
<p>案。僧宗曰。魔多是聖人。如今是實。佛以大慈能轉其惡也。</p>
<p>而白佛言我等今者<span class='note-inline'>(至)</span>除滅怖畏說如是呪。</p>
<p>明駿曰。案維摩經云。十方世界。作魔王者。多是住不思議解脫菩薩。信之於此矣。</p>
<p class="dharani">侘枳咤咤羅侘枳盧呵隷<span class='note-inline'>(至)</span>阿羅遮羅多羅莎訶</p>
<p>案。僧宗曰。若能窮達其旨。經之與呪。竟何所在。但物心難以理從。易以威逼。呪方別是止耶之術。魔無法以助化。說呪以弘道也。慧朗曰。此有三階。前明魔以神力。施地獄之樂。辦供而來。此第二說呪。以請印可之。</p>
<p>是呪能令諸失心者<span class='note-inline'>(至)</span>心懷愁惱却住一面。</p>
<p>案。僧宗曰。歎呪功能。復明己自為護。以勸受持也。慧朗曰。此第三請佛受供印呪。佛不受供。而印其呪也。</p>
<p>爾時大自在天王與其眷屬<span class='note-inline'>(至)</span>天人師佛世尊。</p>
<p>案。僧亮曰。此菩薩所以現者。美大之辭也。此中明身大。彼土莊嚴。眾生清淨。世樂之極。遠來獻供。更求勝法者。證有為非樂也。慧朗曰。此下有兩段。初辨無邊。次明佛神力也。辨無邊身中。有八章。此即第一略敘彼土佛事也。</p>
<p>爾時彼佛即告第一大弟子<span class='note-inline'>(至)</span>并可禮敬請決所疑。</p>
<p>案。慧朗曰。此第二彼佛命使來。</p>
<p>爾時無邊身菩薩摩訶薩<span class='note-inline'>(至)</span>所有威德悉滅無餘。</p>
<p>案。慧朗曰。此第三敘時眾驚怪也。</p>
<p>是時文殊師利法王子<span class='note-inline'>(至)</span>如來不久當般涅槃。</p>
<p>案。慧朗曰。此第四敘文殊安慰大眾也。</p>
<p>是時大眾一切悉見<span class='note-inline'>(至)</span>如是流布大乘經典。</p>
<p>案。慧朗曰。此第五敘菩薩神力。</p>
<p>爾時無邊身菩薩<span class='note-inline'>(至)</span>如來不久當般涅槃。</p>
<p>案。慧朗曰。此第六明菩薩以神力。令身中眾生。得法悟也。</p>
<p>爾時無邊身菩薩<span class='note-inline'>(至)</span>餘無能見是菩薩身其量邊際。</p>
<p>案。慧朗曰。第七明以神力辦供。</p>
<p>爾時無邊身菩薩及其眷屬<span class='note-inline'>(至)</span>如是三請悉亦不受。</p>
<p>案。慧朗曰。第八明以供上佛。佛不受。</p>
<p>爾時無邊身菩薩及其眷屬<span class='note-inline'>(至)</span>却住一面皆亦如是。</p>
<p>案。慧朗曰。舉十方同到者總結。</p>
<p>爾時娑羅雙樹吉祥福地<span class='note-inline'>(至)</span>見諸佛土亦復如是。</p>
<p>案。慧朗曰。此辨佛神力有兩章。此即第一光明變穢為淨也。</p>
<p>爾時如來面門所出<span class='note-inline'>(至)</span>身諸毛孔流血灑地。</p>
<p>案。法瑤曰。化緣周畢。表涅槃之相也。有三種。一眾生心淨。二國土淨。三收光入口。收光入口。則止教之相。眾生心淨。則表化周。國土淨者。則明行畢也。慧朗曰。此第二階。示涅槃之相也。</p>
</div>
<p class='juan'>大般涅槃經集解卷第三</p>
</div><!-- end of div[@id='body'] -->
</body></html>