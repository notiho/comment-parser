<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般涅槃經集解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu124' /><a id='mulu125' />大般涅槃經集解卷第四十九</p><p>　釋大涅槃小涅槃義。舉有山大山等喻　釋聲聞習氣義　釋有因緣名及無因緣名義　釋五神通義　辨二種神通。一與外道共。一與二乘共　辨涅槃非音聲之音</p>

<p class='h1'>德王品之第五</p><p>爾時光明遍照高貴德王<span class='note-inline'>(至)</span>云何涅槃云何大涅槃。</p>
<p>案。僧亮曰。所以重問者。雖說斷漏。能得涅槃常樂我淨。不說我樂自在之用。涅槃之義未障故也。寶亮曰。次下答德王第二問也。上聞不聞中。佛答六難竟。更設二問。佛答一問竟。今更舉第二問。以請釋也。</p>
<p>爾時佛讚光明遍照<span class='note-inline'>(至)</span>是名涅槃非大涅槃。</p>
<p>案。僧亮曰。涅槃雖有多義。會是無苦之稱。得息苦者。皆得名焉。寶亮曰。今借十譬。以辨大小之相異。正以無苦樂。故名涅槃也。若得少食。以除飢苦。亦名涅槃。但不得名大涅槃。如是十種譬。其義一例。小海亦名海。大海亦名海。若除少苦。名小涅槃。若除苦都盡。名大涅槃。其文中自廣彰云。二乘人八萬劫。乃至一萬劫。名小涅槃者。上乘三處。明皆言到佛果。今此中說名小涅槃。其義云何。若欲於我前。不言行八萬劫竟名小。未行八萬劫之前。隨其所得住處。以此義為小。及其行八萬劫竟得佛。由名大涅槃。而此旨於一部之中。雖復說異。亦莫測其然。要隨義而安也。</p>
<p>善男子若凡夫人及以聲聞<span class='note-inline'>(至)</span>乃得名為大涅槃也。</p>
<p>案。僧亮曰。凡夫因世俗。聲聞因聖道者。更釋非之義也。還生煩惱者。釋凡夫也。有習氣者。釋聲聞也。</p>
<p>善男子譬如有處能受眾流<span class='note-inline'>(至)</span>之所得故故名為大。</p>
<p>案。僧亮曰。前說人實。後說法實。合海譬也。河城等皆合也。十譬之中。唯不合地及天中天二譬也。</p>
<p>云何復名為大涅槃<span class='note-inline'>(至)</span>以是義故名大涅槃。</p>
<p>案。僧亮曰。八自在者。各有文也。一者不小能小。不多能多也。二者以小為大也。三者以重為輕也。四者以三事體。心色不移。無處不至。所作事一。而見者不同也。五者一根知六塵也。六者見法如空也。七者得一切法也。八者不可見。令一切見。</p>
<p>復次善男子譬如寶藏<span class='note-inline'>(至)</span>具足成就初分功德。</p>
<p>案。僧亮曰。無為名大。釋常住故。故稱大也。</p>
<p>復次善男子云何菩薩<span class='note-inline'>(至)</span>昔所不得而今乃得。</p>
<p>案。僧亮曰。諸漏既盡。則具神通。皆聖行功德也。今見者。謂眼通。更就所得中分別也。今聞者。耳通也。今到者。如意通也。今知者。他心宿命也。寶亮曰。第二功德。以五通為體。此五是一方之所須。菩薩化道之要用。第一修天眼通。須見眾生身業。二修天耳通。聞其口業。三修他心通。知其心業。雖知三業。若不達其過去。有善惡之厚薄可化。亦於化道有闕。故次修宿命通。而下愚之流。難以玄言。必須運身到彼。然後受化。故第五次修身通。今就文所辨。先明身通。昔明身通。直據色身轉變而已。今談色心自在。修短所通。適物所宜。而經亦有言如意通。亦名身通。若立身通。則沒如意名言。若立如意。便廢身通。若如昔教明五通。是禪定家果。要因定後。方能發通。就今涅槃經明五通。盡是智慧之異用。故菩薩摩訶薩。依六行教學。不取有無相。但使物感稱根而應。如一家所解。此五通必是菩薩家化。方非外道凡夫聲聞之伎。何以知耶。若實是凡夫。云何得有此法。而在外道中唱言有者。皆是應迹。外道雖言得禪定。而無有道思慧。所以無此神德也。聲聞人觀解既不成。復不能即在定。而變通亦由已安。法不得所。復未能忘懷。故發家唱云。菩薩所得通。不與外道聲聞二乘等共之。</p>
<p>通有二種一者內二者外<span class='note-inline'>(至)</span>昔所不得而今得之。</p>
<p>案。僧亮曰。不與外道。共五通也。一心作一者。釋不與二乘及外道共。但舉二乘外道可知也。寶亮曰。雖言二乘人。一心作一。不得眾多。此正表二乘不得道之意。聲聞入定發通。要須定前作意。作意若一。在定唯能一變。若作意作五事。便能現五變。雖在定。併發五耳。由得言一心作一。何以然。由其前方便有五故。若極利根者。在定亦容可得二變。此皆據教迹作。諸菩薩則不然。發輒修德。以曠被為懷。及至物感。則稱本心。隨力而現。不假興意。若無六行解者。則不能一心現五通身也。</p>
<p>又復云何昔所不得<span class='note-inline'>(至)</span>昔所不得而今得之。</p>
<p>案。僧亮曰。如意說名自在。於自在中。分作變化。初對凡夫。故言不爾。</p>
<p>復次善男子菩薩摩訶薩<span class='note-inline'>(至)</span>而諸眾生各各見異。</p>
<p>案。僧亮曰。得異耳根者。有三事異。一者下地聞土地。二遠及恒沙。三耳識不取相。是不聞而聞。初無音聲相者。菩薩耳識。真俗兼見。故不取相。</p>
<p>復次善男子云何菩薩<span class='note-inline'>(至)</span>昔所不聞而今得聞。</p>
<p>案。僧亮曰。此下明天耳通。而文中敘相。皆是初學之方法。昔小乘明天耳通。耳識取聲。然後生智。二心更相資導。故合二心為通。天眼通亦爾。今用此經中。學得天耳天眼。乃至得通。六識之用。即是智慧。故天眼通。即中作二諦觀。此經既理教真正。明有為無為二理炳然。心行大法。生解亦大。若始行之流。則未及此也。</p>
<p>爾時光明遍照高貴德王<span class='note-inline'>(至)</span>云何而言無定無果。</p>
<p>案。僧亮曰。即是定果相者。若作因定善。即是果相者。從善因生。即是果也。</p>
<p>爾時如來讚言善哉善哉<span class='note-inline'>(至)</span>凡所演說無定果相。</p>
<p>案。僧亮曰。答意謂。若刀是定因。面是定果者。云何顛倒耶。</p>
<p>善男子夫涅槃者實非聲果<span class='note-inline'>(至)</span>吾當為汝更分別說。</p>
<p>案。僧亮曰。上說一切因果不定。此說涅槃常法非果。</p>
<p>善男子若有善男子<span class='note-inline'>(至)</span>故得阿耨多羅三藐三菩提。</p>
<p>案。僧亮曰。一字不作字相。一句不作句相。從經理門。可說為聞因之成果。不如是者。則非聞也。</p>
<p>善男子如汝所言聞惡聲故<span class='note-inline'>(至)</span>昔所不聞而今得聞。</p>
<p>案。僧亮曰。涅槃非果。可如上說。三惡是果。聲是定因。須更說之。</p>
<p>善男子云何昔所不見<span class='note-inline'>(至)</span>昔所不見而今得見。</p>
<p>案。僧亮曰。若依欲界四大者。依欲界定。修得天眼通。悉是骨相者。天眼識能見不淨。諸法定相。見因緣相者。空有兩見也。寶亮曰。此下明天眼通。此明天眼通。不但見色。亦見眾生善惡心。乃至知第一義諦故。所以作知名說也。</p>
<p>若見眾生所有色相<span class='note-inline'>(至)</span>昔所不知而今得知。</p>
<p>案。僧亮曰。知大小根者。乘色故知根也。一觸衣知心者。因身知根同。乘色知心。義屬天眼。故下知見兩名也。</p>
<p>復次善男子云何昔所不知<span class='note-inline'>(至)</span>昔所不知而今得知。</p>
<p>案。僧亮曰。次明宿命通也。</p>
<p>復次善男子云何昔所不知<span class='note-inline'>(至)</span>具足成就第二功德。</p>
<p>案。僧亮曰。須陀洹十六心者。三諦由滅見也。昔見滅未徹。三諦不明。既已見滅。遍四諦起念現前。其心甚遠。是果十六心也。寶亮曰。下去次明他心通。知須陀洹初心。次第至十六心者。聲聞人欲知初心捉法不能得。若利根者。要至第七心方知。若鈍根者。至第十六心方知。菩薩不爾。十六心一一次第差別盡知也。</p>

<p class='juan'>大般涅槃經集解卷第四十九</p></div>
</div><!-- end of div[@id='body'] -->
</body></html>