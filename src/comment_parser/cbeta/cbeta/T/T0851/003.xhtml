<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那經廣大儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />大毘盧遮那經廣大儀軌卷下</p>
<div class="lg regular"><div class='lg-row'>次當大日前，　般若波羅蜜，</div>
<div class='lg-row'>明妃契六臂，　三目皆圓滿，</div>
<div class='lg-row'>定羽掌梵夾，　慧羽竪護印，</div>
<div class='lg-row'>次定仰臍輪，　慧羽垂與願，</div>
<div class='lg-row'>二羽定慧手，　各結根本契，</div>
<div class='lg-row'>身被堅甲冑，　是名諸佛母，</div>
<div class='lg-row'>六波羅蜜印。</div>
</div><p>彼真言曰<span class='note-inline'>(真言玄如)</span>。</p>

<div class="lg regular"><div class='lg-row'>由印明力故，　相應身無二，</div>
<div class='lg-row'>當知此明妃，　三世諸佛母，</div>
<div class='lg-row'>圓滿薩般若。</div>
</div><p>爾時金剛手昇於大日世尊身語意地法平等觀，念未來眾生，為斷一切疑故，說大真言王曰<span class='note-inline'>(用羯磨印)</span>：</p>
<p class="dharani">歸命<span class='note-inline'>(一)</span>　阿三忙鉢多達磨馱覩<span class='note-inline'>(二)</span>　蘖登<span class='note-inline'>(底孕反)</span>蘖多南<span class='note-inline'>(三)</span>　薩嚩他<span class='note-inline'>(引)</span><span class='note-inline'>(四)</span>　暗欠暗噁<span class='note-inline'>(五)</span>　糝索<span class='note-inline'>(六)</span>　唅鶴<span class='note-inline'>(七)</span>　㘕[口*落]<span class='note-inline'>(入)</span><span class='note-inline'>(八)</span>　鑁嚩<span class='note-inline'>(入)</span><span class='note-inline'>(九)</span>　娑嚩<span class='note-inline'>(二合)</span>賀<span class='note-inline'>(十)</span>　吽㘕[口*落]訶囉<span class='note-inline'>(二合)</span>鶴娑嚩<span class='note-inline'>(二合)</span>賀<span class='note-inline'>(十一)</span>　㘕[口*落]娑嚩<span class='note-inline'>(二合)</span>賀<span class='note-inline'>(十二)</span></p>
<p>時執金剛祕密主說此真言王已，時一切如來住十方世界，各舒右手摩執金剛頂，而以善哉聲而稱歎言：「善哉善哉！佛子！汝已超昇毘盧遮那世尊身語意地，為欲照明一切方所，住平等真言道諸菩薩故，乃至同於正遍知者。」</p>

<div class="lg regular"><div class='lg-row'>次傳八祕密，　於諸真言門，</div>
<div class='lg-row'>修行菩薩行，　諸菩薩應知。</div>
<div class='lg-row'>觀於本尊身，　各堅固不動，</div>
<div class='lg-row'>如本尊三昧，　如本尊觀住，</div>
<div class='lg-row'>而得成悉地。　諦觀白蓮華，</div>
<div class='lg-row'>八葉皆廣大，　令普周法界。</div>
<div class='lg-row'>東方葉華座，　觀㘕字光輪，</div>
<div class='lg-row'>轉成如來身，　號寶幢如來，</div>
<div class='lg-row'>身色如日暉。</div>
</div><p>以定慧手作虛心合掌，而散風輪地輪如放光焰，是世尊威德生印。其曼荼羅三角而具光明。彼真言曰：</p>
<p class="dharani">歸命<span class='note-inline'>(一)</span>　㘕[口*落]<span class='note-inline'>(入)</span><span class='note-inline'>(二)</span>　娑嚩<span class='note-inline'>(二合)</span>賀</p>

<div class="lg regular"><div class='lg-row'>南方葉華座，　觀鑁字光輪，</div>
<div class='lg-row'>轉成如來身，　名開敷華王，</div>
<div class='lg-row'>金色放光明，　三昧離諸垢。</div>
</div><p>即以此印而屈風輪在二空輪上，如嚩字形，是世尊金剛不壞印。其曼荼羅如嚩字相，有金剛光。彼真言曰：</p>
<p class="dharani">歸命<span class='note-inline'>(一)</span>　鑁嚩<span class='note-inline'>(入)</span><span class='note-inline'>(二)</span>　娑嚩<span class='note-inline'>(二合)</span>賀<span class='note-inline'>(引)</span></p>

<div class="lg regular"><div class='lg-row'>北方葉華座，　觀唅字光輪，</div>
<div class='lg-row'>轉成鼓音王，　離惱清涼定。</div>
</div><p>即以此印屈二地輪入於掌中，是如來萬德莊嚴印。其曼荼羅如半月形，以大空點圍之。彼真言曰：</p>
<p class="dharani">歸命<span class='note-inline'>(一)</span>　唅鶴<span class='note-inline'>(二)</span>　娑嚩<span class='note-inline'>(二合)</span>賀<span class='note-inline'>(引)</span></p>

<div class="lg regular"><div class='lg-row'>西方葉華座，　觀糝字光輪，</div>
<div class='lg-row'>轉成無量壽，　色如閻浮金。</div>
</div><p>即以初印散水輪火輪，名蓮華藏印。其曼荼羅如月輪相，以波頭摩華圍繞之。彼真言曰：</p>
<p class="dharani">歸命<span class='corr'><span class='note-inline'>(一)</span></span>　糝索<span class='note-inline'>(入)</span><span class='note-inline'>(二)</span>　娑嚩<span class='note-inline'>(二合)</span>賀<span class='note-inline'>(引)</span></p>

<div class="lg regular"><div class='lg-row'>東南葉華座，　觀暗字光輪，</div>
<div class='lg-row'>轉成普賢身。</div>
</div><p>復以定慧手作未開敷蓮華合掌，建立二空輪而稍屈之，是如來一切支分生印。其曼荼羅如迦羅捨滿月之形，金剛圍之。彼真言曰：</p>
<p class="dharani">歸命<span class='note-inline'>(一)</span>　暗噁<span class='note-inline'>(二)</span>　娑嚩<span class='note-inline'>(二合)</span>賀<span class='note-inline'>(引)</span></p>

<div class="lg regular"><div class='lg-row'>西北葉華座，　觀嚩字光輪，</div>
<div class='lg-row'>轉成聖者身，　號名觀自在，</div>
<div class='lg-row'>色如紅頗梨，　是名聖觀音。</div>
</div><p>即以此印屈其火輪，餘相如前，是世尊陀羅尼印。其曼荼羅猶如彩虹，而遍圍之垂金剛幡。彼真言曰：</p>
<p class="dharani">歸命<span class='note-inline'>(一)</span>　沒馱達囉抳<span class='note-inline'>(二)</span>　娑沒㗚<span class='note-inline'>(二合)</span>底<span class='note-inline'>(丁以反)</span>麼囉馱曩迦[口*履]<span class='note-inline'>(三)</span>　馱囉野馱囉野薩鑁<span class='note-inline'>(四)</span>　婆誐嚩底<span class='note-inline'>(丁以反)</span><span class='note-inline'>(五)</span>　阿<span class='note-inline'>(引)</span>迦<span class='note-inline'>(引)</span>囉嚩底<span class='note-inline'>(六)</span>　三麼曳<span class='note-inline'>(七)</span>　娑嚩<span class='note-inline'>(二合)</span>賀<span class='note-inline'>(引)</span></p>

<div class="lg regular"><div class='lg-row'>西南葉華座，　觀阿字光輪，</div>
<div class='lg-row'>轉成文殊身，　所謂一切智，</div>
<div class='lg-row'>身如欝金色。</div>
</div><p>復以虛心合掌開散火輪，其地輪與空輪和合持之，是為如來法住印。其曼荼羅猶如虛空，以雜色圍之，有二空點。彼真言曰：</p>
<p class="dharani">歸命<span class='note-inline'>(一)</span>　阿吠娜尾泥<span class='note-inline'>(二)</span>　娑嚩<span class='note-inline'>(二合)</span>賀<span class='note-inline'>(引)</span></p>

<div class="lg regular"><div class='lg-row'>東北葉華座，　觀野字光輪，</div>
<div class='lg-row'>加以二昧聲，　轉成慈氏尊，</div>
<div class='lg-row'>大乘相應故，　身色如黃金。</div>
</div><p>二羽虛心合掌，以定慧手交互相加持而自旋轉，是名世尊迅疾加持印。<span class='corr'>其</span>曼荼羅亦如虛空，而用青點嚴之。彼真言曰：</p>
<p class="dharani">歸命<span class='note-inline'>(一)</span>　摩賀瑜誐瑜<span class='note-inline'>(引)</span>擬<span class='note-inline'>(宜以反)</span>[寧*頁]<span class='note-inline'>(二)</span>　瑜詣濕嚩<span class='note-inline'>(二合)</span>[口*履]<span class='note-inline'>(三)</span>　欠若唎計<span class='note-inline'>(四)</span>　娑嚩<span class='note-inline'>(二合)</span>賀</p>

<div class="lg regular"><div class='lg-row'>中央法界性，　圓明廣大輪，</div>
<div class='lg-row'>輪中轉阿字，　成大法界身，</div>
<div class='lg-row'>號名遍照尊。　金色具暉曜，</div>
<div class='lg-row'>首持髮髻冠，　綃縠嚴身服，</div>
<div class='lg-row'>輝焰過眾電，　放種種色光。</div>
<div class='lg-row'>正受相應身，　寂然三摩地，</div>
<div class='lg-row'>應願濟群生。　大日正覺尊，</div>
<div class='lg-row'>以八曼荼羅，　種子字圍繞，</div>
<div class='lg-row'>甚深圓鏡中，　法界曼荼羅，</div>
<div class='lg-row'>猶如敬制底。　如來三密門，</div>
<div class='lg-row'>當依如是法。</div>
</div><p>彼大日真言曰：</p>
<p class="dharani">曩莫薩嚩怛他<span class='note-inline'>(引)</span>蘖帝[口*驃]<span class='note-inline'>(毘庾反)</span><span class='note-inline'>(一)</span>　微濕嚩<span class='note-inline'>(二合)</span>目契弊<span class='note-inline'>(毘也反)</span><span class='note-inline'>(二)</span>　薩嚩他<span class='note-inline'>(三)</span>　阿<span class='note-inline'>(上)</span>阿<span class='note-inline'>(引)</span>暗<span class='note-inline'>(去引)</span>噁<span class='note-inline'>(入)</span><span class='note-inline'>(四)</span></p>

<div class="lg regular"><div class='lg-row'>行者若持誦，　乃至初安住，</div>
<div class='lg-row'>不生疑慮意，　隨取彼一心，</div>
<div class='lg-row'>以心置於心，　證於極淨句，</div>
<div class='lg-row'>無垢安不動，　不分別如鏡。</div>
<div class='lg-row'>現前甚微細，　若彼常觀察，</div>
<div class='lg-row'>修習而相應，　乃至本所尊，</div>
<div class='lg-row'>自身像皆現，　即是第一句，</div>
<div class='lg-row'>瑜伽阿闍梨，　當依第二句。</div>
<div class='lg-row'>於鏡曼荼羅，　作本尊三昧，</div>
<div class='lg-row'>觀心自圓明，　微妙如圓鏡，</div>
<div class='lg-row'>鏡中有八葉，　大寶蓮華王，</div>
<div class='lg-row'>白嚴好鬚蘂，　臺中有種子，</div>
<div class='lg-row'>轉種子色聲，　即大日如來，</div>
<div class='lg-row'>真實加持身，　即是正覺句。</div>
<div class='lg-row'>次應捧念珠，　菩提與蓮子，</div>
<div class='lg-row'>金剛光好者，　貫穿一百八，</div>
<div class='lg-row'>持珠當於心，　四時及三時，</div>
<div class='lg-row'>乃至於二時，　當心住等引，</div>
<div class='lg-row'>三麼呬多地，　念大日本明，</div>
<div class='lg-row'>一百或一千，　數滿三洛叉。</div>
<div class='lg-row'>作心意念誦，　出入息為一，</div>
<div class='lg-row'>短聲與長聲，　常一一相應；</div>
<div class='lg-row'>異此而受持，　真言闕支分。</div>
<div class='lg-row'>自尊為一相，　無二無取著，</div>
<div class='lg-row'>不壞意色像，　勿異於法則。</div>
<div class='lg-row'>次住巧智生，　說出生種種，</div>
<div class='lg-row'>善巧智百光，　遍照諸佛剎。</div>
<div class='lg-row'>二羽金剛合，　或作五智印，</div>
<div class='lg-row'>即置於頂上，　微加搖動之，</div>
<div class='lg-row'>彼百光遍照。</div>
</div><p>真言曰：</p>
<p class="dharani">歸命<span class='note-inline'>(一)</span>　暗</p>

<div class="lg regular"><div class='lg-row'>此百字真言，　真言救世者，</div>
<div class='lg-row'>成就大威德，　法自在牟尼，</div>
<div class='lg-row'>破諸無智暗，　摧壞無智城，</div>
<div class='lg-row'>如日輪普現，　利益眾生故。</div>
<div class='lg-row'>念誦分限畢，　捧珠頂戴已，</div>
<div class='lg-row'>然後安本處，　重結大日印，</div>
<div class='lg-row'>入法界三昧。　行者出三昧，</div>
<div class='lg-row'>念本明七遍，　復結五供養，</div>
<div class='lg-row'>悅意妙五讚，　獻閼伽香水，</div>
<div class='lg-row'>當發五大願。　復結大三昧，</div>
<div class='lg-row'>左旋成解界，　當白眾聖尊，</div>
<div class='lg-row'>現前諸如來，　救世諸菩薩，</div>
<div class='lg-row'>乃至諸聖天，　不斷大乘教，</div>
<div class='lg-row'>到殊勝地者：　「唯願聖天眾，</div>
<div class='lg-row'>決定證知我，　廣利諸有情，</div>
<div class='lg-row'>久久住世間。」　佛說加持句，</div>
<div class='lg-row'>定慧金剛合，　隨明遍觸身，</div>
<div class='lg-row'>念彼密言曰：</div>
</div><p class="dharani">歸命<span class='note-inline'>(一)</span>　薩嚩他<span class='note-inline'>(二)</span>　勝勝<span class='note-inline'>(三)</span>　怛[口*陵]<span class='note-inline'>(二合)</span>怛[口*陵]<span class='note-inline'>(二合)</span><span class='note-inline'>(四)</span>　顒顒<span class='note-inline'>(五)</span>　達[口*憐]<span class='note-inline'>(二合)</span>達[口*憐]<span class='note-inline'>(二合)</span><span class='note-inline'>(六)</span>　娑他<span class='note-inline'>(二合)</span>波也娑他<span class='note-inline'>(二合)</span>波也<span class='note-inline'>(七)</span>　沒馱薩底也<span class='note-inline'>(二合)</span>嚩<span class='note-inline'>(八)</span>　達麼薩底也<span class='note-inline'>(二合)</span>嚩<span class='note-inline'>(九)</span>　僧伽薩底也<span class='note-inline'>(二合)</span>嚩<span class='note-inline'>(十)</span>　娑嚩<span class='note-inline'>(二合)</span>迦嚩<span class='note-inline'>(十一)</span>　吽吽<span class='note-inline'>(十二)</span>　吠娜尾泥<span class='note-inline'>(十三)</span>　娑嚩<span class='note-inline'>(二合)</span>賀</p>

<div class="lg regular"><div class='lg-row'>於頂上解之，　各隨其所安，</div>
<div class='lg-row'>皆令得解脫。　復結三昧耶，</div>
<div class='lg-row'>薩埵被甲冑，　三印等護持，</div>
<div class='lg-row'>法界字為頂，　功德悉成就。</div>
<div class='lg-row'>如前應作禮，　然後出道場，</div>
<div class='lg-row'>住於閑淨處，　轉讀修多羅，</div>
<div class='lg-row'>華嚴與涅槃，　楞伽思益等。</div>
<div class='lg-row'>願共諸有情，　同證華藏海，</div>
<div class='lg-row'>入佛無漏智。</div>
</div></div>
<p class='juan'>大毘盧遮那經廣大儀軌卷下</p>
<div class='div-w'><p>此法從摩訶毘盧遮那付屬金剛手，金剛手次傳付屬那爛陀寺達磨鞠多阿闍梨，達磨鞠多阿闍梨次付屬中天竺國王種釋迦善無畏三藏。善無畏三藏開元中來至此國，當玄宗朝，為大國師，傳法灌頂。次付屬海東新羅國僧玄超阿闍梨，玄超阿闍梨次傳付屬京青龍寺僧慧果阿闍梨，慧果阿闍梨次傳付屬僧法潤阿闍梨。大和八年甲寅歲三月七日付屬慧日寺五部持念僧惟謹。</p>
<p>大毘盧遮那廣大儀軌三卷，善無畏三藏譯，此宗睿僧正之請來也。今所刻本似未治定，而無異本可以校者。但如安然遮梨及法三御子等所引用文，亦全同之，於是決知元來未正之儀軌也，故今點之，間存兩訓。或又為防慢法之曹往往亂脫，即點師傳以指示之。諸餘讎正，冠注其頭，而俟後哲冀為正之。旹　正德元年辛卯八朔靈雲精舍沙門慧光欽識。</p>
</div>
</div><!-- end of div[@id='body'] -->
</body></html>