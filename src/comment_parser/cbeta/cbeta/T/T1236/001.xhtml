<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖無能勝金剛火陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1236
<div class='div-jing'>
<p class='juan'><a id='mulu1' />聖無能勝金剛火陀羅尼經</p><p class="byline">西天譯經三藏朝散大夫試鴻臚少卿傳教大師臣法天奉　詔譯</p><p>如是我聞。一時佛在妙高山寶峯樓閣之中。以種種金寶而用莊嚴。出無數光周匝照曜於諸山巖。復有栴檀沈水塗香粖香種種名花。及諸寶蓋鈴譯如是嚴飾。</p>
<p>爾時有天龍夜叉阿修羅乾闥婆迦樓羅緊那羅摩睺羅伽。及持明仙部多頻那夜迦毘舍左有形無形末怛里眾等。來集會坐可遍五百由旬。</p>
<p>復有菩薩摩訶薩七千五百人。苾芻眾一萬二千五百人。俱來會坐而為聽法。</p>
<p>爾時會中天龍夜叉阿修羅乾闥婆迦樓羅緊那羅摩睺羅伽。及持明仙眾部多頻那夜迦毘舍左。有形無形末怛里眾等。高聲唱言苦哉苦哉。時釋迦牟尼如來應正等覺而復問言。汝等云何高聲唱言怖畏苦惱。彼眾等白言。世尊我被大力聖者恐怖降伏而今來此。唯願慈悲特垂救護。世尊告言。今此一切最上廣大曼拏羅中。有菩薩摩訶薩得大地補處。當紹灌頂法王之位。而能覺悟善惡諸業。當為安慰汝之心意說是語已剎那之間有菩薩摩訶薩名金剛手。如金剛山放金色光普照世界。頂戴寶冠面如滿月。手執金剛棒金剛橛金剛羂索。具大福力能破諸惡。領五千金剛族而為眷屬。其名曰金剛難拏大將。金剛嚩日囉誐囉婆大將。金剛嚩日囉計都大將。金剛嚩日囉嚩婆娑大將。金剛儞攞嚩日囉大將。金剛囉怛曩嚩日囉大將。金剛玉呬也嚩日囉大將。金剛作訖囉嚩日囉大將。金剛摩訶嚩日囉難拏主。金剛護世明王。及金剛魔金剛頻那夜迦。金剛曜童子金剛烏娑多羅迦金剛大惡等。俱來集會大曼拏羅中。放清淨光照曜一切。能令眾生心懷歡喜。時金剛手菩薩。偏袒右肩頂禮佛足。右遶三匝合掌住立。</p>
<p>爾時世尊勅金剛手菩薩言。今此會中有天龍夜叉阿修羅及諸部多之類。高聲唱言怖畏苦惱。汝為安慰令彼快樂。於是金剛手菩薩即從座起。於天龍阿修羅等部多眾前入三摩地。名最上金剛器仗光明燈。發大神通令三千大千世界雷雹閃電如大火焰。是諸眾生見是事已。即除苦惱怕怖。復有恒河沙數眾生。見是事已發清淨梵行持戒忍辱心。一切財寶施金剛手菩薩。皆願隨從聽受妙法。是時金剛手菩薩。即為天龍夜叉之眾。說四諦緣生三摩地門十波羅蜜。及本金剛族大曼拏羅儀則之法。所有梵王天大自在天。嚩嚕拏俱尸羅。摩嚕多誐嚕拏。那羅延天焰摩天帝釋天。而得成就者。阿修羅乾闥婆。而得成就者。乃至諸惡部多大羅叉等。難調伏者而能調伏。懷惡心者而發善心。懷邪見者而得正見。懷瞋恚者而起慈悲。懷愚暗者而能明了。先具強力者而失強力。先能隱身者而不能隱。他真言能自禁斷。自真言能求圓滿。住曼拏羅中覺悟調伏。當如是等。</p>
<p>爾時佛勅金剛手菩薩。汝為宣說無能勝金剛火大陀羅尼令彼受持。金剛手菩薩。即以此陀羅尼真實威德之力。放大光明照彼天人阿修羅等一切賢聖大會之眾。復以陀羅尼力故。而令日月星宿光明不現。大海涌沸妙高山王悉皆震動。</p>
<p>爾時大光焰藏金寶峯中有金剛手童女。變化自身如大熾焰。即往虛空。至大力菩薩摩訶薩前。右繞三匝歸命頂禮。住立一面告彼眾曰。金剛手菩薩說如來三摩地心。汝等當宜各捨金剛器仗等。求此大陀羅尼法。時世界主大梵王天人阿修羅等。俱發聲言。如菩薩勅我今奉行。於是大自在天捨三股叉。那羅延天捨輪。焰摩天捨杖。俱尾囉天捨棒。帝釋天捨金剛杵。摩嚕拏天捨羂索。天魔捨其障難。阿修羅捨其威力。摩嚕多捨其迷著。母鬼眾離於散亂。龍神眾離於恚毒。夜叉羅剎緊那羅毘捨左部多沒囉賀摩羅剎娑鳩槃茶等皆去威力。於菩薩前一心恭敬。金剛手即說陀羅尼曰。</p>
<p class="dharani">曩謨<span class='note-inline'>(引)</span>囉怛曩<span class='note-inline'>(二合)</span>怛囉<span class='note-inline'>(二合)</span>夜<span class='note-inline'>(引)</span>野曩摩室戰<span class='note-inline'>(二合)</span>拏嚩日囉<span class='note-inline'>(二合)</span>播<span class='note-inline'>(引)</span>拏曳<span class='note-inline'>(引)</span>摩賀<span class='note-inline'>(引)</span>藥乞叉<span class='note-inline'>(二合)</span>細<span class='note-inline'>(引)</span>曩<span class='note-inline'>(引)</span>鉢哆曳<span class='note-inline'>(引)</span>怛儞也<span class='note-inline'>(二合)</span>他<span class='note-inline'>(引)</span>怛他<span class='note-inline'>(引)</span>誐多三摩<span class='note-inline'>(引)</span>地馱囉尼末<span class='note-inline'>(引)</span>嚩里多<span class='note-inline'>(二合)</span>以瑟也<span class='note-inline'>(二合引)</span>彌曀呬嚩日里<span class='note-inline'>(二合)</span>俱胝羅俱胝播<span class='note-inline'>(引)</span>嚩迦俱羅尸契迦閉羅計尸怛致左致祖<span class='note-inline'>(引)</span>致謨<span class='note-inline'>(引)</span>吒儞迦里迦<span class='note-inline'>(二合)</span>致母致嚩致嚩日里<span class='note-inline'>(二合引)</span>尼禰愈<span class='note-inline'>(二合)</span>路隷母俱母俱酥母酥母婆囉娑囉娑普<span class='note-inline'>(二合)</span>吒娑普<span class='note-inline'>(二合)</span>吒娑普<span class='note-inline'>(二合)</span>吒娑普<span class='note-inline'>(二合)</span>吒烏儞愈<span class='note-inline'>(二合)</span>帝<span class='note-inline'>(引)</span>賓誐隷左致尾左致入嚩<span class='note-inline'>(二合)</span>羅賓誐隷薩里嚩<span class='note-inline'>(二合)</span>禰嚩誐拏鉢囉<span class='note-inline'>(二合)</span>賀囉拏摩<span class='note-inline'>(引)</span>野<span class='note-inline'>(引)</span>悉地㮈<span class='note-inline'>(引)</span>以計酥嚨嚕<span class='note-inline'>(引)</span>嚩日羅<span class='note-inline'>(二合)</span>具<span class='note-inline'>(引)</span>尼<span class='note-inline'>(引)</span>涅里<span class='note-inline'>(二合)</span>荼娑囉鉢囉<span class='note-inline'>(二合)</span>賀囉尼囉怛曩<span class='note-inline'>(二合)</span>怛囉<span class='note-inline'>(二合)</span>野<span class='note-inline'>(引)</span>禰迦羅部帝<span class='note-inline'>(引)</span>嚩日羅<span class='note-inline'>(二合)</span>馱囉尾濕嚩<span class='note-inline'>(二合引)</span>娑儞迦<span class='note-inline'>(引)</span>鉢囉<span class='note-inline'>(二合)</span>賀哆鉢囉<span class='note-inline'>(二合)</span>摩里那<span class='note-inline'>(二合)</span>儞娑嚩<span class='note-inline'>(二合引)</span>賀</p>
<p>若此陀羅尼有人聞已。一心讀誦憶念受持。是人得入一切世間出世間曼拏羅三昧。若人隨喜恭敬。是人不為禁呪諸毒及一切恐怖之所惱害。</p>
<p>爾時佛勅金剛手菩薩說大陀羅尼時。欲色諸天一切天子。於空界中雨種種殊妙香花而用供養。復以微妙梵音歌詠讚歎。時大曼拏羅會一切聖賢苾芻眾等。并大菩薩摩訶薩。皆大歡喜信受奉行。</p>

<p class='juan'>聖無能勝金剛火陀羅尼經</p></div>
</div><!-- end of div[@id='body'] -->
</body></html>