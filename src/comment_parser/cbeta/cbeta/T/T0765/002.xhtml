<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本事經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu4' /><a id='mulu5' />本事經卷第二<p class="byline">大唐三藏法師玄奘奉　詔譯</p>一法品第一之二</p><p>吾從世尊聞如是語：「苾芻當知！若有於貪未如實知、未正遍知、未能永斷，彼於自心未離貪故，不能通達、不能遍知、不能等覺、不能涅槃、不能證得無上安樂。若有於貪已如實知、已正遍知、已能永斷，彼於自心已離貪故，即能通達、即能遍知、即能等覺、即能涅槃、即能證得無上安樂。是故於貪應如實知、應正遍知、應求永斷，於佛法中當修梵行。」爾時，世尊重攝上義而說偈言：</p>

<div class="lg regular" style="margin-left:1em;"><div class='lg-row'>「若於貪未知，　彼去涅槃遠，</div>
<div class='lg-row'>於貪已知者，　去涅槃不遙。</div>
<div class='lg-row'>我觀諸有情，　由貪之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此貪者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於瞋未如實知、未正遍知、未能永斷，彼於自心未離瞋故，不能通達、不能遍知、不能等覺、不能涅槃、不能證得無上安樂。若有於瞋已如實知、已正遍知、已能永斷，彼於自心已離瞋故，即能通達、即能遍知、即能等覺、即能涅槃、即能證得無上安樂。是故於瞋應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於瞋未知，　彼去涅槃遠，</div>
<div class='lg-row'>於瞋已知者，　去涅槃不遙。</div>
<div class='lg-row'>我觀諸有情，　由瞋之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此瞋者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於癡未如實知、未正遍知、未能永斷，彼於自心未離癡故，不能通達、不能遍知、不能等覺、不能涅槃、不能證得無上安樂。若有於癡已如實知、已正遍知、已能永斷，彼於自心已離癡故，即能通達、即能遍知、即能等覺、即能涅槃、即能證得無上安樂。是故於癡應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於癡未知，　彼去涅槃遠，</div>
<div class='lg-row'>於癡已知者，　去涅槃不遙。</div>
<div class='lg-row'>我觀諸有情，　由癡之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此癡者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於覆未如實知、未正遍知、未能永斷，彼於自心未離覆故，不能通達、不能遍知、不能等覺、不能涅槃、不能證得無上安樂。若有於覆已如實知、已正遍知、已能永斷，彼於自心已離覆故，即能通達、即能遍知、即能等覺、即能涅槃、即能證得無上安樂。是故於覆應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於覆未知，　彼去涅槃遠，</div>
<div class='lg-row'>於覆已知者，　去涅槃不遙。</div>
<div class='lg-row'>我觀諸有情，　由覆之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此覆者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於惱未如實知、未正遍知、未能永斷，彼於自心未離惱故，不能通達、不能遍知、不能等覺、不能涅槃、不能證得無上安樂。若有於惱已如實知、已正遍知、已能永斷，彼於自心已離惱故，即能通達、即能遍知、即能等覺、即能涅槃、即能證得無上安樂。是故於惱應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於惱未知，　彼去涅槃遠，</div>
<div class='lg-row'>於惱已知者，　去涅槃不遙。</div>
<div class='lg-row'>我觀諸有情，　由惱之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此惱者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於忿未如實知、未正遍知、未能永斷，彼於自心未離忿故，不能通達、不能遍知、不能等覺、不能涅槃、不能證得無上安樂。若有於忿已如實知、已正遍知、已能永斷，彼於自心已離忿故，即能通達、即能遍知、即能等覺、即能涅槃、即能證得無上安樂。是故於忿應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於忿未知，　彼去涅槃遠，</div>
<div class='lg-row'>於忿已知者，　去涅槃不遙。</div>
<div class='lg-row'>我觀諸有情，　由忿之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此忿者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於恨未如實知、未正遍知、未能永斷，彼於自心未離恨故，不能通達、不能遍知、不能等覺、不能涅槃、不能證得無上安樂。若有於恨已如實知、已正遍知、已能永斷，彼於自心已離恨故，即能通達、即能遍知、即能等覺、即能涅槃、即能證得無上安樂。是故於恨應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於恨未知，　彼去涅槃遠，</div>
<div class='lg-row'>於恨已知者，　去涅槃不遙。</div>
<div class='lg-row'>我觀諸有情，　由恨之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此恨者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於嫉未如實知、未正遍知、未能永斷，彼於自心未離嫉故，不能通達、不能遍知、不能等覺、不能涅槃、不能證得無上安樂。若有於嫉已如實知、已正遍知、已能永斷，彼於自心已離嫉故，即能通達、即能遍知、即能等覺、即能涅槃、即能證得無上安樂。是故於嫉應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於嫉未知，　彼去涅槃遠，</div>
<div class='lg-row'>於嫉已知者，　去涅槃不遙。</div>
<div class='lg-row'>我觀諸有情，　由嫉之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此嫉者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於慳未如實知、未正遍知、未能永斷，彼於自心未離慳故，不能通達、不能遍知、不能等覺、不能涅槃、不能證得無上安樂。若有於慳已如實知、已正遍知、已能永斷，彼於自心已離慳故，即能通達、即能遍知、即能等覺、即能涅槃、即能證得無上安樂。是故於慳應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於慳未知，　彼去涅槃遠，</div>
<div class='lg-row'>於慳已知者，　去涅槃不遙。</div>
<div class='lg-row'>我觀諸有情，　由慳之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此慳者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於耽未如實知、未正遍知、未能永斷，彼於自心未離耽故，不能通達、不能遍知、不能等覺、不能涅槃、不能證得無上安樂。若有於耽已如實知、已正遍知、已能永斷，彼於自心已離耽故，即能通達、即能遍知、即能等覺、即能涅槃、即能證得無上安樂。是故於耽應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於耽未知，　彼去涅槃遠，</div>
<div class='lg-row'>於耽已知者，　去涅槃不遙。</div>
<div class='lg-row'>我觀諸有情，　由耽之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此耽者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於慢未如實知、未正遍知、未能永斷，彼於自心未離慢故，不能通達、不能遍知、不能等覺、不能涅槃、不能證得無上安樂。若有於慢已如實知、已正遍知、已能永斷，彼於自心已離慢故，即能通達、即能遍知、即能等覺、即能涅槃、即能證得無上安樂。是故於慢應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於慢未知，　彼去涅槃遠，</div>
<div class='lg-row'>於慢已知者，　去涅槃不遙。</div>
<div class='lg-row'>我觀諸有情，　由慢之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此慢者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若有於害未如實知、未正遍知、未能永斷，彼於自心未離害故，不能通達、不能遍知、不能等覺、不能涅槃、不能證得無上安樂。若有於害已如實知、已正遍知、已能永斷，彼於自心已離害故，即能通達、即能遍知、即能等覺、即能涅槃、即能證得無上安樂。是故於害應如實知、應正遍知、應求永斷，於佛法中當修梵行。」爾時，世尊重攝上義而說頌曰：</p>

<div class="lg regular" style="margin-left:1em;"><div class='lg-row'>「若於害未知，　彼去涅槃遠，</div>
<div class='lg-row'>於害已知者，　去涅槃不遙。</div>
<div class='lg-row'>我觀諸有情，　由害之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此害者，</div>
<div class='lg-row'>得上沙門果，　畢竟不受生。」</div>
</div><p>吾從世尊聞如是語：「苾芻當知！若於一切未如實知、未正遍知、未能永斷，彼於自心未離一切故，不能通達、不能遍知、不能等覺、不能涅槃、不能證得無上安樂。若於一切已如實知、已正遍知、已能永斷，彼於自心已離一切故，即能通達、即能遍知、即能等覺、即能涅槃、即能證得無上安樂。故於一切應如實知、應正遍知、應求永斷，於佛法中當修梵行。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若一切未知，　彼去涅槃遠，</div>
<div class='lg-row'>一切已知者，　去涅槃不遙。</div>
<div class='lg-row'>我觀諸有情，　由一切所染，</div>
<div class='lg-row'>還來墮惡趣，　受生死輪迴。」</div>
</div><p>重攝前經嗢拕南曰：</p>

<div class="lg regular"><div class='lg-row'><span class='corr'>貪</span>、恚及愚癡　覆藏、惱、忿、恨</div>
<div class='lg-row'>嫉、慳與耽嗜　慢、害、將一切</div>
</div><p>吾從世尊聞如是語：「苾芻當知！一切修習福業事中，慈心解脫最為第一。所以者何？慈心解脫威德熾盛，映蔽一切諸福業事。以彼諸事所有威德，欲比所修慈心解脫，十六分中亦不及一。苾芻當知！譬如小大諸國王中，轉輪聖王最為第一。所以者何？轉輪聖王威德熾盛，映蔽一切小大諸王。以彼諸王所有威德比轉輪王，十六分中亦不及一。諸福業事亦復如是，欲比所修慈心解脫，十六分中亦不及一。又如小大諸星之中，其滿月輪最為第一。所以者何？是滿月輪威光熾盛，映蔽一切小大諸星。以彼諸星所有威光比滿月輪，十六分中亦不及一。諸福業事亦復如是，欲比所修慈心解脫，十六分中亦不及一。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「一切福業事，　比慈心解脫，</div>
<div class='lg-row'>於十六分中，　亦不能及一。</div>
<div class='lg-row'>於一有情所，　能修慈善心，</div>
<div class='lg-row'>其福尚無邊，　何況於一切！</div>
<div class='lg-row'>諸有大國王，　威伏於大地，</div>
<div class='lg-row'>世間祠施會，　一切無不為。</div>
<div class='lg-row'>如是祠施福，　比所修慈心，</div>
<div class='lg-row'>於十六分中，　亦不能及一。</div>
<div class='lg-row'>如轉輪聖帝，　威德蔽諸王，</div>
<div class='lg-row'>亦如滿月輪，　其光映諸宿。</div>
<div class='lg-row'>如是諸所修，　一切福業事，</div>
<div class='lg-row'>皆為慈善心，　威德之所覆。</div>
<div class='lg-row'>修慈心解脫，　若人若非人，</div>
<div class='lg-row'>一切諸有情，　皆不能為害。」</div>
</div><p>吾從世尊聞如是語：「苾芻當知！我觀世間無別一法，為諸有學未得心者希求無上安樂果時，作外強緣，如善知識。所以者何？彼諸有情因善知識，所求皆遂，謂斷眾惡、修習諸善，得無雜染真淨之身。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸世間，　無別有一法，</div>
<div class='lg-row'>學未得心者，　求無上果時，</div>
<div class='lg-row'>為作外強緣，　如彼善知識。</div>
<div class='lg-row'>親近善知識，　所求無不成，</div>
<div class='lg-row'>恭敬受其教，　無放逸奉行，</div>
<div class='lg-row'>速證於涅槃，　離怖常安樂。」</div>
</div><p>吾從世尊聞如是語：「苾芻當知！我觀世間無別一法，為諸有學未得心者希求無上安樂果時，作內強緣，如正作意。所以者何？彼諸有情因正作意，所求皆遂，謂斷眾惡、修習諸善，得無雜染真淨之身。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸世間，　無別有一法，</div>
<div class='lg-row'>學未得心者，　求無上果時，</div>
<div class='lg-row'>為作內強緣，　如彼正作意。</div>
<div class='lg-row'>修習正作意，　所求無不成，</div>
<div class='lg-row'>如理審觀察，　無放逸修行，</div>
<div class='lg-row'>速證於涅槃，　離怖常安樂。」</div>
</div><p>吾從世尊聞如是語：「苾芻當知！若諸有情能知惠施所感果報明了現前如我知者，必無慳悋纏染其心，設彼唯有所食一摶，要分施他，然後自食。以不知故，為諸慳悋纏染其心，雖有無量飲食、財寶而不施他，唯自食用。所以者何？惠施果報生人天中，無量往返受諸快樂。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間諸有情，　若了知惠施，</div>
<div class='lg-row'>能感大果報，　明見似如來；</div>
<div class='lg-row'>其心必不為，　慳悋所纏染，</div>
<div class='lg-row'>唯有食一摶，　而亦能分施。</div>
<div class='lg-row'>由不知施果，　明見似如來，</div>
<div class='lg-row'>雖有多財食，　慳悋不能捨。</div>
<div class='lg-row'>若於凡聖田，　三時心喜施，</div>
<div class='lg-row'>感人天果報，　往返量無邊。」</div>
</div><p>吾從世尊聞如是語：「苾芻當知！若諸有情能知犯戒所感果報明了現前如我知者，行住坐臥皆不能安，言笑飲食都無思念，其心驚惶狂亂吐血，身形萎悴如被刈蘆。以不知故，安然無畏。所以者何？諸犯戒罪能感惡趣，增上猛利諸苦果報。」爾時，<span class='corr'>世</span>尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間諸有情，　若了知犯戒，</div>
<div class='lg-row'>能感苦果報，　明見似如來；</div>
<div class='lg-row'>四威儀不安，　不思言笑等，</div>
<div class='lg-row'>心驚狂吐血，　身悴如刈蘆。</div>
<div class='lg-row'>由不知犯戒，　能感惡趣苦，</div>
<div class='lg-row'>明見似如來，　安然不驚懼。</div>
<div class='lg-row'>諸有犯戒人，　定墮於惡趣，</div>
<div class='lg-row'>受增上猛利，　苦果報無邊。」</div>
</div><p>吾從世尊聞如是語：「苾芻當知！若諸有情能知持戒所感果報明了現前如我知者，彼於自身深生厭離、欣樂當來，堅持禁戒。以不知故，樂著自身，毀犯禁戒。所以者何？諸持戒福能感善趣，增上猛利諸樂果報。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間諸有情，　若了知持戒，</div>
<div class='lg-row'>能感樂果報，　明見似如來；</div>
<div class='lg-row'>便於不淨身，　深能生厭離，</div>
<div class='lg-row'>求當來勝果，　堅守淨尸羅。</div>
<div class='lg-row'>由不知持戒，　能感善趣樂，</div>
<div class='lg-row'>明見似如來，　故毀犯淨戒。</div>
<div class='lg-row'>諸有持戒人，　得生於善趣，</div>
<div class='lg-row'>受天諸妙樂，　證無上涅槃。」</div>
</div><p>吾從世尊聞如是語：「苾芻當知！若諸有情知而妄語，無慚、無愧、無改悔心，我說彼於惡不善業無不能造。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「知而故妄語，　無慚愧悔心，</div>
<div class='lg-row'>如是諸有情，　無惡而不造。」</div>
</div><p>吾從世尊聞如是語：「苾芻當知！若諸有情知而妄語，深生慚愧有改悔心，我說彼於白淨善法無不能造。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「知而故妄語，　有慚愧悔心，</div>
<div class='lg-row'>如是諸有情，　無善而不造。</div>
<div class='lg-row'>精勤不放逸，　如說正修行，</div>
<div class='lg-row'>得無上涅槃，　永離諸怖畏。」</div>
</div><p>吾從世尊聞如是語：「苾芻當知！有一最勝補特伽羅，彼於世間若不出現，無量有情退失聖慧。云何為一補特伽羅？所謂如來、應、正等覺。所以者何？若諸如來、應、正等覺不現世間，無能宣說修聖慧法，故諸有情退失聖慧。苾芻當知！諸有退失親友財位，名小退失；退失聖慧，名大退失。所以者何？若諸有情退失聖慧，於現法中多諸憂苦，無喜樂住，有災有患有惱有燒，及於當來長夜受苦，及受種種猛利災害，增長血滴，常遊死路，數墮地獄、餓鬼、傍生、阿素洛趣，數受人天生死憂苦。所以者何？由彼有情於其聖慧未能隨覺、未能通達，故於六趣生死輪迴。若諸有情證得聖慧，便能出離正盡苦邊。是故汝等應如是學：我當云何修習聖慧令不退失？我當云何於諸聖慧隨覺通達？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「如來不出現，　世間諸有情，</div>
<div class='lg-row'>無救無歸依，　皆退失聖慧。</div>
<div class='lg-row'>失親友財位，　是名小退失，</div>
<div class='lg-row'>若失真聖慧，　是名大退失。</div>
<div class='lg-row'>我觀諸世間，　失無上聖慧，</div>
<div class='lg-row'>輪轉於生死，　受諸名色身。</div>
<div class='lg-row'>彼於現法中，　有苦無上樂，</div>
<div class='lg-row'>於當來長夜，　久生死輪迴。</div>
<div class='lg-row'>若欲求聖慧，　正盡眾苦邊，</div>
<div class='lg-row'>當願諸如來，　數出現於世。」</div>
</div><p>吾從世尊聞如是語：「苾芻當知！有一最勝補特伽羅，彼於世間若出現者，無量有情增長聖慧。云何為一補特伽羅？所謂如來、應、正等覺。所以者何？若諸如來、應、正等覺出現世間，有能宣說修聖慧法，令諸有情增長聖慧。苾芻當知！諸有增長親友財位，名小增長；增長聖慧，名大增長。所以者何？若諸有情增長聖慧，於現法中多諸喜樂，無憂苦住，無災無患無惱無燒，不於當來長夜受苦，不受種種猛利災害，不增血滴，不遊死路，不墮地獄、餓鬼、傍生、阿素洛趣，不受人天生死憂苦。所以者何？由彼有情於其聖慧已能隨覺，已能通達，不於六趣生死輪迴。若諸有情未增聖慧，無能出離正盡苦邊。是故汝等應如是學：我當云何修習聖慧令其增長？我當云何於諸聖慧隨覺通達？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「如來若出現，　世間諸有情，</div>
<div class='lg-row'>有救有歸依，　皆增長聖慧。</div>
<div class='lg-row'>得親友財位，　是名小增長，</div>
<div class='lg-row'>若得真聖慧，　是名大增長。</div>
<div class='lg-row'>我觀諸世間，　得無上聖慧，</div>
<div class='lg-row'>不流轉生死，　定取於涅槃。</div>
<div class='lg-row'>彼於現法中，　離苦常安樂，</div>
<div class='lg-row'>於當來長夜，　離生死輪迴。</div>
<div class='lg-row'>若欲增聖慧，　正盡眾苦邊，</div>
<div class='lg-row'>當願佛世尊，　長久住於世。」</div>
</div><p>吾從世尊聞如是語：「苾芻當知！世有一法於生長時，令諸有情愚癡增益、顛倒堅固、垢穢隨增、惡趣成滿，與多眾生為不利益、為不安樂，令諸世間人天大眾，無義無利、增長憂苦。云何一法？所謂邪見。所以者何？由邪見故，令諸有情愚癡增益、顛倒堅固、垢穢隨增、惡趣成滿，與多眾生為不利益、為不安樂，令諸世間人天大眾，無義無利、增長憂苦。如是名為世有一法於生長時，令諸有情愚癡增益，廣說乃至令諸世間人天大眾，無義無利、增長憂苦。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「邪見生長時，　令愚癡增益，</div>
<div class='lg-row'>及顛倒堅固，　諸垢穢隨增，</div>
<div class='lg-row'>成滿諸惡趣，　為無利樂等。</div>
<div class='lg-row'>邪見害愚夫，　如火燒眾物。」</div>
</div><p>吾從世尊聞如是語：「苾芻當知！世有一法於生長時，令諸有情愚癡損減、顛倒除滅、淨法隨增，脫諸惡趣、善趣成滿，與多眾生為大利益、為大安樂，令諸世間人天大眾，有義有利、增長喜樂。云何一法？所謂正見。所以者何？由正見故，令諸有情愚癡損減、顛倒除滅、淨法隨增，脫諸惡趣、善趣成滿，與多眾生為大利益、為大安樂，令諸世間人天大眾，有義有利、增長喜樂。如是名為世有一法於生長時，令諸有情愚癡損減，廣說乃至令諸世間人天大眾，有義有利、增長喜樂。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「正見生長時，　令愚癡損減，</div>
<div class='lg-row'>及顛倒除滅，　諸淨法隨增，</div>
<div class='lg-row'>脫惡滿善趣，　為有利樂等。</div>
<div class='lg-row'>正見現在前，　速證涅槃樂。」</div>
</div><p>吾從世尊聞如是語：「苾芻當知！我觀世間無別一法，速疾迴轉，猶如其心。所以者何？是心於境速疾迴轉，世出、世間無可為喻，汝等應取如是心相。善取相已，應善思惟；善思惟已，應善觀察；善觀察已，應善安住；善安住已，若不覺有內貪欲纏，汝等復應審諦觀察：我今為有內貪欲纏而不覺耶？我今為無內貪欲纏而不覺耶？</p>
<p>「審觀察已，復應作意思惟隨一可愛境相。如是作意思惟隨一可愛相時，若心隨順趣向喜樂可愛境相，當知此心隨順諸欲、違背出離。汝等爾時應自覺了：我今猶有內貪欲纏而不能覺，非為無有；我今未斷五欲貪纏，所證與前未有差別；我今猶未證所修果。譬如有人於駛流水，牽重船筏逆上而行，此人爾時多用功力，若暫懈慢便順下流。如是汝等，思惟隨一可愛相時，若心隨順趣向喜樂可愛境相，當知此心隨順諸欲、違背出離。汝等爾時應自覺了：我今猶有內貪欲纏而不能覺，非為無有。我今未斷五欲貪纏，所證與前未有差別；我今猶未證所修果。</p>
<p>「汝等作意思惟隨一可愛相時，若心隨順趣向憙樂出離之相，當知此心隨順出離、違背諸欲。汝等爾時應自覺了：我今無有內貪欲纏，非彼猶有而不能覺；我今已斷五欲貪纏，所證與前已有差別；我今已能證所修果。如以筋羽投置火中，便即焦卷而不舒緩。如是汝等，思惟隨一可愛相時，若心隨順趣向憙樂出離之相，當知此心隨順出離、違背諸欲。汝等爾時應自覺了：我今無有內貪欲纏，非彼猶有而不能覺；我今已斷五欲貪纏，所證與前已有差別；我今已能證所修果。是故汝等應如是學：我當云何善轉自心，令其調伏，違背諸欲，隨順出離？汝等苾芻，應如是學。」爾時，世尊重攝此義，而說頌曰：</p>

<div class="lg regular" style="margin-left:1em;"><div class='lg-row'>「無別有一法，　性躁動如心，</div>
<div class='lg-row'>難調御難防，　大仙之所說。</div>
<div class='lg-row'>譬如有智人，　以火等眾具，</div>
<div class='lg-row'>調直於利箭，　令遠有所中。</div>
<div class='lg-row'>如是諸苾芻，　應善學方便，</div>
<div class='lg-row'>調直於心性，　令速證涅槃。」</div>
</div><p>重攝前經嗢拕南曰：</p>

<div class="lg regular"><div class='lg-row'>修慈、修二緣　施、犯戒、持戒</div>
<div class='lg-row'>二妄、二聖慧　邪見、正見、心</div>
</div></div>
<p class='juan'>本事經卷第二</p>
</div><!-- end of div[@id='body'] -->
</body></html>