<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本事經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 765
<p class='juan'><a id='mulu1' />本事經卷第一</p><p class="byline">大唐三藏法師玄奘奉　詔譯</p>
<div class='div-pin'><a id='mulu2' /><a id='mulu3' />
<p class='h1'>一法品第一之一</p><p>吾從世尊聞如是語：「苾芻當知！我觀世間，無別一法，覆障群生，馳騁流轉生死長途，如無明蓋。所以者何？世間群生，由無明蓋所覆障故，馳騁流轉生死長途。是故汝等應如是學：我當云何修起慧明，破無明蓋，出貪愛網？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「無別有一法，　覆障諸群生，</div>
<div class='lg-row'>馳流生死途，　如無明蓋者。</div>
<div class='lg-row'>無明大愚闇，　由斯久流轉，</div>
<div class='lg-row'>彼此有往來，　昇沈高下趣。</div>
<div class='lg-row'>若破無明蓋，　解脫貪愛網，</div>
<div class='lg-row'>不處生死流，　以無彼因故。」</div>
</div><p>吾從世尊聞如是語：「苾芻當知！我觀世間，無別一法，繫縛群生，馳騁流轉生死長途，如貪愛結。所以者何？世間群生，由貪愛結所繫縛故，馳騁流轉生死長途。是故汝等應如是學：我當云何修瑩慧刀，斷貪愛結，破大闇聚？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「無別有一法，　繫縛諸群生，</div>
<div class='lg-row'>馳流生死途，　如貪愛結者。</div>
<div class='lg-row'>貪愛大繫縛，　由斯久流轉，</div>
<div class='lg-row'>彼此有往來，　昇沈高下趣。</div>
<div class='lg-row'>若斷貪愛縛，　破大黑闇聚，</div>
<div class='lg-row'>不處生死流，　以無彼因故。」</div>
</div><p>吾從世尊聞如是語：「苾芻當知！若一有情，於一劫中流轉生死，所受身骨，假使有能積聚<span class='corr'>不</span>爛，其聚高廣，如王舍城毘補羅山。況彼有情，無初後際，馳騁流轉生死長途，所受身骨而可測量。所以者何？苾芻當知！我說有情，於四聖諦不了知故、不照見故、不現觀故、不通達故、不審察故，馳騁流轉生死長途，受諸骨身。是故汝等應如是學：我當云何於四聖諦，了知、照見、現觀、通達、審察、究竟？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「一有情一劫，　受身骨不爛，</div>
<div class='lg-row'>其聚量高廣，　如毘補羅山。</div>
<div class='lg-row'>況無初後際，　久流轉生死，</div>
<div class='lg-row'>所受諸骨身，　其量而可測。</div>
<div class='lg-row'>受是大苦聚，　由不見聖諦，</div>
<div class='lg-row'>故應修妙智，　正觀四真實，</div>
<div class='lg-row'>所謂苦聖諦，　苦因及苦滅，</div>
<div class='lg-row'>能滅苦苦因，　八支真聖道。</div>
<div class='lg-row'>此補特伽羅，　極七有流轉，</div>
<div class='lg-row'>定斷一切結，　能盡諸苦邊。」</div>
</div><p>吾從世尊聞如是語：「苾芻當知！我以佛眼遍觀世間，諸有業果皆緣心意。一類有情，心意所使，行如是行，履如是道；身壞命終，如捨重擔，墮諸惡趣，生地獄中。所以者何？彼諸有情，心意染污。由此為因，身壞命終，墮諸惡趣，生地獄中。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「一類諸有情，　心意起染污，</div>
<div class='lg-row'>我今當為汝，　記別其所生；</div>
<div class='lg-row'>彼身壞命終，　如捨於重擔，</div>
<div class='lg-row'>必墮諸惡趣，　生於地獄中。</div>
<div class='lg-row'>應知惡慧者，　由心意染污，</div>
<div class='lg-row'>因斯染污故，　當生地獄中。」</div>
</div><p>吾從世尊聞如是語：「苾芻當知！我以佛眼遍觀世間，諸有業果皆緣心意。一類有情，心意所使，行如是行，履如是道；身壞命終，如捐重擔，昇諸善趣，生於天中。所以者何？彼諸有情，心意清淨。由此為因，身壞命終，昇諸善趣，生天界中。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「一類諸有情，　心意起清淨，</div>
<div class='lg-row'>我今當為汝，　記別其所生；</div>
<div class='lg-row'>彼身壞命終，　如捐於重擔，</div>
<div class='lg-row'>必昇諸善趣，　生於天界中。</div>
<div class='lg-row'>應知善慧者，　由心意清淨，</div>
<div class='lg-row'>因斯清淨故，　當生天界中。」</div>
</div><p>吾從世尊聞如是語：「苾芻當知！一切有情，皆由自業，業為伴侶、業為生門、業為眷屬、業為依趣；業能分定一切有情下、中、上品。是故汝等，應當善知：諸業自性、諸業因緣、諸業品類、諸業異熟、諸業盡滅，趣業滅道因緣資具。苾芻汝等，如我所說，應正了知。</p>
<p>「云何應知諸業自性？業自性者，謂或思業，或思已業。如是應知諸業自性。既正了知業自性已，云何應知諸業因緣？業因緣者，謂諸貪愛。如是應知諸業因緣。既正了知諸業自性、業因緣已，云何應知諸業品類？業品類者，謂別品類業，趣地獄身；別品類業，趣傍生身；別品類業，趣鬼界身；別品類業，趣阿素洛界身；別品類業，趣人界身；別品類業，趣天界身。如是應知諸業品類。既正了知諸業自性、諸業因緣、業品類已，云何應知諸業異熟？業異熟者，謂於此生造作諸業，即此生中能感諸有，或受、未受。如是應知諸業異熟。既正了知諸業自性、諸業因緣、諸業品類、業異熟已，云何應知諸業盡滅？業盡滅者，謂愛滅故諸業盡滅。如是應知諸業盡滅。既正了知諸業自性、諸業因緣、諸業品類、諸業異熟、業盡滅已，云何應知趣業滅道因緣資具？趣業滅道因緣資具者，謂八支聖道，即是正見、正思惟、正語、正業、正命、正精進、正念、正定。如是應知趣業滅道因緣資具。</p>
<p>「苾芻當知！諸有沙門或婆羅門，若能正知諸業自性、諸業因緣、諸業品類、諸業異熟、諸業盡滅、趣業滅道因緣資具，即能信我法毘奈耶。若能信我法毘奈耶，即能入我法毘奈耶。若能入我法毘奈耶，即能達我法毘奈耶修行梵行。若能達我法毘奈耶修行梵行，即能究竟正盡諸業。所以者何？是諸沙門或婆羅門，既正了知諸業自性、諸業因緣、諸業品類、諸業異熟、諸業盡滅、趣業滅道因緣資具已，即於諸業能厭離滅，究竟解脫，得善解脫。既善解脫，即能獨立。既能獨立，即具善修。既具善修，彼身壞已，法爾無有一切施設。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間諸有情，　居前中後際，</div>
<div class='lg-row'>皆屬於自業，　業為其伴侶。</div>
<div class='lg-row'>業為彼生門，　業為其眷屬，</div>
<div class='lg-row'>業為所依趣，　業能定三品。</div>
<div class='lg-row'>隨業彼彼生，　不定如輪轉，</div>
<div class='lg-row'>或處天人中，　或居四惡趣。</div>
<div class='lg-row'>世間諸有情，　皆隨業力轉，</div>
<div class='lg-row'>非國財妻子，　隨從往餘生。</div>
<div class='lg-row'>彼於命終時，　所有皆頓捨，</div>
<div class='lg-row'>獨隨業而往，　故皆由自業。</div>
<div class='lg-row'>當來諸有情，　雖受如是業，</div>
<div class='lg-row'>若能依佛教，　正信而出家，</div>
<div class='lg-row'>彼於愚癡類，　無師開導中，</div>
<div class='lg-row'>名能善修行，　不愚正法者。</div>
<div class='lg-row'>故汝等苾芻，　精勤勿放逸，</div>
<div class='lg-row'>應善知諸業，　相續正修行。</div>
<div class='lg-row'>為盡業自性，　及業因緣等，</div>
<div class='lg-row'>修八支聖道，　速令得圓滿。」</div>
</div><p>吾從世尊聞如是語：「苾芻當知！世間所有惡不善法於生起時，諸不善品、諸不善類一切皆由意為前導。所以者何？意生起已，惡不善法皆隨後生。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「諸不善法生，　為因能感苦，</div>
<div class='lg-row'>皆意為前導，　與煩惱俱生；</div>
<div class='lg-row'>意為前導法，　意尊意所使。</div>
<div class='lg-row'>由意有染污，　故有說有行，</div>
<div class='lg-row'>苦隨此而生，　如輪因手轉。」</div>
</div><p>吾從世尊聞如是語：「苾芻當知！世間所有白淨善法，於生起時，善品、善類一切皆由意為前導。所以者何？意生起已，白淨善法，皆隨後生。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「諸淨善法生，　為因能感樂，</div>
<div class='lg-row'>皆意為前導，　與善法俱生；</div>
<div class='lg-row'>意為前導法，　意尊意所使。</div>
<div class='lg-row'>由意有清淨，　故有說有行，</div>
<div class='lg-row'>樂隨此而生，　如影隨形轉。」</div>
</div><p>吾從世尊聞如是語：「苾芻當知！世有一法，於生起時，與多眾生為不利益、為不安樂；引諸世間天人大眾，作無義利，感大苦果。云何一法？是謂破僧。所以者何？苾芻當知！僧若破壞，一切大眾互興諍論，遞相訶責、遞相陵蔑、遞相罵辱、遞相毀呰、遞相怨嫌、遞相惱觸、遞相反戾、遞相誹謗、遞相棄捨。當於爾時，一切世間未敬信者，轉不敬信；已敬信者，還不敬信。苾芻當知！如是名為世有一法，於生起時，與多眾生為不利益、為不安樂，引諸世間天人大眾，作無義利，感大苦果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世有一法生，　能起無量惡，</div>
<div class='lg-row'>所謂僧破壞，　愚癡者隨喜；</div>
<div class='lg-row'>能破壞僧苦，　破壞眾亦苦，</div>
<div class='lg-row'>僧和合令壞，　經劫無間苦。」</div>
</div><p>吾從世尊聞如是語：「苾芻當知！世有一法，於生起時，與多眾生為大利益、為大安樂；引諸世間天人大眾，作大義利，感大樂果。云何一法？是謂僧和。所以者何？苾芻當知！僧若和合，一切大眾互無諍論，不相訶責，不相陵蔑，不相罵辱，不相毀呰，不相怨嫌、不相惱觸、不相反戾、不相誹謗、不相棄捨。當於爾時，一切世間未敬信者，便生敬信；已敬信者，轉增敬信。苾芻當知！如是名為世有一法，於生起時，與多眾生為大利益、為大安樂；引諸世間天人大眾，作大義利，感大樂果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世有一法生，　能起無量福，</div>
<div class='lg-row'>所謂僧和合，　慧利者隨喜；</div>
<div class='lg-row'>能和合僧樂，　和合眾亦樂，</div>
<div class='lg-row'>僧破壞令和，　經劫受天樂。」</div>
</div><p>吾從世尊聞如是語：「苾芻當知！世間有情，一結斷時，餘一切結皆亦隨斷。云何一結？是謂我慢。所以者何？諸所有結，細中麁品，一切皆以我慢為根，從我慢生、我慢所長。是故我慢一結斷時，餘一切結皆亦隨斷。譬如世間樓觀中心，普為樓觀眾分依止，中心若墜，餘亦隨墮。如是我慢，諸結所依，我慢若斷，餘亦隨滅。若諸苾芻已斷我慢，當知即是已斷餘結。若諸苾芻已斷餘結，當知即是已盡苦邊、已修正智，心善解脫、慧善解脫，無復後有。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「如樓觀中心，　眾分所依止，</div>
<div class='lg-row'>中心若墜墮，　餘分皆墮落。</div>
<div class='lg-row'>如是我慢結，　眾結之所依，</div>
<div class='lg-row'>我慢結斷時，　諸結皆隨滅。</div>
<div class='lg-row'>苾芻斷我慢，　餘結悉隨斷，</div>
<div class='lg-row'>餘結既已斷，　即得盡苦邊。</div>
<div class='lg-row'>既得盡苦邊，　名已修正智，</div>
<div class='lg-row'>心慧善解脫，　後有畢竟無。」</div>
</div><p>吾從世尊聞如是語：「苾芻當知！世有一法，若善修習、善多修習，攝持二利令至圓滿：謂現法利令至圓滿，及後法利令至圓滿；能成現法利益安樂，能成後法利益安樂，能成現後利益安樂。云何一法？謂於所修諸善法中，修不放逸。所以者何？若於所修諸善法中，於不放逸能善修習、善多修習，便能攝持二種義利令至圓滿，廣說乃至能成現後利益安樂。是名一法，若善修習、善多修習，攝持二利，廣說乃至能成現後利益安樂。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「諸有多聞人，　能捨貪財位，</div>
<div class='lg-row'>勤修不放逸，　證常樂涅槃。</div>
<div class='lg-row'>智人無放逸，　能攝持二利，</div>
<div class='lg-row'>謂現法當來，　俱令至圓滿。</div>
<div class='lg-row'>諸有善能成，　現後俱利樂，</div>
<div class='lg-row'>前後眾賢聖，　皆稱為智人。」</div>
</div><p>重攝前經嗢拕南曰：</p>

<div class="lg regular"><div class='lg-row'>蓋、結、劫、兩心　業、二意前行</div>
<div class='lg-row'>僧破及僧和　斷慢、修不逸</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於貪。所以者何？一切有情由貪染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由貪之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此貪者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於瞋。所以者何？一切有情由瞋染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由瞋之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此瞋者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於癡。所以者何？一切有情由癡染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由癡之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此癡者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於覆。所以者何？一切有情由覆染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由覆之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此覆者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於惱。所以者何？一切有情由惱染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由惱之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此惱者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於忿。所以者何？一切有情由忿染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由忿之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此忿者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於恨。所以者何？一切有情由恨染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由恨之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此恨者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於嫉。所以者何？一切有情由嫉染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說，若諸有情永斷一法，我證彼定，得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由嫉之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此嫉者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於慳。所以者何？一切有情由慳染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由慳之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此慳者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於耽。所以者何？一切有情由耽染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由耽之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此耽者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於慢。所以者何？一切有情由慢染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由慢之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此慢者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永斷一法，我證彼定得不還果。云何一法？謂是於害。所以者何？一切有情由害染故，數數還來墮諸惡趣受生死苦。若能永斷如是一法，我證彼定得不還果，不復還來生此世間。是故我說：若諸有情永斷一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由害之所染，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永斷此害者，</div>
<div class='lg-row'>定得不還果，　不來生此間。」</div>
</div><p>重攝前經嗢拕南曰：</p>

<div class="lg regular"><div class='lg-row'>貪欲、瞋恚、癡　覆藏、惱及忿</div>
<div class='lg-row'>怨恨、嫉與慳　耽嗜、慢、將害</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念佛。所以者何？一切有情由不念佛故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念佛故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於佛者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念法。所以者何？一切有情由不念法<span class='corr'></span>，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念法故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於法者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念聖眾。所以者何？一切有情由不念聖眾故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念聖眾，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於聖眾，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念戒。所以者何？一切有情由不念戒故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念戒故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於戒者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念施。所以者何？一切有情由不念施故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念施故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於施者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念天。所以者何？一切有情由不念天故，數數還來墮諸惡趣受生死苦。若能常念如是一法，我<span class='corr'>證</span>彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念天故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於天者，</div>
<div class='lg-row'>定得不還果，　不來生<span class='corr'>此</span>間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念休息。所以者何？一切有情由不念休息故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念休息，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於休息，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念安般。所以者何？一切有情由不念安般故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念安般，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於安般，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念身。所以者何？一切有情由不念身故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念身故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於身者，</div>
<div class='lg-row'>定得不還果，　不來生此間。」</div>
</div><p>吾從世尊聞如是語：「苾芻當知！若諸有情永念一法，我證彼定得不還果。云何為一法？謂是念死。所以者何？一切有情由不念死故，數數還來墮諸惡趣受生死苦。若能常念如是一法，我證彼定得不還果，不復還來生此世間。是故我說：若諸有情能念一法，我證彼定得不還果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「我觀諸有情，　由不念死故，</div>
<div class='lg-row'>還來墮惡趣，　受生死輪迴。</div>
<div class='lg-row'>若能正了知，　永念於死者，</div>
<div class='lg-row'>定得不還果，　不來生此間。」</div>
</div>
<p class='juan'>本事經卷第一</p></div>
</div><!-- end of div[@id='body'] -->
</body></html>