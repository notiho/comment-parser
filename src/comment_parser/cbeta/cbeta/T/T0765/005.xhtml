<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本事經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu12' /><a id='mulu13' />本事經卷第五<p class="byline">大唐三藏法師玄奘奉　詔譯</p>二法品第二之三</p><p>吾從世尊聞如是語：「苾芻當知！施有二種。云何為二？一者財施；二者法施。云何財施？謂有一類補特伽羅，能施種種美妙飲食、香鬘、衣、乘、房舍、臥具、資產、燈明、病緣醫藥，捨如是等，分布惠他，名為財施。云何法施？謂廣為他宣說正法，初、中、後善，文義巧妙，純滿清白梵行之法，令諸有情聞已解脫生、老、病、死、愁、歎、憂、苦，諸熱惱法，是名法施。於此財、法二種施中，法施最上勝妙第一。譬如世間，從牛出乳，從乳出酪，酪出生酥，從此生酥，出於熟酥，復從熟酥出於醍醐。於是種種牛諸味中，醍醐最上勝妙第一。如是財、法二種施中，法施最上勝妙第一。於法施中，能無顛倒行法施者，唯有如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「於二種施中，　法施為第一，</div>
<div class='lg-row'>能行法施者，　善逝最為尊。</div>
<div class='lg-row'>受財施田中，　如來為第一，</div>
<div class='lg-row'>行財施不定，　受法施眾生。</div>
<div class='lg-row'>財施令眾生，　得世安隱樂；</div>
<div class='lg-row'>法施令受者，　究竟證涅槃。」</div>
</div><p>吾從世尊聞如是語：「苾芻當知！祠祀有二。云何為二？一、財祠祀；二、法祠祀。財祠祀者，謂有一類補特伽羅，祠祀種種美妙飲食、香鬘、衣、乘、房舍、臥具、資產、燈明，如是等類，名財祠祀。法祠祀者，謂能祠祀契經、應頌、記別、伽他、自說、本事、本生、方廣、未曾有法，以無量門，如理宣說、施設建立、分別開示，名法祠祀。於此財、法二祠祀中，法祠最上勝妙第一。譬如世間從牛出乳，從乳出酪，酪出生酥，從此生酥，出於熟酥，復從熟酥出於醍醐，於是種種牛諸味中，醍醐最上勝妙第一。如是財、法二祠祀中，法祠最上勝妙第一。於法祠中，能無顛倒行法祠者，唯有如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「於二種祠中，　法祠為第一，</div>
<div class='lg-row'>能行法祠者，　善逝最為尊。</div>
<div class='lg-row'>受財祀田中，　如來為第一，</div>
<div class='lg-row'>行財祀不定，　受法祀眾生。</div>
<div class='lg-row'>財祀令眾生，　得世安隱樂；</div>
<div class='lg-row'>法祠令受者，　究竟證涅槃。」</div>
</div><p>吾從世尊聞如是語：「苾芻當知！諸修行者，同集會時，應作二事：一者法言；二者宴默。由法言故，審知有德；審知德故，便深敬信；深敬信故，便往詣彼；往詣彼故，親近供事；親供事故，求聞正法；求聞法故，攝耳不亂；耳不亂故，聽聞正法；聞正法故，於法通利；法通利故，能記持法；記持法故，能觀察義；觀察義時，堪能於法審諦思惟；堪能於法審諦思時，便生欲樂；生欲樂已，便得勢力；得勢力已，便能稱量；由稱量故，便能決擇；能決擇故，於諦隨覺，便自了知：我生已盡，梵行已立，所作已辦，不受後有。</p>
<p>「由宴默故，心便寂定，清淨鮮白無有瑕釁，離隨煩惱，調順堪任，安住不動，堪能引發；能引發故，如實了知；如實知故，便能厭背；能厭背故，便能離欲；既離欲已，便得解脫；得解脫已，便自了知：我已解脫，我生已盡，梵行已立，所作已辦，不受後有。汝等苾芻應說上法、應了上法。若能如是，乃名真實攝受仙幢。非眾集會戲論語言，能正了知諸法實相、能斷諸漏、能證涅槃。我常集會宣說上法、了知上法，故名第一攝受仙幢。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「行者集會時，　應修作二事，</div>
<div class='lg-row'>謂寂然宴默，　及說正法言。</div>
<div class='lg-row'>由說正法言，　及寂然宴默，</div>
<div class='lg-row'>知諸法實相，　究竟證涅槃。</div>
<div class='lg-row'>汝等<span class='corr'>諸</span>苾芻，　若說了上法，</div>
<div class='lg-row'>乃得名真實，　攝受大仙幢。</div>
<div class='lg-row'>我常處眾中，　宣說照了法，</div>
<div class='lg-row'>是故名第一，　攝受大仙幢。</div>
<div class='lg-row'>若依正法幢，　能說能修行，</div>
<div class='lg-row'>定速脫生死，　至究竟涅槃。」</div>
</div><p>吾從世尊聞如是語：「苾芻當知！若諸苾芻於言說時非理作意，起欲尋思、起恚尋思、起害尋思，如是苾芻，名多惡者、行慢緩者。趣向多惡為方便故，於斷於離棄捨善軛，放逸懈怠、下劣精進，亡失正念、有不正知，不定心亂縱任諸根，無出離見，不知出離、如實正慧，趣向惡魔、惡不善法，為諸惡魔、惡不善法之所摧伏，增長一切惡不善法。若諸苾芻於宴默時非理作意，廣說乃至增長一切惡不善法。如是苾芻，為諸有智同梵行者之所訶毀，我亦於彼常不稱讚。如是苾芻，雖得出家受具足戒，而名惡慧樂有癡人。是故汝等應如是學：我當云何方便斷除非理作意，方便修習如理作意？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「言說、宴默時，　縱諸根造惡，</div>
<div class='lg-row'>不奉行我教，　是愚昧癡人。</div>
<div class='lg-row'>故汝等苾芻，　應修不放逸，</div>
<div class='lg-row'>離非理作意，　當如理思惟。</div>
<div class='lg-row'>汝等若正勤，　語默無放逸，</div>
<div class='lg-row'>不久度生死，　證無上涅槃。」</div>
</div><p>吾從世尊聞如是語：「苾芻當知！若諸苾芻於言說時如理作意，出離尋思、無恚尋思、無害尋思，如是苾芻，名多善者、無慢緩者。趣向多善為方便故，於斷於離不捨善軛，離諸放逸、勇猛精進，正念正知、心定無亂、密護諸根，有出離見，能知出離、如實正慧，棄背惡魔、惡不善法，摧伏惡魔、惡不善法，損減一切惡不善法。若諸苾芻於宴默時如理作意，廣說乃至損減一切惡不善法。如是苾芻，為諸有智同梵行者之所稱讚，我亦於彼恒常稱讚。如是苾芻，名真出家受具足戒，有大智慧，不樂諸有，名不癡人。是故汝等應如是學：我當云何方便修習如理作意，方便斷除非理作意？汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「言說、宴默時，　不縱根造惡，</div>
<div class='lg-row'>能奉行我教，　是聰慧智人。</div>
<div class='lg-row'>修出離尋思，　及無恚無害，</div>
<div class='lg-row'>有出離正見，　於如實能知；</div>
<div class='lg-row'>能摧伏惡魔，　諸惡不善法，</div>
<div class='lg-row'>永斷諸煩惱，　證究竟涅槃。</div>
<div class='lg-row'>故汝等苾芻，　應修不放逸，</div>
<div class='lg-row'>當如理作意，　離非理思惟。</div>
<div class='lg-row'>汝等若正勤，　語默無放逸，</div>
<div class='lg-row'>不久度生死，　證無上涅槃。」</div>
</div><p>吾從世尊聞如是語：「苾芻當知！有學苾芻，有二種力。云何為二？謂思擇力及修習力。云何苾芻有思擇力？所謂一類有學苾芻，受用種種衣服、飲食、房舍、臥具、病緣醫藥資生具時，皆善思擇非不思擇而便受用。於所未得衣服、飲食、房舍、臥具、病緣醫藥諸資生具，不甚希求；於所已得衣服、飲食、房舍、臥具、病緣醫藥諸資生具，不深耽著。堪能忍受寒熱飢渴、風日蚊虻、蛇蝎等觸，堪能忍受他所毀謗、罵辱等言，堪能忍受身內所生，猛利辛楚、酸疼難忍、奪命臨終難治苦受，堪能忍受一切世間極難忍事。能善思擇，諸身、語、意三種惡行，能照現法、生法、後法不可愛樂苦異熟果。作是思惟：我今定當斷身、語、意三種惡行，我今定當修身、語、意三種妙行。能正了知三種惡行所有過患，復正了知三種妙行所有功德。既正知已，勤斷勤修惡行妙行，修治自身令其清淨，離諸罪法。如是名為有學苾芻，初思擇力。云何苾芻有修習力？所謂一類有學苾芻，所得憶念，一切皆與覺支相順而不相違，所得擇法及精進、喜、輕安、定、捨，一切皆與覺支相順而不相違；修念覺支，皆依止厭、皆依止離、皆依止滅，迴向於捨，修習擇法及精進、喜、輕安、定、捨覺支，皆依止厭、皆依止離、皆依止滅，迴向於捨。如是名為有學苾芻後修習力。是名有學苾芻二力。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「諸有學苾芻，　略有二種力，</div>
<div class='lg-row'>思擇及修習，　能伏惡魔軍。</div>
<div class='lg-row'>見惡過能斷，　知妙德能修，</div>
<div class='lg-row'>能忍受思惟，　是名思擇力。</div>
<div class='lg-row'>依止厭離滅，　及迴向於捨，</div>
<div class='lg-row'>而修七覺支，　是名修習力。」</div>
</div><p>吾從世尊聞如是語：「苾芻當知！由二種法盡滅故死。云何二法？一、業；二、壽。由業盡故及壽盡故，決定命終。若時有業，爾時有壽；若時有壽，爾時有業。所以者何？如是二法恒常和合、無不和合，如是二法不可施設分析離散。此時有業，彼時有壽；此時有壽，彼時有業。若有其業，即有其壽；若有其壽，即有其業。若無其業，即無其壽；若無其壽，即無其業。譬如燃燈，生焰發明，若有其焰，即有其明；若有其明，即有其焰。若無其焰，即無其明；若無其明，即無其焰。業、壽亦爾。若有其業，即有其壽；若有其壽，即有其業。若無其業，即無其壽；若無其壽，即無其業。如是二法盡滅故死。」爾時，世尊重攝此義而說<span class='corr'>頌</span>曰：</p>

<div class="lg regular" style="margin-left:1em;"><div class='lg-row'>「二法恒相隨，　謂業及與壽，</div>
<div class='lg-row'>業有壽亦有，　業無壽亦無。</div>
<div class='lg-row'>壽業未消亡，　有情終不死，</div>
<div class='lg-row'>壽業若盡滅，　含識死無疑。」</div>
</div><p>吾從世尊聞如是語：「苾芻當知！有二種行，世間眾生皆共造作。云何為二？一者能感短壽之行；二者能感長壽之行。云何能感短壽之行？謂有一類補特伽羅，常樂殺生，為性兇暴，血塗其手，傷害物命，無有慚羞，無有慈愍，於諸眾生常行殺害，乃至殺害折脚蟻子，是名能感短壽之行。云何能感長壽之行？謂有一類補特伽羅，遠離殺生，棄捨殺具，慚羞慈愍，於諸眾生常不殺害，乃至不害折脚蟻子，是名能感長壽之行。如是名為有二種行，世間眾生皆共造作。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間諸有情，　略有二種行，</div>
<div class='lg-row'>由二行差別，　感壽有短長。</div>
<div class='lg-row'>謂常樂殺生，　兇暴血塗手，</div>
<div class='lg-row'>無慚羞慈愍，　感短壽無疑。</div>
<div class='lg-row'>常樂離殺生，　棄捨諸殺具，</div>
<div class='lg-row'>有慚羞慈愍，　感長壽無疑。」</div>
</div><p>吾從世尊聞如是語：「苾芻當知！由二行相應取心相。云何為二？一者名為所緣行相；二者名為作意行相。所有一切已取、現取、當取心相，皆由如是二種行相。汝等苾芻由二行相，應當正勤善取心相；取心相已，應善作意；善作意已，應善觀察；善觀察已，應善安住；善安住已，應同地界正勤修習無量無損，應同水界、火界、風界正勤修習無量無損。</p>
<p>「苾芻當知！譬如地界，若於其中安置糞穢、洟唾、膿血，如是等類淨、不淨物雖置其中，而其地界曾無違順、欣慼、高下。如是安心應同地界，正勤修習無量無損。既同地界正勤修習無量無損，雖遇種種違順眾緣，而心都無分別計著，終不由此差別因緣其心高下。又如水界、火界、風界，若於其中安置糞穢、洟唾、膿血，如是等類淨、不淨物雖置其中，而其水界、火界、風界曾無違順、欣慼、高下。如是安心應同水界、火界、風界，正勤修習無量無損。既同水界、火界、風界正勤修習無量無損，雖遇種種違順眾緣，而心都無分別計著，終不由此差別因緣其心高下。</p>
<p>「由此定故，於有識身及外一切所緣相中，我我所執、見、慢、隨眠，善伏善斷。於彼二種其心超越，離一切相，寂靜安樂，得善解脫。所有一切心善解脫、慧善解脫，皆於其中，我我所執、見、慢、隨眠，善伏善斷。於彼二種，其心超越，離一切相，寂靜安隱，得善解脫。於其所得利、譽、稱、樂，其心不欣；於其所遭衰、毀、譏、苦，其心不慼，是名超過世間八法。其心平等，猶如世間地、水、火、風，世間八法所不能染。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「難調躁動心，　遠行無第二，</div>
<div class='lg-row'>能正勤取相，　是謂世聰明。</div>
<div class='lg-row'>善取心相已，　復作意觀察，</div>
<div class='lg-row'>正念住其心，　勤修同四界。</div>
<div class='lg-row'>如是正安住，　能棄捨諸欲，</div>
<div class='lg-row'>於世八法中，　名善巧無染。」</div>
</div><p>吾從世尊聞如是語：「苾芻當知！有二種法，雖共乖違未甞和合，然於其中無缺無間。云何為二？謂生與死。譬如世間光明、影闇，雖共乖違未甞和合，然於其中無缺無間。光明發時，影闇便沒；影闇起時，光明便謝。生、死亦爾，恒共乖違未甞和合，然於其中無缺無間。生法有時，死法便沒；死法有時，生法便謝。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「如光明、影闇，　雖恒共乖違，</div>
<div class='lg-row'>然於二法中，　未曾有間缺。</div>
<div class='lg-row'>生、死亦如是，　雖恒共乖違，</div>
<div class='lg-row'>然於二法中，　未曾有間缺。</div>
<div class='lg-row'>無明根所生，　愛水所滋潤，</div>
<div class='lg-row'>纔死生便續，　中無間缺時。」</div>
</div><p>吾從世尊聞如是語：「苾芻當知！死有二種。云何為二？一者不調伏死；二者調伏死。云何名為不調伏死？謂諸愚夫無聞異生，未能親覲正見善士、未能了知善士之法，於善士法未自調順。彼隨觀見：色即是我，色屬於我，色在我中，我在色中。彼隨觀見：受即是我，受屬於我，受在我中，我在受中。彼隨觀見：想即是我，想屬於我，想在我中，我在想中。彼隨觀見：行即是我，行屬於我，行在我中，我在行中。彼隨觀見：識即是我，識屬於我，識在我中，我在識中。眼見色已，執取其相、執取隨好。由是因緣，於其眼根不能正念防守而住，發起貪憂，便有無量惡不善法隨心流漏不可堰塞。於其眼根不能防守，縱蕩眼根行諸境界，貪著色味，纏擾其心。緣此貪故，受長夜苦、受猛利苦、受匱乏苦，增血鑊身、增空曠路，無量往返生那落迦、傍生、鬼界及阿素洛、人、天趣中，受諸劇苦，皆由眼根不調伏故。如是或時，耳聞聲已、鼻嗅香已、舌甞味已、身覺觸已、意了法已，執取其相、執取隨好。由是因緣，於其意根不能正念防守而住，發生貪憂，便有無量惡不善法隨心流漏不可堰塞。於其意根不能防守，縱蕩意根行諸境界，貪著法味纏擾其心。緣此貪故，受長夜苦、受猛利苦、受匱乏苦，增血鑊身、增空曠路，無量往返生那落迦、傍生、鬼界及阿素洛、人、天趣中，受諸劇苦，皆由意根不調伏故。如是名為不調伏死。</p>
<p>「云何名為調伏而死？謂諸賢聖多聞弟子，已能親覲正見善士、已能了知善士之法，於善士法已自調順。不隨觀見：色即是我，色屬於我，色在我中，我在色中。不隨觀見：受即是我，受屬於我，受在我中，我在受中。不隨觀見：想即是我，想屬於我，想在我中，我在想中。不隨觀見：行即是我，行屬於我，行在我中，我在行中。不隨觀見：識即是我，識屬於我，識在我中，我在識中。眼見色已，不執其相、不執隨好。由是因緣，於其眼根善能正念防守而住，不起貪憂，所有無量惡不善法隨心流漏皆能堰塞。於其眼根善能防守，不縱眼根行諸境界、不貪色味纏擾其心。不緣此貪，受長夜苦、受猛利苦、受匱乏苦，增血鑊身、增空曠路，不復往返生那落迦、傍生、鬼界及阿素洛、人、天趣中，受諸劇苦，皆由眼根善調伏故。如是或時，耳聞聲已、鼻嗅香已、舌甞味已、身覺觸已、意了法已，不執其相、不執隨好。由是因緣，於其意根善能正念防守而住，不起貪憂，所有無量惡不善法隨心流漏皆能堰塞。於其意根善能防守，不縱意根行諸境界，不貪法味纏擾其心。不緣此貪，受長夜苦、受猛利苦、受匱乏苦，增血鑊身、增空曠路，不復往返生那落迦、傍生、鬼界及阿素洛、人、天趣中，受諸劇苦，皆由意根善調伏故。如是名為調伏而死。</p>
<p>「苾芻當知！不調伏死，沈沒無量生死苦海；調伏而死，超度無量生死苦海。是名二死。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「略說諸有情，　死法有二種，</div>
<div class='lg-row'>調伏、不調伏，　更無有第三。</div>
<div class='lg-row'>若不調伏死，　定於諸趣中，</div>
<div class='lg-row'>受諸苦輪迴，　經無量往返。</div>
<div class='lg-row'>調伏而死者，　終不墮惡趣，</div>
<div class='lg-row'>於人天趣中，　能永盡眾苦。」</div>
</div><p>吾從世尊聞如是語：「苾芻當知！一切諸法略有二種。云何為二？一者雜染；二者清淨。應正觀察由一法生。所以者何？若於一法能正守護，則於一切能正守護；若於一法不能守護，則於一切不能守護。云何一法？謂眾生心。</p>
<p>「若有於心不能守護，則不能護身、語、意業；若不能護身、語、意業，是人即為身、語、意業皆悉敗壞；身、語、意業皆敗壞故，其心即有擾濁、垢穢。心有擾濁及垢穢者，能正了知自利樂事、他利樂事、俱利樂事，無有是處；能正了知善言說義、惡言說義，無有是處；能證一切勝上人法真聖智見，亦無是處。所以者何？心有擾濁及垢穢故。</p>
<p>「譬如世間所有臺觀，若一中心不善覆蔽，則椽梁壁皆被淋漏，以椽梁壁被淋漏故，皆悉敗壞。又如世間隣近村邑、聚落池沼，擾濁、垢穢，有明眼人住其岸上，作意觀察，其中所有螺、蛤、龜、魚、礫石等類，行住普側，極難可見。所以者何？水有擾濁及垢穢故。如是眾生，若有於心不能守護，則不能護身、語、意業；若不能護身、語、意業，是人即為身、語、意業皆悉敗壞；身、語、意業皆敗壞故，其心即有擾濁、垢穢。心有擾濁及垢穢者，能正了知自利樂事、他利樂事、俱利樂事，無有是處；能正了知善言說義、惡言說義，無有是處；能證一切勝上人法真聖智見，亦無是處。所以者何？心有擾濁及垢穢故。</p>
<p>「若有於心能善守護，則能善護身、語、意業；若能善護身、語、意業，是人即為身、語、意業皆不敗壞；身、語、意業不敗壞故，其心即無擾濁、垢穢。心無擾濁及垢穢者，能正了知自利樂事、他利樂事、俱利樂事，<span class='corr'>斯</span>有是處；能正了知善言說義、惡言說義，斯有是處；能證一切勝上人法真聖智見，斯有是處。所以者何？心無擾濁及垢穢故。</p>
<p>「譬如世間所有臺觀，若一中心極善覆蔽，則椽梁壁皆無淋漏；以椽梁壁無淋漏故，皆不敗壞。又如世間遠離村邑、聚落池沼，無有擾濁及諸垢穢，有明眼人住其岸上，作意觀察，其中所有螺、蛤、龜、魚、礫石等類，行住普側，極易可見。所以者何？水無擾濁及垢穢故。如是眾生，若有於心能善守護，則能善護身、語、意業；若能善護身、語、意業，是人即為身、語、意業皆不敗壞；身、語、意業不敗壞故，其心即無擾濁、垢穢。心無擾濁及垢穢者，能正了知自利樂事、他利樂事、俱利樂事，斯有是處；能正了知善言說義、惡言說義，斯有是處；能證一切勝上人法真聖智見，斯有是處。所以者何？心無擾濁及垢穢故。</p>
<p>「苾芻當知！心雜染故，有情雜染；心清淨故，有情清淨。是故雜染、清淨二法，皆依止心，從心所起。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若不護於心，　隨順於諸欲，</div>
<div class='lg-row'>恒馳散放逸，　一切無不為。</div>
<div class='lg-row'>若善護於心，　不隨順諸欲，</div>
<div class='lg-row'>無馳散放逸，　一切皆防護。</div>
<div class='lg-row'>世間聰慧人，　能防身語意。</div>
<div class='lg-row'>令不造諸惡，　名真健丈夫。」</div>
</div><p>復從世尊聞如是語：「苾芻當知！有二種見，令諸有情展轉相違互為怨害。云何為二？所謂有見及無有見。諸有沙門或婆羅門，攝受有見、習行有見、耽著有見，與諸愛樂無有見者，展轉相違互為怨害；稱讚有見，最為第一。諸有沙門或婆羅門，攝無有見、習無有見、著無有見，與其愛樂諸有見者，展轉相違互為怨害；讚無有見，最為第一。若有沙門或婆羅門，於此二見諸集、滅、味、過患、出離，不以正慧如實了知，我說彼人名無智見；有貪、瞋、癡，有違、有害，無慧、無明，不能解脫生老病死、愁歎憂苦熱惱等法，不能解脫生死眾苦。若有沙門或婆羅門，於此二見諸集、滅、味、過患、出離，能以正慧如實了知，我說彼人名有智見；無貪、瞋、癡，無違、無害，有慧、有明，定能解脫生老病死、愁歎憂苦熱惱等法，定能解脫生死大苦。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間由二見，　展轉互相違，</div>
<div class='lg-row'>彼此作怨讎，　謂見有、無有。</div>
<div class='lg-row'>諸有於此見，　愛樂不能捨，</div>
<div class='lg-row'>是謂愚癡人，　恒毀他自讚。</div>
<div class='lg-row'>若不知此見，　集滅味患出，</div>
<div class='lg-row'>見毒箭所傷，　無明闇所覆；</div>
<div class='lg-row'>具足貪瞋癡，　無智見明慧，</div>
<div class='lg-row'>定不能解脫，　生老病死等。</div>
<div class='lg-row'>若能知此見，　集滅味患出，</div>
<div class='lg-row'>見毒箭不傷，　破無明黑闇；</div>
<div class='lg-row'>遠離貪瞋癡，　具智見明慧，</div>
<div class='lg-row'>決定能解脫，　生老病死等。」</div>
</div><p>復從世尊聞如是語：「苾芻當知！有二正見，應諦尋思、稱量、觀察。若諦尋思、稱量、觀察，能得未得、能觸未觸、能證未證、能超愁歎、能滅憂苦、能得如理、能觸甘露、能證涅槃。云何為二？所謂一切世間正見、出世正見。</p>
<p>「云何名為世間正見？謂有一類起如是見，立如是論：決定有施，有受有祠，有善惡業，有異熟果，有此世間，有彼世間，有父有母，有諸有情化生種類於其世間，有諸沙門、婆羅門等，正至正行於此世間及彼世間，自然通達，作證領受。如是名為世間正見。</p>
<p>「諸聖弟子於此所說世間正見，應諦尋思、稱量、觀察：依此所說世間正見，能令眾生畢竟解脫生老病死、愁歎憂苦熱惱等法不？諦觀察已，便正了知：依此所說世間正見，不令眾生畢竟解脫生老病死、愁歎憂苦熱惱等法。所以者何？如是所說世間正見，非真聖見、非出離見、非能究竟證涅槃見，非厭、非離，非滅、非靜，不證通慧，非成等覺、非得涅槃，而能感得生老病死、愁歎憂苦熱惱等法。如是知已，於世間法生怖畏想，於出世法生安靜想。以於世間生怖畏故，都無執受；無執受故，無所希求；無希求故，於內證得究竟涅槃。如是證已，便自了知：我生已盡，梵行已立，所作已辦，不受後有。如是汝等，於此所說世間正見，應諦尋思、稱量、觀察。</p>
<p>「云何名為出世正見？謂知苦智、知苦集智、知苦滅智、知能趣向苦滅道智，如是名為出世正見。</p>
<p>「諸聖弟子於此所說出世正見，應諦尋思、稱量、觀察：依此所說出世正見，能令眾生畢竟解脫生老病死、愁歎憂苦熱惱等法不？諦觀察已，便正了知：依此所說出世正見，能令眾生畢竟解脫生老病死、愁歎憂苦熱惱等法。所以者何？如是所說出世正見，是真聖見、是出離見、是能究竟證涅槃見，能厭、能離，能滅、能靜，能證通慧、能成等覺、能得涅槃，能超一切生老病死、愁歎憂苦熱惱等法。如是知已，於出世法生珍寶想，於世間法生下賤想。於出世法生珍寶想故，便生歡喜；生歡喜故，其心安適；心安適故，身得輕安；身輕安故，便受悅樂；受悅樂故，心得寂定；心寂定故，能實知見；實知見故，能深厭背；深厭背故，能正離欲；正離欲故，能得解脫。得解脫已，便自了知：我生已盡，梵行已立，所作已辦，不受後有。如是汝等，於此所說出世正見，應諦尋思、稱量、觀察。</p>
<p>「如是名為二種正見，應諦尋思、稱量、觀察；能得未得、能觸未觸、能證未證、能超愁歎、能滅憂苦、能得如理、能觸甘露、能證涅槃。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「正見有二種，　世間、出世間，</div>
<div class='lg-row'>智者諦尋思，　能正盡眾苦。</div>
<div class='lg-row'>諦思於世間，　便生怖畏想，</div>
<div class='lg-row'>由無執受等，　究竟證涅槃。</div>
<div class='lg-row'>諦思出世間，　便生珍寶想，</div>
<div class='lg-row'>歡喜心安適，　從此獲輕安；</div>
<div class='lg-row'>輕安故受樂，　樂故心寂定，</div>
<div class='lg-row'>心定生覺支，　知見四如實；</div>
<div class='lg-row'>見實斷諸疑，　疑除無所取，</div>
<div class='lg-row'>解脫一切苦，　證無上涅槃。」</div>
</div><p>重攝前經嗢拕南曰：</p>

<div class="lg regular"><div class='lg-row'>施、祠與集會　如、不如、學、終</div>
<div class='lg-row'>行、相、相違、死　染淨及二見</div>
</div></div>
<p class='juan'>本事經卷第五</p>
</div><!-- end of div[@id='body'] -->
</body></html>