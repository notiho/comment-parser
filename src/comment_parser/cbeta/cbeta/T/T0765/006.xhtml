<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本事經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />本事經卷第六</p><p class="byline">大唐三藏法師玄奘奉　詔譯</p>
<div class='div-pin'><a id='mulu15' /><a id='mulu16' />
<p class='h1'>三法品第三之一</p><p>吾從世尊聞如是語：「苾芻當知！諸有情界互相親近不相乖違：諸劣勝解種類有情與劣勝解種類有情，更相親近參染承事；諸妙勝解種類有情與妙勝解種類有情，更相親近，參染承事。</p>
<p>「在過去世諸有情界，已相親愛不相乖違：諸劣勝解種類有情與劣勝解種類有情，已相親近參染承事；諸妙勝解種類有情與妙勝解種類有情，已相親近參染承事。在未來世諸有情界，當相親愛不相乖違：諸劣勝解種類有情與劣勝解種類有情，當相親近參染承事；諸妙勝解種類有情與妙勝解種類有情，當相親近參染承事。在現在世諸有情界，現相親愛不相乖違：諸劣勝解種類有情與劣勝解種類有情，現相親近參染承事；諸妙勝解種類有情與妙勝解種類有情，現相親近參染承事。</p>
<p>「是故尊者解憍陳如，與其同類有六十人，恒集同修阿練若行。摩訶迦葉與其同類，有無量人，恒集同修杜多妙行。其舍利子與其同類，有無量人，恒集同修大智慧行。大目乾連與其同類，有無量人，恒集同修大神通行。拘瑟祉羅與其同類，有無量人，恒集同修無礙解行。其滿慈子與其同類，有無量人，恒集同修說正法行。迦多衍那與其同類，有無量人，恒集同修辯釋經行。尊者善現與其同類，有無量人，恒集同修無諍住行。纈麗伐多與其同類，有無量人，恒集同修諸靜慮行。其優波離與其同類，有無量人，恒集同修持律之行。物力士子與其同類，有無量人，恒集同修為僧敷設臥具等行。尊者不滅與其同類，有無量人，恒同修集淨天眼行。尊者阿難與其同類，有無量人，恒集同<span class='corr'>修</span>樂多聞行。其羅怙羅與其同類，有無量人，恒集同修樂持戒行。童子迦葉與其同類，有無量人，恒集同修巧辯說行。其劫比拏與其同類，有無量人，恒集同修教誡、教授大苾芻行。尊者難陀與其同類，有無量人，恒集同修教誡、教授苾芻尼行。優波西那與其同類，有無量人，恒集同修具威儀行。妍美難陀與其同類，有六十人，恒集同修端嚴之行。愚人天授與其同類，有六十人，恒集同修勃逆惡行。</p>
<p>「是故當知諸有情界，互相親近不相乖違：諸劣勝解種類有情與劣勝解種類有情，更相親近參染承事；諸妙勝解種類有情與妙勝解種類有情，更相親近參染承事。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「如草木叢林，　亦如風火等，</div>
<div class='lg-row'>物各以類聚，　有情界亦然。</div>
<div class='lg-row'>愚者狎於愚，　智者親於智，</div>
<div class='lg-row'>體知朋侶別，　應親有智人。</div>
<div class='lg-row'>如凭破浮囊，　必沈於大海，</div>
<div class='lg-row'>親近怠慢者，　定失智光明；</div>
<div class='lg-row'>故應捨怠慢，　樂栖止空閑，</div>
<div class='lg-row'>親近有智人，　速能殄眾苦。」</div>
</div><p>吾從世尊聞如是語：「苾芻當知！三因、三緣，能感後有。云何為三？所謂無明未永斷故，愛未棄故，業未息故。由是因緣，能感後有。所以者何？業為良田，識為種子，愛為溉灌，無明、無智、無了、無見之所覆蔽，識便安住欲有、色有、無色有處，欲最為下，色為其中，無色為妙。</p>
<p>「若欲界業，感異熟果不現在前，不可施設此為欲有。由欲界業，感異熟果正現在前，故可施設此為欲有。當於爾時，業為良田，識為種子，愛為溉灌，無明、無智、無了、無見之所覆蔽，識便安住下欲有處。</p>
<p>「若色界業，感異熟果不現在前，不可施設此為色有。由色界業，感異熟果正現在前，故可施設此為色有。當於爾時，業為良田，識為種子，愛為溉灌，無明、無智、無了、無見之所覆蔽，識便安住中色有處。</p>
<p>「若無色業，感異熟果不現在前，不可施設為無色有。由無色業，感異熟果正現在前，故可施設為無色有。當於爾時，業為良田，識為種子，愛為溉灌，無明、無智、無了、無見之所覆蔽，識便安住妙無色處。</p>
<p>「苾芻當知！由遠離故，出離欲有；由無色故，出離色有；由永滅故，出離一切有為、有起、思慮、緣生。汝等苾芻，應以正慧如實隨觀，出離欲有；應以正慧如實隨觀，出離色有及無色有。</p>
<p>「云何汝等，應以正慧如實隨觀，出離欲有？謂離諸欲惡不善法，有尋有伺，離生喜樂，具足安住最初靜慮。能以正慧如實隨觀，其中諸色、受、想、行、識，如是法性皆是無常，皆是其苦，如病如癰、如中毒箭，有惱有害、有怖有猜、有怨有敵，迅速敗壞，多諸疾疫、多諸災橫，虛偽不實、離散無我、不可保信。如是汝等，應以正慧如實隨觀，出離欲有。</p>
<p>「云何汝等，應以正慧如實隨觀，出離色有？謂正超過一切色想，滅有對想，不復思惟種種異想，具足安住無邊虛空、空無邊處。能以正慧如實隨觀，其中所有受、想、行、識，如是法性皆是無常，皆是其苦，如病如癰、如中毒箭，有惱有害、有怖有猜、有怨有敵，迅速敗壞，多諸疾疫、多諸災橫，虛偽不實、離散無我、不可保信。如是汝等，應以正慧如實隨觀，出離色有。</p>
<p>「云何汝等，應以正慧如實隨觀，出無色有？謂正了知是為寂靜，是為微妙，謂離憍慢，息諸渴愛，滅阿賴耶，斷諸徑路，空無所得，愛盡離欲，寂滅涅槃。如是汝等，應以正慧如實隨觀，出無色有。</p>
<p>「若能如是，以其正慧如實隨觀，出離三有，便於欲有、色、無色有，能深厭背；深厭背故，能正離欲；正離欲故，能得解脫。得解脫已，便自了知：我生已盡，梵行已立，所作已辦，不受後有。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「以正慧隨觀，　三界出離相，</div>
<div class='lg-row'>能止息諸行，　得最上涅槃。</div>
<div class='lg-row'>已解脫諸漏，　善修習瑜伽，</div>
<div class='lg-row'>任持最後身，　降伏魔所使。」</div>
</div><p>吾從世尊聞如是語：「苾芻當知！三因、三緣，令諸有情希求利養，生多過患。云何為三？一者貪欲為因、為緣，令諸有情希求利養，生多過患。二者耽著為因、為緣，令諸有情希求利養，生多過患。三者受用不見過患為因、為緣，令諸有情希求利養，生多過患。汝等苾芻，不應起此三因、三緣，希求利養生多過患。</p>
<p>「有諸苾芻，具此所說三因、三緣，往施主家求勝利養，或時其家，<span class='corr'>怱</span>遽無賴，見已慼然，默不敬問，不起承迎、不延就座、不共談論。彼見此相，便起念言：『此施主家，恒相敬待，誰所詭侫，頓使其然？』由此因緣，便於彼所，不忍、不悅，起恚害心，或發身、語惡不善業，因斯墜墮諸惡趣中，受不愛果。</p>
<p>「苾芻當知！我觀世間諸有情類，或由利養擾亂其心，身壞命終，墮諸惡趣，生地獄中，受不愛果。我觀世間諸有情類，或由衰損擾亂其心，身壞命終，墮諸惡趣，生地獄中，受不愛果。我觀世間諸有情類，或由利養及以衰損擾亂其心，身壞命終，墮諸惡趣，生地獄中，受不愛果。所以者何？愚癡凡夫被諸利養，先破其膜；既破膜已，復破其皮；既破皮已，復破其肉；既破肉已，復斷筋脈；斷筋脈已，復破其骨；既破骨已，復傷髓腦，然後方住。</p>
<p>「是故汝等應如是學：我當云何不被利養擾亂其心？我當云何不被衰損擾亂其心？我當云何不被利養及以衰損擾亂其心？獨處空閑勤修聖行，速證無上常樂涅槃。汝等苾芻，應如是學。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「由三種因緣，　希求諸利養，</div>
<div class='lg-row'>壞種種功德，　及退失人天。</div>
<div class='lg-row'>諸有聰明人，　遇利養衰損，</div>
<div class='lg-row'>其心善安定，　不動如山王；</div>
<div class='lg-row'>常靜慮安然，　正觀諸法義，</div>
<div class='lg-row'>修深細智見，　證常樂涅槃。」</div>
</div><p>吾從世尊聞如是語：「苾芻當知！欲界勝生，略有三種，於彼雖成極大福聚而受諸欲，生死輪迴不能出離。所以者何？彼勝生處，是欲所行境界地故。云何為三？一、欲住天欲界勝生；二、樂化天欲界勝生；三、他化天欲界勝生。如是三種欲界勝生，於彼雖成極大福聚而受諸欲，生死輪迴不能出離。所以者何？彼勝生處，是欲所行境界地故。我聖弟子，於此三種欲界勝生，如實隨觀有諸過患，故於欲界深生厭背；生厭背故，能正離欲；正離欲故，能得解脫。得解脫已，便自了知：我生已盡，梵行已立，所作已辦，不受後有。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「欲界三勝生，　恒受諸欲樂，</div>
<div class='lg-row'>謂欲住、樂化、　他化自在天；</div>
<div class='lg-row'>生如是三處，　雖成就大福，</div>
<div class='lg-row'>而生死輪迴，　不能生上地。</div>
<div class='lg-row'>於此諸欲中，　若能知過患，</div>
<div class='lg-row'>捨人天等趣，　證無上涅槃。」</div>
</div><p>吾從世尊聞如是語：「苾芻當知！世有一類諸惡苾芻，成就三法而似驢鳴。云何為三？謂有一類諸惡苾芻，無敬、無承，無慚、無愧，懈怠忘念。如是一類諸惡苾芻，具足成就如是三法，而似驢鳴。謂實無德而隨僧眾，唱如是言：『具壽當知，我亦是真沙門釋子。』然此一類諸惡苾芻，無有增上戒、定、慧學，如餘清淨真苾芻僧而隨僧眾，唱如是言：『具壽當知，我亦是真沙門釋子。』如世有驢隨牛群後，高聲唱言：『我亦是牛，宜相顧待。』然此驢身、頭、耳、蹄、喙、毛、色、音聲皆與牛別，而隨牛後，高聲唱言：『我亦是牛，宜相顧待。』如是一類諸惡苾芻，實無其德而隨僧眾，唱如是言：『具壽當知，我亦是真沙門釋子。』然此一類諸惡苾芻，依止村城聚落而住，日初分時，整理裳服，執持衣鉢，往入村城聚落乞食，不能護持身、語、意業，不住正念、不守諸根，詣於淨信諸施主家，為利養故身處下座，為居高座白衣說法。我說此類諸惡苾芻所有言說，皆似驢鳴。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「剃髮服染衣，　手執持應器，</div>
<div class='lg-row'>實無戒定慧，　而自號沙門。</div>
<div class='lg-row'>如世間有驢，　與牛形相異，</div>
<div class='lg-row'>而逐牛群後，　自號是真牛。</div>
<div class='lg-row'>如是惡苾芻，　成無敬等法，</div>
<div class='lg-row'>雖常廁清眾，　而不證菩提。」</div>
</div><p>吾從世尊聞如是語：「苾芻當知！學有三種，若能於中離諸放逸，晝夜精勤，絕諸緣務，獨處空閑，無倒修學，未生諸漏令永不生，已生諸漏令永盡滅。云何為三？一者增上戒學；二者增上心學；三者增上慧學。何等名為增上戒學？謂諸苾芻具淨尸羅，安住、守護別解脫戒，軌範所行無不圓滿，於微小罪見大怖畏，具能受學所應學處，成就清淨身、語二業，成就淨命，成就淨見，如是名為增上戒學。何等名為增上心學？謂諸苾芻能正離欲惡不善法，有尋有伺，離生喜樂，具足安住最初靜慮，廣說乃至具足安住第四靜慮，如是名為增上心學。何等名為增上慧學？謂諸苾芻如實了知：是苦聖諦、苦集聖諦、苦滅聖諦及能趣苦滅道聖諦，如是名為增上慧學。如是三學，若能於中離諸放逸，晝夜精勤，絕諸緣務，獨處空閑，無倒修學，未生諸漏令永不生，已生諸漏令永盡滅。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「戒、心、慧學三，　智者應修學，</div>
<div class='lg-row'>勤精進常安，　密禁守諸根；</div>
<div class='lg-row'>晝夜處空閑，　絕世諸緣務，</div>
<div class='lg-row'>勤修戒心慧，　如救自頭燃；</div>
<div class='lg-row'>名學聖學處，　至所學後邊，</div>
<div class='lg-row'>脫所脫無遺，　成清淨妙智；</div>
<div class='lg-row'>得不動解脫，　已永斷諸漏，</div>
<div class='lg-row'>盡生死苦邊，　後有更無有。」</div>
</div><p>吾從世尊聞如是語：「苾芻當知！學有三種，若有勤修，不空無果、必至究竟，能得甘露、能證涅槃。云何為三？一者增上戒學；二者增上心學；三者增上慧學。</p>
<p>「何等名為增上戒學？謂諸苾芻尊重尸羅，戒為增上；不重等持，定非增上；不重般若，慧非增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住尸羅，能住所學。彼人定能永盡三結，證預流果，得無墮法，定趣菩提，極於七返人天往來，盡諸苦際，如是名為增上戒學。</p>
<p>「何等名為增上心學？謂諸苾芻尊重尸羅，戒為增上；尊重等持，定為增上；不重般若，慧非增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住等持，能住所學。彼定能盡五下分結，證不還果，得不還法，當受化生，於彼世間當般涅槃，如是名為增上心學。</p>
<p>「何等名為增上慧學？謂諸苾芻尊重尸羅，戒為增上；尊重等持，定為增上；尊重般若，慧為增上，彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住般若，能住所學。彼人定能永盡諸漏，得真無漏，心善解脫，慧善解脫，於現法中具足安住，自證通慧，能自了知：我生已盡，梵行已立，所作已辦，不受後有。如是名為增上慧學。</p>
<p>「若有於此所說三學勤修學者，我說必定不空無果，必至究竟，能得甘露、能證涅槃。如是名為學有三種，若有勤修，不空無果，必至究竟，能得甘露、能得涅槃。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「勤修增上戒，　住戒住所學，</div>
<div class='lg-row'>能永盡三結，　定證預流果。</div>
<div class='lg-row'>勤修增上心，　住定住所學，</div>
<div class='lg-row'>能盡五下結，　定證不還果。</div>
<div class='lg-row'>勤修增上慧，　住慧住所學，</div>
<div class='lg-row'>能盡一切結，　定證無生果。</div>
<div class='lg-row'>三學不唐捐，　必證第一義，</div>
<div class='lg-row'>故尊重三學，　達法性無疑。」</div>
</div><p>吾從世尊聞如是語：「苾芻當知！學有三種，若少分修得少分果，若圓滿修得圓滿果。云何為三？一者增上戒學；二者增上心學；三者增上慧學。</p>
<p>「何等名為增上戒學？謂諸苾芻尊重尸羅，戒為增上；不重等持，定非增上；不重般若，慧非增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住尸羅，能住所學。彼人定能永盡三結，證預流果，得無墮法，定趣菩提，極於七返人天往來，盡諸苦際；或復有能令其欲界貪、恚微薄，證一來果，一來此間，盡諸苦際。如是名為增上戒學。</p>
<p>「何等名為增上心學？謂諸苾芻尊重尸羅，戒為增上；尊重等持，定為增上；不重般若，慧非增上。彼於少小所學戒中，微有所犯即能出離。所以者何？我說彼人終不毀犯所<span class='corr'>制</span>學處不深慚愧，定能隨順清淨梵行、定能成辦清淨梵行，於諸學處，能住等持，能住所學。彼定能盡五下分結，證不還果，得不還法，當受化生，於彼世間當般涅槃，如是名為增上心學。</p>
<p>「何等名為增上慧學？謂諸苾芻尊重尸羅，戒為增上；尊重等持，定為增上；尊重般若，慧為增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住般若，能住所學。彼人定能永盡諸漏，得真無漏，心善解脫，慧善解脫，於現法中具足安住，自證通慧，能自了知：我生已盡，梵行已立，所作已辦，不受後有。如是名為增上慧學。</p>
<p>「如是名為學有三種，若少分修得少分果，若圓滿修得圓滿果。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「多住尊重戒，　名於少分修，</div>
<div class='lg-row'>常精進熾然，　便得少分果。</div>
<div class='lg-row'>多住尊重定，　名於少分修，</div>
<div class='lg-row'>常精進熾然，　亦得少分果。</div>
<div class='lg-row'>多住尊重慧，　名於圓滿修，</div>
<div class='lg-row'>常精進熾然，　便得圓滿果。</div>
<div class='lg-row'>少分圓滿修，　各得同類果，</div>
<div class='lg-row'>知如是勝劣，　應捨分修圓。」</div>
</div><p>吾從世尊聞如是語：「苾芻當知！學有三種，若正修習，令諸有情成下、中、上賢聖差別。云何為三？一者增上戒學；二者增上心學；三者增上慧學。</p>
<p>「何等名為增上戒學？謂諸苾芻尊重尸羅，戒為增上；不重等持，定非增上；不重般若，慧非增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住尸羅，能住所學。彼人定能永盡三結，證預流果，得無墮法，定趣菩提，極於七返人天往來；或成家家，或一來果，或成一間。如是名為增上戒學。</p>
<p>「何等名為增上心學？謂諸苾芻尊重尸羅，戒為增上；尊重等持，定為增上；不重般若，慧非增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住等持，能住所學。彼定能盡五下分結，證不還果，得不還法，當受化生，於彼世間當般涅槃；或成中般，或成生般，或有行般，或無行般，或成上流，趣色究竟，或趣非想非非想處，而般涅槃。如是名為增上心學。</p>
<p>「何等名為增上慧學？謂諸苾芻尊重尸羅，戒為增上；尊重等持，定為增上；尊重般若，慧為增上。彼於少小所學戒中，微有所犯即能出離。所以者何？我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住般若，能住所學。彼人定能永盡諸漏，得真無漏，心善解脫，慧善解脫，於現法中具足安住，自證通慧，能自了知：我生已盡，梵行已立，所作已辦，不受後有。如是名為增上慧學。</p>
<p>「如是名為學有三種，若正修習，令諸有情成下、中、上賢聖差別。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「隨學因勢力，　常精進熾然，</div>
<div class='lg-row'>下中上品修，　隨得果差別。</div>
<div class='lg-row'>謂下精進修，　還成下品果，</div>
<div class='lg-row'>中修得中果，　上修亦復然。</div>
<div class='lg-row'>既知三品修，　所得果差別，</div>
<div class='lg-row'>故應捨中下，　宜遵上品修。」</div>
</div><p>吾從世尊聞如是語：「苾芻當知！若諸苾芻，具調善戒、具調善法、具調善慧，彼於我法毘柰耶中已具修行，名最上士。云何苾芻具調善戒？謂諸苾芻具淨尸羅，安住、守護別解脫戒，軌範所行無不圓滿，於微小罪見大怖畏，具能受學所應學處，成就清淨身、語二業，成就淨命，成就淨見，是名苾芻具調善戒。既具如是調善戒已，云何苾芻具調善法？謂諸苾芻勤修七種菩提分法，具足安住，是名苾芻具調善法。既具如是調善尸羅、調善法已，云何苾芻具調善慧？謂諸苾芻永盡諸漏，得真無漏，心善解脫，慧善解脫，於現法中具足安住，自證通慧，能自了知：我生已盡，梵行已立，所作已辦，不受後有。是名苾芻具調善慧。如是名為若有苾芻具調善戒、具調善法、具調善慧，彼於我法毘柰耶中已具修行，名最上士。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若身語意思，　離諸惡不善，</div>
<div class='lg-row'>名具調善戒，　有慚愧苾芻。</div>
<div class='lg-row'>若能善修行，　七菩提分法，</div>
<div class='lg-row'>名具調善法，　有妙定苾芻。</div>
<div class='lg-row'>若能正了知，　自永盡諸漏，</div>
<div class='lg-row'>名具調善慧，　真無漏苾芻。</div>
<div class='lg-row'>若具三調善，　威德世難思，</div>
<div class='lg-row'>若已具修行，　最上聰明士。」</div>
</div><p>吾從世尊聞如是語：「苾芻當知！諸有苾芻成就三分，應知是人於淨尸羅已得圓滿、於究竟位已得圓滿、於修梵行已得圓滿，已能窮至梵行後邊。云何為三？謂有苾芻，成就無學戒、定、慧蘊，是名苾芻成就三分，應知是人於淨尸羅已得圓滿、於究竟位已得圓滿、於修梵行已得圓滿，已能窮至梵行後邊。若諸苾芻，於淨尸羅已得圓滿、於究竟位已得圓滿、於修梵行已得圓滿，已能窮至梵行後邊。應知是人必不樂居村城聚落、房舍臥具，亦不樂與諸苾芻眾、苾芻尼眾、鄔波索迦、鄔波斯迦、勤策男等，同一園林喧雜而住。應知是人成就第一寂靜心法，獨守空閑，依四依住，離諸垢穢，內守真實，棄捨所求，無染、分別，不為世法之所塗染。譬如世間嗢鉢羅花、拘牟陀花、鉢特摩花、奔陀利花，依水而生、依水而長，雖從水出而不為水之所染著。是人亦爾，依世間生、依世間長，雖現世間，而不為諸世法所染。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「無學三分成，　尸羅究竟位，</div>
<div class='lg-row'>修梵行圓滿，　至梵行後邊。</div>
<div class='lg-row'>如是苾芻眾，　得最上瑜伽，</div>
<div class='lg-row'>永盡諸苦邊，　證無上安樂。」</div>
</div><p>吾從世尊聞如是語：「苾芻當知！若有希求三種樂事，應於淨戒不缺、不穿、不穢、不雜，於淨尸羅應起上品欲勤精進，終無懈廢。云何為三？一者希求名譽樂事，應於淨戒不缺、不穿、不穢、不雜，於淨尸羅應起上品欲勤精進，終無懈廢。二者希求利養樂事，應於淨戒不缺、不穿、不穢、不雜，於淨尸羅應起上品欲勤精進，終無懈廢。三者希求生天樂事，應於淨戒不缺、不穿、不穢、不雜，於淨尸羅應起上品欲勤精進，終無懈廢。是名希求三種樂事，應於淨戒不缺、不穿、不穢、不雜，於淨尸羅應起上品欲勤精進，終無懈廢。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「為求三種樂，　智者護尸羅，</div>
<div class='lg-row'>謂世尚名譽、　利養、生天樂。</div>
<div class='lg-row'>觀如是勝樂，　智者護尸羅，</div>
<div class='lg-row'>當遠惡親知，　如避嶮惡道；</div>
<div class='lg-row'>雖不造眾惡，　而親近惡人，</div>
<div class='lg-row'>如以吉祥茅，　裹臭爛魚肉；</div>
<div class='lg-row'>親所不應親，　狎所不應狎，</div>
<div class='lg-row'>如持鮮淨物，　投糞穢深坑。</div>
<div class='lg-row'>世間樂淨人，　常懼穢塗染，</div>
<div class='lg-row'>有智者亦爾，　深怖惡親知。」</div>
</div><p>吾從世尊聞如是語：「苾芻當知！有三種香，唯順風熏，不能逆風。云何為三？一者根香；二者莖香；三者花香。如是三種，唯順風熏，不能逆風。汝等苾芻，勿作是念：更無餘香，或順風熏、或逆風熏、或復順逆，皆悉能熏。所以者何？我佛法中有一妙香，能順風熏、能逆風熏、能順逆熏，天上、人中皆聞芬馥，世間賢聖無不珍愛。何等名為我佛法中有一妙香，能順風熏、能逆風熏、能順逆熏，天上、人中皆聞芬馥，世間賢聖無不珍愛？所謂戒香。由此戒香，能順風熏、能逆風熏、能順逆熏，天上、人中皆聞芬馥，世間賢聖無不珍愛。如是名為我佛法中有一妙香，能順風熏、能逆風熏、能順逆熏，天上人中皆聞芬馥，世間賢聖無不珍愛。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「世間諸所有，　根莖花等香，</div>
<div class='lg-row'>皆不逆風熏，　以勢力微故。</div>
<div class='lg-row'>唯我佛法中，　有一妙香類，</div>
<div class='lg-row'>順風逆風等，　無不普皆熏；</div>
<div class='lg-row'>天上及人中，　諸世間賢聖，</div>
<div class='lg-row'>一切皆珍愛，　所謂淨戒香。</div>
<div class='lg-row'>若能於此香，　無放逸而住，</div>
<div class='lg-row'>生無倒定慧，　永盡眾苦邊。」</div>
</div><p>重攝前經嗢拕南曰：</p>

<div class="lg regular"><div class='lg-row'>同界、感後有　求利及欲生</div>
<div class='lg-row'>惡說似驢鳴　四學與四戒</div>
</div>
<p class='juan'>本事經卷第六</p></div>
</div><!-- end of div[@id='body'] -->
</body></html>