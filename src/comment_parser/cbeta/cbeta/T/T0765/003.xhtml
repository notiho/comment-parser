<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>本事經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />本事經卷第三</p><p class="byline">大唐三藏法師玄奘奉　詔譯</p>
<div class='div-pin'><a id='mulu7' /><a id='mulu8' />
<p class='h1'>二法品第二之一</p><p>吾從世尊聞如是語：「苾芻當知！若有苾芻成就二分，於現法中多諸憂苦，無喜樂住，有災有患、有惱有燒、有罪有責，為諸有情同梵行者之所訶毀，身壞命終生諸惡趣。云何為二？一、於根門不能守護；二、於飲食不善知量。諸有苾芻成就此二，於現法中多諸憂苦，無喜樂住，有災有患、有惱有燒、有罪有責，為諸有智同梵行者之所訶毀，身壞命終生諸惡趣。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若不能守護，　眼等六根門，</div>
<div class='lg-row'>飲食不知量，　成不信懈怠。</div>
<div class='lg-row'>彼於現法中，　身心多受苦，</div>
<div class='lg-row'>及有災有患，　有惱有燒然；</div>
<div class='lg-row'>行住與坐臥，　若覺若夢中，</div>
<div class='lg-row'>由彼二因緣，　恒有罪有責。</div>
<div class='lg-row'>居聚落空閑，　眾中及靜處，</div>
<div class='lg-row'>有智常訶責，　當生惡趣中。」</div>
</div><p>吾從世尊聞如是語：「苾芻當知！若有苾芻成就二分，於現法中多諸喜樂，無憂苦住，無災無患、無惱無燒、無罪無責，為諸有智同梵行者之所稱讚，身壞命終生諸善趣。云何為二？一、於根門能自守護；二、於飲食能善知量。諸有苾芻成就此二，於現法中多諸喜樂，無憂苦住，無災無患、無惱無燒、無罪無責，為諸有智同梵行者之所稱讚，身壞命終生諸善趣。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若自能守護，　眼等六根門，</div>
<div class='lg-row'>飲食善知量，　成就信精進。</div>
<div class='lg-row'>彼於現法中，　身心多受樂，</div>
<div class='lg-row'>及無災無患，　無惱無燒然；</div>
<div class='lg-row'>行住與坐臥，　若覺若夢中，</div>
<div class='lg-row'>由彼二因緣，　恒無罪無責。</div>
<div class='lg-row'>居聚落空閑，　眾中及靜處，</div>
<div class='lg-row'>有智常稱讚，　當生善趣中。」</div>
</div><p>吾從世尊聞如是語：「苾芻當知！有二種法能生焦惱。云何為二？謂有一類補特伽羅唯造眾惡、唯作凶狂、唯起雜穢，不修眾善、不習調柔、不救怖畏，彼於後時身嬰重疾，遍體發生增上猛利嚴切苦受，楚毒垂終不可醫療。受此苦時呻吟怨歎，作是念言：『我從昔來唯造眾惡、唯作凶狂、唯起雜穢，<span class='corr'>不</span>修眾善、不習調柔、不救怖畏。若諸有情唯造眾惡、唯作凶狂、唯起雜穢，不修眾善、不習調柔、不救怖畏，彼之所趣，我定當往。』彼由唯造眾惡等故，心生焦惱，及以不修眾善等故，心生焦惱。如是名為有二種法能生焦惱。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「有二法能生，　愚者心焦惱，</div>
<div class='lg-row'>謂唯作罪業，　及不修福因。</div>
<div class='lg-row'>後遭病苦時，　呻吟而怨歎，</div>
<div class='lg-row'>恨有罪無福，　心悔惱焦然。</div>
<div class='lg-row'>有罪無福人，　所生諸惡趣，</div>
<div class='lg-row'>我亦當隨往，　決定無有疑。」</div>
</div><p>吾從世尊聞如是語：「苾芻當知！有二種法，心不焦惱。云何為二？謂有一類補特伽羅唯修眾善、唯習調柔、唯救怖畏，不造眾惡、不作凶狂、不起雜穢，彼於後時身嬰重疾，遍體發生增上猛利嚴切苦受，楚毒垂終不可醫療。受此苦時，雖有呻吟而無怨歎，作是念言：『我從昔來唯修眾善、唯習調柔、唯救怖畏，不造眾惡、不作凶狂、不起雜穢。若諸有情唯修眾善、唯習調柔、唯救怖畏，不造眾惡、不作凶狂、不起雜穢，彼之所趣，我定當往。』彼由唯修眾善等故，心不焦惱，及以不造眾惡等故，心不焦惱。如是名為有二種法，心不焦惱。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「有二法能生，　智者心歡喜，</div>
<div class='lg-row'>謂唯修福業，　及不作罪因。</div>
<div class='lg-row'>後遭病苦時，　呻吟無怨歎，</div>
<div class='lg-row'>慶有福無罪，　不悔惱焦然。</div>
<div class='lg-row'>有福無罪人，　所生諸善趣，</div>
<div class='lg-row'>我亦當隨往，　決定無有疑。」</div>
</div><p>吾從世尊聞如是語：「苾芻當知！為汝略說二速通行。云何為二？一者樂行；二者苦行。謂由樂行證彼速通，及由苦行證彼速通。所修加行無澁難故，所得諸根皆猛利故，是則名為樂速通行。所修加行有澁難故，所得諸根皆猛利故，是則名為苦速通行。是名略說二速通行。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「今為汝略說，　二種速通行，</div>
<div class='lg-row'>謂樂行、苦行，　因斯證速通。</div>
<div class='lg-row'>無澁難加行，　有猛利諸根，</div>
<div class='lg-row'>由是大仙尊，　名樂速通行。</div>
<div class='lg-row'>有澁難加行，　有猛利諸根，</div>
<div class='lg-row'>由是大仙尊，　名苦速通行。」</div>
</div><p>吾從世尊聞如是語：「苾芻當知！為汝略說二遲通行。云何為二？一者樂行；二者苦行。謂由樂行證彼遲通，及由苦行證彼遲通。所修加行無澁難故，所得諸根皆羸鈍故，是則名為樂遲通行。所修加行有澁難故，所得諸根皆羸鈍故，是則名為苦遲通行。是名略說二遲通行。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「今為汝略說，　二種遲通行，</div>
<div class='lg-row'>謂樂行、苦行，　因此證遲通。</div>
<div class='lg-row'>無澁難加行，　有羸鈍諸根，</div>
<div class='lg-row'>由是大仙尊，　名樂遲通行。</div>
<div class='lg-row'>有澁難加行，　有羸鈍諸根，</div>
<div class='lg-row'>由是大仙尊，　名苦遲通行。」</div>
</div><p>吾從世尊聞如是語：「苾芻當知！若有一類補特伽羅，成就二法，不能發生白淨善法；設已發生，不能決定；設已決定，不能圓滿。彼於如是白淨善法能為障礙、能作衰損、能生憂悔，身壞命終，如棄重擔，墮於地獄受諸劇苦。云何為二？一者惡戒；二者惡見。諸有一類補特伽羅，成就如是所說二法，定不能生白淨善法；設復已生，不能決定，廣說乃至身壞命終，如棄重擔，墮於地獄受諸劇苦。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若成就二法，　謂惡戒、惡見，</div>
<div class='lg-row'>彼人終不能，　生白淨善法。</div>
<div class='lg-row'>雖生而不定，　設定不圓滿，</div>
<div class='lg-row'>於白淨善法，　能衰損障礙。</div>
<div class='lg-row'>彼臨命終時，　有憂悔悲惱，</div>
<div class='lg-row'>如棄捨重擔，　定生地獄中。」</div>
</div><p>吾從世尊聞如是語：「苾芻當知！若有一類補特伽羅，成就二法，定能發生白淨善法；若先已生，能令決定；若先已定，能令圓滿。彼於如是白淨善法不為障礙、不作衰損、不生憂悔，身壞命終，如棄重擔，生天趣中受諸快樂。云何為二？一者善戒；二者善見。諸有一類補特伽羅，成就如是所說二法，決定能生白淨善法；若先已生，能令決定，廣說乃至身壞命終，如棄重擔，生天趣中受諸快樂。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「若成就二法，　謂善戒、善見，</div>
<div class='lg-row'>彼人終定能，　生白淨善法。</div>
<div class='lg-row'>若生而決定，　決定必圓滿，</div>
<div class='lg-row'>於白淨善法，　不衰損障礙。</div>
<div class='lg-row'>彼臨命終時，　無憂悔悲惱，</div>
<div class='lg-row'>如棄捨重擔，　定生天趣中。」</div>
</div><p>吾從世尊聞如是語：「苾芻當知！若有一類補特伽羅，成就二法，臨命終時能生憂悔，身壞命終，墮諸惡趣，生地獄中。云何為二？謂作、不作。云何為作？謂身惡行、語惡行、意惡行，是名為作。云何不作？謂身妙行、語妙行、意妙行，是名不作。諸有一類補特伽羅，成就如是所說二法，臨命終時能生憂悔，身壞命終，墮諸惡趣，生地獄中。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「諸有愚癡人，　作三種惡行，</div>
<div class='lg-row'>不作三妙行，　引餘過令生。</div>
<div class='lg-row'>彼臨命終時，　決定有憂悔，</div>
<div class='lg-row'>死墮諸惡趣，　生於地獄中。」</div>
</div><p>吾從世尊聞如是語：「苾芻當知！若有一類補特伽羅，成就二法，臨命終時不生憂悔，身壞命終，昇於善趣，生天界中。云何為二？謂作、不作。云何為作？謂身妙行、語妙行、意妙行，是名為作。云何不作？謂身惡行、語惡行、意惡行，是名不作。諸有一類補特伽羅，成就如是所說二法，臨命終時不生憂悔，身壞命終，昇於善趣，生天界中。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「諸有智慧人，　作三種妙行，</div>
<div class='lg-row'>不作三惡行，　引餘德令生。</div>
<div class='lg-row'>彼臨命終時，　決定無憂悔，</div>
<div class='lg-row'>死昇諸善趣，　生於天界中。」</div>
</div><p>吾從世尊聞如是語：「苾芻當知！有二妙智，應修令生；能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。云何為二？一者法智；二者類智。法智生時，便能無倒，遍知有為。於有為法既遍知已，便能令彼感後有因，不得生起增長廣大。類智生時，便能如實斷滅無明；滅無明故，便無戲論；無戲論故，便無尋伺；無尋伺故，便無樂欲；無樂欲故，便無愛憎；無愛憎故，便無慳嫉；無慳嫉故，便無種種執持刀杖違害鬪諍、互相罵辱、不真實語、相離間語、諸雜穢語及餘無量惡不善法；無彼諸惡不善法故，感後有業，便不增長；感後有業不增長故，諸業滅盡；業滅盡故，眾苦滅盡；苦滅盡故，生死路絕。此路絕已，便自了知：我生已盡，梵行已立，所作已辦，不受後有。如是名為有二妙智，應修令生；能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「有二種妙智，　應修習令生，</div>
<div class='lg-row'>能得未得等，　謂法智、類智。</div>
<div class='lg-row'>若法智生時，　遍知有為法，</div>
<div class='lg-row'>便能令後有，　因不生不增。</div>
<div class='lg-row'>若類智生時，　無明便斷滅，</div>
<div class='lg-row'>由此展轉法，　絕生死輪迴。</div>
<div class='lg-row'>自知我生盡，　及梵行已立，</div>
<div class='lg-row'>所作皆已辦，　更不受後有。」</div>
</div><p>吾從世尊聞如是語：「苾芻當知！有二妙智，應正尋思、應善稱量、應審觀察；能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。云何為二？謂世間智及出世智。</p>
<p>「世間智者，謂於色蘊能正了知此為色蘊；於受、想、行及識蘊中亦復如是。於其地界能正了知此為地界；於水、火、風及空識界亦復如是。於其眼界能正了知此為眼界，於其色界及眼識界亦復如是；於其耳界能正了知此為耳界，於其聲界及耳識界亦復如是；於其鼻界能正了知此為鼻界，於其香界及鼻識界亦復如是；於其舌界能正了知此為舌界，於其味界及舌識界亦復如是；於其身界能正了知此為身界，於其觸界及身識界亦復如是；於其意界能正了知此為意界，於其法界及意識界亦復如是。於如此等世俗法中，如是如是，如實了知，智見通慧，現觀等覺，周遍照了，名世間智。</p>
<p>「諸聖弟子，於此所說世間智中，應正尋思，應善稱量，應審觀察：此世間智正修習時，為能令生生法有情永脫生不？為能令彼老法有情永脫老不？病法、死法、愁法、歎法、憂法、苦法、不安隱法，亦復如是。既審察已，能正了知：此世間智正修習時，不能令彼生法有情永脫於生，不能令彼老法有情永脫於老，病法、死法、愁法、歎法、憂法、苦法、不安隱法，亦復如是。所以者何？此世間智非賢聖法，非能永出、非趣涅槃、非能永厭、非能永離、非能永滅、非能永寂，非真通慧、非正等覺，不證涅槃；是感生法，是感老法、病法、死法、愁法、歎法、憂法、苦法、不安隱法。彼於如是尋思稱量審觀察時，於世間法住怖畏想，於出世法住安靜想。以於世間生怖畏故，都無執受；無執受故，不生渴愛；不渴愛故，便自內證究竟涅槃。證涅槃已，便自了知：我生已盡，梵行已立，所作已辦，不受後有。是名於此世間智中，應正尋思、應善稱量、應審觀察。</p>
<p>「出世智者，謂於一切蘊界處中能正了知，如是諸法是無常性、苦性、病性、癰性、箭性、惱性、害性、怖性、熱性、壞性、滅性、災性、橫性、有疫癘性、虛性、偽性、空性、妄性、無實我性、難保信性。於如是等諸法性中如實了知，智見通慧，現觀等覺，周遍照了，名出世智。諸聖弟子，於此所說出世智中，應正尋思、應善稱量、應審觀察：此出世智正修習時，為能令彼生法有情永脫生不？為能令彼老法有情永脫老不？病法、死法、愁法、歎法、憂法、苦法、不安隱法，亦復如是。既審察已，能正了知：此出世智正修習時，定能令彼生法有情永脫於生，定能令彼老法有情永脫於老，病法、死法、愁法、歎法、憂法、苦法、不安隱法，亦復如是。所以者何？此出世智是賢聖法，是能永出、是趣涅槃、是能永厭、是能永離、是能永滅、是能永寂，是真通慧、是正等覺、能證涅槃；非感生法，非感老法、病法死法、愁法歎法、憂法苦法、不安隱法。彼於如是尋思稱量審觀察時，於出世法生珍寶想；於世間法生下賤想。以於出世生珍寶故，便生歡喜；生歡喜故，其心安適；心安適故，身得輕安；身輕安故，便受悅樂；受悅樂故，心得寂定；心寂定故，能實知見；實知見故，能深厭背；深厭背故，能正離欲；正離欲故，能得解脫。得解脫已，便自了知：我生已盡，梵行已立，所作已辦，不受後有。是名於此出世智中，應正尋思、應善稱量、應審觀察。如是名為有二妙智，應正尋思、應善稱量、應審觀察；能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「有二種妙智，　知者應尋思，</div>
<div class='lg-row'>謂世出、世間，　能正盡眾苦。</div>
<div class='lg-row'>應觀世間智，　發生怖畏想，</div>
<div class='lg-row'>都無有執受，　展轉證涅槃；</div>
<div class='lg-row'>應觀出世智，　發生珍寶想，</div>
<div class='lg-row'>由此生歡喜，　便得身輕安。</div>
<div class='lg-row'>輕安故悅樂，　悅樂故心定，</div>
<div class='lg-row'>由心得定故，　便能生覺支；</div>
<div class='lg-row'>覺支觀聖諦，　永斷諸疑網，</div>
<div class='lg-row'>無疑無所取，　永脫眾苦邊。」</div>
</div><p>重攝前經嗢柁南曰：</p>

<div class="lg regular"><div class='lg-row'>二根、二焦惱　二行、二戒見</div>
<div class='lg-row'>二作及不作　二智有二種</div>
</div><p>吾從世尊聞如是語：「苾芻當知！若有苾芻為欲矯誑諸眾生故、為求名譽遠所聞故、為求利養及恭敬故而出家者，不名真實於如來所修行梵行。若有苾芻為通達故、為遍知故而出家者，是名真實於如來所修行梵行。所以者何？是諸苾芻為通達故、為遍知故而出家已，便能如實通所通達、知所遍知。既能如實通所通達、知所遍知，便能如實斷所應斷、修所應修、證所應證。既能如實斷、修、證已，便自了知：我生已盡，梵行已立，所作已辦，不受後有。如是若有為通達故、為遍知故而出家者，是名真實於如來所修行梵行。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「為矯誑名譽，　利養及恭敬，</div>
<div class='lg-row'>非真修梵行，　是虛妄出家。</div>
<div class='lg-row'>為通達遍知，　速證最上義，</div>
<div class='lg-row'>是真修梵行，　非虛妄出家。」</div>
</div><p>吾從世尊聞如是語：「苾芻當知！若有苾芻為欲矯誑諸眾生故、為求名譽遠所聞故、為求利養及恭敬故而出家者，不名真實於如來所修行梵行。若有苾芻為律儀故、為正斷故而出家者，是名真實於如來所修行梵行。所以者何？是諸苾芻為律儀故、為正斷故而出家已，便能如實守護六根、不虧禁戒，及能速證最上正斷。既能如實守護六根、不虧禁戒，及能速證最上正斷，便能如實斷所應斷、修所應修、證所應證。既能如實斷、修、證已，便自了知：我生已盡，梵行已立，所作已辦，不受後有。如是若有為律儀故、為正斷故而出家者，是名真實於如來所修行梵行。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「為矯誑名譽、　利養及恭敬，</div>
<div class='lg-row'>非真修梵行，　是虛妄出家。</div>
<div class='lg-row'>為正斷律儀，　速證最上義，</div>
<div class='lg-row'>是真修梵行，　非虛妄出家。」</div>
</div><p>吾從世尊聞如是語：「苾芻當知！若有苾芻為欲矯誑諸眾生故、為求名譽遠所聞故、為求利養及恭敬故而出家者，不名真實於如來所修行梵行。若有苾芻為求厭背、為求離欲而出家者，是名真實於如來所修行梵行。所以者何？是諸苾芻為厭背故、為離欲故而出家已，便能如實厭背離欲。既離欲已，便得解脫。既解脫已，便自了知：我生已盡，梵行已立，所作已辦，不受後有。如是若有為厭背故、為離欲故而出家者，是名真實於如來所修行梵行。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「為矯誑名譽、　利養及恭敬，</div>
<div class='lg-row'>非真修梵行，　是虛妄出家。</div>
<div class='lg-row'>為厭背離欲，　速證最上義，</div>
<div class='lg-row'>是真修梵行，　非虛妄出家。」</div>
</div><p>吾從世尊聞如是語：「苾芻當知！一切如來、應、正等覺，所說法門略有二種。云何為二？一者於惡應正了知；二者於惡應深厭背。一切如來、應、正等覺，略說如是二種法門。所以者何？諸修行者，於諸惡法應正了知；既於惡法正了知已，便能厭背；既厭背已，便能離欲；既離欲已，便得解脫。得解脫已，便自了知：我生已盡，梵行已立，所作已辦，不受後有。如是行者，永斷諸愛及眾結縛，無倒現觀，正盡苦邊。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「當知諸如來，　應正等覺者，</div>
<div class='lg-row'>哀愍眾生故，　說二種法門；</div>
<div class='lg-row'>於眾惡正知，　及厭背離欲，</div>
<div class='lg-row'>心解脫自在，　正盡眾苦邊。」</div>
</div><p>吾從世尊聞如是語：「苾芻當知！有二種法，若修、若習、若多修習，能斷二法。云何二法，若修、若習、若多修習，能斷二法？謂不淨觀及慈悲觀，能斷貪欲及與瞋恚。所以者何？一切已貪、現貪、當貪，皆由作意思惟淨相。一切已瞋、現瞋、當瞋，皆由作意思惟怨相。一切已斷、現斷、當斷所有貪欲，皆由作意修不淨觀。一切已斷、現斷、當斷所有瞋恚，皆由作意修慈悲觀。於不淨觀若修、若習、若多修習，決定能斷一切貪欲。於慈悲觀若修、若習、若多修習，決定能斷一切瞋恚。若欲決定斷貪欲者，當勤精進修不淨觀。若欲決定斷瞋恚者，當勤精進修慈悲觀。修不淨觀，無有貪欲而不能斷。修慈悲觀，無有瞋恚而不能斷。如是名為有二種法，若修、若習、若多修習，能斷二法。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「修習多修習，　二法斷二法，</div>
<div class='lg-row'>謂不淨、慈悲，　斷貪欲、瞋恚。</div>
<div class='lg-row'>是故有智者，　當觀自饒益，</div>
<div class='lg-row'>修不淨、慈悲，　斷貪欲、瞋恚。」</div>
</div><p>吾從世尊聞如是語：「苾芻當知！其涅槃界略有二種。云何為二？一者有餘依涅槃界；二者無餘依涅槃界。云何名為有餘依涅槃界？謂諸苾芻得阿羅漢，諸漏已盡，梵行已立，所作已辦，已捨重擔、已證自義、已盡有結、已正解了，心善解脫、已得遍知。宿行為緣，所感諸根猶相續住，雖成諸根，現觸種種好醜境界而能厭捨，無所執著，不為愛恚纏繞其心，愛恚等結皆永斷故。</p>
<p>「彼於諸色，求欲見時，雖復以眼觀於諸色，而不發起貪、瞋、癡等。雖復有眼及好醜色而無貪欲亦無瞋恚。所以者何？愛恚等結皆永斷故。彼於諸聲，求欲聞時，雖復以耳聽於諸聲，而不發起貪、瞋、癡等。雖復有耳及好醜聲而無貪欲亦無瞋恚。所以者何？愛恚等結皆永斷故。彼於諸香，求欲嗅時，雖復以鼻嗅於諸香，而不發起貪、瞋、癡等。雖復有鼻及好醜香而無貪欲亦無瞋恚。所以者何？愛恚等結皆永斷故。彼於諸味，求欲甞時，雖復以舌甞於諸味，而不發起貪、瞋、癡等。雖復有舌及好醜味而無貪欲亦無瞋恚。所以者何？愛恚等結皆永斷故。彼於諸觸，求欲覺時，雖復以身覺於諸觸，而不發起貪、瞋、癡等。雖復有身及好醜觸而無貪欲亦無瞋恚。所以者何？愛恚等結皆永斷故。彼於諸法，求欲知時，雖復以意知於諸法，而不發起貪、瞋、癡等。離諸貪欲，證得究竟寂滅涅槃。作是思惟：世尊為彼怖畏諸有阿賴耶者、恒為斷見所繫縛者，令知業果無失壞故，所說正法現見、應時、易見、饒益、智者內證、一切世間真實對治，謂能除滅憍慢渴愛，害阿賴耶，斷諸徑路，證真空性，離諸貪欲，證得究竟寂滅涅槃。如是名為有慧眼者能正觀察。如是名為由二纏故，令諸天人——一類怯劣，一類勇猛——有慧眼者能正觀察。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「由二纏所纏，　令諸天人眾，</div>
<div class='lg-row'>一類有怯劣，　一類有勇猛。</div>
<div class='lg-row'>有慧眼聲聞，　能如實觀察，</div>
<div class='lg-row'>能除慢厭離，　究竟證涅槃。</div>
<div class='lg-row'>復如實了知，　佛所說正法，</div>
<div class='lg-row'>能滅斷常見，　及二愛無餘。</div>
<div class='lg-row'>有慧眼龍王，　能普雨法雨，</div>
<div class='lg-row'>滅諸煩惱焰，　令證大清涼。」</div>
</div></div>
<p class='juan'>本事經卷第三</p>
<div class='div-w'>
<div class='div-xu'><a id='mulu9' />
<p class='h2'>挍正後序</p><p>此一卷經宋、鄉則同，同有四十三段，丹本唯有十八段耳。多少如是不同文義，始終逈異如何去取？今撿宋、鄉本經有四大錯，丹有二事以知其正。何則？此卷品名既是二法，則應始終唯說二法；而宋、鄉本經四十三段皆是一法，則名義不相當，是一錯也。又宋、鄉本卷初二段及第三段前六行文，則是諸本初卷三幅《心義經》一段十二行耳。宋、鄉於此三重重寫，是二錯也。第三段中「一類有情」已下，即是諸本初卷七幅《破僧經》一段十七行耳。宋、鄉於此重重寫之，其乃至於四十一重，是三錯也。其卷末頌云「貪欲瞋恚癡，覆藏及惱忿，不恨嫉與慳，耽嗜慢將害」者，即是諸本第二卷九幅結經頌，正云「貪恚及愚癡，覆藏惱忿恨，嫉慳與貪嗜，慢害將一切」之小訛變耳。宋、鄉於此閑重寫之，是四錯也，故知大錯耳。今此丹本十八段經，始從成就二分，終至二果二纏，皆是二法，即與品目名義相當，是一正也。又按諸本，第四卷中七幅有結頌云「為通達律儀，厭知不淨果，纏覺悟宴坐，愧所作尋求」者，則結十二經為一頌。其覺悟已下五經，即是諸本<span class='corr'>第</span>四卷卷初五經。其纏經、果經已上七經，即是丹本此卷卷末七經耳。則列結相應，是二正也。餘本則非，故今取此丹本為正云。</p>
</div></div>
<div class='div-w'><p>◎「雖復有意及好醜法而無貪欲亦無瞋恚。所以者何？愛恚等結，皆永斷故。乃至其身相續住世，未般涅槃，常為天人，瞻仰禮拜恭敬供養，是名有餘依涅槃界。</p>
<p>「云何名為無餘依涅槃界？謂諸苾芻得阿羅漢，諸漏已盡，梵行已立，所作已辦，已捨重擔、已證自義、已盡有結、已正解了、已善解脫、已得遍知。彼於今時一切所受無引因故，不復希望，皆永盡滅，畢竟寂靜，究竟清涼，隱沒不現，惟由清淨無戲論體。如是清淨無戲論體，不可謂有、不可謂無、不可謂彼亦有亦無、不可謂彼非有非無，惟可說為不可施設究竟涅槃。是名無餘依涅槃界。苾芻當知！如是名為略有二種涅槃之界。」爾時，世尊重攝此義而說頌曰：</p>

<div class="lg regular" style="margin-left:1em;"><div class='lg-row'>「漏盡心解脫，　任持最後身，</div>
<div class='lg-row'>名有餘涅槃，　諸行猶相續。</div>
<div class='lg-row'>諸所受皆滅，　寂靜永清涼，</div>
<div class='lg-row'>名無餘涅槃，　眾戲論皆息。</div>
<div class='lg-row'>此二涅槃界，　最上無等倫，</div>
<div class='lg-row'>謂現法當來，　寂靜常安樂。」</div>
</div><p>吾從世尊聞如是語：「苾芻當知！由二纏故，令諸天人，一類怯劣、一類勇猛。有慧眼者能正觀察。云何二纏？謂有見纏；無有見纏。云何天人一類怯劣？謂有天人，愛有、樂有、欣有、喜有，為滅有故說正法時，不能恭敬攝耳聽受，亦復不能住奉教心，不能隨順修如實見，惟生怯劣，退轉驚怖：我等爾時當何所有？我等爾時當如何有？如是天人一類怯劣。云何天人一類勇猛？謂有天人，怖有、厭有、欣求無有，彼彼苦法所逼切故，攝受、執著如是如是諸惡見趣，作是念言：『我若斷壞，隱沒不現，爾時乃名寂靜微妙。』如是天人一類猛盛。云何名為有慧眼者能正觀察？謂聖聲聞如實觀察。既觀察已，不於如實而生憍慢、不依如實而生憍慢、不因如實而生憍慢、不恃如實而生憍慢。如實見已，便生厭背；既厭背已，便能離欲；既離欲已，便得解脫。得解脫已，便自了知：我生已盡，梵行已立，所作已辦，不受後有。作是思惟：世尊為彼喜樂諸有阿賴耶者、恒為常見所繫縛者，令滅有故，所說正法微細甚深、難見難悟、寂靜勝妙、非諸尋思所行境界、是諸審諦慧者所證、一切世間真實對治，謂能除滅憍慢渴愛，害阿賴耶，斷諸徑路，證真空性。」</p>
</div>
</div><!-- end of div[@id='body'] -->
</body></html>