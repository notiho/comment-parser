<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說初分說經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說初分說經卷下</p><p class="byline">西天譯經三藏傳法大師賜紫臣施護奉　詔譯</p><p>爾時，優樓頻螺耆年迦葉，與五百眷屬，還詣佛所。到已，偏袒右肩，右膝著地，合掌頂禮，而白佛言：「世尊！我今歸佛出家，奉持戒律，願佛攝受。」</p>
<p>佛言：「善來，汝今於我法中，修持梵行。」</p>
<p>時彼迦葉，鬚髮自落，袈裟被身，執持應器，成苾芻相。</p>
<p>爾時，尊者優樓頻螺迦葉，即以其髮，奉上世尊，作如是言：「世尊！此我之髮，用拭佛足，願佛慈悲，受我所獻。」如是迦葉，既出家已，彼諸眷屬，亦各出家。</p>
<p>復次，迦葉即時取彼先事火具，所謂淨草、虎皮、牛皮、果樹皮、三杖、淨水瓶、珂哩哥潔淨器等，而悉棄擲泥連河中。</p>
<p>爾時那提迦葉，在於彼河下流之側，與三百眷屬俱，見所棄擲事火之具流至彼已，乃作是念：「我兄優樓頻螺耆年迦葉，豈非為彼人或非人所惱害邪？若不然者，何故棄擲所用之物？」作是念已，即與眷屬，往詣其所。</p>
<p>到已，乃見兄及五百眷屬，俱在佛邊，而為苾芻，修持梵行，即作是言：「我兄優樓頻螺，此摩伽陀國王及人民，尊重恭敬，供養於汝，汝於今時，何所見聞，乃於大沙門邊，而能出家，修持梵行？我觀是事，甚為希有。」</p>
<p>優樓頻螺迦葉言：「佛世尊者，具大神通，有大威力，能作種種神變等事，我見是相，乃發淨信，於佛法中，出家修道。汝今宜應亦發淨信，歸佛出家。」</p>
<p>是時，那提迦葉聞其語已，發出家心，即與眷屬，前詣佛所，偏袒右肩，右膝著地，合掌頂禮，而白佛言：「世尊！我等歸佛出家，奉持戒律，願佛攝受。」</p>
<p>佛言：「善來，汝今於我法中，修持梵行。」時彼那提迦葉，鬚髮自落，袈裟被身，執持應器成苾芻相。彼諸眷屬，亦各出家。</p>
<p>復次，那提迦葉即時取彼先事火具，所謂淨草、虎皮、牛皮、果樹皮、三杖、淨水瓶、珂哩哥潔淨器等，而悉棄擲泥連河中。</p>
<p>爾時，伽耶迦葉亦在彼河下流之側，與二百眷屬俱，見所棄擲事火之具流至彼已，乃作是念：「我兄優樓頻螺迦葉、那提迦葉，豈非為彼人或非人所惱害耶？若不然者，何故棄擲所用之物？」</p>
<p>作是念已，即與眷屬，漸次前詣，詢問其故。乃見二兄并諸眷屬，俱在佛邊，而為苾芻，修持梵行。即作是言：「我兄優樓頻螺，此摩伽陀國王及人民，尊重恭敬，供養於汝，汝於今時，何所見聞，乃於大沙門邊，而能出家，修持梵行？我觀是事，甚為希有。」</p>
<p>優樓頻螺迦葉言：「佛世尊者，具大神通，有大威力，能作種種神變等事，我見是相，乃發淨信，於佛法中，出家修道。汝今宜應亦發淨信，歸佛出家。」</p>
<p>是時，伽耶迦葉聞其語已，發出家心，即與眷屬，前詣佛所，偏袒右肩，右膝著地，合掌頂禮，而白佛言：「世尊！我等歸佛出家，奉持戒律，願佛攝受。」</p>
<p>佛言：「善來，汝今於我法中，修持梵行。」時彼伽耶迦葉，鬚髮自落，袈裟被身，執持應器，成苾芻相。彼諸眷屬，亦各出家。</p>
<p>復次，伽耶迦葉即時取彼先事火具，所謂淨草、虎皮、牛皮、果樹皮、三杖、淨水瓶、珂哩歌潔淨器等，而悉棄擲泥連河中。</p>
<p>如是三迦葉并諸眷屬，俱出家已。時尊者優樓頻螺迦葉於眷屬眾中，即謂一人言：「汝往頻婆娑羅王所，如我詞曰：『優樓頻螺迦葉告白王言，我今并弟眷屬俱，已隨佛出家修道，我先受王諸有信施，今日已還，願王止息。』」使人受命，即往白王。</p>
<p>爾時，世尊化三迦葉已，與如是等苾芻眾俱，往詣象頭山。到已安止，即作是念：「迦葉眷屬，雖復耆舊先事火天宗信火法，而不能知諸法無常，我今為說。」世尊作是念已，即時踴身，於虛空中，現大火焰，光明熾盛如是現已。還復本座，告諸苾芻言：「汝等當知，眼根無常，色境無常，眼識無常，眼觸無常。眼觸為緣所生，苦樂捨受，皆悉無常。耳鼻舌身意根無常，聲香味觸法境無常，耳鼻舌身意識無常，耳鼻舌身意觸無常，耳鼻舌身意觸為緣所生諸受，皆悉無常。諸苾芻！貪火無常，瞋火無常，癡火無常，生老死憂悲苦惱，皆悉無常。諸苾芻！是故汝等應如是知諸法無常。</p>
<p>「復次，諸苾芻！汝等當知，眼根不受，色境不受，眼識不受，眼觸不受，眼觸為緣所生諸受，皆悉不受。耳鼻舌身意根不受，聲香味觸法境不受，耳鼻舌身意識不受，耳鼻舌身意觸不受，耳鼻舌身意觸為緣所，生諸受，皆悉不受。</p>
<p>「諸苾芻！由如是故，一切法不受，以不受故，即遠離塵垢，而得解脫。我生已盡，梵行已立，所作已辦，不受後有。」</p>
<p>佛說是法時，會中有六十苾芻，不受諸法，得心解脫，餘諸苾芻，亦悉知法。</p>
<p>爾時，世尊說是法已，與苾芻眾，往詣杖林山，到已安止。世尊乃為諸苾芻，現三種神通，所謂神境通、說法通、教誡通，以如是神通，而示利喜。佛言：「諸苾芻！汝等應當如是作意，如是伺察，如是了知，當如是行，即獲利樂。」</p>
<p>時，諸苾芻於是三種神通等事，而悉見聞，示利喜已，會中有得心解脫者，說是伽陀曰：</p>

<div class="lg regular" style="margin-left:1em;"><div class='lg-row'>「象頭山與杖林山，　世尊說法現神變，</div>
<div class='lg-row'>攝伏外道歸正真，　使彼邪心皆解脫。」</div>
</div><p>爾時，世尊謂苾芻眾言：「我今欲入王舍大城。」</p>
<p>時頻婆娑羅王，初聞有如來、應供、正等正覺、明行足、善逝、世間解、無上士、調御丈夫、天人師、佛、世尊十號具足，出興於世。於諸天人、梵魔、沙門、婆羅門、大眾中，以自智力，而成正覺，宣說諸法，初善、中善、後善文義深遠，純一無雜，圓滿清白，梵行之相。彼佛會中，有優樓頻螺迦葉、那提迦葉、伽耶迦葉，并諸眷屬，歸佛出家，修持梵行。是佛世尊今日欲入王舍大城，其王即勅修治王城內外，街巷道陌，悉令清淨，燒眾名香，散諸妙華，張設珠瓔，樹立幢蓋，如是普遍處處嚴麗。乃至城中，一切人民，發歡喜聲，互相得聞。</p>
<p>時頻婆娑羅王，被新妙衣，著眾寶履，嚴整四兵，與無數眷屬，前後導從，出王舍城，迎候世尊。其王與諸眷屬，出城向遠，漸近世尊，王乃下車，徒步而進。</p>
<p>爾時，世尊與諸苾芻，前後圍遶，諸王舍城。王及眷屬，見佛遠至，肅恭前迎，從佛入城。佛入城時，城中人民，異口同音，說伽陀曰：</p>

<div class="lg regular" style="margin-left:1em;"><div class='lg-row'>「世尊入此王舍城，　出現師子光明相，</div>
<div class='lg-row'>解脫耆年清淨眾，　彼彼恭敬而圍遶。」</div>
</div><p>爾時，頻婆娑羅王前導，世尊往迦蘭陀竹林園中。到已，世尊周遍觀察，王乃為佛敷設其座，佛處座已諸苾芻眾，各居佛後。</p>
<p>是時王及眷屬眾中，有禮佛足者，有但合掌頂禮者，有發歡喜心者，有隨發歡喜心即生愛樂者，如是各各伸敬已，退坐一面。王乃復從座起，偏袒右肩，右手執持上妙金瓶，出妙香水，灌世尊手，灌已白言：「我此園林，奉上世尊并四方僧，安止受用此，是最初園林布施，惟願世尊，為我納受。」佛即為受。</p>
<p>王禮佛足已，向尊者優樓頻螺迦葉前，歡喜合掌，作如是言：「迦葉此摩伽陀國中，一切人民，宗敬於汝，我亦常所尊重供養，汝今何所見聞，歸佛出家，修持梵行？」</p>
<p>迦葉答言：「大王當知，今佛世尊，具大神通，有大威力，能作種種神變等事，以是緣故，我發淨信，歸佛出家。」</p>
<p>時眾會中，有生疑念：「此優樓頻螺迦葉，今在大沙門邊，修持梵行，何所求耶？此能歸心，佛能攝受，互見何相，致如是耶？」</p>
<p>又復眾中，有作是言：「此優樓頻螺迦葉，今在大沙門邊，修持梵行，不復能得頻婆娑羅王恭敬供養。」</p>
<p>爾時，世尊知眾疑已，即告尊者優樓頻螺迦葉言：「迦葉！汝今知時，宜現神通。」</p>
<p>是時，迦葉受佛勅已，隨其所應，即入三摩地，猶如鵝王，起現空中，以神通力，身上出火，身下出水；身下出火，身上出水；右邊出火，左邊出水；左邊出火，右邊出水；於其四方，現行坐臥相。現是神通已，從空而下，還住佛前，偏袒右肩，右膝著地，合掌恭敬，頂禮世尊，作是白言：「佛是我師，我是聲聞弟子，若我所知，若我不知，佛悉能知，如佛所了知，是為最上知。」</p>
<p>佛言：「迦葉！汝先所作事火之法，汝見何義，為於其中得寂靜耶？能作染耶？如汝所作，皆不解脫，今問此義，汝隨應答。」</p>
<p>迦葉白佛言：「我無智故，先所不知，世尊大龍，善為救度，令我今時見無上句。世尊！我先所作，以飲食供設，然火祀天，實不解脫。而飲食者，設使美味種種具足，終不能離三欲之數，今蒙佛開導，我如是見。」</p>
<p>佛言：「迦葉！又如汝所作事火等法，於天人世間，不可愛樂。」</p>
<p>迦葉白佛言：「我今於佛正法，見最上句，住寂靜意，畢竟不復墮於欲有，別異教中更不修習，是故棄捨事火等法。」</p>
<p>爾時，尊者那提迦葉白尊者優樓頻螺迦葉言：「佛世尊者，證涅槃法，離過無染，最上清淨，出世說法，廣大利益。而汝迦葉，亦能善說。」</p>
<p>爾時，尊者伽耶迦葉為頻婆娑羅王說伽陀曰：</p>

<div class="lg regular" style="margin-left:1em;"><div class='lg-row'>「善來大王聽我說，　我大居止伽耶山，</div>
<div class='lg-row'>正等正覺出世間，　說涅槃句我得利。</div>
<div class='lg-row'>佛最勝者大象龍，　無上調伏最上尊，</div>
<div class='lg-row'>無畏善御諸眾生，　三摩呬多心寂靜。</div>
<div class='lg-row'>我昔長夜心染污，　起諸邪見不解脫，</div>
<div class='lg-row'>佛今破我邪見心，　一切纏結皆消散。」</div>
</div><p>是時，眾會疑念皆息，乃知尊者優樓頻螺迦葉，并諸眷屬，歸佛出家，修持梵行，甚為希有。</p>
<p>爾時，世尊知彼眾會已息疑心，乃為頻婆娑羅王等，宣說法要，如先佛世尊所說法式，謂施論、戒論、生天之論，欲為染污，生諸過失，愛若不生心即離障。</p>
<p>時王并諸眷屬，聞是法已，咸發淨信，歸依佛法僧，受持學句。即於世尊，起安樂心、柔軟心、最上心、離障心、無著心、善順心。</p>
<p>是時，世尊知王及眾心開意解，如先佛世尊所說法式，以無數方便，復為宣說，苦集滅道四諦法門。</p>
<p>時王并眾不起于座，悉能了知苦集滅道四聖諦理，見法知法，得白淨法、平等法、堅固法、安住法、無恚法、無壞法、無墮法，猶如白衣易受染色，王等獲利，亦復如是。</p>
<p>時王并諸眷屬，蒙佛宣說法要，示利喜已，從座而起，頂禮佛足。是時有守空神、守種子神、守國界神、守事業神、守草神、守木神、守畜類神、守樹林神、守道路神，如是諸神，咸作人言，互相謂曰：「世尊具大神通，有大威力，能作種種神變等事。」即說伽陀曰：</p>

<div class="lg regular" style="margin-left:1em;"><div class='lg-row'>「今日頻婆娑羅王，　并諸眷屬歸依佛，</div>
<div class='lg-row'>聞法獲利竹林中，　我等諸神亦歸佛。」</div>
</div><p>爾時，頻婆娑羅王<span class='corr'>并</span>諸眷屬，右遶世尊，出離眾會。</p>
<p>復次，王舍城有一外道，名刪闍夜，與自眷屬，居止其中。而刪闍夜，後亡歿已，彼二弟子，一名舍利子，一名大目乾連。是二弟子，棄捨彼眾已，互相謂言：「我等二人，若先有所證，必相告語。」</p>
<p>後於一時，有尊者烏波西那，食時著衣持鉢，入王舍城，次第乞食。時舍利子，見彼尊者自遠而來，諸根調寂，威儀整肅，即作是念：「今此尊者威儀進止，希有最上。」念已，前詣問言：「尊者！汝師何人？復說何法。」</p>
<p>烏波西那答言：「我師是大沙門，於大眾中，決定宣說無屈伏力廣大法門。」</p>
<p>舍利子言：「汝今可能於彼法門，若少若多，為我宣說。」</p>
<p>烏波西那言：「我師所說，緣生之法。緣生法者，謂一切法從因緣生、從因緣滅。」復以是義，說伽陀曰：</p>

<div class="lg regular" style="margin-left:1em;"><div class='lg-row'>「若法因緣生，　法亦因緣滅，</div>
<div class='lg-row'>是生滅因緣，　佛大沙門說。」</div>
</div><p>時，舍利子聞是法已，遠塵離垢，得法眼淨，即說伽陀曰：</p>

<div class="lg regular" style="margin-left:1em;"><div class='lg-row'>「如是緣生妙章句，　尊者為我善開示，</div>
<div class='lg-row'>我於那庾多劫中，　不見不聞<span class='corr'>今</span>得遇。」</div>
</div><p>說是伽陀已，又言：「尊者！世尊今在何處？」</p>
<p>烏波西那答言：「世尊今在迦蘭陀竹林精舍。」又言：「我今得詣世尊處不？」彼答言：「汝當隨意。」</p>
<p>時舍利子憶念大目乾連先所言約，今應往告，念已即往。時大目乾連見舍利子進止威儀勝彼先時，知必證法，乃謂舍利子言：「汝有所證耶？」</p>
<p>舍利子言：「世尊所說緣生之法，烏波西那為我略說，我已證悟，如彼所說伽陀曰：</p>

<div class="lg regular" style="margin-left:2em;"><div class='lg-row'>「『若法因緣生，　法亦因緣滅，</div>
<div class='lg-row'>是生滅因緣，　佛大沙門說。』」</div>
</div><p>大目乾連聞是法已，遠塵離垢，得法眼淨。</p>
<p>佛說此經已，迦葉等諸大聲聞，及一切世間天人、阿修羅、乾闥婆等，聞佛所說，歡喜信受。</p>

<p class='juan'>佛說初分說經卷下</p></div>
</div><!-- end of div[@id='body'] -->
</body></html>