<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩從兜術天降神母胎說廣普經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 384
<div class='div-pin'>
<p class='juan'><a id='mulu1' />菩薩從兜術天降神母胎說廣普經卷第一</p><p class="byline">姚秦涼州沙門竺佛念譯</p><a id='mulu2' />
<p class='h1'>天宮品第一</p><p>如是我聞：</p>
<p>一時佛在伽毘羅婆兜釋翅授城北雙樹間，欲捨身壽入涅槃。二月八日夜半，躬自襞僧伽梨、欝多羅僧、安陀羅跋薩各三牒敷金棺裏，襯身臥上脚脚相累。以鉢錫杖手付阿難；八大國王皆持五百張白㲲栴檀木榓，盡內金棺裏，以五百張㲲纏裹金棺，復五百乘車載香蘇油以灌白㲲。爾時，大梵天王將諸梵眾在右面立，釋提桓因將忉利諸天在左面立，彌勒菩薩摩訶薩及十方諸神通菩薩當前立。爾時，世尊欲入金剛三昧，碎身舍利。「善哉！不思議法，於娑婆世界轉此真實法。」爾時，世尊作是念已，十方世界皆六返震動。</p>
<p>爾時，世尊從金棺裏出金色臂，即問阿難：「迦葉比丘今來至不？」對曰：「未至。」世尊重問：「牛呞比丘來至未耶？」對曰：「於彼天上般涅槃，三衣鉢至。」佛告四眾：「吾今永取滅度。」即復撿㲲入金棺裏，寂然不語；如是再三出手須臾。佛問阿難及諸四眾、比丘、比丘尼、優婆塞、優婆夷，八大國王，天、龍、鬼、神、阿修羅、迦留羅、緊陀羅、摩睺羅伽、乾闥婆、人與非人：「云何？阿難！吾前後所出方等大乘摩訶行經，汝悉得不？」</p>
<p>對曰：「唯佛知之！」如是再三。</p>
<p>佛告阿難：「吾於忉利天宮與母摩耶說法，汝亦知不？」</p>
<p>對曰：「不知。」</p>
<p>「云何？阿難！吾於龍宮與龍說法，無數億千諸龍子等皆令得道，留全身舍利百三十丈，汝亦知不？」</p>
<p>對曰：「不知。」</p>
<p>「云何？阿難！吾處母胎十月，與諸菩薩說不退轉難有之法不思議行，汝復知耶？」</p>
<p>對曰：「不知。」</p>
<p>佛告阿難：「諦聽，諦聽！善思念之！吾今與汝一一分別菩薩大士難有之行。」</p>
<p>阿難白佛言：「願樂欲聞。」</p>
<p>佛告阿難：「去此東南方一億一萬一千六十二恒河沙剎，彼有世界名曰思樂，佛名香焰如來、應供、正遍知、明行足、善逝、世間解、無上士、調御丈夫、天人師、佛、世尊，於彼現般涅槃而來至忉利天宮。經歷無數阿僧祇劫，三十六返作大梵天王，三十六返作帝釋身，三十六返作轉輪王，所度眾生無墮二乘及諸惡趣。何以故？皆是諸佛神智所感。云何？阿難！如來世尊有胎分耶？無胎分耶？」</p>
<p>阿難白佛：「如來之身無有胎分也！」</p>
<p>佛告阿難：「若如來無胎分者，云何如來十月處胎教化說法？」</p>
<p>阿難白佛：「有胎分者此亦虛寂，無胎分者亦復虛寂。」</p>
<p>爾時世尊即以神足，現母摩耶身中坐臥經行，敷大高座縱廣八十由旬，金銀梯梐，天繒、天蓋懸處虛空，作唱妓樂不可稱計。復以神足東方去此娑呵世界萬八千土，菩薩大士皆來雲集；南方、西方、北方、四維亦爾。復有下方六十二億剎土，諸神通菩薩亦來大會；上方七十二億空界菩薩，亦來雲集入胎舍中。</p>
<p>爾時，文殊師利菩薩，即從坐起白世尊曰：「此諸菩薩大士雲集，欲聽世尊不思議法，諸三昧門、陀憐尼門、一相三昧、聞空三昧、道性三昧、真實三昧、虛空王三昧、逝習緒三昧、受性三昧、行跡三昧、降魔三昧、除穢污三昧，如是三昧億千那由他。如今如來，入何三昧居於胎舍，與諸大士說不思議法？」</p>
<p>佛告文殊：「汝今觀察，一住、二住乃至十住、一生補處，諸方菩薩各當其位勿相雜錯。所以者何？吾今欲與諸大士說不思議法。今此大眾清淨無雜，寄生枝葉亦無穢惡。」</p>
<p>爾時世尊以清淨音，即說頌曰：</p>

<div class="lg regular" style="margin-left:1em;"><div class='lg-row'>「昔來無數劫，　成佛身無數；</div>
<div class='lg-row'>今復入胎舍，　欲度諸眾生。</div>
<div class='lg-row'>身淨無惡行，　口行無虛妄，</div>
<div class='lg-row'>意行常慈悲，　清淨菩薩道。</div>
<div class='lg-row'>愍彼眾生類，　恒處四駛河；</div>
<div class='lg-row'>計常及斷滅，　迴向菩提道。</div>
<div class='lg-row'>勤苦獲此身，　勿興穢污想；</div>
<div class='lg-row'>計身如丘墓，　野干之所伺。</div>
<div class='lg-row'>愚者深染著，　耽愛不能捨；</div>
<div class='lg-row'>此身無反復，　晝夜欲唼[口*束]。</div>
<div class='lg-row'>九苦為關楗，　如畫瓶盛糞；</div>
<div class='lg-row'>欲渴之所逼，　何為生苦惱？</div>
<div class='lg-row'>如海吞眾流，　愚者以為寶。</div>
<div class='lg-row'>身非金剛數，　莫為眾惡行，</div>
<div class='lg-row'>受身要當殞，　何不速行道？</div>
<div class='lg-row'>若人壽億劫，　彼亦應捨欲，</div>
<div class='lg-row'>況壽不滿百，　何不知止足？</div>
<div class='lg-row'>愚者恒自稱，　宿福獲此身，</div>
<div class='lg-row'>應當快自恣，　未樂便當終，</div>
<div class='lg-row'>此欲無牢固，　非智而能守。</div>
<div class='lg-row'>夫人欲捨欲，　十慧無想觀；</div>
<div class='lg-row'>欲非真實法，　起滅如水泡。</div>
<div class='lg-row'>幻師之所造，　變現若干像；</div>
<div class='lg-row'>愚者謂為實，　求實無所得。</div>
<div class='lg-row'>空性本自空，　終始無起滅；</div>
<div class='lg-row'>分別無想定，　能盡眾生漏。</div>
<div class='lg-row'>文殊汝今知！　十方無漏會；</div>
<div class='lg-row'>我入琉璃定，　廣演方等法。</div>
<div class='lg-row'>十方恒沙佛，　如我說無異，</div>
<div class='lg-row'>愍此群萌類，　永處焰火舍，</div>
<div class='lg-row'>捨胎復受胎，　往彼復來此；</div>
<div class='lg-row'>十方諸菩薩，　積行恒河劫，</div>
<div class='lg-row'>雖處娑婆界，　五苦五惱劫。</div>
<div class='lg-row'>如我十方界，　方比於此土，</div>
<div class='lg-row'>周旋五道中，　受罪此最劇。</div>
<div class='lg-row'>解空無定相，　亦復無本際，</div>
<div class='lg-row'>究竟一相義，　性自本虛寂，</div>
<div class='lg-row'>常想無起滅，　有餘及無餘。</div>
<div class='lg-row'>昔我弘誓願，　遍受五道胎；</div>
<div class='lg-row'>化、濕、卵、胎中，　亦說難有法。</div>
<div class='lg-row'>染著五陰者，　與說無所有；</div>
<div class='lg-row'>十二牽連法，　癡行生死本。</div>
<div class='lg-row'>墜墮四顛倒，　為說四真實；</div>
<div class='lg-row'>苦諦無有諦，　習盡道亦爾！</div>
<div class='lg-row'>欲我戒見受，　亦及於四愛；</div>
<div class='lg-row'>分別真實性，　虛無寂寞要。</div>
<div class='lg-row'>雖度生死岸，　不處於涅槃；</div>
<div class='lg-row'>今處於母胎，　說法悟群生。</div>
<div class='lg-row'>娑婆國土中，　無數恒河沙；</div>
<div class='lg-row'>處胎說法者，　濟度阿僧祇。</div>
<div class='lg-row'>虛空無邊界，　佛國亦如是；</div>
<div class='lg-row'>眾生受識神，　真實性不同。</div>
<div class='lg-row'>明慧所教化，　隨類而度之，</div>
<div class='lg-row'>或見身而度，　聞聲得解脫。</div>
<div class='lg-row'>或復思惟苦，　集諦盡道本；</div>
<div class='lg-row'>思惟四意止，　斷意四神足。</div>
<div class='lg-row'>五根及五力，　七覺以為花；</div>
<div class='lg-row'>賢聖八品道，　以用瓔珞身。</div>
<div class='lg-row'>分別彼我空，　無想寂滅慧；</div>
<div class='lg-row'>不願有所求，　永處空無慧。</div>
<div class='lg-row'>初入有覺定，　三十不淨觀；</div>
<div class='lg-row'>逆順知有覺，　入定解無觀。</div>
<div class='lg-row'>九次入初定，　分別無覺觀；</div>
<div class='lg-row'>又樂滅盡道，　初定不<span class='note-inline'>(丹五)</span>行法，</div>
<div class='lg-row'>喜樂意已滅，　安隱入四法。</div>
<div class='lg-row'>通慧諸大士，　不以此為行，</div>
<div class='lg-row'>為諸煩惱故，　應適前眾生；</div>
<div class='lg-row'>禪定經歷劫，　形枯如槁木，</div>
<div class='lg-row'>三禪香氣熏，　五枝不凋落。</div>
<div class='lg-row'>佛慧不可量，　於有亦不有，</div>
<div class='lg-row'>無上最正覺，　無生死亦無。</div>
<div class='lg-row'>吾從成佛來，　遊觀於三禪，</div>
<div class='lg-row'>設當入四禪，　無說而得度。</div>
<div class='lg-row'>我觀虛空界，　眾生無有依，</div>
<div class='lg-row'>諸佛神力智，　乃能盡原本。</div>
<div class='lg-row'>斷漏諸學人，　未能悉分別；</div>
<div class='lg-row'>道品甚深妙，　二乘所不及。</div>
<div class='lg-row'>吾以天眼觀，　慧眼及佛眼；</div>
<div class='lg-row'>四識所受形，　亦復於中化。</div>
<div class='lg-row'>亦無地、水、火，　形色可觀見；</div>
<div class='lg-row'>唯佛大神力，　皆令至彼岸。</div>
<div class='lg-row'>十方諸佛土，　恒沙阿僧祇；</div>
<div class='lg-row'>亦以道慧本，　遊處虛空界。</div>
<div class='lg-row'>設當以肉眼，　觀空界眾生；</div>
<div class='lg-row'>欠口出入息，　無數眾生入。</div>
<div class='lg-row'>爾時此等輩，　各得成道跡；</div>
<div class='lg-row'>當知佛法身，　真實不思議。</div>
<div class='lg-row'>佛為三界將，　愍而濟一切；</div>
<div class='lg-row'>欲、色、無色有，　令受道慧證。</div>
<div class='lg-row'>彼亦無婬、怒，　及癡眷屬眾；</div>
<div class='lg-row'>覩形即入道，　豈須學、無學？</div>
<div class='lg-row'>無量諸佛剎，　成道各各異；</div>
<div class='lg-row'>或從有想成，　或從無想成，</div>
<div class='lg-row'>不復修習此，　真如四聖諦。</div>
<div class='lg-row'>菩薩清淨觀，　入禪無礙道，</div>
<div class='lg-row'>羅漢、辟支佛，　入定各不同。</div>
<div class='lg-row'>生生不見生，　豈當有生本？</div>
<div class='lg-row'>愚惑染著人，　謂為生是我，</div>
<div class='lg-row'>吾我自稱我，　不見有吾我。</div>
<div class='lg-row'>菩薩四禪行，　緣覺亦不知；</div>
<div class='lg-row'>菩薩入初禪，　三十無漏行，</div>
<div class='lg-row'>百七三昧定，　出入息具足。</div>
<div class='lg-row'>二定七十二，　自觀無我想；</div>
<div class='lg-row'>雖經累劫苦，　不離於禪行，</div>
<div class='lg-row'>四住斷諸漏，　乃逮此二禪。</div>
<div class='lg-row'>六住故猶豫，　入定如水波，</div>
<div class='lg-row'>八萬四千行，　猶尚不自制。</div>
<div class='lg-row'>我本於六住，　十二劫退轉，</div>
<div class='lg-row'>常想起樂想，　輪轉生死淵；</div>
<div class='lg-row'>大聖定光佛，　記別心堅固，</div>
<div class='lg-row'>立志不退轉，　爾乃逮三禪。</div>
<div class='lg-row'>斷除七萬垢，　永滅無根本，</div>
<div class='lg-row'>無畏師子步，　闡揚大法典，</div>
<div class='lg-row'>廣遊諸佛剎，　禮事常供敬。</div>
<div class='lg-row'>過去阿僧祇，　諸佛世尊等，</div>
<div class='lg-row'>各各於本剎，　誓願行佛事，</div>
<div class='lg-row'>心雖不退轉，　常恐墮下劣。</div>
<div class='lg-row'>億千魔徒眾，　不能動一毛，</div>
<div class='lg-row'>超越八住行，　進入於菩提。</div>
<div class='lg-row'>可樂所戀著，　永除無想念，</div>
<div class='lg-row'>除師尊父母，　餘者不顧戀。</div>
<div class='lg-row'>方成一禪行，　名施度無極，</div>
<div class='lg-row'>習觀無等倫，　九地通慧本，</div>
<div class='lg-row'>不復入滅盡，　移坐即成佛。</div>
<div class='lg-row'>為緣眾生故，　往詣佛樹下；</div>
<div class='lg-row'>廣及阿僧祇，　普集在道場。</div>
<div class='lg-row'>十方無量界，　諸佛世尊等；</div>
<div class='lg-row'>各各舒右手，　善哉大師子！</div>
<div class='lg-row'>十力無所畏，　堅固入四禪；</div>
<div class='lg-row'>慈愍群萌類，　願速從禪覺，</div>
<div class='lg-row'>未度者使度，　未脫者使脫。</div>
<div class='lg-row'>四識處幽冥，　渴仰禪悅味，</div>
<div class='lg-row'>不達諸佛教，　輒便自稱揚；</div>
<div class='lg-row'>復自內思念，　用此身累為，</div>
<div class='lg-row'>畢取於涅槃，　用度眾生為？</div>
<div class='lg-row'>諸佛各面現，　善哉！釋迦文！</div>
<div class='lg-row'>建立弘誓意，　勿起退轉心；</div>
<div class='lg-row'>轉無上法輪，　擊於大法鼓，</div>
<div class='lg-row'>聞者速解脫，　不經劫數難。</div>
<div class='lg-row'>捷智、無閡智，　辯智、通達智，</div>
<div class='lg-row'>道智、明慧智，　斷智、無生智，</div>
<div class='lg-row'>不起盡滅智，　消智、九次智，</div>
<div class='lg-row'>無畏師子智，　雷吼音響智，</div>
<div class='lg-row'>端坐不動智，　大悲無礙智，</div>
<div class='lg-row'>身相莊嚴智，　拔苦愍護智，</div>
<div class='lg-row'>結解無縛智，　受別取證智，</div>
<div class='lg-row'>降魔破軍智，　成無我慢智，</div>
<div class='lg-row'>意勇精進智，　施不望報智，</div>
<div class='lg-row'>行忍受辱智，　金剛十力智，</div>
<div class='lg-row'>住劫不動智，　集眾和合智，</div>
<div class='lg-row'>最上導師智，　慚愧法服智，</div>
<div class='lg-row'>菩薩誓願智，　神足變現智，</div>
<div class='lg-row'>境界無礙智，　斷意滅結智，</div>
<div class='lg-row'>清淨照明智，　自識宿命智，</div>
<div class='lg-row'>玄鑒他心智，　父母真淨智，</div>
<div class='lg-row'>分身剎土智，　處胎無穢智，</div>
<div class='lg-row'>識定不亂智，　一向信受智，</div>
<div class='lg-row'>入定觀察智，　分別身相智，</div>
<div class='lg-row'>三十不淨智，　滅災除患智，</div>
<div class='lg-row'>菩薩次第智，　超越教化智，</div>
<div class='lg-row'>滅十二緣智，　緣覺時悟智，</div>
<div class='lg-row'>聞聲受化智，　出十二入智，</div>
<div class='lg-row'>觀慧無礙智，　受道玄鑒智，</div>
<div class='lg-row'>一夜為劫智，　以劫為日智，</div>
<div class='lg-row'>念佛佛現智，　剎土清淨智，</div>
<div class='lg-row'>無有二乘智，　獨步無畏智，</div>
<div class='lg-row'>悅可眾意智，　所作已辦智，</div>
<div class='lg-row'>不造前後智，　滅故無新智，</div>
<div class='lg-row'>入定除想智，　觀內外身智，</div>
<div class='lg-row'>如來受慧智，　賢聖默然智。」</div>
</div><p>爾時，世尊說此偈時，億百千眾無量眾生，皆悉發趣立盡信地。復有菩薩十二那由他，在觀行地不住三住，成就國土在右分中，七萬七千億眾生逮阿惟越致。</p>
<p>佛復告文殊：「今此座上無有一人雜垢穢惡有退轉者。所以者何？皆是利根，不處生死，無縛、無著、無滅、無生，修道清淨受證成就，願樂欲聞諸佛不可思議正法，降伏眾魔除去憍慢。外雖教化諸佛剎土阿僧祇眾生，內心遊戲無量百千三昧。其三昧者：師子奮迅三昧、超行登位三昧、廣進超步三昧、童真樂法三昧、四道生滅三昧、無想等行三昧、往詣不退道場三昧、觀察眾心三昧、念一生補處三昧、無形像三昧、地中踊出三昧、解縛戰鬪三昧、頂受最勝三昧、眾生<span class='corr'>憘</span>見三昧、入不思議三昧、佛界不思議三昧、法界除穢不思議三昧、聖眾不思議三昧、眾生起滅不思議三昧、龍力興降不思議三昧、在眾上中王不思議三昧、勇猛降伏怨不思議三昧、壽命無量不思議三昧、在五道能受苦不思議三昧、諸佛現在不思議三昧、四事供養不思議三昧，如是三昧一億一千莊嚴其身。復有名速疾，一日中出家行道往詣樹下成佛，教化眾生淨佛國土，不思議三昧。復有留住待緣不思議三昧，如來緣是三昧，住壽無量阿僧祇劫，為有緣眾生得度於無餘涅槃界，不取涅槃更造因緣行菩薩道。復有佛力不思議三昧，從一佛剎至一佛剎，如人合掌彈指頃，授無量無限恒河沙數眾生記別；亦復使彼一日成佛。處胎菩薩神力如是也。」</p>
</div>
<div class='div-pin'><a id='mulu3' />
<p class='h1'>菩薩處胎經遊步品第二</p><p>爾時，彌勒菩薩即從坐起，整衣服偏袒右臂，右膝著地白世尊言：「善哉，善哉！如來說不思議法，今此眾中有踐跡者未踐跡者，有住信地未住信地者，或有菩薩從光音天、廅天、波剎陀天、陀波魔那天、阿會亘修天、道呵天、須乾天、須室祇褥天、告那天，乃至一究竟天、化自在天、他化自在天，或有菩薩空處、識處、不用處，乃至非想非非想處；云何於彼入胎教化？」</p>
<p>世尊告曰：「勿作斯問。何以故？如來終不說此義。我今問汝，汝當報我。云何彌勒，空有形質無形質耶？」</p>
<p>對曰：「無也。」</p>
<p>世尊告曰：「云何彌勒！若空無形質，云何眾生有生、有老、有病、有死耶？」</p>
<p>彌勒白佛言：「於第一義無生、老、病、死，以是故空無形質。」</p>
<p>佛告彌勒：「若無形質，此眾生等誰有授決？誰有受決者？云何菩薩往詣樹下，或時經行或時入定？云何菩薩自觀身相觀他身相？云何菩薩現行七步，自稱成佛降伏眾魔？云何菩薩修治道場，請召十方諸眾生耶？」</p>
<p>彌勒白佛言：「此亦空寂無形無質，如來身相亦是假號，乃至一究竟義，悉空無所有。」</p>
<p>佛復告彌勒：「行空菩薩，云何遊至十方剎土教化眾生？」</p>
<p>彌勒白佛言：「行空菩薩，不見剎土亦無有佛。佛自無佛，云何有佛？地、水、火、風、識界，我、人、壽命，皆悉空寂，以是之故無有胎分。」</p>
<p>佛告彌勒：「汝在三十三天，與諸天人說空行法，於彼座中有踐跡耶？無踐跡耶？」</p>
<p>彌勒白佛言：「彼諸天人，常想、樂想、淨想、計我為我想，以是無有踐跡無踐跡也。」</p>
<p>佛復告彌勒：「彼諸天人，有色行陰無色行陰、有報應陰無報應陰、有破有陰無破有陰、有受入陰無受入陰、有聲響陰無聲響陰、有中間陰無中間陰、有彼此陰無彼此陰、有究竟陰無究竟陰、有默然陰無默然陰？云何？彌勒！汝在天宮與諸天人說真法，言有此諸陰名號耶？」</p>
<p>彌勒白佛言：「無也！」</p>
<p>世尊言：「云何？彌勒！十方諸佛授汝記莂，成無上正真道。為有正真道，為無正真道耶？」</p>
<p>彌勒對曰：「無耶！」</p>
<p>世尊言：「有道者斯亦假號。言彌勒者亦是假號，如、自性、本際亦是假號。如來色身，身自空相，相自空，本末本末空，彼此彼此空，云何自知號彌勒決？」</p>
<p>「言性性自空，言有有自空，言無無自空，無自常住，無能令不住，言住住自空，言自相自相空，言陰陰自空，言胎胎自空，乃至道場言行行陰空。以是故，世尊！無有踐跡無踐跡也！」</p>
<p>佛復告彌勒：「有踐跡者無踐跡者？有果證無果證耶？是有為性非有為性耶？是有為中無為性耶？是無為中無為性耶？是有漏中無漏性耶？是無漏中無漏性耶？是欲界中有盡性耶？是欲界中無盡性耶？是色無色界中有盡性耶？是色無色界中無盡性耶？是空界滅識性耶？是空界非滅識性耶？乃至有為空、無為空、自性空、有以有為空、無以無為空、大空、取空、一相無相空、有餘涅槃空、無餘涅槃空，是踐性耶？非踐性耶？」</p>
<p>彌勒白佛言：「踐法非法，非法亦非踐。」</p>
<p>「云何？彌勒！有為法非無為，無為法非有為。云何？汝言：『有踐法無踐，無踐法亦無踐。』」</p>
<p>彌勒白佛言：「最第一義有相無相法中，求有為非無為，求無為非有為耶？」</p>
<p>佛告彌勒：「吾今問汝，真實根論非無根論，有為無為從何而生？有何名號？」</p>
<p>彌勒白世尊言：「虛空寂滅性，字義名號皆非真實，是無根論，非有根論。」</p>
<p>佛告彌勒：「根義云何生無根論？」</p>
<p>彌勒白佛言：「於世俗義，根為法性，無根為證，靜不動亦不不動，一相無相，乃至有為無為法，有漏無漏法，有對無對法，色法無色法，可見法不可見法，不住亦不不住，是無根義。」</p>
<p>佛言：「善哉，善哉！彌勒！空行菩薩曉了無根，不生亦不不生，未來無對，現在不住，過去已滅，無著無斷不住，亦不不住。」</p>
<p>爾時，座中有菩薩，名分別身觀，白佛言：「今聞如來說無根義，說有身相說無身相，說有自性空說無自性空；說無根義者，從如中來耶？不從如中來耶？無根義者，有生滅耶、無生滅耶？有對法耶、無對法耶？有色法耶、無色法耶？有為法耶、無為法耶？有漏法耶、無漏法耶？有相法耶、無相法耶？有身觀耶、無身觀耶？」</p>
<p>佛告分別身觀菩薩曰：「何者是身？何者是觀？身誰為行此觀？」</p>
<p>分別身觀菩薩白佛言：「地、水、火、風名身陰也；識分別名觀也。」</p>
<p>佛告曰：「言地地自空，言水水自空，言火火自空，言風風自空，言識識自空，言空空自空。何者是身？云何是觀？」</p>
<p>身觀菩薩白佛言：「如佛所說，虛空法界皆悉空寂，無佛言佛，無法言法，無僧言僧，無今世、後世，無罪無福，將不與大師同耶？」</p>
<p>佛告分別身觀菩薩曰：「汝入滅盡定時，頗見眼觀色，乃至意觀法不？」</p>
<p>身觀菩薩白佛言：「不也。世尊！所以者何？滅盡定中無生無滅。」</p>
<p>佛告身觀菩薩：「如是，如是！如汝所言。眼觀色，色非我色，我非彼色；識非我識，我非彼識。乃至聲、香、味、觸、法，亦復如是，法非我法，我非彼法。於無根義無增無減，根清淨道亦清淨，相空清淨，乃至究竟空亦復清淨。一清淨而無二，五陰淨行淨，道亦清淨。有對淨、無對淨，色淨，道亦清淨。菩薩觀淨六塵淨，道亦清淨。眷屬淨，性淨，道亦清淨。地淨，住淨，道亦清淨。是為菩薩摩訶薩無根義。」</p>
<p>佛復告身觀菩薩曰：「苦淨，不苦不樂淨，道亦清淨。門淨、種淨、生淨，道亦清淨。是為菩薩摩訶薩無根義。」</p>
<p>佛復告身觀菩薩曰：「道場淨、國土淨、眾生淨，道亦清淨，是為菩薩摩訶薩無根義。根淨、力淨、覺意淨、道品淨，道亦清淨。云何？身觀菩薩！我今問汝，汝當報我。如來修治道場坐樹王下，云何分別眾生之類，用有記法耶？無記法耶？有記法者塵勞之垢，無記法者亦是塵勞之垢，以何無記而授眾生決？」</p>
<p>身觀菩薩白佛言：「有記之法非塵勞垢，無記之法亦非塵勞。何以故？塵勞垢者是卑賤法，有記、無記法是上尊法，無以無記對於塵勞。何以故？塵勞法者如來種也。」</p>
<p>佛告身觀菩薩：「止，止！莫作此語。汝言塵勞是生死法，今復言如來種耶？」</p>
<p>身觀菩薩白佛言：「如來身者，為是化非眾生耶？若是化者，無有塵勞眾生之趣。設從眾生有如來身者，塵勞之垢非如來種乎？」</p>
<p>佛告身觀菩薩曰：「如是，如是！如汝所言。以假號名字而有塵勞，第一義中無有塵勞。」</p>
<p>佛復告身觀菩薩：「如來、應供、正遍知、明行足、善逝、世間解、無上士、調御丈夫、天人師、佛、世尊，常以天眼觀十方世界阿僧祇眾生意識生念，有欲心多者、無欲心多者，有恚心多者、無恚心多者，有癡心多者、無癡心多者，有解脫心者、無解脫心者，有增上慢者、無增上慢者，有易究竟者、難究竟者，菩薩悉知悉觀而往度之。云何菩薩以天眼觀，知少欲者、知多欲者？於是菩薩在彼眾中，現婬女形與說婬欲，快樂難忘視無厭足。使彼欲意倍生喜樂，後漸與說身為穢污、無常、無我、苦、空、非身，欲為火坑燒煮心識，使令厭患令無婬欲；此眾生等，即於胎中受無上記。身觀菩薩！汝當知之！如此眾生，無瞋恚、癡，斷欲得道。</p>
<p>「或有菩薩在彼眾中共為善友，與說殺業快樂難忘，快哉殺生減汝壽命增我壽命，後漸漸與說殺生受罪極重，與說百八殺生重罪為苦為惱，引令入於得在道撿，無有欲、癡，即於胎中成無上道。</p>
<p>「或有菩薩在彼眾中共為朋友，說十不善道，亦身教、口、意教不善，以真為虛，無常謂常，空謂有實，無身謂有身，苦謂有樂，無世謂有世，後漸漸與說廣大深智無量辯才，燃法、熾法為竪法幢，漸漸引入智慧叢林：『諸人當知！若有狐疑於我所者，當以智慧火燒汝狐疑心。』若人布施手執財物，有人受者，解了三事空無所有，即於胎中成無上道。</p>
<p>「見人持戒，戒品成就毫釐不犯，解了虛寂而無所有，即於胎中成無上道。</p>
<p>「或有眾生忍心不起，若有人來殺害割截心無恚想，頭目髓腦無所愛惜，即於胎中成無上道。</p>
<p>「若有眾生心若金<span class='corr'>剛</span>不可沮壞，設當有人軟語誘導：『劫數難量，流轉生死難可勉濟，何不於此自度而已，為彼眾生唐勞勤苦？』菩薩心進終不退轉墮落生死，即於胎中成無上道。</p>
<p>「若人行禪心識不移，弊魔波旬在虛空中雷吼電烈，不能令彼動於一毛，何況使彼退於禪道，即於胎中成無上道。</p>
<p>「若有眾生分別諸行，此則可行、此不可行。若人貪著愛樂身者，即便為說四意止法，一一分別諸法要藏，暢達演說無量法界，即於胎中成無上道。</p>
<p>「或有菩薩入慈三昧，遍滿東方無限無量阿僧祇恒河沙等剎眾生之類，慈愍愛念欲令解脫；譬如恒河沙中取一沙，過恒河沙國土下一沙，如是盡恒河沙慈心不盡，菩薩發願堅固難動。設有人來取菩薩身臠臠割截，即時彌滿三千大千國土，血變為乳如母念子，是為菩薩行慈三昧，即於胎中成無上道。</p>
<p>「或時菩薩入悲三昧，遍滿南方無限無量阿僧祇恒河沙等剎眾生之類，悲念欲令解脫；以恒河沙中取一沙，過恒河沙國土下一沙，如是盡恒河沙悲心不盡，堪任代彼眾生受苦；皆是菩薩堅固誓願，眾生見者以清淨心，遠離眾惡妄想已斷，即於胎中成無上道。</p>
<p>「或時菩薩入喜三昧，遍滿西方無限無量阿僧祇恒河沙等剎眾生之類，喜念眾生欲令解脫，以恒河沙中取一沙，過恒河沙乃下一沙，如是盡恒河沙喜心不盡，若彼眾生入喜令自娛樂，皆是菩薩發意堅固，即於胎中成無上道。</p>
<p>「或有菩薩入捨三昧，遍滿北方無限無量阿僧祇恒河沙等剎眾生之類，恐彼眾生有缺漏行，將養擁護不令沒溺，取恒河沙中一沙，過恒河沙國土下一沙，如是盡恒河沙捨心不盡，皆是菩薩誓願堅固，即於胎中成無上道。</p>
<p>「於時菩薩真實法明修大慈大悲，非羅漢、辟支佛所行，遍滿四方，欲令眾生一聞音聲尋聲即至，皆是菩薩誓願堅固，即於胎中成無上道。」</p>
</div>
<div class='div-pin'><a id='mulu4' />
<p class='h1'>菩薩處胎經聖諦品第三</p><p>佛告菩薩摩訶薩、比丘、比丘尼、優婆塞、優婆夷、天、龍、鬼神、阿修羅、迦留羅、緊陀羅、摩睺勒、毘舍遮、鳩槃茶、富單那、摩㝹舍、阿摩㝹舍等：「吾今為汝說菩薩摩訶薩賢聖諦。諦聽，諦聽！善思念之！所以者何？吾從無數阿僧祇劫修習道果，此沒生彼周流五道，不捨菩薩賢聖諦。云何菩薩修習聖諦？或時菩薩從初發意乃至道場，行無閡法，不取禪證，滅諸惡想；或有菩薩入初禪地見清淨行，恥而厭患捨而進趣，欲登六住慇懃進業。</p>
<p>「入二禪地，心豁然悟如月雲除，自觀身中心發誓願，為堅固耶？不堅固耶？自以己心復觀眾生心，易度難度皆悉知之。時菩薩心極大歡喜：『吾將成佛審然不疑。剎土清淨除眾生垢，降伏於魔轉於無上賢聖法輪。快哉福報，所願知成。』爾時菩薩入不亂定，以心舉心以身舉身，即得成就神足聖道，從一佛剎至一佛剎，禮事供養諸佛世尊，聽受深法不難不畏，轉入三禪，觀諸色像悉空無所有。</p>
<p>「住於三禪觀眾生類悉能分別，彼沒生此此沒生彼，自識宿命，亦復知彼所從來處，剎利種、婆羅門種、居士種、長者種，斯應行人、不應行人，應受果、不應受果，出入息、非出入息，斯四意止、四意斷、根、力、神足、覺意、八道；斯人受決某國某處某眾生中成佛，皆悉知之；是謂菩薩於三禪地得清淨心。</p>
<p>「復次，菩薩摩訶薩於三禪地上望八住，雖望而不得，晝夜勤精進求清淨心，入四禪中，面自見十方諸佛，為說四禪不退轉法；無礙解脫行四神足，能分一身為無數身，以無數身合為一身，入火光三昧，遍滿三千大千世界，令彼眾生見火光三昧，心意恐懼衣毛皆竪，自來歸依於菩薩所，因三昧力而得度脫。爾時於四禪中，分別世界真如法性，心退還墮習六住行，菩薩自念：『我今未得不退轉地。云何當得八住？』於四禪中慇懃修習，淨眾生行代其執苦；雖行此法不自稱譽，除去憍慢無有吾我，修六思念，雖復行道在九眾生居，心不染著戀慕生死，心豁然悟逮不退轉；是謂菩薩摩訶薩於聖諦得清淨心。</p>
<p>「於是菩薩入空處三昧，觀此三千大千世界眾生之類心識，修淨法離縛著無所戀慕，能自住壽一劫、二劫至無數劫，於某劫中教化眾生。生者、滅者漸漸將導獲清淨道，即於胎中成無上道。</p>
<p>「或時菩薩入識處三昧，觀此三千大千世界識神所趣，天道、人道、餓鬼道、畜生道、地獄道，易度、難度皆悉知之，即於胎中成無上道。</p>
<p>「或時菩薩入不用處三昧，觀此三千大千世界眾生之類，青、黃、赤、白有多有少，即自厭患不用久住，即於胎中成無上道。</p>
<p>「或有菩薩入非想非不想處三昧，觀此三千大千世界眾生識神所趣，生者、滅者，青、黃、赤、白有長有短，令彼眾生使知壽盡，即於胎中成無上道。</p>
<p>「於是菩薩入大虛空大寂定三昧，觀此三千大千世界，上至無邊無盡剎土，眾生之類識神所趣，思惟分別空無之法，是謂菩薩摩訶薩即於胎中成無上道。</p>
<p>「於是菩薩入無形界三昧，普觀三千大千世界眾生之類，心所繫縛亦無有縛，識神無形所觀識法亦復無形，於無形法即於胎中成無上道。」◎</p>

<p class='juan'>菩薩從兜術天降神母胎說廣普經卷第一</p></div>
</div><!-- end of div[@id='body'] -->
</body></html>