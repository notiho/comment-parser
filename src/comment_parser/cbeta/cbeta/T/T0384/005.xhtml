<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩從兜術天降神母胎說廣普經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu19' />菩薩處胎經卷第五</p><p class="byline">姚秦涼州沙門竺佛念譯</p><a id='mulu20' />
<p class='h1'>◎入六道眾生品第十五</p><p>爾時，世尊入無量遍觀定意，觀察眾會心懷猶豫，將欲決疑現以真實，即出右脚指蹈此地界，使六趣眾生各各顯行羅列跱立。爾時，世尊告眾會者：「汝等見此六趣眾生不乎？」</p>
<p>對曰：「唯然見之。」</p>
<p>時彼會中有菩薩，名曰自在，得虛空藏無盡法門，神智辯才應對無閡——此賢劫中十六聖子最大者是——遊十方剎施行佛事，即從坐起偏露右臂右膝著地，叉手合掌前白佛言：「今如來、應供、正遍知、明行足、善逝、世間解、無上士、調御丈夫、天人師、佛、世尊，願欲聞說六趣眾生行業果報。所問微淺願時發遣。」</p>
<p>爾時，世尊於大眾中和顏悅笑。諸佛如來常法，佛不妄笑，笑有因緣：若有眾生生梵天者，爾時佛微笑；有應作轉輪聖王者，佛復微笑；有作獄卒者閻羅王者，時佛亦笑；有受餓鬼身者，佛即時笑；有作畜生王者，佛即亦笑。爾時，世尊面門出五色光，普照三千大千剎土，即還攝光從頂上入，即告自在菩薩：「汝所問者，乃是如來威神所接，亦是十方諸佛所護，能發此問。今當與汝一一分別諸六趣眾生行業因緣。諦聽，諦聽！善思念之！」</p>
<p>「唯然，世尊！願樂欲聞。」</p>
<p>佛告自在菩薩：「汝今舉目觀東方梵天、大梵天、清淨梵天乃至色究竟天，此諸天人先修梵行，皆是佛種修諸功德，以貪福報染著五樂，因緣道果皆受天身，計梵天福稱量測度，今當與汝一一說之。滿此三千大千剎土轉輪聖王七寶導從。所謂七寶者，一者、象寶，三十二牙毛色純白，脚躡蓮花身能飛行。二者、馬寶，身紺青色髦鬣朱色，身能飛行所至無礙，知人心念。三者、珠寶，光明徹照遍滿虛空，及四天下皆悉遍照。四者、輪寶，輪有千輻<span class='corr'>雕</span>文刻鏤視之無厭，此第四無識。五者、玉女寶，女中殊妙性行柔和，端正殊妙世之希有，不長、不短、不白、不黑，身作優鉢羅蓮花香，口作牛頭栴檀香，恭肅謙下知聖王志趣。六者、典藏寶臣，王須寶時，手執神器用以[戀-心+廾]空瀉則成寶，取止隨王。七者、典兵寶，聖王出遊須四種兵，王告之曰：『吾今欲出巡遊國界，速集兵眾集我殿前勿令影移。』即受王教，迴身東顧，象兵已集行列在東；迴身南眄，馬兵已集行列在南；迴身西顧，車兵已集行列在西；迴身北望，步兵已集行列在北。轉輪聖王隨意所乘，或馬或象，或至弗<span class='corr'>于</span>提、欝單曰提、拘耶尼提，遊行四方足不蹈地，或百歲、千歲、數千百歲食福自然。計轉輪聖王身滿四天下，不如帝釋身。何以故？帝釋所領七寶宮殿玉女眷屬，坐七寶殿堂天樂自娛，視東忘西視南忘北，快樂不可言。如彼釋身不如第六天王，身有三十相神德自在，隨形變化心念則成，所將兵眾不可稱數，功德福業布施無礙。如六天王等滿四天下，不如一大梵天功德廣大，典領三千大千剎土，諸梵天眾無量無限不可稱數，壽命極長過一賢劫其命乃終。」</p>
<p>爾時，世尊告自在菩薩：「汝今舉目南看，是無央數轉輪聖王列住南方。轉輪聖王功德多少如上所說，五戒十善、恭奉賢聖、持仙人戒、八清淨齋，根相連屬為人慈愍無傷害心，受業果報其福難量。故得紹繼轉輪王位。」</p>
<p>佛告自在菩薩曰：「汝今舉目西看，見師子王列住西面，以常六事跱立不動，毛色純白胸臆方正，皆由先身德行福報，雖受畜身分別善惡，足蹈蓮花塵垢不染，終不殺生食肉飲血。師子一吼飛落走伏，斯亦五戒不犯三過故獲斯報，雖墮畜生轉身成道。」</p>
<p>佛告自在王菩薩：「汝迴目北，顧視餓鬼七寶宮殿，左右眷屬皆食自然甘露法味，雖名在餓鬼，皆緣人中積善擁護，亦有神足到諸佛剎，禮敬諸佛稟受正要，可行知行可住知住，感動隨時不守常法，遊此忍界眾善普會，轉則成道亦復不久。」</p>
<p>佛告自在菩薩：「汝迴目下顧，見閻羅王以五事治化無有阿曲。云何為五？罪人在前即面詰問：『汝在人間知有佛、有法、有比丘僧、有父有母耶？』罪人報曰：『實有。大王！』爾時聖王以偈問曰：</p>

<div class="lg regular" style="margin-left:2em;"><div class='lg-row'>「『杻械鐵鎖靽，　鑊湯熱銅柱；</div>
<div class='lg-row'>洋銅熱鉗叉，　償對今不久。</div>
<div class='lg-row'>自造因緣本，　報業無人作；</div>
<div class='lg-row'>非父母兄弟，　誰能代受苦？</div>
<div class='lg-row'>我願出家學，　守戒不妄犯；</div>
<div class='lg-row'>行正法平等，　猶尚日三煮。』</div>
</div><p>「爾時，閻羅王以五事問，即勅獄卒隨罪輕重付令治之。彼罪人中聞佛法聲，罪滅福生，還復人身修治清淨行，是謂菩薩六趣眾生報應如是。」</p>
<p>自在菩薩禮佛足已還在本位，時彼會中有八千億眾生，不樂處苦墮六趣道，盡發無上寂滅空無去離生死。</p>
</div>
<div class='div-pin'><a id='mulu21' />
<p class='h1'>菩薩處胎經轉法輪品第十六</p><p>爾時，世尊將欲示現諸佛無量遺體報應——令一切會神通菩薩、學無學等，比丘、比丘尼、優婆塞、優婆夷四眾圍繞，現生受報轉大法輪，非沙門婆羅門魔若魔天所能轉者——即以神足定力，放諸身節毛孔光明，遠照十方諸佛剎土，一一光明皆有三千大千佛國，一一佛國皆有化佛，一一化佛皆有三千大千眾生之類，一一諸佛與彼諸會者說無盡法藏、無量奇特無與等法、真際甚深，所說法者，初、中、竟善，除婬怒癡，以八解水洗除心垢。爾時，諸佛於池水中化作七寶高臺去池七仞，彼寶臺上敷寶高座，於四角頭皆懸金鈴，眾寶雜廁其間，懸繒幡蓋五色赤黃，快樂不可言。爾時，眾生在座聞法無盡之藏，端坐思惟心不錯亂，皆願欲聞如來祕要。</p>
<p>爾時，世尊如諸佛常法，復放肉髻光明，上至無數億佛剎土。空界佛剎，佛名寶如來、應供、正遍知、明行足、善逝、世間解、無上士、調御丈夫、天人師、佛、世尊，見釋迦文尼肉髻光明，即告彼土諸會菩薩：「下方有佛，釋迦文尼如來、應供、正遍知、明行足、善逝、世間解、無上士、調御丈夫、天人師、佛、世尊，今在母胎廣說深要無上法藏，引致十方諸神通菩薩，汝等可往禮敬問訊，并持我名問訊釋迦文尼，德化日進遊步康強耶？彼土眾生易受化耶？汝等詣彼攝持威儀，彼土眾生多諸惱害憍慢熾盛。」</p>
<p>爾時，彼土菩薩齊整法服，五千七萬二億菩薩禮彼佛足，忽然不現來至忍土。釋迦文尼佛復以定意神力，令彼來菩薩不見釋迦文尼，說法道場周障四面，從閻浮提遍三千大千剎土，推求忍土釋迦文尼佛。彼諸菩薩各各自相謂言：「上虛空界我等剎土去此極遠，向所見光將無釋迦文尼佛取般涅槃放斯光耶？我等得無失天眼通耶？何以故？遊至十方遍諸世界不知所在。」各各發心內自思惟：「我等寧可還至本界。」作是念已各各不能至本佛剎，各懷恐懼衣毛皆竪，謂失神足疲厭心生，不能究盡無盡法藏。所以者何？皆是釋迦文尼威神使然。佛悉知彼諸菩薩心，即以神足接諸菩薩在母胎中。爾時諸菩薩等加敬作禮，兼以佛遣問訊，各一面坐。</p>
<p>爾時，釋迦文尼名怛薩阿竭，復以神足之力放大光明，照東方炎世界，國名奇特，佛名深義如來、應供、正遍知、明行足、善逝、世間解、無上士、調御丈夫、天人師、佛、世尊，現在說法初、中、竟善，見大光明告諸菩薩：「汝等莊嚴詣忍世界釋迦文尼佛所，聽無盡法藏多所饒益。何以故？彼土菩薩皆一生補處，必有奇特難思議法。」諸菩薩等敬承佛教，禮彼佛足忽然不現，來至忍界釋迦文尼佛所，頭面禮足各坐一面。</p>
<p>佛以神德召魔波旬，將有所感動故致魔來。</p>
<p>爾時世尊知眾生集，諸天作樂讚頌如來無量福業。佛告文殊師利：「止諸天樂，吾欲說法。」</p>
<p>佛告諸來會者：「佛出於世，億千萬劫時時乃有，如優曇鉢花，菩薩摩訶薩漏盡神通根本法者，除想去念是謂有盡；不見漏盡無想法者，是謂無盡。菩薩摩訶薩計身縛著不至彼岸，是謂有盡；能去身想不在彼此，是謂無盡。菩薩摩訶薩縛結已解不住真際，是謂有盡；不見縛結空無我想，是謂無盡。菩薩摩訶薩入出入息觀諸世界了無所有，是謂有盡；分別虛無不見有度無度，國界無若干，是謂無盡。菩薩摩訶薩修行十六殊勝之法，濟度阿僧祇眾生，是謂有盡；十六殊勝自性空寂，不見度不見不度，是謂無盡。菩薩摩訶薩廣修剎土，為眾生執苦不以為勞，是謂有盡；不見眾生剎土清淨不一不一，是謂無盡。菩薩摩訶薩奉戒修法入三脫門，是謂有盡；不見眾生缺戒全戒，是謂無盡。</p>
<p>「菩薩摩訶薩曉了分別句義字義應適無方，是謂有盡；不見句義分別字義，是謂無盡。菩薩摩訶薩分別天道、人道、畜生、餓鬼、地獄，於中拔濟使得解脫，是謂有盡；雖處五濁不染無所染亦無所著，是謂無盡。菩薩摩訶薩除貪貢高無增上慢，亦不自下修清淨行，是謂有盡；法性空寂無自大心，不見慢惰於法有失，不見精勤受道果證，是謂無盡。菩薩摩訶薩莊嚴佛樹演暢無數，音聲清淨普聞十方，破壞貪著使行布施，是謂有盡；不見世界成敗起滅有貪著者，是謂無盡。菩薩摩訶薩以金剛心破三界結，從初發意至不退轉，不見斷滅有礙眾生，是謂有盡；吾我貪著無吾無我，云何我我自無我亦無有我，是謂無盡。菩薩摩訶薩滅種姓名不著俗法，言是我所非我所，是父、是母、是兄、是弟，我姓最勝彼姓不如，我族姓子彼非是族姓子，計名號者，是謂有盡；從初發意乃至成佛，不見有成亦不見佛，假號名字悉皆空寂不見有空，云何為空誰造此空？空自無空云何言空，是謂無盡。</p>
<p>「菩薩摩訶薩法說、義說、句說、字說，從無明至行乃至生死，無明愛取法因緣不盡，迷惑顛倒無明所繫，從冥入冥能拔濟出，是謂有盡。無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱；縛著繫戀蠲除無所著，無明滅，無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅。老死憂悲苦惱緣生，生緣有，有緣取，取緣愛，愛緣受，受緣觸，觸緣六入，六入緣名色，名色緣識，識緣行，行緣無明；老死憂悲苦惱滅則生滅，生滅則有滅，有滅則取滅，取滅則愛滅，愛滅則受滅，受滅則觸滅，觸滅則六入滅，六入滅則名色滅，名色滅則識滅，識滅則行滅，行滅則無明滅。解了法性種種滅不滅，亦不見滅亦不見不滅。云何為滅滅無滅？是謂無盡。</p>
<p>「菩薩摩訶薩分別曉了起法盡法，起不知所從來，盡何知所從去，起亦無起盡亦無盡，是謂無盡。曉了起盡悉無處所如空無著，云何無著不見無著？無著無此無著，是謂無盡。</p>
<p>「菩薩摩訶薩欲得總持三昧四無礙慧，晝夜經行舉身輕重，初習法觀去地，初如阿摩勒果，漸如鞞醯勒果，轉如呵梨勒果，去地如指影等，漸漸去地七人影等，此是俗禪凡夫仙學，菩薩於是學而不住，是謂有盡。心通無礙不住五通非不住通，解了諸法法性自然，無明真際皆悉自然亦無自然。云何自然？不見自然無自然，是謂無盡。</p>
<p>「菩薩摩訶薩以空滅想於色無受，等分眾生不見差降，在閑靖處思惟識念，不見造色不見無造色，一向究竟向涅槃門，是謂有盡。念身非常施戒定意，不畏墮落沒溺生死，雖處生死如鳥飛空不見形影，悉知無所有，是謂為火滅灰聚無有熱氣，求火主質無人、無我、無壽、無命，觀察分別誰所造作，識亦無識，十八界入推尋無本，百八愛著悉無所有，通達往來不見不可見，不可護持不見有持者，云何為持？持無所持，是謂無盡。」</p>
<p>爾時，座中有菩薩名曰金色，六通清徹深解佛慧，功德無量權變非一，欲問如來無盡之義，即從坐起偏露右臂右膝著地，叉手合掌前白佛言：「齊何名為無盡義耶？」</p>
<p>佛告金色菩薩摩訶薩：「無盡法者，無言無說。云何見問說無盡義？」爾時世尊即與金色菩薩而說頌曰：</p>

<div class="lg regular" style="margin-left:1em;"><div class='lg-row'>「虛空無色像，　尋生亦無本；</div>
<div class='lg-row'>胎分無有量，　如河注乎海？</div>
<div class='lg-row'>無盡法寶藏，　三世佛父母；</div>
<div class='lg-row'>欲得求盡本，　正可生惑心。</div>
<div class='lg-row'>解了法相空，　塵垢滅無餘；</div>
<div class='lg-row'>成佛金剛身，　莊嚴眾相具。</div>
<div class='lg-row'>分別佛身空，　內外無所著；</div>
<div class='lg-row'>雖演無盡寶，　億萬不說一。」</div>
</div><p>爾時如來說無盡寶時，現坐菩薩學無學等，發意趣向無盡法藏；諸天、龍、神、人與非人，皆發無上立不退轉。</p>
</div>
<div class='div-pin'><a id='mulu22' />
<p class='h1'>菩薩處胎經五神通品第十七</p><p>爾時，座中有菩薩名曰妙勝，具足六度善權方便，所在教化靡不周遍，處處入眾見靡不喜，正觀定意為世福田，若善男子、善女人遭此菩薩摩訶薩，諸惡除盡普發福慶，思惟平等不二法門，恒以如幻、如化、如夢法濟渡群生，修治佛道無有彼我。爾時，妙勝菩薩即從坐起，叉手合掌前白佛言：「善哉，世尊！五神通菩薩云何得知分別其行？修習何法得神通道？」</p>
<p>佛告妙勝：「諦聽，諦聽！善思念之！吾當為汝分別通慧。」</p>
<p>「唯然，世尊！願樂欲聞。」</p>
<p>佛言：「妙勝！此欲界中善男子、善女人，不須眼通生便徹見一閻浮內眾生之類，麁、細、好、醜、青、黃、赤、白，城郭、屋舍、山巖、樹木。或有善男子、善女人，眼能觀二天下、三天下、四天下，不須眼通生便觀見。或有善男子、善女人，不須眼通、耳通清徹，聞一天下男聲、女聲、馬聲、車聲，所聞聲響即能別知，不修耳通一一曉了。或有善男子、善女人，不習不學自識宿命，吾從某處來生此間，父姓某、母姓某，兄弟、姊妹名姓種族盡能別知。或有善男子、善女人，不修習神通，知他人心行善行惡，斯趣惡道、斯趣善道，此生天上、此生人中，此生餓鬼、此生地獄、此生畜生，此是有緣眾生，此是無緣眾生。或有善男子、善女人身能飛行，周旋往來不修身通，身便能飛無所觸礙，履空如地、履地如虛。」</p>
<p>佛告妙勝：「此五種人，非實神通退法眾生。或有善男子、善女人修眼聖通，除色斷垢念不移易，究竟道門。何謂道門？三空定是。便能得見一千天下、二千天下、三千大千天下。或有善男子、善女人修耳聖通，寂然入定清淨聞一天下、千天下、二千天下、三千大千天下，男聲、女聲、象聲、馬聲、車乘、鍾鼓之聲，一一分別知聲好惡，此聲生天，知聲生人、知聲生餓鬼、知聲生畜生、知聲生地獄，知聲有緣眾生，知聲無緣眾生，皆悉分別一一曉了。或有善男子、善女人清淨修道，除去識垢內外無瑕，得意聖通自識宿命。一生、二生、三生、四生，乃至無數阿僧祇劫所從來處，父母、兄弟國土清淨，悉能識知。或有善男子、善女人，修六神通解知法性，強記不忘意止覺道，分別三明定意不亂，便能得知他人心念，一生、二生、三生、四生，乃至無數阿僧祇劫所從來處，皆悉知之。父母、兄弟國土清淨，名姓種族皆悉知之。或有善男子、善女人思惟法觀，以心持身以身持心，食知止足，睡眠覺寤意想如空，於婬、怒、癡亦不慇懃，計身無我心法清淨，意識以定便能舉身，一鼓、二鼓乃至七鼓漸漸習定，遊一天下、二天下乃至三千大千剎土，入地如空，山河、石壁無所罣礙。或有善男子、善女人臨當成佛，以智慧力除眾生垢，坐樹王下端坐思惟，自發誓願：『吾不成佛不起于坐。』如我曩昔坐閻浮樹下，三十八日觀樹思惟，發此誓時感動天地六返震動，弊魔波旬將諸兵眾，雨沙礫石雷電震吼，不能令吾動於一毛。何以故？慈潤普遍愍眾生故，得成作佛六通清徹。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「凡夫所得通，　猶如諸飛鳥；</div>
<div class='lg-row'>有近亦有遠，　不離生死道。</div>
<div class='lg-row'>佛通無礙法，　真實無垢穢；</div>
<div class='lg-row'>念則到十方，　往反不疲惓。</div>
<div class='lg-row'>以慈念眾生，　得通無罣礙；</div>
<div class='lg-row'>仙人五通慧，　轉退不成就。</div>
<div class='lg-row'>我通堅固法，　要入涅槃門。」</div>
</div><p>爾時，世尊與妙勝菩薩說此法時，有百七十億眾生，捨俗五通得六通慧。◎</p>
</div>
<div class='div-pin'><a id='mulu23' />
<p class='h1'>◎菩薩處胎經識住處品第十八</p><p>爾時，座中有菩薩名曰普光——大慈大悲神足自在，好樂深奧功德成就，從無央數阿僧祇劫，拯濟眾生拔苦根本得六神通，所經過處佛事不斷——即從坐起偏露右臂右膝著地，叉手合掌前白佛言：「既聞如來分別六通無所罣閡遍滿十方諸佛世界，假令諸佛正法平等無有差別，今此識法住無所住，六通識法，識是一法為若干？若識是一法，如來金色神足道場得遊諸佛剎土，為識致身，為身致識？若身致識則無六通；若識致身，此名一法無身無識。唯願世尊，報我此義。」</p>
<p>佛告普光菩薩：「汝所問義，為第一義問？為世俗義問？若俗義問，識法若干無有定相。第一義問，則無身無識。何以故？分別識法自性空寂，無來無去亦無染著。汝問金色——此有為法五陰成就，非自然法非第一義——佛色身法，於第一義則為有失。我今為汝說識相法。菩薩行六通，身識共俱，非識先身後，非身先識後。何以故？相法自然，識不離身、身不離識，猶如二牛共一軛，若黑牛前白牛後，則種不成就。若白牛前黑牛後，種亦不成就。非黑牛前白牛後，非白牛前黑牛後，則種成就。神足道果亦復如是，身識共俱無有前、後、中間。如來色身有前、有後、有中間，此世俗法非第一義，於虛寂法無有若干。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「如來金色體，　三世所奉敬；</div>
<div class='lg-row'>為人作重任，　無上無極尊。</div>
<div class='lg-row'>忉利諸天人，　晝夜散花香；</div>
<div class='lg-row'>梵天及營從，　作樂而娛樂。</div>
<div class='lg-row'>於百由旬內，　遍滿虛空界；</div>
<div class='lg-row'>高聲稱善哉，　佛識不可見。</div>
<div class='lg-row'>無內、外、中間，　為世愚惑故，</div>
<div class='lg-row'>現有六通法。　過去無數佛，</div>
<div class='lg-row'>光相亦如今，　欲求識法本，</div>
<div class='lg-row'>寂滅不可見。　菩薩六通道，</div>
<div class='lg-row'>現盡無有盡，　出息、入息念，</div>
<div class='lg-row'>不著三界有。　觀身內、外淨，</div>
<div class='lg-row'>金色空無著，　識法亦如是，</div>
<div class='lg-row'>無去、來、現在。　五陰性清淨，</div>
<div class='lg-row'>無今身、後身，　一一分別相，</div>
<div class='lg-row'>永到安隱處。　識相有六事，</div>
<div class='lg-row'>亦名六障法，　六識所住處，</div>
<div class='lg-row'>生滅不可盡。　猶如水上泡，</div>
<div class='lg-row'>一滅已復生；　識法自然空，</div>
<div class='lg-row'>流馳滿諸方。　我本所造行，</div>
<div class='lg-row'>身識二事俱，　獨步無等侶，</div>
<div class='lg-row'>說法無上道。　諸法識為本，</div>
<div class='lg-row'>所向隨身相，　雖住亦不住，</div>
<div class='lg-row'>教化苦惱者。　眼見前色法，</div>
<div class='lg-row'>識在中間障，　非色來入眼，</div>
<div class='lg-row'>亦不眼就色。　分別此彼法，</div>
<div class='lg-row'>由識知善惡，　識自無識法；</div>
<div class='lg-row'>耳聲、鼻香別，　六業自生緣，</div>
<div class='lg-row'>故造善惡行。　聲不來就耳，</div>
<div class='lg-row'>鼻、口、意亦爾，　法法相因緣，</div>
<div class='lg-row'>無著空無法。　賢聖八品道，</div>
<div class='lg-row'>三十七行觀，　虛空寂然界，</div>
<div class='lg-row'>無相無有願。　行有白黑報，</div>
<div class='lg-row'>受對識分別，　欲求識實相，</div>
<div class='lg-row'>不見有住處。　莊嚴佛剎土，</div>
<div class='lg-row'>四等無所畏，　解了諸法空，</div>
<div class='lg-row'>識滅行亦滅。　菩薩成道果，</div>
<div class='lg-row'>無去、來、今法，　識如幻化道，</div>
<div class='lg-row'>不住於彼此，　識滅歸虛空，</div>
<div class='lg-row'>假號無真實。　初入四空定，</div>
<div class='lg-row'>除想無係著，　竪顯高法幢，</div>
<div class='lg-row'>演暢識相法。　前識非後識，</div>
<div class='lg-row'>亦不離於識，　三界第一尊，</div>
<div class='lg-row'>乃能究識性。　如人在山頂，</div>
<div class='lg-row'>通達見四遠，　分別善惡行。</div>
<div class='lg-row'>天眼通第一，　遠見十方界；</div>
<div class='lg-row'>有黠智慧人，　如掌觀明珠。」</div>
</div><p>爾時，世尊說此頌時，八十四億眾生，欲得遠離六識法相，不樂生死流轉五道，發弘誓心住無識地。</p>
</div>
<div class='div-pin'><a id='mulu24' />
<p class='h1'>菩薩處胎經善權品第十九</p><p>爾時，座中有菩薩名曰舉手，前白佛言：「世尊！願聞菩薩摩訶薩權變無數不可稱計。」</p>
<p>佛言：「菩薩摩訶薩常行善權，非此、非彼、非兩中間，隨前適化義說句說思惟義趣，莊嚴佛土六度無極乃至相知滅，方便導引無所罣閡。不自貢高亦無憍慢，容貌端正法服齊整，受前信施非度不捨。光相端嚴言說清淨，為一眾生住壽億劫，留形在後餘方教化，如是分身難可思量。所可遊化無覺知者，在鬼神界現大神力，亦使彼鬼度化眾生，展轉相教不失道教。復次權變作佛形像光相炳然，其有覩見及聞所說法，初、中、竟語安隱快樂，禪定覺道明慧解脫，契經、偈經、記經、授決經，處經、出要經，廣長經、聚經、生經、廣普經、未曾有經、現經、轉經，譬喻經、因緣經，隨所趣向與說深法解空無我，眾生所念各各不同，能令一切入解脫門。譬如眾源陂池，五河駛流各各有名，悉歸于海便無本名。亦如須彌跱立難動，雜色眾鳥往依附止，皆同一色便無本色。菩薩摩訶薩教化眾生淨佛國土，亦復如是。眾生心識所念不同若干思想，能令一切至解脫門想定意滅，便無本念同一解脫，是謂菩薩摩訶薩權變適化不可測量。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「譬如田農夫，　選擇良美地，</div>
<div class='lg-row'>下種不失時，　溉灌以時節，</div>
<div class='lg-row'>長養苗成就，　不霜虫蝗災，</div>
<div class='lg-row'>究竟獲果實，　收藏無憂畏。</div>
<div class='lg-row'>菩薩真實法，　六度無極田，</div>
<div class='lg-row'>消除慳貪心，　溉以甘露水，</div>
<div class='lg-row'>善權方便道，　明了去就法，</div>
<div class='lg-row'>導引眾生類，　得至不滅處。</div>
<div class='lg-row'>生、老、病煩惱，　燒諸心善根；</div>
<div class='lg-row'>善權方便護，　解了去就法。</div>
<div class='lg-row'>夫人欲出家，　禁戒以為首；</div>
<div class='lg-row'>不著飾好法，　行權菩薩道，</div>
<div class='lg-row'>畢命不惜身，　不犯如毫釐。</div>
<div class='lg-row'>身如草土糞，　隨人所爴割，</div>
<div class='lg-row'>忍如安明山，　堅固不可沮。</div>
<div class='lg-row'>護戒方便道，　毀譽無增減；</div>
<div class='lg-row'>出冥在明處，　菩薩善權道。</div>
<div class='lg-row'>現身在人間，　哀愍一切故；</div>
<div class='lg-row'>或現微細形，　出入無罣礙。</div>
<div class='lg-row'>道場諸佛坐，　滅結更不生；</div>
<div class='lg-row'>其有至道場，　結盡永無餘。</div>
<div class='lg-row'>亦如大導師，　將諸商賈等，</div>
<div class='lg-row'>入海採珍琦，　珊瑚、琥珀珠，</div>
<div class='lg-row'>明月隨意寶，　安隱還本國。</div>
<div class='lg-row'>父母諸兄弟，　眷屬奴婢使，</div>
<div class='lg-row'>和悅心歡喜，　如定除去想。</div>
<div class='lg-row'>行權菩薩等，　搜求無盡藏，</div>
<div class='lg-row'>了別珍琦妙，　自用瓔珞身。</div>
<div class='lg-row'>善權導師長，　六度為妻息；</div>
<div class='lg-row'>四等心覆蓋，　塵垢不著心。</div>
<div class='lg-row'>世多愚惑人，　守慳不布施；</div>
<div class='lg-row'>積財千萬億，　稱言是我有。</div>
<div class='lg-row'>臨欲壽終時，　眼見惡鬼神；</div>
<div class='lg-row'>刀風解其形，　無復出入息。</div>
<div class='lg-row'>貪識隨諸惡，　受報甚苦辛；</div>
<div class='lg-row'>將至受罪處，　變悔無所及。</div>
<div class='lg-row'>佛以權智度，　就彼而說法；</div>
<div class='lg-row'>利根自省罪，　悔心不藏匿，</div>
<div class='lg-row'>聞法得度脫，　菩薩善權道。</div>
<div class='lg-row'>如人生便盲，　不識玄、黃色，</div>
<div class='lg-row'>遭遇聖巧匠，　療治以法藥；</div>
<div class='lg-row'>昔聞有五色，　青、黃、赤、白、黑，</div>
<div class='lg-row'>既得明眼識，　不別青、黃、赤。</div>
<div class='lg-row'>菩薩善權道，　分別至究竟；</div>
<div class='lg-row'>蕩除八難法，　不生亦不滅。」</div>
</div><p>爾時，世尊說此頌已，有百億居士行善權道，畢竟無為住無住地。◎</p>

<p class='juan'>菩薩處胎經卷第五</p></div>
</div><!-- end of div[@id='body'] -->
</body></html>