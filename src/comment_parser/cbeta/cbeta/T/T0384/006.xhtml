<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩從兜術天降神母胎說廣普經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu25' />菩薩處胎經卷第六</p><p class="byline">姚秦涼<span class='corr'>州</span>沙門竺佛念譯</p><a id='mulu26' />
<p class='h1'>◎無明品第二十</p><p>爾時，座中有菩薩名曰智清淨，分別空、無生、老、病、死，婬、怒、癡多者，婬、怒、癡少者。分別眾生三品差別，於等分中何病最重？所謂重者邪見是。智清淨菩薩即從坐起偏袒右肩右膝著地，長跪叉手前白佛言：「如來無所著等正覺，無所不知無所不見，過去、當來、今現在，蚑行喘息人物之類，心所念法，口所言說，身行善惡，甚深禁法威儀戒律，知多、知少、知重、知輕。今我所問，非空非不空，非有非不有，非有空非有有；三聚眾生，何者為輕？何者為重？何者現報？何者生報？何者後報？云何想知滅？云何涅槃？云何無餘？」</p>
<p>佛告智清淨菩薩：「善哉，善哉！快問斯義！愍諸一切多所饒益，乃能於佛前問平等法。汝還復坐，吾當與汝解說句義初、中、竟品，黑業受黑報，白業受白報，一一分別令汝知之。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「如人種果樹，　子苦果亦苦；</div>
<div class='lg-row'>為罪得黑報，　經歷劫數苦。</div>
<div class='lg-row'>種甘得甘果，　還受甘果報；</div>
<div class='lg-row'>香潔甚香美，　得受清白報。</div>
<div class='lg-row'>如人在池水，　內外清淨徹；</div>
<div class='lg-row'>無風無塵穢，　香美得清涼。</div>
<div class='lg-row'>其有眾生見，　娛樂不能離；</div>
<div class='lg-row'>佛道清淨行，　與彼無有異。</div>
<div class='lg-row'>黑報眾生等，　墜墮三塗難；</div>
<div class='lg-row'>高下隨駃水，　漂流厄難處。</div>
<div class='lg-row'>當時煩惱苦，　獨受無人代；</div>
<div class='lg-row'>破骨入髓腦，　燒煮不可量。</div>
<div class='lg-row'>已至無救獄，　意悟求解脫；</div>
<div class='lg-row'>無明所覆蓋，　不見慧光明。</div>
<div class='lg-row'>如人行路迷，　舉南以為北；</div>
<div class='lg-row'>終日心不悟，　雖聞亦不信。</div>
<div class='lg-row'>受罪重苦惱，　毒痛加其身；</div>
<div class='lg-row'>久後罪雖畢，　世人所惡賤。</div>
<div class='lg-row'>形體腥臊醜，　如猪臥深溷；</div>
<div class='lg-row'>宛轉入鑊湯，　死而復更生；</div>
<div class='lg-row'>愚癡本所造，　受報如影響。</div>
<div class='lg-row'>善、惡二俱等，　等分眾生義，</div>
<div class='lg-row'>無道無偏黨，　行亦有高下。</div>
<div class='lg-row'>持戒生天人，　不施福最少，</div>
<div class='lg-row'>摶食畏人見，　慚愧不露出。</div>
<div class='lg-row'>雖有天女眾，　音樂不和雅，</div>
<div class='lg-row'>時時出遊觀，　畏逢神妙天。</div>
<div class='lg-row'>若戒布施具，　甘露衣食至，</div>
<div class='lg-row'>前後伎樂繞，　如月星中明，</div>
<div class='lg-row'>久久出遊觀，　營從自莊嚴，</div>
<div class='lg-row'>天樂自然作。　斯由此人間，</div>
<div class='lg-row'>持戒布施具，　福報如影隨。</div>
<div class='lg-row'>諸天雖受福，　亦有劫數難；</div>
<div class='lg-row'>臨欲命終時，　乃知衰耗法。</div>
<div class='lg-row'>善念轉欲微，　當復更受身；</div>
<div class='lg-row'>輪轉五道中，　經歷無數劫。</div>
<div class='lg-row'>善惡受對時，　不避豪貴賤；</div>
<div class='lg-row'>於中能獨拔，　如我釋迦文。」</div>
</div><p>爾時，世尊說此偈已，於大眾中諸天及人，七萬七千億那由他，皆發無上正真道心。爾時，世尊告智清淨菩薩曰：「一生補處菩薩大士，以權方便在卑賤家生，欲得示現除無明結，十月在胎臨生之日現無手足，父母覩見謂為是鬼，捐棄曠野不使人見。所以者何？菩薩權化欲令愚癡父母眷屬覩見道明，其後數月母復懷娠，具滿十月生一男兒，端正姝妙世之希有，晝生夜死，父母號哭椎胸向天：『山神、樹神何不憐我？先生一子而無手足捐棄曠野，今生一子端正無比狀如天神，今復晝生夜死，心肝斷絕當復奈何？』復經數月母繫懷妊，十月具滿生一男兒，三頭八脚四眼八臂，覩者毛竪，父母眷屬捨而欲去；菩薩權現令不得去。父母問曰：『為是天耶？為是龍、鬼神、阿修羅、乾闥婆、伽樓羅、緊那羅、摩睺羅伽、人與非人耶？』」爾時所生男兒，即以偈報父母曰：</p>

<div class="lg regular" style="margin-left:2em;"><div class='lg-row'>「『非天、夜叉、鬼，　須倫、迦樓羅；</div>
<div class='lg-row'>為母除愚闇，　權生父母家。</div>
<div class='lg-row'>先無手足子，　亦復是我身；</div>
<div class='lg-row'>朝生若暮死，　八住無上尊。</div>
<div class='lg-row'>我今受形分，　三頭八手脚；</div>
<div class='lg-row'>何為捨我去，　經向地獄門？</div>
<div class='lg-row'>地獄眾苦備，　十八鑊湯沸；</div>
<div class='lg-row'>一一鑊湯者，　十六隔子圍；</div>
<div class='lg-row'>受苦無量劫，　求出甚為難。</div>
<div class='lg-row'>父母愚惑人，　不識真法性，</div>
<div class='lg-row'>邪見禱神祠，　謂當脫苦難；</div>
<div class='lg-row'>如火焰熾盛，　益以乾薪草，</div>
<div class='lg-row'>焚燒善根本，　求滅亦欲難。</div>
<div class='lg-row'>今我還復體，　現本端正形，</div>
<div class='lg-row'>道本心堅固，　修習三通慧，</div>
<div class='lg-row'>從阿僧祇劫，　誓度不度者。</div>
<div class='lg-row'>守戒不失願，　託生父母家，</div>
<div class='lg-row'>前後捨身命，　其數如微塵。</div>
<div class='lg-row'>所可經歷處，　靡不蒙福祐；</div>
<div class='lg-row'>群品若干種，　行跡各不同。</div>
<div class='lg-row'>應與歡悅度，　亦以恐畏化；</div>
<div class='lg-row'>隨彼眾生念，　令復心所願。</div>
<div class='lg-row'>眾生病非一，　投以甘露藥；</div>
<div class='lg-row'>趣使入道撿，　不令入邪徑。</div>
<div class='lg-row'>諸天受福樂，　甘露除病樂；</div>
<div class='lg-row'>不違聖教樂，　解脫涅槃樂。』</div>
</div><p>「爾時菩薩說此偈時，父母宗族及諸來會者，皆發無上平等度意。」</p>
</div>
<div class='div-pin'><a id='mulu27' />
<p class='h1'>菩薩處胎經苦行品第二十一</p><p>爾時，諸會菩薩，天、龍、鬼神、阿修羅、乾闥婆、迦留羅、摩睺羅伽、緊那羅、人非人，學、無學及四部眾，比丘、比丘尼、優婆塞、優婆夷，如來觀察知諸眾生心之所念，「欲使如來說究竟成就苦行無量，齊何發意得成佛道？」佛知彼心，即與說本勤苦之行。佛告諸來會菩薩摩訶薩：「聽我所說真實法相，亦不由俗數得道，亦不離俗數得道，不從真道亦不離真道。何以故？黑中白妙，俗中道妙，苦樂甘勝。所以者何？吾昔學道直信不疑作日月王，日宮殿者，縱廣五十一由旬；月宮殿者，縱廣四十九由旬。日放光明一億一千光明，月放光明一億光明。吾為日月天子，謂為常住不朽不敗，經歷恒河沙億千萬國土，作日天子作月天子，命盡乃知非實非真。後壽轉減，作日月大臣，名曰荷伽羅，宮殿縱廣二十五由旬。次復作毘梨呵波提，宮殿縱廣二十由旬。次復作鴦伽羅，宮殿縱廣十九由旬。次復作醘謀，宮殿縱廣十九由旬。次復作含尼，宮殿縱廣十五由旬。此五大臣日月左右，於無央數百千劫作此五星，壽盡墮落，亦不真實其壽轉減。</p>
<p>「吾曾為昴宿，同伴六人度數三十。吾曾作畢宿，朋黨五人度數四十五。吾曾為觜宿，朋黨三人度數三十。吾曾為參宿，單獨一己度數十五。吾曾為井宿，朋黨二人度數四十五。吾曾為鬼宿，朋黨三人度數四十。吾曾為柳宿，朋黨四人度數十五。菩薩當知此七宿者，跱立東方。吾曾為星宿，朋黨五人度數三十。吾曾為張宿，朋友二人度數三十。吾曾為翼宿，朋友二人度數三十五。吾曾為軫宿，朋友五人度數三十。吾曾為角宿，單獨一己度數三十。吾曾為亢宿，亦獨一己度數十五。吾曾為氐宿，朋友二人度數三十五。菩薩當知此七宿者，跱立南方。吾曾為房宿，朋友四人度數三十。吾曾為心宿，朋友三人度數十五。吾曾為尾宿，朋友三人度數三十。吾曾為箕宿，朋友四人度數三十。吾曾為斗宿，朋友四人度數三十五。吾曾為牛宿，朋友三人度數十六。吾曾為女宿，朋友三人度數三十。菩薩當知此七宿者，跱立西方。吾曾為虛宿，朋友四人度數三十。吾曾為危宿，單獨一己度數十五。吾曾為室宿，朋黨二人度數三十。吾曾為辟宿，朋友二人度數三十五。吾曾為奎宿，朋友二人度數三十。吾曾為婁宿，朋友二人度數三十。吾曾為胃宿，朋友三人度數三十。菩薩當知此七宿者，跱立北方。</p>
<p>「吾從無數阿僧祇劫，或為日月王，或為臣佐，周旋往來形骸朽敗，無真實道。後來人間或為轉輪聖王、雜散小王，或為長者居士，求清淨道謂為真實，皆是虛行不合真道。吾昔一時入山求道，見諸仙學五千人俱集在一處，或翹一足叉手合掌隨日轉身，或有事月叉手合掌隨月轉身，或臥棘刺或服沙石，或持土梟、牛、馬、鹿戒，或在山頂投身深壑，或抱石自沈入於深水，或五火自炙求生梵天，或解身支節求神所在，或發頭頂以腦燃燈持供養天，或投身沸油酥，或江右殺無量眾生，或江左燒香，令命過眾生盡得生天，或自念言：『曼我今在先度父母。』即以父母擲於火中唱生梵天。或食牛糞或食菓蓏，或七日一食，或時不食形骸枯燥，或編樹葉以為衣服，或連髑髏以為衣服，或以髑髏以為食器，或服刺針，刺心持心令住，或時聚會一處，互相破腹洗腸去垢，唱生梵天。吾昔苦行不可稱計。於樹王下六年學道，日食一麻一米，青鴿飛雀頂上生乳<span class='note-inline'>(丹本卵)</span>，蛇虺纏身，牧牛獵師瓦石撩擲，或時斫刺破壞形體，或時以杖柱腹乃至於臍，遭此百千萬痛不以為苦。何以故？吾當於爾時，謂為是道，實非真道。</p>
<p>「於虛空有天叉手白菩薩言：『忍力最大破碎結使，<span class='corr'>今</span>垂成佛慎勿退轉。』過去恒河沙諸佛世尊，不如菩薩斷食求道，天神所感，使彌家女奉上乳糜，食已氣力充足。七日思惟降伏魔怨，梵天下請得成為佛闡揚大法，可謂真道無過涅槃。涅槃無生，老，病，死。吾昔所更苦行如是。」</p>
<p>爾時眾會菩薩歎未曾有，皆發無上平等道心。</p>
</div>
<div class='div-pin'><a id='mulu28' />
<p class='h1'>菩薩處胎經四道和合品第二十二</p><p>爾時，座中有菩薩，名曰遍光，神智通達住不退轉，弘誓之心不可沮壞。諸佛所稱非一非二，乃至恒河沙佛功德無量積行無畏，恒遊行無量諸佛世界。同學八人，一、名不邪見菩薩，二、名直意菩薩，三、名眾相菩薩，四、名屈伸菩薩，五、名解脫菩薩，六、名解縛菩薩，七、名印可菩薩，八、名得誓願菩薩，從無央數劫已住盡地得不退轉。爾時遍光菩薩白佛言：「云何菩薩摩訶薩入四種道無有前後，得成無上等正覺道？於是菩薩晝夜思惟見欲如火，想知念盡顛倒行法，見初利法授阿那含，即彼天宮取道明證。如是不久，或時菩薩在上分地，下觀欲界猶如聚沫，斷三結使遠離三惡於有無有。或有菩薩得根得力立志自在，破有滅無無四等心，等彼此、無我想，非去來今亦非等正覺。今此眾生於無上道有何差別？」</p>
<p>佛言：「善哉斯問！吾當與汝具分別之。云何菩薩因緣因緣？云何名因緣因緣？兩臂釧相掁故名為因緣因緣。彼教我受承聲受化，是謂聲聞；無師無智不因彼此，故名覺佛。復次，菩薩摩訶薩此道彼道共相授決，處證無證周流五道，是謂為覺。亦不見覺，亦不見不覺，不一不二是不二入。菩薩摩訶薩本行習盡解了緣覺，有餘無餘結使永盡，是不二入。等分眾生解了無常，身非我有，內外盡空，是不二入。佛恩流布廣普無邊，以苦集道得至無為，是不二入。大慈四等覆蓋一切，愚惑眾生得至真實，是不二入。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「聲聞、辟支佛，　假號音響名；</div>
<div class='lg-row'>猶彼大戰師，　<span class='corr'>勝</span>怨乃為上。</div>
<div class='lg-row'>佛為無等倫，　獨步三界尊；</div>
<div class='lg-row'>服心降魔兵，　忍力至涅槃。</div>
<div class='lg-row'>輪轉生死苦，　命如琢石火；</div>
<div class='lg-row'>經歷億百千，　求脫無有期。</div>
<div class='lg-row'>佛本無號字，　隨人所尊重；</div>
<div class='lg-row'>羅漢、辟支佛，　本一無有二。</div>
<div class='lg-row'>如彼定光佛，　授我無上決；</div>
<div class='lg-row'>却後九十一，　於此賢劫中，</div>
<div class='lg-row'>第四最勝尊，　號曰釋迦文。</div>
<div class='lg-row'>五濁鼎沸世，　不孝順父母；</div>
<div class='lg-row'>殺害阿羅漢，　不奉二尊教。</div>
<div class='lg-row'>我所經歷處，　非一非二道；</div>
<div class='lg-row'>六趣煩惱中，　經歷無央數。</div>
<div class='lg-row'>初、中、後不寐，　經行修道德；</div>
<div class='lg-row'>敬心自覺悟，　去離三有著。</div>
<div class='lg-row'>昔佛所行願，　不捨取滅度；</div>
<div class='lg-row'>一身一識神，　與己無別異。</div>
<div class='lg-row'>勤苦數劫中，　精神腐朽敗；</div>
<div class='lg-row'>為彼不自己，　故得成佛道。</div>
<div class='lg-row'>我為一切智，　遍教不教者；</div>
<div class='lg-row'>通慧無所著，　一音除狐疑。</div>
<div class='lg-row'>三生須陀洹，　得至無為道；</div>
<div class='lg-row'>況復第一者，　取佛無有疑。</div>
<div class='lg-row'>我今諸弟子，　有學及無學；</div>
<div class='lg-row'>四等拔濟苦，　無起無生滅。</div>
<div class='lg-row'>本從思想生，　還從思想滅；</div>
<div class='lg-row'>非我思想生，　非我思想滅。</div>
<div class='lg-row'>行本自有根，　流馳非一端；</div>
<div class='lg-row'>根斷無思想，　無復根本念。」</div>
</div><p>爾時世尊說此頌時，十二那由他眾生，皆發無上平等道心。</p>
</div>
<div class='div-pin'><a id='mulu29' />
<p class='h1'>菩薩處胎經意品第二十三</p><p>爾時，座上有菩薩，名曰根蓮花，惠施無礙行四等心堅固難沮，進止行來不失威儀禮節，從無數劫來常修梵行禪定不亂，分別善惡觀察眾生，有婬、怒、<span class='corr'>癡</span>心，無婬、怒、癡心，若多若少皆悉知之；遊諸佛國供養承事諸佛世尊，善權方便示現無常、無我、無身、無命、無人，可行知行可住知住慈愍一切。時根蓮花菩薩即從坐起，偏露右臂右膝著地，叉手合掌前白佛言：「善哉，世尊！四道所趣意何所在？為有意耶？為無意耶？意是果耶？為非果耶？意是有對無對耶？意可見不可見耶？意是過去、未來、現在耶？非過去、未來、現在耶？意是仙人法，非仙人法耶？意是有為法耶？無為法耶？意是有漏法無漏法耶？於三法報意何所在耶？意在黑黑報耶？意在白白報耶？意在不黑不白不白不黑報耶？意在不麁行法細行法耶？」</p>
<p>爾時世尊告根蓮花菩薩言：「善哉，善哉！根蓮花菩薩！汝所問義愍念一切，開化眾生心意識法，為盲冥者示現光明。汝今諦聽，諦聽！善思念之！」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「最勝無等倫，　清淨無瑕穢；</div>
<div class='lg-row'>眼淨如蓮花，　不為塵所污。</div>
<div class='lg-row'>處世有為法，　墜墮三有難；</div>
<div class='lg-row'>我空彼亦無，　意寂無心識。</div>
<div class='lg-row'>如水在器中，　規矩隨前物；</div>
<div class='lg-row'>過去非本有，　現在善惡行，</div>
<div class='lg-row'>未來當壞法，　此意非本意。</div>
<div class='lg-row'>菩薩行大慈，　亦現對無對；</div>
<div class='lg-row'>洗除垢穢病，　安處究竟道。</div>
<div class='lg-row'>人有五蓋蔽，　令心有障礙；</div>
<div class='lg-row'>如日照天下，　恒有五事蔽。</div>
<div class='lg-row'>須倫煙霧塵，　閉塞根門法；</div>
<div class='lg-row'>意本無善惡，　隨行之所造。</div>
<div class='lg-row'>寂滅空無法，　如果繁折枝；</div>
<div class='lg-row'>譬如芭蕉樹，　葉葉空無實。</div>
<div class='lg-row'>四大成人身，　求意無意根，</div>
<div class='lg-row'>意在去來今，　去來今無意；</div>
<div class='lg-row'>分別識心法，　求實無所有。</div>
<div class='lg-row'>意法無形貌，　不可言是意，</div>
<div class='lg-row'>心念若干事，　生滅不斷絕；</div>
<div class='lg-row'>過念善、惡事，　未來當受對，</div>
<div class='lg-row'>現在行已滿，　意造非他為。</div>
<div class='lg-row'>一念九十億，　有善有惡行，</div>
<div class='lg-row'>一念之所造，　蠲除不可盡；</div>
<div class='lg-row'>況復日月劫，　所造善惡行。</div>
<div class='lg-row'>智者將護身，　堅固不傾動；</div>
<div class='lg-row'>如彼犯罪人，　擎持滿鉢油，</div>
<div class='lg-row'>若棄油一渧，　罪交入大辟，</div>
<div class='lg-row'>左右作眾伎，　懼死不顧視。</div>
<div class='lg-row'>菩薩修淨觀，　執意如金剛；</div>
<div class='lg-row'>毀譽及惱亂，　心意不傾動。</div>
<div class='lg-row'>解空本求淨，　無彼此中間；</div>
<div class='lg-row'>真如四諦法，　趣向涅槃門。</div>
<div class='lg-row'>本我所造行，　牽連身根本；</div>
<div class='lg-row'>非算師弟子，　所可能籌量。</div>
<div class='lg-row'>無數億千劫，　以身償罪對；</div>
<div class='lg-row'>象、馬、六畜形，　除人不在次。</div>
<div class='lg-row'>雖得為人身，　聾盲瘖瘂僂；</div>
<div class='lg-row'>佛出照世間，　邊地不見佛。</div>
<div class='lg-row'>苦惱五鼎沸，　純惡不聞善；</div>
<div class='lg-row'>顛倒邪法興，　真性中道衰。</div>
<div class='lg-row'>我於無數劫，　持行如油鉢；</div>
<div class='lg-row'>愛身自將護，　引致無畏處。</div>
<div class='lg-row'>九十六種興，　如夜見螢火；</div>
<div class='lg-row'>佛日照世間，　除去諸闇冥。</div>
<div class='lg-row'>佛出世人樂，　醫出病人樂，</div>
<div class='lg-row'>寶出貧人樂，　得佛涅槃樂，</div>
<div class='lg-row'>苦行忍辱樂，　我不著色樂，</div>
<div class='lg-row'>慳貪布施樂，　持戒不犯樂，</div>
<div class='lg-row'>面受聖教樂，　思惟禪定樂，</div>
<div class='lg-row'>有無平等樂，　難遭值遇樂。</div>
<div class='lg-row'>地獄八難苦，　無救第一苦，</div>
<div class='lg-row'>種子腐敗苦，　生苗不成苦，</div>
<div class='lg-row'>生天入罪苦，　正見顛倒苦，</div>
<div class='lg-row'>難陀拔難陀，　繞著須彌苦，</div>
<div class='lg-row'>劫燒火熾苦，　心悔求佛苦。</div>
<div class='lg-row'>一行向一道，　一心意不迴，</div>
<div class='lg-row'>一身修道德，　終竟成一寶。</div>
<div class='lg-row'>修一不離一，　端嚴一識一；</div>
<div class='lg-row'>守一不離一，　故名獨一步。」</div>
</div><p>當其世尊說此頌時，十六那由他眾生初行道跡，除去塵垢得法眼淨，於無所著入空三昧。</p>
</div>
<div class='div-pin'><a id='mulu30' />
<p class='h1'>菩薩處胎經定意品第二十四</p><p>爾時，座中有菩薩，名曰持空，相好具足入四法門，辯才第一修持佛土，一一佛土留身教化，現生現滅隨人高下，言語音響有甜有苦，說去知來現在明了，前人問一報以萬億，義味深邃難可思量。爾時，持空菩薩即從座起，偏袒右臂右膝著地。前白佛言：「云何菩薩度苦眾生？」</p>
<p>佛告持空菩薩：「能使眾生聞苦聲響，苦行菩薩斷苦滅苦不見苦本，一道推苦由恩愛而生，集結恩愛縛著人心，以藥療治二十八行無從苦本，積行累劫滅以復生。邪見眾生稱言真道，轉入清淨三昧定意，清淨無瑕無彼無此，心識開悟暫得定意。善哉我利，安隱快樂無過此勝，意識心結當時漸解，謂是真道此非真實。何以故？虛偽誑法非佛本行，古昔諸佛所行真實，非我非過佛所行法真實，四不思議。何謂為四？持意菩薩能令佛土三千大千剎土盡為七寶，還復如故，是一不思議。如我今日處母胞胎，引及無量阿僧祇眾生，不度者度不到者到，除垢至無垢，是二不思議。我本誓願要度苦人到無苦處，一苦不度吾終不取涅槃，是三不思議。佛身無量非東、西、南、北方之所能受，獨一無侶自性法空，觀別眾生自觀己性，此好此醜，此淨此不淨，此地、水、火、風，此我所此非我所，此苦此非苦，此樂此非樂，此常此非常，此今世此後世，作福得福作罪得罪。」</p>
<p>爾時世尊即說頌曰：</p>

<div class="lg regular" style="margin-left:1em;"><div class='lg-row'>「身如灰土糞，　四大和合成，</div>
<div class='lg-row'>無風、水莊嚴，　地大各自離，</div>
<div class='lg-row'>火滅在斯須，　識無住處所，</div>
<div class='lg-row'>多罪積苦本，　此是識所為；</div>
<div class='lg-row'>我今知識本，　捨汝不有汝。</div>
<div class='lg-row'>五色玄黃綵，　壞敗人心意；</div>
<div class='lg-row'>如人出入息，　行法不久停。</div>
<div class='lg-row'>解知非常苦，　無我彼中間；</div>
<div class='lg-row'>一音報萬億，　興顯第一教。</div>
<div class='lg-row'>無常、苦、空身，　曉了諸法相；</div>
<div class='lg-row'>一還住六淨，　解空無相願。</div>
<div class='lg-row'>了身非我有，　如佛教化眾；</div>
<div class='lg-row'>留身心識離，　若佛無此神。</div>
<div class='lg-row'>云何分身化？　隨前罪福報，</div>
<div class='lg-row'>各令充足願，　今受後不受。</div>
<div class='lg-row'>現在亦如是，　殺害父母罪；</div>
<div class='lg-row'>亦現亦不現，　猶如拍毱報。</div>
<div class='lg-row'>神識之所染，　或逆或變悔；</div>
<div class='lg-row'>一意向清淨，　無為大導師。</div>
<div class='lg-row'>捨身去俗累，　本無因緣法；</div>
<div class='lg-row'>其報如影響，　如有亦不有。</div>
<div class='lg-row'>邪見言真實，　癡網所纏裹；</div>
<div class='lg-row'>從黑還入黑，　不別清白法。</div>
<div class='lg-row'>戒忍有五行，　無畏無所懼；</div>
<div class='lg-row'>定力動大千，　降魔如使兵。</div>
<div class='lg-row'>人求無上道，　有退有進者，</div>
<div class='lg-row'>如河趣大海，　往多達者少；</div>
<div class='lg-row'>遭遇大悲緣，　善權渡彼岸，</div>
<div class='lg-row'>佛為一切智，　無染無所著。</div>
<div class='lg-row'>我本行苦業，　捨國、城、妻子；</div>
<div class='lg-row'>除父母、師長，　不惜身體命。</div>
<div class='lg-row'>如人行曠野，　渴乏須漿水；</div>
<div class='lg-row'>遇河泉池井，　自濟無渴乏。</div>
<div class='lg-row'>人受四大身，　有定不定處；</div>
<div class='lg-row'>況識無善惡，　受報識明白。</div>
<div class='lg-row'>持戒七寶堂，　天女數百萬；</div>
<div class='lg-row'>天樂自娛樂，　念念無愁想。</div>
<div class='lg-row'>佛力一切智，　遍潤一切人；</div>
<div class='lg-row'>先進五神通，　甘露法自潤。</div>
<div class='lg-row'>稱揚四句義，　無前、後、中間；</div>
<div class='lg-row'>法法然熾法，　法性內外通。</div>
<div class='lg-row'>如我本所造，　愛使之所縛；</div>
<div class='lg-row'>展轉五道中，　以為屋舍堂。</div>
<div class='lg-row'>天道琢石光，　尋究無有盡；</div>
<div class='lg-row'>盲龜浮木孔，　時時猶可值；</div>
<div class='lg-row'>人一失命根，　億劫復難是。</div>
<div class='lg-row'>海水深廣大，　三百三十六，</div>
<div class='lg-row'>一針投海中，　求之尚可得；</div>
<div class='lg-row'>一失人身命，　難得過於是。</div>
<div class='lg-row'>奉律持戒人，　處世難可值；</div>
<div class='lg-row'>於億千萬劫，　佛如優曇花。</div>
<div class='lg-row'>有緣眾生等，　受化於佛道；</div>
<div class='lg-row'>斷滅除結使，　永盡無想著。」</div>
</div><p>當佛說此頌時，十二那由他眾生，信根堅立無有傾邪，皆發無上正真道意。</p>
</div>
<div class='div-pin'><a id='mulu31' />
<p class='h1'>菩薩處胎經光影品第二十五</p><p>爾時，世尊於母胎中廣說大乘不可思議，將欲滅度示現光影神德，令諸會者皆同一色，如佛金色無若干差別。諸天、龍、神、阿修羅、迦留羅、緊那羅、摩睺羅伽、人與非人，及四部眾比丘、比丘尼、優婆塞、優婆夷，或有向、或有得果，悉令同色，欲聞如來光影定意建立功德，解脫無礙四辯才智應對捷疾，想知滅盡所可救濟。為人重擔行來進止，不失威儀如諸佛法，常所講說苦、集、滅、道，導引眾生入四意止。法成就斷意覺力師子無畏，賢聖八道空無想願。時會中有菩薩，名曰賢光，即從坐起偏露右臂右膝著地，叉手合掌前白佛言：「如來、應供、正遍知、明行足、善逝、世間解、無上士、調御丈夫、天人師、佛、世尊，放此光明普照三千大千世界，此光明所化如佛化不？佛力功德非一非二，光明所接不可窮盡，此二德行有何差別？唯願世尊，解釋疑結，使未信人永無狐疑。」</p>
<p>爾時世尊告賢光菩薩曰：「汝所問者，皆是如來神力。何以故？如來神光濟度眾生無所罣礙，從閻浮提上至果實天，光明遠照演說六度無極，布施、持戒、忍辱、精進、禪定、智慧，如佛神口度脫眾生無彼無此，濟度無數阿僧祇眾生，皆是佛光蔭涼覆蓋。」</p>
<p>爾時光明有自然音響，而說頌曰：</p>

<div class="lg regular" style="margin-left:1em;"><div class='lg-row'>「過去無數佛，　靡不放光明；</div>
<div class='lg-row'>一一諸光明，　說六度無極。</div>
<div class='lg-row'>戒、忍、解脫門，　樂法以自娛；</div>
<div class='lg-row'>初說三空定，　以次成就道。</div>
<div class='lg-row'>三毒等分人，　無縛無所著；</div>
<div class='lg-row'>結結四十八，　無救罪門無。</div>
<div class='lg-row'>非真行道人，　所可經歷處；</div>
<div class='lg-row'>三活歡喜門，　神人跡可貴。</div>
<div class='lg-row'>上勝所經過，　得至無為岸；</div>
<div class='lg-row'>立行不退轉，　無畏神力威。</div>
<div class='lg-row'>神光所接度，　非百億萬倍；</div>
<div class='lg-row'>如彼一光明，　分為微塵數。</div>
<div class='lg-row'>一塵作諸剎，　無數不可稱；</div>
<div class='lg-row'>佛力不可盡，　非有亦非無。</div>
<div class='lg-row'>一光演說法，　度脫阿僧祇；</div>
<div class='lg-row'>法身自然空，　內外清淨行；</div>
<div class='lg-row'>煩惱八萬四，　定意不起亂。</div>
<div class='lg-row'>昔吾九十二，　劫數難可盡，</div>
<div class='lg-row'>端坐樹王下，　行道不中退；</div>
<div class='lg-row'>人、天、須倫鬼，　勸請問我義，</div>
<div class='lg-row'>神光遠接度，　度脫無央數。</div>
<div class='lg-row'>過去式棄佛，　留光後教化；</div>
<div class='lg-row'>得入彼光裏，　消滅三毒患。</div>
<div class='lg-row'>次佛惟衛尊，　神德不可量；</div>
<div class='lg-row'>亦復留光明，　拯濟苦惱人。</div>
<div class='lg-row'>拘那含牟尼，　特出三界尊；</div>
<div class='lg-row'>今在仙人山，　光影炳然著。</div>
<div class='lg-row'>句樓天中天，　無著無所染；</div>
<div class='lg-row'>寂滅入涅槃，　留光在後化。</div>
<div class='lg-row'>迦葉本無尊，　所度不可量；</div>
<div class='lg-row'>亦以光明德，　令度不度者。</div>
<div class='lg-row'>我釋迦牟尼，　處胎而說法；</div>
<div class='lg-row'>身此光明彼，　遍滿諸佛剎。</div>
<div class='lg-row'>此非小節人，　所可能籌量；</div>
<div class='lg-row'>唯佛能量佛，　功德無差別。</div>
<div class='lg-row'>當來諸佛等，　皆以光明化；</div>
<div class='lg-row'>現可度眾生，　先光而後法。」</div>
</div><p>爾時，世尊說此頌已，當其座上百七十億眾生，聞佛說此光明神德，皆發無上平等度意。◎</p>

<p class='juan'>菩薩處胎經卷第六</p></div>
</div><!-- end of div[@id='body'] -->
</body></html>