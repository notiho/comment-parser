<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩從兜術天降神母胎說廣普經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' />菩薩處胎經卷第三</p><p class="byline">姚秦涼<span class='corr'>州</span>沙門竺佛念譯</p><a id='mulu9' />
<p class='h1'>◎想無想品第六</p><p>爾時，世尊告彌勒菩薩：「今此座中無有異類，純一生補處。今當說識、想、受，無識、無想、無受。是時菩薩云何說識、想、受？於是菩薩分別說識、想、受，識非想非受，受非識非想，想非受非識。想非過去、非未來、非現在，受非過去、非未來、非現在，識非過去、非未來、非現在；非識非過去、非未來、非現在，非想非過去、非未來、非現在，非受非過去、非未來、非現在。云何識非過去、未來、現在？於是菩薩入無閡定，化受識眾生，從有住地至無住地。此識非過去、非未來、非現在。復次，菩薩摩訶薩化想眾生，從住地至無住地。菩薩化受眾生，從住地至無住地。」</p>
<p>爾時，尊者大迦葉即從坐起，偏露右臂，右膝著地前白佛言：「世尊！意、心、識、受、想，有何差別？」</p>
<p>佛告迦葉：「知身即知差別。為眾生故，從足至頭支節各各別名，如《樹喻經》說：『根、皮、莖、節、枝、葉故名為樹。』心、意、識、受、想亦復如是。」</p>
<p>大迦葉白佛言：「想是外法，受是內法。云何為一？」</p>
<p>佛告大迦葉：「想從外來從內出也？」</p>
<p>迦葉白佛言：「想從外來。何以故知？若外無形，內想何由得生？若外物不害，內何由知痛？」</p>
<p>佛告迦葉：「此事不然。何以故？此識非外非內非兩中間，識住處非識住處，外想外受，即是內法非外法也。菩薩摩訶薩信解甚深內外中間法，乃能解了識所住處，此是眾生此非眾生，乃至有無法非此非彼，便入無礙獨步三昧。」</p>
<p>迦葉白佛言：「今聞說法增益狐疑。何以故？如佛所說，想亦是受，受亦是想，識法分別識亦是想，亦是受想，想自空受，受自空識，識自空想。空非識空，識空非受空，受空非想空。如樹喻者是事不然。」</p>
<p>佛告迦葉：「我當與汝說喻，智者以喻得解。往昔有王，王名特異，王有四子，一、名喜悅，二、名長壽，三、名百歲，四、名無畏。彼長壽子，不滿月數即便命終。喜悅子者，身生瘡痍見者惡賤，父母厭患常無歡心。百歲子者，不滿百日復取命終。無畏子者，<span class='corr'>脣</span>騫鼻嵃反齒橫牙，人見恐畏。此亦如是，想、受、識無若干差別。」</p>
<p>佛告迦葉：「吾今與汝說識想受一一分別。過去九十一劫有王名智慧，專行十善以法治化，無有煩惱，察眾生意行，知彼眾生所念不同，即遣侍臣案行國界，諸有盲人盡仰來集宮庭，臣受王教，即出巡行國界，得五百盲人將詣庭內。王復以五百白象羅列殿前，一一令諸盲人自在捉象。是時盲人，或捉象鼻，或捉象耳，或捉象頭，或捉象脚，或捉象腹，或捉象尾。王問諸盲人曰：『象何所像類？』盲人答白，捉鼻者言：『如角。』捉頭者言：『如甕。』捉耳者言：『如簸箕。』捉腹者言：『如簞。』捉脚者言：『如柱。』捉尾者言：『如橛。』時傍觀有目之士，笑彼盲者不得象具相。盲人屏處自共論說，各言<span class='corr'>己</span>是而共諍競。此眾生類亦復如是，識、想、受法各各不同。」</p>
<p>佛告迦葉：「猶如有人設百味食，粳米、豆、麥、大小麻子，當其所得得粳米者，不知有餘豆麥之屬。迦葉！此亦如是，識、想、受法各各不同，觀諸法性無異無別。」</p>
<p>爾時世尊即與迦葉而說頌曰：</p>

<div class="lg regular" style="margin-left:1em;"><div class='lg-row'>「見額知有頭，　視煙知有火，</div>
<div class='lg-row'>覩雲知有雨，　觀行知體性。</div>
<div class='lg-row'>空雨無兩足，　水影不可捉；</div>
<div class='lg-row'>言議盡法師，　結使盡涅槃。</div>
<div class='lg-row'>想盡在無想，　受滅亦無受，</div>
<div class='lg-row'>識滅無有識，　梵行無上道。</div>
<div class='lg-row'>吾從無數劫，　常為識所惑；</div>
<div class='lg-row'>今世及後世，　不遇安樂處。</div>
<div class='lg-row'>我今現在胎，　分別諸法相；</div>
<div class='lg-row'>不見想受名，　況當有識法。」</div>
</div><p>爾時，世尊說此偈時，五百比丘得不起法忍，有千眾生心樂空行，於無餘涅槃界心得自在。</p>
</div>
<div class='div-pin'><a id='mulu10' />
<p class='h1'>菩薩處胎經住不住品第七</p><p>爾時，座中有菩薩名曰無住法行，即從坐起偏露右臂，右膝著地叉手前白佛言：「善哉，善哉！此諸大會快得善利，得聞如來無量法義，昔所誓願今乃得聞。」即於佛前以偈歎曰：</p>

<div class="lg regular" style="margin-left:1em;"><div class='lg-row'>「虛空無邊界，　演出無量義；</div>
<div class='lg-row'>有無不生滅，　惔怕無受想。</div>
<div class='lg-row'>過去諸佛等，　修施、戒、忍辱，</div>
<div class='lg-row'>入定心不亂，　慧光照世間。</div>
<div class='lg-row'>其德不可量，　非有亦非無；</div>
<div class='lg-row'>音響極清妙，　無等無儔匹，</div>
<div class='lg-row'>一音報萬億，　由是得成佛。</div>
<div class='lg-row'>法鼓聲遠聞，　聲聲各各別；</div>
<div class='lg-row'>猶如轉輪王，　念則雨七寶；</div>
<div class='lg-row'>佛聲極遠振，　雨七覺意寶。</div>
<div class='lg-row'>修治佛道場，　莊嚴道樹果；</div>
<div class='lg-row'>不住不不住，　慈悲護眾生；</div>
<div class='lg-row'>心念身相具，　不辭劫數難。</div>
<div class='lg-row'>十方諸如來，　發印開法藏；</div>
<div class='lg-row'>我等今得聞，　得住無為岸。</div>
<div class='lg-row'>善哉如來力，　曠大無崖底；</div>
<div class='lg-row'>解縛不處有，　真際實相法；</div>
<div class='lg-row'>欲界煩惱世，　教化諸愚癡。</div>
<div class='lg-row'>佛秘深藏義，　布現示眾生；</div>
<div class='lg-row'>疆界無邊際，　皆得無上道。」</div>
</div><p>爾時，無住菩薩說此偈讚佛已，前白佛言：「過去、當來、現在五陰清淨，不住不不住，乃至三十七品梵行不住不不住。前、後、中間境界究竟淨不淨空，不住不不住。我不造非不造，非梵行非不梵行。唯願世尊說住不住。」</p>
<p>佛告無住菩薩曰：「色相不住不不住，受相不住不不住，想相不住不不住，行相不住不不住，識相不住不不住；內法清淨不住不不住，外法清淨不住不不住，內外法清淨不住不不住；從初發意乃至道場，斷除諸想淨一切智，不住不不住；除眾生垢清淨不住不不住，莊嚴佛土清淨不住不不住，入金剛三昧堅固其志，清淨不住不不住，碎身舍利清淨不住不不住；遊戲百千三昧，清淨不住不不住；不在凡夫地不入賢聖空，清淨不住不不住；不自稱<span class='corr'>己</span>我成道果，清淨不住不不住；三十二大人之相，放大光明遠照十方無量世界，一切眾生尋光來至，得聞如來深奧之法，隨彼所念上、中、下語，悉令充足分別諸法，住亦不住，不住亦不住。色、受、想、行、識，十二因緣，四無閡慧，空無想願，四禪四無量慧，清淨不住不不住。以神足力入于五道，清淨不住不不住。入解脫門，戒身、定身、慧身、解脫身、解脫知見身，清淨不住不不住。」</p>
<p>佛告迦葉：「今當說八清淨甘露法味池。何等為八？如我今日坐自在講堂，東視清淨浴池周匝欄楯七寶所成，當於爾時亦不與眾生說苦、集、滅、道，飲此池水皆成道果，是謂菩薩神力所作。在南、西、北方亦復如是，我本成佛四方以右不從四維成佛，四維成佛者，示現成佛不實。何以故？從無數阿僧祇劫成就八味法。何謂為八？一、為喜味，二、為盡味，三、為定味，四、為到味，五、為靜味，六、為相味，七、為不動味，八、為不究竟味，是為浴池八味。若菩薩摩訶薩飲此甘露漿者，不入地獄、餓鬼、畜生，成無上道。從初發心乃至道樹，洗除心垢永盡無餘。何者七覺意池、八解脫水？初心解脫未至中間已至，已至中間住二地，爾乃得名菩薩。若復菩薩從八池水分別氣味，此味非味，此道非道，耳不別聲，鼻不別香，舌不別味。一一分別無所有，諸法聾故，是為菩薩摩訶薩淨修清淨行。」</p>
</div>
<div class='div-pin'><a id='mulu11' />
<p class='h1'>菩薩處胎經八種身品第八</p><p>佛告諸來會菩薩摩訶薩：「學、無學及四部眾，比丘、比丘尼、優婆塞、優婆夷，一切眾生所可供養。或有眾生，見地、薄地、淨地、如來地、辟支佛地、不退轉地、道場地、說法地，由此八地成無上等正覺。云何見地？菩薩發意趣向阿耨多羅三藐三菩提。復有菩薩摩訶薩，從初發意乃至坐道樹，自伏其心欲降伏諸魔，即於坐上入三昧定。其三昧者：去嫉妬三昧，心勝三昧，秘藏三昧，除癡三昧，威神伏三昧，如諸佛世尊無言教三昧，示現變化三昧。是時弊魔波旬來擾佛者，非自己力所能來至，皆是如來威神之所感致。所以者何？欲現世法為劣，第一義勝。何以故？如弊魔波旬起怒害心聲響震地，佛以忍三昧不動不搖，使無央數弊魔眾等顛倒墮地，猶如蛄蟥蟻子及蠅不能得動。弊魔波旬亦復如是，若魔來者不能動我一毛。爾時，世尊即以威神入三昧定，感動一佛境界滿中弊魔，令此諸魔惡聲流布。拘曇沙門，執心懦弱無丈夫意，在此大畏之處欲求佛道。」</p>
<p>佛告大眾：「弊魔波旬是我所作，彼魔心者，為是惡心為是善心？」</p>
<p>爾時有天子名曰拘毘，白佛言：「佛降伏魔，非是魔力是佛神力。何以故？彼眾生類不解俗法及以道法，以是欲化眾生故降致魔來。其有眾生見諸魔者，心不願樂如千眼比，數千萬眾心立不退轉地。」</p>
<p>「復次，菩薩摩訶薩，從忉利天生十方剎，不因濕生、卵生、化生、胎生，教化眾生。此菩薩等成就無記根，所化眾生亦成無記根。何者是？阿閦佛境界是。或有菩薩摩訶薩，從忍世界生北方光影佛土，成就有記無記根，教化眾生皆成就有記無記根，欲樂世界妙光佛土眾生是也。或有菩薩摩訶薩，從初發意乃至成佛，執心一向無若干想無瞋無怒，願樂欲生無量壽佛國。一切眾生其生彼者，四部眾比丘、比丘尼、優婆塞、優婆夷，皆同一金色。西方去此閻浮提十二億那由他，有懈慢界，國土快樂作倡伎樂，衣被服飾香花莊嚴七寶轉關床，舉目東視寶床隨轉，北視、西視、南視亦如是轉。前後發意眾生，欲生阿彌陀佛國者，皆染著懈慢國土，不能前進生阿彌陀佛國。億千萬眾，時有一人能生阿彌陀佛國。何以故？皆由懈慢執心不牢固。斯等眾生自不殺生，亦教他不殺，有此福報生無量壽國。或有菩薩摩訶薩，具足六度施、戒、忍、精進、禪定、解脫智慧，生南方踊躍佛剎，去此閻浮提一億佛國，彼眾生等無有癡愛婬欲之想。何以故？皆從欲界斷三十六種婬欲行滅，種性成就所行清淨，如日光明無有塵翳。彼土眾生行十三苦行。云何十三？晝夜三時不失時節，經行坐禪，或在樹下，或在塚間，或在空地，或在巖石無人之處，或依泉源，或時一食，或不用食，法服齊整不失威儀，或時說法或不說法，周旋經行知足知滿，所可說法，少欲真道多欲非道，息心定意，解空無想不願之法，是謂踊躍世界菩薩所行。彼土眾生純一乘學，無有羅漢、辟支佛乘，相好具足稱譽正法，解空無我。」</p>
<p>爾時世尊即說頌曰：</p>

<div class="lg regular" style="margin-left:0em;"><div class='lg-row'>「一切行已滅，　識為是外法；</div>
<div class='lg-row'>生者都歸盡，　涅槃最為樂。</div>
<div class='lg-row'>歸命踊躍佛，　法王最第一；</div>
<div class='lg-row'>坐閻浮樹下，　最初破欲網，</div>
<div class='lg-row'>說法度人民，　供養諸福田。</div>
<div class='lg-row'>樹下坐思惟，　梵王來勸請：</div>
<div class='lg-row'>『願尊從禪覺，　愍念愚惑人。』</div>
<div class='lg-row'>時大梵天王，　手執琉璃琴，</div>
<div class='lg-row'>歎說佛功德，　柔軟和雅音，</div>
<div class='lg-row'>於億百千劫，　時有發道心；</div>
<div class='lg-row'>道心菩薩本，　億劫時乃有；</div>
<div class='lg-row'>願速從禪起，　轉無上法輪。</div>
<div class='lg-row'>如優曇鉢花，　時時乃一有；</div>
<div class='lg-row'>佛出照世間，　除諸塵勞冥。</div>
<div class='lg-row'>踊躍佛世界，　聞戒施清淨，</div>
<div class='lg-row'>不似能忍土，　剛強難可化。</div>
<div class='lg-row'>思惟禪定道，　滅身不受證，</div>
<div class='lg-row'>三轉五礙法，　十二牽連縛，</div>
<div class='lg-row'>道業三十二，　十六慈哀心。</div>
<div class='lg-row'>古昔無量劫，　誓願金剛志；</div>
<div class='lg-row'>演放大光明，　遍照諸佛剎。」</div>
</div><p>爾時，佛說偈已，告諸會者：「東北方去此能忍世界五百恒河沙剎土，國名果熟，佛名花英如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，上語亦善、中語亦善、下語亦善，義味深邃等同梵行。彼土眾生無有胎生、化生、濕生、卵生，從蓮花生。慈、悲、喜、捨，百七難有神足定意，皆共修習三昧王三昧，所有三昧者，首楞嚴三昧，覺道三昧，威儀禁戒三昧，除眾生苦本三昧，自照光明三昧，覺味眾生三昧，如此等百七三昧。內觀身外觀身內外觀身，內法外法內外法，內定外定內外定，思惟分別觀了無形無想無念，菩薩摩訶薩入解脫門，觀一切法空寂無形。」</p>
<p>爾時世尊，即說偈曰：</p>

<div class="lg regular" style="margin-left:1em;"><div class='lg-row'>「虛空無邊際，　音響說妙法；</div>
<div class='lg-row'>果熟剎土人，　花英最勝尊。</div>
<div class='lg-row'>不由四胞胎，　自然蓮花生；</div>
<div class='lg-row'>無我無彼想，　壽命不可量。</div>
<div class='lg-row'>國土七寶成，　亦如閻浮提；</div>
<div class='lg-row'>轉輪七寶王，　象、馬、玉女寶，</div>
<div class='lg-row'>典藏四種兵，　摩尼金輪寶，</div>
<div class='lg-row'>所至無罣礙。　彼界摩尼寶，</div>
<div class='lg-row'>普照一佛剎，　彼無日、月照，</div>
<div class='lg-row'>星宿及火光。　分別四妙諦；</div>
<div class='lg-row'>無常苦空道，　令彼眾生類，</div>
<div class='lg-row'>無生斷滅想。」</div>
</div><p>爾時，佛說偈已。告諸會者：「西北方去此閻浮提七萬恒河沙剎，國名寶琉璃，佛名慧成就如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初語善，中語善，竟語善。彼土眾生受性柔軟，觀道無常去離三患，無婬、怒、癡，無三惡道地獄、餓鬼、畜生。」</p>
<p>爾時世尊，與諸大眾而說偈曰：</p>

<div class="lg regular" style="margin-left:1em;"><div class='lg-row'>「諸入煩惱道，　及與四顛倒；</div>
<div class='lg-row'>一切永除盡，　如空無形像。</div>
<div class='lg-row'>壽命無央數，　無有中夭者，</div>
<div class='lg-row'>行四無畏法，　成果不動搖，</div>
<div class='lg-row'>其生彼土者，　行慈三昧報。</div>
<div class='lg-row'>如我釋迦文，　勇猛超劫數，</div>
<div class='lg-row'>國財妻子施，　去想無所戀。</div>
<div class='lg-row'>汝等諸佛子，　發願得生彼，</div>
<div class='lg-row'>亦無聲聞法，　因緣各佛道。</div>
<div class='lg-row'>於此百千劫，　勤苦修道德，</div>
<div class='lg-row'>於此十六分，　未能獲其一。</div>
<div class='lg-row'>法性觀諸法，　通達慧無礙，</div>
<div class='lg-row'>盡滅吾我心，　即住無生地。</div>
<div class='lg-row'>彼土諸眾生，　建志堅固法，</div>
<div class='lg-row'>破有不住有，　補處之所學。</div>
<div class='lg-row'>汝等諸佛子，　曉了無所行，</div>
<div class='lg-row'>捨禪入初禪，　始知眾生苦；</div>
<div class='lg-row'>中間九無礙，　禪相不可量，</div>
<div class='lg-row'>眾生心清淨，　各各念不同。</div>
<div class='lg-row'>已離五道淵，　佛日照三界，</div>
<div class='lg-row'>善哉獲大利，　感動諸天宮。</div>
<div class='lg-row'>童真一切智，　開化而無倦，</div>
<div class='lg-row'>眾生得慈心，　戀慕無上道。</div>
<div class='lg-row'>從無央數劫，　捨身復受身，</div>
<div class='lg-row'>輪轉生死中，　於縛得離縛。</div>
<div class='lg-row'>四諦栴檀香，　木榓細搗香，</div>
<div class='lg-row'>三昧智慧力，　破壞魔兵眾。</div>
<div class='lg-row'>過去一念結，　以何三昧斷？</div>
<div class='lg-row'>未來二念結，　何定何道除？</div>
<div class='lg-row'>現在三念結，　除盡要有本。</div>
<div class='lg-row'>過去一念結，　九萬億塵垢；</div>
<div class='lg-row'>以空清淨定，　得至空無岸。</div>
<div class='lg-row'>未來無九結，　定意無想念；</div>
<div class='lg-row'>寂然至佛道，　永處無所住。</div>
<div class='lg-row'>現在三九結，　願法無罣閡；</div>
<div class='lg-row'>蠲除心意識，　漸住至無礙。」</div>
</div><p>佛說此偈已，告諸大眾：「西南方去此能忍世界三十二恒河沙，剎名無想，佛名一住如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初善、中善、竟善，義味深邃，分別五陰——色、受、想、行、識——六情、六塵，修無常想係意在前。初法思惟壞破身惑，此身非有四蛇為家，此身如毒壞人禪道，是身如烏心無滿足，是身如龍樂住深淵。佛道無為清淨無瑕，如水蓮花塵垢不染，日照天地蔽翳螢火，眾山岳峙須彌為上，眾星微光明月為最，如來出世法燈第一。」</p>
<p>爾時世尊，而說偈言：</p>

<div class="lg regular" style="margin-left:1em;"><div class='lg-row'>「斷垢滅除想，　縛著心得離；</div>
<div class='lg-row'>意念寂然定，　淨行得具足。</div>
<div class='lg-row'>一意一念中，　斷滅結使跡；</div>
<div class='lg-row'>除去永劫苦，　令盡無復生。</div>
<div class='lg-row'>空寂無上道，　如有如不有；</div>
<div class='lg-row'>彼我及諸識，　如夢影幻想。</div>
<div class='lg-row'>菩薩積苦行，　劫數難可量；</div>
<div class='lg-row'>欲說盡根本，　非一非二形。</div>
<div class='lg-row'>若有智慧人，　口演無量義；</div>
<div class='lg-row'>一義有億句，　句句各各異；</div>
<div class='lg-row'>虛空可填滿，　其義不可盡。</div>
<div class='lg-row'>吾昔從本來，　行六度無極；</div>
<div class='lg-row'>布施除貪想，　禪定亦如是。</div>
<div class='lg-row'>劫燒心不動，　不到餘佛剎；</div>
<div class='lg-row'>神力之所感，　住劫而教化。」</div>
</div><p>爾時，世尊說此偈已，即以定意自莊嚴身，告眾會者：「東南方去此能忍世界三十三恒河沙，其剎名琉璃，佛名信解如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初善、中善、竟善，分別四道吉祥之行，七生更三不復往來，即於現法般涅槃。斷苦、集、滅取道成證。」</p>
<p>時有天子名曰眼淨，在彼眾中心懷狐疑：「今我寧可問如來義，及我同類悉得開悟。」爾時天子即從坐起，長跪叉手前白佛言：「唯願世尊，與我等說平等大乘婬、怒、癡業。何等過去、未來、現在癡冥眾生，入解脫門？」</p>
<p>佛告眼淨菩薩曰：「善哉，善哉！乃為一切開示眼目，汝今諦聽，諦聽！善思念之！吾當與汝一一分別。云何眼是色耶？」</p>
<p>答曰：「非也。」</p>
<p>又問：「非色耶？」</p>
<p>對曰：「非也。」</p>
<p>又問：「是色非色耶？」</p>
<p>對曰：「色無住處也。」</p>
<p>佛告眼淨菩薩：「如卿所說，是色非色。色非色，無住處者，云何立字名曰色？」</p>
<p>眼淨菩薩白佛言：「色性久敗，現滅不住、過去不現，此世後世永盡無餘，故曰無餘涅槃。」</p>
<p>佛告眼淨：「此識從本已來為從何生？今日四眾滅三世垢去至何處？」</p>
<p>眼淨白佛言：「本從空來，今還於空。」</p>
<p>佛言：「前空後空復有何異也？」</p>
<p>對曰：「無也。當知諸法實相，前不可窮後不可盡。」</p>
<p>佛告眼淨菩薩：「吾從無數阿僧祇劫積行福業，普念一切沈溺眾生，悲念哀苦欲令度脫。所以者何？吾今處胎所欲滅者，都已滅盡，果願成報今日已獲。彼土眾生，不以成佛不成佛以此為累。所以者何？彼土眾生建意勇猛，不處有胎不處無胎不處化生，功德成就非覺非不覺。何者是覺？云何非覺？一切眾生愚癡者，我悉覺之，是覺。一切學人斷結使者，是非覺。」</p>
<p>爾時世尊，即說偈言：</p>

<div class="lg regular" style="margin-left:1em;"><div class='lg-row'>「覺佛出世間，　遠放大光明；</div>
<div class='lg-row'>苦、集、滅結使，　獨立無敢近。</div>
<div class='lg-row'>正使地振動，　三界猶若塵；</div>
<div class='lg-row'>執心入定意，　眾相各不異。</div>
<div class='lg-row'>如來至真念，　除想不入定；</div>
<div class='lg-row'>還入眾生中，　因造更造緣。</div>
<div class='lg-row'>精進勇慧智，　化導愚癡人；</div>
<div class='lg-row'>導引眾生類，　可度不度者。」</div>
</div></div>
<div class='div-pin'><a id='mulu12' />
<p class='h1'>菩薩處胎經全身舍利品第九</p><p>爾時，世尊告諸來會者：「念我古昔所行功德，捨身受身非一非二，今當為汝說一形法。云何名一形法？此大地種，厚八十四萬億里；乃有利風，厚八十四萬億里；風下有水，厚八十四萬億里；水下有火，厚八十四萬億里；火下有沙，厚八十四萬億里；沙下有金<span class='corr'>剛</span>剎，厚八十四萬億里，諸佛全身舍利，盡在彼金<span class='corr'>剛</span>剎中。金剛剎復厚八十四萬億里，下有諸佛碎身舍利，盡在彼剎。彼有佛剎名曰妙音<span class='note-inline'>(丹本香)</span>，佛名不住如來，十號具足，今現在說法，初善、中善、竟善。淨修梵行國土成就彼佛舍利極小微細，能現佛身弟子眷屬周旋授化，如我今日處胎說法。彼諸眾生不見我，我此眾生不見彼，破有至無永寂寞性住無疑處，是謂一舍利之所感也。」佛復告諸來會者：「碎身舍利下，厚八十四萬億里，國土名清淨，佛名遍光十號具足，彼佛今現在說法，初、中、竟善，淨修梵行。彼佛光明色色各異，一一光明皆成就佛，一一諸佛盡說六度無極。何謂六度？布施、持戒、忍辱、精進、禪定、智慧，善權方便降伏心識，不生愚癡，無婬、無欲，曉了觀法如月除雲。復自觀身彼我無異，心得空定皆悉成就，端坐道場稱揚正法無怯弱心。去此下方光明佛剎，八十四萬億里，有土名曰施無盡藏，佛號觀<span class='note-inline'>(丹鄉勸)</span>助如來，十號具足，今現在說法，初、中、竟善，常修梵行，所施惠物，有人執持便得道果，是謂如來一未曾有施。無盡世界下有法鼓世界，厚八十四萬億里，佛名善見，十號具足，今現在說法。彼土眾生，盡同一姓一字無若干名，聞法則解不重思惟，彼土乃有全身舍利，過去億千萬佛皆留舍利。彼土舍利，我亦有分非一非二。彼佛舍利不住一處非不住，周旋往來恒河沙剎土，光相具足隨眾生化無懈怠者，三十一億結使斷滅，妄想纏連二萬二千，十八持勝不共之法，示現教化受無畏證。」</p>
<p>爾時世尊，即說偈言：</p>

<div class="lg regular" style="margin-left:1em;"><div class='lg-row'>「吾從無數劫，　往來生死道；</div>
<div class='lg-row'>捨身復受身，　不離胞胎生。</div>
<div class='lg-row'>計我所經歷，　記一不說餘；</div>
<div class='lg-row'>純作白狗形，　積骨億須彌，</div>
<div class='lg-row'>以針刺地種，　無不值我體；</div>
<div class='lg-row'>何況餘色狗，　其數不可量。</div>
<div class='lg-row'>吾故攝其心，　不令道放逸，</div>
<div class='lg-row'>如人立須彌，　執不死藥執，</div>
<div class='lg-row'>下人以瓶承，　注藥不遺落，</div>
<div class='lg-row'>中間諸艱難，　隨嵐風所吹。</div>
<div class='lg-row'>凡夫身如塵，　唯除入住人；</div>
<div class='lg-row'>此二持瓶人，　何者為最妙？</div>
<div class='lg-row'>下人執心正，　恒恐東西波；</div>
<div class='lg-row'>受藥不失義，　故名神足道。</div>
<div class='lg-row'>上有大慈心，　一說不尋究；</div>
<div class='lg-row'>意識各各異，　成道亦如是。</div>
<div class='lg-row'>我此苦忍界，　成佛由下人；</div>
<div class='lg-row'>積行阿僧祇，　乃能成佛道。</div>
<div class='lg-row'>從剎至一剎，　如是數千億；</div>
<div class='lg-row'>如針投於海，　舒手便得之。</div>
<div class='lg-row'>無慧抒水求，　積劫不能得；</div>
<div class='lg-row'>世間愚惑人，　不別善惡行。</div>
<div class='lg-row'>須彌四寶山，　謂為灰堆聚；</div>
<div class='lg-row'>金翅飛鳥王，　謂呼蚊蚋是。</div>
<div class='lg-row'>夏熱牛跡蟲，　不覩海廣大；</div>
<div class='lg-row'>日光實野馬，　愚者謂火焰。</div>
<div class='lg-row'>彼法非我造，　愚惑行自成；</div>
<div class='lg-row'>出入識無間，　鍊精道術成。」</div>
</div><p>爾時，世尊即說呪曰：</p>
<p class="dharani">「伊禰魔禰　茶譬茶離譬　淳同　翅離翅」</p>
<p>爾時，毘沙門大天王，即從坐起頭面禮佛足，「我當擁護行法善人、善男子、善女人，擁護其身三光三影。何等為三光三影？如我今日領羅剎眾，身影，身身影，影影。」</p>
<p>「何等為身影？何等為身身影？何等為影影？」爾時世尊，即以偈說曰：</p>

<div class="lg regular" style="margin-left:1em;"><div class='lg-row'>「身為四大聚，　地、水、火、風成；</div>
<div class='lg-row'>來往周旋處，　住亦不見住。</div>
<div class='lg-row'>身及身身者，　周生年蛻身；</div>
<div class='lg-row'>影影三句義，　如佛留神光。</div>
<div class='lg-row'>白㲲裹魔祇，　香去處故香；</div>
<div class='lg-row'>諸佛此要法，　清淨無瑕穢。</div>
<div class='lg-row'>身身影教化，　度不得度脫；</div>
<div class='lg-row'>或見身相法，　入定身身念，</div>
<div class='lg-row'>影影無狐疑，　悉成無上道。」</div>
</div><p>爾時，提頭賴吒，欲得擁護諸法師，即說呪曰：</p>
<p class="dharani">「伊醯　魔醯　閻浮　閻嵐浮突突勒翅</p>
<p>「我當擁護法師，億千百萬由旬內，令無嬈亂者。」</p>
<p>毘樓勒叉天王，即從坐起前白佛言：「我亦擁護真實法師。」即說呪曰：</p>
<p class="dharani">「伽梨　伽羅梨　尼稚　究槃稚</p>
<p>「令億百萬由旬內無有觸嬈者。」</p>
<p>毘樓搏叉天王，即從坐起頭面禮足，前白佛言：「世尊！我當擁護真實法師。」即說呪曰：</p>
<p class="dharani">「舍彌　舍彌　鉢婆大磨樓醯</p>
<p>「令百億由旬內無有觸嬈者。」爾時世尊，即說偈曰：</p>

<div class="lg regular" style="margin-left:1em;"><div class='lg-row'>「花香色極妙，　感動諸佛國；</div>
<div class='lg-row'>佛從無想念，　成佛一向道。</div>
<div class='lg-row'>忍力無壃界，　破有無二乘；</div>
<div class='lg-row'>全身舍利相，　及與微細塵，</div>
<div class='lg-row'>拯濟恒沙等，　不墮三惡趣。</div>
<div class='lg-row'>佛出勤苦劫，　覆護行大慈；</div>
<div class='lg-row'>眾生無邊際，　令成無上道。」</div>
</div><p>爾時，座中三十二億眾生，即發無上平等道意。</p>
</div>
<div class='div-pin'><a id='mulu13' />
<p class='h1'>菩薩處胎經常無常品第十</p><p>爾時，座中有菩薩，名曰觀見無常，即從坐起偏露右臂右膝著地，叉手合掌前白佛言：「善哉，善哉！世尊！快說斯義。諸佛正法不可思議，非羅漢、辟支佛所能及，本無真性不可窮盡，如來降形出一入一變化無方，或碎身舍利，或全身舍利，或隱沒不現，或流布世間，或現一佛境界，或現若干諸佛境界，神足變化道力自在，甚奇甚特。如虛空界，常亦無常，無常亦無常，住亦無住，無住亦無住，變易非一，願從如來聞說常無常義。如我今日在於九地，為是常耶？為是無常耶？」</p>
<p>爾時世尊，告常無常菩薩曰：「我今問汝，汝當以真性報我。云何？族姓子！色為常耶？」</p>
<p>對曰：「非也。世尊！」</p>
<p>「色無常耶？」</p>
<p>對曰：「非也。」</p>
<p>「色常無常耶？」</p>
<p>對曰：「非也。」</p>
<p>「色非常非無常耶？」</p>
<p>對曰：「非也。」</p>
<p>「云何？族姓子！色有餘耶？」</p>
<p>對曰：「非也。」</p>
<p>「色無餘耶？」</p>
<p>對曰：「非也。」</p>
<p>「色有餘無餘耶？」</p>
<p>對曰：「非也。」</p>
<p>「色非有餘非無餘耶？」</p>
<p>對曰：「非也。」</p>
<p>佛告族姓子：「受、想、行、識常耶？」</p>
<p>對曰：「非也。」</p>
<p>「受、想、行、識無常耶？」</p>
<p>對曰：「非也。」</p>
<p>「受、想、行、識常無常耶？」</p>
<p>對曰：「非也。」</p>
<p>「受、想、行、識非常非無常耶？」</p>
<p>對曰：「非也。」</p>
<p>「受、想、行、識有餘耶？」</p>
<p>對曰：「非也。」</p>
<p>「受、想、行、識、無餘耶？」</p>
<p>對曰：「非也。」</p>
<p>「受、想、行、識有餘無餘耶？」</p>
<p>對曰：「非也。」</p>
<p>「受、想、行、識、非有餘非無餘耶？」</p>
<p>對曰：「非也。」</p>
<p>佛問常無常菩薩曰：「涅槃淨耶？」</p>
<p>對曰：「非也。」</p>
<p>「涅槃不淨耶？」</p>
<p>對曰：「非也。」</p>
<p>「涅槃淨不淨耶？」</p>
<p>對曰：「非也。」</p>
<p>佛告常無常菩薩曰：「涅槃實性正何所立？」</p>
<p>對曰：「立無所立。」</p>
<p>又問：「非有眾生非無眾生耶？」</p>
<p>對曰：「非也。緣未斷從五聚性，乃至三十七品，空、無想、無願，緣未斷無離無不離，無生無不生，故曰立無所立。何以故？性自然空，此空、彼空、內空、外空、涅槃空，如來出現於五濁世，不見有生、滅、著斷，不見有定、有亂，不見持戒、犯戒，不見有忍、有瞋，不見精進、懈怠，不見有煩惱、定意，不見有愚癡、智慧，不見有意識思想，不見是道、是俗波羅蜜，不見佛土清淨，不見淨修道場，不見有斷垢眾生，是謂菩薩立無所立。」</p>
<p>爾時世尊，即說偈曰：</p>

<div class="lg regular" style="margin-left:1em;"><div class='lg-row'>「梵行心清淨，　破壞魔境界；</div>
<div class='lg-row'>忍力無上道，　寂定不思議。</div>
<div class='lg-row'>吾從無數劫，　常處立無立；</div>
<div class='lg-row'>一向入空慧，　眾想莊嚴身。</div>
<div class='lg-row'>當來族姓子，　及諸現在者，</div>
<div class='lg-row'>悉當立無立，　解常無常性。</div>
<div class='lg-row'>塵垢諸障礙，　壞我善業行；</div>
<div class='lg-row'>蠲除塵垢盡，　如金無瑕穢。</div>
<div class='lg-row'>慧為世間將，　示道開無目；</div>
<div class='lg-row'>乃令愚惑人，　深解真如法。</div>
<div class='lg-row'>無為因緣道，　開進六神通；</div>
<div class='lg-row'>無盡大法藏，　給施下劣人。</div>
<div class='lg-row'>貪愛三解脫，　三世無所著；</div>
<div class='lg-row'>現在一切法，　垢盡入佛定。</div>
<div class='lg-row'>如來大慧光，　斷除狐疑法；</div>
<div class='lg-row'>癡相澄然淨，　解空、無常道。</div>
<div class='lg-row'>一切計常人，　貪著在生死；</div>
<div class='lg-row'>不離有為法，　煩惱所係著。</div>
<div class='lg-row'>六度三慧法，　珍寶及妻子；</div>
<div class='lg-row'>割愛無所惜，　出家道得成。</div>
<div class='lg-row'>人有善、惡念，　初、中、下品等；</div>
<div class='lg-row'>輪轉五道中，　生滅無真性。</div>
<div class='lg-row'>苦本無央數，　生生不休息；</div>
<div class='lg-row'>法鼓振大千，　動彼魔境界。</div>
<div class='lg-row'>汝等群生類，　依憑六神通；</div>
<div class='lg-row'>心念身則隨，　所至無罣礙。</div>
<div class='lg-row'>歲月修行道，　晝夜不失時；</div>
<div class='lg-row'>積德如須彌，　成就佛果證。</div>
<div class='lg-row'>生滅如幻化，　亦如鏡影像；</div>
<div class='lg-row'>受入三十六，　入定乃成道。</div>
<div class='lg-row'>如來真實法，　無染無所著；</div>
<div class='lg-row'>行慈起七度，　眾寶自瓔珞。</div>
<div class='lg-row'>三十二億結，　縛著難可解；</div>
<div class='lg-row'>要以智慧劍，　割除無所有。</div>
<div class='lg-row'>復以八解脫，　甘露法味漿；</div>
<div class='lg-row'>令彼渴愛者，　充滿無思想。</div>
<div class='lg-row'>昔我未行禪，　恒處愚癡聚；</div>
<div class='lg-row'>連著四顛倒，　求解難可獲。</div>
<div class='lg-row'>遊四無礙禪，　自在無怯弱；</div>
<div class='lg-row'>定意心堅固，　盡生受不受。」</div>
</div><p>爾時，世尊說此偈已，八十四億眾生發無上正真道意，立信行不復退轉。</p>

<p class='juan'>菩薩處胎經卷第三</p></div>
</div><!-- end of div[@id='body'] -->
</body></html>