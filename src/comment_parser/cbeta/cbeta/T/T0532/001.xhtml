<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>私呵昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 532
<p class='juan'><a id='mulu1' />私呵昧經<span class='note-inline'>(一名菩薩道樹)</span></p><p class="byline">吳月氏優婆塞支謙譯</p>
<div class='div-jing'><p>聞如是：</p>
<p>一時佛在王舍國竹園中，與大比丘眾千二百五十人俱。</p>
<p>爾時有誓心長者子，名私呵昧，與五百弟子俱出王舍大國，欲到竹園中。未至，遙見佛經行，身色光明無央數變，非世俗所可聞見。五百弟子自相與語讚歎言：「佛端正無比，威神乃爾。以何因緣於世有是？作何等行，積何功德，能得是身？當往問之。」</p>
<p>五百弟子皆以恭敬意，戰慄肅然，衣毛起竪，前為佛作禮，却住一面。私呵昧便前白佛言：「佛身乃爾，非世所見。何因致是？本行何等，積何功德？」</p>
<p>佛問私呵昧言：「若見何等，言『佛身乃爾，非世所見』？」</p>
<p>私呵昧便於佛前而說偈言：</p>

<div class="lg regular" style="margin-left:1em;"><div class='lg-row'>「持想視不可見，　人中尊經行時，</div>
<div class='lg-row'>足上下蓮花現，　形端正無可不。</div>
<div class='lg-row'>空身慧能現法，　一切地皆震動，</div>
<div class='lg-row'>丘墟者悉為平，　地高者則為卑。</div>
<div class='lg-row'>若舉足經行時，　已經行於地時，</div>
<div class='lg-row'>其身住地右轉，　其地轉無能知。</div>
<div class='lg-row'>若下足蹈地時，　於經行便不見，</div>
<div class='lg-row'>其跡處若如畫，　一切相皆悉見，</div>
<div class='lg-row'>其相輪無有色，　然於地悉為現。</div>
<div class='lg-row'>今所見非世有，　以是故知甚尊，</div>
<div class='lg-row'>無有能見其頂，　亦不左亦不右，</div>
<div class='lg-row'>亦不前亦不後，　一切處不可得。</div>
<div class='lg-row'>當何因知其意？　當何緣了其智？</div>
<div class='lg-row'>用是故心所怪，　願為我分別說。</div>
<div class='lg-row'>是慧身何從得？　其根本云何致？</div>
<div class='lg-row'>所施行何等法？　當何作成其實？</div>
<div class='lg-row'>願為我斷所疑，　解吾等所可疑。</div>
<div class='lg-row'>其佛慧云何得？　令吾等初發意，</div>
<div class='lg-row'>願次第分別說，　菩薩等所當行，</div>
<div class='lg-row'>可自致成衍事，　得神足到十方。」</div>
</div><p>佛言：「善哉！善哉！私呵昧！所問甚深！甚深！多所憂念，多所安隱諸天及人。愍傷十方，欲使度脫，起諸菩薩大士意，皆令精進。」佛告私呵昧言：「我為汝說之。諦聽！諦受！」</p>
<p>私呵昧即言：「受教。」</p>
<p>佛言：「若有善男子、善女人當行六事，未起菩薩意便起求。何等六？一者依佛住；二者入正道不復還；三者內意自曉了；四者得善知識因自依；五者常有大願；六者無怯弱心，不厭智慧。是為六。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「若有人依佛法，　入正道諦不還，</div>
<div class='lg-row'>常依附善知識，　便從是得大願。</div>
<div class='lg-row'>其內意以曉了，　如是<span class='corr'>人</span>不怯弱，</div>
<div class='lg-row'>於智慧悉備足，　如是者能受法。」</div>
</div><p>私呵昧白佛言：「以起意者，為有幾意喜？」</p>
<p>佛言：「以起菩薩意者，有六意喜。何等為六？一者以得喜意不離佛；二者受決語入正道；三者作醫王主，治人生、老、病、死；四者我作將，從生死脫人於五道；五者我作海中大船師主，度脫海流人；六者我在冥中作大明主，破壞愚癡。是為六意喜。」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「以得意不離佛，　受決語入正道，</div>
<div class='lg-row'>作醫王愈一切，　如是行得可意。</div>
<div class='lg-row'>我於世為尊將，　欲度脫眾厄難，</div>
<div class='lg-row'>諸生、死及老、病，　一切人諸所著。</div>
<div class='lg-row'>我所見勤苦人，　展轉墮五道中，</div>
<div class='lg-row'>吾當作大船師，　至度脫海中人，</div>
<div class='lg-row'>於冥中作大明，　有盲者悉與眼，</div>
<div class='lg-row'>諸諛諂及愚癡，　一切人與智慧。」</div>
</div><p>私呵昧白佛言：「以何喜意，為有幾功德休息？」</p>
<p>佛言：「以起菩薩意者，有六事身意得休息。何等為六？一者以得從地獄、禽獸、餓鬼勤苦脫出，身意得休息；二者以得脫於八難處；三者以得脫諦，不復入九十六種道；四者以得度應儀各佛法；五者以得在第一法器，不復轉；六者以住佛嚴教，不斷佛道。是為六功德休息。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「以度脫諸惡道，　身遠離八<span class='corr'>難</span>處，</div>
<div class='lg-row'>諸外道不受名，　如是輩悉遠離。</div>
<div class='lg-row'>於應儀及各佛，　一切人諸著者，</div>
<div class='lg-row'>悉過度起尊意，　一切法過其上。</div>
<div class='lg-row'>我今為諸法器，　一切佛及與法，</div>
<div class='lg-row'>亦不斷佛嚴教，　以是故得可意。</div>
<div class='lg-row'>虛空體常可盡，　於影響亦可見，</div>
<div class='lg-row'>不如是勇猛者，　行無邊不可盡。」</div>
</div><p>私呵昧白佛言：「起菩薩意者，當復行何等法所可作者？」佛言：「起菩薩意者，當向行六事。何等為六？一者當行布施，二者當持戒，三者當忍辱，四者當精進，五者當一心，六者當行智慧。是為六事行。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「布施者大施與，　若作行當護戒，</div>
<div class='lg-row'>忍辱者及精進，　以過禪、智慧上，</div>
<div class='lg-row'>即於前受慧語，　於人中為當雄，</div>
<div class='lg-row'>是功德其獨尊，　諸菩薩所當行。</div>
<div class='lg-row'>如是者於一切，　行特異無有雙，</div>
<div class='lg-row'>所在處為尊雄，　見持過無數供。」</div>
</div><p>私呵昧白佛言：「菩薩欲得無所從生法忍，當何以致之？」</p>
<p>佛言：「菩薩有六事行，疾得無所從生法忍。何等為六？一者不計有身，二者不計有人，三者不計有壽，四者不計有形，五者不計無有，六者不計常有。是為六事行。菩薩從是疾得無所從生法忍。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「吾我、人及與壽，　亦不計有是形，</div>
<div class='lg-row'>心不念有與無，　智慧者當遠離。</div>
<div class='lg-row'>口所說因緣法，　其因緣無所有，</div>
<div class='lg-row'>一切法無所起，　以是故得法忍。」</div>
</div><p>私呵昧白佛言：「菩薩大士已得無所從生法忍，用幾事得一切智？」</p>
<p>佛言：「菩薩大士已得無所從生法忍，有六事得一切智。何等為六？一者得身力，二者得口力，三者得意力，四者得神足力，五者得道力，六者得慧力。」</p>
<p>私呵昧白佛言：「何等為身力？」</p>
<p>佛言：「身力者，牢強如金剛，無瑕穢，火不能燒，刀不能斷，一切人無能動搖者。是為身力。」</p>
<p>「何等口力？」</p>
<p>佛言：「口力者，有六種聲，如來口所說聲，能遍三千大千日月。是為口力。」</p>
<p>「何等意力？」</p>
<p>佛言：「意力者，悉使百千億魔來，不能動搖佛一毛。是為意力。」</p>
<p>「何等為神足力？」</p>
<p>佛言：「神足力者，持一足指，能震動三千大千日月，其中人民無有驚怖者。是為神足力。」</p>
<p>「何等為道力？」</p>
<p>佛言：「道力者，十方諸佛為一切人說經法，中無空缺，各得其所。是為道力。」</p>
<p>「何等為慧力？」</p>
<p>佛言：「慧力者，一切人意所知、行所知、念可知、念脫知，以一時悉合會，彈指頃持智慧，所可知、所可見、所可學，皆悉知、見、覺。是為慧力。已得無所從生法忍菩薩大士，以是六事得一切智。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「身勇猛不可計，　無有能破壞者，</div>
<div class='lg-row'>若以火及與刀，　終不能害是身。</div>
<div class='lg-row'>一切人及與力，　若以杖亦罵詈，</div>
<div class='lg-row'>欲危身不能傾，　亦不能動其毛。</div>
<div class='lg-row'>大音聲聞梵天，　常住止無所畏，</div>
<div class='lg-row'>所說法開三千，　無能有遏是言。</div>
<div class='lg-row'>意尊貴難可當，　諸菩薩性自然，</div>
<div class='lg-row'>魔一億欲嬈亂，　終不能動其意。</div>
<div class='lg-row'>其神足悉以備，　便能動是天地，</div>
<div class='lg-row'>已成是神足者，　便能覺得為尊。</div>
<div class='lg-row'>若以得成道覺，　即能覺致尊雄，</div>
<div class='lg-row'>佛與皆悉具足，　便從是轉法輪。」</div>
</div><p>私呵昧白佛言：「已成一切智，如來、無所著、正真覺用幾法住？」</p>
<p>佛言：「成一切智，童孺！如來用六法住。何等為六？一者佛十種力，二者四無所畏，三者佛十八法不共，四者有大哀，五者一切無能見佛頂者，六者有三十二大人之相。是為六法住。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「十種力是佛力，　四無畏悉已過，</div>
<div class='lg-row'>一切度諸法上，　以是故人中將。</div>
<div class='lg-row'>以得成無蓋哀，　無有能見佛頂，</div>
<div class='lg-row'>亦非天及與龍、　一切人不能見。</div>
<div class='lg-row'>如是者勇猛相，　以遍布三十二，</div>
<div class='lg-row'>是一切皆以成，　便得為人中上。」</div>
</div><p>私呵昧白佛言：「已得一切智，如來、無所著、正真覺用幾法滅度？」</p>
<p>佛言：「已得一切智，童孺！如來用六法滅度。何等為六滅度？時，童孺！如來便留五分滅度。何等為五？一者戒身，二者定身，三者智慧身，四者度脫身，五者度脫示現身。是為留五分不滅。愍傷一切人故。滅度時，童孺！如來以無央數事，讚歎、稱譽比丘僧功德，令人布施，哀愍一切人故。滅度時，童孺！如來因散身骨令如芥子，哀傷一切人故。滅度時，童孺！如來為諸菩薩說我所以索無上正真道者，但用愍傷一切人故。滅度時，童孺！如來用十方人故，因說十二部經，令一切人各得其所。何等十二？一者聞經，二者說經，三者聽經，四者分別經，五者現經，六者譬喻經，七者所說經，八者生經，九者方等經，十者無比法經，十一者章句經，十二者行經。是為十二部經。哀護一切人故，滅度時如來因廣說四自歸。何等為四？一者但取要不取識；二者但取法不取識；三者但取慧不取形；四者但取正不取說。是為四自歸。已得一切智，童孺！如來以是六法滅度。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「佛爾時將滅度，　為一切現安隱，</div>
<div class='lg-row'>為十方留五分，　悉愍傷人、非人。</div>
<div class='lg-row'>住舍利於世間，　為一切破碎骨，</div>
<div class='lg-row'>如芥子深粟分，　其得者莫不尊。</div>
<div class='lg-row'>其於是供養者，　人非人快無極，</div>
<div class='lg-row'>於天上及人中，　所生處無勤苦。</div>
<div class='lg-row'>如見我供養時，　滅度後及舍利，</div>
<div class='lg-row'>其有意清淨者，　是二事無差特。</div>
<div class='lg-row'>佛囑累比丘僧，　於尊貴無有上，</div>
<div class='lg-row'>在其中大施與，　受福德天與人。</div>
<div class='lg-row'>留經戒十二部，　佛住此於十方，</div>
<div class='lg-row'>諸菩薩所當行，　今數習起好心，</div>
<div class='lg-row'>十道地三篋經，　及普明度無極，</div>
<div class='lg-row'>哀一切人非人，　於後世作示現。</div>
<div class='lg-row'>便廣說四自歸，　一切無持諸法，</div>
<div class='lg-row'>哀世俗說是經，　佛爾時便滅訖。」</div>
</div><p>爾時私呵昧童孺便於佛前說偈言：</p>

<div class="lg regular" style="margin-left:1em;"><div class='lg-row'>「我亦當復取佛，　善哉快無上慧，</div>
<div class='lg-row'>何所人聞是法，　不起生菩薩意？</div>
<div class='lg-row'>今五百諸弟子，　皆以來在是間，</div>
<div class='lg-row'>吾當令悉起意，　故勸勉菩薩行。</div>
<div class='lg-row'>譬若如種樹者，　從潤澤得生芽，</div>
<div class='lg-row'>以潤澤得長大，　便與莖及與節，</div>
<div class='lg-row'>次得枝及與葉，　從枝葉故得花，</div>
<div class='lg-row'>以有華便有實，　然其後便復生。</div>
<div class='lg-row'>菩薩意亦如是，　從六法便得生，</div>
<div class='lg-row'>因是意便能信，　以能作是法生。</div>
<div class='lg-row'>是義諦現是經，　一切佛所可說，</div>
<div class='lg-row'>次得枝及與葉，　然其後便復生。</div>
<div class='lg-row'>如是樹得長者，　菩薩樹無有上，</div>
<div class='lg-row'>若欲得倚是樹，　為一切作安隱。</div>
<div class='lg-row'>如是法為大樹，　以是故為是佛，</div>
<div class='lg-row'>悉愍傷一切人，　所當行菩薩行。」</div>
</div><p>私呵昧白佛言：「如來滅度後，有幾功德非應儀各佛所能及？」</p>
<p>佛言：「童孺！如來滅度後，有六功德非應儀各佛所及也。何等為六？一者如來滅訖後，舍利得供養，諸天、龍、鬼神、質諒神、執樂神、金鳥神、似人形神、胸臆行神、人、非人，皆來供養舍利，為作禮，無有極；二者如來滅訖後，人皆從三界得出——欲界、色界、無色界；三者如來滅訖後，四輩弟子行福供養比丘僧；四者如來滅訖後，十二部經悉遍布閻浮提內；五者如來滅訖後，若邊地及諸大國不解經法，無義理處，及諸外道法於其中當興盛；六者如來滅訖後，若有人聞佛所行、佛神足、佛變化、佛智慧，多起愛清淨，恭敬起意，從是因緣，得生天上人中受福。是六功德，非應儀各佛所能及。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「以供養舍利者，　得為天及與人，</div>
<div class='lg-row'>若供養比丘僧，　常擁護諸比丘。</div>
<div class='lg-row'>住於法行法者，　以過度於三界，</div>
<div class='lg-row'>若聞是法要者，　如其時便當作。</div>
<div class='lg-row'>若邊地及諸國，　人聞是無上法，</div>
<div class='lg-row'>若人聞佛功德，　便即起菩薩意。」</div>
</div><p>私呵昧白佛言：「云何無上正真道為諦？」</p>
<p>佛言：「有六法為諦。何等為六？一者眼離色是為諦；耳、鼻、口、身、意離色是為諦。」</p>
<p>佛爾時便說偈言：</p>

<div class="lg regular" style="margin-left:1em;"><div class='lg-row'>「六非耳聲與眼，　於其中了無色，</div>
<div class='lg-row'>不相視是為諦，　其欲學當如是。</div>
<div class='lg-row'>耳與鼻不相連，　是身、口及與意，</div>
<div class='lg-row'>莫令心起是事，　無所念是為諦。</div>
<div class='lg-row'>無所想<span class='corr'>是</span>為諦，　諸色著當遠離，</div>
<div class='lg-row'>諸所有不相連，　是所謂為正諦。」</div>
</div><p>爾時私呵昧便於佛前說偈言：</p>

<div class="lg regular" style="margin-left:1em;"><div class='lg-row'>「快善哉無念法，　何人聞不願樂？</div>
<div class='lg-row'>諸恐懼皆度脫，　於愛欲無所著。」</div>
</div><p>佛爾時便為私呵昧童孺說偈言：</p>

<div class="lg regular" style="margin-left:1em;"><div class='lg-row'>「若無禮於諸佛，　亦無敬於正法，</div>
<div class='lg-row'>不親近於眾僧，　聞是教便不喜。</div>
<div class='lg-row'>若有人無有信，　亦於戒甚狹劣，</div>
<div class='lg-row'>以怯弱無精進，　於是法便不可。</div>
<div class='lg-row'>多瞋怒蔽卒暴，　志迷亂不感分，</div>
<div class='lg-row'>性輕易無智慮，　是曹輩便不樂。</div>
<div class='lg-row'>若魔子與魔使，　及邪見外道人，</div>
<div class='lg-row'>堅住疑在羅網，　聞是言不信受。」</div>
</div><p>私呵昧白佛言：「是曹輩非法器人，我當為作法器。唯願佛授吾決！」便於佛前說偈言：</p>

<div class="lg regular" style="margin-left:1em;"><div class='lg-row'>「譬若壞器之人，　於大法不能持，</div>
<div class='lg-row'>當用是過人故，　我為其作法器。</div>
<div class='lg-row'>唯願佛授我決，　今至意從內發，</div>
<div class='lg-row'>當親近善知識，　求菩薩與同志。</div>
<div class='lg-row'>其貧者我令富，　不信者教令信，</div>
<div class='lg-row'>弊惡者令持戒，　為人故皆擁護。</div>
<div class='lg-row'>常為說忍清淨，　開導之使悔過，</div>
<div class='lg-row'>及普明度無極，　蠕動類皆度脫。</div>
<div class='lg-row'>以空法教導人，　令一切脫生死，</div>
<div class='lg-row'>授菩薩發快心，　於法中所當行。</div>
<div class='lg-row'>分舍利皆悉遍，　令眾生得安隱，</div>
<div class='lg-row'>留經戒於十方，　令一切常習行。」</div>
</div><p>佛告私呵昧童孺言：「過去諸佛皆授若決已，我今亦當復授若決。今現在無央數國土諸佛轉法輪者，是諸佛皆復授若決已。」</p>
<p>私呵昧童孺從佛聞所授決，便大歡喜，即住虛空去地百四十丈，從上下來，以頭面著佛足，為佛作禮。</p>
<p>時五百弟子見大變化，便於佛前說偈言：</p>

<div class="lg regular" style="margin-left:1em;"><div class='lg-row'>「儻加教哀吾等，　唯願佛授我決，</div>
<div class='lg-row'>後五濁弊惡世，　吾等輩當持法。</div>
<div class='lg-row'>若數諫及罵詈，　弊惡人加捶杖，</div>
<div class='lg-row'>爾時世有是人，　我當教自悔責。</div>
<div class='lg-row'>爾時世我曹等，　諸苦惱皆當忍，</div>
<div class='lg-row'>為一切人非人，　授吾等以要決。</div>
<div class='lg-row'>吾等輩悉朽身，　不貪惜於壽命，</div>
<div class='lg-row'>但願樂在空閑，　於供養無所慕。」</div>
</div><p>佛爾時便為五百弟子說偈言：</p>

<div class="lg regular" style="margin-left:1em;"><div class='lg-row'>「是五百諸弟子，　今悉來在此間，</div>
<div class='lg-row'>當爾時於後世，　皆當發菩薩心。</div>
<div class='lg-row'>猶當更小勤苦，　於壽命當短少，</div>
<div class='lg-row'>當是時所在處，　見供養無央數。</div>
<div class='lg-row'>我初發菩薩時，　亦世世忍勤苦，</div>
<div class='lg-row'>若曹學當如是，　便自致人中王。</div>
<div class='lg-row'>法本空無吾我，　哀一切數說是，</div>
<div class='lg-row'>我爾時於彼世，　為若等現形像。</div>
<div class='lg-row'>諸菩薩皆歡喜，　讚歎言佛常在，</div>
<div class='lg-row'>為一切作安隱，　示現人佛形像。</div>
<div class='lg-row'>一切剎與十方，　今現在諸法王，</div>
<div class='lg-row'>佛為諸菩薩故，　皆悉放大光明。</div>
<div class='lg-row'>無勝慈弘大士，　今現在第四天，</div>
<div class='lg-row'>數勸樂諸菩薩，　亦勸勉示深法。</div>
<div class='lg-row'>爾時世作行者，　多有人皆發意，</div>
<div class='lg-row'>如宿命有餘殃，　若意亂應畢罪。</div>
<div class='lg-row'>志所索無厭極，　亦不能自飽滿，</div>
<div class='lg-row'>他餘事不樂作，　常求佛菩薩行。</div>
<div class='lg-row'>諸弟子莫愁憂，　雖<span class='corr'>勤</span>苦不能久，</div>
<div class='lg-row'>於是世壽終後，　便生上兜術天。</div>
<div class='lg-row'>當願生安隱國，　壽無極法王前，</div>
<div class='lg-row'>妙藥王國土中，　無怒佛教授處。</div>
<div class='lg-row'>常當願到彼生，　於是世壽終後，</div>
<div class='lg-row'>便於彼得神足，　悉供養諸佛前。</div>
<div class='lg-row'>行六法得自成，　今佛時悉授決，</div>
<div class='lg-row'>皆度脫三惡道，　以遠離八難處。</div>
<div class='lg-row'>諸邪道及大網，　以裂壞得脫去，</div>
<div class='lg-row'>無所著緣一覺，　於其中悉過上。」</div>
</div><p>爾時五百弟子聞佛授與決，皆大歡喜，即住虛空中去地二十丈，從上來下，為佛作禮，白佛言：「我等、私呵昧云何得封拜？」</p>
<p>佛爾時便笑，無央數色色各異，從佛口出，光照無央數佛國，還繞身三匝，於頂上便不見。</p>
<p>爾時阿難從坐起，正衣服，右膝著地，叉手，頭面著佛足，白佛言：「佛何因緣笑？既笑，當有意。」</p>
<p>佛爾時便為阿難說偈言：</p>

<div class="lg regular" style="margin-left:1em;"><div class='lg-row'>「私呵昧在上頭，　弟子中師第一，</div>
<div class='lg-row'>皆當共同一劫，　於人中為尊雄。</div>
<div class='lg-row'>當於是賢善劫，　後五濁弊惡世，</div>
<div class='lg-row'>悉於中畢其罪，　便從是得神足。</div>
<div class='lg-row'>然其後神足具，　便飛到億剎土，</div>
<div class='lg-row'>供養已便得佛，　其佛號蓮花上。」</div>
</div><p>爾時五百弟子於佛前讚歎佛說偈言：</p>

<div class="lg regular" style="margin-left:1em;"><div class='lg-row'>「今佛說吾等輩，　得封拜當為佛，</div>
<div class='lg-row'>教一切作功德，　無央數不起念。</div>
<div class='lg-row'>我爾時時法王，　當住於閻浮提，</div>
<div class='lg-row'>菩薩者道樹經，　為一切廣說法。</div>
<div class='lg-row'>若有人聞經問，　便即起菩薩意，</div>
<div class='lg-row'>吾等輩皆勸佛，　願尊雄授與決。</div>
<div class='lg-row'>今佛者一切父，　常愍傷人非人，</div>
<div class='lg-row'>用子故加慈哀，　大尊將分別說。</div>
<div class='lg-row'>當爾時於是經，　然於後起恭敬，</div>
<div class='lg-row'>便即起菩薩意，　為人故問其義。</div>
<div class='lg-row'>大尊雄為具說，　菩薩意有何德，</div>
<div class='lg-row'>若黠人聞是法，　便發起菩薩意。」</div>
</div><p>佛爾時<span class='corr'>為</span>五百弟子說偈言：</p>

<div class="lg regular" style="margin-left:1em;"><div class='lg-row'>「若有聞便信者，　菩薩樹無上尊，</div>
<div class='lg-row'>我一切授與決，　皆當得人中王。</div>
<div class='lg-row'>意所願勇猛大，　發菩薩便直前，</div>
<div class='lg-row'>其志意甚清淨，　便得生清淨實。</div>
<div class='lg-row'>於色欲出三界，　便即起菩薩意，</div>
<div class='lg-row'>持是意作功德，　疾得度三界去。</div>
<div class='lg-row'>一切人所作行，　皆著於三界中，</div>
<div class='lg-row'>若其意無所著，　菩薩者無有上。</div>
<div class='lg-row'>若菩薩起經意，　為一切說道樹，</div>
<div class='lg-row'>有功德便教導，　持是經能示現。</div>
<div class='lg-row'>菩薩事以具說，　所當教悉以遍，</div>
<div class='lg-row'>其餘法不可數，　其法微不可說。</div>
<div class='lg-row'>無量慧悉具足，　用是故得為佛，</div>
<div class='lg-row'>哀愍傷一切人，　常修習菩薩行。」</div>
</div><p>爾時阿難白佛言：「是經名為何等？當云何奉行之？」</p>
<p>佛語阿難：「是經名『菩薩道樹經』，若當諷誦持之！」</p>
<p>阿難白佛言：「何因名為『菩薩道樹經』？」</p>
<p>佛語阿難：「譬如種樹，稍稍生芽，後生莖、節、枝、葉、花、實。如是阿難！於是經初發意菩薩便得喜，從喜身意得休息，具足六度無極行變謀明德，便得無所從生法忍，具足一切智慧，轉於法輪乃至滅度，便分布舍利住後後法用。是故阿難！是名『菩薩道樹經』。」</p>
<p>佛說已，私呵昧童孺及五百弟子、諸比丘僧及天人、龍鬼、<span class='corr'>質</span>諒神聞經，皆大歡喜，前以頭面著地，為佛作禮而去。</p>
</div>
<p class='juan'>私呵昧經</p>
</div><!-- end of div[@id='body'] -->
</body></html>