<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu70' /><a id='mulu71' />阿毘達磨藏顯宗論卷第三十二<p class="byline">尊者眾賢造</p><p class="byline">三藏法師玄奘奉　詔譯</p>辯賢聖品第七之四</p><p>已辯第三向果差別，次應建立第四向果。頌曰：</p>

<div class="lg regular"><div class='lg-row'>上界修惑中，　斷初定一品，</div>
<div class='lg-row'>至有頂八品，　皆阿羅漢向。</div>
<div class='lg-row'>第九無間道，　名金剛喻定，</div>
<div class='lg-row'>盡得俱盡智，　成無學應果。</div>
</div><p>論曰：即不還者進斷色界及無色界修所斷惑，從斷初定一品為初，至斷有頂八品為後，應知轉名阿羅漢向。即此所說阿羅漢向中，斷有頂惑第九無間道，亦說名為金剛喻定，此定堅銳喻若金剛，無一隨眠不能破故，先已破故。不破一切，實有能破一切功能。雖見道中亦有能斷有頂煩惱無漏對治，而見斷惑可為一品，頓斷九品勢力劣故。又無事惑易可斷故，能治不立金剛喻名。此中所明金剛喻定，能治一切有事惑中最後微微極難斷品，故知能破一切隨眠。由此力能，一剎那頃證一切惑斷無漏離繫得。如是所說金剛喻定，唯與六智隨一相應，謂四類智、滅道法智，緣四聖諦十六行相通依九地，義准已成。故此差別說有多種。且未至攝有五十二，謂苦集類智觀有頂苦集作非常等因等行相，與彼相應差別成八。滅道法智觀欲滅道作滅靜等道等行相，與彼相應差別亦八。滅類智於八地滅一一別觀作四行相，與彼相應成三十二。道類智於八地道一切總觀作四行相，與彼相應差別成四。以治八地類智品道同類相因必總緣故，滅唯別緣，道則不爾，於隨眠品已具成立。如未至攝有五十二，中四靜慮應知亦然。空無邊處有二十八，謂除滅道法智品八，及除觀下四地滅諦，各四行相相應十六，以依無色必無法智，及緣下滅類智品故。緣下地道於理無遮，道必總緣，前已釋故。餘如前故有二十八。識無邊處有二十四。無所有處唯有二十。謂彼於前復除觀下滅聖諦境四八行相，隨其次第准前應釋。諸有欲令三無色地有緣下地滅類智者，彼作是說：空無邊處加前十六，識無邊處加前二十，無所有處加二十四。如是總說，依無色地金剛喻定七十二種。或復說有百三十二。有餘師說：道類智品於八地道亦各別觀，故前六地各有八十。空無邊處唯有四十，識無邊處有三十二，無所有處有二十四。復有欲令滅類智品於八地滅有別總觀，故前六地中各百六十四，空無邊處唯五十二，識無邊處有三十六，無所有處有二十四。彼俱非理，道必總緣，滅唯別緣，因有無故。尊者妙音作如是說：金剛喻定總有十三，謂斷有頂見修斷惑無間道攝十三剎那。此亦不然，以四類忍前八無間道非極上品故。此定既能斷有頂地第九品惑，能引此惑盡得俱行盡智令起金剛喻定，是斷惑中最後無間道所生盡智，是斷惑中最後解脫道故，說此定所引生智與第九品盡得俱起。或此盡言顯一切盡，謂第九品及所餘惑皆得擇滅，故名為盡。金剛喻定能引諸惑盡得俱行盡智令起，此與一切煩惱盡得最初俱生，故名盡智。有餘師說：惑盡身中此最初生，故名盡智。如是盡智至<span class='corr'>已</span>生時，便成無學阿羅漢果，已得無學應果法故。為得別果所應修學，此無有故，得無學名。豈不無學亦希別果，以無學者亦轉根故。此難不然，如先有學求得別果，此不然故。既說盡智至已生時便成無學阿羅漢果，義准盡智未已生時，前七聖者皆名有學，為得別果勤修學故住本性位。何名有學？學意未滿故，學得常隨故。何故無學名阿羅漢？諸自利行修學已成，唯應作他利益事故。如契經說：不自調伏能調伏他，無有是處。或是一切有學異生所應供養，故名應果。學法云何？謂有學者無漏有為法。無學法云何？謂無學者無漏有為法。諸無為法雖是無漏，而不名為學無學法，以有得者，異生等身亦成就故；若無得者，都不繫屬學無學故。如是有學及無學者，總成八聖補特伽羅，行向住果各有四故。名雖有八事唯有五，謂住四果及初果向，以後三果向不離前果故。此依漸次得果者說。若倍離欲、全離欲者，住見道中名為一來，不還果向非前果攝。修道即通有漏無漏，何道能離何地染耶？二道現前離諸地染，各引幾種離繫得耶？頌曰：</p>

<div class="lg regular"><div class='lg-row'>有頂由無漏，　餘由二離染，</div>
<div class='lg-row'>聖二離八修，　各二離繫得。</div>
</div><p>論曰：有頂地中所有煩惱，唯無漏道能令永離。此於有漏勢力增強，自上地等皆能治故。唯於次上近分地中起世俗道能治下惑，有頂地惑既無上地，故無有漏能離彼染。諸世俗道不治自惑，是自隨眠所隨增故；不治上惑，勢力劣故。餘八地中所有煩惱，通由二道能令永離，皆有上邊世俗道故，皆有自下無漏道故。聖用有漏無漏二道，離下八地修所斷時，各具引生二離繫得，有漏無漏二種斷道於八地中所作同故。由此有學離八修斷，世出世道隨一現前，各未來修世出世道。此總相說。以無漏道離上七地前八品時，不修上邊世俗道故。唯有無漏一離繫得，離第九品方可具二，或應許得離道而修，或應斷染時許依下修上。既說聖者二離八修各能引生二離繫得，准知聖者離有頂修及見斷時，用無漏道唯引無漏離繫得生，亦不未來修世俗道，與世俗道不同事故。異生離八，用有漏道唯引有漏離繫得生，亦不未來修無漏道，未入聖故不說自成。有餘師言：以無漏道離下八地修斷染時，何緣知亦生有漏離繫得？有捨無漏得，煩惱不成故。謂有學聖以無漏道離彼染時，若不引生同治有漏離繫得者，則以聖道具離八地，後依靜慮得轉根時，頓捨先來諸鈍聖道，唯得靜慮利果聖道，上惑離繫應皆不成，是則還應成彼煩惱。然非所許，故具二得。此證不然，不決定故。如分離有頂得轉根時，及異生上生不成惑故，此二雖無煩惱斷得，而勝進故遮惑得生。彼亦應然，故證非理。由此但可作如是言，二道於中所作同故，隨一現起引二得生，不可說言為成斷故。已辯離染由道不同，今次應辯由地差別。由何地道離何地染？頌曰：</p>

<div class="lg regular"><div class='lg-row'>無漏未至道，　能離一切地，</div>
<div class='lg-row'>餘八離自上，　有漏離次下。</div>
</div><p>論曰：諸無漏道通依九地，謂四靜慮、未至、中間及三無色。若未至攝能離欲界，乃至有頂餘八地攝，隨其所應各能離自及上地染，不能離下。未離下時，上道必無現在前故。諸有漏道一切唯能離次下地，非自地等，自地煩惱所隨增故、勢力劣故、先已離故。諸依近分離下地染，如無間道皆近分攝，諸解脫道亦近分耶？不定。云何？頌曰：</p>

<div class="lg regular"><div class='lg-row'>近分離下染，　初三後解脫，</div>
<div class='lg-row'>根本或近分，　上地唯根本。</div>
</div><p>論曰：諸道所依近分有八，謂四靜慮無色下邊。所離有九，謂欲八定初三近分離下三染，第九解脫現在前時，或入根本或即近分。上五近分各離下染，第九解脫現在前時，必入根本非即近分，近分根本等捨根故。下三靜慮近分、根本受根異故。有不能入，轉入異受，少艱難故、離下染時必欣上故。若受無異，必入根本。諸出世道無間解脫，前既已說緣四諦境十六行相，義准自成。世道緣何作何行相？頌曰：</p>

<div class="lg regular"><div class='lg-row'>世無間解脫，　如次緣下上，</div>
<div class='lg-row'>作麁苦障行，　及靜妙離三。</div>
</div><p>論曰：世俗無間及解脫道，如次能緣下地上地，為麁苦障及靜妙離。謂諸無間道緣自次下地諸有漏法，作麁苦等三行相中隨一行相。若諸解脫道緣彼次上地諸有漏法，作靜妙等三行相中隨一行相。約容有說二道各三，非諸有情於離染位無間解脫皆各具三。諸下地中由多掉舉，寂靜微劣，故名為麁。雖大劬勞暫令掉舉勢用微劣，仍不能引美妙樂生，故名為苦。有極多種災害拘礙，及能覆障令無功能見出離方，故名為障。諸上地中不作功用，掉舉微劣，故名為靜。不設劬勞掉舉微劣，引生勝樂故名為妙。於下地中所有災害，能決定見心不生欣，及能趣彼，故名為離。應知此中已兼顯示無間解脫行相各三，相翻而生如其次第。謂無間道緣下為麁，解脫道中緣上為靜。餘相翻起，如次應知。然離染時起則不定。世俗無間及解脫道能離下等九品染故，應知亦有九品差別。此中異生離欲界染，九無間道麁等三行隨一現前，各未來脩麁等三行。八解脫道靜等三行隨一現前，各未來修麁等六行。後解脫道，現在未來所修如前。八解脫道與前別者，復修未來初靜慮攝無邊行相。如是乃至離無所有染無間解脫道所修應知。若諸聖者以世俗道離欲界染，九無間道麁等三行隨一現前，各於未來脩十九行，謂麁等三有漏無漏、十六聖行、八解脫道。靜等三行隨一現前，各未來脩二十二行，謂前十九加靜等三。後解脫道現在未來所修如前。八解脫道與前別者，復修未來初靜慮攝無邊行相離初定染，九無間道麁等三行隨一現前，各於未來修十九行，謂麁等三及唯無漏十六聖行。此十六行是下地攝，以上地邊無聖行故。後修聖行准此應知。八解脫道靜等三行隨一現前，各未來修二十二行，謂前十九加靜等三。後解脫道現在未來所修如前八解脫道。與前別者，復修未來二靜慮攝無邊行相。如是乃至離無所有染無間解脫道所修應知。有餘師言：異生聖者離欲無間解脫道中，亦修不淨息念慈等。離餘上地所修如前，初靜慮邊善根廣故修如是行，上諸定邊善根少故所修如前。又欲界中有多煩惱，為欲斷彼修多對治，上地不然故修治少。離欲界染九無間道，未來所修麁等三行，唯緣欲界八解脫道。未來所修麁等三行通緣欲界，及初靜慮靜等三行緣初靜慮。後解脫道未來所修麁等三行通緣三界，靜等三行緣初靜慮。乃至有頂離初定染，九無間道未來所修麁等三行緣初靜慮。八解脫道，未來所修麁等三行緣初二定，靜等三行緣第二定。後解脫道，未來所修麁等三行通緣三界，靜等三行緣第二定。乃至有頂，離二靜慮三靜慮染，隨其所應皆准前說。離四定染，九無間道未來所修麁等三行，緣第四定。八解脫道，未來所修麁等三行，緣第四定及緣空處，然非一念，以界別故。靜等三行唯緣空處。後解脫道，未來所修麁等三行、靜等三行，皆緣空處乃至有頂。離空處染，九無間道未來所修麁等三行唯緣空處。八解脫道，未來所修麁等三行緣空識處，靜等三行唯緣識處。後解脫道，未來所修麁等三行、靜等三行，俱緣識處乃至有頂。離識處染、無所有染，隨其所應皆准前說。何緣最後解脫道中，未來所修麁等三行，靜慮攝者通緣三界，無色攝者唯自上緣？諸靜慮中有遍緣智，無色根本必不下緣，故二所修所緣有別。傍論已了，應辯本義。本說諸位善根相生，前既已說金剛喻定無間必有盡智續生，盡智無間有何智起？頌曰：</p>

<div class="lg regular"><div class='lg-row'>不動盡智後，　必起無生智，</div>
<div class='lg-row'>餘盡或正見，　此應果皆有。</div>
</div><p>論曰：先不動法諸阿羅漢，盡智無間無生智起，此智是彼本所求故，必與盡智俱時而得。謂彼求得順記所解，若無便有入涅槃障。諸阿羅漢共得智時，即亦志求得無生智，然其盡智理應先起，是因位中先所求故。先不動法金剛定後得無生智而未現前，盡智無間方得現起。除先不動，餘阿羅漢盡智無間有盡智生，或即引生無學正見非無生智，後容退故。謂若先是時解脫性，雖於因位雙求二種，而至極果容有退故，金剛喻定正滅位中不得無生唯得盡智。故盡智後盡智現前，或即引生無學正見。先不動法無生智後，有無生智起或無學正見，此無學見一切應果之所共有，猶如盡智，故金剛定正滅位中一切皆得無學正見。然此正見非正所求，故盡無生二智無間，或有即起或未現前。於此位中總略義者，若先不動，初起盡智唯一剎那，次無生智亦一剎那，或有相續。若時解脫，初起盡智或一剎那或有相續。此二所起無學正見，皆無決定剎那相續，如前說彼非正求故。如說沙門及沙門果，何謂沙門性？此果體是何？果位差別總有幾種？頌曰：</p>

<div class="lg regular"><div class='lg-row'>淨道沙門性，　有為無為果，</div>
<div class='lg-row'>此有八十九，　解脫道及滅。</div>
</div><p>論曰：言沙門者，能永息除諸界趣生生死魑魅，或能勤勵息諸過失令永寂靜，故名沙門。如薄伽梵自作是釋：以能勤勞息除種種惡不善法離染過失，廣說乃至故名沙門。沙門所有，名沙門性，此即沙門所修熏法。熏是排遣生臭惑義。即以無漏聖道為體，非世俗道，以能無餘究竟靜息諸過失故。由此異生雖能已斷無所有處染，而非真沙門，以諸過失尚有餘故暫時靜息，非究竟故。既無漏道是沙門性，通以有為無為為果，故沙門果體通有為無為。此果佛說總有四種，謂初預流後阿羅漢。道類智品是謂有為預流果體，見斷法斷是謂無為預流果體。道類智品或離欲界第六無漏解脫道品，是謂有為一來果體；見斷法斷及欲界繫修所斷中前六品斷，是謂無為一來果體。道類智品或離欲界第九無漏解脫道品，是謂有為不還果體；見斷法斷欲修斷斷，是謂無為不還果體。盡智無生智、無學正見品，是謂有為阿羅漢果體；三界見修所斷法斷，是謂無為阿羅漢果體。然薄伽梵於契經中但說無為沙門體果，如說云何名預流果謂斷三結，乃至云何阿羅漢果謂已永斷貪瞋癡等？應知斷言兼前斷說。何緣於彼但說無為？以此無為唯是果故。謂諸擇滅唯沙門果，道通沙門故略不說。或以無為法是果非有果，道通二種故略不說。或無為法離有為過，為令欣樂是故偏說。或此唯說無為果經是有餘言，不應封執謂此唯說三結斷等，不遍說餘煩惱斷故。如契經說：心速迴轉精進能證無上菩提，超段食想、越諸色想、沒有對想，非餘不然。應知此經亦復如是，如由別意唯說無為為沙門果，亦由別意說沙門果唯有四種。若廢別意直論法相，即沙門果有八十九，皆解脫道，擇滅為性。謂為永斷三界煩惱，有八十九無間道起。見道所攝，其數有八，法類智忍各有四故；修道所攝有八十一，九地各九無間道故。此八十九唯沙門性。此沙門性無間所生八十九解脫道，亦有為沙門果，是彼等流士用果故。即諸無間所斷惑斷八十九諸擇滅，唯無為沙門果，是彼離繫士用果故，彼能斷此得障得故。豈不沙門性亦攝解脫道，諸無間道亦彼等流、士用果故，應無間道亦是有為沙門果攝。不爾，且非諸無間道一切皆是解脫道果。雖有是者，而但可言無間道力解脫道起，彼力能斷此起障故，彼道無間此必生故。非解脫道力引無間道起，此不能斷彼障故，非此無間彼必生故。謂雖亦有無間而生，而不皆然；及非此力，謂有餘時餘加行力所引起故。或有畢竟不復生故，無相類失。何故契經說沙門果非八十九，唯說四耶？豈不已言經有別意。有何別意？且有釋言：唯四位中諸觀行者，分明歡悅覺慧生故。謂唯四位極可信非餘，設有退失未死還得故。有餘復言：唯此四位如次能越惡趣，彼因人天趣生所顯示故。唯上中品貪等勢力往惡趣生，非下品故。或有本有二，謂欲界有頂，二越有頂、二越欲界，故唯立四為沙門果。或諸煩惱總有二類，一者無記、二者不善，初越二種，後越無記。一來、不還唯越不善，以惡難越，故唯立四。有餘師言：非薄伽梵於八十九不現證知，然唯說四沙門果者，頌曰：</p>

<div class="lg regular" style="margin-left:1em;"><div class='lg-row'>「五因立四果，　捨曾得勝道，</div>
<div class='lg-row'>集斷得八智，　頓修十六行。」</div>
</div><p>論曰：若斷道位具足五因，佛於經中建立彼斷及與斷得俱時而生淨解脫道為沙門果。言五因者：一捨曾道，謂捨先得果向道故；二得勝道，謂得果攝殊勝道故；三總集斷，謂一果得總得先來所得斷故；四得八智，謂一時中總得四法四類智故；五能頓修十六行相，謂能頓修非常等故。住四果位皆具五因，餘位不然，故唯說四。若唯淨道是沙門性，有漏道力所得二果，如何亦是沙門果攝？頌曰：</p>

<div class="lg regular"><div class='lg-row'>世道所得斷，　聖所得雜故，</div>
<div class='lg-row'>無漏得持故，　亦名沙門果。</div>
</div><p>論曰：且無漏道所得擇滅，沙門果攝，其理極成。得二果時，諸世俗道所得擇滅，體數甚少，與多聖道所得擇滅，總一得得共成一果，是故於此以少從多，俱說名為沙門果體。謂世俗道得二果時，此果非唯以世俗道所得擇滅為斷果性，兼以見道所得擇滅於中相雜總成一果，同一果道得所得故。由此契經言：云何一來果？謂斷三結，薄貪瞋癡。云何不還果？謂斷五下結。故世俗道所得擇滅，與無漏道所得雜故，以少從多名沙門果。又世俗道所得擇滅，無漏斷得所任持故，由此力所持退不命終故，無漏斷得印所印故，亦得名為沙門果體。如故人物王印所印，不復名為能集者物。此亦應爾，故亦名沙門果。有餘師說：此滅當為金剛喻定，真沙門果故，亦得立沙門果名。此滅雖非彼離繫果，是彼士用果，名彼果無失。有餘復說：由此無為因沙門性增上力得，是故亦應名沙門果。以世俗道斷煩惱時，亦修治彼沙門性故。如是已說依世俗道斷修所斷得二果時，所得擇滅名沙門果。然沙門果，酬沙門性。此沙門性如前已說，即此復有差別名耶？亦有。云何？頌曰：</p>

<div class="lg regular"><div class='lg-row'>所說沙門性，　亦名婆羅門，</div>
<div class='lg-row'>亦名為梵輪，　真梵所轉故。</div>
<div class='lg-row'>於中唯見道，　說名為法輪，</div>
<div class='lg-row'>由速等似輪，　或具輻等故。</div>
</div><p>論曰：依世俗理，則諸沙門異婆羅門，如契經說：應施沙門、婆羅門等。依勝義理，則諸沙門即婆羅門，如契經說：此初沙門乃至第四，在正法外無真沙門及婆羅門，乃至廣說。以能遣除惡不善法，與勤止息相極相似，故沙門體即婆羅門。如說能遣除惡不善法，廣說乃至故名婆羅門。即婆羅門性，亦名為梵輪，是真梵王力所轉故。佛與無上梵德相應，是故世尊獨應名梵。由契經說：佛亦名梵，亦名寂靜，亦名清涼。寂默冲虛蕭然名梵，佛具此德故立梵名。既自覺悟為令他覺，轉此授彼，故名梵輪。即梵輪中唯依見道，世尊有處說名法輪，以阿若多憍<span class='corr'>陳</span>那等五苾芻眾見道生時，地空天神即傳宣告世尊已轉正法輪故。如何見道說名為輪？以速行等似世輪故，如聖王輪旋環不息，速行捨取能伏未伏，鎮壓已伏上下迴轉，見道亦爾，故名法輪。謂聖王輪旋環不息，見道亦爾，無中歇故。如聖王輪行用速疾，見道亦爾，各一念故。如聖王輪取前捨後，見道亦爾，捨苦等境取集等故。此則顯示見四聖諦必不俱時，如聖王輪降伏未伏鎮壓已伏，見道亦爾，能見未見能斷未斷，已見斷者無速退故。如聖王輪上下迴轉，見道亦爾，觀上苦等已觀下苦等故。由此見道獨名法輪。尊者妙音作如是說：如世間輪有輻轂輞，八支聖道似彼名輪，謂正見、正思惟、正勤、正念似世輪輻，正語、正業、正命似轂，正定似輞，故名法輪。毘婆沙師本意總說一切聖道皆名法輪，以說三轉三道攝故。於他相續見道生時，已至轉初，故名已轉。然唯見道是法輪初，故說法輪唯是見道。諸天神類即就最初，言轉法輪，不依二道。然諸師多說見道名法輪，以地空天神唯依此說故，曾無說三道皆名法輪故，唯見道具前所說輪義故。雖諸見道皆名法輪，而憍陳那身中先轉故，經說彼見道生時名轉法輪，非餘不轉。憍陳那等見道生時說名世尊轉法輪者，意顯彼等得轉法輪本由世尊，故推在佛，令所化者生尊重故。如是即說如來法輪。轉至他身故名為轉。若異此者，天神應說菩提樹下佛轉法輪，不應唱言：世尊今在婆羅痆斯國轉無上法輪。故轉授他，此中名轉。有說此教名為法輪，轉至他身令解義故。此但方便非真法輪，如餘雜染無勝能故。此中思釋四沙門果。何沙門果依何界得？頌曰：</p>

<div class="lg regular"><div class='lg-row'>三依欲後三，　由上無見道，</div>
<div class='lg-row'>無聞無緣下，　無厭及經故。</div>
</div><p>論曰：前三果但依欲界身得，後阿羅漢果依三界身。前之二果未離欲故，非依上得，理且可然。第三云何非依上得？已離欲者亦可得故。由理教故。且理云何？依上界身無見道故，非離見道。已離欲者可有超證，不還果義。何緣上界身必不起見道？且依無色無容聽聞無我教故。離聞此教，必定無容入見道故。又彼界生不緣下故，見道先緣欲界苦故，由此無色非見道依。依色界身無勝厭故，非離勝厭能入見道。謂欲界中有諸苦受，為生少樂多藉劬勞。人天中生壽量短促、乏財多病、親友乖離，違境既多，厭心增勝。若生色界，與此相違。謂彼異生耽勝定樂，長壽無病無貧無離，違境既無，厭心微劣。非厭微劣，能入見道、能引見道。勝厭無故，依色界身不起見道。不應言彼都無有厭，以生彼者現有厭故。如契經說：勿怖大仙！彼焰必無來近此理，燒梵宮已於彼當滅。此中怖聲唯目厭體。又於餘處有伽他曰：</p>

<div class="lg regular" style="margin-left:1em;"><div class='lg-row'>「聞諸長壽天，　具妙色令譽，</div>
<div class='lg-row'>而心懷怖厭，　如鹿對師子。」</div>
</div><p>此怖厭言顯怖即厭。實怖與厭相差別者，謂矚彼相恐為衰損，心生驚怯故名為怖。若觀彼相心不欣欲，情樂棄捨故名為厭。欲界具二，上界唯一。又此二體差別云何？不審察為先，心驚掉名怖；若審察為先，心不樂名厭。或引愚癡心怯名怖，若引棄捨心背名厭。有餘師說：恐為衰損心欲損捨，是名為怖。欲損捨故，於彼境中心不生欣，是名為厭。此經怖言是恐壞義，如說擲來勿怖其破。由此理證上界無見道。教復云何？由契經說故。經言：有五補特伽羅，此處通達，彼處究竟，所謂中般乃至上流。此通達言，唯目見道是證圓寂，初加行故。經既不言彼處通達，故知見道上界定無。</p>

<p class='juan'>說一切有部顯宗論卷第三十二</p></div>
</div><!-- end of div[@id='body'] -->
</body></html>