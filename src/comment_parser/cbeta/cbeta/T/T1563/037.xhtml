<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu81' /><a id='mulu82' />阿毘達磨藏顯宗論卷第三十七<p class="byline">尊者眾賢造</p><p class="byline">三藏法師玄奘奉　詔譯</p>辯智品第八之三</p><p>已說如來不共功德，共功德今當辯。頌曰：</p>

<div class="lg regular"><div class='lg-row'>復有餘佛法，　共餘聖異生，</div>
<div class='lg-row'>謂無諍願智，　無礙解等德。</div>
</div><p>論曰：世尊復有無量功德，與餘聖者及異生共，謂無諍、願智、無礙解、通、靜慮、無色等至、等持、無量解脫、勝處、遍處等。隨其所應，謂前三門唯共餘聖，通、靜慮等亦共異生。雖佛身中一切功德行相清淨殊勝自在與聲聞等功德有殊，然依類同說名為共。且共餘聖三功德中，無諍云何？頌曰：</p>

<div class="lg regular"><div class='lg-row'>無諍世俗智，　後靜慮不動，</div>
<div class='lg-row'>三洲緣未生，　欲界有事惑。</div>
</div><p>論曰：有阿羅漢憶昔多生，受雜類身發自他惑，由斯相續受非愛果，便作是念：有煩惱身緣之起惑尚招苦果，況離煩惱具勝德身。思已發生如是相智，由此方便令他有情不緣己身生貪瞋等。此智但以俗智為性，緣他未來修斷惑故，非無漏智此行相轉。若無諍體是智所攝，如何說習無諍等持？此不相違，一相應品有多功德，隨說一故。如一山中有種種物，隨舉一種以標山名。理應無諍是智所攝，護他相續當來惑生，巧便為先事方成故。然一切諍總有三種，蘊、言、煩惱有差別故，蘊諍謂死，言諍謂鬪，煩惱諍謂百八煩惱。由此俗智力能止息煩惱諍，故得無諍名。此智但依第四靜慮，違苦因故。第四靜慮樂通行中最為勝故，不動應果能起非餘，餘尚不能自防起惑，況能止息他身煩惱。此唯依止三洲人身，非北及餘，性猛利故。緣欲未起有事惑生，勿令他惑緣我生故。諸無事惑不可遮防，內起隨應總緣境故。已辯無諍。願智云何？頌曰：</p>
<p class="lg-abnormal"><div class='lg-row'>願智能遍緣，　餘如無諍說。</div>
</p><p>論曰：以願為先引妙智起，如願而了，故名願智。此智自性地種姓身與無諍同，但所緣別，以一切法為所緣故。如何願智能知未來？審觀過現而比知故。如觀稼穡有盛有微，比知其田有良有薄。若爾，何故立願智名？有學異生亦能知故。不爾，所知定不定故。而聞傳說諸大聲聞記未來事有不定者，非起願智有此謬知，餘俗智觀所記別故。或彼所記無不定失，但觀於始不觀終故，如先降雨未至地間。為羅怙羅之所承棄，先所懷孕其實是男，彼於後時轉形成女。王舍城鬼初戰得勝，後為廣嚴諸鬼摧伏，人欲相伐鬼先戰故。或實願智方見未來，然加行時先起比智，觀過現世准度未來，引願智生方能真見。即由此故能知無色，謂先觀彼因行等流，有比智生引真願智。或觀欲色死生時心，比度而知所生從處，引生願智方能實知。或比智知亦無有失，以證比智所緣必同，若比不知如何能證？是則願智應不可言力能遍緣三界三世。不時解脫諸阿羅漢，欲於彼境正了知時，先作要期願我知彼，後入邊際第四靜慮以為加行，從此無間如先願力引正智起，於所期境皆如實知。邊際定言，如後當釋。此願智力能知過去，與宿住智差別云何？願智通知自相共相，諸宿住智知共非餘。知共相中亦有差別，願智明了，宿住不然。於現所緣對他心智，辯差別相如理應思。已辯願智。無礙解云何？頌曰：</p>

<div class="lg regular"><div class='lg-row'>無礙解有四，　謂法義詞辯，</div>
<div class='lg-row'>名義言說道，　無退智為性。</div>
<div class='lg-row'>法詞唯俗智，　五二地為依，</div>
<div class='lg-row'>義十六辯九，　皆依一切地，</div>
<div class='lg-row'>但得必具四，　餘如無諍說。</div>
</div><p>論曰：諸無礙解總說有四，一法無礙解、二義無礙解、三詞無礙解、四辯無礙解。此四總說如其次第，以緣名、義、言及說道，不可退轉智為自性。謂無退智緣能詮法名、句、文身立為第一。趣所詮義說之為名，即是表召法自性義。辯所詮義說之為句，即是辯了法差別義。不待義聲獨能為覺，生所依託說之為文，即是迦遮、吒多波等。理應有覺不待義聲，此覺不應無所緣境，此所緣境說之為文。文謂不能親目於義，但與名句為詮義依。此三能持諸所詮義及軌生解，故名為法。即三自性說之為身，自性體身名差別故。三與聲義極相隣雜，為境生覺別相難知，故說身言顯有別體。若無退智緣一切法，所有勝義立為第二義。即諸法自相共相，雖名身等亦是義攝，而非勝義有多想故。謂有如義、有不如義，有有義、有無義，有依假轉、有依實轉，了此無間或於後時諸所度量，名為勝義，為欲顯示義無礙解。所緣之境非語及名，故此所緣說為勝義。謂此但取依語起名，名所顯義非取汎爾，心之所行說名為義。若無退智緣諸方域俗聖言詞，立為第三。即能了知世語典語，於諸方域種種差別。若無退智緣應正理無滯礙說，及緣自在定慧二道，立為第四。即於文義能正宣揚無滯言詞，說名為辯。及諸所有已得功德，不由加行任運現前自在功能，亦名為辯。此能起辯，立以辯名。了辯及因智，名辯無礙解。即前所說能正宣揚，善應物機不違勝義，所有言說名應正理。即前所說無滯言詞，不待處時及有情等，辯析自在名無滯礙。即上所言已得功德，不由加行任運現前，名為自在。定慧二道又能所詮相符會智，名初二無礙解。謂達此名屬如是義，及達此義有如是名，名能所詮相符會智，達時作等加行言詞，名第三無礙解。達所樂言說及自在道因，名第四無礙解。又色等六所知謂義，即此善等有為無為，色非色等差別謂法，即詮此二言說謂詞。三智即前三無礙解，即緣三種無罣礙智，名第四無礙解。又達世俗勝義二諦，名初二無礙解。此即行者自利圓德。能善宣說如是二諦，名第三無礙解。於此善巧問答難通，名第四無礙解。此即行者利他圓德。有說愚癡猶豫散亂，是於宣辯有滯礙因。由解脫此三得現法樂住，及由此故利他行成，此智名為辯無礙解。若得如是定能宣說，符會正理無滯言詞，及得現前自在功德。又於名等勝義言詞，無滯說中各得善巧，如次建立四無礙解。前三善巧說名為因，由境不同故有差別，第四名果能說無滯。又由四分利他事成，謂巧於文了達於義，妙閑聲韻定慧自在，故無礙解建立有四。此即總說無礙解體，兼顯四種所緣差別。契經略舉此數及名，諸對法中廣顯其相。又經列此先義後法，諸對法中先法後義。此為顯示二智生時，或義因名、或名因義，故經與論作差別說。謂聽法者先分別名，既正知名次尋其義，正知義已欲為他說，次必應求無滯說智，依此次第故名在先。然此四中義智最勝，餘是助伴，故義在先。謂於義中若正了達，次應方便尋究其名，既已知名欲為他說，次應於說求巧便智，是故此四次第如是。辯無礙解若緣說時，何異第三詞無礙解？第三了達訓釋言詞，如有變礙故名色等，此達應理無滯礙說。有說詞詮諸法自性，辯能顯示諸法差別。有說於法直說名詞，展轉無滯分折名辯，緣此二種三四有別。四中法詞俗智為性，非無漏智，緣名身等及世言詞事境界故。法無礙解通依五地，謂依欲界、四本靜慮，上地中無名身等故，彼不別緣下名等故。詞無礙解唯依二地，謂依欲界、初本靜慮，上諸地中無尋伺故，彼地必無自語言故。此因非理。所以者何？非發語智名無礙解，勿無礙解定中無故。由此不應作如是說，無尋伺故上地中無。無斯過失，因義異故。何謂因義？謂此意言，尋伺二法能發語故，相不寂靜自性麁動。上無此故，寂靜微細。詞無礙解緣外言詞，亦不寂靜麁動類攝，是故此解上地中無。初靜慮中亦有尋伺，故於定內亦有此解。由此極成但依二地。義無礙解十六智性，謂若諸法皆名為義則十智性，若唯涅槃名為義者則六智性，謂俗、法類、滅、盡、無生。辯無礙解九智為性，謂唯除滅，緣說道故。此二通依一切地起，謂依欲界乃至有頂。辯無礙解於說道中許隨緣一皆得起故，通依諸地亦無有失。然於其中但緣說者，唯依二地與第三同。有說盡無生非無礙解攝，以無礙解是見性故。彼說第二或四或八，第四唯七，准上應知。此四應知，如四聖種，隨得一種必具得四，非不具四可名為得，隨欲現起或具不具。有餘師言：有不具得，無理得一必令得四。有說此四無礙解生，如次串習算計佛語，聲明、因明為前加行，若於四處未得善巧，必不能生無礙解故。理實一切無礙解生，唯學佛語能為加行，要待前生久習名等，四種善巧今乃能修。無礙解名釋有多義，謂於彼彼境領悟無礙，名無礙解。或於彼彼境決斷無礙，名無礙解。或於彼彼境正說無礙，名無礙解。有餘師說：於境現前無顛倒智，名無礙解。此四依地、自性、所緣，與無諍別。前來已辯種性依身如無諍說，謂不動種性依三洲人身，如是所說無諍智等，頌曰：</p>

<div class="lg regular"><div class='lg-row'>六依邊際得，　邊際六後定，</div>
<div class='lg-row'>遍順至究竟，　佛餘加行得。</div>
</div><p>論曰：無諍、願智、四無礙解，六種皆依邊際定得，邊際定力所引發故。邊際靜慮體有六種，前六除詞餘五少分，及除此外復更有餘加行所得上品靜慮名邊際定，故成六種。詞無礙解雖依彼得，而體非彼靜慮所攝，邊際名但依第四靜慮故，此一切地遍所隨順故、增至究竟故，得邊際名。由此不應亦通餘地。云何此名遍所隨順？謂正修學此靜慮時，從初靜慮次第順入乃至有頂，復從有頂次第逆入至初靜慮，從初靜慮次第順入展轉乃至第四靜慮，名一切地遍所隨順。云何此名增至究竟？謂專修習第四靜慮，從下至中、從中至上，如是三品復各分三，上上品生名至究竟，如是靜慮得邊際名。此中三乘非無差別，而各於自得究竟名。此中邊名顯無越義，餘無越此，故名為邊。際言為顯類義極義，如說四際及實際言。如是二言顯此靜慮是最勝類定中最極，殊勝功德多此引生，樂通行中此最勝故。如是所說無諍智等，除佛餘聖唯加行得非離染得，非皆得故。唯佛於此亦離染得。諸佛功德，初盡智時由離染故一切頓得，後時隨欲能引現前不由加行，以佛世尊於一切法自在轉故。已辯前三唯共餘聖德。於亦共凡德且應辯通。頌曰：</p>

<div class="lg regular"><div class='lg-row'>通六謂神境，　天眼耳他心、</div>
<div class='lg-row'>宿住漏盡通，　解脫道慧攝。</div>
<div class='lg-row'>四俗他心五，　漏盡通如力，</div>
<div class='lg-row'>五依四靜慮，　自下地為境。</div>
<div class='lg-row'>聲聞麟喻佛，　二三千無數，</div>
<div class='lg-row'>未曾由加行，　曾修離染得。</div>
<div class='lg-row'>三身一餘三，　一法後法四，</div>
<div class='lg-row'>天眼耳無記，　餘四通唯善。</div>
</div><p>論曰：通有六種，一神境智證通、二天眼智證通、三天耳智證通、四他心智證通、五宿住隨念智證通、六漏盡智證通。雖六通中第六唯聖，然其前五異生亦得，依總相說亦共異生。如是六通解脫道攝，慧為自性，如沙門果。解脫道言顯出障義，勝進道中亦容有故。如是通慧無間道無，此位定遮他心智故，勿阿羅漢捨無間道即名亦捨漏盡通故。除他心漏盡，餘四俗智攝。他心通五智攝，謂法、類、道、世俗、他心。漏盡通如力說，謂或六或十智。由此已顯漏盡智通，依一切地緣一切境。前之五通依四靜慮，不依無色近分中間，彼無五通所依定故。要攝支定是五通依，非漏盡通亦不依彼，諸地皆能緣漏盡故，不待觀色為加行故。前三通境無色不能緣，由此三通但別緣色故。修他心通色為門故。修宿住通漸次憶念分位差別方得成滿，於加行中必觀色故，依無色地無如是能。若爾，中間及五近分亦容緣色，應有五通。不爾，由前所說因故，謂攝支定是五通依，若不攝支等持劣故，又彼止觀隨一減故。若爾，何緣有漏盡通樂苦遲速地？皆能盡漏故。五是別修殊勝功德，要殊勝地方能發起。修神境等前三通時，思輕光聲以為加行，成已自在隨所欲為。諸有欲修他心通者，先審觀己身心二相，前後變異展轉相隨，後復審觀他身心相，由此加行漸次得成，成已不觀自心諸色於他心等能如實知。諸有欲修宿住通者，先自審察次前滅心，漸復逆觀此生分位，前前差別至結生心，乃至能憶知中有前一念名自宿住。加行已成，為憶念他加行亦爾。此通初起唯次第知，慣習成時亦能超憶諸所憶事。要曾領受憶淨居者，昔曾聞故。從無色歿來生此者，依他相續初起此通，所餘亦依自相續起。如是五通境唯自下。且如神境隨依何地？於自下地行化自在，於上不然，勢力劣故。餘四亦爾，隨其所應，是故無能取無色界。他心、宿住為二通境，即此五通於世界境作用廣陜諸聖不同。謂大聲聞、麟喻、大覺不極作意，如次能於一二三千諸世界境起行化等自在作用；若極作意，如次能於二千三千無數世界。如是五通，若有殊勝勢用猛利從無始來曾未得者，由加行得。若曾串習無勝勢用及彼種類，由離染得。若起現前皆由加行。佛於一切皆離染得，隨欲現前不由加行。三乘聖者後有異生通得、曾得、未曾得者，所餘異生唯得曾得。約四念住辯六通者，約境約體二義有殊。有說二通即天眼耳，所餘四種以慧為性。彼說眼耳通是身念住境，餘四皆是法念住境。然實六種皆慧為性，經說皆能了達境故，由此皆是法念住境。若約體辯，則六通中前三唯身，但緣色故。謂神境通緣外四處，天眼緣色，天耳緣聲。若爾，何緣說死生智知有情類由現身中成身語意諸惡行等，非天眼通能知此事？有別勝智，是通眷屬依聖身起能如是知，是天眼通力所引，故與通合，立死生智名。他心智通三念住攝，謂受心法，緣心等故。宿住智通法念住攝。雖契經說念曾領受苦樂等事，是憶前生苦樂等受，所領眾具即是雜緣。法念住攝漏盡，如力或法或四。若約善等分別六通，有餘師言：六皆是善。而實眼耳唯無記性，餘之四通一向是善。經主於此作是釋言：天眼耳通無記性攝，是眼耳識相應慧故。此釋不然，六通皆是解脫道攝，眼耳二識是解脫道。理不成故應作是說，四靜慮中有定相應勝無記慧，能引自地勝大種果，此慧現前便引自地天眼天耳令現在前，為所依根發眼耳識。故眼耳二識相應慧非通，但可說言是通所引。如契經說：無學三明。彼於六通以何為性？頌曰：</p>

<div class="lg regular"><div class='lg-row'>第五二六明，　治三際愚故，</div>
<div class='lg-row'>後真二假說，　學有闇非明。</div>
</div><p>論曰：有三明者，一宿住智證明、二死生智證明、三漏盡智證明。如其次第以無學位攝，第五二六通為其自性。六中三種獨名明者，如次對治三際愚故。謂宿住通治前際愚，死生智通治後際愚，漏盡智通治中際愚，是故此三獨摽明號。又宿住通憶念前際自他苦事，死生智通觀察後際他身苦事，由此厭背生死眾苦，起漏盡通觀涅槃樂，故唯三種偏立為明。又此三通如次能捨常斷有見，故立為明。又此能除有有情法三種愚故，偏立為明。有餘師言：宿住能見過去諸蘊展轉相因次第傳來都無作者，由此能引空解脫門；死生能觀有情生死下上旋轉猶如灌輪，故不希求三有果報，由此能引無願解脫門；厭離為門諦無相法，故起漏盡無相解脫門，是故三通獨摽明號。此三皆名無學明者，俱在無學身中起故。於中最後容有是真通無漏故，餘二假說體唯非學非無學故。由此最後得無學名，自性相續皆無學故。前之二種得無學名，但由相續不由自性。如《施設論》作如是言：有等持相應無覆無記慧，不由善故及無漏故，得立聖名。由聖身中此可得故，說名為聖。此亦應爾，故名無學。有學身中有愚闇故，雖有前二不立為明。雖有暫時伏滅愚闇後還被蔽，不可立明；要闇永無方名明故。契經中說：示導有三。彼於六通以何為性？頌曰：</p>

<div class="lg regular"><div class='lg-row'>第一四六導，　教誡導為尊，</div>
<div class='lg-row'>定由通所成，　引利樂果故。</div>
</div><p>論曰：三示導者，一神變示導、二記心示導、三教誡示導。如其次第以六通中第一四六為其自性，唯此三種引所化生令初發心最為勝故，能示能導立示導名。三示導中教誡最勝，定由通所成故、定引利樂果故。謂前二導呪等亦能，不但由通，故非決定。如有呪術名健馱梨，持此便能騰空自在。或有藥草具勝功能，若服若持飛行自在。復有呪術名伊剎尼，持此便能知他心念。或由觀相聽彼言音，亦能了知他心所念。教誡示導除漏盡通餘不能為，故是決定。或前二導外道亦能，第三不然故名決定。又前二導有但令他暫時迴心，不能引得畢竟利益及安樂果。教誡示導亦定令他引當利益及安樂果，以能如實方便說故。由此教誡最勝非餘。神境二言為目何義？頌曰：</p>

<div class="lg regular"><div class='lg-row'>神體謂等持，　境二謂行化，</div>
<div class='lg-row'>行三意勢佛，　運身勝解通。</div>
<div class='lg-row'>化二謂欲色，　四二外處性，</div>
<div class='lg-row'>此各有二種，　謂似自他身。</div>
</div><p>論曰：神名所目唯勝等持，由此能為神變事故。而契經說：神果名神。意為舉麁以顯細故，又顯勝等持是彼近因故，然神變事體實非神。諸神變事說名為境，此有二種，謂行及化。行復三種：一者運身，謂乘空行猶如飛鳥。二者勝解，謂極遠方作近思惟便能速至，若於極遠色究竟天作近思惟即便能至。本無來去，何謂速行？此實亦行，但由近解行極速故，得勝解名。或世尊言：靜慮境界不思議故，唯佛能了。三者意勢，謂極遠方舉心緣時身即能至。此勢如意，得意勢名，如心取境頓至色究竟故。於此三中意勢唯佛，運身勝解亦通餘乘。謂我世尊神通迅速，隨方遠近舉心即至。由此世尊作如是說：諸佛境界不可思議，如日舒光。蘊流亦爾，能頓至遠，故說為行。若謂不然，此沒彼出中間即斷，行義應無。或佛威神不思議故，舉心即至不可測量，故意勢行唯世尊有。勝解兼餘聖，運身并異生。化復二種，謂欲、色界。若欲界化外四處除聲，若色界化唯二謂色觸，以色界中無香味故。此二界化各有二種，謂屬自身、他身別故。身在欲界化有四種，在色亦然，故總成八。雖生在色作欲界化，而無色界成香味失，化作自身唯二處故。有說亦化四，如衣等不成。非神境通能起化事，要此通果諸能化心。此能化心有幾何相？頌曰：</p>

<div class="lg regular"><div class='lg-row'>能化心十四，　定果二至五，</div>
<div class='lg-row'>如所依定得，　從淨自生二。</div>
<div class='lg-row'>化事由自地，　語通由自下，</div>
<div class='lg-row'>化身與化主，　語必俱非佛。</div>
<div class='lg-row'>先立願留身，　後起餘心語，</div>
<div class='lg-row'>有死留堅體，　餘說無留義。</div>
<div class='lg-row'>初多心一化，　成滿此相違，</div>
<div class='lg-row'>修得無記攝，　餘得通三性。</div>
</div><p>論曰：能變化心總有十四，謂依根本四靜慮生。初靜慮生唯有二種，一欲界攝、二初靜慮。第二第三第四靜慮，如其次第有三四五，無上依下，下地劣故。上下地繫一靜慮果，所依行等地有勝劣。一地繫上下靜慮果地，雖等所依行勝劣。下繫上果、下果上繫，如次地劣勝所依行勝劣。如得靜慮化心亦然，果與所依俱時得故。然得靜慮總有三時，離染、受生、加行異故。謂離下染得上靜慮時，亦得此定所引化心果。從上地歿生色界時，及由加行起勝功德，但有新得所依靜慮，亦兼得彼所引化心。依欲界身得阿羅漢，及練根位得應果時，十四化心一時總得。乃至身在第四靜慮，得阿羅漢得五化心，無從化心直出觀義。此從淨定及自類生，能無間生自類淨定，故唯從二生二非餘。唯自地化心起自地化事。化所發語由自下心，謂欲初定化唯自地心語；上化起語自初定心，彼地自無起表心故。若生欲界第二定等，化事轉時如何起表？非威儀路、工巧處心依異界身而可現起，彼必依止自界身故。此無有過，引彼界攝大種現前為所依故。謂引色界大種現前，與欲界身密合而住，依之起彼能發表心，無定地表心依散地身過。或起依定能發表心，如依定生天眼耳識。若一化主起多化身，要化主語時諸化身方語，言音詮表一切皆同。故有伽他作如是說：</p>

<div class="lg regular" style="margin-left:1em;"><div class='lg-row'>「一化主語時，　諸所化皆語；</div>
<div class='lg-row'>一化主若默，　諸所化亦然。」</div>
</div><p>此但說餘，佛則不爾，諸佛定力最自在故，與所化語容不俱時，言音所詮亦容有別。若上三地所化語時，初定表心現前發者，此心起位已出化心應無化身，化如何語？由先願力留所化身，後起餘心發語表業，故無化語闕所依過。非唯化主命現在時，能留化身令久時住，亦有令住至命終後。即如尊者大迦葉波，留骨瑣身至慈尊世。唯堅實體可得久留，異此飲光應留肉等。有餘師說：願力留身必無有能令至死後，聖大迦葉留骨瑣身，由諸天神持令久住。初習業者由多化心，要附所依起一化事；習成滿者由一化心，能不附所依起眾多化事。總有二類能變化心，一修所成、二生得等，所起化果亦如彼說。修所成化攝處如前，不能化為有情身故。生所得等，於欲界中化為九處、色界化七。依不離根言化九等，理實無有能化作根。修果無心，餘化容有修果起表由化主心，餘容自心起身語表。修果飲食若為資身，必在化主身中消化。若為餘事吞金石等，或即住彼化事身中，或隨所宜置在別處，餘化飲食隨住所依。修果化心唯無記性，餘通三性謂善惡等。如天龍等能變化心，彼亦能為自他身化。天眼耳言為目何義？為目慧體、為目色根？若慧不應名天眼耳；若色根者不應名通。此前已說。前何所說？謂說根本四靜慮中有定相應勝無記慧，名為天眼及天耳通，此所引生勝大種果名天眼耳。其體是何？頌曰：</p>

<div class="lg regular"><div class='lg-row'>天眼耳謂根，　即定地淨色，</div>
<div class='lg-row'>恒同分無缺，　取障細遠等。</div>
</div><p>論曰：此體即是天眼耳根，謂緣聲光為加行故。依四靜慮，於眼耳邊引起彼地微妙大種所造淨色眼耳二根見色聞聲，名天眼耳。如是眼耳何故名天？體即是天，定地攝故。極清淨故，立以天名。由此經言：天眼耳者，無有皮肉筋纏血塗，唯妙大種所造淨色。然天眼耳種類有三：一修得天，即如前說。二者生得，謂生天中。三者似天，謂生餘趣由勝業等之所引生，能遠見聞似天眼耳，如藏臣寶、菩薩、輪王、諸龍鬼神及中有等修得眼耳，過現當生恒是同分，以至現在必與識俱。能見聞故，處所必具無<span class='corr'>瞖</span>無缺，如生色界一切有情能隨所應取被障隔極細遠等諸方色聲。故於此中有如是頌曰：</p>

<div class="lg regular" style="margin-left:1em;"><div class='lg-row'>「肉眼於諸方，　被障細遠色，</div>
<div class='lg-row'>無能見功用，　天眼見無遺。」</div>
</div><p>前說化心修餘得異，神境等五各有異耶？亦有。云何？頌曰：</p>

<div class="lg regular"><div class='lg-row'>神境五修生，　呪藥業成故，</div>
<div class='lg-row'>他心修生呪，　又加占相成。</div>
<div class='lg-row'>三修生業成，　除修皆三性，</div>
<div class='lg-row'>人唯無生得，　地獄初能知。</div>
</div><p>論曰：神境智類總有五種，一修得、二生得、三呪成、四藥成、五業成。曼馱多王及中有等諸神境智，是業成攝。有餘師說：神境有四，即前作三，變化為一。言變化者，如契經言：分一為多，乃至廣說。他心智類總有四種，前三如上，加占相成。餘三各三，謂修、生、業。除修所得，皆通善等。非定果故，不得通名。人中都無生所得者，餘皆容有，隨其所應本性生念，業所成攝。人由先業能憶過去。於地獄趣初受生時，唯以生得他心宿住，知他心等及過去生，苦受逼已更無知義。彼憶過去，以何證知？如契經言，彼自憶念：我等過去曾聞他說諸欲過失而不厭離，故於今時受斯劇苦。彼唯能憶次前一生，餘趣隨應恒有知義。傍生知過去，如螺聲狗等。鬼知過去，如有頌言：</p>

<div class="lg regular" style="margin-left:1em;"><div class='lg-row'>「我昔集眾財，　以法或非法，</div>
<div class='lg-row'>他今受富樂，　我獨受貧苦。」</div>
</div><p>天知過去，如有頌曰：</p>

<div class="lg regular" style="margin-left:1em;"><div class='lg-row'>「我施逝多林，　蒙大法王住，</div>
<div class='lg-row'>賢聖僧受用，　故我心歡喜。」</div>
</div><p>又契經說：諸生天者，初生必起三種念言：我從何歿？今生何處？乘何業故來生此間。故知諸天能憶過去。</p>
</div>
<p class='juan'>說一切有部顯宗論卷第三十七</p>
</div><!-- end of div[@id='body'] -->
</body></html>