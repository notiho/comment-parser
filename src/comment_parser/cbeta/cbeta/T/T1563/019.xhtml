<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu42' /><a id='mulu43' />阿毘達磨藏顯宗論卷第十九<p class="byline">尊者眾賢造</p><p class="byline">三藏法師玄奘奉　詔譯</p>辯業品第五之二</p><p>如上所言，由等起力身語二業成善不善。等起有幾？何等起力令身語業成善不善？等起相望差別云何？頌曰：</p>

<div class="lg regular"><div class='lg-row'>等起有二種，　因及彼剎那，</div>
<div class='lg-row'>如次第應知，　名轉名隨轉。</div>
<div class='lg-row'>見斷識唯轉，　唯隨轉五識，</div>
<div class='lg-row'>修斷意通二，　俱非修所成。</div>
<div class='lg-row'>於轉善等性，　隨轉各容三，</div>
<div class='lg-row'>牟尼善必同，　無記隨或善。</div>
</div><p>論曰：身語二業等起有二，謂因等起、剎那等起，在先為因故，彼剎那有故。如次初名轉，第二名隨轉。謂因等起將作業時，作是思惟：我今當作如是如是所應作業。能引發故，說名為轉。剎那等起正作業時，與先轉心所引發業俱時行故，說名隨轉。若無隨轉，雖有先因為能引發，如無心位或如死屍，表應不轉。隨轉於表有轉功能，無表不依隨轉而轉，無心亦有無表轉故。如上所言，見所斷惑內門轉故不能發表。若爾，何緣薄伽梵說：由邪見故，起邪思惟、邪語、邪業及邪命等。此不相違。見所斷識於發表業但能為轉，於能起表尋伺生中為資糧故不為隨轉，於外門心正起業時此無有故。由此故說見所斷心為因等起發身語業，定不能為剎那等起。見所斷識雖能思量，而無功能動身發語。然於動發一表業中，容有多心思量動發，唯後一念與表俱行，異此表應非剎那性。見所斷識雖能為轉發有表業，然非表業於此識後無間即生，內門轉心不能引起，與身語表俱行識故。若異此者，見所斷心亦應於表業為剎那等起，以修所斷加行意識能無間引表俱行心，亦與表俱行為剎那等起。故見所斷雖能為因引諸表業，離修所斷因等起心，表俱行心無容得起，是故欲界無有有覆無記表業。然契經中但據展轉為因等起密作是言：由邪見故起邪語等。阿毘達磨據彼不能無間引生表俱行識，故密意說，見所斷心內門轉故不能發表。是故經論理不相違。又見所斷若發表色，此色則應是見所斷。色非見斷，前已成立。若五識身唯作隨轉，無分別故、外門轉故。修斷意識有通二種，有分別故、外門轉故。由此應成四句分別。有轉非隨轉，謂見所斷心。有隨轉非轉，謂眼等五識。有轉亦隨轉，謂修所斷一分意識。有非轉隨轉，謂餘一切修所成識。以修所成無分別故，異熟生識亦為隨轉，如《順正理》成立此義。轉隨轉識性必同耶？不爾。云何？謂前轉識若是善性，後隨轉識通善等三，不善無記為轉亦爾。唯牟尼尊轉隨轉識，多分同性少有不同，謂轉若善心隨轉亦善，轉心若無記隨轉亦然，於續剎那定無迷故。而或有位善隨無記轉，曾無有時無記隨善轉，以佛世尊於說法等心或增長無萎歇故。既說善等轉隨轉各三，准此標釋中足為明證，所發諸業成善惡等，隨因等起非隨剎那。異此善心所引發業，既與不善無記心俱，何理能遮成惡無記？是則應有從別思惟為因引生別性類業。如是勤勵欲為善者，翻有不善無記業生，或此相違便乖正理。故業成善等定由轉力，非由隨轉力，其理善成。然隨定心，諸無表業與俱時起，心一果故。由隨轉力善性得成，定屬此心而得生故。辯業界地傍論已周，復應辯前表無表相。頌曰：</p>
<p class="lg-abnormal"><div class='lg-row'>無表三律儀，　不律儀非二。</div>
</p><p>論曰：應知無表略說有三，一者律儀；二不律儀；三者非二，謂非律儀非不律儀。能遮能滅惡戒相續，故名律儀。如是律儀差別有幾？頌曰：</p>
<p class="lg-abnormal"><div class='lg-row'>律儀別解脫、　靜慮及道生。</div>
</p><p>論曰：律儀差別略有三種，一別解脫律儀，謂欲界戒；二靜慮生律儀，謂色界戒；三道生律儀，謂無漏戒。初律儀相差別云何？頌曰：</p>

<div class="lg regular"><div class='lg-row'>初律儀八種，　實體唯有四，</div>
<div class='lg-row'>形轉名異故，　各別不相違。</div>
</div><p>論曰：別解脫律儀相，差別有八：一苾芻律儀、二苾芻尼律儀、三正學律儀、四勤策律儀、五勤策女律儀、六近事律儀、七近事女律儀、八近住律儀。如是八種律儀相差別，總名第一別解脫律儀。此中依能修離惡行及離欲行補特伽羅，安立前五律儀差別，以如是類補特伽羅乃至命終能離殺等諸惡行故，及能遠離非梵行故。次復依能修離惡行非離欲行補特伽羅，安立盡形在家二眾律儀差別，以如是類補特伽羅乃至命終能離殺等諸惡行故，不能遠離非梵行故。由是經中但作是說：離欲邪行，非非梵行。後復依能修非全離惡行欲行補特伽羅，安立在家一晝一夜律儀差別，以如是類補特伽羅不能全離惡行諸欲，為令漸習全離惡行及諸欲行方便住故。雖名有八，實體唯四：一苾芻律儀、二勤策律儀、三近事律儀、四近住律儀。唯此四種別解律儀，皆有體實，相各別故。所以者何？離苾芻律儀無別苾芻尼律儀，離勤策律儀無別正學勤策女律儀，離近事律儀無別近事女律儀。云何知然？由形改轉，體雖無捨得而名有異故。形謂形相，即男女根，由此二根男女形別。但由形轉令諸律儀名為苾芻、苾芻尼等。謂轉根位令本苾芻律儀名苾芻尼律儀，或苾芻尼律儀名苾芻律儀。令本勤策律儀名勤策女律儀，或勤策女律儀及正學律儀名勤策律儀。令本近事律儀名近事女律儀，或近事女律儀名近事律儀。非轉根位有捨先得、得先未得律儀因緣，故四律儀非異三體。若從近事律儀受勤策律儀，復從勤策律儀受苾芻律儀，此三律儀為由增足遠離方便立別別名，如隻雙金錢及五十二十為體各別具足頓生，三種律儀體不相雜其相各別具足頓生。三律儀中具三離殺，一一離殺其體各異，餘隨所應當知亦爾。由因緣別故體不同，如如求受多種學處，如是如是能離多種。高廣床座飲諸酒等憍逸處時，即離眾多殺等緣起。以諸遠離依因緣發，故因緣別遠離有異。若無此事，捨苾芻律儀爾時則應三律儀皆捨，前二攝在後一中故。既不許然，故三各別。然此三種互不相違，於一身中俱時而轉，非由受後捨前律儀。勿捨苾芻戒便非近事等，先已捨彼二律儀故。近事、近住、勤策、苾芻四種律儀，云何安立？頌曰：</p>

<div class="lg regular"><div class='lg-row'>受離五八十，　一切所應離，</div>
<div class='lg-row'>立近事近住，　勤策及苾芻。</div>
</div><p>論曰：應知此中如數次第，依四遠離立四律儀，謂受離五所應離法，建立第一近事律儀。何等為五所應離法？一者殺生、二不與取、三欲邪行、四虛誑語、五飲諸酒。若受離八所應離法，建立第二近住律儀。何等為八所應離法？一者殺生，二不與取，三非梵行，四虛誑語，五飲諸酒，六塗飾香鬘舞歌觀聽，七坐臥高廣嚴麗床座，八食非時食。若受離十所應離法，建立第三勤策律儀。何等為十所應離法？謂於前八塗飾香鬘舞歌觀聽開為二種，復加受畜金銀等寶以為第十。為引怖怯眾多學處，在家有情顯易受持，故於八戒合二為一，如為佛栗氏子略說學處有三。若受離一切應離身語業，建立第四苾芻律儀。別解脫律儀眾名差別者，頌曰：</p>

<div class="lg regular"><div class='lg-row'>俱得名尸羅，　妙行業律儀，</div>
<div class='lg-row'>唯初表無表，　名別解業道。</div>
</div><p>論曰：以清涼故名曰尸羅。此中尸羅是平治義，戒能平險業，故得尸羅名。智者稱揚故名妙行。或修行此得愛果故、所作自體故名為業。亦名律儀，如前已釋如是應知。別解脫戒，通初後位無差別名，唯初剎那表及無表得別解脫及業道名。謂受戒時，初表無表別別棄捨種種惡故，依初別捨義，立別解脫名。或初所應修，故名別解脫。或彼初起最能超過如獄險惡趣，故名別解脫。即初剎那表與無表，亦得名為根本業道，初防身語暢思業故。從第二念乃至未捨，不名別解脫，名別解律儀，不名業道，但名後起。已辯安立差別律儀，當辯律儀成就差別。誰成就何律儀？頌曰：</p>

<div class="lg regular"><div class='lg-row'>八成別解脫，　得靜慮聖者，</div>
<div class='lg-row'>成靜慮道生，　後二隨心轉。</div>
</div><p>論曰：八眾皆成就別解脫律儀，謂從苾芻乃至近住。靜慮生者謂此律儀，由從或依靜慮生故。若得靜慮者，定成此律儀。靜慮眷屬亦名靜慮道生，律儀聖者皆成就此。復二種謂學及無學。於前所說三律儀中，靜慮、道生隨心而轉，非別解脫。所以者何？異心無心亦恒轉故。靜慮、無漏二種律儀，亦名斷律儀。依何位建立？頌曰：</p>
<p class="lg-abnormal"><div class='lg-row'>未至九無間，　俱生二名斷。</div>
</p><p>論曰：未至定中九無間道，俱生、靜慮、無漏律儀，以能永斷欲纏惡戒及能起惑，名斷律儀。唯未至定中有斷對治故，由此但攝九無間道。此中尸羅滅惡戒故，由此或有靜慮律儀非斷律儀。應作四句。第一句者，除未至定九無間道，所餘有漏靜慮律儀。第二句者，依未至定九無間道無漏律儀。第三句者，依未至定九無間道有漏律儀。第四句者，除未至定九無間道，所餘一切無漏律儀。如是或有無漏律儀非斷律儀。應作四句。謂前四句逆次應知。若爾，世尊所說略戒：</p>

<div class="lg regular" style="margin-left:1em;"><div class='lg-row'>「身律儀善哉，　善哉語律儀，</div>
<div class='lg-row'>意律儀善哉，　善哉遍律儀。」</div>
</div><p>又契經說：應善守護、應善安住眼根律儀。此意根律儀，以何為自性？此二自性，非無表色。若爾，是何？頌曰：</p>
<p class="lg-abnormal"><div class='lg-row'>正知正念合，　名意根律儀。</div>
</p><p>論曰：意根律儀一一各用正知正念合為自體，故契經說：眼見色已不喜不憂，恒安住捨正知正念，如是乃至意了法已。列別名已，重說合言。遮謂二律儀，如次二為體。今應思擇表及無表，誰成就何？齊何時分？且辯成無表律儀不律儀。頌曰：</p>

<div class="lg regular"><div class='lg-row'>住別解無表，　未捨恒成現，</div>
<div class='lg-row'>剎那後成過，　不律儀亦然。</div>
<div class='lg-row'>得靜慮律儀，　多恒成過未，</div>
<div class='lg-row'>聖初除過去，　入定道成中。</div>
</div><p>論曰：住別解脫補特伽羅，從初剎那乃至未遇捨學處等諸捨戒緣，恒成現世。此別解脫律儀無表，初剎那後亦成過去，前未捨言遍流至後。如說安住別解律儀，住不律儀應知亦爾。謂從初念乃至未遇受律儀等捨惡戒緣，恒成現世。惡戒無表，初剎那後亦成過去。諸有獲得靜慮律儀，乃至未捨來，多恒成過未。前生所失過去定律儀，今初剎那必還得彼故。以順決擇分所攝定律儀，初剎那中不成過去。餘生所得命終時捨，今生無容重得彼法。為簡彼法，故說多言。無漏律儀，一切聖者多成過未，唯初剎那不成過去，此類聖道先未生故。昔曾未得，創得名初。先得已失，今創得時亦得過去。已曾生者，初剎那後乃至未捨亦成過去，未來成就。乃至未般無餘涅槃，若入靜慮及無漏道，如次成現在靜慮道律儀。非出觀時有成現在，定道無表隨心轉故，散心現前必無彼故。已辯安住善惡律儀住中云何？頌曰：</p>
<p class="lg-abnormal"><div class='lg-row'>住中有無表，　初成中後二。</div>
</p><p>論曰：。言住中者，謂非律儀、非不律儀彼所起業，不必一切皆有無表。若有無表，即是善戒或是惡戒種類所攝，或非二類。彼初剎那但成中世，謂成現在，此是過去未來中故。初剎那後未捨以來，恒成過現二世無表。若有安住律不律儀，亦有成惡善無表不？設有成者為經幾時？頌曰：</p>

<div class="lg regular"><div class='lg-row'>住律不律儀，　起染淨無表，</div>
<div class='lg-row'>初成中後二，　至染淨勢終。</div>
</div><p>論曰：若住律儀，由勝煩惱作殺縛等諸不善業，由此便發不善無表住不律儀；由淳淨信作禮佛等諸勝善業，由此亦發諸善無表。乃至此二心未斷來，所發無表恒時相續，然其初念唯成現在，第二念等通成過現。已辯成無表。成表業云何？頌曰：</p>

<div class="lg regular"><div class='lg-row'>表正作成中，　後成過非未，</div>
<div class='lg-row'>有覆及無覆，　唯成就現在。</div>
</div><p>論曰：一切安住律不律儀及住中者，乃至正作諸表業來恒成現表，初剎那後至未捨來恒成過去，必無成就未來表者，不隨心色勢微劣故。諸散無表亦同此釋。有覆無覆亦無記表，定無有能成就過未，法力劣故。唯能引起法俱行得，得力劣故。不能引生自類相續可法滅已追得言成，亦無功能逆得當法。豈不此表如能起心，亦應有成去來世者？此表力劣，由彼劣故此責非理，所起劣於能起心故。所以然者，如無記心能發表業，所發表業不生無表，故知所起劣能起心。如律儀名既有差別，不律儀號亦有別耶？亦有。云何？頌曰：</p>
<p class="lg-abnormal"><div class='lg-row'>惡行惡戒業，　業道不律儀。</div>
</p><p>論曰：此惡行等五種異名，是不律儀名之差別，是諸智者所訶厭故。果非愛故，立惡行名。障淨尸羅，故名惡戒。身語所造，故名為業。根本所攝能暢業思，業所遊路，故名業道。不靜身語，名不律儀。然業道名唯目初念，通初後位立餘四名。今應思擇，若成就表亦無表耶？應作四句。頌曰：</p>

<div class="lg regular"><div class='lg-row'>成表非無表，　住中劣思作，</div>
<div class='lg-row'>捨未生表定，　成無表非表。</div>
</div><p>論曰：唯成就表非無表者，謂住非律非不律儀劣善惡思造善造惡，身語二業唯能發表，此尚不能發無表業，況諸無記思所發表。除有依福及成業道，彼雖劣思起亦發無表故。唯成無表非表業者。謂得靜慮補特伽羅，今表未生先生已捨。俱成非句，如理應思。如是建立表與無表及成就已。於中律儀三種差別云何而得？頌曰：</p>

<div class="lg regular"><div class='lg-row'>定生得靜慮，　彼聖得道生，</div>
<div class='lg-row'>別解脫律儀，　得由他教等。</div>
</div><p>論曰：靜慮律儀與心俱得。若得有漏近分根<span class='corr'>本</span>靜慮地心靜慮律儀，爾時便得彼心俱故。從無色界沒生色界時，隨得彼地中生得靜慮，即亦得彼俱行律儀，無漏律儀亦心俱故。若得無漏近分根本靜慮地心，爾時便得。彼聲為顯前靜慮心，復說聖言簡取無漏六靜慮地。有無漏心，謂未至中間及四根本定，非三近分，如後當辯。別解脫律儀，由他教等得。能教他者說名為他。從如是他教力發戒，故說此戒由他教得。此復二種，謂從僧伽、補特伽羅有差別故。從僧伽得者，謂苾芻、苾芻尼及正學戒。從補特伽羅得者，謂餘五種戒。諸毘奈耶、毘婆沙師說有十種得具戒法，為攝彼故復說等言。何者為十？一由自然，謂佛獨覺。自然謂智。以不從師，證此智時得具足戒。二由佛命善來苾芻，謂耶舍等，由本願力，佛威加故。三由得入正性離生，謂五苾芻，由證見道得具足戒。四由信受佛為大師，謂大迦葉。五由善巧酬答所問，謂蘇陀夷。六由敬受八尊重法，謂大生主。七由遣使，謂法授尼。八由持律為第五人，謂於邊國。九由十眾，謂於中國。十由三說歸佛法僧，謂六十賢部共集受具戒。此中或由本願力故，或阿世耶極圓滿故，或薄伽梵威所加故，隨其所應得具足戒。如是所說別解律儀，應齊幾時要期而受？頌曰：</p>
<p class="lg-abnormal"><div class='lg-row'>別解脫律儀，　盡壽或晝夜。</div>
</p><p>論曰：七眾所依別解脫戒，唯應盡壽要期而受。近住所依別解脫戒，唯一晝夜要期而受。此時定爾。何因故然？非毘奈耶相應義理，非一切智者能測量其實。有餘師說：世尊覺知戒時邊際但有二種，一壽命邊際、二晝夜邊際。重說晝夜為半月等，故佛但說二受戒時。以佛經中唯說晝夜，故對法者亦作是言。近住律儀唯晝夜受，必應有法能為障礙，令過晝夜彼戒不生。故佛經中唯說晝夜，不說或五或十等時。然有說言：佛觀所化根難調者，且應授與一晝夜戒，非無過此。依何理教作如是言？過此戒生，不違理故。復減於此，何理相違？謂所化根有難調者，已許為說晝夜律儀。何不為調漸難調者，說唯一夜一晝須臾？以難調根有多品故。然曾不說由此知有近住定時，若減若增便不發戒。世尊觀是，故唯說此。依何邊際得不律儀？頌曰：</p>
<p class="lg-abnormal"><div class='lg-row'>惡戒無晝夜，　以非如善受。</div>
</p><p>論曰：要期盡壽造諸惡業，得不律儀，非一晝夜如近住戒。所以者何？以此非如善戒受故。謂必無有立限對師，受不律儀如近住戒：我一晝夜定受不律儀。此是智人所訶厭業故。雖亦無有立限對師，我當盡形造諸惡業，而由發起壞善意樂欲永造惡，得不律儀，非起暫時造惡意樂，無師而有得不律儀，故不律儀無一晝夜。然近住戒功德可欣，由現對師要期受力，雖無畢竟壞惡意樂，而於一晝夜得近住律儀，故得不律儀與得律儀異。說一晝夜近住律儀，欲正受時當如何受？頌曰：</p>

<div class="lg regular"><div class='lg-row'>近住於晨旦，　下座從師受，</div>
<div class='lg-row'>隨教說具支，　離嚴飾晝夜。</div>
</div><p>論曰：近住律儀於晨旦受，謂受此戒要日出時，此戒要經一晝夜故。諸有先作如是要期：我當恒於月八日等決定受此近住律儀。若旦有礙緣，齋竟亦得受。言下座者，謂在師前居卑劣座身心謙敬。身謙敬者，或蹲或跪曲躬合掌，唯除有病。心謙敬者，於施戒師心不輕慢，於三寶所生極尊重慇淨信心。以諸律儀從敬信發，若不謙敬不發律儀。此必從師，無容自受。以後若遇諸犯戒緣，由愧戒師能不違犯。謂彼雖闕自法增上，由世增上亦能無犯。受此律儀應隨師教，受者後說勿前勿俱。如是方成從師教受，異此授受二俱不成。具受八支方成近住，隨有所闕近住不成，諸遠離支互相屬故。由是四種離殺等支，於一身中可俱時記，以諸遠離相繫屬中或少或多相差別故。受此戒者心離嚴飾，憍逸處故。常嚴身具不必須捨，緣彼不能生其憍逸，如新異故。受此律儀心須晝夜，謂至明旦日初出時，經如是時戒恒相續。異此受者，雖生妙行不得律儀。然為令招可愛果故，亦應為受。言近住者，謂此律儀近阿羅漢住，以隨學彼故。有說此近盡壽戒住。有說此戒近時而住。如是律儀或名長養，長養薄少善根有情，令其善根漸增多故。何緣受此近住律儀，必具八支非增非減？頌曰：</p>

<div class="lg regular"><div class='lg-row'>戒不逸禁支，　四一三如次，</div>
<div class='lg-row'>為防諸性罪，　失念及憍逸。</div>
</div><p>論曰：八中前四是尸羅支，謂離殺生至虛誑語，由此四種離性罪故。次有一種是不放逸支，謂離飲諸酒生放逸處。雖受尸羅，若飲諸酒，則心放逸毀犯尸羅，醉必不能護餘支故。後有三種是禁約支，謂離塗飾香鬘乃至食非時食，以能隨順厭離心故，厭離能證律儀果故。何緣具受如是三支？若不具支，便不能離性罪失念憍逸過失。謂初離殺至虛誑語，能防性罪，離貪瞋癡所起殺等諸惡業故。次離飲酒能防失念，以飲酒時能令忘失應不應作諸事業故，則不能護餘遠離支。後離餘三能防憍逸，以若受用種種香鬘高廣床座、習近歌舞，心便憍舉尋即毀戒，由離彼故心便離憍。謂香鬘等若恒受用，尚順憍慢為犯戒緣，況受新奇曾未受者，故一切種皆應捨離。若有能持依時食者，以能遮止恒時食故，便憶自受近住律儀，能於世間深生厭離。若非時食，二事俱無，數食能令心縱逸故。由此大義故具受三。於此八中離非時食是齋亦齋支，所餘七支是齋支非齋，如正見是道亦道支，餘七支是道支非道。為唯近事得受近住、為餘亦有受近住耶？頌曰：</p>
<p class="lg-abnormal"><div class='lg-row'>近住餘亦有，　不受三歸無。</div>
</p><p>論曰：諸有未受近事律儀，一晝夜中歸依三寶，說三歸已受近住戒，彼亦受得近住律儀。異此則無，除不知者。由意樂力亦發律儀，豈不三歸則成近事？如契經說，佛告大名：諸有在家白衣男子男根成就，歸佛法僧起殷淨心，發誠諦語，自稱我是鄔波索迦，願尊憶持慈悲護念。齊是名曰鄔波索迦。此不相違受三歸位未成近事。所以者何？要發律儀成近事故。</p>

<p class='juan'>說一切有部顯宗論卷第十九</p></div>
</div><!-- end of div[@id='body'] -->
</body></html>