<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu74' /><a id='mulu75' />阿毘達磨藏顯宗論卷第三十四<p class="byline">尊者眾賢造</p><p class="byline">三藏法師玄奘奉　詔譯</p>辯賢聖品第七之六</p><p>道亦名為菩提分法。此有幾種？名義云何？頌曰：</p>

<div class="lg regular"><div class='lg-row'>覺分三十七，　謂四念住等；</div>
<div class='lg-row'>覺謂盡無生，　順此故名分。</div>
</div><p>論曰：經說覺分有三十七，謂四念住、四正斷、四神足、五根、五力、七等覺支、八聖道支。盡無生智說名為覺，隨覺者別立三菩提，一聲聞菩提、二獨覺菩提、三無上菩提，無智睡眠皆永斷故，及如實知已作已事不復作故，此二名覺。三十七法順趣菩提，是故皆名菩提分法。此三十七體各別耶？不爾。云何？頌曰：</p>

<div class="lg regular"><div class='lg-row'>此實事唯十，　謂慧勤定信、</div>
<div class='lg-row'>念喜捨輕安，　及戒尋為體。</div>
</div><p>論曰：此覺分名雖三十七，實事唯十，即慧勤等。謂四念住、慧根、慧力、擇法覺支、正見，以慧為體。四正斷、精進根、精進力、精進覺支、正精進，以勤為體。四神足、定根、定力、定覺支、正定，以定為體。信根、信力，以信為體。念根、念力、念覺支、正念，以念為體。喜覺支，以喜為體。捨覺支，以行蘊攝捨為體。輕安覺支，以輕安為體。正語、正業、正命，以戒為體。正思惟，以尋為體。如是覺分，實事唯十。前五即是信等五根，由境等殊分為三十，更加喜、捨、輕安、戒尋，戒分為三，復總成七，并前合成三十七種。毘婆沙師說有十一，身業語業不相雜故戒分為二，餘九同前。念住等三名無別屬，如何獨說為慧勤定？頌曰：</p>

<div class="lg regular"><div class='lg-row'>四念住正斷，　神足隨增上，</div>
<div class='lg-row'>說為慧勤定，　實諸加行善。</div>
</div><p>論曰：四念住等三品善法，體實遍攝諸加行善，然隨同品增上善根，如次說為慧勤及定。何緣於慧立念住名？慧由念力持令住故。何故說勤名為正斷？於正修習斷修位中，此勤力能斷懈怠故。或名正勝，於正持策身語意中此最勝故。何緣於定立神足名？諸靈妙德所依止故。何緣信等立根力名？以增上故、難屈伏故。何緣此五先說為根後名為力？由此五法依下上品分先後故。又依可屈伏不可屈伏故，下品信等勢用劣故，猶為所治同類屈伏，上品翻此故得力名。所說覺支為有何義？能覺悟義名為覺支。若爾，覺支唯應有一。不爾，念等是擇法分，皆順擇法從勝為名。或覺之支是覺支義。若爾，應許覺支唯六。不爾，擇法是覺亦覺支，所餘六種是覺支非覺。所說道支為有何義？尋求依義名為道支。若爾，道支唯應有一。不爾，餘七是正見分，皆順正見從勝為名。或道之支是道支義。若爾，應許道支唯七。不爾，正見是道亦道支，所餘七種是道支非道。當言何位何覺分增？頌曰：</p>

<div class="lg regular"><div class='lg-row'>初業順決擇，　及修見道位，</div>
<div class='lg-row'>念住等七品，　應知次第增。</div>
</div><p>論曰：初修業位說念住增，謂此位中為息顛倒，由念勢力於身等境自相共相能審了知，壞二種愚，慧用勝故。於煖法位說正斷增，謂此位中見生死過涅槃功德，遂能勇猛發勤精進，不墜生死速趣涅槃，勤用勝故。於頂法位說神足增，謂此位中能制心識趣不退位終不匱乏，信等善根定用勝故。於忍法位說五根增，謂此位中永息惡趣終不退墮，速入離生，增上義成，根義勝故。世第一位說五力增，謂此位中不為煩惱之所屈伏，力義勝故。雖忍位中亦容如是，然非決定，是故不說。或此位中不為一切餘異生法之所屈伏，故於此位力義偏增。修道位中近菩提位，助覺勝故，說覺支增。或此位中斷九品惑，數數覺故，覺支義增。見道位中所有道義皆具足故，說道支增。謂尋求依及通往趣，二義具故，說名為道。見道位中二義最勝，謂見道位聖慧初生，如實尋求諦理勝故。又於此位不起期心，能速疾行往趣勝故，隨數增故。於契經中先七後八，非修次第。有餘於此立次第言：行者最初由慧勢力，於身等境自相共相如實了知導起眾善，如有目者將導眾盲，是故最初說四念住。由四念住了眾境已，於斷惡修善能發起正勤，故於第二說四正斷。由正勤力令相續中，過失損減、功德增盛，於殊勝定方能修習，是故神足說在第三。勝定為依，便令信等與出世法為增上緣，由此五根說為第四。根義既立，能招惡趣惡業煩惱不能屈伏，由此五力說為第五。力義既成，能如實覺四聖諦境無疑慮故，說七覺支在於第六。既如實覺四聖諦境，厭捨生死欣趣涅槃，故說道支以為第七。於中一一辯其次第，如釋經論應正思求。今此論中思擇法相，於次第理無勞煩述。三十七覺分中幾唯無漏、幾通二種？頌曰：</p>

<div class="lg regular"><div class='lg-row'>七覺八道支，　一向是無漏；</div>
<div class='lg-row'>三四五根力，　皆通於二種。</div>
</div><p>論曰：此中七覺、八聖道支唯是無漏，唯於修道見道位中方建立故。謂修道位七覺支增，隣近菩提，謂治有頂，故覺支體一向無漏。一切覺分皆助菩提，唯此獨標覺支名者，以最隣近菩提果故。由此理趣證七覺支，應知但依治有頂說，此為上首類治下地，唯於無漏立覺支名。若不許然，寧不通二？或於一切菩提分中，依近菩提立覺支號。道中修道位近菩提，性近菩提唯是無漏，故無漏修道方立覺支名。見道位中八道支勝，故此一向無漏性攝。雖正見等亦通有漏，然彼不得聖道支名，聖道支名目無漏故。又諸論者許覺分法覺支後說，定是無漏。若說在前，便通二種。既覺支後方說道支，故八道支一向無漏。所餘通二，義准已成。謂覺分中前位增者，彼於後位勢用亦增，後位增者非於前位。故毘婆沙作如是說：從初業位至盡無生，念位常增，乃至廣說。此三十七何地有幾？頌曰：</p>

<div class="lg regular"><div class='lg-row'>初靜慮一切，　未至除喜根，</div>
<div class='lg-row'>二靜慮除尋，　三四中除二，</div>
<div class='lg-row'>前三無色地，　除戒前二種，</div>
<div class='lg-row'>於欲界有頂，　除覺及道支。</div>
</div><p>論曰：初靜慮中具三十七，於未至地除喜覺支，於下地法猶懷疑慮未能保信故不生喜。又未至定初現前時，未能斷除下地煩惱，後雖已斷而類同前，故起彼時皆無有喜。有說一切近分地道皆力勵轉，故無喜義。第二靜慮除正思惟，彼靜慮中已無尋故。由契經說：彼地無尋，彼上等持轉寂靜故。由此二地各三十六。第三第四靜慮中間雙除喜尋，各三十五。前三無色，除戒三支并除喜尋，各三十二。欲界有頂除覺道支，無無漏故，各二十二。如是諸地隨其所應，覺分現前少多無定。謂隨位別後必兼前，可一體上義分多種，故有多種俱時起義。唯四念住必不俱生，以約所緣分為四故。尚無二慧俱時而生，況有一時四慧並起。不可一慧約境分多，以若總緣法念住攝，必無一慧於一剎那緣四境生四行相故。由此理趣初靜慮中，總而言之具三十七，然於一念頃現在前，極多但容有三十四。如是未至第二靜慮，極多但容有三十三。三四中間極三十二。前三無色極二十九。欲界有頂極唯十九，一切皆除三念住故。其中減者隨位應思。何故心王不立覺分？理亦攝在念住等中，彼實攝諸加行善故。然不別立如慧等者，心於雜染清淨分中，勢用均平無所偏黨，覺分唯在清淨分中勢用增強，是故不立。有餘師說：覺分多緣諸法共相，心王多分緣自相生，是故不立。有餘復說：修習覺分本為對治一切煩惱，然諸煩惱心所非心，故能治法非心唯所，障治相翻而建立故。有說覺分輔佐於覺，覺是心所，慧為體故。不可心王輔佐心所，如王不可輔佐於臣，所以心王不立覺分。有餘師說：心導世間於界趣生輪迴無絕，修習覺分為斷生死，由此心王不立覺分。有餘師說：無始時來心為眾多煩惱雜染，馳散諸境[怡-台+龍]戾難調，為調伏心修習覺分，非所調伏即是能調，是故心王不立覺分。何緣諸大心所法中，唯立四法為菩提分？實總攝在念住等中，彼實攝諸加行善故。然別建立念定慧者，由此三種順清淨品，勢用增強可立覺分。想思觸欲，於染分中勢用增強，故不別立。於假想觀勝解偏增，覺分唯攝順真實觀，由此勝解非覺分攝。有餘師說：至無學位勝解方增，經但立為無學支故。菩提分法有學位增，由此為因，力能引起三菩提故，所以勝解非覺分攝。作意勢力能發動心，令於所緣易脫不定，覺分於境審諦觀察，令心專一。與彼相違，是故作意非覺分攝。若爾，寧立尋為覺分。尋於境界雖策發心，而欲令心推求至理，非令於境浮飄易脫，於諦觀察有策發能，說此力能策正見故，由此作意不可例尋。有餘師言：若染若淨初取境位，作意力增說為非理。如理作意至境相續，彼勢力微故不立為煩惱覺分，煩惱覺分要於至境相續位中方增盛故。受於雜染清淨分中勢用俱增故立覺分。由此流轉緣起支中立為受支，及於還滅菩提分中立喜覺支。有餘師說：受於雜染雖是增上，而與淨品作饒益事亦有功能，如旃荼羅性雖鄙劣，能與豪族作饒益事，故於靜慮為饒益支，菩提分中立覺支號。何緣三受皆通無漏，覺分唯喜非餘二耶？覺分所為行相猛利，樂捨行相遲鈍故非。有餘師言：樂捨二受為輕安樂：行捨所覆相不明了：是故不立。何緣大善心所法中：唯立四法為菩提分？實亦總是念住等攝，彼實總攝加行善故。然別立信勤安捨者，由此四種順覺強故。如何此四順覺用強？發趣菩提信為上首，將修眾行信為初基，清淨果因以信為本，若無信者修趣不成，故立信根以為覺分。有餘師說：如清水珠置濁水中水便澄潔，令諸有目鑒眾色像。如是以信置心品中，能令俱生心品澄淨，由此能見四聖諦理，漸次增長成三菩提，故信最應立為覺分。勤於眾行遍能策發，令其速趣三乘菩提。若無正勤，雖已發趣，中間懈廢終無所成，是故立勤以為覺分。有餘師說：無始時來所以不能見四聖諦，都由懈怠不樂聽聞、如理思惟四聖諦理。勤能治彼令樂聽聞、如理思惟四諦理故，能見四諦速證菩提，故勤亦應立為覺分。輕安息務令心調適，行捨正直令心平等，故能增長諸出世行，令其速趣三乘菩提，故立安捨以為覺分。有餘師說：無始時來惛掉亂心不見諦理，由此不證三乘菩提。輕安捨惛行捨止掉，由斯見諦速趣菩提，故此亦應立為覺分。若爾，慚愧自性善攝，於眾善品得白法名，亦應立為菩提分法。彼不應立，以無慚愧唯與一切惡心相應，於散戒中為勝障礙，於見諦理為障力微。與彼相違名為慚愧，自性善攝得白法名，雖於散戒有勝功力，而於定善為助力微，菩提分中取順定善助覺諦理，故彼不立。若爾，應立無貪無瞋，彼是善根，自性善故。亦不應立，以諸貪瞋六識相應，遍通五部是隨眠性。發麁惡業為勝加行，斷滅善根障散善強、違見諦劣。翻彼故立無貪無瞋，得善根名自性善攝，於散善業功力雖強，助定善中勢用微劣，菩提分法取順定善助覺諦理，故彼不立。若爾，不放逸應立為覺分，不放逸故眾行皆成，佛每勸令修不放逸。亦不應立，於散位中，放逸令心馳散五欲，能違施等散善用強，非定位中此障用勝。翻對彼故，立不放逸。但於五欲能防護心，令不馳散專修施等，故於散善力用雖強，助定善中勢用微劣，菩提分法取順定善助覺諦理，故彼不立。若爾，不害應立覺分，害能逼惱無量有情墮三惡趣，彼能治故。亦不應立，害緣事生，惱諸有情障修散善。不害翻此，助定力微，故亦不應立為覺分。有餘師說：大善法中若所治強自性勝者立為覺分，餘則不然。所治強者，謂與一切染心相應。自性勝者，謂助見諦。如先所說信、勤、安、捨具足二義，慚愧等六無具二者，謂慚等五二義並無。不放逸一種，唯闕自性勝。何緣欣厭非覺分耶？理實亦是念住等攝，彼實總攝加行善故。然不別立為覺分者，由此二種行相相違，俱不遍緣四聖諦境，無一地位容恒現前心品狹少，是故不立。有餘師說：夫欣厭者由慧觀境勢力引生，覺分謂能順生覺慧，義相違故不應別立。何緣尋伺二種，皆容有加行善及有無漏，而於覺分一是一非？實亦俱通，義如前說。然別立尋不立伺者，尋於聖道策正見強，由彼起時行相猛利，尋求諦理有助見能，立為道支。伺則不爾，以行相起極微劣故。有餘師說：二俱行時，尋行相麁映蔽於伺，唯伺起位行相轉微，故覺分中不別立伺。策發正見自有正勤，何更立尋以為覺分？勤策正見有異於尋，故道支中應並建立，謂勤策彼令速進修，尋力策令速觀聖諦。何緣表業不立覺分？覺分唯是順定善法，心俱無表有勝順能，表業不然是故不立。何緣不立不相應行以為覺分？彼於助覺無別勝能，不相應故。非如無表，雖不相應而於道輪有為轂用，故於覺分不別建立。有餘師說：二無心定能滅心故，與覺相違。四相及得，於所相成有遷成用，此於染淨起用平等。菩提分法順淨用增，故不別立。何緣不立信為覺及道支？初發趣時信用增上，已入聖位立覺道支，信於爾時勢用微劣，故不立在覺道支中。何緣於覺支立喜輕安捨，非亦立彼在道支中？彼偏順覺，不順道故。云何順覺？且修道中，地地各修九品勝覺，如如於諦數數覺悟，如是如是發生勝喜，由生勝喜復樂觀諦，如人掘地獲寶生喜，由生喜故復樂更掘，故喜於覺隨順力增。要由輕安息諸事務，及由捨力令心平等，方能於境審諦覺察，故立安捨在覺支中。云何此三不順於道？速疾運轉是聖道義，此於速運少有相違，並能令心安隱住故。何緣於道立尋戒支，於覺支中非亦立彼？彼偏順道，不順覺故。云何順道？且見道中尋策正見，令於上下八諦境中速疾觀察，戒能為轂成見道輪，令於諦中速疾迴轉，故尋及戒俱立道支。此復云何不順於覺？且尋於諦不寂靜轉，於聖諦理尋求相故。覺已見諦安靜而轉，故尋於覺少有相違。覺是相應，有所緣境、有依有行，戒此相違，故於覺支不建立彼。通運名道，不可為例。何緣覺分不攝聖種？分別論者許覺分攝，故彼宗建立四十一覺分。我許攝在念住等中而不立為別覺分者，以諸覺分在家出家俱能受行及有欣樂，聖種唯有諸出家人受行欣樂，在家有樂必無受行，故不別立。有餘師說：若許聖種總是無貪，如前已釋。若許第四體即是勤，在覺分中無勞徵詰。何緣證淨非覺分攝？實亦攝在念住等中，而不立為別覺分者，以諸覺分進修義增，數習方能證菩提故。四種證淨證得義增，見聖諦時漸頓得故，由此證淨非覺分攝。有餘師說：此即信戒隨應亦在覺分中攝。修覺分時必獲證淨，此有幾種？依何位得？實體是何法？有漏無漏耶？頌曰：</p>

<div class="lg regular"><div class='lg-row'>證淨有四種，　謂佛法僧戒，</div>
<div class='lg-row'>見三得法戒，　見道兼佛僧，</div>
<div class='lg-row'>法謂三諦全，　菩薩獨覺道，</div>
<div class='lg-row'>信戒二為體，　四皆唯無漏。</div>
</div><p>論曰：經說證淨總有四種，一於佛證淨、二於法證淨、三於僧證淨、四聖戒證淨。且見道位見三諦時，一一唯得法戒證淨，見道諦位兼得佛僧，謂見苦時得聖愛戒及法證淨。於何等法如何而得法證淨耶？謂唯於苦達唯有法、無實有情生決定信。如是次第見集諦時，亦唯如前得二證淨，達唯集法能為苦因、無內士夫生決定信。從此無間見滅諦時，亦唯如前得二證淨，達唯滅法是真涅槃，誠可遵求生決定信。從此次後見道諦時，兼於佛僧得二證淨，於佛相續諸無學法得佛證淨，於僧相續學無學法得僧證淨。兼言為顯見道諦時亦得聖戒及法證淨，達唯道法是證滅因，誠可遵求生決定信。然所信法略有二種，一別、二總，總通四諦，別唯三諦全。菩薩獨覺道，菩薩道者，唯有學法；獨覺道者，通學無學。若無漏信緣別法生，名不雜緣於法證淨，若無漏信兼緣佛僧，名為雜緣於法證淨，故見三諦唯得二種，見道諦時具足得四。見道諦位為於現前得佛法僧三證淨不？非皆現得，見道諦時現行總緣諸道諦故。應知現在惟有雜緣一法證淨，乘此勢力修得未來多剎那信，於中有別緣佛法僧，或有總緣二三寶者，諸別緣者名三證淨，諸總緣者法證淨攝。道類智時修八智故亦得三諦，法戒二種。道法忍等三剎那中，未來唯修道諦四種。由所信別故名有四，應知實事唯有二種，謂於佛等三種證淨以信為體，聖戒證淨以戒為體，故唯有二。若七支戒實唯一者，如何覺分中實事有十一？應唯有十種。或十六或多，以覺分中身語二業說有差別及相有異，正命一種雖有別說，離身語業無別體相。依有別相，前覺分中說言實事有十一種。雖身語業一一有多，然種類同，故各立一，如四念住。前三證淨，謂慧與信，若不雜緣，隨所緣別雖有多種，而類同故各立為一，此亦應然。今證淨中依身語業聖戒相等，及契經中同說不缺不穿等故，總立為一。隨身語業類別分二，聖戒相同總立為一，故二與一無相違過。為依何義立證淨名？如實覺知四聖諦理，故名為證。正信三寶及妙尸羅，俱名為淨。由證得淨，立證淨名。正信是心清淨相攝，可名為淨；尸羅不是清淨相攝，寧立淨名？此四皆是清淨相攝，離不信垢破戒垢故。又此四種唯無漏故。離垢、無漏，故立淨名。此四何緣次第如是？餘三以佛為根本故。佛於正說有功能故，於彼證淨立在最初。正說功能由悟法故，於彼證淨立為第二。現觀法藏唯聖僧故，於彼證淨立為第三。觀法藏能依聖戒故，聖戒證淨立在最後。有言佛是正說法師，是故最初立佛證淨。佛何所說？愛盡涅槃。是故第二立法證淨。為誰說法？為向果僧。是故第三立僧證淨。僧依聖戒而得建立，是故第四立戒證淨。有說此四猶如導師、道路、商侶及所乘乘，故說此四次第如是。經言：學位成就八支，無學位中具成就十。學位亦成正脫正智，何緣於彼不建立支？正脫正智以何為體？頌曰：</p>

<div class="lg regular"><div class='lg-row'>學有餘縛故，　無正脫智支，</div>
<div class='lg-row'>解脫為無為，　謂勝解惑滅。</div>
<div class='lg-row'>有為無學支，　即二解脫蘊，</div>
<div class='lg-row'>正智如覺說，　謂盡無生智。</div>
</div><p>論曰：有學位中尚有餘縛未解脫故，無解脫支。非離少縛可名脫者，非無解脫體可立解脫智，故有學位不立二支。謂立支名依勝助用，在有學位既有餘縛，雖有解脫無勝助用，況勝解脫，故彼勝智亦無，故此二支非在有學。無學已脫一切縛故，依內解脫生二智故，有勝助用，理可立支。有學不然，故唯成八。解脫體有二，謂有為、無為，有為解脫勝解為體，無為解脫惑滅為體。前復有二，謂學、無學，依七聖身說名為學，依第八聖立無學名。唯有為中無學解脫，可得建立為解脫支，惑滅無為無支用故。支攝解脫復有二種，謂時不時有差別故。有說慧心有差別故。應知此二即解脫蘊。如是已說正解脫體。正智體者謂離正見，如前覺說。即盡無生前名菩提，今名正智。所言無學心解脫者，心於何位正解脫耶？為於未來、現在、過去？頌曰：</p>
<p class="lg-abnormal"><div class='lg-row'>無學心生時，　正從障解脫。</div>
</p><p>論曰：如本論說，初無學心未來生時從障解脫。且應思擇本論此文，說未來言應成煩重，說生時言義已顯故。此責不然，隨問答故。謂先問者問無學心於何世中正得解脫，是故今答言在未來。恐彼謂通未來一切，復為簡別言是生時。或但應言生時解脫，然或有謂生時是現在，為遮彼故言未來生時，現是已生，非生時故。或就相續立解脫名，則一切未來皆名正解脫。若就行世立解脫名，則唯生時名正解脫。為別顯二義，說未來生時。諸煩重言必顯別義，理應推究，無容非撥。依如是義，故有頌言：</p>

<div class="lg regular" style="margin-left:1em;"><div class='lg-row'>「文於義已足，　而復說餘言，</div>
<div class='lg-row'>非無義有文，　應思求別義。」</div>
</div><p>雖於此位諸所有蘊皆得解脫，而但說心。然不可言有缺減失，以心所等隨從心故，染淨法中心為主故。雖無有我，而可於心假說縛者脫者等故。若已說勝，義已說餘。或於此中如舉喻法，舉心一法令類思餘。雖諸學心亦於生位從障解脫，而論但說初無學心生時脫者，據無餘斷證解脫故。又此唯說純解脫故。此中有心是自性解脫，非相續解脫。應作四句。有學無漏、無學世俗、無學無漏、餘世俗心，如次應知四句差別。此中雖舉正生剎那，而實未來皆得解脫，與正生者生障同故。依此勢力，所修未來世俗善根亦得解脫，依淨相續彼得生故。為重顯示初無學心未來生時從障解脫，是故本論復作是言。謂無間道現趣已滅，及解脫道現趣已生，爾時無學心名從障解脫。無間道者謂金剛定，并定眷屬，臨過去位立以現名，次後施設過去名故。趣已滅者顯在正滅，隣次必入已滅位故。解脫道者謂初盡智并智眷屬，臨現在位立以現名，次後施設現在名故。趣已生者顯在正生，隣次必入已生位故。言爾時者，謂正滅生時。無學心者初盡智俱趣。從障解脫者，非唯煩惱障，色無色界感生果業亦是爾時所脫慞故，此業亦障阿羅漢得。由此古昔諸大論師咸作是言：業於得忍不還應果極為障礙。作如是釋本論所言，則已釋經心解脫義。道於何位令生障斷？頌曰：</p>
<p class="lg-abnormal"><div class='lg-row'>道唯正滅位，　能令彼障斷。</div>
</p><p>論曰：唯言為顯正滅非餘，如生未生道俱解脫，非滅已滅俱令障斷。寧知正滅位能斷障非餘？以說道正生正從障脫故。道未生位未得解脫，道已生位已得解脫，俱不可立正解脫名。若道正滅時不能斷障，如何道生位得正脫名？故正滅時道能斷障，於前後位斷用定無。如何未生亦名解脫？與正生者生障同故。如世現見開水路時，近水遠水皆言離障。如是既見能斷惑道身中已生，亦應可說近心遠心皆得解脫。或如正起初無學心，有得正生名正解脫，如是彼類未來所修無漏心等有得起故。定不生法尚得名為正得解脫，況當生者。此中所說正解脫言，顯已解脫心；今正得解脫，如是所說豈不相違？已解脫言據自性解脫，今解脫言據從障解脫，所望各異，何義相違。或已解脫言據本有解脫，據在身行世說今解脫言，由此所言無相違失。諸行世者皆解脫耶？不爾，要勤破生障者。有餘師說：正解脫時亦得名為心已解脫，性是已捨煩惱障故。理必應然，以解脫道依無煩惱相續轉故。已出障故名已解脫，今行世故名今解脫。由此所說互不相違。經說心從貪，今得解脫此，所言解脫其義云何？為是令心與貪相離、為令貪性不復緣心？心名有貪，為相應故、為所緣故、為得隨故。若相應故，應唯染心名得解脫，便違自宗說離貪心得解脫故。又若此法與彼相應，必定無容令此離彼，心應畢竟不解脫貪。若所緣故，應染污心亦得解脫，理不應說貪相應心名為解脫。又彼貪性若緣此心，無暫不緣及餘緣義，如何可說心脫彼貪？若得隨故，應有學心亦名有貪，依止貪得所隨相續而現起故。正理論者作如是言：唯離貪心，今得解脫。何等名曰有貪、離貪二種心相？謂心若與貪相應者，名有貪心；若不相應，亦不為貪同類因者，名離貪心。乃至有癡離癡亦爾。既說離貪心得解脫，即立解脫唯不染心。然不染心總有四種，謂有漏中分善、無記，及無漏中分學、無學。言離貪心今解脫者，今解脫有二，謂行世相續諸有漏心，一切皆有相續解脫，加行得者亦許兼有行世解脫。諸無漏心，一切皆有行世解脫。無學攝者，亦許兼有相續解脫。如契經中說有三界，謂斷、離、滅。於前所說二解脫中，此何為體？如是三界差別云何？頌曰：</p>

<div class="lg regular"><div class='lg-row'>無為說三界，　離界唯離貪，</div>
<div class='lg-row'>斷界斷餘結，　滅界滅彼事。</div>
</div><p>論曰：斷等三界即分前說，無為解脫以為自體。然三界體約假有異，若就實事則無差別。云何名為約假有異？謂離貪結名為離界，斷餘八結名為斷界，滅餘一切貪等諸結所繫事體名為滅界。何緣三界如是差別？謂有漏法總略有三，一者能繫而非能染、二者能繫亦是能染、三者非二順繫染法。斷此三法所證無為，如次名為斷等三界。有餘師說：唯斷能繫別有無為，斷餘不爾。彼說能繫，有緣八結、有緣愛結、有緣餘事，斷此三種所證無為，如次名為斷等三界。有餘師說：唯斷能染別有無為，斷餘不爾。彼師說愛，有緣八結、有緣愛結、有緣餘事，斷此三種所證無為，如次名為斷等三界。隨所繫事別得擇滅，故三說中初說為善。准此已釋諸契經中斷離滅想三相差別。或初業地我當斷想，名為斷想。若離染地我正斷想，名為離想。若已辦地我已斷想，名為滅想。或於已受蘊重擔中，見不捨過起欲捨想，名為斷想，以捨與斷名差別故。若於餘蘊不復生中，見勝功德起欲求想，名為滅想，不生與滅名差別故。既得離染清淨相續，於諸蘊法無所顧戀，於般涅槃見靜妙想，名為離想，無戀與離名差別故。若事能厭必能離耶？不爾。云何？頌曰：</p>

<div class="lg regular"><div class='lg-row'>厭緣苦集慧，　離緣四能斷，</div>
<div class='lg-row'>相對互廣狹，　故應成四句。</div>
</div><p>論曰：唯緣苦集所起忍智說名為厭，餘則不然。四諦境中所起忍智，能斷惑者皆得離名，廣狹有殊故成四句。有厭非離，謂緣苦集不令惑斷，所有忍智緣厭境故、非離染故。應知此中先離欲染後見諦者，苦集法忍及見道中苦智集智但名為厭，緣厭境故。忍不名離，惑先斷故。智不名離，非斷治故，并修道中加行、解脫、勝進道攝。苦智集智但名為厭，緣厭境故。不名為離，非斷治故。有離非厭，謂緣滅道能令惑斷，所有忍智能離染故、緣欣境故。應知此中未離欲染入見諦者，滅道法忍及諸所有滅道類忍，并修道中無間道攝滅智道智，但名為離，是斷治故。不名為厭，緣欣境故。有厭亦離，謂緣苦集能令惑斷所有忍智。應知此中未離欲染入見諦者，苦集法忍及諸所有苦集類忍，并修道中無間道攝苦智集智。有非厭離，謂緣滅道不令惑斷所有忍智。應知此中先離欲染後見諦者，滅道法忍及見道中滅智道智，并修道中加行、解脫、勝進道攝滅智道智。</p>
</div>
<p class='juan'>說一切有部顯宗論卷第三十四</p>
</div><!-- end of div[@id='body'] -->
</body></html>