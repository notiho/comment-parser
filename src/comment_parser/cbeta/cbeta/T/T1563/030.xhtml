<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu66' /><a id='mulu67' />阿毘達磨藏顯宗論卷第三十<p class="byline">尊者眾賢造</p><p class="byline">三藏法師玄奘奉　詔譯</p>辯賢聖品第七之二</p><p>如是已說入修二門，由此二門心便得定。心得定已復何所脩？頌曰：</p>

<div class="lg regular"><div class='lg-row'>依已脩成止，　為觀脩念住，</div>
<div class='lg-row'>以自相共相，　觀身受心法。</div>
<div class='lg-row'>自性聞等慧，　餘相雜所緣，</div>
<div class='lg-row'>說次第隨生，　治倒故唯四。</div>
</div><p>論曰：已修成止以為所依，為觀速成脩四念住，非不得定者能如實見故。如何脩習四念住耶？以自相共相觀身、受、心、法。謂脩觀者專心一趣，以自共相於身等境，一一別觀修四念住。分別此法與所餘法有差別義，名觀自相。分別此法與所餘法無差別義，名觀共相。且身念住觀自相者，謂觀察身諸處別相。觀共相者，謂觀諸處同是身相，成色相同。或觀自相者，謂觀身別相。觀共相者，謂觀察身與餘有為皆非常等。受等念住准此應知。此四各三，謂自性等，自性謂慧唯聞等三。相雜謂餘此俱有法。所緣謂此三慧所緣。何故此三皆名念住？由念令慧得住所緣，念慧相資勝定等故，由此於慧立念住名，此相雜所緣故亦名念住。何緣故說三種念住？為愚行相資糧所緣三種有情，故說三種。或根勝解分位各三，機宜不同，故說三種。三中相雜能斷煩惱，非二能斷，太減增故。然相雜言，亦攝慧體，慧與俱有互相雜故。若言自性，應無所待，顯有所待說相雜言。唯修所成法念住攝，能斷煩惱要在定中，能斷惑故緣四五蘊，或緣涅槃能斷惑故。法念住中共相作意，能斷煩惱自相作意，緣少分境故無此能。四念住內前之三種唯不雜緣，第四通二。然三諦智唯有雜緣能斷煩惱，唯滅諦智雖不雜緣亦斷煩惱。身等念住各有三種，緣內、外、俱有差別故。且身念住有三種中，緣自相續說名為內，緣他身等說名為外，雙緣二種說為內外。以有我愛而慢緩者，應觀內身猶如外故。或內如前，緣無執受說名為外，緣他相續說為內外，待無執受及待自身，得二名故。或緣根境及俱名三。或緣有情及非情數、通緣二種，差別為三。或緣有情，外非情數及毛髮等，差別為三。以彼皆從內身生故、離根住故，具得二名。或緣有情現在名內，緣外非情三世名外，緣情去來說為內外，有情類故、墮法數故。又彼未來當墮情數、正墮法數，彼過去時曾墮情數、正墮法數，彼不生法是生類故。受等三種一一各三，隨其所應准前應釋。此四念住說次隨生。生復何緣次第如是？生次如是，相隨順故。有情多分於諸色中好受用故，不逮勝法。好受用色以何為緣？謂於受中情深欣樂，欣樂於受由心不調，心之不調由諸煩惱。心由信等可令調伏，隨觀此理四念住生。或隨所緣麁細生故。然非由此心，最後觀法中涅槃極微細故。彼想思等循觀受時，准義已能了知其相，同依心起等安危故。有餘師說：色可聚散可取可捨，相似相續不淨苦等易了知故，多分緣身生貪等故，男女展轉起貪處故。不淨觀、持息念及分別界三入修門，一切多緣身為境故。修念住位應最初觀，此觀為因生輕安觸，由輕安觸引樂受生，經說身安便受樂故。如是樂受依心而生，淨心為因得解脫果。由是受等隨次而觀，故念住生如是次第。此四念住不增不減，能治淨等四顛倒故。觀身不淨，治於不淨謂淨顛倒。雖淨顛倒通緣五蘊，然但觀身自性非淨便能總伏。如人已觀糞體不淨，亦不欣樂從糞所生。如是已觀身體不淨，亦不欣樂從身所生。由此觀身為不淨者，於五取蘊皆不欣樂。以有為身淨想迷者，彼方欣樂依身所生。是故觀身為不淨者，於身所起亦不欣樂。如有安住不淨觀時，雖不親觀聲等為境，而於歌等棄如糞穢。如是安住身念住時，雖不親觀受等為境，觀身自體為不淨故，終不欣樂受等三境。又雖不觀色無色境以為不淨，而於彼境非不引生不樂行相，是故淨倒雖緣五蘊，身念住成便能總伏。後三念住雖各別觀，例此應思能總伏理。觀受是苦，能治於苦謂樂顛倒。謂若有法真可欣欲，是為樂義。於多過患所雜行中，見有可欣殊勝功德，是名於苦謂樂顛倒。此倒必用耽受為先，以於受中深耽著已，方於一切逼惱所依有漏行中妄生樂想。是故觀受為苦性時，便能總伏計樂顛倒。觀心非常，能治非常謂常顛倒。謂觀行者憎厭受故，於所依心見有眾多品類差別，引非常觀令現在前，便於有為不生常想，故能總伏計常顛倒。觀法非我，能治非我謂我顛倒，謂有一類聞我非常心不生喜，遂作是念：誰令此心有多差別？彼即是我。為遮彼計復應諦觀，除三所餘亦唯是法，便於一切不起我想，故能總伏計我顛倒。或為對治段、觸、識、思食，如次建立身等四念住。數唯有四，不增不減。如是熟修不淨觀、持息念二加行已，能次第引所緣不雜身受心法念住現前，復於不雜緣法念住無間引所緣雜法念住生，次應修總緣共相法念住。此法念住其相云何？頌曰：</p>

<div class="lg regular"><div class='lg-row'>彼居法念住，　總觀四所緣，</div>
<div class='lg-row'>修非常及苦，　空非我行相。</div>
</div><p>論曰：雜緣法念住總有四種，二三四五蘊為境別故，唯總緣五名此所修。彼居此中修四行相，總觀一切身受心法，所謂非常、苦、空、非我。然於修習此念住時，有餘善根能為加行，彼應次第修令現前。謂彼已熟修雜緣法念住，將欲修習此念住時，先應總緣修非我行，次觀生滅、次觀緣起。以觀行者先觀諸行從因生滅，便於因果相屬觀門，易趣入故。或有欲令先觀緣起，此後引起緣三義觀，此觀無間修七處善，於七處善得善巧故，能於先來諸所見境，立因果諦次第觀察。如是熟修智及定已，便能安立順現觀諦，謂欲上界苦等各別，於如是八隨次第觀，修未曾修十六行相。彼由聞慧於八諦中初起如斯十六行觀，如隔薄絹覩見眾色，齊此名為聞慧圓滿。思所成慧准此應說。次於生死深生厭患，欣樂涅槃寂靜功德，此後多引厭觀現前。方便勤修漸增漸勝，引起如是能順決擇思所成攝最勝善根。即所修總緣共相法念住，從此無間生何善根？頌曰：</p>

<div class="lg regular"><div class='lg-row'>從此生煖法，　具觀四聖諦，</div>
<div class='lg-row'>修十六行相，　次生頂亦然。</div>
<div class='lg-row'>如是二善根，　皆初法後四，</div>
<div class='lg-row'>次忍唯法念，　下中品同頂，</div>
<div class='lg-row'>上唯觀欲苦，　一行一剎那，</div>
<div class='lg-row'>世第一亦然，　皆慧五除得。</div>
</div><p>論曰：從順決擇勝思所成，總緣共相法念住後，有修所成順決擇分初善根起名為暖法，是總緣共相法念住差別。如是所起是當所修，能燒煩惱薪聖道火前相，如鑽火位初暖相生，法與暖同故名暖法。此善根起分位長故，能具觀察四聖諦境，由此具修十六行相：觀苦聖諦修四行相，一非常、二苦、三空、四非我；觀集聖諦修四行相，一因、二集、三生、四緣；觀滅聖諦修四行相，一滅、二靜、三妙、四離；觀道聖諦修四行相，一道、二如、三行、四出。此相差別如後當辯。然諸暖法雖緣四諦，而從多分說厭行俱，以起彼時蘊想多故。行者修習此暖善根，下中上品漸次增進，於佛所說苦集滅道生隨順信，觀察諸有恒為猛盛焰所焚燒。於三寶中信為上首。有修所成順決擇分，次善根起名為頂法，是總緣共相法念住差別。頂聲顯此是最勝處，如吉祥事至成辦時，世間說為此人至頂。謂色界攝四善根中，二是可動、二不可動。可動二中，下者名暖；上者名頂，動中上故。不動二中，下者名忍，於四諦境極堪忍故；上者名為世第一法，世中勝故，猶如醍醐。閑居者言：修此善品其相至頂，故名頂法。此境行相與暖法同，謂觀四諦境修十六行相。如是暖頂二種善根，初安足時唯法念住，後增進位四皆現前。初安足言，顯以行相最初遊踐四聖諦迹。後增進言，顯從此後下中上品次第數習。諸先所得後不現前，於彼不生欽重心故。以勝加行引此善根，故已得中不生欽重。然此頂法雖緣四諦，緣三寶信多分現行。此頂善根下中上品，漸次增長至成滿時，有修所成順決擇分勝善根起名為忍法，是總緣共相法念住差別，於四諦理能忍可中此最勝故。又此位忍無退墮故，名為忍法。世第一法雖於聖諦亦能忍可，無間必能入見道故必無退墮，而不具觀四聖諦理。此具觀故偏得忍名，故偏說此名順諦忍。此忍善根安足增進，皆法念住；與前有別，此與見道漸相似故，以見道位中唯法念住故。然此忍法有下中上，下中二品與頂法同，謂具觀察四聖諦境及能具修十六行相；上品有異，唯觀欲苦，與世第一相隣接故。由此義准，暖等善根皆能具緣三界苦等義已成立，無簡別故。忍下中上如何分別？且下品忍具八類心，謂瑜伽師以四行相觀欲界苦名一類心，如是次觀色無色苦，集滅道諦亦如是觀，成八類心，名下品忍。中忍減略行相所緣，謂瑜伽師以四行相觀欲界苦，乃至具足以四行相觀欲界道，於上界道減一行相，從此名曰中品忍初。如是次第漸減漸略行相所緣，乃至極少唯以二心觀欲界苦，如苦法忍、苦法智位，齊此名為中品忍滿。上忍唯觀欲界苦諦，修一行相，唯一剎那，此善根起不相續故。上忍無間有修所成，初開聖道門，世功德中勝。是總緣共相法念住差別順決擇分攝最上善根生，此即說名世第一法。此有漏故名為世間，是最勝故名為第一。有士用力離同類因引聖道起故名最勝，是故名為世第一法。此如上忍緣欲苦諦，修一行相唯一剎那。如是減略行相所緣，如是如是漸近見諦，故世第一唯緣欲苦，修一行相唯一剎那，謂無間入離生位故，此位決定無相續理。然色界繫有九善根，下下下中下上名暖，中下中中中上名頂，上下上中名忍，上上名世第一。暖等四法以何為體？暖等自性皆慧為體，若并助伴皆五蘊攝，定俱必有隨轉色故。然除彼得，勿諸聖者暖等善根重現前故。然已見諦不許暖等重現在前，已見諦者加行現前成無用故。此中暖法初安足時，於三諦中隨緣何諦法念住現在脩未來四，隨一行相現在修未來四，唯修同分非不同分。緣滅諦法念住現在修未來一，隨一行相現在修未來四，非初觀蘊滅能修緣蘊道。後增進位，於三諦中隨緣何諦，隨一念住現在修未來四，隨一行相現在修未來十六。緣滅諦法念住現在修未來四，隨一行相現在修未來十六。此初安足唯修同分者，先未曾得如是種性故，於諸諦中行未廣故。後增進位與此相違，故彼能修同分異分。頂初安足，於四諦中隨緣何諦法念住現在修未來四，隨一行相現在修未來十六。後增進位，於三諦中隨緣何諦，隨一念住現在修未來四，隨一行相現在修未來十六。緣滅諦法念住現在修未來四，隨一行相現在修未來十六。忍初安足及後增進，於四諦中隨緣何諦，法念住現在修未來四，隨一行相現在修未來十六。此依忍類總相而說。差別說者，略所緣時，隨略彼所緣，不修彼行相。謂具緣四，具修十六，若緣三二一，修十二八四。世第一法緣欲苦諦法念住現在修未來四，隨一行相現在修未來四。唯同分修，無緣餘諦世第一法，是故唯修爾所行相。有餘師說：近見道故、似見道故，唯修爾所。謂苦法忍唯緣欲苦諦修四行相，世第一亦然。已辯所生善根相體，今次應辯彼差別義。頌曰：</p>

<div class="lg regular"><div class='lg-row'>此順決擇分，　四皆修所成，</div>
<div class='lg-row'>六地二或七，　依欲界身九，</div>
<div class='lg-row'>三女男得二，　第四女亦爾。</div>
<div class='lg-row'>聖由失地捨，　異生由命終，</div>
<div class='lg-row'>初二亦退捨，　依本必見諦，</div>
<div class='lg-row'>捨已得非先，　二捨性非得。</div>
</div><p>論曰：此暖、頂、忍、世第一法四殊勝善根，名順決擇分，由下、中、上及上上品分為四種，如前已說。決謂決斷，擇謂簡擇。決斷簡擇，謂諸聖道，以諸聖道能斷疑故，及能分別四諦相故。分謂分段，即是見道，是決擇中一分攝故。暖等為緣引決擇分，順益彼故得順彼名，故此名為順決擇分。如是四種皆修所成，非聞思所成，遠決擇分故。此四善根皆依六地，謂四靜慮、未至、中間。欲界中無，闕等引故。餘上地亦無，見道眷屬故。又無色界心不緣欲界故，欲界先應遍知斷故，於三界中彼最麁故。此四善根能感色界五蘊異熟為圓滿因，不能牽引眾同分故，極厭諸有欣圓寂故。或聲為顯二有異說，謂暖頂二。尊者妙音說：依前六及欲七地。對法諸師不許彼說，非聞思所成，順決擇分故。此四善根依欲身起，人天九處除北俱盧，唯依欲九身，容入離生故。除增上忍世第一法，餘三善根三洲初起，後生天處亦續現前，所除亦依天處初起。有餘師說：若於先時曾已修治此四加行，彼於天處皆得初起。此四善根唯依男女，前三男女俱通得二，第四女身亦得二種，勿後得男身不成暖等故；依男唯得男身善根，聖轉至餘生亦不為女故。暖頂忍位容有轉形，故二依善根展轉為因住。世第一法依女身者能為二因，女得聖已容有轉得男身理故。依男身者但為一因，已得女身非擇滅故。聖依此地得此善根，失此地時善根方捨。失地言顯遷生上地。異生於地若失不失，但失眾同分必捨此善根，聖身見道力所資故。此四善根無命終捨。寧知命終捨，唯異生非聖？以本論說卵胎中異生，唯成就身不成身業故。豈不異生先依下地起暖法等，後生上地亦必定捨暖等善根？無如是失，以彼異生爾時捨善根，由捨同分故。謂住死有無聖道資，捨諸善根非由上地中有等起。若諸聖者住死有中，由聖道資不捨暖等，但由上地中有等起捨下善根，捨時雖同而所由別，是故異生無失地捨，聖者必無由命終捨。異生命終雖捨忍法，而定無有墮諸惡趣得惡趣生，非擇滅故。身是忍法曾所居故，能感惡趣諸業煩惱不復能在身中行故，如師子窟雜獸不居。初二善根亦由退捨，如是退捨異生非聖。後二異生亦無退捨，依根本地起暖等善根，彼於此生必定得見諦。以根利故、厭有深故。依未至中間起暖等者，於此生不必得入見諦。有餘師言：依根本定起暖等者，此生必定得至涅槃，厭有深故。若先捨已後重得時，所得必非先之所捨，由先捨已後重得時亦大劬勞方得起故、於先所捨不欽敬故，如先已捨別解脫戒，後重受時得未曾得。暖等亦爾，後得非先。若先已得暖等善根，經生故捨，遇了分位善說法師便生頂等；若不遇者，還從本修。失退二捨非得為性，退捨必因起過而得，失捨或有由德增進。得此善根有何勝利？頌曰：</p>

<div class="lg regular"><div class='lg-row'>暖必至涅槃，　頂終不斷善，</div>
<div class='lg-row'>忍不墮惡趣，　第一入離生。</div>
</div><p>論曰：四善根中若得暖法，雖有退斷善根造無間業墮惡趣等，而無久流轉，必至涅槃故。若爾，何殊順解脫分？若無障礙，去見諦近，此與見道行相同故，是等引攝勝善根故。若得頂法，雖有退等而增畢竟不斷善根，觀察三寶殊勝功德為門引生淨信心故。若得頂已，不斷善根。如何經說天授退頂？由彼曾起近頂善根，依未得退，密作是說。若得忍法，雖命終捨住異生位，而增無退不造無間不墮惡趣。然頌但說不墮惡趣言，義准已知不造無間業，造無間業者必墮惡趣故。忍位無退，如前已辯。得忍不墮諸惡者，已遠趣彼業煩惱故，得惡趣生非擇滅故。由下忍力已得一切惡趣無生，由上忍力復得少分生等無生。少分生者，謂卵濕生，由此二生多愚昧故。等言為顯處身有惑。處謂無想、大梵、北洲，無想、大梵僻見處故，北俱盧洲無現觀故。身謂扇搋等，多諸煩惱故。有謂第八等，聖必不受故。惑謂見斷惑，必不復起故。得世第一法，雖住異生位，而能趣入正性離生。頌雖不言離命終捨，既無間入正性離生，義准已成無命終捨。何緣唯此能入離生？已得異生非擇滅故，能如無間道捨異生性故。此四善根各有三品，由聲聞等種性別故。隨何種性善根已生，彼可移轉向餘乘不？頌曰：</p>

<div class="lg regular"><div class='lg-row'>轉聲聞種性，　二成佛三餘，</div>
<div class='lg-row'>麟喻佛無轉，　一坐成覺故。</div>
</div><p>論曰：未殖佛乘順解脫分，依聲聞種性起暖頂善根，容可轉生佛乘暖頂，是經長時方能起義。若起彼忍無向佛乘，以聲聞乘加行最久，經六十劫自果必成。菩薩專求利他事故，為欲拔濟無邊有情，弘誓莊嚴經無量劫，故往惡趣如遊園苑。若不爾者，無成佛義。起忍得一切惡趣非擇滅，故起彼忍無向佛乘，斷絕眾多利他事故。若時菩薩已殖佛乘，順解脫分為遮惡趣，展轉堅攝施戒慧三，爾時無勞起餘乘忍。故聲聞暖頂可轉向佛乘，起忍則無轉成佛義。依聲聞種性起暖頂忍，三皆可轉生獨覺乘道。非聲聞種性忍法已生，於獨覺菩提有能障義，故起彼忍亦成獨覺。此在佛外，故頌言餘。起獨覺乘種性暖頂，為有轉向餘乘理不？然獨覺乘總有二種：一麟角喻、二先聲聞。若先聲聞，如聲聞說。麟喻及佛，俱不可轉，以俱一坐成菩提故。第四靜慮是不傾動最極明利三摩地故，堪為麟喻大覺所依，故彼俱依第四靜慮，從身念住至盡無生，唯於一坐能次第起。故麟角喻及佛種性，暖等善根皆不可轉。頗有初殖順解脫分，此生即能起順決擇分耶？不爾。云何？頌曰：</p>

<div class="lg regular"><div class='lg-row'>前順解脫分，　速三生解脫，</div>
<div class='lg-row'>聞思成三業，　殖在人三洲。</div>
</div><p>論曰：順決擇分今生起者，前生必起順解脫分。諸有創殖順解脫分，極速三生方得解脫，謂初生殖順解脫分、次生成熟、第三生起順決擇分即入聖道。若謂第二生起順決擇分，第三生入聖乃至得解脫，彼言便與前說相違。謂依根本地起暖等者，彼必於此生得入見諦。或彼應許極速二生，謂第二生依根本地起暖等者，彼於現生必入聖道得解脫故。順解脫分聞思所成非修所成，諸有未殖順解脫分者彼不能殖故。順解脫分三業為體，最勝唯是意地意業。此思願力攝起身語，亦得名為順解脫分。有由少分施戒聞等，便能種殖順解脫分。謂勝意樂至誠相續，厭背生死欣樂涅槃；與此相違，雖多修善而不能殖順解脫分。由意業勝殖此善根故，唯人中三方能殖，厭離般若餘處劣故。有佛出世若無佛時，俱能種殖順解脫分。已因便說順解脫分，入觀次第是正所論。於中已明諸加行道，世第一法為其後邊，應說從斯復生何道？頌曰：</p>

<div class="lg regular"><div class='lg-row'>世第一無間，　即緣欲界苦，</div>
<div class='lg-row'>生無漏法忍，　忍次生法智，</div>
<div class='lg-row'>次緣餘界苦，　生類忍類智，</div>
<div class='lg-row'>緣集滅道諦，　各生四亦然。</div>
<div class='lg-row'>如是十六心，　名聖諦現觀，</div>
<div class='lg-row'>此總有三種，　謂見緣事別。</div>
</div><p>論曰：從世第一善根無間，即緣欲界苦聖諦境有無漏攝法智忍生，此忍名為苦法智忍。寧知此忍是無漏攝，從世第一無間而生？以契經中言：世第一無間入正性決定或正性離生，爾時名超異生地故。此忍既是決定離生一分所攝，定是無漏，從世第一無間而生。說無漏言，為欲簡別世第一法所從世忍。此無漏忍，以欲苦法為其所緣，名苦法忍。謂於苦法無始時來身見所迷執我我所，今創見彼唯苦法性，忍可現前名苦法忍。此能引後苦法智生，是彼智生障之對治，故復名曰苦法智忍。即此名入正性決定，亦復名入正性離生，由此是初入正性決定，亦如初入正性離生故。經說正性，所謂涅槃。或正性言目諸聖道能決趣涅槃，或決了諦相，故諸聖道得決定名。至得決定，說名為入。若爾，何緣於無漏慧唯初見諦得決定名？以於爾時於諸諦理初得難毀，決定見故。或於爾時望餘位道有非一種決定相故。煩惱名生，如契經說：何謂生臭？謂諸煩惱。見位初越，故名離生。有說：生言目根未熟。見位初越，故名離生。至得離生，說名為入。捨異生性諸說不同。有言世第一。有言苦法忍。有言共捨，由此二種如無間道解脫道故。此忍無間即緣欲苦有法智生名苦法智，於唯是苦法得決斷慧故。應知此智亦無漏攝，前無漏言遍流後故。如緣欲界苦聖諦境，有苦法忍苦法智生，如是復於法智無間總緣餘界苦聖諦境，有類智忍生，名苦類智忍。此忍無間即緣此境有類智生，名苦類智。最初證知諸法真理，故名法智。此後境智與前相似，故得類名。是後隨前而證境義。或從前生故，後得前類名，如世間言子是父類。即是從欲界苦決定覺所生。餘界苦決定覺義，如緣苦諦欲界及餘生法類忍法類智四緣，餘三諦各四亦然。即緣一一有四心義，如是次第有十六心，總說名為聖諦現觀，以於三界四聖諦境次第現前如實觀故。初習業地於諸諦境多返旋環已淳熟故，今於此位能如是觀。餘部有言：唯頓現觀。彼言既總，理或無違，以諦現觀總有三種。其三者何？謂見、緣、事。唯無漏慧於諸諦境如實覺了，名見現觀。是即由見分明現前，如實而觀四諦境義。即無漏慧并餘相應同一所緣，名緣現觀，是即由見等心心所法同能取所緣四諦境義。即諸能緣并餘俱有同一事業，名事現觀，是即由見等心心所法并餘俱有戒及生相等，於諸諦中同所作義。戒生相等是現觀因，於現觀中彼有事用，故亦於彼立現觀名。如是應知不相應法唯一現觀，除慧所餘心心所法有二現觀，唯無漏慧具足有三。諸說名為頓現觀者，謂於一諦得現觀時，於餘諦中亦得現觀。故於前說頓現觀宗，應審推徵依何現觀？若言依事，應讚言善。以於苦諦得現觀時於苦具三，於餘唯事。謂初觀見苦聖諦時，盡煩惱故即名斷集，得擇滅故即名證滅，起對治故即名修道。以見苦位於集等三有斷證修事現觀故，約事現觀名頓無失。若言依見，應撥言非，此現觀必漸，諸諦相別故，一見理無多行相故。隨彼自相一一諦中，世尊說言各別見故。已辯現觀具十六心。此十六心為依何地？頌曰：</p>
<p class="lg-abnormal"><div class='lg-row'>皆與世第一，　同依於一地。</div>
</p><p>論曰：隨世第一所依諸地，應知即此十六心依。彼依六地如前已說，謂四靜慮、未至、中間。何緣必有如是忍智前後次第相雜而起？頌曰：</p>
<p class="lg-abnormal"><div class='lg-row'>忍智如次第，　無間解脫道。</div>
</p><p>論曰：十六心中，四法類忍名無間道，四法類智名解脫道。名如前說。能忍可先來未見欲苦初念無漏慧，名苦法忍。以契經中世尊自說：若於此法以下劣慧或增上慧審察忍可，名隨信行、隨法行故。應知此忍即無間道。何處說此無間道名？經說：一法難可通達，名為無間，心等持故。又世尊說：有苦法智、有苦類智，乃至廣說。非此二智同緣三界苦等境起，如《順理》辯，故於苦法忍所見欲苦中決斷解生，名苦法智。前忍能斷十煩惱得，後智能與彼離繫得俱生。經說：智生隨於前忍。故知後智名解脫道。從此無間忍色無色未曾見苦，第三剎那無漏慧生，名苦類忍，是見欲苦忍種類故。次於苦類忍所觀上苦中決斷解生，名苦類智。忍智如次斷煩惱得，名無間道；離繫得俱，名解脫道，准前應說。於餘三諦，准苦應知。故前八忍名無間道，後之八智名解脫道。復以何緣說斷對治名無間道，說離繫得俱時起智名解脫道？無間隔故名為無間，無間即道名無間道。是無同類道能為間隔，令於解脫道不為緣義。諸無間道唯一剎那，諸解脫道或相續故。於自所治諸煩惱得已得解脫，與彼斷得俱時起道，名解脫道。自所治言欲顯何義？苦類忍等諸無間道，亦與他所治離繫得俱生，勿彼亦名解脫道故。此十六心皆見諦理，一切皆說見道攝耶？不爾。云何？頌曰：</p>
<p class="lg-abnormal"><div class='lg-row'>前十五見道，　見未曾見故。</div>
</p><p>論曰：見未曾見四聖諦理，名為見道。故於現觀十六心中，前十五心是見道攝，道類忍位於諸諦中見圓滿故。至第十六道類智時，雖亦有一先未知諦，而無一諦先未見者，以一切忍皆見性故，由此爾時不名見道。豈不亦見曾未見諦，謂道類智見道類忍，相應俱有一念道故。諸有唯見曾未見者名為見道，爾時通見曾未曾見，故無此失。或此約諦不約剎那，非爾時觀未曾見諦，非於一諦多剎那中，未見一剎那可名未見諦。如刈畦稻唯餘一科，不可名為此畦未刈。故見未見名為見道，是見道相義善成立。故我宗說，現觀後邊道類智品是修道攝，兼修異境智行相故。</p>

<p class='juan'>說一切有部顯宗論卷第三十</p></div>
</div><!-- end of div[@id='body'] -->
</body></html>