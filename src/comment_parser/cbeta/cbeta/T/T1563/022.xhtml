<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu48' /><a id='mulu49' />阿毘達磨藏顯宗論卷第二十二<p class="byline">尊者眾賢造</p><p class="byline">三藏法師玄奘奉　詔譯</p>辯業品第五之五</p><p>又經中說有三牟尼，又經中言有三清淨，俱身語意。相各云何？頌曰：</p>

<div class="lg regular"><div class='lg-row'>無學身語業，　即意三牟尼；</div>
<div class='lg-row'>三清淨應知，　即諸三妙行。</div>
</div><p>論曰：無學身業名身牟尼，無學語業名語牟尼，即無學意名意牟尼。非意牟尼意業為體。何緣唯說色識蘊中有是牟尼，非於餘蘊？有餘師說：舉後及初，類顯中間亦有此義。如實義者，勝義牟尼唯心為體，故契經說：心寂靜故有情寂靜。此心牟尼，由身語業離眾惡故可以比知。意業於中無能比用，唯能所比合立牟尼。何故牟尼唯在無學？以阿羅漢是實牟尼，諸煩惱言永寂靜故。諸身語意三種妙行，名身語意三種清淨。無漏妙行永離惡行煩惱垢故，可名清淨。有漏妙行猶為惡行煩惱垢污，如何清淨？此亦暫時能離惡行煩惱垢故，得清淨名。或此力能引起無漏勝義清淨，故立淨名。若謂此亦能引煩惱垢故，謂作煩惱等無間緣，是則不應名清淨者，此亦非理。善心起時，非為染心起加行故，染心無間無漏不生。有漏善心能引無漏，故有漏善得清淨名，順無漏心能除穢故。說此二者，為息有情計邪牟尼、邪清淨故。又經中說有三惡行，又經中言有三妙行，俱身語意。相各云何？頌曰：</p>

<div class="lg regular"><div class='lg-row'>惡身語意業，　說名三惡行，</div>
<div class='lg-row'>及貪嗔邪見，　三妙行翻此。</div>
</div><p>論曰：一切不善身語二業加行後起，及與根本并不善思，如次名身語意惡行。然意惡行復有三種，謂非意業貪、嗔、邪見。豈不契經亦說貪等名為意業，如何今說貪嗔邪見非意業邪？是業資糧故亦名業，如漏資糧亦名漏等。是諸聖賢所訶厭故，又能感得非愛果故，此行即惡，故名惡行。三妙行者翻此應知。謂一切善身語二業加行後起，及與根本并諸善思，如次名身語意妙行。然意妙行復有三種，非業無貪、無嗔、正見。智所讚故，感愛果故，此行即妙，故名妙行。正見邪見雖非益損他，而為彼本，故亦成善惡。又經中言：有十業道，或善或惡。其相云何？頌曰：</p>

<div class="lg regular"><div class='lg-row'>所說十業道，　攝惡妙行中，</div>
<div class='lg-row'>麁品為其性，　如應成善惡。</div>
</div><p>論曰：於前所說惡妙行中，若麁顯易知，攝為十業道。如應若善攝前妙行，不善業道攝前惡行。不攝何等妙惡行耶？加行後起等，彼非麁顯故。且於不善十業道中，若身惡行令他有情失命失財失妻妾等，說為業道，令遠離故。若語惡行過失尤重，說為業道，令遠離故。若意惡行重貪嗔等，說為業道，令遠離故。加行後起及餘過輕，并不善思，皆非業道。善業道中身善業道，於身妙行不攝一分，謂加行後起及餘善身業，即離飲酒斷草施等。語善業道於語妙行不攝一分，謂愛語等。意善業道於意妙行不攝一分，謂諸善思。十業道中前七業道，為皆定有表無表耶？不爾。云何？頌曰：</p>

<div class="lg regular"><div class='lg-row'>惡六定無表，　彼自作婬二，</div>
<div class='lg-row'>善七受生二，　定生唯無表。</div>
</div><p>論曰：七惡業道中六定有無表，謂殺生等，除欲邪行。非如是六，若遣他為，至根本時有表生故。若有自作彼六業道，則六皆有表無表二，謂起表時彼便死等、後方死等與遣使同，根本成時唯無表故。唯欲邪行必具二種，要是自身所究竟故，非遣他作如自生喜。七善業道若從受生必皆具二，謂表無表，受生尸羅必依表故。靜慮無漏所攝律儀名為定生，此唯無表，但依心力而得生故。加行後起如根本耶？不爾。云何？頌曰：</p>

<div class="lg regular"><div class='lg-row'>加行定有表，　無表或有無，</div>
<div class='lg-row'>後起此相違。</div>
</div><p>論曰：業道加行必定有表，此位無表或有或無，若猛利纏淳淨心起則有無表，異此則無。後起翻前定有無表，此位表業或有或無，第二剎那無表為始名為後起，故此定有。若於爾時起隨前業則亦有表，異此便無。於此義中建立業道加行、根本，後起異相，如《順正理》廣辯應知。又契經說：苾芻當知，殺有三種，一從貪生、二從嗔生、三從癡生。乃至邪見有三亦爾。豈諸業道於究竟時皆由三根？佛作是說，非諸業道於究竟時皆由三根，加行有異。云何有異？頌曰：</p>

<div class="lg regular"><div class='lg-row'>加行三根起，　彼無間生故，</div>
<div class='lg-row'>貪等三根生。</div>
</div><p>論曰：不善業道加行生時，一一由三不善根起，依先等起故作是說。殺生加行由貪起者，如有貪彼齒髮身分，或為得財、或為戲樂、或為拔濟親友自身，從貪引起殺生加行。從瞋起者，如為除怨發憤恚心起殺加行。從癡起者，如波剌斯作如是說：父母老病，若令命終便生勝福，以令解脫現在眾苦，新得勝身明利根故。又謂是法祠中殺生。又諸王等依世法律，誅戮怨敵除剪凶徒，謂成大福起殺加行。又外道言，蛇蠍蜂等為人毒害，殺便獲福。羊鹿水牛及餘禽獸，本擬供食，故殺無罪。又因邪見殺害眾生。此等加行皆從癡起。餘六加行從三根生，如《順正理》廣辯其相。貪等加行如何從三？以從三根無間生故。謂從貪等三不善根，無間各容生三業道。由此已顯從貪瞋癡無間相應生三加行，依無間義亦生業道。已說不善從三根生。善復云何？頌曰：</p>
<p class="lg-abnormal"><div class='lg-row'>善於三位中，　皆三善根起。</div>
</p><p>論曰：諸善業道所有加行、根本、後起，皆從無貪、無瞋、無癡善根所起，以善三位皆是善心所等起故，善心必與三種善根共相應故。此善三位其相云何？謂遠離前不善三位，所有三位應知是善。且如勤策受具戒時，來入戒壇禮苾芻眾，至誠發語請親教師，乃至一白二羯磨等，皆名為善業道加行。第三羯磨竟，一剎那中表無表業名根本業道。從此以後至說四依，及餘依前相續隨轉，表無表業皆名後起。如先所說，非諸業道於究竟位皆由三根，應說由何根究竟何業道？頌曰：</p>

<div class="lg regular"><div class='lg-row'>殺麁語瞋恚，　究竟皆由瞋，</div>
<div class='lg-row'>盜邪行及貪，　皆由貪究竟，</div>
<div class='lg-row'>邪見癡究竟，　許所餘由三。</div>
</div><p>論曰：惡業道中，殺生麁語瞋恚業道由瞋究竟，要無所顧極麁惡心現在前時此三成故。諸不與取、欲邪行、貪此三業道由貪究竟，要有所顧極染污心現在前時此三成故。邪見究竟要由愚癡，由上品癡現前成故。虛誑、離間、雜穢語三，一一許容由三究竟，以貪瞋等現在前時一一能令此三成故。諸惡業道何處起耶？頌曰：</p>
<p class="lg-abnormal"><div class='lg-row'>有情具名色，　名身等處起。</div>
</p><p>論曰：如前所說四品業道，三三一三隨其次第，於有情等四處而生。謂殺等三有情處起，要待有情此業道生，故非唯待外物此業道生。豈不此三亦名色處起？一蘊一念亦得名色名，此三要託諸蘊總故。偷盜等三眾具處起，於他有情所受用物，欲攝屬己業道方成。雖待有情而眾具勝，故說三種託眾具成。唯邪見一名色處起，由此撥無名色法故。雖此亦撥涅槃為無，而名色門撥無永滅，謂尚無苦況苦涅槃，是故但言名色處起。豈不邪見亦撥有情，何故但言名色處起？由此緣別名色亦生，但撥有情所依名色，撥能依假不說自成。又聖教中有無有情，理必無名色亦無同有情。撥實為無重故成業道，撥無假法輕故非業道，是故不言有情處起。虛誑語等三名身等處起，語體必依名等起故。語雖亦託有情等生，而正親依名身等起。又雜穢語不待有情，無有不託名身等者。或依不共處，立業道無失。麁語雖依名身等起，恐謂唯依外此業道亦成，故說唯依有情處起。又發麁語不假飾詞，故不說依名身等起。由何建立殺業道成？謂由加行及由果滿，於此二分隨闕一時，不為殺生根本罪觸。頗有殺者起殺加行及令果滿，而彼不為殺罪觸耶？曰有。云何？頌曰：</p>
<p class="lg-abnormal"><div class='lg-row'>俱死及前死，　無根依別故。</div>
</p><p>論曰：若能殺者起殺加行定欲殺他，與所殺生俱時捨命、或在前死，彼能殺者業道不成。所以者何？以所殺者命未斷故。以能殺者其命已終，別依生故。謂殺加行所依止身今已斷滅，雖有別類身同分生，非罪依止，此曾未起殺生加行，成殺業道理不應然。若有多人集為軍眾欲殺怨敵或獵獸等，於中隨有一殺生時，何人得成殺生業道？頌曰：</p>
<p class="lg-abnormal"><div class='lg-row'>軍等若同事，　皆成如作者。</div>
</p><p>論曰：於軍等中若隨有一作殺生事如自作者，一切皆成殺生業道，由彼同許為一事故。如為一事展轉相教，故一殺生餘皆得罪。若有他力逼入此中，因即同心亦成殺罪，唯除若有立誓要期，救自命緣亦不行殺，無殺心故不得殺罪。今應別辯十業道相，謂齊何量名為殺生？乃至齊何名為邪見？且先分別殺生相者，頌曰：</p>
<p class="lg-abnormal"><div class='lg-row'>殺生由故思，　他想不誤殺。</div>
</p><p>論曰：要由先發欲殺故思，於他有情他有情想，作殺加行，不誤而殺，謂唯殺彼不漫殺餘，齊此名為殺生業道。有懷猶豫，為杌為人？設復是人，為彼非彼？因起決志，若是若非我定當殺，由心無顧，若殺有情亦成業道。如是業道若定若疑，但具殺緣皆有成理。於<span class='corr'>剎</span>那滅行殺，罪如何成？以起惡心行殺加行，令所殺者現命滅時，不能為因引同類命，障應生命令永不生，故名殺生，由斯獲罪。已分別殺生，當辯不與取。頌曰：</p>
<p class="lg-abnormal"><div class='lg-row'>不與取他物，　力竊取屬己。</div>
</p><p>論曰：前不誤等言，如應流至後。謂要先發欲盜故思，於他物中起他物想，或力或竊起盜加行，不誤而取令屬己身，齊此名為不與取罪。若有盜取窣堵波物，於佛得罪，佛將涅槃總受世間所施物故。盜亡僧物已作羯磨，於界內僧得偷盜罪，羯磨未了於一切僧。若盜他人及象馬等，出所住處業道方成。已辯不與取，當辯欲邪行。頌曰：</p>
<p class="lg-abnormal"><div class='lg-row'>欲邪行四種，　行所不應行。</div>
</p><p>論曰：總有四種行不應行，皆得名為欲邪行罪。一於非境，謂他所護，或母或父或父母親，乃至或失所守護境。二於非道，謂設己妻，口及餘道。三於非處，謂於制多寺中逈處。四於非時，謂懷胎時、飲兒乳時、受齋戒時。有說若夫許受齋戒而有所犯，方謂非時。既不誤言亦流至此。若於他婦謂是己妻、或於己妻謂為他婦，道非道等，但有誤心，雖有所行而非業道。若於此他婦作餘他婦想，行非梵行，有說亦成，加行受用時並於他境故。有說如殺業道不成加行，究竟時前境各別故。苾芻尼等如有戒妻，若有侵[夌*欠]亦成業道。已辯欲邪行，當辯虛誑語。頌曰：</p>
<p class="lg-abnormal"><div class='lg-row'>染異想發言，　解義虛誑語。</div>
</p><p>論曰：說聽力故成虛誑語。謂於所說異想發言，及所誑者解所說義，染心不誤，方成業道。所誑未解，雜穢語收。語多字成，要最後念表無表業方成業道。或隨所誑，解義即成。前字俱行皆此加行。此中解義，據所誑者能解名解，非正解義。齊何名為能解正解？前謂解者，住耳識時；後謂正能分別其義。若正解義，義意識知，語表耳識俱時滅故，應此業道唯無表成。是故理應善義言者，住耳識住業道即成，能誑具足表無表故。有言所誑隨解不解，但異想說，業道即成。不爾，此同離間語故，隨忍不忍要解方成。經說諸言略有十六，謂於不見不聞不覺不知事中言實見等，所見等中言不見等，如是八種名非聖言。不見等中言不見等，所見等中言實見等，如是八種名為聖言。何等名為所見等相？頌曰：</p>

<div class="lg regular"><div class='lg-row'>由眼耳意識，　并餘三所證，</div>
<div class='lg-row'>如次第名為，　所見聞知覺。</div>
</div><p>論曰：若境由眼耳意餘識所證，如次名所見等。鼻舌身根取至境故總名為覺，餘經定說三根所取為所覺故。經言：大母！汝意云何？諸所有色非汝眼見、非汝曾見、非汝當見、非希求見，汝為因此起欲起貪、起親起愛、起阿賴耶、起尼延底、起耽著不？不爾。大德！諸所有聲，非汝耳聞，廣說乃至諸所有法非汝意知，廣說乃至，不爾。大德！復告大母：汝於此中應知所見唯有所見，應知所聞、所覺、所知唯有所聞所覺所知。此經既於色聲法境說為所見所聞所知，准此於餘定立所覺。若不許爾，所覺是何？又香等三所見等外，於彼三境應不起言。已辯虛誑語，當辯餘三語。頌曰：</p>

<div class="lg regular"><div class='lg-row'>染心壞他語，　說名離間語，</div>
<div class='lg-row'>非愛麁惡語，　諸染雜穢語，</div>
<div class='lg-row'>餘說異三染，　侫歌邪論等。</div>
</div><p>論曰：若染污心發壞他語，若他壞不壞，俱成離間語。解義不誤流至此中。若以染心發非愛語毀訾於他，名麁惡語。前染心語流至此故，解義不誤亦與前同。一切染心所發諸語，名雜穢語，皆雜穢故。唯前語字流至此中。有說異前三，餘染心所發侫歌邪論等，方雜穢語收。侫謂苾芻邪求名利發諂愛語。歌謂倡伎染心悅他作諸諂曲，及染心者諷吟相調。邪論者謂勝數明等，述惡見言等，謂染心所發悲歎及戲論語。輪王現時歌詠等語，隨順出離與染相違，故彼皆非雜穢語攝。有說彼有嫁娶等言，雜穢語收，非業道攝，薄塵類故不引無表，非無無表可業道攝。已辯三語，當辯意三。頌曰：</p>

<div class="lg regular"><div class='lg-row'>惡欲他財貪，　憎有情瞋恚，</div>
<div class='lg-row'>撥善惡等見，　名邪見業道。</div>
</div><p>論曰：於他財物非理耽求欲令屬己，或力或竊，如是惡欲名貪業道。於有情類起憎恚心，欲為逼迫名瞋業道。於善惡等惡見撥無，此見名為邪見業道。舉初攝後，故說等言。具足應如契經所說，謗因謗果、二世尊等總十一類邪見不同，謂無施與，乃至廣說。如是已辯十業道相。依何義釋諸業道名？頌曰：</p>
<p class="lg-abnormal"><div class='lg-row'>此中三唯道，　七業亦道故。</div>
</p><p>論曰：十業道中，後三唯道，業之道故，立業道名。彼相應思說名為業，彼轉故轉、彼行故行，如彼勢力而造作故。前七是業，身語業故；亦業之道，思所遊故。由能等起身語業思，託身語業為境轉故。業業之道，立業道名。故於此中言業道者，具顯業道業業道義，雖不同類而一為餘，世記論中俱極成故。或業之道故名業道，亦業亦道故名業道。具足應言業道業道，以一為餘但言業道。善業道義類此應知。加行、後起應名業道，思亦緣彼為境轉故。理亦應說而不說者，為本依本彼方轉故，先說麁品為業道故，內外增減隨根本故。一切惡業道，皆現善相違、斷諸善根。由何業道斷續善根？差別云何？頌曰：</p>

<div class="lg regular"><div class='lg-row'>唯邪見斷善，　所斷欲生得，</div>
<div class='lg-row'>撥因果一切，　漸斷二俱捨。</div>
<div class='lg-row'>人三洲男女，　見行斷非得，</div>
<div class='lg-row'>續善疑有見，　頓現除逆者。</div>
</div><p>論曰：惡業道中唯有上品圓滿邪見能斷善根。若爾，何緣本論中說：云何上品諸不善根？謂諸不善根能斷善根者，或離欲位最初所除。由不善根能引邪見，故邪見事推在彼根，如火燒村，火由賊起，故世間說被賊燒村。何等善根為此所斷？謂唯欲界生得善根，色無色善先不成故。《施設足論》說：斷三界善者，依上善根得更遠說令此相續，非彼器故。何緣唯斷生得善根？加行善根先已退故。此斷善根何因何位？謂有一類成極暴惡意樂隨眠，後逢惡友緣力所資轉復增盛，故善根減不善根增。後起撥因撥果邪見，令一切善皆悉隱沒，由此相續離善而住。此因此位斷諸善根邪見有二，謂自界緣及他界緣，或有漏緣及無漏緣。誰能斷善？應言一切能斷善根。九品善根為可頓斷，如見道斷見所斷耶？不爾。云何？謂漸次斷九品邪見，九品善根順逆相望漸次斷故，如修道斷修所斷惑。既如修道斷所斷惑，理於中間通起不起。諸律儀果有從加行、有從生得善心所生，隨捨彼因即便捨彼。為在何處能斷善根？人趣三洲，非在惡趣，染不染慧不堅牢故。亦非天趣，現見善惡諸業果故。言三洲者，除北俱盧，彼無極惡阿世耶故。如是斷善依何類身？唯男女身，志意定故。為何行者能斷善根？唯見行人，非愛行者。諸見行者，惡阿世耶極堅深故。諸愛行者，惡阿世耶極躁動故。由斯理趣，遮扇搋等。又此類人，如惡趣故。此善根斷，其體是何？善斷應知非得為體，以重邪見現在前時能令善根成就得滅，不成就得相續而生，故斷善體即是非得。前已成立非得實有，善根斷已由何復續？由疑有見，謂續善位。或由因力、或依善友，有於因果欻復生疑，所招後世為無為有？有於因果欻生正見定有後世，先執是邪，爾時善根成就得，還起不成就得滅，名續善根。九品善根頓續漸起，如頓除病氣力漸增，於現身中能續善不？亦有能續，除造逆人。有餘師言：斷見增者，亦非現世能續善根，依彼二人。經作是說：彼定於現法不能續善根，彼人定從地獄將歿。或即於彼將受生時能續善根，非餘位故。言將生位，謂中有中。將歿時言，謂彼將死。若由因力彼斷善根，將死時續；若由緣力彼斷善根，將生時續。由自他力，應知亦爾。又意樂壞，非加行壞。斷善根者，現世能續。若二俱壞斷善根者，要身壞後方續善根。見戒相對，應知亦爾，非劫將壞及劫初成，有斷善根相續潤故。斷善邪見四句差別。斷善邪見破僧妄語，當知定招無間異熟。已乘義便辯斷善根，今應復明本業道義。所說善惡二業道中，有幾並生與思俱轉？頌曰：</p>

<div class="lg regular"><div class='lg-row'>業道思俱轉，　不善一至八，</div>
<div class='lg-row'>善總開至十，　別遮一八五。</div>
</div><p>論曰：於諸業道思俱轉中，且不善與思，從一唯至八。一俱轉者，謂離所餘貪等三中，隨一現起。若先加行所造惡業，貪等餘染及不染心現在前時，隨一究竟。二俱轉者，謂行邪行。若自行殺盜雜穢語，或遣他為，隨一成位，貪瞋邪見隨一現前。若先加行所造惡業，貪等餘染及不染心現在前時，隨二究竟。三俱轉者，謂先加行所造惡業，貪等起時，隨三究竟。若遣一使作殺等一，自行婬等，俱時究竟。若自作二，如理應思。若先加行所造惡業，貪等餘染及不染心現在前事，隨三究竟。若起貪等餘染心時，自成業攝。離間虛誑語業等，使作一等，如理應思。四俱轉者，謂欲壞他說虛誑言或麁惡語，意業道一，語業道三。若遣二使自行婬等，若先加行所造惡業，貪等起時，隨三究竟。如是等類，准例應思。五六七俱，如理應說。八俱轉者，謂先加行作六惡業，自行邪欲，俱時究竟。餘例應思。後三不俱，故無九十。如是已說不善業道。與思俱轉數有不同，善業道與思，總開容至十，別據顯相，遮一八五。二俱轉者，謂善五識及依無色，盡無生智現在前時，無散善七，此相應慧非見性故，無色定俱無律儀故。三俱轉者，謂與正見相應意識現在前時，無七色善。四俱轉者，謂惡無記心現在前位，得近住、近事、勤策律儀。六俱轉者，謂善五識現在前時，得上三戒。七俱轉者，謂善意識無隨轉色正見相應現在前時，得上三戒。或惡無記心現前時，得苾芻戒。九俱轉者，謂善五識及依無色盡無生智現在前時，得苾芻戒。或靜慮攝盡無生智相應意識現在前時。十俱轉者，謂善意識無隨轉色正見相應現在前時，得苾芻戒。諸許亦用加行善心受散律儀，作是通說。或餘一切有隨轉色正見相應心正起位，別據顯相所遮如是，通據隱顯則無所遮。謂離律儀有一八五。一俱轉者，謂惡無記心現在前時，得一支遠離。五俱轉者，謂善意識無隨轉色正見相應現在前時，得二支等。八俱轉者，謂此意識現在前時，得五支等善惡業道。於何界趣處，幾唯成就、幾亦通現行？頌曰：</p>

<div class="lg regular"><div class='lg-row'>不善地獄中，　麁雜瞋通二，</div>
<div class='lg-row'>貪邪見成就，　北洲成後三，</div>
<div class='lg-row'>雜語通現成，　餘欲十通二，</div>
<div class='lg-row'>善於一切處，　後三通現成。</div>
<div class='lg-row'>無色無想天，　前七唯成就，</div>
<div class='lg-row'>餘處通成現，　除地獄北洲。</div>
</div><p>論曰：且於不善十業道中，那落迦中三通二種，謂麁惡語、雜穢語。瞋三種皆通現行，成就苦逼相罵故。有麁惡語。怨歎悲叫故有雜穢語，身心麁強[怡-台+龍]戾不調，由互相憎故有瞋恚貪及邪見。成而不行，無可愛境故、現見業果故。無相害法，故無殺生。謂彼俱由業盡故死。無攝財女故無盜婬，以無用故。無虛誑語，或虛誑語令他想倒，彼想常倒故。無誑語，彼常離故，或無用故。無離間語，北俱盧洲貪瞋邪見皆定成就而不現行，不攝我所故、身心柔軟故、無惱害事故、無惡意樂故。唯雜穢語彼通現成，由彼有時染心歌詠。壽量定故，無有殺生。無攝財物及女人故，無不與取及欲邪行。無誑心故，無誑虛語，或無用故。常和穆故，無離間語。言清美故，無麁惡語。除前地獄、北俱盧洲，餘欲界中十皆通二。謂於欲界天、鬼、傍生及人三洲，十惡業道皆通成現，然有差別，謂天、鬼、傍生，前七業道唯有處中攝，無不律儀；人三洲中二種俱有。已說不善。善業道中無貪等三，於三界五趣皆通二種，謂成就、現行。身語七支，無色無想但容成就，必不現行。謂聖有情生無色界，成就過未無漏律儀。無想有情必成過未第四靜慮靜慮律儀；然聖隨依何靜慮地曾起曾滅無漏尸羅，生無色時成彼過去，若未來世六地皆成。二處皆無現起義者，無色唯有四蘊性故。無想有情無定心故，律儀必託大種定心，二處互無故不現起。餘界趣處，除地獄、北洲，七善皆通現行及成就，然有差別，謂鬼，傍生有離律儀處中業道，若於色界唯有律儀，三洲欲天皆具二種。</p>

<p class='juan'>說一切有部顯宗論卷第二十二</p></div>
</div><!-- end of div[@id='body'] -->
</body></html>