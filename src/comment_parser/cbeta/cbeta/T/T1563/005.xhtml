<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />阿毘達磨藏顯宗論卷第五</p><p class="byline">尊者眾賢造</p><p class="byline">三藏法師玄奘奉　詔譯</p>
<div class='div-pin'><a id='mulu12' /><a id='mulu13' />
<p class='h1'>辯差別品第三之一</p><p>如是因界已列諸根，今於此中應更思擇，世尊何故別說根名？在內界全及法一分，以增上義別說為根，彼彼事中得增上故。雖增上義諸法皆有，而極增上方立根名。誰望於誰為極增上？頌曰：</p>

<div class="lg regular"><div class='lg-row'>五根於四事，　四根於二種，</div>
<div class='lg-row'>五八染淨中，　各別為增上。</div>
</div><p>論曰：非一切根總於一事為極增上。眼等五根各於四事有增上用，一莊嚴身、二導養身、三生識等、四不共事。莊嚴身者，謂五根中隨闕一根身醜陋故。導養身者，謂因見聞避險難故，及於段食能受用故。香味觸三皆成段食，如有頌曰：</p>

<div class="lg regular" style="margin-left:1em;"><div class='lg-row'>「譬如明眼人，　能避現險難，</div>
<div class='lg-row'>世有聰明者，　能離當苦惡。</div>
<div class='lg-row'>多聞能知法，　多聞能離罪，</div>
<div class='lg-row'>多聞捨無義，　多聞得涅槃。」</div>
</div>
<div class="lg regular" style="margin-left:1em;"><div class='lg-row'>「身由食住，　命託食存，　食已令心，</div>
<div class='lg-row'>適悅安泰。」</div>
</div><p>生識等者，謂發五識及相應法，隨所依根有明昧故。不共事者，謂取自境見聞嗅嘗，覺別境故。有說，眼耳於能守護生身法身，如其次第有增上用，前二伽他即為此證。有說，眼耳俱能守護生法二身，親近善士聽聞正法，眼耳各為一增上故。女、男、命、意各於二事有增上用。且女男根二增上者，一有情異、二分別異。有情異者，劫初有情形類皆等，二根生已便有女男形類差別。分別異者，進止言音乳房髻等安布差別。有說，勇怯有差別故，名有情異；衣服莊嚴有差別故，名分別異。有說，此於染淨二品有增上力，故言於二受不律儀，起無間業斷善根故，名於染品有增上力。能受律儀入道得果及離欲故，名於淨品有增上力，半擇迦等無如是事。命根於二有增上者，謂由命故施設諸根及根差別，由此有彼有、此無彼無故。或於眾同分能續及能持，於無色界要有命根，方有所生處決定故。彼起自地善染污心或起餘心，非命終故。意根於二有增上者，謂能續後有及自在隨行。能續後有者，如世尊告阿難陀言：識若不入母胎中者，精血得成羯羅藍不？不也。世尊！乃至廣說。自在隨行者，如契經言：</p>

<div class="lg regular" style="margin-left:1em;"><div class='lg-row'>「心能導世間，　心能遍攝受，</div>
<div class='lg-row'>如是心一法，　皆自在隨行。」</div>
</div><p>有說，意根於染淨品有增上力，故言於二，如契經言：心雜染故有情雜染，心清淨故有情清淨。樂等五受信等八根於染淨中有增上力，謂樂等五於染增上貪等隨眠所依事故。有說，此於染淨二品俱有增上，說為耽嗜，出離依故。樂故心定，苦為信依，六依出離喜及憂捨。契經說故，信等八根於淨增上，如契經說：我聖弟子，具信牆塹、具勤勢力，具念防衛，心定解脫，慧為刀劍，乃至廣說。此中即攝後三根故，彼於淨品定有增上。若增上故立為根者，於愛見品諸煩惱中，受想二法有增上用，想應如受亦立為根。又諸煩惱於能損壞善品等中有增上用，應成根體。又最勝故建立諸根，一切法中涅槃最勝，何緣不立涅槃為根？又迦比羅語具手足及大便處亦立為根，於語執行及能棄捨有增上故。如是等事不應立根，由所許根有如是相。頌曰：</p>

<div class="lg regular"><div class='lg-row'>心所依此別，　此住此雜染，</div>
<div class='lg-row'>此資糧此淨，　由此量立根。</div>
</div><p>論曰：心所依者，眼等六根，此內六處是有情本。此相差別由男女根。復由命根，此一期住，此成雜染。由五受根，此淨資糧由信等五，此成清淨，由後三根，由此立根事皆究竟，不應更立想等為根。諸煩惱中愛過最重，故唯立受與彼為根。愛過重者，以契經說：愛與六處為生因故。又想非見煩惱生因，餘因發生顛倒見已，妄分別想持令相續，離正對治不可斷壞，故說此想與彼為因。受為愛因，俱通二種。受為過重，煩惱因故、通二因故，獨立為根。有餘師言：想為餘法所映奪故不立為根，謂諸善想正慧映奪，諸染污想顛倒映奪，非增上故不立為根。又諸煩惱亦非增上，受於其中成增上故，唯受於彼可立為根。或損善品壞樂果事，下劣鄙穢如何立根？根是世間增上法故。又於諸法涅槃雖勝，滅諸根故不立為根。如破諸瓶，破非瓶體。又語具等亦不名根，不定雜亂太過失故。不定失者，何等語具立為語根？能發言音名為語具，此即是舌。若爾，則應尋伺等法及能引起語業諸風亦立為根，能發語故。謂尋伺等依脣齒腭咽喉等緣發起言音，非但依舌，無異因故。又尋伺等於發言音是勝因故，又諸手腋管弦息等皆能為因發言音故，不應唯立舌為語根。若謂了色亦由言故，不應獨立眼為根者，理必不然。諸生盲人雖聞說色，不了青等差別相故。手於執取不應名根，口等亦能執取物故。足於行動不應名根，蛇魚等類不由於足有行動故。出大便處於能棄捨不應名根，口等亦能有棄捨故。雜亂失者，彼所立根應成雜亂，口能執取及棄捨故、手足俱有執行用故，有如是等雜亂過失。太過失者，彼所立根應無限量。若舌根異語根異者，應許鼻根與息根異，如舌能語、鼻通息故。若此於彼少有作用即立為根，是則咽喉齒脣肚等，於諸吞嚼攝持等事有增上故，應立為根。或一切因於生自果皆增上故，應並立根。故迦比羅如童子戲，不應許彼語具等根。已說根義及建立因，當說諸根一一自體。此中眼等乃至男根，前此品中已辯其相，謂彼識依五種淨色名眼等根。女男二根從身一分差別而立。命根體是不相應故，不相應中至時當辯。信等體是心所法故，心所法中至時當辯。樂等五受三無漏根更無辯處，故今應釋。頌曰：</p>

<div class="lg regular"><div class='lg-row'>身不悅名苦，　即此悅名樂，</div>
<div class='lg-row'>及三定心悅，　餘處此名喜，</div>
<div class='lg-row'>心不悅名憂，　中捨二無別，</div>
<div class='lg-row'>見修無學道，　依九立三根。</div>
</div><p>論曰：身謂身受，依色根故，即五識相應受。言不悅者是損惱義，於五識俱領觸受內能損惱者，名為苦根。所言悅者是攝益義，即五識俱領觸受內能攝益者，名為樂根。初靜慮中三識俱樂，亦此所攝種類同故。第三靜慮意識俱受能攝益者，亦名樂根，彼地更無餘識身故，即意俱悅立為樂根。意識俱生悅受有二，在第三定說名為樂，由此地中離喜貪故。除第三定，下三地中說名喜根，有喜貪故。此二心悅攝益義同，行相何殊分為喜樂？由行相轉有差別故。若有心悅安靜行轉，名為樂根。若有心悅麁動行轉，名為喜根。或復樂根攝益力勝，喜根攝益則不如是。由此第三靜慮地樂，諸聖說為所耽著處。與意識俱能損惱受，是心不悅，名曰憂根。已約身心悅不悅受行相差別立四受根。所言中捨二無別者，中是非悅非不悅義，即不苦樂說名捨根。身心受中此定何受？應言此受通在身心。苦樂何緣各分為二，不苦不樂唯立一根？此在身心無差別故。謂心苦樂多分躁動，苦樂在身則為安住；不苦不樂在身在心，行相無差唯安住故。又心苦樂多分別生，在身不然隨境力故，阿羅漢等亦如是生。捨在身心俱無分別，處中行相任運而起。又苦樂受在身在心，於怨於親行相轉異。不苦不樂在身在心，於中庸境行相無異。是故苦樂各分為二，不苦不樂唯立一根。已釋樂等諸受根體，三無漏根今次應釋。不可一一別說其體，應就三道依九總立。意樂喜捨信等五根，此九三道中即是三無漏，謂在見道意等九法，即是未知當知根體，未知當知行相轉故。若在修道意等九法，即是第二已知根體，為欲斷除餘隨眠故，於已知境數復了知。在無學道意等九法，即是第三具知根體，知自己知故名為知，習知成性故。或能護知故名為具知。九根相應合成此事，故意等八亦得此名。如是根名雖二十二，而諸根體但有十七，女男二根身根攝故、三無漏根九根攝故。如是已釋根體不同，當辯諸門義類差別。此二十二根中幾有漏幾無漏？頌曰：</p>

<div class="lg regular"><div class='lg-row'>唯無漏後三，　有色命憂苦，</div>
<div class='lg-row'>當知唯有漏，　通二餘九根。</div>
</div><p>論曰：次前所說最後三根，體唯無漏，是無垢義，垢之與漏名異體同。七有色根色蘊攝故，名為有色，此有色根命及憂苦一向有漏。九通二者，即前所說三無漏攝意等九根名為無漏，餘意等九是名有漏。有說，信等亦唯無漏。此不應理，如世尊言：我若於此信等五根，未如實知是集、沒、味、過患、出、離，未能超此天人世間，乃至廣說非無漏法。應作如是次第觀察。又佛未轉正法輪時，先以佛眼遍觀世間，諸有情類有利中軟諸根差別。此廣決擇如《順正理》。如是已說有漏無漏。二十二根中，幾是異熟、幾非異熟？頌曰：</p>

<div class="lg regular"><div class='lg-row'>命唯是異熟，　憂及後八非，</div>
<div class='lg-row'>色意餘四受，　一一皆通二。</div>
</div><p>論曰：且無分別此諸根中唯一命根定是異熟。如何此命可無分別？定果命根非異熟故。如是命根亦是異熟，得邊際定應果苾芻，於僧眾中或別人所施思果故，諸我能感富異熟業，願皆轉招壽異熟果。聖所說故。有說，彼由邊際定力，引取前生順不定受業所感壽令現受用，復有欲令邊際定力引前生業殘異熟果。憂根及後信等八根皆非異熟，有記性故。經說：有業順憂受者，依受相應。言順無過，如言有觸順樂受等。何緣定知憂非異熟？離欲貪者不隨轉故。異熟不然，故非異熟。如何定知離欲貪者憂不隨轉？憂是無知等流果故，阿羅漢等一切無知皆已斷故，諸怨憎相彼無有故。諸阿羅漢離欲貪者，已斷欲界諸災患故，諸怨憎相亦皆無有。又彼相續多歡悅故，離欲貪者憂不隨轉。故知憂根越異熟法，餘根通二，義准已成。謂七色意根，除憂餘四受，十二一一皆通二類。七有色根若所長養，則非異熟，餘皆異熟。意及四受若善染污，若威儀路及工巧處并能變化，隨其所應亦非異熟，餘皆異熟。如是已說是異熟等。二十二根中幾有異熟、幾無異熟？頌曰：</p>

<div class="lg regular"><div class='lg-row'>憂定有異熟，　前八後三無，</div>
<div class='lg-row'>意餘受信等，　一一皆通二。</div>
</div><p>論曰：如前所說憂根，當知定有異熟。定言意顯唯有非無遮非異熟，因無記無漏故。眼等前八及最後三，此十一根定無異熟，八無記故、三無漏故。餘皆通二，義准已成，謂意根餘四受信等，言等取精進等四根，此十一一皆通二類。意樂喜捨若不善、善有漏有異熟，若無記無漏無異熟。苦根若善不善有異熟，若無記無異熟。信等五根若有漏有異熟，若無漏無異熟。如是已說有異熟等。二十二根中幾善、幾不善、幾無記？頌曰：</p>

<div class="lg regular"><div class='lg-row'>唯善後八根，　憂通善不善，</div>
<div class='lg-row'>意餘受三種，　前八唯無記。</div>
</div><p>論曰：信等五根及三無漏一向是善，憂根唯通善不善性，意及四受皆通三性，眼等八根唯是無記。如是已說善不善等。二十二根中幾欲界繫、幾色界繫、幾無色界繫？頌曰：</p>

<div class="lg regular"><div class='lg-row'>欲色無色界，　如次除後三，</div>
<div class='lg-row'>兼女男憂苦，　并餘色喜樂。</div>
</div><p>論曰：欲界除後三無漏根，由彼三根唯不繫故，准知欲界繫有餘十九根。色界如前除三無漏，亦除男女憂苦四根，准知十五根亦通色界繫。除男女者，色界已離婬欲法故，除此無因須受用故。有說，由此身醜陋故。此說不然，陰藏隱密非醜陋故，然佛置彼在男品中。如契經說：無處無容女身為梵，有處有容男為梵者，離欲威猛似男用故。如有稱讚大梵王言：</p>

<div class="lg regular" style="margin-left:1em;"><div class='lg-row'>「大梵如丈夫，　所得皆已得，</div>
<div class='lg-row'>離欲道威猛，　故說為丈夫。」</div>
</div><p>除苦根者，色界中無損害事故。苦是損害，業異熟故。有說，彼身極淨妙故。除憂根者，彼處無有怨憎相故，又奢摩他潤相續故。有說，色界具離欲智，憂是無知等流果故。無色如前除三無漏女男憂苦，并除喜樂及五色根，准知餘八根通無色界繫。如是已說欲界繫等。二十二根中幾見所斷、幾修所斷、幾非所斷？頌曰：</p>

<div class="lg regular"><div class='lg-row'>意三受通三，　憂見修所斷，</div>
<div class='lg-row'>九唯修所斷，　五修非三非。</div>
</div><p>論曰：意喜樂捨一一通三。憂根唯通見修所斷，非無漏故。七色命苦唯修所斷，有色無染非六生故、非無漏故。信等五根，或修所斷、或非所斷，通善有漏及無漏故。最後三根唯非所斷，皆是無漏無過法故。然契經言：應知聖道猶如船筏，法尚應斷，何況非法。此非見修二道所斷，入無餘依涅槃界位，捨故名斷。已說諸門義類差別，當說初得異熟諸根。幾異熟根何界初得？須問初得異熟根者，遮無染心能續生故。頌曰：</p>

<div class="lg regular"><div class='lg-row'>欲胎卵濕生，　初得二異熟，</div>
<div class='lg-row'>化生六七八，　色六上唯命。</div>
</div><p>論曰：欲胎卵濕生初受生位，唯得身與命二異熟根。舉胎卵濕，顯除化生，化生色根無漸起故。此辯異熟，不說意捨，時彼定染非異熟故。爾時亦得信等諸根，非異熟故，此中不說。此因化說，不辯三生。羯剌藍位，雖得色等異熟生法，而體非根，故此不說。化生初位得六七八，無形得六。如劫初時，六謂眼耳鼻舌身命。一形得七，如諸天等。二形得八，惡趣容有二形化生。色初得六，如欲化生無形者說。上唯命者，謂無色界定生俱勝，故名為上。彼初唯得異熟命根，由此證知命根實有。此若非有，為得何根名生無色？非善染污名業果生，未受彼生，客現起故。又異熟心無續生理，唯許染心能續生故。過去未來非有論者，爾時三世異熟皆無，生依何說？應許實命為彼生依說異熟根。最初得已，當說最後所滅諸根。何界死時幾根後滅？頌曰：</p>

<div class="lg regular"><div class='lg-row'>正死滅諸根，　無色三色八，</div>
<div class='lg-row'>欲頓十九八，　漸四善增五。</div>
</div><p>論曰：且說染污及無記心，正命終時根滅多少？謂無色界將命終時，命意捨三於最後滅，無色唯有捨受非餘。又無色言，遮彼有色。有餘師說：彼有色故，若不說有實物命根，何異熟斷名無色死？若言異熟四蘊斷故彼名死者，善染污心現在前位應亦名死。若言彼地所受異熟猶未盡者，如何不受而有盡期？善染污心現在前位，當言彼受何業異熟？非不現前可名為受。餘廣決擇如《順正理》。色界死時八根後滅，謂眼等五及前三根。化生生死根無缺故。欲頓死時十九八滅。二形十滅，謂女男根及前說八。一形九滅，無形八滅。若漸死時，身命意捨四根後滅，此四必無前後滅義。若在三界善心死時，一切位中數各增五，善心必具信等根故。謂於無色增至八根，乃至欲界漸終至九。今復應思：幾根能得何沙門果？雖沙門果非根亦得，此辯根故但問諸根。頌曰：</p>

<div class="lg regular"><div class='lg-row'>九得邊二果，　七八九中二，</div>
<div class='lg-row'>十一阿羅漢，　依一容有說。</div>
</div><p>論曰：邊謂預流、阿羅漢果，中謂一來及不還果。且預流果由九根得，謂意捨信等初二無漏根，此果與向未至地攝，故唯有捨。云何此由已知根得？由離繫得與解脫道俱時起故。雖解脫道於沙門果非同類因而是相應，俱有因故，名得無失。或已知根亦為同類因能得預流果，謂轉依時如阿羅漢，就容有說亦無有過。阿羅漢果亦九根得，謂意信等後二無漏，樂喜捨中隨取一種，此果及向通九地攝，故於三受隨取其一。中間二果一一皆通，七八九得世出世道，次第超越證差別故。且一來果次第證者，依世間道由七根得，謂意及捨、信等五根。依出世道由八根得，謂即前七及已知根。倍離欲貪超越證者，如預流果由九根得，證不還果應知亦爾。總例雖然，而有差別。全離欲貪超越證者，依地別故三受隨一。次第證者，若於第九解脫道中入根本地，依世間道由八根得，喜為第八。依出世道由九根得，已知第九。若阿羅漢亦九根得，違《發智論》。彼問幾根得阿羅漢？答十一故。三受定無，俱時起故，但由九得，言十一根。依容有說，謂容有一補特伽羅，從無學位數數退已，由喜樂捨數復還得。非不還果有同此失，次第無容樂根得故，超越無容有退失故。今應思擇成就何根，彼諸根中幾定成就？頌曰：</p>

<div class="lg regular"><div class='lg-row'>成就命意捨，　各定成就三，</div>
<div class='lg-row'>若成就樂身，　各定成就四，</div>
<div class='lg-row'>成眼等及喜，　各定成五根，</div>
<div class='lg-row'>若成就苦根，　彼定成就七，</div>
<div class='lg-row'>若成女男憂，　信等各成八，</div>
<div class='lg-row'>二無漏十一，　初無漏十三。</div>
</div><p>論曰：命意捨中隨成就一，彼定成就如是三根。非此三中有闕成就，皆遍一切地及依故。信等五根遍一切地，非一切依。餘十四根二俱非遍。故成捨等，唯定成三，餘或成就或不成就。云何成就眼等四根？生色界全、欲界少分。身根生在欲色界全，女男生在欲界少分，樂根生在欲下三定及聖生上，喜根生在欲下二定及聖生上。若生欲界全，憂欲貪未離、信等五根若不斷善、三無漏根已得未捨，如是諸位各定成就，除此餘位定不成就。若成樂根定成就四，謂命意捨樂。若成身根亦定成四，謂命意捨身，餘或成就或不成就。若成眼根定成就五，謂命意捨身及眼根。耳鼻舌根應知亦五，前四如眼，第五自根。若成喜根亦定成五，謂命意捨樂及喜根。生第二定未離彼貪，但成第三染污樂受。若成苦根定成就七，謂身命意四受除憂。若成女根定成就八，七如苦說，第八女根。男憂亦八，七如苦說，第八自根。信等亦八，謂命意捨信等五根。若女男俱成，彼定成十五。若成具知根定成就十一，謂樂喜捨命根意根信等五根及具知根。已知根亦爾，自根第十一。若成未知根定成就十三，謂身命意四受除憂信等五根及未知根。漸命終位，傳說深心厭生死故能入見道。如是已說位定成就、補特伽羅定成，當說諸極少者成就幾根。頌曰：</p>

<div class="lg regular"><div class='lg-row'>極少八無善，　成受身意命，</div>
<div class='lg-row'>愚生無色界，　成善命意捨。</div>
</div><p>論曰：已斷善根名為無善。彼若極少成就八根，謂五受根及身命意，據漸捨命唯餘身根。愚謂異生，未見諦故。彼生無色亦成八根，謂信等五及命意捨，由定數故及說愚故。善言不濫三無漏根。諸極多者成就幾根？頌曰：</p>

<div class="lg regular"><div class='lg-row'>極多成十九，　二形除三淨，</div>
<div class='lg-row'>聖者未離欲，　除二淨一形。</div>
</div><p>論曰：諸二形者具眼等根，除三無漏成餘十九。無漏名淨，離二縛故。若聖有學未離欲貪，成就極多亦具十九，除二無漏及除一形。二無漏者，謂具知根前二隨一。言一形者，無有二形及與無形，得聖法故。因分別界已廣辯根，諸行俱生今應思擇。此中諸行略有二種，有色、無色。無色有三，謂心、心所、不相應行。有色有二，謂是極微及非極微。極微有二，一欲界繫、二色界繫。欲界極微復有二種，一無根聚、二有根聚。此中且辯極微聚色。頌曰：</p>

<div class="lg regular"><div class='lg-row'>欲微聚無聲，　無根有八事，</div>
<div class='lg-row'>有身根九事，　十事有餘根。</div>
</div><p>論曰：有對色中最後細分，更不可析，名曰極微。謂此極微更不可以餘色覺慧分析為多，此即說為色之邊際，更無分故立邊際名。如一剎那名時邊際，更不可析為半剎那。此亦如是，眾微和合不可分離，說為微聚。此在欲界無聲無根八事俱起，謂四大種色香味觸。此若有聲即成九事，聲及前八。而不說者，顯因大種相擊故生，非如色等恒時有故。無聲有根或九或十，謂身根聚九事俱起，八如前說，第九身根。餘根聚中十事俱起，九如身聚，加眼等一。眼耳鼻舌必不離身，依身轉故。四根展轉相離而生，處各別故。此有根聚若有聲生，加所生聲成十十一。此有執受大種為因，故與諸根不相離起，不說所以如前應知。色界唯除香味二事，餘同欲界，故不別說。所說事言依體依處，皆無有失，所依能依依體依處差別說故。或唯依體亦無有失，決定俱生方說有故。形色等體非決定有，光明等中則無有故。或唯依處亦無有失，為遮多謗別說大種，謂或謗言大種造色無別有性，或復謗言無別觸處所造色體，或復謗言非一切聚具四大種。別說大種此謗皆除，然不成多，約類說故。已說有色決定俱生，無色俱生今次當說。頌曰：</p>
<p class="lg-abnormal"><div class='lg-row'>心心所必俱，　諸行相或得。</div>
</p><p>論曰：心與心所必定俱生，隨闕一時餘未甞起。諸行即是一切有為，所謂有色無色諸行。前必俱言應流至此，謂有色等諸行生時，必與生等四相俱起。言或得者，唯有情法與得俱生。或言顯此不遍諸行。於前所說四有為中，廣辯色心如前品說，心所等法猶未廣辯。今先廣辯諸心所法。頌曰：</p>
<p class="lg-abnormal"><div class='lg-row'>心所且有五，　大地法等異。</div>
</p><p>論曰：諸心所法且有五品，大地法等有別異故。五品者何？一大地法、二大善地法、三大煩惱地法、四大不善地法、五小煩惱地法。地謂容止處，或謂所行處。若此是彼容止所行，即說此法為彼法地。地即是心大法地故，名為大地。此中若法大地所有，名大地法，謂法遍與一切品類一切心俱生。由此故心非大地法，非心俱生故。彼法是何？頌曰。</p>

<div class="lg regular"><div class='lg-row'>受想思觸欲，　慧念與作意，</div>
<div class='lg-row'>勝解三摩地，　遍於一切心。</div>
</div><p>論曰：於所依身能益能損或俱相違，領受非愛俱相違觸，說名為受。安立執取女男等境差別相因，說名為想。令心造作善不善無記，成妙劣中性，說名為思。由有思故，令心於境有動作用，猶如磁石勢力能令鐵有動用。由根境識和合而生，能為受因有所觸對，說名為觸。希求取境，說名為欲。簡擇所緣邪正等相，說名為慧。於境明記不忘失因，說名為念。引心心所令於所緣有所警覺，說名作意。此即世間說為留意。於境印可，說名勝解。勝謂增勝，解謂解脫，此能令心於境無礙自在而轉，如增上戒增上定等。令心無亂取所緣境不流散因，名三摩地。委辯自相如五事釋。如是已說十大地法。大善法地名大善地，此中若法大善地所有，名大善地法，謂法恒於諸善心有。彼法是何？頌曰：</p>

<div class="lg regular"><div class='lg-row'>信及不放逸，　輕安捨慚愧，</div>
<div class='lg-row'>二根及不害，　勤唯遍善心。</div>
</div><p>論曰：心濁相違現前忍許，無倒因果各別相屬，為欲所依能資勝解，說名為信。專於己利防身語意，放逸相違，名不放逸。正作意轉身心輕利，安適之因心堪任性，說名輕安。心平等性，說名為捨。掉舉相違，如理所引令心不越，是為捨義。趣向如理自法二種，增上所生違愛等流心自在性，說名為慚。愛樂修習功德為先，違癡等流厭惡劣法，說名為愧。有說，怖畏謫罰惡趣自他謗因，說名為愧。二根者，謂無貪、無瞋。已得未得境界耽著，希求相違無愛染性，名為無貪。於情非情無恚害意哀愍種子，說名無瞋。與樂損惱有情相違心賢善性，說名不害。於諸已生功德過失守護棄捨，於諸未生功德過失令生不生，心無墮性，說名為勤。由有此故，心於如理所作事業堅進不息。說二及言兼攝欣厭。厭謂善心審諦觀察無量過患，法實性故起順無貪心厭背性，與此相應名厭作意。欣謂善心欣求過患出離對治，此增上力起順證修心欣尚性，此於離喜未至等地亦有現行故非喜受，與此相應名欣作意。諸契經中，喜欣別說，從欣生喜。契經說故。諸作是說，劣喜名欣。彼輕安等應同此說，無異因故。何因唯喜說有勝劣，非輕安等？故理不然。欣厭行相更互相違，於一心中無容並起，是故於此不正顯說。大善地法性不成故，亦有喜根厭行俱轉，定無有欣厭行俱轉。為表此二定不俱行，說二及言行相違故。</p>

<p class='juan'>說一切有部顯宗論卷第五</p></div>
</div><!-- end of div[@id='body'] -->
</body></html>