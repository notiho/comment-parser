<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨藏顯宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu68' /><a id='mulu69' />阿毘達磨藏顯宗論卷第三十一<p class="byline">尊者眾賢造</p><p class="byline">三藏法師玄奘奉　詔譯</p>辯賢聖品第七之三</p><p>已辯見修二道生異，當依此道分位差別建立眾聖補特伽羅。且依見道十五心位建立眾聖有差別者，頌曰：</p>

<div class="lg regular"><div class='lg-row'>名隨信法行，　由根鈍利別，</div>
<div class='lg-row'>具脩惑斷一，　至五向初果，</div>
<div class='lg-row'>斷次三向二，　離八地向三。</div>
</div><p>論曰：見道位中聖者有二，一隨信行、二隨法行，由根鈍利別立二名。諸鈍根名隨信行者，由先信敬力修集加行故。諸利根名隨法行者，由先樂觀察修集加行故。諸有情類種姓差別，法爾先來如是安住，於諸事業有不樂觀、或有樂觀能不能轉，即二聖者由於修惑具斷有殊，立為三向。謂彼二聖，若於先來未以世道斷修斷惑，名為具縛。或先已斷欲界一品乃至五品，至此位中名初果向，趣初果故。言初果者，謂預流果，此於一切沙門果中必初得故。若先已斷欲界六品或七八品，至此位中名第二果向，趣第二果故。第二果者，謂一來果，遍得果中此第二故。若先已離欲界九品，或先已斷初定一品，乃至具離無所有處，至此位中名第三果向，趣第三果故。第三果者，謂不還果，數准前釋。如是隨信隨法行者，由先具縛斷惑有殊，數別各成七十三種。謂於欲界具縛為初，至斷九品以為第十。如是乃至無所有處，地地各九，為七十三。諸後具縛即前離九，故後七地無別具縛。次依修道道類智時建立眾聖有差別者，頌曰：</p>

<div class="lg regular"><div class='lg-row'>至第十六心，　隨三向住果，</div>
<div class='lg-row'>名信解見至，　亦由鈍利別。</div>
</div><p>論曰：即前隨信、隨法行者，至第十六道類智心，名為住果不復名向，隨前三向今住三果。謂前預流向今住預流果，前一來向今住一來果，前不還向今住不還果。阿羅漢果必無初得，異生無容離有頂故，見道無容斷修惑故。至住果位，捨得二名，謂不復名隨信法行，轉得信解、見至二名，此亦由根鈍利差別。諸鈍根者，先名隨信行，今名信解，由信增上力勝解顯故。諸利根者，先名隨法行，今名見至，由慧增上力正見顯故。何緣先時斷修所斷欲一至五、或七八品、初定一品，廣說乃至無所有處第九品惑，至第十六道類智心，但名預流、一來、不還果，非一來、不還、阿羅漢向？頌曰：</p>

<div class="lg regular"><div class='lg-row'>諸得果位中，　未得勝果道，</div>
<div class='lg-row'>故未起勝道，　名住果非向。</div>
</div><p>論曰：依得聖道建立八聖，故初得果位未得勝果道，以得果心於勝果道所對治惑非對治故。非非彼治現在前時得彼治道，其理決定。又非得果時即有勝果道所斷煩惱離繫得生，道類忍不能斷彼繫得故。若道力能斷彼繫得，此道引彼離繫得生，可說此道能證彼滅，以得前果時未得勝果道故。住果者乃至未起勝果道時，雖先已斷修所斷惑欲一品等，但名住果，不名後向。後於何時得先所斷修惑離繫無漏得耶？於勝果道現前時得為諸先斷。後修斷惑入離生位得前果已，此生定起勝果道耶？理必應然。以本論說：聖生第四靜慮以上，無漏樂根定成就故，彼障已斷必欣彼故，障已斷道易現前故。如是已依先具倍離及全離欲入見諦者十六心位立眾聖別，當約修惑辯漸次生能對治道分位差別。頌曰：</p>
<p class="lg-abnormal"><div class='lg-row'>地地失德九，　下中上各三。</div>
</p><p>論曰：失謂過失，即所治障。德謂功德，即能治道。如先已辯欲修斷惑九品差別，上四靜慮及四無色應知亦然，生死無非九地攝故。如所治障一一地中各有九品，諸能治道無間解脫九品亦然。失德如何各分九品？謂根本品有下中上，此三各分下中上別，由此失德各分九品，謂下下、下中、下上、中下、中中、中上、上下、上中、上上品。應知此中下下品道勢力能斷上上品障，如是乃至上上品道勢力能斷下下品障，上上品等諸能治德初未有故，此德有時上上品等失已無故。應知此中智雖勝惑，未增盛故道名下品。相續中惑雖極難斷，細隨行故障名下品。依如是理應立譬喻，如浣衣位麁垢先除，於後後時漸除細垢。又如麁闇小明能滅，要以大明方滅細闇。失德相對理亦應然。由此可言白勝黑劣，以剎那頃能治道生拔無始來諸惑根故。已辯失德差別九品，次當依彼立聖者別。且諸有學修道位中，總亦名為信解、見至，隨位復有多種差別，先應建立都未斷者。頌曰：</p>
<p class="lg-abnormal"><div class='lg-row'>未斷修斷失，　住果極七返。</div>
</p><p>論曰：諸住果者，於一切地脩所斷失全未斷時名為預流，生極七返。七返言顯七往返生，是人天中各七生義。極言為顯受生最多，非諸預流皆定七返。故契經說：極七返生。是彼最多七返生義，經說與此義無差別。諸無漏道總名為流，由此為因趣涅槃故。預言為顯最初至得彼預流故，說名預流。此預流名為目何義？若初得道名為預流，則預流名應目第八；若初得果名為預流，則倍離欲全離欲者至道類智應名預流。此預流名目初得果。然倍離欲全離欲者至道類智不名預流，約修惑斷立彼果故。預流必依遍得果者，初所得果以立名故。一來、不還非定初得，唯有此果必初得故。何緣此名不目第八？未具得向果無漏道故，未具得見修無漏道故，未遍至得現觀流故。八忍八智名現觀流，道類智時皆具至得，是故第八不名預流，由此預流唯是初果。彼從此後，欲人天中各受七生。應言十四，何故說彼極受七生？此責不然，七數等故，如七葉樹及七處善。聖道力故不過七有，中間雖有聖道現前，餘業力持不證圓寂，唯依佛出世有別解律儀故。彼第七有，若不遇佛法便在家得阿羅漢果，既得果已必不住家，苾芻威儀法爾成就。雖不會遇前佛所說，而於餘命生極厭心，不經久時便入圓寂。若於人趣得預流果，人中滿七，天准應知。非聖亦有極七返生相續成熟得涅槃義，然非決定，是故不說。已辯修惑都未斷者名預流果極七返生。今次應辯斷位眾聖，且應建立一來向果。頌曰：</p>

<div class="lg regular"><div class='lg-row'>斷欲三四品，　三二生家家，</div>
<div class='lg-row'>斷至五二向，　斷六一來果。</div>
</div><p>論曰：即預流者進斷修惑，若三緣具轉名家家：一由斷惑，斷欲修惑三四品故，謂或於先異生位斷、或今預流進修位斷。二由成根，得能治彼無漏根故，謂已成就彼能治道三品四品無漏諸根。三由受生，更受欲有三二生故，謂斷三品更受三生，若斷四品更受二生。此三二生，由異生位造作及增長感三二生業，非諸聖者於聖位中更能新作牽後有業，以背生死向涅槃故，由此契經說諸聖者唯受故業更不造新。若三緣中隨闕一種、闕二、全闕，不名家家。何故成根？頌中不說預流果後說進斷惑，成能治彼無漏諸根！義准已成，故不具說。若爾，應不說三二生言，說斷三四品義已成故。謂已進斷三四品惑，決定餘有三生二生，故說家家相不圓滿，則應於頌更說等聲方可具收家家三相，或應不說三二生言。然頌中言三二生者，以有增進，於所受生或少或無、或過此故。應知總有二種家家：一天家家，謂欲天趣生三二家而證圓寂，或一天處或二或三。二人家家，謂於人趣生三二家而證圓寂，或一洲處或二或三。若有七生，生不滿七，非家家位，中間涅槃何類所攝？攝屬七生，七中極聲顯極多故，由此已顯生未滿前得般涅槃亦是彼攝。根最鈍者具經七生，非諸利根生定滿七。寧無斷五亦名家家，以斷五時必斷第六，非一品惑能障得果，猶如一間未越界故。即預流者進斷欲界一品修惑乃至五品，應知轉名一來果向，若斷第六成一來果。彼往天上一來人間而般涅槃，名一來果，過此以後更無生故。即由此義證家家中，若天家家受三生者，人間受二、天上受三。受二生者，人一天二。如應例釋人中家家。若謂不然，彼一來果有何異彼二生家家？彼貪瞋癡唯餘下品，故即一來果，名薄貪瞋癡。已辯一來向果差別，次應建立不還向果。頌曰：</p>

<div class="lg regular"><div class='lg-row'>斷七或八品，　一生名一間，</div>
<div class='lg-row'>此即第三向，　斷九不還果。</div>
</div><p>論曰：即一來者進斷餘惑，若三緣具轉名一間：一由斷惑，斷欲界中修斷七品或八品故。二由成根，得能治彼無間解脫無漏根故。三由受生，更受欲有天或人中餘一生故。若三緣中隨闕一種、闕二、全闕，不名一間，成無漏根。頌中不說，及應復說。一生所因，准家家中如應當釋。所言間者是隙異名，謂彼位中由有一隙，容一生故未得涅槃。或此間名目間隔義，謂於彼位有餘一生為間隔故不證圓寂。有一間者，說名一間。如何？有餘一品修惑能為障礙令受欲界生，名為一間。未得不還果若斷此品，便為超越欲界所繫諸業煩惱異熟等流二果地故。彼極為礙容更受生，斷六品時未越彼地，故無斷五中間受生，現身不能證一來果。即斷修惑七八品者，應知亦名不還果向。先斷三四七八品惑入見諦者，後得果時即名家家及一間不？此未名曰家家一間，未得治彼無漏根故。初得果位果道現前，爾時未修勝果道故。要至後位起勝果道，方得名曰家家一間，治彼無漏根爾時方得故。即先成就一來果者，斷欲界惑九品盡時，捨一來名得不還果，必不還受欲界生故。此或名為五下結斷，此據集斷密作是說。必無五結俱時斷理，或二或三先已斷故。依不還位，諸契經中以種種門建立差別，今次應辯彼差別相。頌曰：</p>

<div class="lg regular"><div class='lg-row'>此中生有行，　無行般涅槃，</div>
<div class='lg-row'>上流若雜修，　能往色究竟，</div>
<div class='lg-row'>超半超遍歿，　餘能往有頂，</div>
<div class='lg-row'>行無色有四，　住此般涅槃。</div>
</div><p>論曰：此不還者總說有七，且行色界差別有五：一中般涅槃、二生般涅槃、三有行般涅槃、四無行般涅槃、五者上流。此於中間般涅槃故，說此名曰中般涅槃。如是應知，此於生已，此由有行。此由無行般涅槃故，名生般等。此上流故，名為上流。言中般者，謂有一類補特伽羅，已於生結得非擇滅，起結不爾。彼於欲界遇逼惱緣之所逼惱，便能自勉修斷餘結殊勝加行，加行未滿遇捨命緣遂致命終，由起結力受色中有，厭多苦故，乘前起道進斷餘結，成阿羅漢得般涅槃。言生般者，謂有一類補特伽羅，由先具造順起生業及增長故，欲界歿已受色界生，由具勤修速進道故，生已不久成阿羅漢，盡其壽量方般涅槃，約有餘依說為生般。非纔生已便般無餘，彼捨壽中無自在故。言有行般、無行般者，謂有一類補特伽羅，生已多時方成無學，於中有一勇猛精進、有一稟性慢緩懈怠，如次名為有行、無行。謂若一類先欲界中依不息加行三摩地力斷五下分結成不還果，後生色界，經於多時還能進修前種類道成阿羅漢，名有行般。無行般者與此相違。或色界生經多時已，依止苦行解脫餘結，名有行般，以彼修習依功用道般涅槃故。與此相違名無行般。豈不中般、生般、現般所依止行亦有此故，應立有行、無行般名。無如是失，此義雖等而彼各有差別位故。謂中般等雖亦定依苦行樂行解脫餘結，而彼各有分位不同，對此名為不共差別。此無如是分位別故，約道不同顯其差別，如何以此例彼令同，故於此中所辯無失。由此有說：二差別者，由緣有為無為聖道，如其次第得涅槃故。應知亦無，餘同此失。然有經說無行在先，亦有經中先說有行，時既無異隨說無違，有行可尊故我先說。言上流者，謂有一類補特伽羅，上流有增，非初生處即證圓寂。謂欲界歿往色界生，未即於中能證圓寂，要轉生上方般涅槃。即此上流差別有二，由因及果有差別故。因差別者，此於靜慮由有雜修、無雜修故。果差別者，色究竟天及有頂天為極處故。謂若於靜慮有雜修者，能往色究竟方般涅槃，雜修能感淨居果故。即此復有三種差別，全超、半超、遍歿異故。言全超者，謂色界中從一處歿往色究竟，由彼先在欲界身中已具雜修四種靜慮，遇緣退失上三靜慮，以初靜慮愛味為緣，命終上生梵眾天處。由於先世慣習勢力，復能雜修第四靜慮，從彼處歿生色究竟。以於色界十六處所，最初處歿最後處生頓越中間，是全超義。言半超者，謂色界中從初天等漸次而歿，下至中間能越一處，方能往趣色究竟天。超而非全，是半超義。言遍歿者，謂於色界愛味多故一切處生，由彼遍於四靜慮地十六處所一一皆有下等愛味為感生緣，從梵眾天一一處所一生歿已，至色究竟方般涅槃，故名遍歿。由此義准，初靜慮中大梵所居非是別處，即是第二梵輔天攝。若異此者，大梵所居僻見處故、一導師故，必無聖者於中受生。遍歿、半超應無差別，應知此謂二上流中，由有雜修靜慮因故。往色究竟般涅槃者，餘於靜慮無雜修者，能往有頂方般涅槃。謂彼先無雜修靜慮，由於諸定愛味為緣，此歿遍生色界諸處，唯不能往五淨居天。色界命終，於三無色次第生已，後生有頂方般涅槃。二上流中，前是觀行、後是止行，樂慧樂定有差別故。二上流者，於下地中得般涅槃，亦不違理。而言此往色究竟天及有頂天，依極處說。無不還者於已生處受第二生，由彼於生容求勝進非等劣故。唯欲界歿往色界生有中有中般涅槃者，非色界歿生色界者，以色界中無災害故。若本有位有餘障緣不得涅槃，中有亦爾，中有薄劣非本有故。又彼若有，應屬上流。中般、上流應無差別，謂定無有差別因緣可作是言。唯欲界歿受色中有便般涅槃得中般名，非色界歿。何緣有學未離欲貪無中有中般涅槃者？欲界中有依身微劣，於多事業無堪能故。住本有位於欲界法尚難越度，況中有中能越欲界至得應果。多事業者，謂越三界及永斷除二種煩惱，并得二三沙門果證。住中有位無如是能。又此有前未曾數習九品差別煩惱治故。又不還果等非中有身得，斷增上惑所證得故，離三界染極為難故。無欲中有能般涅槃，色界中有與此皆異，故有於中得涅槃者。又此地中有得般涅槃，唯起此地中所有聖道。初靜慮地中有位中般涅槃者，唯起自地根本靜慮聖道現前，非未至、中間，難令現前故，在中有位依身微劣，要易起者方能現前。此五名為行色界者。行無色者差別有四，謂在欲界離色界貪，從此命終生於無色，此中差別唯有四種，謂生般等有差別故。此并前五，成六不還。復有不行色無色界，即住於此能般涅槃，名現般涅槃。并前六為七。或應總立九種不還，謂現涅槃分為二種：一於先位善辯聖旨、二臨終時方能善辯。於上流內亦分二種：一行色界、二行無色。并前四為八，足轉生成九。言轉生者，謂於前生已得預流或一來果，於今生內方得不還。前現般言唯目現世。初得入聖至涅槃者或不還者，由根差別，隨其所應分成九種，或行色界五不還中。復有異門分成九種。頌曰：</p>

<div class="lg regular"><div class='lg-row'>行色界有九，　謂三各分三，</div>
<div class='lg-row'>業惑根有殊，　故成三九別。</div>
</div><p>論曰：即行色界五種不還，總立為三，各分三種，故成九種。何等為三？中、生、上流有差別故。云何三種各分為三？中般涅槃分為三者，初起、至遠、近當生處得般涅槃有差別故。生般涅槃分為三者，纔生、有行、無行異故。此皆生已得般涅槃，是故並應名為生般。於上流中分為三者，全超、半超、遍歿異故。然諸三種，一切皆由速、非速、經久得般涅槃故，分為九種不相雜亂。如是三種九種不還，由業惑根有差別故，有速、非速、經久差別，且總成三。由先所集順起生後業有異故，如其次第，下中上品煩惱現行有差別故，及上中下根有異故。此三一一如其所應。亦業惑根有差別故，各有三別，故成九種。謂初二三由惑根別各成三種，非由業異。後三亦由順後受業有差別故分成三種。故說如是行色不還，業惑根殊成三九別。若爾，何故諸契經中佛唯說有七善士趣？頌曰：</p>

<div class="lg regular"><div class='lg-row'>立七善士趣，　由上流無別，</div>
<div class='lg-row'>善惡行不行，　有往無還故。</div>
</div><p>論曰：中生各三，上流為一，經依此立七善士趣。何故前二各分為三，第三上流唯立為一？以上行故名為上流，由此義同但立為一。前之二種雖亦義同，然為其中別相難了，欲令易了故各分三。上流有三相別易了，無煩於彼更別建立。又前二別唯有示所，易顯示故各分為三。第三上流別義多種，卒難顯示故總立一。謂初中般唯在將生，根惑品殊故分三種。第二生般唯在已生，亦根惑殊故分三種。上流通有將生、已生。將生上流復有二種，謂於靜慮雜不雜修。已生上流分二亦爾。復於如是二上流中，若無雜修容生二界，若有雜修唯生一界。生一界者復分為三，全超、半超、遍沒異故。於半超內差別有多，由此上流別相煩廣，若一一辯難可周悉，故依等義總立上流。中生位中差別義少，易顯了故分之為六。雖彼一一亦有同義，而等第三。於上流中雖有異義，而等前二。為相影顯故唯立七。唯此已斷欲貪瞋等，非善士法及與無學。大善士果極相近故，經唯說此名善士趣。非謂預流及一來者都不可說名善士趣，佛亦說彼名善士故。如契經言：云何善士？謂若成就有學正見，乃至成就有學正定，往上名趣，謂趣上果及趣上生。故唯說七。或唯此七皆能行善、不行不善，餘則不然。又唯此七往上界生不復還來，餘則不爾。故但依此立善士趣。諸在聖位曾經生者，亦有此等差別相耶？不爾。云何？頌曰：</p>

<div class="lg regular"><div class='lg-row'>經欲界生聖，　不往餘界生，</div>
<div class='lg-row'>此及往上生，　無練根并退。</div>
</div><p>論曰：若在聖位經欲界生，必不往生色無色界，由彼證得不還果已定於現身般涅槃故。若於色界經生聖者，容有上生無色界義。然天帝釋作如是言：曾聞有天名色究竟，我後退落當生彼者。由彼不了對治相故。即此已經欲界生者，及已從此往上界生諸聖必無練根及退，以曾經生於自相續蘊積聖道極堅牢故，及得殊勝所依身故。前說上流雜修靜慮為因能往色究竟天，先應雜修何等靜慮？由何等位知雜修成？復為何緣雜修靜慮？頌曰：</p>

<div class="lg regular"><div class='lg-row'>先雜修第四，　成由一念雜，</div>
<div class='lg-row'>為受生現樂，　及遮煩惱退。</div>
</div><p>論曰：諸欲雜修四靜慮者，必先雜修第四靜慮，以彼等持最堪能故，諸樂行中彼最勝故。誰於靜慮能雜熏修？唯諸聖者通學無學，學位唯通信解、見至。於無學位通時非時，必先三洲雜修靜慮，退生色界亦能雜修，退已練根成見至姓。從欲界沒生色界中，乘前復能雜修靜慮，故六種姓皆有上流。於雜修時作何方便？彼必先入第四靜慮，多念無漏相續現前，從此引生多念有漏，後復多念無漏現前，如是旋環後後漸減，乃至最後二念無漏，次引二念有漏現前，無間復生二念無漏，名雜修定加行成滿。從此以後不由功力，任運唯從一念無漏，引起一念有漏現前，無間復生一念無漏。如是有漏中間剎那，前後剎那無漏雜故，名雜修定根本圓成。如是雜修第四定已，乘此勢力隨其所應，亦能雜修下三靜慮。雜修靜慮五蘊為體。然於此中諸世俗智，是四法四類八智所雜修。略有三緣雜修靜慮：一為受生、二為現樂、三為遮止起煩惱退。諸不還中，若見至姓為前二緣，若信解性具為三緣。阿羅漢中，不時解脫但為現樂，時解脫者為後二緣，若雜修靜慮為生五淨居。何緣淨居處唯有五？頌曰：</p>
<p class="lg-abnormal"><div class='lg-row'>由雜修五品，　生有五淨居。</div>
</p><p>論曰：由雜熏修第四靜慮有五品故，淨居唯五。何謂五品？謂下、中、上、上勝、上極品差別故。此中初品，三心現前便得成滿，謂初無漏、次起有漏、後起無漏。第二中品，六心現前方得成滿，謂二有漏為四無漏之所雜修。如是所餘，隨其次第有九、十二、十五念心，如應現前方得成滿。如是五品雜修為因，如次能招五淨居果。如是十五有漏無漏心，皆是先來未曾得今得。有餘師說：初五無漏是從先來未得今得，餘十皆是曾所得心。前五現前時已未來修故有不起定，雜修成滿有要數起方得圓成。有餘師言：由信等五次第增上感五淨居，諸感淨居由雜修力，亦由業力相資助故。然唯有漏感彼異熟，非無漏力，棄背有故。經說不還有名身證。依何勝德而立此名？頌曰：</p>
<p class="lg-abnormal"><div class='lg-row'>得滅定不還，　轉名為身證。</div>
</p><p>論曰：有滅定得，名得滅定。即不還者若於身中有滅定得，轉名身證，謂不還者由身證得似涅槃法，故名身證。如何說彼但名身證？以無心故。依身生故，以身俱生得勢力故，彼已滅位猶名得彼。何緣佛說有學福田，身證不還不預其數？謂世尊告給孤獨言：長者當知，福田有二：一者有學、二者無學。有學十八，無學唯九。何等名為十八有學？謂預流向果、一來向果、不還向果、阿羅漢向、隨信法行、信解見至、家家一間、中生有行無行上流，是名十八。何等名為九種無學？謂退、思、護、安住、堪達、不動、不退、慧、俱解脫，是名為九。理亦應說而不說者，以佛觀見有學無學由斷及根有殊勝故，能生勝果名為福田。然諸不還所得滅定是有漏故，不可說言自性解脫故名清淨，彼所依身猶有煩惱未永斷故，不可說言相續解脫故名清淨，故不約成彼立有學福田。無學位中有漏功德，雖非自性解脫所收，相續解脫故名清淨，由此亦能生殊勝果。是故約定及根差別，說九應果皆名福田。已辯不還麁相差別，若細分析數成多千。此中且依行色界五，約諸地等五門分別。謂五約地數成二十，四定地中各五種故。五約種姓數成三十，六種姓中各五種故。五約生處數成八十，十六處中各五種故。五約種姓根數成九十，謂退法種姓下中上根有差別故數成十五，乃至不動種姓亦然。五約地種姓數成百二十，謂四地中各三十故。五約地種姓根數成三百六十，謂四地中各九十故。五約生處種姓數成四百八十，謂十六處各三十故。五約生處種姓及根數成一千四百四十，謂十六處各九十故。五約離染處種姓根，積數總成一萬二千九百六十不還差別，謂以離染九品不同，乘前一千四百四十。</p>

<p class='juan'>說一切有部顯宗論卷第三十一</p></div>
</div><!-- end of div[@id='body'] -->
</body></html>