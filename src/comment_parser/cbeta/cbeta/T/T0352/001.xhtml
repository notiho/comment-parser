<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大迦葉問大寶積正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 352 [Nos. 310(43), 350, 351]
<p class='juan'><a id='mulu1' />佛說大迦葉問大寶積正法經卷第一</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p>
<div class='div-jing'><p>如是我聞：</p>
<p>一時佛在王舍城鷲峯山中，與大比丘眾八千人俱，菩薩一萬六千，及一生獲得無上正等正覺，種種佛剎皆來集會。</p>
<p>爾時尊者大迦葉波，在大眾中安詳而坐。</p>
<p>爾時世尊告迦葉言：「有四種法，破壞菩薩智慧。」迦葉白言：「四種法者，其義云何？」「四種法者：一者於佛教法而生輕慢；二者於法師處憎嫉法師；三者隱藏正法令不見聞；四者他欲樂法數數障礙，瞋恚斷善覆蓋不說，誑賺他人唯自求利。迦葉！如是四種，是名壞滅菩薩智慧。我今於此重說頌曰：</p>

<div class="lg regular" style="margin-left:1em;"><div class='lg-row'>「若人慢佛法；　憎嫉法師處；</div>
<div class='lg-row'>樂法作隱藏；　求法而障礙，</div>
<div class='lg-row'>瞋怒斷善根，　覆法不為說，</div>
<div class='lg-row'>愛樂誑賺他，　恒行自求利。</div>
<div class='lg-row'>我說此四法，　斷滅菩薩慧，</div>
<div class='lg-row'>四法如是故，　汝等應當知。」</div>
</div><p>佛告迦葉波：「有四最上法觀，增長菩薩大智。」迦葉白言：「是義云何？」「此四法者：一者於佛教法深生尊重；二者於法師處勿生輕慢；三者如聞得法為他解說，起正直心不求一切利養；四者稱讚多聞增長智慧，一向正心如聞受持，行真實行而不妄語。迦葉！此四種法，增長菩薩大智慧故。我今於此重說頌曰：</p>

<div class="lg regular" style="margin-left:1em;"><div class='lg-row'>「尊重於佛法，　及彼法師處；</div>
<div class='lg-row'>如聞為他說，　不求於利養，</div>
<div class='lg-row'>亦不要稱揚，　一向而求聞；</div>
<div class='lg-row'>多聞生智慧，　如聞受持法，</div>
<div class='lg-row'>持已依法行，　稱法真實故。</div>
<div class='lg-row'>是彼法師行，　口意無虛妄，</div>
<div class='lg-row'>四法可為師，　得佛大智慧。」</div>
</div><p>佛告大迦葉：「有四法具足，迷障菩薩菩提心。」迦葉白言：「云何四法迷障菩提心？」「此四法者：一者所有阿闍梨師及諸善友，行德尊重反生毀謗；二者他善增盛於彼破滅；三者若諸眾生行大乘行，而不稱讚妄言謗毀；四者棄背正心邪妄分別。如是迦葉！此四種法迷障菩薩菩提心。我今於此重說頌曰：</p>

<div class="lg regular" style="margin-left:1em;"><div class='lg-row'>「闍梨師善友，　行德俱尊重，</div>
<div class='lg-row'>不行恭敬心，　反生於輕毀；</div>
<div class='lg-row'>他善增熾盛，　破壞滅除他；</div>
<div class='lg-row'>菩提大行人，　謗毀行輕慢；</div>
<div class='lg-row'>棄背正真心，　邪妄而分別，</div>
<div class='lg-row'>如斯四惡行，　迷障佛菩提。</div>
<div class='lg-row'>是故此四法，　遠離無上覺，</div>
<div class='lg-row'>無此四過者，　最上得菩提。」</div>
</div><p>佛告迦葉波：「有四法具足，令諸菩薩一切生處出生菩提心，直至菩提而坐道場而無障礙。」迦葉白言：「云何四法？」「一者不為身命而行邪見妄言綺語；二者去除一切眾生虛妄分別；三者為其佛使發起一切菩提種相，如實名稱流遍四方；四者所有一切眾生教化令得阿耨多羅三藐三菩提，各說今得。迦葉！如是四法具足菩薩，一切生處出生菩提心，中間無迷，直至菩提坐道場座。我今於此重說頌曰：</p>

<div class="lg regular" style="margin-left:1em;"><div class='lg-row'>「不為自身命，　邪說及妄語；</div>
<div class='lg-row'>心恒愍眾生，　除妄及懈怠。</div>
<div class='lg-row'>能作如來使，　及為眾生師，</div>
<div class='lg-row'>顯發行菩提，　名聞遍四方。</div>
<div class='lg-row'>教化諸眾生，　令成無上覺，</div>
<div class='lg-row'>安住此法中，　菩提心不退。」</div>
</div><p>佛告迦葉波：「有四法具足，令諸菩薩已生未生善法皆令滅盡永不增長。」迦葉白言：「云何四法？」「一者世間所有深著我見；二者觀察種族住著利養行呪力事；三者瞋恨菩薩偏讚佛教不普稱讚；四者未聞難見經法聞之疑謗。如是迦葉！具此四法，令諸菩薩已生未生善法皆悉滅盡永不增長。我今於此重說頌曰：</p>

<div class="lg regular" style="margin-left:1em;"><div class='lg-row'>「由此著我見，　皆令善法盡；</div>
<div class='lg-row'>觀察於種族，　呪術求利養；</div>
<div class='lg-row'>毀於菩薩教，　而不普稱讚；</div>
<div class='lg-row'>未聞甚深經，　聞之生疑謗，</div>
<div class='lg-row'>具行此四法，　不久善法盡。</div>
<div class='lg-row'>是故諸菩薩，　行此四法者，</div>
<div class='lg-row'>遠離佛菩提，　譬如天與地。」</div>
</div><p>佛告迦葉波：「有四法具足，令諸菩薩善法不滅得法增勝。」迦葉白言：「云何四法？」「一者願聞其善不願聞惡，求行六波羅蜜及菩薩藏；二者除去我見心行平等，令一切眾生得法利歡喜；三者遠離邪命得聖族歡喜，不說他人實不實罪，亦不見他過犯；四者若此深法自智不見，而不謗毀彼佛如來，如是而見如是而知，我不能知佛智無邊種種無礙，如來為諸眾生演說此法。如是迦葉！具此四法，令諸菩薩善法不盡得法增勝。我今於此重說頌曰：</p>

<div class="lg regular" style="margin-left:1em;"><div class='lg-row'>「常願聞其善，　非願聞諸惡，</div>
<div class='lg-row'>恒行六波羅，　而求菩薩藏；</div>
<div class='lg-row'>斷除於我見，　而行平等心，</div>
<div class='lg-row'>普令諸眾生，　得彼法利喜；</div>
<div class='lg-row'>活住清淨命，　復值聖種族，</div>
<div class='lg-row'>他罪實不實，　終不而言說，</div>
<div class='lg-row'>設覩諸過犯，　如同不見聞；</div>
<div class='lg-row'>此法甚深奧，　少智不能知，</div>
<div class='lg-row'>唯佛自明了，　而不生疑謗，</div>
<div class='lg-row'>佛智廣無邊，　如來為眾說。</div>
<div class='lg-row'>行此四法者，　勝智法無盡，</div>
<div class='lg-row'>安住此法中，　菩提不難得。」</div>
</div><p>佛告迦葉波：「有四種法，生不正心離菩薩行。」迦葉白言：「云何四法？」「一者疑惑佛法心不愛樂；二者我見貢高瞋恚有情；三者他得利養貪愛憎嫉；四者於佛菩薩不生信敬，亦不稱讚而復毀謗。迦葉！如是四法，生不正心離菩薩行。我今於此重說頌曰：</p>

<div class="lg regular" style="margin-left:1em;"><div class='lg-row'>「疑惑諸佛法，　作意不愛樂；</div>
<div class='lg-row'>貢高我見增，　瞋恚眾生故；</div>
<div class='lg-row'>他所得利養，　貪愛起憎嫉；</div>
<div class='lg-row'>於佛菩薩眾，　心不生信受。</div>
<div class='lg-row'>此四不正心，　遠離菩薩行。」</div>
</div><p>佛告迦葉波：「有四種法，令諸菩薩得柔軟相。」迦葉白言：「云何四法？」「一者所得阿鉢羅諦，得已發露終不覆藏遠離過失；二者彼須真實所言誠諦，寧可盡於王位破壞富貴、散滅財利捨於身命，終不妄語所言真實，亦不令他言說虛妄；三者不發惡言毀謗蔑無一切眾生，乃至善與不善鬪諍相打禁繫枷鎖，如是之過亦不言說，恐自成罪得業果報；四者依彼信行深信一切諸佛法教心意清淨。迦葉！如是四法，令諸菩薩得柔軟相。我今於此重說頌曰：</p>

<div class="lg regular" style="margin-left:1em;"><div class='lg-row'>「所獲阿鉢羅，　恐成於過罪，</div>
<div class='lg-row'>不敢自覆藏，　洗心而發露；</div>
<div class='lg-row'>用意要真實，　所言須誠諦，</div>
<div class='lg-row'>寧盡國王位，　捨命破資財，</div>
<div class='lg-row'>不發妄語言，　棄背真實行，</div>
<div class='lg-row'>亦不教他人，　令作虛妄事；</div>
<div class='lg-row'>又不行毀謗，　蔑無一切眾，</div>
<div class='lg-row'>善與不善者，　乃至鬪諍等；</div>
<div class='lg-row'>終不說視他，　恐招自業果，</div>
<div class='lg-row'>心住清淨行，　信樂佛菩提。</div>
<div class='lg-row'>此四佛宣揚，　眾生宜親近。」</div>
</div><p>佛告迦葉波：「有四種法，令諸菩薩心意剛強。」迦葉白言：「云何四法？」「一者所聞最上勝法心不樂行；二者於法非法雖知淨染，淨法不行而行非法；三者不親近阿闍梨及師法等，信受妄語不知食處；四者見諸菩薩具其勝德，都無恭敬我見輕慢。迦葉！如是四法，令諸菩薩心意剛強。我今於此重說頌曰：</p>

<div class="lg regular" style="margin-left:1em;"><div class='lg-row'>「聞彼最上法，　心意不樂行；</div>
<div class='lg-row'>淨法而不修，　非法生愛樂；</div>
<div class='lg-row'>棄背阿闍梨，　不敬於師法，</div>
<div class='lg-row'>受食處不知，　信行於妄語；</div>
<div class='lg-row'>菩薩有勝德，　不生於尊重，</div>
<div class='lg-row'>下劣我見增，　剛強心輕慢。</div>
<div class='lg-row'>此四佛自宣，　我常亦遠離。」</div>
</div><p>佛告迦葉波：「有四種法，令於菩薩知見明了。」迦葉白言：「云何四法？」「一者聞善樂行聞惡樂止，知法真實棄背邪偽受行正道；二者遠離毀謗純善相應，美言流布眾所愛敬；三者親近師教知彼食處，調伏諸根戒定不間；四者自得菩提不捨眾生，行實慈愍，令彼愛樂廣大真德。迦葉！如是四法，令於菩薩知見明了。我今於此重說頌曰：</p>

<div class="lg regular" style="margin-left:1em;"><div class='lg-row'>「聞善樂欲行，　聞惡心欲止，</div>
<div class='lg-row'><span class='corr'>棄</span>背邪偽因，　受行八正道；</div>
<div class='lg-row'>毀謗恒遠離，　善業得相應，</div>
<div class='lg-row'>流布善言音，　令眾生愛重；</div>
<div class='lg-row'>親近於師教，　知彼食來處，</div>
<div class='lg-row'>制伏取境根，　安住於戒定；</div>
<div class='lg-row'>雖得佛菩提，　不捨有情界，</div>
<div class='lg-row'>行彼真實慈，　令求無上德。</div>
<div class='lg-row'>此四佛所宣，　速得善逝果。」</div>
</div><p>佛告迦葉波：「菩薩有四種違犯。」迦葉白言：「云何四種？」「一者眾生信根未熟而往化他，菩薩違犯；二者下劣邪見眾生廣說佛法，菩薩違犯；三者為小乘眾生說大乘法，菩薩違犯；四者輕慢正行持戒眾生，攝受犯戒邪行眾生。迦葉！如是四種，菩薩違犯。我今於此重說頌曰：</p>

<div class="lg regular" style="margin-left:1em;"><div class='lg-row'>「眾生信未熟，　而往化於彼；</div>
<div class='lg-row'>下劣邪有情，　為彼廣說法；</div>
<div class='lg-row'>於彼聲聞處，　分別大乘法；</div>
<div class='lg-row'>輕慢正行人，　攝受破戒者。</div>
<div class='lg-row'>知此四違犯，　菩薩須遠離，</div>
<div class='lg-row'>依此四法行，　菩提不成就。」</div>
</div><p>佛告迦葉波：「有四種法成菩薩道。」迦葉白言：「云何四法？」「一者於一切眾生心行平等；二者於一切眾生用佛智教化；三者於一切眾生演說妙法；四者於一切眾生行正方便。迦葉！如是四法，成菩薩道。我今於此重說頌曰：</p>

<div class="lg regular" style="margin-left:1em;"><div class='lg-row'>「於彼群生類，　恒行平等心；</div>
<div class='lg-row'>教導諸有情，　令入如來智；</div>
<div class='lg-row'>常演微妙法，　救度一切人；</div>
<div class='lg-row'>安住真實中，　是名正方便。</div>
<div class='lg-row'>此四平等法，　佛自恒宣說，</div>
<div class='lg-row'>依教彼恒行，　成就菩薩道。」</div>
</div><p>佛告迦葉波：「有四種法，為菩薩怨而不可行。」迦葉白言：「云何四法？」「一者樂修小乘自利之行；二者行辟支佛乘淺近理法；三者隨順世間呪術伎藝；四者用世智聰辯，集彼世間虛妄無利之法。迦葉！如是四法，為菩薩冤不可同行。我今於此重說頌曰：</p>

<div class="lg regular" style="margin-left:1em;"><div class='lg-row'>「若行聲聞乘，　出家自利行；</div>
<div class='lg-row'>及彼辟支迦，　證悟淺理行；</div>
<div class='lg-row'>耽著世間藝，　伎術禁呪等；</div>
<div class='lg-row'>復用世智辯，　虛集無利法，</div>
<div class='lg-row'>誑賺於眾生，　不到真實際。</div>
<div class='lg-row'>此四菩薩行，　善根皆滅盡，</div>
<div class='lg-row'>冤家不同行，　佛言宜遠離。」</div>
</div><p>佛告迦葉波：「有四種法，為菩薩善友。」迦葉白言：「云何四法？」「一者所有求菩提道者，為菩薩善友；二者作大法師，為菩薩善友；三者以聞思修慧出生一切善根者，為菩薩善友；四者於佛世尊求一切佛法者，為菩薩善友。迦葉！如是四法，為菩薩善友。我今於此重說頌曰：</p>

<div class="lg regular" style="margin-left:1em;"><div class='lg-row'>「求成菩提者，　佛子親善友；</div>
<div class='lg-row'>作大說法師，　顯發聞思慧；</div>
<div class='lg-row'>教化諸眾生，　出生五善根；</div>
<div class='lg-row'>恒為善逝子，　當獲正覺道。</div>
<div class='lg-row'>佛說此四法，　不迷於正行，</div>
<div class='lg-row'>令得大菩提，　是名真善友。」</div>
</div><p>佛告迦葉波：「有四種法，為菩薩影像。」迦葉白言：「云何四法？」「一者為利養不為法；二者為要稱讚不為戒德；三者自利求安不利苦惱眾生；四者於實德能不生分別樂欲。迦葉！如是四法，為菩薩影像。我今於此重說頌曰：</p>

<div class="lg regular" style="margin-left:1em;"><div class='lg-row'>「廣求於利養，　不為聽受法；</div>
<div class='lg-row'>愛樂人讚揚，　棄捨於德業；</div>
<div class='lg-row'>一向求自安，　不愍眾生苦；</div>
<div class='lg-row'>於彼實德能，　無樂無分別。</div>
<div class='lg-row'>如是四種法，　佛說為影像，</div>
<div class='lg-row'>汝諸菩薩眾，　各各宜遠離。」</div>
</div><p>佛告迦葉波：「有四種法，為菩薩實德。」迦葉白言：「云何四法？」「一者入空解脫門，信業報無性；二者入無我無願門，雖得涅槃，恒起大悲樂度眾生；三者於大輪迴巧施方便；四者於諸有情雖行給施不求果報。迦葉！如是四法，為菩薩實德。我今於此重說頌曰：</p>

<div class="lg regular" style="margin-left:1em;"><div class='lg-row'>「入彼空解脫，　信觀業無性；</div>
<div class='lg-row'>無我無願門，　安住慈愍行；</div>
<div class='lg-row'>雖證涅槃空，　樂度眾生故；</div>
<div class='lg-row'>於彼輪迴中，　巧設諸方便，</div>
<div class='lg-row'>廣濟於群生，　不希於福報。」</div>
</div><p>佛告迦葉波：「有四種法，為菩薩大藏。」迦葉白言：「云何四法？」「一者於諸佛所恭敬供養；二者恒行六度大波羅蜜多；三者尊重法師心不退動；四者樂居林野心無雜亂。迦葉！如是四法，為菩薩大藏。我今於此重說頌曰：</p>

<div class="lg regular" style="margin-left:1em;"><div class='lg-row'>「於彼諸佛所，　供養一切佛；</div>
<div class='lg-row'>大乘六度中，　所行波羅蜜；</div>
<div class='lg-row'>尊重說法師，　承事心無退；</div>
<div class='lg-row'>常居林野中，　清淨無雜亂。</div>
<div class='lg-row'>此四善逝說，　佛子大法藏。」</div>
</div><p>佛告迦葉波：「有四種法，遠離菩薩魔道。」迦葉白言：「云何四法？」「一者所行諸行不離菩提心；二者於一切眾生心無惱害；三者於一切法明了通達；四者於一切眾生不生輕慢。迦葉！如是四法，遠離菩薩魔道。我今於此重說頌曰：</p>

<div class="lg regular" style="margin-left:1em;"><div class='lg-row'>「所行眾善行，　不離菩提心；</div>
<div class='lg-row'>於彼諸群生，　恒時無惱害；</div>
<div class='lg-row'>諸法善通達；　於生絕輕慢。</div>
<div class='lg-row'>此四善逝說，　遠離諸魔道，</div>
<div class='lg-row'>是人依此行，　得彼真空際。」</div>
</div><p>佛告迦葉波：「有四種法，集菩薩一切善根。」迦葉白言：「四法云何？」「一者樂住林間寂靜宴默；二者布施愛語利行同事攝諸眾生；三者樂求妙法棄捨身命；四者聞義不足集諸善根勤行精進。迦葉！如是四法，能集菩薩一切善根。我今於此重說頌曰：</p>

<div class="lg regular" style="margin-left:1em;"><div class='lg-row'>「樂住閑寂處，　宴默離喧煩；</div>
<div class='lg-row'>四攝御眾生，　令登於覺路；</div>
<div class='lg-row'>勤求於妙法，　棄捨於身命；</div>
<div class='lg-row'>精進集善根，　聞法心無足。</div>
<div class='lg-row'>佛說此四行，　出生無邊善。」</div>
</div><p>佛告迦葉波：「有四種法，生菩薩無量福德。」迦葉白言：「云何四法？」「一者恒行法施心無悋惜；二者起大悲心救護破戒眾生；三者化諸有情發菩提心；四者於下劣惡人忍辱救護。迦葉！如是四法，出生菩薩無量福德。我今於此重說頌曰：</p>

<div class="lg regular" style="margin-left:1em;"><div class='lg-row'>「廣說諸妙法，　清淨心無悋；</div>
<div class='lg-row'>毀禁諸有情，　救護垂慈愍；</div>
<div class='lg-row'>令彼眾生類，　發於淨覺心；</div>
<div class='lg-row'>種種劣惡人，　救護行忍辱。</div>
<div class='lg-row'>菩薩及諸佛，　同行此四行。」</div>
</div><p>佛告迦葉波：「有四種法，能破菩薩意地無明煩惱。」迦葉白言：「云何四法？」「一者所行戒行具足無犯；二者受持妙法身心無倦；三者隨其意解傳施法燈；四者禮敬投誠稱揚佛德。迦葉！如是四法，能破菩薩意地無明煩惱。我今於此重說頌曰：</p>

<div class="lg regular" style="margin-left:1em;"><div class='lg-row'>「堅持具足戒，　意地無缺犯；</div>
<div class='lg-row'>妙法恒受持，　晝夜心無倦；</div>
<div class='lg-row'>所解諸佛教，　隨意施法燈；</div>
<div class='lg-row'>稱讚一切佛，　投誠恭敬禮；</div>
<div class='lg-row'>智者行此四，　能斷無明地，</div>
<div class='lg-row'>一切諸佛<span class='corr'>子</span>，　依此得菩提。」</div>
</div><p>佛告迦葉波：「有四種法，生菩薩無礙智。」迦葉白言：「云何四法？」「一者所有法施；二者受持妙法；三者不害他人；四者亦不輕慢。迦葉！如是四法，生菩薩無礙智。我今於此重說頌曰：</p>

<div class="lg regular" style="margin-left:1em;"><div class='lg-row'>「所行妙法施，　令彼得受持，</div>
<div class='lg-row'>不嫉眾生學，　尊重於持戒。</div>
<div class='lg-row'>四法除宿罪，　獲成最上覺，</div>
<div class='lg-row'>依此得菩提，　出生無礙智。</div>
<div class='lg-row'>復別十二行，　智者得菩提，</div>
<div class='lg-row'>成就甘露味。　所有諸眾生，</div>
<div class='lg-row'>而具深法眼，　解說讀誦持，</div>
<div class='lg-row'>佛說於彼人，　獲福無有量。</div>
<div class='lg-row'>所有恒河沙，　俱胝佛剎土，</div>
<div class='lg-row'>滿中盛七寶，　供養一切佛，</div>
<div class='lg-row'>彼福亦無量；　若人念此法，</div>
<div class='lg-row'>四句伽他經，　福德勝於彼。</div>
<div class='lg-row'>復次迦葉波，　若持此四句，</div>
<div class='lg-row'>未名菩薩者，　得名為菩薩。</div>
<div class='lg-row'>說此四法中，　具足十善行，</div>
<div class='lg-row'>依法平等心，　是故名菩薩。」</div>
</div>
<p class='juan'>大迦葉問大寶積正法經卷第一</p></div>
</div><!-- end of div[@id='body'] -->
</body></html>