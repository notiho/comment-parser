<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大迦葉問大寶積正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說大迦葉問大寶積正法經卷第二</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p><p>佛告迦葉波：「若諸菩薩具足三十二法，名為菩薩。」迦葉白言：「云何三十二法？」「所為利益一切眾生、一切智智種子；不量貴賤令得智慧；為一切眾生低心離我；真實愍念其意不退；善友惡友心行平等；雖到涅槃思念愛語；先意問訊愍見重擔；於諸眾生恒起悲心；常求妙法，心無疲厭；聞法無足；常省己過、不說他犯；具諸威儀恒發大心；修諸勝業不求果報；所生戒德滅諸輪迴；令諸有情道心增進；一切善根皆悉集行；雖行忍辱精進，如入無色禪定；智慧方便善解總持；恒以四攝巧便受行；持戒犯戒慈心不二；常處山林樂問深法；世間所有種種厭離；愛樂出世無為果德；遠離小乘正行大行；棄捨惡友親近善友；於四無量及五神通，皆悉通達已淨無知；不著邪正如實依師；發菩提心純一無雜。迦葉！如是具足三十二法，是則名為菩薩。我今於此重說頌曰：</p>

<div class="lg regular" style="margin-left:1em;"><div class='lg-row'>「利益諸眾生，　欲行清淨行，</div>
<div class='lg-row'>令生一切智，　不擇於貴賤，</div>
<div class='lg-row'>同入如來慧，　真實愍眾生，</div>
<div class='lg-row'>心意不退轉，　善友及惡友，</div>
<div class='lg-row'>平等觀於彼，　雖到於涅槃，</div>
<div class='lg-row'>愛語先問訊，　憂愍於重擔，</div>
<div class='lg-row'>及彼諸眾生，　不斷於大悲，</div>
<div class='lg-row'>求法心無苦，　聞義常不足，</div>
<div class='lg-row'>恒省自身非，　不譏他人犯，</div>
<div class='lg-row'>具修眾威儀，　而起大乘行，</div>
<div class='lg-row'>不求於果報，　所持諸戒德，</div>
<div class='lg-row'>斷滅於輪迴，　令彼諸有情，</div>
<div class='lg-row'>遠害增道意，　忍辱集善根，</div>
<div class='lg-row'>精進修諸行，　如入無色定，</div>
<div class='lg-row'>智慧諸方便，　總持而善解，</div>
<div class='lg-row'>四攝恒受行，　持犯二俱愍，</div>
<div class='lg-row'>常處於林間，　恒樂聞深法，</div>
<div class='lg-row'>厭離於世間，　愛敬無上果，</div>
<div class='lg-row'>遠離聲聞乘，　而修大乘行，</div>
<div class='lg-row'>棄捨於惡朋，　親近於善友，</div>
<div class='lg-row'>五通四無量，　智慧悉通達，</div>
<div class='lg-row'>清淨絕無知，　不著於邪正，</div>
<div class='lg-row'>依師究真實，　純一無雜行，</div>
<div class='lg-row'>佛說觀行法，　先發菩提心。</div>
<div class='lg-row'>若此三十二，　善逝當演說，</div>
<div class='lg-row'>菩薩具足行，　得佛甘露味。」</div>
</div><p>佛告迦葉波：「我為菩薩說譬喻法，令彼知見為菩薩德。」迦葉白言：「其義云何？」「迦葉！譬如地大，與一切眾生為其所依令彼長養，而彼地大於其眾生無求無愛。菩薩亦然，從初發心直至道場坐得成菩提，於其中間，運度一切眾生無愛無求，亦復如是。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如地大，　與諸眾生，　依止長養，</div>
<div class='lg-row'>於彼眾生，　無求無愛。　菩薩亦爾，</div>
<div class='lg-row'>從初發心，　直至道場，　成無上覺，</div>
<div class='lg-row'>運度有情，　無求無愛，　無冤無親，</div>
<div class='lg-row'>平等攝受，　令得菩提。」</div>
</div><p>佛告迦葉波：「譬如水界，潤益一切藥草樹木，而彼水界於其草木無愛無求。迦葉！菩薩亦然，以清淨慈心遍行一切眾生，潤益有情白法種子，令得增長無愛無求。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如水界，　潤益一切，　藥草樹木，</div>
<div class='lg-row'>令得生長，　無愛無求。　菩薩亦爾，</div>
<div class='lg-row'>以淨慈心，　遍及有情，　次第普潤，</div>
<div class='lg-row'>淨種增長，　破大力魔，　得佛菩提。」</div>
</div><p>佛告迦葉：「譬如火界，成熟一切穀麥苗稼，火界於彼無愛無求。迦葉！菩薩亦爾，以大智慧成熟一切眾生善芽。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如火界，　成熟一切，　五穀苗稼，</div>
<div class='lg-row'>而彼火界，　於其苗稼，　無求無愛。</div>
<div class='lg-row'>菩薩亦爾，　以智慧火，　成熟一切，</div>
<div class='lg-row'>眾生善芽，　菩薩於彼，　無求無愛。」</div>
</div><p>佛告迦葉：「譬如風界，遍滿一切諸佛剎土。迦葉！菩薩亦爾，以善方便遍眾生界令解佛法。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如風界，　隨自勢力，　普遍佛剎。</div>
<div class='lg-row'>諸菩薩眾，　亦復如是，　以善方便，</div>
<div class='lg-row'>為其佛子，　說最上法。」</div>
</div><p>佛告迦葉：「譬如魔冤領四軍兵，欲界諸天不能降彼。迦葉！菩薩亦爾，得意清淨，一切眾魔不能惑亂。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如魔冤，　領四軍兵，　欲界諸天，</div>
<div class='lg-row'>不能降彼。　菩薩亦爾，　得意清淨，</div>
<div class='lg-row'>一切眾魔，　不可惑亂。」</div>
</div><p>佛告迦葉：「譬如白月，漸漸增長乃至圓滿。迦葉！菩薩亦爾，以無染心求一切法，乃至圓滿。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如白月，　漸漸增長，　直至圓滿，</div>
<div class='lg-row'>菩薩亦爾，　以無染心，　求修諸善，</div>
<div class='lg-row'>漸漸增進，　白法圓滿。」</div>
</div><p>佛告迦葉：「譬如日出放大光明，照彼世間無不朗然。迦葉！菩薩亦爾，放智慧光照諸眾生，無不開悟。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如日出，　照彼世間，　一切物像，</div>
<div class='lg-row'>無不朗然。　菩薩亦爾，　放智慧光，</div>
<div class='lg-row'>照諸有情，　無不開解。」</div>
</div><p>佛告迦葉：「譬如師子獸王有大威德，於彼一切所行之處不驚不怖。迦葉！菩薩亦爾，安住多聞戒德，如是一切所往之處不驚不怖。我今於此而說頌曰：</p>

<div class="lg regular" style="margin-left:1em;"><div class='lg-row'>「師子獸王，　威德勇猛，　所行之處，</div>
<div class='lg-row'>心無驚怖。　菩薩亦爾，　安住多聞，</div>
<div class='lg-row'>持戒智慧，　於彼世間，　所行之處，</div>
<div class='lg-row'>離諸怖畏。」</div>
</div><p>佛告迦葉：「譬如龍象有大勢力，擔負一切重物而無疲苦。迦葉！菩薩亦爾，擔負一切眾生五蘊諸苦，不得其苦。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如龍象，　有大勢力，　身負重物，</div>
<div class='lg-row'>而不疲苦。　菩薩亦爾，　擔負眾生，</div>
<div class='lg-row'>五蘊諸苦，　亦無疲苦。」</div>
</div><p>佛告迦葉：「譬如蓮華，生長水中淤泥濁水而不能染。迦葉！菩薩亦爾，雖生世間，世間雜染終不能著。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如蓮華，　出生水中，　濁水淤泥，</div>
<div class='lg-row'>而不可染。　菩薩亦爾，　雖生世間，</div>
<div class='lg-row'>種種雜染，　而不能著。」</div>
</div><p>佛告迦葉：「譬如有人方便斷樹不斷樹根，而於後時復生大地。迦葉！菩薩亦爾，以方便力斷彼煩惱不斷彼種，以大悲善根復生三界。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如有人，　以其方便，　而斷樹身，</div>
<div class='lg-row'>不斷樹根，　如是後時，　復生大地。</div>
<div class='lg-row'>菩薩亦爾，　以善方便，　斷彼煩惱，</div>
<div class='lg-row'>不斷彼種，　以大悲故，　復生三界。」</div>
</div><p>佛告迦葉：「譬如諸方所流河水，皆歸大海同一鹹味。迦葉！菩薩亦爾，所有一切善根，種種利益迴向菩提，與彼涅槃同歸一味。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如一切，　江河諸水，　皆入大海，</div>
<div class='lg-row'>同一鹹味。　菩薩亦爾，　所有一切，</div>
<div class='lg-row'>善根利益，　迴向菩提，　及彼真際，</div>
<div class='lg-row'>同歸一味。」</div>
</div><p>佛告迦葉：「譬如四大天王及忉利天眾，要彼安住妙高之山。迦葉！菩薩亦爾，為一切智所修善法，要彼安住菩提大心。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如四王，　及帝釋眾，　要彼安住，</div>
<div class='lg-row'>妙高之山。　菩薩亦爾，　為一切智，</div>
<div class='lg-row'>所修善法，　安住菩提。」</div>
</div><p>佛告迦葉：「譬如國王，欲行王事須假宰臣。迦葉！菩薩亦爾，欲為佛事，須假智慧方便。我今於彼而說頌曰：</p>

<div class="lg regular" style="margin-left:1em;"><div class='lg-row'>「譬如國王，　欲行王事，　須仗宰臣，</div>
<div class='lg-row'>而得成就。　菩薩亦爾，　欲為佛事，</div>
<div class='lg-row'>假方便慧，　決定成就。」</div>
</div><p>佛告迦葉：「譬如晴天無其雲霧，於彼世間終無降雨之相。迦葉！菩薩亦爾，寡聞<span class='corr'>少</span>智於諸有情，終無說法之相。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如虛空，　晴無雲霧，　於彼世間，</div>
<div class='lg-row'>終不降雨。　菩薩亦爾，　寡聞少智，</div>
<div class='lg-row'>於其有情，　無說法相。」</div>
</div><p>佛告迦葉：「譬如虛空起大雲雷，必降甘雨成熟苗稼。迦葉！菩薩亦爾，於其世間起慈悲雲，降妙法雨成熟眾生。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如虛空，　雲雷忽起，　必降甘澤，</div>
<div class='lg-row'>成熟苗稼。　菩薩亦爾，　普覆慈雲，</div>
<div class='lg-row'>降霔法雨，　成熟有情。」</div>
</div><p>佛告迦葉：「譬如轉輪聖王，有其七寶恒隨王行。迦葉！菩薩亦爾，有七覺支恒隨菩薩。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如世間，　轉輪聖王，　所有七寶，</div>
<div class='lg-row'>恒隨王行。　菩薩亦爾，　有七覺支，</div>
<div class='lg-row'>所到之處，　隨逐菩薩。」</div>
</div><p>佛告迦葉：「譬如摩尼寶珠得多富貴，價直迦哩沙波拏百千富貴。迦葉！菩薩亦爾，得多富貴價，直聲聞緣覺百千富貴。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如摩尼寶，　富貴廣得多，</div>
<div class='lg-row'>迦哩沙波拏，　百千不可比。</div>
<div class='lg-row'>菩薩亦如是，　富貴倍弘多，</div>
<div class='lg-row'>辟支及聲聞，　百千亦難比。」</div>
</div><p>佛告迦葉：「譬如忉利天眾，若住雜林者，受用富貴平等無二。迦葉！菩薩亦爾，若住清淨心者，為一切眾生正直方便平等無二。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如忉利天，　住彼雜林者，</div>
<div class='lg-row'>受用於富貴，　平等無有二。</div>
<div class='lg-row'>菩薩亦如是，　住心清淨者，</div>
<div class='lg-row'>正直為群生，　方便亦無二。」</div>
</div><p>佛告迦葉：「譬如有人妙解禁呪善知毒藥，一切毒藥不能為害。迦葉！菩薩亦爾，具大智慧善行方便，一切煩惱不能為害。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如世間人，　善知藥禁呪，</div>
<div class='lg-row'>一切毒藥等，　不能為損害。</div>
<div class='lg-row'>菩薩亦如是，　若具方便慧，</div>
<div class='lg-row'>一切煩惱毒，　不能為損害。」</div>
</div><p>佛告迦葉：「譬如世間糞壤之地，能生肥盛甘蔗。迦葉！菩薩亦爾，若處煩惱糞地，能生一切智種。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如糞壤地，　出生於甘蔗，</div>
<div class='lg-row'>倍常而肥盛。　菩薩處煩惱，</div>
<div class='lg-row'>出生一切智，　其義亦如是。」</div>
</div><p>佛告迦葉：「譬如有人不學武藝，若執器仗寧解施設？迦葉！菩薩亦爾，先未聞法寡識機藥，若執智見何辯邪正？」佛告迦葉：「譬如<span class='corr'>窑</span>師，欲燒瓦器須用大火。迦葉！菩薩亦爾，欲為愚迷眾生開發智慧，須用佛法智火。迦葉！是故此大寶積正法，令菩薩修學受持得解法行。」</p>
<p>迦葉白言：「菩薩云何受持，見正法行？」「迦葉！如自觀身，無我、無人、無眾生、無壽命，無名無相，無觀行故。迦葉！如此說名正觀影像中法。復次迦葉！如實正觀影像中法。迦葉！云何影像中法，如正觀色，觀彼無常亦非無常；如是受想行識，常與無常、無定無不定。迦葉！此說如實觀察影像中法。</p>
<p>「復次迦葉！如實觀察影像中法，所有地界，常與無常、無定無不定。如是水界火界風界空界識界，亦復如是，無定無不定。迦葉！此說如實觀察影像中法。</p>
<p>「復次迦葉！所有眼處，常無常性、無定無不定。如是耳處鼻處舌處身處意處，常無常性，無定無不定。迦葉！此說影像中法如實觀察。</p>
<p>「復次迦葉！此定一法、此不定二法。若彼二法，於是色中不見不住無微無識亦無相故。迦葉！此說影像中法如實觀察。</p>
<p>「復次迦葉！我見一法、無我二法。若彼二法，於是色中不見不住無微無識亦無相故。迦葉！此說影像中法如實觀察。</p>
<p>「復次迦葉！此真實心一法、此不實心二法。迦葉！二法所在無心無覺無意無識。迦葉！此說影像中法如實觀察。</p>
<p>「復次迦葉！善不善、世間出世間、有罪無罪、有漏無漏、有為無為、有煩惱無煩惱，如是一切法。迦葉！此生法一、此滅法二。若二法中，無集無散不可求得。迦葉！此說影像中法如實觀察。</p>
<p>「復次迦葉！此有法一、此無法二。若此二法，於是色中不見不住無微無識亦無相故。迦葉！此說影像中法如實觀察。</p>
<p>「復次迦葉！此輪迴一法、此涅槃二法。若彼二法，於是色中不見不住無微無識。迦葉！此說影像中法如實觀察。</p>
<p>「復次迦葉！我說汝等，無明緣生行，行緣生識，識緣生名色，名色緣生六入，六入緣生觸，觸緣生受，受緣生愛，愛緣生取，取緣生有，有緣生老死，老死緣生憂悲苦惱。迦葉！如是集得此一大苦蘊。所有無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死滅，老死滅憂悲苦惱得滅。如是得此一大苦蘊滅。迦葉！若以智觀明無明等無此二相。迦葉！此影像中法如實觀察。</p>
<p>「復次迦葉！如是行行滅、如是識識滅、如是名色名色滅、如是六入六入滅、如是觸觸滅、如是受受滅、如是愛愛滅、如是取取滅、如是有有滅、如是生生滅、如是老死老死滅。如是智觀生性滅性無二相故。迦葉！離此二相，此說影像中法如實觀察。</p>
<p>「復次迦葉！應當正觀影像中法，彼法非空亦非不空。如是空法，無法相、非無法相，法相即空相、空相即無相、無相即無願。所以者何？無所願作故，無相即空相。如是行者，若法未生不生，法未生故。如彼法生，彼亦不生，生已謝故。如是無生生離取故，法無自性，無性即空。如是正觀此說影像中法。</p>
<p>「復次迦葉！補特伽羅非破壞空，即體是空，本非有故。非前際空、非後際空，現在即空。」</p>
<p>迦葉白言：「彼補特<span class='corr'>伽</span>羅，我今覺悟知彼是空，破壞我故。一切皆空，此法如是。」</p>
<p>佛言：「迦葉！汝言非也。迦葉！寧可見彼補特<span class='corr'>伽</span>羅如須彌山量，勿得離我而見彼空。何以故？破我斷空執一切空，我則說為大病，而不可救。」</p>
<p>佛告迦葉：「譬如人病，其病深重，而下良藥令彼服行，藥雖入腹病終不差。迦葉！此人得免疾不？」迦葉白言：「不也。世尊！」佛言：「於意云何？」「世尊！此人病重故，不可療也。」佛言：「迦葉！彼著空者亦復如是，於一切處深著空見，我即不醫。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如重病者，　令彼服良藥，</div>
<div class='lg-row'>雖服病不退，　彼人不可療。</div>
<div class='lg-row'>著空亦如是，　於彼一切處，</div>
<div class='lg-row'>深著於空見，　我說不可醫。」</div>
</div><p>佛告迦葉：「譬如愚人觀彼虛空，而生怕怖搥胸悲哭。所以者何？恐虛空落地損害於身。」佛言：「迦葉！彼虛空能落地不？」迦葉云：「不也。」佛言：「迦葉！若彼愚迷沙門婆羅門亦復如是，彼聞空法心生驚怖。所以者何？若空我大，心依何行用？我今於此而說頌曰：</p>

<div class="lg regular" style="margin-left:1em;"><div class='lg-row'>「譬如愚迷人，　於空生怕怖，</div>
<div class='lg-row'>悲哭而遠行，　恐虛空落地。</div>
<div class='lg-row'>虛空無所礙，　不損於眾生，</div>
<div class='lg-row'>此人自愚迷，　妄生於驚怖。</div>
<div class='lg-row'>沙門婆羅門，　愚見亦如是，</div>
<div class='lg-row'>聞彼諸法空，　心生於怖畏，</div>
<div class='lg-row'>若空破壞我，　依何生受用？」</div>
</div><p>佛告迦葉：「譬如畫師自畫醜惡夜叉，畫已驚怖迷悶仆倒。迦葉！彼凡夫眾生亦復如是，自作色聲香味觸法，作已迷彼墮落輪迴。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如工畫師，　畫彼惡夜叉，</div>
<div class='lg-row'>於彼自驚怖，　迷悶仆倒地。</div>
<div class='lg-row'>凡夫亦復然，　自著於聲色，</div>
<div class='lg-row'>迷彼不覺知，　墮落輪迴道。」</div>
</div><p>佛告迦葉：「譬如幻士變作幻化，是彼幻化能變幻士。迦葉！相應行比丘亦復如是，而自發意如是，說一切皆空，彼虛空無實亦能如是說。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如於幻士，　能變於幻化，</div>
<div class='lg-row'>而彼幻化人，　亦能變幻士。</div>
<div class='lg-row'>相應行比丘，　發意亦如是，</div>
<div class='lg-row'>說彼一切空，　無實空亦說。」</div>
</div><p>佛告迦葉：「譬如二木相鑽風吹出火，火既生已燒彼二木。迦葉！如實正觀亦復如是，於正見道生彼慧根，慧根既生燒彼正觀。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如鑽二木，　風吹生彼火，</div>
<div class='lg-row'>火生剎那間，　而復燒二木。</div>
<div class='lg-row'>正觀亦如是，　能生於慧根，</div>
<div class='lg-row'>生彼一剎那，　還復燒正觀。」</div>
</div>
<p class='juan'>佛說大迦葉問大寶積正法經卷第二</p></div>
</div><!-- end of div[@id='body'] -->
</body></html>