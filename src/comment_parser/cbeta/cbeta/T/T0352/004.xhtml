<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大迦葉問大寶積正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />佛說大迦葉問大寶積正法經卷第四</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p><p>佛告迦葉：「譬如有人善解習馬，其馬性惡難以制伏，此人調習自然良善。迦葉！如是相應比丘能守禁律，心識囂馳難以制伏，被此比丘調伏制御，離瞋恚等如如不動。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如惡性馬，　遇彼調習人，</div>
<div class='lg-row'>種種被制伏，　不久而調善。</div>
<div class='lg-row'>相應行比丘，　善持於禁律，</div>
<div class='lg-row'>調伏於識心，　令彼淨安住。」</div>
</div><p>佛告迦葉：「譬如有人於其<span class='corr'>喉咽</span>而患癭病，致壞命根得其苦惱。迦葉！如是若復有人深著我想，於自身命後得大苦。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如癭病人，　苦惱於身命，</div>
<div class='lg-row'>於其晝夜中，　無暫得安樂。</div>
<div class='lg-row'>著我之眾生，　其義亦如是，</div>
<div class='lg-row'>見倒壞其身，　於後生諸苦。」</div>
</div><p>佛告迦葉：「譬如有人身被纏縛，巧設方便而得解免。迦葉！如是，若彼有情作善相應，制止心猿令得離縛。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如纏縛人，　能設巧方便，</div>
<div class='lg-row'>解彼身邊縛，　令身得自在。</div>
<div class='lg-row'>相應善有情，　禁止於心識，</div>
<div class='lg-row'>令彼離纏縛，　其義亦如是。」</div>
</div><p>佛告迦葉：「譬如虛空本自廓然，彼有二物可以蓋覆。何等二物？是彼雲、霧。迦葉！如是出家之人，本自寂靜而求世間呪術之法，又於衣鉢財利畜積受用，此為覆障。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如於雲霧，　覆障於虛空；</div>
<div class='lg-row'>比丘亦復然，　行彼世間法，</div>
<div class='lg-row'>習學於呪術，　積聚於衣鉢。</div>
<div class='lg-row'>此二障行人，　菩薩須遠離。」</div>
</div><p>佛告迦葉：「此出家人有二種纏縛。云何二種？迦葉！一為利養纏縛，二為名稱纏縛。彼出家人宜各遠離。我今於此而說頌曰：</p>

<div class="lg regular" style="margin-left:1em;"><div class='lg-row'>「若彼出家人，　貪著於利養，</div>
<div class='lg-row'>及愛好名聞，　此二重纏縛，</div>
<div class='lg-row'>亦障聖解脫，　出家須遠離。」</div>
</div><p>佛告迦葉：「有二種法滅出家德。云何二法？一親近在家，二憎嫌聖者。我今於此而說頌曰：</p>

<div class="lg regular" style="margin-left:1em;"><div class='lg-row'>「親近在家人，　憎嫌於聖者，</div>
<div class='lg-row'>此二非道法，　滅彼出家德。</div>
<div class='lg-row'>出家菩薩人，　彼宜速遠離。」</div>
</div><p>佛告迦葉：「有二種法為出家垢染。云何二法？一心多煩惱，二棄捨善友攝受惡友。我今於此而說頌曰：</p>

<div class="lg regular" style="margin-left:1em;"><div class='lg-row'>「若彼出家人，　心多於煩惱，</div>
<div class='lg-row'>棄背善良朋，　親近於惡友。</div>
<div class='lg-row'>佛說於此人，　為彼出家垢。</div>
<div class='lg-row'>一切菩薩眾，　各各宜遠離。」</div>
</div><p>佛告迦葉：「有二種法，於出家人如臨崖險。云何二種？一輕慢妙法，二信樂破戒。我今於此而說頌曰：</p>

<div class="lg regular" style="margin-left:1em;"><div class='lg-row'>「若彼出家人，　輕慢於妙法，</div>
<div class='lg-row'>信重破戒者，　如登於崖險，</div>
<div class='lg-row'>墜墮在須臾。　此二非律儀，</div>
<div class='lg-row'>一切諸佛子，　彼二須遠離。」</div>
</div><p>佛告迦葉：「有二種法為出家過惡。云何二種？一見他過失，二蓋覆自過。我今於此而說頌曰：</p>

<div class="lg regular" style="margin-left:1em;"><div class='lg-row'>「若有出家者，　恒見他人過，</div>
<div class='lg-row'>覆藏於自罪，　此二大過失，</div>
<div class='lg-row'>損惱毒如火，　智者須遠離。」</div>
</div><p>佛告迦葉：「有二種法增出家熱惱。云何二種？一受持袈裟心懷不淨，二恃己戒德訶責非行。我今於此而說頌曰：</p>

<div class="lg regular" style="margin-left:1em;"><div class='lg-row'>「雖復披袈裟，　心行不淨行，</div>
<div class='lg-row'>設身有戒德，　而用於惡言，</div>
<div class='lg-row'><span class='corr'>摧</span>伏非行者，　此二須遠離。」</div>
</div><p>佛告迦葉：「有二種法醫出家人病。云何二法？一行大乘者見心決定，二為諸眾生不斷佛法。我今於此而說頌曰：</p>

<div class="lg regular" style="margin-left:1em;"><div class='lg-row'>「若有出家者，　行彼大乘行，</div>
<div class='lg-row'>見心恒決定，　不斷於佛法，</div>
<div class='lg-row'>此二出家人，　佛說名無病。」</div>
</div><p>佛告迦葉：「有二種法為出家人長病。云何二種？一得阿波諦重罪，二不能發露懺悔。我今於此而說頌曰：</p>

<div class="lg regular" style="margin-left:1em;"><div class='lg-row'>「出家比丘眾，　犯彼阿波諦，</div>
<div class='lg-row'>不能懺滅罪，　愚迷不重戒，</div>
<div class='lg-row'>剎那剎那實，　此惡長為病。」</div>
</div><p>佛告迦葉：「此有沙門為沙門名。」迦葉白言：「云何沙門為沙門名？」「迦葉！此有四種沙門。云何四種？一行色相沙門，二密行虛誑沙門，三求名聞稱讚沙門，四實行沙門。迦葉！此是四種沙門。」</p>
<p>迦葉白言：「云何名行色相沙門？」「迦葉！此一沙門，雖復剃除鬚髮著佛袈裟受持鉢器色相具足，而身不清淨、口不清淨、意不清淨，不自調伏麁惡不善，廣貪財利命不清淨，得破戒罪法。迦葉！此名行色相沙門。」</p>
<p>迦葉白言：「云何名密行虛誑沙門？」「迦葉！此一沙門，雖知行業亦具威儀，喫麁惡飲食，詐歡詐喜，於行住坐臥恒搆虛誑，又不親近在家出家四聖種族，詐默無言誑賺有情，心無清淨亦無調伏，亦不息念虛妄推度。住著我人之相，若遇空法而生怖畏如登崖險，若見比丘善談空者如遇冤家。迦葉！此說名為密行虛誑沙門。」</p>
<p>迦葉白言：「云何名為求名聞稱讚沙門？」「迦葉！此一沙門，為求名聞稱讚詐行持戒，惑亂他人恃衒多聞要他稱讚。或居山野、或處林間，詐現少欲無貪，假行清淨之行，於其心內無其離欲，無其寂靜、無其息慮、無證菩提，亦不為沙門、亦不為婆羅門、亦不為涅槃，而求稱讚名聞。迦葉！此名求名聞稱讚沙門。」</p>
<p>迦葉白言：「云何名實行沙門？」「迦葉！此一沙門，不為身命而行外事，亦不言論名聞利養，唯行空無相無願。若聞一切法已，正意思惟涅槃實際，恒修梵行不求世報，亦不論量三界喜樂之事，唯見性空不得事法，亦不議論我人眾生壽者及補特伽羅。見正法位離諸虛妄，於解脫道斷諸煩惱，達一切法自性清淨，內外不著、無集無散，於彼法身如來明了通達。無其見取，亦不言論，色身離欲，亦不見色相，亦不見三業造作，亦不執凡聖之眾。法無所有，斷諸分別自性凝然，不得輪迴不得涅槃，無縛無解無來無去，知一切法寂靜湛然。迦葉！此說名為實行沙門，作相應行，非求名聞故。我今於此而說頌曰：</p>

<div class="lg regular" style="margin-left:1em;"><div class='lg-row'>「所有身口意，　三業不清淨，</div>
<div class='lg-row'>貪愛不調伏，　麁惡行不密。</div>
<div class='lg-row'>圓頂服三衣，　執持於應器，</div>
<div class='lg-row'>佛說此沙門，　恒行於色相。</div>
<div class='lg-row'>雖然依彼行，　虛誑而不實，</div>
<div class='lg-row'>詐現四威儀，　示同於聖者。</div>
<div class='lg-row'>遠離和合處，　恒餐麁惡食，</div>
<div class='lg-row'>無彼清淨行，　密行於虛誑。</div>
<div class='lg-row'>或彼為求名，　要他行稱讚，</div>
<div class='lg-row'>詐修於戒定，　示衒行頭陀。</div>
<div class='lg-row'>內意不調伏，　誑賺於信施，</div>
<div class='lg-row'>不行離欲善，　亦不息攀緣。</div>
<div class='lg-row'>見說法相空，　怖同登山險，</div>
<div class='lg-row'>或居山野間，　而無真實意。</div>
<div class='lg-row'>佛說此沙門，　為求名聞故。</div>
<div class='lg-row'>若彼實行者，　不為於身命，</div>
<div class='lg-row'>妄求名利養，　亦無求快樂，</div>
<div class='lg-row'>唯修正解脫，　救拔諸惡趣。</div>
<div class='lg-row'>雖知深法空，　不得於寂靜，</div>
<div class='lg-row'>亦無非寂靜，　不住於涅槃，</div>
<div class='lg-row'>不得於生死，　不著於聖人，</div>
<div class='lg-row'>不捨於凡夫。　本自無所來，</div>
<div class='lg-row'>今亦無所去，　一切法寂然。</div>
<div class='lg-row'>佛說於此人，　是名實行者。」</div>
</div><p>佛告迦葉：「譬如貧人家無財利，自發其言告眾人曰：『我家之內有大庫藏財物盈滿。』迦葉！於意云何？此貧人言是事實不？」迦葉白言：「不也。世尊！」佛言：「迦葉！亦復如是。彼沙門婆羅門自無戒德而復發言：『我身具大德業。』此言不實，是事難信。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如貧窮人，　言自有庫藏，</div>
<div class='lg-row'>盈滿七珍財，　彼語不相應。</div>
<div class='lg-row'>沙門婆羅門，　虛妄亦如是，</div>
<div class='lg-row'>三業無清淨，　自言具戒德。」</div>
</div><p>佛告迦葉：「譬如有人入大水內而不專心，恣意戲水不覺溺死。迦葉！亦復如是。此沙門婆羅門多知樂法，入大法海不能制心，好行貪瞋癡，被煩惱貪引生惡趣。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如戲水人，　入於大水內，</div>
<div class='lg-row'>不自用其心，　被水溺其命。</div>
<div class='lg-row'>沙門婆羅門，　貪入大法海，</div>
<div class='lg-row'>恣行貪瞋癡，　沈墜於惡趣。」</div>
</div><p>佛告迦葉：「譬如醫人修合湯藥，將往四方欲療眾病，忽自得疾而不能救。迦葉！如是，若彼比丘修彼多聞，欲化有情忽爾之間，自起煩惱而不能伏。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如良醫人，　修合諸湯藥，</div>
<div class='lg-row'>持往於四方，　治彼眾生病，</div>
<div class='lg-row'>自忽有疾苦，　不能自醫療。</div>
<div class='lg-row'>比丘亦如是，　修學於多聞，</div>
<div class='lg-row'>欲行於化導，　自忽煩惱生，</div>
<div class='lg-row'>不能善制止，　虛施於辛苦。」</div>
</div><p>佛告迦葉：「譬如有人身有重病，服彼上好名藥不免命終。迦葉！如是，若彼有情具煩惱病，而欲多聞修行亦不免墜墮。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如重病人，　久患而不差，</div>
<div class='lg-row'>設服於良藥，　終不免無常。</div>
<div class='lg-row'>眾生亦如是，　恒染煩惱病，</div>
<div class='lg-row'>設樂修多聞，　不免於墜墮。」</div>
</div><p>佛告迦葉：「譬如摩尼寶珠墮落不淨之中，其珠體觸不堪使用。迦葉！如是，若彼比丘雖具多聞，墮落不淨利養之中，諸天人民不生敬愛。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如摩尼寶，　墮落不淨中，</div>
<div class='lg-row'>染污得其觸，　使用而不堪。</div>
<div class='lg-row'>比丘亦如是，　雖復具多聞，</div>
<div class='lg-row'>墜墮於不淨，　名聞利養中，</div>
<div class='lg-row'>諸天及人民，　而不生愛敬。」</div>
</div><p>佛告迦葉：「譬如有人忽爾命終，以其金冠花鬘莊嚴頭面。迦葉，如是若彼比丘破盡戒律，而以袈裟莊嚴其身，有何所益？我今於此而說頌曰：</p>

<div class="lg regular" style="margin-left:1em;"><div class='lg-row'>「譬如命終人，　以其好花鬘，</div>
<div class='lg-row'>及用金寶冠，　嚴飾屍首上，</div>
<div class='lg-row'>彼人無所用。　比丘亦如是，</div>
<div class='lg-row'>而以破戒身，　被挂於袈裟，</div>
<div class='lg-row'>嚴飾作威儀，　終無於利益。」</div>
</div><p>佛告迦葉：「譬如有人洗浴清淨，以其香油塗潤身上及頭髻指甲，身著白衣戴瞻蔔花鬘為上族子。迦葉！如是，若彼比丘多聞智慧，身被法服儀相具足，為佛弟子。我今於此而說頌曰：</p>

<div class="lg regular" style="margin-left:1em;"><div class='lg-row'>「譬如世間人，　洗浴身清淨，</div>
<div class='lg-row'>塗潤好香油，　頭以華鬘飾，</div>
<div class='lg-row'>身著於白衣，　而稱上族子。</div>
<div class='lg-row'>比丘亦如是，　多聞具總持，</div>
<div class='lg-row'>戒德恒清淨，　被挂於法服，</div>
<div class='lg-row'>儀相而具足，　此名真佛子。」</div>
</div><p>佛告迦葉：「有四種破戒比丘，喻持戒影像。」迦葉白言：「云何四種破戒？」「迦葉！有一比丘具足受持別解脫戒，善知禁律，於微細罪深生怕怖，恒依學處說戒清淨，身口意業具足無犯，食離邪命。此有其過。所以者何？執自功能成戒取故。迦葉！此是第一破戒喻持戒影像。</p>
<p>「復次迦葉！有一比丘善知禁律常持戒行，密用三業。彼有身見，執情不捨故。迦葉！此是第二破戒喻持戒影像。</p>
<p>「復次迦葉！有一比丘恒行慈心悲愍有情，具足慈善；聞一切法無生，心生驚怕。迦葉！此是第三破戒喻持戒影像。</p>
<p>「復次迦葉！有一比丘，行彼十二頭陀大行具足無缺；而有我心住著我人之相。迦葉！此是第四破戒喻持戒影像。迦葉！此四種破戒喻持戒影像。</p>
<p>「復次迦葉！若說此戒，無人、無我、無眾生、無壽命，無行亦無不行，無作亦無不作，非犯非非犯，無名無色非無名色，無相非無相，無息念非無息念，無取無捨非無取捨，非受非不受，無識無心非無識心，無世間亦無出世間，無所住亦非無住，無自持戒無他持戒。於此戒中離諸毀謗，無迷無執。迦葉！此說聖<span class='corr'>者</span>無漏正戒，遠離三界一切住處。」爾時世尊而說頌曰：</p>

<div class="lg regular" style="margin-left:1em;"><div class='lg-row'>「所持離垢戒，　非住我人相，</div>
<div class='lg-row'>無犯亦無持，　無縛亦無解，</div>
<div class='lg-row'>微妙甚深善，　遠離於疑惑。</div>
<div class='lg-row'>迦葉此戒相，　如來真實說。</div>
<div class='lg-row'>所持無垢戒，　而於彼世間，</div>
<div class='lg-row'>非為自身命，　普濟諸群生，</div>
<div class='lg-row'>同入真如際。　迦葉此戒相，</div>
<div class='lg-row'>如來真實說。</div>
</div>
<div class="lg regular" style="margin-left:1em;"><div class='lg-row'>「所持離垢戒，　於彼我人中，</div>
<div class='lg-row'>無染亦無淨，　無暗亦無明，</div>
<div class='lg-row'>無得亦無失，　不住於此岸，</div>
<div class='lg-row'>不到於彼岸，　亦非於中流，</div>
<div class='lg-row'>縛脫而平等，　無住如虛空，</div>
<div class='lg-row'>非相非非相。　迦葉此戒相，</div>
<div class='lg-row'>如來真實說。</div>
</div>
<div class="lg regular" style="margin-left:1em;"><div class='lg-row'>「所持無垢戒，　不著於名色，</div>
<div class='lg-row'>不住於等引，　恒以淨妙心，</div>
<div class='lg-row'>離我有無相。　於彼別解脫，</div>
<div class='lg-row'>遠離持犯等，　無戒無不戒，</div>
<div class='lg-row'>無定亦無散。　依此而行道，</div>
<div class='lg-row'>智觀無二取，　此戒淨微妙，</div>
<div class='lg-row'>安住三摩地，　三摩地生觀，</div>
<div class='lg-row'>智慧自清淨，　是名具足戒。」</div>
</div>
<p class='juan'>佛說大迦葉問大寶積正法經卷第四</p></div>
</div><!-- end of div[@id='body'] -->
</body></html>