<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大迦葉問大寶積正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />佛說大迦葉問大寶積正法經卷第五</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p><p>爾時世尊說此伽他法時，八百苾芻漏盡意解心得解脫，三十億人遠塵離垢得法眼淨。五百苾芻得三摩地，聞此甚深微妙戒法，難解難入不信不學，從座而起速離佛會。是時尊者大迦葉白世尊言：「此五百苾芻雖得三摩地，云何聞此甚深之法，難解難入，不信不學，即從座起速便而退？」</p>
<p>佛言：「迦葉！彼等五百苾芻我見未除，於此無漏清淨戒法聞已難解難入，心生驚怖所以不信不行。迦葉！此伽他戒法甚深微妙，三佛菩提皆從此出，彼等罪友於此解脫妙善而不能入。」復次告言：「迦葉！彼五百苾芻，於如來教中是外道聲聞。如是迦葉！彼於如來本意執求一事法故，若聞一法決定信受，依教修學如是伽他之法，言教玄妙是故驚怖。」</p>
<p>又復告言：「迦葉！彼比丘意，於如來、應供、正遍知覺為求一法發心修行，於命終後求生忉利天宮，為如是事於佛教中而求出家。迦葉！此五百苾芻身見未捨，聞甚深法而生驚怖不信不學，此等命終必墮惡趣。」</p>
<p>是時世尊告尊者須菩提言：「汝往五百苾芻所，以善方便而為教導。」須菩提言：「世尊如是說法誨喻，聞已不信不行。我自小智言論寡識，云何化彼？」是時五百苾芻已在中路，爾時世尊即以神力化二苾芻，於中路中逆往五百苾芻，而即問言：「尊者！欲往何處？」苾芻答言：「我等今者欲詣林間，彼處寂靜自得定樂而當住處。」化苾芻問言：「欲住林野於意云何？」彼等苾芻而即答言：「世尊說法我昔未聞，今既聞已難解難入，心生驚怖不可信學，是以樂歸林野安處禪定而取安樂。」化苾芻言：「尊<span class='corr'>者</span>！世尊說法而為難解，心生驚怖不信不學不行，而歸林野以定為涅槃，是彼所執汝等不知。尊者！沙門之法非合論詰。今問尊者！云何名涅槃法？若於自身得涅槃者，則得補特伽羅、我、人、眾生、壽者，何得涅槃？夫涅槃法，非相非非相。」彼苾芻言：「涅槃既爾，云何證得？」化苾芻言：「除斷貪瞋癡法。」彼苾芻言：「貪瞋癡法云何除斷。」化苾芻言：「貪瞋癡法，非在內非在外非在中間，本自無生今亦非滅。」化苾芻言：「尊者！不得執亦不得疑。若尊者不執不疑，即非護非不護、非樂非不樂，彼說為涅槃。尊者！此清淨戒相不生不滅，從三摩地生、從智慧生、從解脫生、從解脫知見生，離有離無，非相非無相。尊者！如是戒相即真涅槃。如是涅槃，無解脫可得、無煩惱可捨。尊者！汝以情想求圓寂者，此得妄想非涅槃也。若想中生想，非是涅槃，被想纏縛。如是若滅受想，得真三摩鉢底。尊者！行者若行更無有上。」</p>
<p>是時化者說此正法之時，彼五百苾芻聞此法已漏盡意解心得解脫。如是五百苾芻復詣佛所到已頭面禮足，遶佛三匝於一面坐。</p>
<p>爾時長老須菩提即從座起，問彼苾芻：「尊者！汝於何去？今從何來？」彼言：「本非所去，今亦不來。」長老須菩提即以問佛：「世尊！此所說法其義云何？」佛言：「無生無滅。」須菩提言：「汝等尊者云何聞法？」彼苾芻言：「無縛無脫。」須菩提言：「誰化汝等？」彼苾芻言：「無身無心。」須菩提言：「汝等云何修行？」彼苾芻言：「無無明滅亦無無明生。」須菩提言：「云何汝為聲聞？」彼苾芻言：「不得聲聞亦不成佛。」須菩提言：「云何汝之梵行？」彼苾芻言：「不住三界。」須菩提言：「汝於何時而入涅槃？」彼苾芻言：「如來入涅槃時我即涅槃。」須菩提言：「汝等所作已辦。」彼苾芻言：「了知我人。」須菩提言：「汝煩惱已盡。」彼苾芻言：「一切法亦盡。」須菩提言：「汝等善破魔王。」彼苾芻言：「蘊身尚不得，何有魔王破？」須菩提言：「汝知師耶？」彼苾芻言：「非身非口非心。」須菩提言：「汝得清淨勝地。」彼苾芻言：「無取無捨。」須菩提言：「汝出輪迴今到彼岸。」彼苾芻言：「不到彼岸亦不得輪迴。」須菩提言：「汝信勝地。」彼苾芻言：「一切執解脫。」須菩提言：「汝何所去？」彼苾芻言：「如來去處去。」化苾芻言：「尊者！須菩提汝令彼去。」說是法時，眾中有八百苾芻發聲聞意心得解脫，三十二億眾生遠塵離垢得法眼淨。</p>
<p>爾時會中有菩薩摩訶薩名曰普光，即從座起合掌向佛而白佛言：「世尊！此大寶積正法，令諸菩薩應云何學？應云何住？」佛告：「善男子！所說正法真實戒行，汝等受持應如是住，於此正法得大善利。善男子！譬如有人乘彼土船欲過深廣大河。善男子！於意云何？彼人乘此土船，作何方便速得到於彼岸？」普光言：「世尊！須是用大氣力勇猛精進方達彼岸。」佛言：「普光！有何所以要施勤力？」「世尊！彼河中流深而復廣令人憂怕，若不勤力必見沈沒。」佛告普光菩薩：「如是，若諸菩薩修學正法，欲度生死四流大河，須發勇猛精進之力通達佛法，若不精進修學決定退墮。又復思惟，此身無強無常速朽之法，四流浩渺云何得度？彼諸眾生恒處此岸，汝等今者受持妙法大船，運度一切眾生過輪迴河至菩提岸。」</p>
<p>普光菩薩復白佛言：「世尊！菩薩云何受持妙法大船？」「善男子！所有布施、持戒、忍辱、慈心，所集無邊福德，起平等心莊嚴一切眾生。於七菩提分善而不忘失，精進受持心生決定，以巧方便深達實相，以大悲心拔眾生苦，以四攝法護諸有情，以四無量饒益眾生，以四念處恒自思惟，以四正斷勤斷勤修，以四神足奮迅神通，以其五根令生眾善，以其五力堅固不退，以八聖道遠離魔怨不住邪道，於奢摩他、毘鉢舍那無相無著。菩薩令此廣大法行名聞十方，使諸眾生來入微妙正法大船，過彼生死四流大河，得至涅槃安樂彼岸，得無所畏永離諸見。善男子！汝等當知，如是菩薩以妙法大船，經無量百千俱胝那由他劫，運度一切眾生過彼四流大河不得疲苦。汝如是受持應如是住。」</p>
<p>佛告普光菩薩：「汝今速運真實方便起大悲心，令一切眾生心意清淨勇猛精進，種諸善根令生不退，恒樂出家聞法無倦，植眾德本求最上道，圓滿智慧身心寂靜，安處林野遠離惡友，於第一義明了通達，行正方便，於真俗諦理智無二，平等一空息諸妄念。善男子！菩薩為諸有情應如是受持應如是住。」</p>
<p>爾時尊者大迦葉聞是法已而白佛言：「世尊！如是大寶積正法，為求大乘者說，昔未曾有。世尊！若善男子善女人，於此大寶積正法，受持解說一句一偈，所得福德其義云何？」</p>
<p>佛告迦葉：「應如是知。若有善男子善女人，於此大寶積正法，受持一句一偈所得福德。善男子！譬如有人以恒河沙數世界滿中七寶供養恒河沙等如來，每一一如來而各以一恒河沙數世界七寶布施，又每一一如來各造一恒河沙佛寺精舍，又一一如來各有無量聲聞之眾，以一切樂具經一恒河沙劫而以供養。又彼諸如來及聲聞弟子入涅槃後，復以七寶各起塔廟。善男子，如是福德無量無邊。不如有人於此寶積正法受持解說一句一偈，功德勝彼。若復有人為其父母解說此經，彼人命終不墮惡趣，其母後身轉成男子。」</p>
<p>佛言：「所在之處，若復有人於此大寶積經典書寫受持讀誦解說，而於此處一切世間天人阿修羅恭敬供養如佛塔廟。若有法師聞此寶積正法經典，發尊重心受持讀誦書寫供養。若有善男子善女人，於彼法師如佛供養尊重恭敬頂禮讚歎，彼人現世佛與授記，當得阿耨多羅三藐三菩提，臨命終時得見如來。又彼法師復得十種身業清淨。何等為十？一者臨命終時不受眾苦；二者眼識明朗不覩惡相；三者手臂安定不摸虛空；四者腳足安隱而不蹴踏；五者大小便利而不漏失；六者身體諸根而不臭穢；七者腹腸宛然而不胮脹；八者舌相舒展而不彎縮；九者眼目儼然而不醜惡；十者身雖入滅形色如生。如是得此十種身業清淨。</p>
<p>「復有十種口業清淨。何等為十？一者言音美好；二者所言慈善；三者言說殊妙；四者言發愛語；五者其言柔軟；六者所言誠諦；七者先言問訊；八者言堪聽受；九者天人愛樂；十者如佛說言。如是十種口業清淨。</p>
<p>「復有十種意業清淨。何等為十？一者意無瞋恚；二者不生嫉妬；三者不自恃怙；四者無諸冤惱；五者離其過失；六者無顛倒想；七者無下劣想；八者無犯戒想；九者正意繫心思惟佛土；十者遠離我人得三摩地成就諸佛教法。如是得十種意業清淨。我今於此而說頌曰：</p>

<div class="lg regular" style="margin-left:1em;"><div class='lg-row'>「臨終不受苦，　非見諸惡相，</div>
<div class='lg-row'>手不摸虛空，　腳足無蹴踏，</div>
<div class='lg-row'>便利絕漏失，　身根不臭穢，</div>
<div class='lg-row'>腹藏無胮脹，　舌紅不彎縮，</div>
<div class='lg-row'>眼目相儼然，　命終顏不改，</div>
<div class='lg-row'>如是身十種，　福善清淨相。</div>
<div class='lg-row'>言音得美妙，　出語而慈善，</div>
<div class='lg-row'>所說自殊常，　發語人愛樂，</div>
<div class='lg-row'>復有柔軟聲，　所言而誠諦，</div>
<div class='lg-row'>方便能問訊，　堪令人聽受，</div>
<div class='lg-row'>天龍眾亦欽，　清響如佛語，</div>
<div class='lg-row'>如是口十種，　口業得清淨。</div>
<div class='lg-row'>心意雖瞋恚，　嫉妬而不生，</div>
<div class='lg-row'>於自無恃怙，　冤惱亦自除，</div>
<div class='lg-row'>得離眾過失，　顛倒想不生，</div>
<div class='lg-row'>不作於下劣，　禁戒勿令虧，</div>
<div class='lg-row'>正意而繫念，　遠離於我人，</div>
<div class='lg-row'>復得三摩地，　通達諸佛法，</div>
<div class='lg-row'>如是意十種，　心業清淨相。」</div>
</div><p>佛告大迦葉：「若善男子善女人，汝等應以香花伎樂繒蓋幢幡飲食衣服一切樂具，供養此大寶積正法，志心歸命受持讀誦。所以者何？迦葉！如是一切諸佛如來、應、正等覺，皆從此出，應以最上供養而供養之。」</p>
<p>佛說此經已，尊者大迦葉一心頂戴，菩薩摩訶薩及諸比丘、天、龍、藥叉、乾闥婆、阿修羅等，一切大眾皆大歡喜信受奉行。</p>

<p class='juan'>佛說大迦葉問大寶積正法經卷第五</p></div>
</div><!-- end of div[@id='body'] -->
</body></html>