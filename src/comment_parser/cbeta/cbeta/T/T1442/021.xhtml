<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'>
<p class='juan'><a id='mulu63' />根本說一切有部毘奈耶卷第二十一</p><p class="byline">三藏法師義淨奉　制譯</p><a id='mulu64' />
<p class='h2'>用純黑羊毛作敷具學處第十二</p><p>爾時薄伽梵在室羅伐城逝多林給孤獨園。時諸苾芻用純黑羊毛，自作敷具或復使人，由其難得復是貴價。時諸苾芻為營造故多諸事業，妨廢正修讀誦作意，數數從他婆羅門居士等乞黑羊毛。時諸少欲苾芻共生嫌賤，以此因緣具白世尊，廣說如前乃至「為諸弟子於毘奈耶制其學處，應如是說：</p>
<p>「若復苾芻用純黑羊毛作新敷具者，泥薩祇波逸底迦。」</p>
<p>若復苾芻者，謂此法中人。純黑者，有四種黑：一、性黑色，二、性青色，三、泥色，四、牻色。</p>
<p>羊毛者，非餘毛也。</p>
<p>新者，有二種新：謂新作、新得，此中意取新作。</p>
<p>作者，謂自作、使人作。</p>
<p>敷具者，有二種：謂貯褥及衦成，此中意取衦成。</p>
<p>得捨墮罪者，捨悔等法廣說如前。</p>
<p>此中犯相其事云何？苾芻料理羊毛時，若於一片、若於小團、若於大聚，或披、或擘、或以弓彈而作敷具，作時惡作罪；竟時，得捨墮。若得先已成者、或舊用物、或是舊物更新料理者無犯。又無犯者，最初犯人，或癡狂、心亂、痛惱所纏。</p>
</div>
<div class='div-other'><a id='mulu65' />
<p class='h2'>過分數作敷具學處第十三</p><p>佛在室羅伐城逝多林給孤獨園。佛制諸苾芻不得用純黑羊毛作新敷具，時諸苾芻用四分黑毛，隨著少許餘色雜毛作新敷具。少欲苾芻便共譏嫌，往白世尊。世尊以此因緣集苾芻眾，問答訶責廣如前說。「我今為諸弟子於毘奈耶制其學處，應如是說：若復苾芻作新羊毛敷具，應用二分純黑、第三分白、第四分麁。若苾芻不用二分純黑、第三分白、第四分麁作新敷具者，泥薩祇波逸底迦。」</p>
<p>苾芻義如上。</p>
<p>新有二種，敷具有二種，乃至此中意取衦成，並如上說。</p>
<p>言純黑者，有四種黑，已如上說。</p>
<p>言白者，謂脇傍脊上及項邊毛。</p>
<p>麁者，謂頭、足、腹毛。</p>
<p>言二分等者，出其數量。且如欲作十斤毛褥，五斤純黑、二斤半白、二斤半麁，自餘增減准此應知。黑中分兩故成四分。若異此者，於後二中或減半兩或用純黑，作時得惡作；成便得捨墮。若不為已、或得先成、或黑者易得餘者難求，兩數增減並皆無犯。又無犯者，謂最初犯人，或癡狂、心亂、痛惱所纏。</p>
</div>
<div class='div-other'><a id='mulu66' />
<p class='h2'>作減六年敷具學處第十四</p><p>佛在室羅伐城逝多林給孤獨園。時諸苾芻多畜敷具，共相謂曰：「大德！此褥太長。」即便棄却更作餘者。此褥太短、此太小、此太寬、此總破碎不堪料理，並棄故造新。彼由作褥事務繁重，生過同前。諸少欲者共生嫌賤，具以上事而白世尊。世尊集眾問答呵責廣說如前，乃至「應如是說：</p>
<p>「若復苾芻作新敷具，縱心不樂應六年持，若減六年不捨故更作新者，泥薩祇波逸底迦。」此是世尊初為制其學處。</p>
<p>佛在曠野林住處，是時嚴風勁急苾芻患寒，知事諸人所有臥具皆六年持。由制戒故不敢造新，由忍寒故所有營作悉皆停息。爾時世尊知而故問具壽阿難陀曰：「何故知事苾芻營作停息？」阿難陀白佛言：「由佛為諸苾芻制其學處，不滿六年不得更作新敷具，時營作苾芻敷具久冷不堪寒苦，為此營功並皆停息。」佛告阿難陀：「凡諸知事營作苾芻畜其敷具，雖未滿六年不免寒者，彼苾芻應從僧伽乞六年內更作敷具。應如是乞。如常集僧已，其知事苾芻往至眾中，禮僧足已在上座前蹲踞合掌，作如是白：『大德僧伽聽！我某甲營作苾芻，於六年中不應更作敷具。我苾芻某甲，於六年內欲從僧伽乞作新敷具，願大德僧伽與我苾芻某甲於六年內更作新敷具。是能愍者願慈愍故。』第二、第三亦如是說。</p>
<p>「若其僧伽體知彼人是可信者，即與其法；或令持舊敷具來至僧中，若太長者即應截却，若太短者以毛添之，太寬太狹准事料理，若有破處應將毛補，若皆破碎不堪修補者，僧伽應與其法。令一苾芻作白羯磨，應如是作<span class='note-inline'>(廣如百一羯磨中說)</span>。若知事苾芻，僧伽與法，於六年內隨意當作，勿致疑惑。」爾時世尊讚歎持戒恭敬戒者，隨順說法告諸苾芻曰：「前是創制、此是隨開。乃至應如是說：</p>
<p>「若復苾芻作新敷具，縱心不樂應六年持。若減六年不捨故更作新者，除得眾法，泥薩祇波逸底迦。」</p>
<p>苾芻義如上。</p>
<p>新者，有二種，廣說如前。乃至此取衦成。</p>
<p>雖情不樂應六年持者，要須滿六年持；若年不滿，或捨不捨更作新者得捨墮罪。捨悔等法事並同前。</p>
<p>此中犯相其事云何？若苾芻於此年中作新敷具，即於此歲更復造餘，造第二時得惡作罪，成犯捨墮；初造者無犯。雖非同年，於第二歲更作餘褥，如是三、四乃至五年更造新者，得罪同前；其最初褥無犯。若苾芻先有敷具，即於此年更造餘者，當年若了，得捨墮罪；若當年不了乃至五年方始了者，得捨墮罪。若苾芻於此年中造新敷具，未了更復造餘，若俱了時云：「我持前捨棄於後，或可持後捨棄於前。」後犯捨墮；先造者無犯。若初作未了，於第二年乃至三、四、五年，若俱了時云：「我持前，我當捨後。」廣如上說。</p>
<p>若苾芻已造一褥，即於此年更造一褥未了便休，於第二年復更造一亦未了休，第三、第四、第五年亦如是，其未了者得五惡作罪；初作者無犯。若苾芻已造一褥，即於其年更不造褥，乃至第五年亦不作褥，然至六年方更造者無犯。又無犯者，謂最初犯人，癡狂、心亂、痛惱所纏。</p>
</div>
<div class='div-other'><a id='mulu67' />
<p class='h2'>作新敷具不為壞色學處第十五</p><p>佛在室羅伐城逝多林給孤獨園。爾時世尊得無上智已，於其四方有大名稱，皆聞中國有佛出世。時北方商人聞佛出世，若有人能興供養者，得大果報得大利益，名稱遠聞資財巨富。聞斯事已作如是念：「我今宜應持諸貨物往室羅伐城，一、得求利潤；二、得禮覲世尊。」作是念已，便與五百商人將北方貨物往趣中國。時諸商人至室羅伐，安貨物已即便往詣給孤獨長者所作如是言：「長者當知！我等今欲禮覲世尊。」長者答曰：「善哉！善哉！能生妙意。如來、應、正遍知是應禮敬，實難會遇時乃一現，如烏曇跋羅華。」作是語已，長者即便將彼五百商人往詣佛所，頂禮佛足在一面坐。爾時世尊即為長者及五百商人宣說法要，示教利喜令信樂已默然而住。時諸商人聞法歡喜禮佛而退，即便往詣耆宿苾芻而申禮敬，復欲遍觀房舍及大眾苾芻。時給孤獨長者將諸商人周遍觀看，時彼商人見諸苾芻於床褥上尼師但那中間穿破，問長者曰：「何意諸大耆宿苾芻尼師但那中間穿破？」長者報曰：「諸尊宿苾芻夜多端坐乃至天明，由此因緣並多穿壞。」時諸商客極生敬重，便將五百妙疊奉施眾僧。時諸苾芻既得疊已作新尼師但那，所有故者近一舊房，安在露地總為一聚。</p>
<p>爾時有一長者，請佛及僧就家設供。時諸苾芻時至皆去，唯佛世尊獨留在寺令人取食。然佛世尊有五因緣不赴請處。云何為五？一、為宴默而居；二、為諸天說法；三、為觀察病者；四、為看諸臥具；五、為苾芻制其學處。此中世尊意欲看其臥具，并欲為諸苾芻制其學處不赴請家。爾時世尊，苾芻出後未久之頃，便持戶鑰隨處經行周遍觀察，詣一舊房，見諸苾芻以故尼師但那聚之一處，糞掃和雜狼籍在地。世尊見已作如是念：「諸有施主深心信敬，如己血肉割以相供修諸福業。然諸苾芻捨故敷具非量受用，無愛護心隨處棄擲。」爾時世尊取故敷具，翻轉抖擻安在架上，便於房外洗手濯足房中端坐。時取食苾芻持食來至往世尊所，世尊法爾共取食苾芻歡喜言問：「諸苾芻眾飲食好不得飽滿不？」取食苾芻白言：「世尊！大眾皆得飲食飽滿。」世尊食已洗手濯足，還入房中寂默而住。世尊晡時從定起已，往大眾中就座而坐，告諸苾芻曰：「汝等去後未久之頃，我持戶鑰隨處經行周遍觀察，詣一舊房，見諸苾芻以故尼師但那聚之一處，糞掃和雜狼籍在地。我時見已作如是念：『諸有施主深心淨信，如己血肉割以相供修諸福業。然汝苾芻於故敷具非量受用，無愛護心隨處棄擲。』此非善事。汝諸苾芻！若於他信心施物，稱量愛護順時知足而受用者，斯曰善哉！」爾時世尊讚歎愛護順時知足受用信施已，告諸苾芻：「廣說乃至制其學處，應如是說：</p>
<p>「若復苾芻作新尼師但那，應取故者堅處縱廣佛一張手帖新者上，為壞色故。若苾芻作新尼師但那，不以故者帖新者上，為壞色故，泥薩祇波逸底迦。」</p>
<p>苾芻義如上。</p>
<p>新有二種：一、謂新作，二、謂新得。此中意取新作。</p>
<p>尼師但那者，謂是敷具。</p>
<p>作者，謂自作或使他。</p>
<p>言故尼師但那一邊者，謂於舊尼師但那割取一邊堅好之處。</p>
<p>佛一張手者，謂大師也，其一張手當中人一肘半。</p>
<p>帖新者上者，謂刺在新者上。</p>
<p>為壞色故者，為欲令其得堅牢故。</p>
<p>若不帖者得泥薩祇波逸底迦，其捨悔法式並如上說。</p>
<p>此中犯相其事云何？若苾芻以故尼師但那，如佛一張手帖著之時，若減一指半指者，亦得泥薩祇波逸底迦。無犯者，若以故者遍覆新者，或總破碎不堪補帖新尼師但那者無犯。又無犯者，最初犯人，或癡狂、心亂、痛惱所纏。</p>
</div>
<div class='div-other'><a id='mulu68' />
<p class='h2'>自擔負羊毛學處第十六</p><p>佛在室羅伐城逝多林給孤獨園。時六眾苾芻共相議曰：「難陀、鄔波難陀彼諸黑鉢者，以<span class='corr'>獼</span>猴脂用塗其足，凡欲去時得將行利養，遠行初至復得供給，多人愛敬眾所識知。然而我等喻若井蛙，曾不遊行欲何所獲？我等亦可四出遊行。」餘伴問曰：「當何所之？」鄔波難陀曰：「我今暫出求覓商旅。」復作是念：「我等眾徒若俱去者，我之所有門徒眷屬施食之家，悉被諸餘黑鉢侵奪。宜留一人，餘隨意去。」復共籌議：「誰當住此？大德鄔陀夷令其看守，所得之利迴還共分。」鄔陀夷答曰：「我住於此。」自餘五人出求商旅，見有多人向泥波羅國，苾芻問曰：「仁等何之？」答言：「我等欲向泥波羅國。」苾芻曰：「我等亦欲隨行。」商客曰：「聖者！泥波羅國地多磽确如駱駝脊，仁等未必樂住於彼。」苾芻曰：「我且共去試觀彼土。」「聖者！若如是者可共隨行。」即與商人隨路而去。時彼苾芻既至彼國皆無愛樂，便於他日往至鄽中問諸商客：「君等何時欲歸本國？」商人曰：「豈復聖者情不樂耶？」苾芻曰：「我初來到即於是日情無歡愛。」報言：「聖者！我等貨物尚未交易不及言歸，我有親知欲還中國，當為囑彼可共同行。」苾芻答言：「斯成善事！」然泥波羅國有兩種賤貨，謂羊毛、雄黃。時諸商客多買羊毛車載而去。諸苾芻眾亦與同行，然六眾苾芻性畏塵坌，或在前去、或在後行。時六眾苾芻徐行在後，於商旅內有一毛車忽然軸折，時諸商人共相議曰：「我等今時若料理軸者，其聲遠聞必有賊至，先當殺我後將財物。我等宜應持其精貨棄載而行。」作是議時六眾便至，問言：「仁等何意<span class='corr'>懷</span>憂不進而住？」報言：「聖者！我車軸折。」具以前事而並告知。六眾問曰：「豈可棄羊毛耶？」報言：「棄去。」六眾報曰：「若其君等見容許者，我為作帽、或作靴氈、或作立幡，我當隨力盡持少多。」商人報曰：「隨意皆取，於我無用。」時難陀、鄔波難陀共相議曰：「今者豐饒糞掃之物。」時彼五人所有衣鉢令一人負，其餘四人接草為索，束為四擔隨路持行。時諸商人見而報曰：「聖者！我欲雇人來取其毛，今時聖者並悉將至，我欲酬價還取其毛。」苾芻報曰：「汝無識物，我等豈是客作人耶？汝若如是我當棄却。」商人報曰：「我等戲言，幸無見責，可持而去。」時商旅內有外道同行，調六眾曰：「此之重擔何處當解、得幾利潤？」六眾聞已忿而報曰：「破汝腹內，踏汝頭上，我擔方解，兼收其利。」彼便緘口默而無對。六眾議曰：「我等若在商侶中行多招譏調，我等應可在前而去。」至一聚落處多賊盜，彼之村隅令人遠望，遙見六眾擔來普相告曰：「仁等當知有象軍至。」諸人見已咸皆驚怖，棄其家宅走入林中，留諸強壯防守村邑，共相告曰：「彼非象軍，是駱駝也。」又曰：「彼非駱駝，應是牛馱。」又云：「彼非牛馱，是人擔物。」既近村已知是苾芻，告言：「聖者！奇特大擔，有異常人，能使村坊並皆走散。」六眾報曰：「汝無識者，見有擔來怖云是賊，賊若知者當來劫掠，汝鎮驚走所有家業並悉持將。」彼聞默爾。于時六眾見是事已，便相謂曰：「難陀、鄔波難陀！我等若隨路行多招譏調，可於荒野望直而行。」即便棄道而去。</p>
<p>時稅關人隨處看守，既見擔至而告之曰：「君等商人屢為偷稅，不輸稅直竊路而行。」六眾報曰：「無智者，汝將我是偷稅商人？」問云：「仁等是何？」答云：「我是六眾苾芻。」彼即報云：「聖者隨去。」復相議曰：「我等若至逝多門者，諸黑鉢類共調弄我，宜取小門持擔而入。」既入小門，有摩訶羅見而問曰：「汝客擔人何因破籬而入寺內？」報言：「老叟！汝將我是客擔人耶？」問言：「仁等是何？」答云：「我是苾芻。」問云：「聖者！是六眾耶？」報言：「我是。」即云：「善來！善來！大德！」時彼既入，以諸毛擔總置寺中，悉積如山，見者稱異，問言：「具壽！仁等能持如斯重擔，豈不畏彼世俗譏嫌。」即便報曰：「我口豈唯噉食，有調弄者三倍弄之。」時少欲苾芻共生譏議作如是語：「云何苾芻持是重擔，所應恥事更以為能而起高慢？」時諸苾芻以此因緣具白世尊。世尊爾時集苾芻眾，廣說如前，「制其學處，應如是說：</p>
<p>「若復苾芻行路中，得羊毛欲須應取。若無人持，得自持至三踰繕那，若過者泥薩祇波逸底迦。」</p>
<p>苾芻者，謂是六眾，若更有如是流類。</p>
<p>行路者，謂在道中。</p>
<p>得羊毛者，謂是他物。</p>
<p>欲須者，謂有所作。</p>
<p>應取者，謂隨意持取。</p>
<p>至三踰繕那者，指其里數，謂無別人，過此持去者犯捨墮。捨墮之法廣如前說。</p>
<p>此中犯相其事云何？謂七極微成一微塵，此七成銅塵，此七成水塵，此七成兔毛塵，此七成羊毛塵，此七成牛毛塵，此七成隙遊塵，此七成蟣，此七成虱，此七成穬麥，此七成一指，二十四指成一肘，三肘半成一人，四肘成一弓，五百弓為一拘盧舍，八拘盧舍為一踰繕那。若有七村，一一村間有一拘盧舍，持毛去時行至半路，皆得惡作罪；若至村時皆得捨墮罪。若從村處往曠野時，半半拘盧舍得惡作罪；滿滿拘盧舍得捨墮罪。若在曠野處<span class='corr'>齊</span>三踰繕那無犯；過此犯捨墮。若為作帽及作布羅，或立幡等密而持去者無犯。又無犯者，謂最初犯人，或癡狂、心亂、痛惱所纏。</p>
</div>
<div class='div-other'><a id='mulu69' />
<p class='h2'>使非親尼治羊毛學處第十七</p><p>佛在室羅伐城逝多林給孤獨園。時六眾苾芻共相告曰：「我今宜可分所持毛。」難陀問曰：「可為幾分？其大德鄔陀夷留住於此亦與分不？」時鄔陀夷聞斯語已便作是念：「我之徒侶多獲利養，作何方便得彼分耶？」問言：「仁等何所籌量？其所得者各還自入，仁得仁分，我得我分。」鄔波難陀聞斯說已作如是念：「世尊法主今住於此，諸來利養必是多得。」為此鄔陀夷作如是語：「我等昔來常是六眾，豈可今日為五眾耶？應為六分平等與之。」難陀曰：「誰作分者？」闡陀報曰：「大德鄔陀夷久息於此，宜可令彼為我分張。」眾皆稱善。時鄔陀夷總為六分，便將己物安自房中，阿說迦曰：「大德鄔陀夷！此所得物將來共分。」鄔陀夷曰：「具壽！從汝等去來，二十貝齒亦不曾得，若不信者大眾現在及同梵行者何不問之？」補㮈伐素曰：「豈知鄔陀夷欺弄我等？」鄔陀夷曰：「若得多物不共分者斯為欺弄，我少貝齒尚不曾得，何成欺弄？」時彼五人聞已皆默。時鄔陀夷作是念：「我今多得羊毛，遣誰料理？若與作家，彼是難信無戒行故，或容俱失。若與十二眾尼，彼亦難信，為人細算，將充比來餅果之直。其達摩陀那苾芻尼善持經藏，所有眷屬亦復持經，讀誦勤心修諸善品。我與毛者，經歷多時不能事訖。其喬答彌善持律藏，所有門徒亦皆持律，思量持犯商搉重輕，我若付毛亦不能得。其大世主靜慮為心，所有門人皆修寂定，稍有容暇得請治毛。」作是念已，時大世主來禮世尊，鄔陀夷見而問曰：「喬答彌！如世尊說：『具禁戒者隨心所念事皆得成，由淨戒力獲果如是。』斯由善說。何以得知？我適生念：『善哉大世主喬答彌若來大好。』今者得來，深遂我願。」問曰：「大德！欲何所為？」答曰：「我有少許羊毛，事須料理，能為作不？」彼便答曰：「聖者！我本故來禮世尊足，若見佛已當令二尼就房相見，所料理物付與將來。」時鄔陀夷所有羊毛繫為兩束安房門後。時喬答彌禮世尊已欲還尼寺，便遣二尼就房取物，白言：「大德！聖者喬答彌遣取羊毛。」報云：「於門扇後有兩束毛可持將去。」彼即入門欲持毛去，以手牽挽尚不能動，彼二報言：「聖者！毛中豈有磨石耶？」鄔陀夷曰：「汝等少年豈可脊折！」時鄔陀夷以手小指擎一束著一頭上，復以一束著一腰間。時彼二尼頭痛腰疼辛苦至寺，既至寺已棄之于地委臥在床。餘苾芻尼見而問曰：「汝等二人豈脊折耶？將少羊毛現大疲苦。」報諸尼曰：「若壯於我，試擎起看。」彼便欲舉，竟不能動。諸尼報曰：「此毛束內有磨石耶？」二尼息定便開毛束遂成大聚，諸尼見已揚聲大笑。時大世主聞其笑聲，問曰：「汝諸具壽！豈顛倒耶？頭髮剃却，腋下髻生，至於今時不能寂靜。何事諠笑？」諸尼報曰：「聖者大德！鄔陀夷云『少許羊毛』尚致如是，若言多者其欲如何？」大世主曰：「諸妹！彼行惡行，於佛教中常作毀壞，如好河岸崩令墮落。然佛所說有二善人：一謂不許其事，二謂許已令與。此既許言，事須周畢。汝等若能共料理者，隨取多少事了送還。」其毛既多卒難事畢。時鄔陀夷<span class='corr'>作</span>是念：「其大世主常樂寂靜，勿使諸尼將充餅價。」思歎而住。</p>
<p>時有二尼料理毛訖送與鄔陀夷，報云：「聖者！我送毛來，欲著何處？」鄔陀夷曰：「汝等尚有餘心擬還我物。」便報尼曰：「大妹可著房中。」彼置房內捨之而去，餘毛治訖亦皆送至。其大世主為料理毛，手皆赤色如染緋師，便詣佛所，禮佛足已在一面坐。爾時世尊見其手赤，問言：「喬答彌！何因手赤如客染師？」白佛言：「大德！如佛所言：『應作不作，翻作餘事。』今我為之。」佛言：「大世主所作何事？」時喬答彌具以其事而白世尊。佛告阿難陀曰：「諸苾芻使非親尼治羊毛耶？」阿難陀曰：「大德！諸苾芻令彼料理。」爾時世尊以此因緣集苾芻眾，問鄔陀夷曰：「汝實令非親尼料理羊毛耶？」白言：「實爾。」爾時世尊種種呵責鄔陀夷已，廣說如上。乃至「我今制其學處，應如是說：若復苾芻使非親苾芻尼浣染擘羊毛者，泥薩祇波逸底迦。」</p>
<p>若苾芻者，謂鄔陀夷。</p>
<p>使非親尼者，親非親義如上說。</p>
<p>羊毛者，非餘毛也。</p>
<p>浣者，乃至一入水。</p>
<p>染者，乃至一入染汁。</p>
<p>擘者，乃至一片。</p>
<p>泥薩祇波逸底迦者，廣如上說。</p>
<p>此中犯相者，苾芻於非親尼作非親想，或復生疑，令浣羊毛或染或擘，並犯捨墮。或浣染不擘，或浣擘不染，或染不浣擘，亦犯捨墮。若於親尼作非親想，或復生疑，令作三事料理羊毛，並得惡作。餘如上說。若親親想，無犯。又無犯者，謂初犯人，或癡狂、心亂、痛惱所纏。</p>
</div>
<div class='div-other'><a id='mulu70' />
<p class='h2'>捉金銀等學處第十八</p><p>佛在王舍城竹林中。時有聚落主居士名曰寶髻，來詣佛所頂禮佛足，在一面坐白佛言：「世尊！曾於近日在大眾中，王及諸臣並皆集會，有作是問：『仁等頗知沙門釋子得受捉金銀不？』有人說言：『苾芻得捉。』復有說言：『苾芻不合。』此二所陳誰為稱理？誰不稱理？誰是法言？誰非法言？誰是謗佛？誰為不謗？誰是勝人所恥？誰非勝人所恥？」世尊答曰：「居士！若彼說言沙門釋子得受捉金銀者，斯不稱理，斯非法言，斯為謗我，是勝人所恥。異斯名善。何以故？居士！然實苾芻不得受捉金銀之物。若有苾芻不受捉金銀者，是沙門法，是釋迦子，是純善法。第二、第三我如是說。若受捉者，斯非沙門，非釋迦子，非純善法。第二、第三我如是說。」居士言：「大德！我意如是。若苾芻不受捉金銀之物，斯真沙門，善釋迦子。若受捉者，非真沙門，非釋迦子。」世尊告曰：「善哉！善哉！居士！如汝意解，是善分別。」時寶髻居士聞佛說已，歡喜信受禮佛而退。爾時阿難陀住佛背後為佛扇涼，居士纔去，命阿難陀曰：「汝今宜去近此所有諸苾芻眾，悉皆令集常食堂中。」時阿難陀奉佛教已悉皆喚<span class='corr'>集</span>，還詣佛所禮佛足已，在一面立白佛言：「世尊！我奉佛教，近此苾芻悉皆喚集在食堂中，唯佛知時。」爾時世尊詣食堂中，在大眾前就座而坐，告諸苾芻曰：「有聚落主名曰寶髻，來至我所禮我足下，在一面坐作如是白，廣說如上，乃至辭我而退。汝諸苾芻！彼聚落主於王眾中作師子吼，決定而說沙門釋子不合受捉金銀錢等。我亦說言：沙門釋子不應受捉金銀錢等。是故諸苾芻！若為修營房舍等事，應求草木車乘人功，然不應求金銀錢等。我不說言得有方便令諸苾芻畜捉金等。」此是緣起，尚未制戒。</p>
<p>佛在逝多林給孤獨園。時六眾苾芻自手捉金銀錢，或教他捉造作房舍，或置床座上。時外道見生嫌賤言：「此沙門釋子，自手執捉金銀錢等，或教他捉，廣說如上，諸餘俗人亦皆如是，斯與我等有何別處？云何令他婆羅門居士等深生敬信，持諸飲食惠此禿人？」時諸苾芻聞是說已，以此因緣具白世尊。世尊以此因緣集苾芻眾，廣說如前。問六眾曰：「汝實自捉或教人捉金銀錢等耶？」答言：「實爾。」世尊如上種種呵責已，乃至「制其學處，應如是說：</p>
<p>「若復苾芻自手捉金銀錢等，若教他捉，泥薩祇波逸底迦。」</p>
<p>若復苾芻者，謂六眾類。</p>
<p>自手者，謂以手捉。</p>
<p>金銀者，謂金銀及貝齒。</p>
<p>錢者，金等錢。</p>
<p>教人亦爾，皆犯捨墮。捨悔之法廣說如上。</p>
<p>此中犯相其事云何？若教他取時，其事不同有十八種，咸成其犯。謂告彼云：</p>

<div class="lg regular" style="margin-left:1em;"><div class='lg-row'>「汝取此物；　汝於此取；　汝取此爾許。</div>
<div class='lg-row'>汝將此物；　汝於此將；　汝將此爾許。</div>
<div class='lg-row'>汝置此物；　汝於此置；　汝置此爾許。</div>
<div class='lg-row'>汝取彼物；　汝於彼取；　汝取彼爾許。</div>
<div class='lg-row'>汝將彼物；　汝於彼將；　汝將彼爾許。</div>
<div class='lg-row'>汝置彼物；　汝於彼置；　汝置彼爾許。」</div>
</div><p>言汝取此物者，謂金銀等於可見處教他取，得惡作罪；捉舉之時犯捨墮罪。言汝於此取者，謂於諸帒及鐵木等箱器之中教他取物，得罪同前。言汝取此爾許者，謂百千億等教他取物，得罪同前。</p>
<p>言汝將此物者，謂金銀等物教他將來，得罪同前。言汝於此將者，謂於帒等箱器之中教他取物，得罪同前。言汝將此爾許者，謂百千億等教他取時，得罪同前。</p>
<p>言汝置此物者，謂金銀等教他置時，得罪同前。言汝於此置者，謂於箱器等中而安置之，得罪同前。置此爾許者，謂百千億等教他置時，得罪同前。此九皆據可見之處教他作也。</p>
<p>言汝取彼物者，謂金銀等於不見處教他取物，得惡作罪；捉舉之時犯捨墮罪。言汝於彼取者，謂於諸帒及鐵木等箱器之中教他取物，得罪同前。言汝取彼爾許者，謂百千億等教他取物，得罪同前。</p>
<p>言汝將彼物者，謂金銀等物教他將來，得罪同前。言汝於彼將者，謂於帒等箱器之中教他取物，得罪同前。言汝將彼爾許者，謂百千億等教他取時，得罪同前。</p>
<p>言汝置彼物者，謂金銀等教他置時，得罪同前。言汝於彼置者，謂於箱器等中，得罪同前。言汝置彼爾許者，謂百千億等教他置時，得罪同前。此九皆據不可見處教他作也。</p>
<p>若苾芻自捉金銀錢貝齒者，犯捨墮。若苾芻捉成未成金銀者，犯捨墮。苾芻捉文相成就金銀、錢、貝齒者，犯捨墮。苾芻觸末尼寶、璧琉璃寶，犯捨墮。苾芻捉方國共所用錢，犯捨墮。若捉非方國所用錢，得惡作罪。若捉赤銅、鍮石、銅鐵、鉛錫者無犯。</p>
<p>如是世尊為諸聲聞制學處已，佛在逝多林，于時占波國有一長者，在此城住，深信純善，以上妙物而行惠施。時彼長者為佛及僧造立住處，門戶窓牖欄楯交飾，殊妙莊嚴令人樂見為生天路，多諸僧眾在此安居。既安居了隨意事訖，白長者曰：「我等今欲向室羅伐城禮大師足，及諸耆宿尊、老苾芻現闕衣服時當見施。」長者報言：「聖者！此處之人無上妙衣疊，今聞商侶將欲到來，待來至時買以相惠。」苾芻言：「長者！若無好物，與麁惡者。」長者答曰：「聖者！我之立性常施好物，云何於今以惡物與？若不待者，衣直之錢可將持去。」答言：「長者！世尊制戒遮我捉錢。」長者報曰：「若如是者我寧不施，不能以惡物惠人。」時諸苾芻竟無所獲捨之而去，隨路而進至室羅伐城。諸苾芻見而告之曰：「善來！善來！具壽！豈非汝等於安居處多得衣服，云何著此麁破衣服而至此耶？」彼便答曰：「無衣可得。」苾芻曰：「仁在何處而作安居？」答曰：「在占波國。」又問：「依誰而住？」答曰：「某甲長者。」諸苾芻曰：「聞彼長者好施上衣豈不施耶？」答曰：「祇緣此故我不得衣。」苾芻問曰：「有何所以？」時彼苾芻具陳其事，諸苾芻聞已白佛。佛作是念：「諸有敬信婆羅門長者居士等，歡喜欲施苾芻衣價。我諸弟子情欲得衣，我應作法令諸苾芻得無癈闕。」告諸苾芻曰：「若有他施衣價，欲須便受，受已即作彼人物心而持畜之。然諸苾芻，應可求覓執事之人。」苾芻不知欲覓何人？佛言：「應求寺家人、或鄔波索迦。寺家人者謂是淨人。鄔波索迦者，謂受三歸五戒。應問彼云：『汝能為我作施主不？』若言能者，即作委寄此人心而畜其物，應使人持不應自捉。」</p>
<p>時有苾芻向他方處作如是念：「我今至此未有施主。」起追悔心以事白佛，佛言：「縱令遠去，但令彼命存已來常是施主。」</p>
<p>時有苾芻未求得施主，他施與物，苾芻疑惑不敢受之。以事白佛，佛言：「應受。受已持物對一苾芻作如是語：『具壽存念！我苾芻某甲得此不淨物，我當持此不淨之物換取淨財。』如是三說，隨情受用勿致疑心。」</p>
<p>時有施主於邊隅處造寺施僧，時時有賊來相驚怖。彼諸苾芻空寺而去，便有賊來取寺家物。佛言：「若僧伽物、若窣覩波物、所有金銀錢寶等，應牢藏舉方可移去。」佛言：「遣藏。」苾芻不知欲遣誰藏？佛言：「若淨人、若鄔波索迦，令其藏舉。」彼藏舉者便偷其物，佛言：「有深信鄔波索迦令其藏舉，若無深信應使求寂。求寂若無，苾芻自手應為藏舉。」苾芻不知若為藏舉，佛言：「應可穿坑。」不知使誰？佛言：「應使淨人、若鄔波索迦。彼便偷物，應令信者。此若無者應令求寂，求寂若無應自穿掘。賊去之後，應可如前而取其物還與僧伽。」佛言：「如我為難所開事者，難去之後則不應行，若當行者得惡作罪。」又無犯者，謂初犯人，或癡狂、心亂、痛惱所纏。</p>

<p class='juan'>根本說一切有部毘奈耶卷第二十一</p></div></div>
</div><!-- end of div[@id='body'] -->
</body></html>