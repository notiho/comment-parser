<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘集菩薩學論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu54' />大乘集菩薩學論卷第十七<p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p><a id='mulu55' />念處品第十三之餘</p><p>論曰：此略說受念處。次明心念處者，如《寶積經》說：「佛言：『迦葉波！謂於此心或生愛樂、或起厭患、或多封著，於彼三際云何伺察？若過去則已滅，現在不住，未來未至，非內非外亦非中間，皆不可得。又此心者不可色見，非所詮表亦非對治、非觀非照無住無著。然此心者一切如來尚無所見，餘何能觀？無別境界，唯法想轉。迦葉波！是心如幻遍計不實，由所取故種種得生。心如虛空，為諸煩惱及隨煩惱客塵所覆。心如河流生滅不住，心如燈光因緣所起，心如擊電剎那不住，心如惡友能生諸苦，心如漁師苦為樂想，心如鬼魅作諸嬈惱，心如藥叉伺噉精氣，心如狂賊壞諸善根，心如燈蛾常眄其色，心如鼙鼓唯警鬪戰，心如婢僕貪嗜殘味。是心如蠅觸羶膩器，是心如猪於不淨中謂為香潔。』佛言：『迦葉波！求是心者了不可得，由不可得故無所得。於過現未來皆不可得，則能超越三世有非有等。』」又《寶髻經》云：「然此心者非外所有故不可見，於蘊處界亦不可見。如是尋求不可見者，由何所緣數數得起？謂彼彼心緣如是事。云何說為心不可見？應知是心如利劍刃，何能自斷？又復此心亦如指端，指豈能說？心不可見亦復如是。乃至如人遠行，其身輕轉迅疾如風，所至境界無能障礙。善男子！若人於此六處境界自他繫屬，心無愛著身不散亂，則於奢摩他心一境性得無障礙。」是為心念處。又《無盡意經》說：「以相應行修習莊嚴，於法性心而不減失。云何莊嚴？彼法性心同於幻化，謂若自捨一切所有，而能回向彼法性心，是為嚴淨諸佛剎土。法念處者亦如彼說。菩薩於法不觀法行，法無可觀故。若非佛法非菩提道，則一切法皆非出離。了知此已得大悲三摩地，於一切法非有煩惱非無煩惱，得三輪無想。所以者何？了諸法性無有二相，是諸煩惱無積聚性、無貪性、無瞋性、無癡性。若能如是悟菩提者，了煩惱性即菩提性。」是為法念處。又《寶髻經》云：「善男子！菩薩以法觀法念處，若法起即生、法謝即滅。謂於法爾我、人、眾生、壽者、養者、士夫、補特伽羅、意生、儒童生老死等，若集即集行、若不集即不集行，若善不善及不動行，未有少法無其因緣而得生起。乃至於是法處深所伺察，不捨一切智菩提心故。」如《大戲樂經》云：「此有為行唯心造作，猶若坯瓶無常散壞，行如空城為雨沮壞，泥塗不堅漸當磨滅。亦如河岸積沙所成，自性怯弱為水流蕩。行如風燈生滅不住，行如聚沫不可撮持，行如芭蕉中無有實，復如空拳誑示愚騃。乃至或草葛等搓撚為繩，依瓶轆轤而能汲引，未嘗獨一有彼作用，一切有支互相依止聚集而轉，是前後際亦不可得。如人鑽火，二手與木勤劬不息火乃得生，眾緣若離火勢隨滅。於如是行印所印已，若自若他即能超越斷常等行。如智商人於諸險道，所至方隅而得通達。」</p>
<p>論曰：由無明愛等煩惱業緣之所招集成蘊處界，於勝義中皆不可得。</p>
</div>
<div class='div-pin'><a id='mulu56' /><a id='mulu57' />
<p class='h1'>自性清淨品第十四</p><p>論曰：說念處已。次復入解補特伽羅，決定成就相應空性斷根本已，餘煩惱等不復集行。又《如來祕密經》云：「佛言：『寂慧！譬如有樹名鉢羅奢，若斷其根，即一切枝葉悉皆枯瘁。寂慧！此亦如是，若斷身見，即能除滅一切煩惱。』」</p>
<p>論曰：分別空性有無量行相。如《月燈經》偈云：</p>

<div class="lg regular" style="margin-left:1em;"><div class='lg-row'>「若人信解如來教，　於佛戒學無毀犯，</div>
<div class='lg-row'>悉能遠離諸女人，　知法自性常空寂，</div>
<div class='lg-row'>拔除一切憂苦箭，　或施醫藥令安穩，</div>
<div class='lg-row'>速得成斯二足尊，　知法自性常空寂。</div>
<div class='lg-row'>若於身命斷支節，　杖木捶打無恚惱，</div>
<div class='lg-row'>忍力最上人中月，　知法自性常空寂。</div>
<div class='lg-row'>設百生中墮惡道，　常得任持妙色相，</div>
<div class='lg-row'>亦復獲是五神通，　而常安住諸佛所。」</div>
</div><p>又《般若經》云：「復次舍利子！菩薩摩訶薩欲成就佛身三十二大人相及八十種好者，於一切生中當念菩提心無令損壞，於菩薩行得無忘失，離惡知識及諸過咎，親近一切佛菩薩眾善知識等，為欲降伏諸天魔眾淨諸業障，於一切法得無障礙，當學般若波羅蜜多。復次舍利子！菩薩摩訶薩如是發一念心，悉能超越東方殑伽沙等世界，一切方所當學般若波羅蜜多。復次舍利子！菩薩摩訶薩設住十方佛剎，當學般若波羅蜜多，亦如是說。乃至廣如諸法無我，滅業障縛，則見諸法自性無滅。」如《父子合集經》云：「佛言：『大王！如是六界及六觸處、十八意所伺察，是補嚕沙為緣得生。云何六界？所謂地界、水界、火界、風界、空界、識界。云何六觸處？謂眼觸處而見於色，若耳觸處得聞其聲，若鼻觸處能嗅於香，若舌觸處悉嘗於味，若身觸處親覺其觸，若意觸處則知於法。云何十八意所伺察？謂眼見色已，若生適悅、若生憂惱、若住於捨。如是六根各各緣彼適悅等三，是名十八意所伺察。大王！云何為內地界？謂於內身所生硬澁髮毛爪齒等。若內地界不生亦無有滅，則無集行。大王！若時女人而於內身如所思惟彼補嚕沙，彼補嚕沙亦生愛樂，由二和合羯邏藍生。又復如所思惟相似和合而得生者，無有是處。若二女人無有是處，二補嚕沙亦無是處。若彼彼思惟而得生者，亦無是處，自體無實非相應故。云何說此為堅硬性？大王！此堅硬性相似而立，畢竟此身潰爛散滅，唯塚壙間是所歸趣。彼堅硬性從何所來？亦非四方上下而去。大王！此內地界應如是知。』」</p>

<p class='juan'>大乘集菩薩學論卷第十七</p></div>
</div><!-- end of div[@id='body'] -->
</body></html>