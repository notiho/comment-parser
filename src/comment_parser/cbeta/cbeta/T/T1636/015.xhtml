<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘集菩薩學論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu48' />大乘集菩薩學論卷第十五<p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p><a id='mulu49' />治心品第十二之二<span class='note-inline'>(亦名禪定波羅蜜多品)</span></p><p>復有佛緣、菩薩緣、聲聞獨覺緣、眾生緣等。彼眾生緣者，謂先樂與利益安樂，以禪定意與彼慈故。或有知識客寄近住，以己聚落如他聚落，乃至於此一方解脫。如是汝緣十方佛等亦無厭怠。如金剛幢迴向中說：具足修習菩薩行者，若所見色對治於愛，如是乃至聲香味觸法對治於愛，則無罪犯，是淨是善，最上光潔超諸妙樂，生適悅意起淨信樂，發生踊躍安住極喜，於分別心不生退惱，心意調柔諸根猛利常受妙樂。如是迴向一切諸佛，轉復迴向諸佛般若，而得具足不可思議佛妙樂行，然未同佛得善攝受三摩地樂。由是力能展轉得佛無量妙樂，具足無量佛解脫樂，攝受無量佛神通樂，得善攝受無數諸佛無著行樂，得佛自在如彼牛王所至遠近速疾妙樂，畢竟獲得無量佛力了知一切寂靜無生無滅等樂，於無著行而常等引得諸如來不二集行無瞋妙樂。是為菩薩常以如是善根迴向如來、迴向菩薩者。謂於意樂未圓滿者，迴向圓滿於一切智。未清淨者，深心清淨一切波羅蜜多。未成辦者，為令成辦發菩提心。猶若金剛，令一切智鎧無有退屈。若令一切智鎧無退屈者，則於菩提妙樂隨所輕安，於諸善道無所退向，平等安住一切世間圓滿大願，修習一切菩薩之行，了知菩薩利根神通，由斯善根證一切智。以如是善根義故迴向菩薩。又若學佛教者，一切聲聞辟支佛等，亦以善根如是迴向。若有眾生一彈指頃聞佛法聲，及賢聖眾為作尊重，以此善根迴向阿耨多羅三藐三菩提，所謂念佛圓滿迴向、念法方便迴向、尊重聖眾迴向，不離見佛迴向、清淨心迴向、通達佛法迴向、所修無量功德迴向、清淨一切神通善根迴向、斷諸法疑迴向，是為於聲聞辟支佛等學佛教者之所迴向。又彼菩薩亦以善根迴向一切眾生，所謂遠離地獄道迴向、斷除畜生道迴向、與琰摩羅界妙樂迴向、斷除墮諸惡趣迴向、令彼眾生樂欲增長無上菩提迴向、為令深心得一切智心迴向、不謗一切佛法迴向、畢竟成就一切智地迴向、畢竟清淨一切眾生迴向，以無量智迴向一切眾生，乃至所有飲食衣服臥具病緣醫藥、於身承事去來坐立，種種作業住律儀道，於律儀道不生瞋恚。身語意業如善修作密緻諸根，而或自身消息、按摩等事，眾味飲食若開若合，若觀不觀、若臥若覺，而復自身詣彼承事，菩薩於一切智緣平等相應者無不迴向，彼一切智心樂利樂一切眾生，乃至意常救護一切世間，發起善根遠離憍逸。以要言之，令諸煩惱不復現前，為諸菩薩之所守護，決定勤求一切智道，愛樂親近諸有智者，乃至而能修習一切善根，速得圓滿相續諸行。以要言之，彼畜生趣者，或以少飯而能施與，令彼一切得生善趣。如是利益解脫迴向。彼畜生者，是為苦海、是苦所取、是為苦蘊、是名苦受、是為苦聚、是苦遷流、是苦邊際、是苦根本、是苦依處，於彼眾生不退迴向。又彼一切眾生緣者，謂於眾生現前作意，由先所作善根發菩提心迴向一切智故，不墮輪迴、離諸險難，得佛妙樂現前無礙，超輪迴海永斷相續，照明佛法起大慈故。如《最勝金光明經》慈悲藏伽陀云：</p>

<div class="lg regular" style="margin-left:0em;"><div class='lg-row'>「是金光明，　最勝金鼓，　所出妙聲，</div>
<div class='lg-row'>遍三千界，　能息地獄，　及焰摩羅，</div>
<div class='lg-row'>乃至人中，　貧窮苦等。　又此金鼓，</div>
<div class='lg-row'>滅除世間，　一切障惱，　亦願眾生，</div>
<div class='lg-row'>得除恐怖，　如牟尼尊，　寂靜無畏。</div>
<div class='lg-row'>如諸聖人，　處生死海，　修一切智，</div>
<div class='lg-row'>如彼所得，　勝慧等持，　及菩提分，</div>
<div class='lg-row'>功德大海。　又此鼓音，　願諸眾生，</div>
<div class='lg-row'>獲斯梵響，　如佛證已，　勝妙菩提，</div>
<div class='lg-row'>轉淨法輪，　住無數劫，　說法利生，</div>
<div class='lg-row'>滅貪瞋癡，　煩惱眾苦。　若有眾生，</div>
<div class='lg-row'>住於惡道，　為火所燒，　身常洞然；</div>
<div class='lg-row'>聞斯鼓音，　如教誨言，　令歸佛寶。</div>
<div class='lg-row'>又令眾生，　得宿住念，　於百千億，</div>
<div class='lg-row'>俱胝生中，　念牢尼尊，　聞甚深教。</div>
<div class='lg-row'>又此鼓音，　常得近佛，　淨脩善行，</div>
<div class='lg-row'>遠離罪惡。」　乃至偈云：　「又諸剎土，</div>
<div class='lg-row'>一切眾生，　息除世間，　所有諸苦。</div>
<div class='lg-row'>又若眾生，　身分下劣，　根缺減者，</div>
<div class='lg-row'>普得諸根，　悉皆圓滿。　若疾病者，</div>
<div class='lg-row'>身形怯弱，　隨其方處，　無所依怙，</div>
<div class='lg-row'>解脫眾病，　得獲輕安，　根力充實。</div>
<div class='lg-row'>又若眾生，　王法所加，　生種種怖，</div>
<div class='lg-row'>及多憂惱。　彼諸眾生，　苦難若至，</div>
<div class='lg-row'>最極惡事，　百種怖畏，　悉令解脫。</div>
<div class='lg-row'>或復捶打，　枷鎖繫縛，　種種苦具，</div>
<div class='lg-row'>逼切其身，　又復無量，　百千種類，</div>
<div class='lg-row'>憂畏愁歎，　間擾其心，　牢獄繫閉，</div>
<div class='lg-row'>打撻楚毒，　一切解脫；　被臨刑者，</div>
<div class='lg-row'>遽活軀命，　眾苦雖至，　得無怖懼。</div>
<div class='lg-row'>又若眾生，　飢渴逼惱，　令得上味，</div>
<div class='lg-row'>美膳飲食；　盲者備覩，　眾妙色相；</div>
<div class='lg-row'>聾者得聞，　適意音響；　彼裸形者，</div>
<div class='lg-row'>得細軟衣；　貧窶眾生，　得眾伏藏，</div>
<div class='lg-row'>倉庫豐饒，　眾寶嚴飾。　一切眾生，</div>
<div class='lg-row'>獲斯妙樂，　無一眾生，　受諸苦報。</div>
<div class='lg-row'>諸相端嚴，　人所樂見，　飲膳豐饒，</div>
<div class='lg-row'>福德具足，　常得受用，　無量妙樂。</div>
<div class='lg-row'>箜篌簫笛，　眾妙音聲，　隨彼心念，</div>
<div class='lg-row'>應時現前。　念水即現，　清淨池沼，</div>
<div class='lg-row'>金色蓮華，　及優鉢羅，　遍覆其上，</div>
<div class='lg-row'>隨彼心念，　應時現前。」　乃至偈云：</div>
<div class='lg-row'>「塗香花鬘，　和合末香，　每日三時，</div>
<div class='lg-row'>從樹而雨。　眾生取已，　咸生喜悅，</div>
<div class='lg-row'>供養十方，　不可思議，　一切如來，</div>
<div class='lg-row'>菩提妙法，　諸大菩薩，　遠塵離垢，</div>
<div class='lg-row'>諸聲聞眾，　得離一切，　卑下種族，</div>
<div class='lg-row'>及八難處，　常值無難，　最勝中王，</div>
<div class='lg-row'>常得親近，　諸佛如來。」　乃至偈云：</div>
<div class='lg-row'>「願諸女人，　得為男子，　剛健勇猛，</div>
<div class='lg-row'>智慧聰利，　而常修行，　諸菩提道，</div>
<div class='lg-row'>六波羅蜜，　見十方佛，　在寶樹下，</div>
<div class='lg-row'>處琉璃座，　安隱快樂，　圍繞恭敬，</div>
<div class='lg-row'>聞說妙法。」</div>
</div><p>論曰：此略明慈行對治於瞋。以緣生觀對治於癡，今當說是中緣生義。有《稻稈經》說：「云何內緣生法繫屬於因？謂無明緣行乃至生緣老死。若無無明則知無有行，乃至若無有生則知無有老死。又若實無明滅則行滅，如是乃至生滅則老死滅。又彼無明不念我從行起，行亦不念我從無明得起，如是乃至生亦不念我從老死得起，老死亦不念我從生得起。若實無明起者則行起不可得，如是乃至生起則老死起亦不可得。應知是為內緣生法繫屬於因。復何內緣生法繫屬於緣？謂地水火風空識等界，和合於內繫屬於緣。云何地界？謂令此身聚集而轉，堅硬為性，說為地界。又若令身攝持造作，說為水界。又若令身煖性現前飲食成熟，說為火界。又若於身造出入息，說為風界。又若於身中有竅隙，說為空界。謂此名色猶如交蘆，令五識身相應繫屬有漏意識，說為識界。若非此緣者，則身不轉。若內不闕地界，如是水火風空識界亦無闕減，彼彼和合則身定轉故。然此地界不念我能令身堅聚、水界不念我能令身攝持造作、火界不念我能令身溫煖飲食成熟、風界不念我能於身作出入息、空界不念我能於身中成竅隙、識界不念我為緣生，由是緣故身定得轉。又此地界無我、無人、無眾生、無壽者、無意生、無儒童、非男非女亦非非男亦非非女、無自在、無主宰、無此無彼及無所有，如是水火風空識界亦復無我、無人、無眾生、無壽者、無意生、無儒童、非男非女亦非非男亦非非女、無自在、無主宰、無此無彼及無所有。復次無明者，是義云何？謂於此六界之中，起一想、合想、堅固想、常樂我淨想、眾生壽者意生儒童想、自在主宰等想。如是種種無智，說為無明。由此無明謂實有境起貪瞋癡，即彼貪瞋癡境此說為行，於事表了此說為識。識俱生時彼四取蘊說為名色，又此名色所依諸根說為六處，三法和合此說為觸，由觸領納此說為受，受耽著故此說名愛，愛深廣故說名為取，取能生有，有復生因，由是蘊起名生、蘊熟為老、蘊滅名死，癡瞋染著畏死名憂、追感傷歎名悲、五識相應不常領納名苦、作意和合極苦名惱。如是引生隨煩惱等，乃至總略。」</p>

<p class='juan'>大乘集菩薩學論卷第十五</p></div>
</div><!-- end of div[@id='body'] -->
</body></html>