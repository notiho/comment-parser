<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘集菩薩學論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu80' />大乘集菩薩學論卷第二十五<p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p><a id='mulu81' />念三寶品第十八之四</p><p>論曰：謂諸菩薩或以因緣遇諸難事，正念對治不生驚怖。如《般若經》說：「復次舍利子！若菩薩摩訶薩設於惡獸難中，不生驚惱亦無怖畏。何以故？是菩薩即作是念：『我當利益諸眾生故一切皆捨。若諸惡獸欲噉我者，我當施與，速得圓滿施波羅蜜。願我當成阿耨多羅三藐三菩提時，國土清淨，不聞諸惡蟲獸之名。』復次舍利子！若菩薩摩訶薩於怨賊難中，不生驚惱亦無怖畏。何以故？是菩薩若己所有皆悉能捐。即作是念：『若諸怨賊來欲所須，我當與之。乃至劫取斷我命根，身語意業亦無瞋恨，速得圓滿戒波羅蜜，及得具足忍波羅蜜。願我當成阿耨多羅三藐三菩提時，國土清淨，不聞如是怨賊之名。』復次舍利子！若菩薩摩訶薩於渴乏難中，亦無怖畏。何以故？是菩薩得法利益而無憂惱。即作是念：『我今當為一切眾生宣說法要斷除渴愛。設我此身為渴所逼趣命終者，復於後世起大悲心，嗟此眾生薄福德故，還復生此無水難中，令修正行具足勝惠，而能圓滿精進波羅蜜多。願我當得阿耨多羅三藐三菩提時，國土清淨，不聞如是渴乏之名。其中眾生具足福德，自然而有八功德水。』復次舍利子！若菩薩摩訶薩於飢饉難中，不生驚怖。何以故？是菩薩被精進鎧堅固無懈。作如是念：『今此眾生受飢饉苦深可憐愍。願我當成阿耨多羅三藐三菩提，國土無有飢饉之名，所化眾生適悅安隱，如忉利天自然快樂，一切所欲隨心即現，壽命堅固安住寂靜。』」</p>
<p>論曰：如是所作，則能增長廣大福因，最上境界亦同。《清淨經》中所說，若以法施不生希望，所獲勝報見《深心教戒》經。若人不希名聞財利，能以法施，獲二十種慈心功德：一者安住正念、二者能生覺悟、三者發趣勝道、四者任持諸善、五者增長惠命、六者達出世智、七者除貪過失、八者除瞋過失、九者除癡過失、十者魔不得便、十一者諸佛加持、十二者諸天守護容色光澤、十三者非人惡友不得其便、十四者善友知識常所愛敬、十五者所言真實、十六者得無所畏、十七者意常悅豫、十八者善名流布、十九者明記無忘、二十者常樂法施。此說是名慈心功德。又《般若經》云：「『復次阿難！若聲聞人以聲聞法普為三千大千世界一切眾生如其所證而為演說，悉令獲得阿羅漢果。阿難！若菩薩摩訶薩能以般若波羅蜜多相應句義，為一眾生開示演說，過前三千大千世界一切眾生證阿羅漢所得功德。又復於彼諸阿羅漢積集布施持戒功德，於意云何？是為多不？』阿難白言：『甚多。世尊！甚多。善逝！』佛言：『阿難！彼福雖多，不如菩薩以此般若波羅蜜多相應法門為他演說，其福勝彼。又菩薩摩訶薩於此般若波羅蜜多甚深法門，能一日中為人分別，如是乃至一時一刻一須臾頃善宣說者。阿難！彼菩薩如是法施，不可以聲聞緣覺所有善根而相比喻。何以故？是菩薩摩訶薩於阿耨多羅三藐三菩提得不退轉故。』」又以法施，如《妙法蓮華經》偈云：</p>

<div class="lg regular" style="margin-left:1em;"><div class='lg-row'>「菩薩有時，　入於靜室，　以正憶念，</div>
<div class='lg-row'>隨義觀法。　菩薩常樂，　安隱說法，</div>
<div class='lg-row'>於清淨地，　而施床座，　以油塗身，</div>
<div class='lg-row'>澡浴塵穢，　著新淨衣，　內外俱淨，</div>
<div class='lg-row'>安處法座，　隨問為說。　若有比丘，</div>
<div class='lg-row'>及比丘尼，　除懶墮意，　及懈怠想，</div>
<div class='lg-row'>離諸憂惱，　慈心說法，　晝夜常說，</div>
<div class='lg-row'>無上道教。　以諸因緣，　無量譬喻，</div>
<div class='lg-row'>開示眾生，　咸令歡喜。　衣服臥具，</div>
<div class='lg-row'>飲食醫藥，　而於其中，　無所希望，</div>
<div class='lg-row'>但一心念，　說法因緣，　願成佛道，</div>
<div class='lg-row'>令眾亦爾。　是則大利，　安樂供養。」</div>
</div><p>是經復說：「以順法故不多不少，乃至深愛法者亦不為多說。」又《月燈經》偈云：</p>

<div class="lg regular" style="margin-left:1em;"><div class='lg-row'>「若耆宿請問，　欲求於法施，</div>
<div class='lg-row'>應先謂彼言，　我學習不廣。</div>
<div class='lg-row'>又復作是說，　尊者甚聰惠，</div>
<div class='lg-row'>豈於大德前，　而能輒宣說。</div>
<div class='lg-row'>說時勿倉卒，　當擇器非器，</div>
<div class='lg-row'>既審其機已，　不請亦為說。</div>
<div class='lg-row'>若於大眾中，　見諸毀禁者，</div>
<div class='lg-row'>勿復歎持戒，　當歎施等行。</div>
<div class='lg-row'>若見少欲者，　與持戒相應，</div>
<div class='lg-row'>起於大悲心，　讚少欲持戒，</div>
<div class='lg-row'>得彼勝儔侶，　便可讚持戒。」</div>
</div><p>論曰：如是法師，應當澡浴著新淨衣，以慈脩身為眾演說，一切魔羅不得其便。見《海意經》陀羅尼：</p>
<p class="dharani">「怛[寧*也]<span class='note-inline'>(切身)</span>他<span class='note-inline'>(引)</span><span class='note-inline'>(一)</span>設彌<span class='note-inline'>(引)</span><span class='note-inline'>(二)</span>設摩嚩底<span class='note-inline'>(三)</span>設彌多設咄嚕<span class='note-inline'>(二合)</span><span class='note-inline'>(四)</span>盎酤哩<span class='note-inline'>(引)</span><span class='note-inline'>(五)</span>摩<span class='note-inline'>(引)</span>囉[口*爾]底<span class='note-inline'>(六)</span>葛囉<span class='note-inline'>(引)</span>膩<span class='note-inline'>(引)</span><span class='note-inline'>(七)</span>枳<span class='note-inline'>(引)</span>踰哩<span class='note-inline'>(引)</span><span class='note-inline'>(八)</span>烏朅嚩底<span class='note-inline'>(九)</span>烏呼<span class='note-inline'>(引)</span>葛野底<span class='note-inline'>(十)</span>尾輸<span class='note-inline'>(引)</span>馱儞<span class='note-inline'>(十一)</span>儞哩摩<span class='note-inline'>(二合)</span>梨<span class='note-inline'>(引)</span><span class='note-inline'>(十二)</span>摩羅<span class='note-inline'>(引)</span>鉢那曳<span class='note-inline'>(引)</span><span class='note-inline'>(十三)</span>烏渴哩<span class='note-inline'>(引)</span><span class='note-inline'>(十四)</span>渴嚕<span class='note-inline'>(引)</span>誐囉<span class='note-inline'>(二合)</span>細<span class='note-inline'>(引)</span><span class='note-inline'>(十五)</span>鉢囉<span class='note-inline'>(二合)</span>薩儞<span class='note-inline'>(引)</span><span class='note-inline'>(十六)</span>係<span class='note-inline'>(引)</span>目契<span class='note-inline'>(引)</span><span class='note-inline'>(十七)</span>阿<span class='note-inline'>(引)</span>目契<span class='note-inline'>(引)</span><span class='note-inline'>(十八)</span>設曳多<span class='note-inline'>(引)</span>儞薩哩嚩<span class='note-inline'>(二合)</span>怛囉<span class='note-inline'>(二合)</span>誐囉<span class='note-inline'>(二合)</span>賀滿馱那<span class='note-inline'>(引)</span>儞<span class='note-inline'>(十九)</span>屹哩<span class='note-inline'>(二合)</span>係<span class='note-inline'>(引)</span>多薩哩嚩<span class='note-inline'>(二合)</span>波囉鉢囉<span class='note-inline'>(二合)</span>嚩<span class='note-inline'>(引)</span>禰那<span class='note-inline'>(二十)</span>尾目訖多<span class='note-inline'>(二合引)</span>摩<span class='note-inline'>(引)</span>囉播<span class='note-inline'>(引)</span>舍<span class='note-inline'>(二十一)</span>塞他<span class='note-inline'>(二合引)</span>必多<span class='note-inline'>(引)</span>沒馱母捺囉<span class='note-inline'>(二合引)</span><span class='note-inline'>(二十二)</span>三母捺伽<span class='note-inline'>(二合引)</span>底多薩哩嚩<span class='note-inline'>(二合)</span>摩囉<span class='note-inline'>(二十三)</span>阿都黎多鉢捺鉢哩戍[亭*夜]<span class='note-inline'>(切身引)</span><span class='note-inline'>(二十四)</span>尾誐蹉底薩哩嚩<span class='note-inline'>(二合)</span>摩<span class='note-inline'>(引)</span>囉葛哩摩<span class='note-inline'>(二合引)</span>尼<span class='note-inline'>(二十五)</span>」</p>
<p>彼說法師以此真言作持誦已，處于法座，普觀眾會廣運慈心，當於己身起醫王想、如法藥想，於聽法者起病人想，於諸如來起正士想，於正法眼起久住想。由此真言現前施作於正理法如應為說，是時周匝百由旬內諸魔天眾悉不能來作諸魔事；設諸魔王至法會所，亦復不能作諸障難。</p>
<p>論曰：如是平等法施，則能增長大菩提心。如《寶篋經》云：「文殊師利！譬如林木枝葉繁茂，皆因四大而得生長。文殊師利！如是菩薩以種種門集諸善根，一切皆攝在菩提心，於一切智回向菩提以為增長。」</p>
<p>論曰：若諸菩薩為欲廣大顯示修學佛之境界，最初安住正念正知，如是則能成就正斷及不放逸，謂由發起精進樂欲，而於未生惡不善法防護不起，於其已生惡不善法則能永斷使令清淨，未生善法令其發起，已生善法更復增長。於不放逸而常安住，諸善法中此為根本。如《月燈經》偈云：</p>

<div class="lg regular" style="margin-left:1em;"><div class='lg-row'>「如我所說諸善法，　謂戒聞捨及忍辱，</div>
<div class='lg-row'>以不放逸為根本，　是名善逝最勝財。」</div>
</div><p>云何名放逸？謂於邪教及惡朋友，虛妄推求而得生起。如人執持王所飲藥，盛滿器中行險滑路，當知是人恐怖憂惱，何有放逸？又《如來祕密經》說：「云何不放逸？謂能最初調攝諸根。眼見色等不取於相、不著於好，如是乃至意法亦然。了知是已，皆不取著、不生染愛，常求出離。又於自心善調伏已，亦能隨應攝護他心，善能息彼煩惱染愛。此名不放逸。若人信解不放逸法，則能隨順諸精進事，亦復積集淨信功德。由修淨信及不放逸精進法故，則能修作正念正知。以正念正知故，則於一切菩提分法而不壞失。若具淨信、不放逸、精進、正念正知者，則能勤修深固之法。菩薩若於深固法中善了知者，則能於有於無如實覺了，乃至於世俗諦中說眼等為有。」彼經偈云：</p>

<div class="lg regular" style="margin-left:1em;"><div class='lg-row'>「常不放逸甘露法，　利眾生發菩提心，</div>
<div class='lg-row'>深固寂靜心亦然，　諸樂根本無所取。」</div>
</div><p>論曰：若能積集諸相應行，則於自他增長勝福。而說頌曰：</p>

<div class="lg regular" style="margin-left:1em;"><div class='lg-row'>「學自他平等，　堅固菩提心，</div>
<div class='lg-row'>對自成於他，　展轉無有實。</div>
<div class='lg-row'>亦猶立彼岸，　由此而對待，</div>
<div class='lg-row'>彼既本來無，　我性何所有？</div>
<div class='lg-row'>若苦不防護，　則為苦所著，</div>
<div class='lg-row'>如是行法者，　云何而不護？</div>
<div class='lg-row'>起邪妄分別，　執我以為常，</div>
<div class='lg-row'>若我本如然，　何現有生滅？</div>
<div class='lg-row'>彼若別有生，　為誰修福業，</div>
<div class='lg-row'>營求於財利，　及受諸快樂？</div>
<div class='lg-row'>現見身衰老，　不久而殞滅，</div>
<div class='lg-row'>復生為孾兒，　童子及年少，</div>
<div class='lg-row'>於剎那時分，　速朽而變壞，</div>
<div class='lg-row'>何處名為身。　爪髮皆離散。</div>
<div class='lg-row'>初識託母胎，　生已為孩孺，</div>
<div class='lg-row'>盛年衰老相，　最後為灰燼。</div>
<div class='lg-row'>此明身自性，　分位假安布，</div>
<div class='lg-row'>畢竟無一塵，　形相那久住。</div>
<div class='lg-row'>又復此身者，　不說當自知，</div>
<div class='lg-row'>為異相所遷，　思惟我何有。</div>
<div class='lg-row'>由分位和合，　世俗而顯現，</div>
<div class='lg-row'>於佛正理中，　隨相應所斷。</div>
<div class='lg-row'>彼若無有識，　則不能建立，</div>
<div class='lg-row'>亦無貪恚癡，　云何有功德？</div>
<div class='lg-row'>餘九種世間，　各各有三種，</div>
<div class='lg-row'>無識與衣等，　何能生彼樂？</div>
<div class='lg-row'>衣不能生樂，　當知從因生，</div>
<div class='lg-row'>若樂生於衣，　彼相何曾有？</div>
<div class='lg-row'>是故正教理，　說諸行無常，</div>
<div class='lg-row'>現證及思惟，　由因緣和合。</div>
<div class='lg-row'>見自己眷屬，　云何說有常？</div>
<div class='lg-row'>於方所推求，　無一微塵許。</div>
<div class='lg-row'>如燃燈油盡，　彼油知何往？</div>
<div class='lg-row'>如是觀察已，　剎那不可住。</div>
<div class='lg-row'>聚集諸眷屬，　嚴飾而行列，</div>
<div class='lg-row'>妄計為我有，　於樂他可知。</div>
<div class='lg-row'>了知彼眾生，　無一可積集，</div>
<div class='lg-row'>自他既有殊，　於苦亦無得。</div>
<div class='lg-row'>如是不相應，　彼我何處有？</div>
<div class='lg-row'>或如自力能，　數數而開示，</div>
<div class='lg-row'>世間諸眾生，　多苦常逼切，</div>
<div class='lg-row'>當起大悲心，　為憐愍於彼，</div>
<div class='lg-row'>善作是觀察，　平等而救度。</div>
<div class='lg-row'>假使入阿鼻，　如鵝泛蓮沼，</div>
<div class='lg-row'>為令諸有情，　常處歡喜海。</div>
<div class='lg-row'>自不樂解脫，　救彼常無厭，</div>
<div class='lg-row'>作是利益已，　而不生恃賴，</div>
<div class='lg-row'>亦無有疲勞，　不希於果報。</div>
<div class='lg-row'>若十方福聚，　彼我定獲得，</div>
<div class='lg-row'>不生嫉妬心，　他樂同己想。</div>
<div class='lg-row'>又復若自他，　同修於懺悔，</div>
<div class='lg-row'>勸請佛世尊，　及隨喜福業，</div>
<div class='lg-row'>作如是迴向，　平等無差別，</div>
<div class='lg-row'>隨其福所施，　無盡眾生界。</div>
<div class='lg-row'>菩薩行是行，　則多所饒益，</div>
<div class='lg-row'>增長大悲心，　獲最上安隱。</div>
<div class='lg-row'>得彼金剛手，　及諸佛世尊，</div>
<div class='lg-row'>常作於護持，　群魔咸驚悸。</div>
<div class='lg-row'>是法王之子，　諸天咸讚揚，</div>
<div class='lg-row'>住菩提心車，　善遊履勝道。</div>
<div class='lg-row'>眾生善修習，　息除自他苦，</div>
<div class='lg-row'>故我無所著，　一切皆當捨。</div>
<div class='lg-row'>若人為愛縛，　則苦無窮極，</div>
<div class='lg-row'>煩惱由之生，　損壞徒後悔。</div>
<div class='lg-row'>若火燒眾生，　熾然皆普遍，</div>
<div class='lg-row'>下至爪分量，　於己亦無樂。</div>
<div class='lg-row'>謂一切我愛，　第一之苦本，</div>
<div class='lg-row'>燒然使無餘，　為利諸含識。</div>
<div class='lg-row'>樂妻子眷屬，　畢竟皆棄捐，</div>
<div class='lg-row'>思惟因緣生，　於身亦無愛。</div>
<div class='lg-row'>諸有具智人，　於彼二皆捨，</div>
<div class='lg-row'>了知身與心，　剎那差別起。</div>
<div class='lg-row'>謂常無有常，　離垢本無垢，</div>
<div class='lg-row'>自得於菩提，　彼亦成正覺。</div>
<div class='lg-row'>不思以世法，　而利於眾生，</div>
<div class='lg-row'>法藥及佛像，　如是我當施。</div>
<div class='lg-row'>以惠自揀擇，　所作事相應，</div>
<div class='lg-row'>攝護於己財，　積已而能散。</div>
<div class='lg-row'>或自身他身，　若少苦多苦，</div>
<div class='lg-row'>如是皆令得，　諸上妙快樂。</div>
<div class='lg-row'>眾生於欲境，　防護生障惱，</div>
<div class='lg-row'>如蛇處窟穴，　畢竟令清淨。</div>
<div class='lg-row'>猶如淨良田，　成熟諸稼穡，</div>
<div class='lg-row'>能除飢熱惱，　滿足其福報。</div>
<div class='lg-row'>若人不遠離，　名利及五欲，</div>
<div class='lg-row'>所說亦無誠，　於彼不須怒。</div>
<div class='lg-row'>彼既失自利，　怒之忍何有？</div>
<div class='lg-row'>於是不生瞋，　利他而不斷。</div>
<div class='lg-row'>善行真實忍，　如觀麝有香，</div>
<div class='lg-row'>己物為他侵，　返遭獵者損。</div>
<div class='lg-row'>以方便思惟，　無主宰快樂，</div>
<div class='lg-row'>自既非受用，　彼何無教誨？</div>
<div class='lg-row'>如是彼佛子，　念念除煩惱，</div>
<div class='lg-row'>了諸根境界，　譬若大瘡疱。</div>
<div class='lg-row'>念彼忿恚者，　饒益而開誘，</div>
<div class='lg-row'>自性離調柔，　處苦樂何得？</div>
<div class='lg-row'>又彼五大種，　示之以強名，</div>
<div class='lg-row'>乃至住有情，　皆成於義利。</div>
<div class='lg-row'>若利生無懈，　則不造諸惡，</div>
<div class='lg-row'>故我勤修習，　六界無衰惱。</div>
<div class='lg-row'>至虛空究竟，　及世間邊際，</div>
<div class='lg-row'>我住利眾生，　令智心成熟。</div>
<div class='lg-row'>身為阿闍梨，　善學離諸苦，</div>
<div class='lg-row'>不問自力能，　何所非防護？</div>
<div class='lg-row'>若自作苦惱，　何因生恐怖？</div>
<div class='lg-row'>隨自師了知，　我慢諸過失。</div>
<div class='lg-row'>住大悲境界，　不貪於果報，</div>
<div class='lg-row'>常近事修學，　平等何有我？</div>
<div class='lg-row'>見癡狂盲者，　行步多錯悞，</div>
<div class='lg-row'>或墮險道中，　自他常憂惱。</div>
<div class='lg-row'>為尋求彼故，　同難而救護，</div>
<div class='lg-row'>如是行相應，　則見大功德。</div>
<div class='lg-row'>我過失非一，　其深如巨海，</div>
<div class='lg-row'>若自他復造，　何由得解脫？</div>
<div class='lg-row'>若彼善教誡，　羞恥諸過咎，</div>
<div class='lg-row'>常頂受他言，　一切皆當學。</div>
<div class='lg-row'>聞彼冤生怖，　慎勿於餘說，</div>
<div class='lg-row'>彼我心命同，　若喜則無恥。</div>
<div class='lg-row'>諸煩惱冤敵，　我獨能鬪戰，</div>
<div class='lg-row'>若此於心中，　損壞無安隱。</div>
<div class='lg-row'>歸命觀自在，　大悲無與等，</div>
<div class='lg-row'>紺髮簇旋螺，　復如鬘垂下。</div>
<div class='lg-row'>於十方剎土，　指端流乳海，</div>
<div class='lg-row'>救地獄鬼趣，　輪回諸極苦。</div>
<div class='lg-row'>復於善眾生，　亦尋聲救護，</div>
<div class='lg-row'>婆雉阿修羅，　得脫彼冤害。</div>
<div class='lg-row'>極最勝莊嚴，　世所未曾覩，</div>
<div class='lg-row'>愚智諸有情，　瞻奉咸忻慶。</div>
<div class='lg-row'>又復虔信禮，　妙吉祥大士，</div>
<div class='lg-row'>所集正法藏，　能利樂世間。</div>
<div class='lg-row'>無比大醫王，　善消諸毒難，</div>
<div class='lg-row'>施樂及壽命，　故我今稽首。</div>
<div class='lg-row'>無邊苦熱惱，　現廣大清泉，</div>
<div class='lg-row'>令眾悅其心，　當除諸渴愛。</div>
<div class='lg-row'>十方諸世界，　各現劫羅波，</div>
<div class='lg-row'>眾生滿所求，　普現青蓮目。</div>
<div class='lg-row'>無量諸菩薩，　稱讚身毛聳，</div>
<div class='lg-row'>歸命文殊尊，　最勝無過上。」</div>
<div class='lg-row'>一切希有菩薩行，　結集所有諸功德，</div>
<div class='lg-row'>自他當獲福無窮，　皆作文殊真佛子。</div>
<div class='lg-row'>書寫此正法，　我所有微善，</div>
<div class='lg-row'>為愍有情故，　令增長勝惠。</div>
<div class='lg-row'>諸法從緣生，　緣謝法即滅，</div>
<div class='lg-row'>我師大沙門，　常作如是說。</div>
</div>
<p class='juan'>大乘集菩薩學論卷<span class='corr'>第</span>二十五</p></div>
</div><!-- end of div[@id='body'] -->
</body></html>