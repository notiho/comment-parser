<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘集菩薩學論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu44' />大乘集菩薩學論卷第十四<p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p><a id='mulu45' />說阿蘭若品第十一之餘</p><p>《寶積經》云：「復次阿蘭若行，若諸異生未得果者，見虎狼至勿生驚怖，當發是心：『我本詣此阿蘭若處，已捨身命，不應驚畏。』為起慈心，遠離過失使無怖懼。又若虎狼斷我命根、噉我身肉，應起是心：『我得善利，以不堅身而當獲堅固。若復不能令噉我肉，豈彼虎狼得樂觸耶？』以要言之，復次阿蘭若行，有非人來，若美若醜，不應愛樂亦勿損害。若有往昔見佛諸天來此阿蘭若比丘所起諸問難時，彼比丘如力所能隨所學法為諸天說。又若有深問難時，阿蘭若比丘或未能答而不生恭敬者，應語彼言：『我今未得無學。若我當勤佛教，時聞法已盡能通解答一切問。我今唯能得聞是法。』乃至總略，若住阿蘭若處藥草樹林，尚不取著，云何為生、何等為滅？如是觀察，是身無我、無主宰、無作者、無受者，誰生誰滅？畢竟無有生滅之者。是身亦復如是，譬若草木牆壁瓦礫，無我、無主宰、無作者、無受者，因緣和合故即生，因緣離散故即滅。復次於勝義中無有一法是生是滅。」彼經又說：「復次阿蘭若行，應發是心：『然我至此阿蘭若處獨無伴侶，若我所起善作惡作，爾時此有天、龍、藥叉、佛世尊等，知我深心俱為我證。』又若住此阿蘭若中，以心不善自在游逸。又若至此極遠之處，獨無伴侶無親近者，無我無取，應如實覺；欲尋、恚尋、害尋及餘不善法尋悉如實覺。若我於此不異其眾樂處有情憒閙中者，即為欺誑天、龍、藥叉、諸佛世尊。若如所作，天、龍、藥叉不為呵厭，諸佛世尊悉皆歡喜。」</p>
</div>
<div class='div-pin'><a id='mulu46' /><a id='mulu47' />
<p class='h1'>治心品第十二<span class='note-inline'>(禪定波羅蜜多附)</span></p><p>論曰：於此阿蘭若修是禪定，如《般若經》云：「修此禪定波羅蜜多者，得心不散亂，利諸眾生。所以者何？起世間定彼尚亦然，乃至心散亂者皆不可得，況復阿耨多羅三藐三菩提。是故得心不散亂，乃至成證阿耨多羅三藐三菩提果。」彼經又說：「復次須菩提！初發心菩薩摩訶薩修禪定波羅蜜多行時，於一切相智相應作意則善入禪定。若眼見色不取其相，亦不執取隨形妙好。若於眼根不修制止，則依邪妄損惱於餘惡不善心隨其流轉；護眼根者制此令盡。如是耳所聞聲、鼻所嗅香、舌所了味、身所著觸、意所知法，皆不取相亦不執取隨形妙好。若於意根不修制止，則於餘惡不善非法之心隨其流轉；護意根者制此令盡，則行住坐臥語默時處，悉不捨離三摩呬多，得彼手足不生動搖、口無雜言亦無戲笑、諸根不亂。若身若心俱無妄失，三業寂靜，於顯密中如律儀道，乃至喜足易養易滿，善入行處遠離憒閙，於得不得無有高下等無差別。如是苦樂毀譽、若讚不讚、若夭若壽亦無高下等無差別，若冤若親心常湛然，是聖非聖其聲無雜，於樂不樂猶如一相無高無下，等無差別超諸違順。所以者何？於自相空、如、不真實，則見諸法無生無滅。」乃至廣說。</p>
<p>論曰：喜樂修習者遠諸懈退，而常作意者息除高舉，於此二種是所對治。《護國經》偈云：</p>

<div class="lg regular" style="margin-left:1em;"><div class='lg-row'>「無量俱胝劫，　所有佛出世，</div>
<div class='lg-row'>由是大仙尊，　剎那獲勝益，</div>
<div class='lg-row'>遠離於放逸，　解脫諸染欲。</div>
<div class='lg-row'>此有為虛妄，　如幻夢所見，</div>
<div class='lg-row'>乖離非久住，　諸愛亦不常。</div>
<div class='lg-row'>如奮力營求，　諸波羅蜜地，</div>
<div class='lg-row'>乃至悟菩提，　精進無疑惑。」</div>
</div><p>《大戲樂經》廣說偈云：</p>
<p style="margin-left:1em;text-indent:-1em" class="lg-abnormal"><div class='lg-row'>「老病死苦，　如火焰然，　三有熾盛，</div>
<div class='lg-row'>無適無莫。　未離輪轉，　常處愚瞑，</div>
<div class='lg-row'>譬若狂蜂，　處罃器內。　三界無常，</div>
<div class='lg-row'>如戲劇者，　及秋空雲，　旋生旋滅。</div>
<div class='lg-row'>人命遷壞，　過於山水，　輕捷迅速，</div>
<div class='lg-row'>如電飛空。　虛天界城，　遍三惡道，</div>
<div class='lg-row'>無明橫起，　愛有所生。　被轉五趣，</div>
<div class='lg-row'>如陶家輪，　常樂美色，　及妙音響，</div>
<div class='lg-row'>清淨香味，　細滑觸樂，　貪著此者，</div>
<div class='lg-row'>如被囚縶。　如鹿寄網，　如猴被縛，</div>
<div class='lg-row'>常懷怖懼，　作冤家想。　此欲樂者，</div>
<div class='lg-row'>極多憂惱，　如鋒銳刀，　亦如毒藥。</div>
<div class='lg-row'>智者遠離，　如棄糞瓶，　愚懵念著，</div>
<div class='lg-row'>為怖畏因，　及為苦本。　愛有所纏，</div>
<div class='lg-row'>疾趣衰老，　常樂欲者，　怖無歸捄。</div>
<div class='lg-row'>昔有聖人，　了知此欲，　怖如猛火，</div>
<div class='lg-row'>如大淤泥，　如持蜜刀，　如避空劍。</div>
<div class='lg-row'>又諸智者，　了知此欲，　如糞穢瓶，</div>
<div class='lg-row'>如毒蛇首，　如木耦驢，　如塗人血，</div>
<div class='lg-row'>如死狗頭，　如惡冤家。　又諸聖智，</div>
<div class='lg-row'>了知此欲，　譬水中月，　如山谷響，</div>
<div class='lg-row'>如鏡中像，　如戲劇人，　如夢所見。</div>
<div class='lg-row'>又此欲樂，　智者了悟，　如幻如焰，</div>
<div class='lg-row'>如水泡沫，　剎那而住，　遍計所起，</div>
<div class='lg-row'>虛妄不實。　但謂盛年，　任持色相，</div>
<div class='lg-row'>意樂此者，　實愚夫行。　及老病至，</div>
<div class='lg-row'>壞苦所吞，　退失光澤，　如竭河流。</div>
<div class='lg-row'>財力豐饒，　庫藏盈積，　愛樂此者，</div>
<div class='lg-row'>實愚夫行。　或至匱財，　後疾耗滅，</div>
<div class='lg-row'>遠離於人，　如空園林。</div>
<div class='lg-row'>譬如花果樹，　愛樂人悕取，</div>
<div class='lg-row'>貧窶衰老時，　厭棄如鴝鵅。</div>
<div class='lg-row'>豐財壯色者，　樂生和悅意，</div>
<div class='lg-row'>貧窶衰老時，　厭棄如死屍。</div>
<div class='lg-row'>又此衰老相，　年邁極過朽，</div>
<div class='lg-row'>譬如雷電火，　焚餘枯槁樹。</div>
<div class='lg-row'>此衰老可畏，　亦猶朽故宅，</div>
<div class='lg-row'>是故牟尼尊，　說速求出離。</div>
<div class='lg-row'>又若娑羅林，　為藤蔓所縛，</div>
<div class='lg-row'>如男女眷屬，　枯乾速衰朽。</div>
<div class='lg-row'>又若溺泥夫，　頓乏於勇健，</div>
<div class='lg-row'>此老相亦然，　趨捷無快利。</div>
<div class='lg-row'>老變形容醜，　威雄勢力衰，</div>
<div class='lg-row'>長別妙樂尋，　趣死無光澤。</div>
<div class='lg-row'>此百種病惱，　固非安隱樂，</div>
<div class='lg-row'>是相於世間，　熾然如猛獸。</div>
<div class='lg-row'>觀若老苦病，　是世間苦惱，</div>
<div class='lg-row'>俱捨妙樂尋，　說速求出要。</div>
<div class='lg-row'>又如霜與雪，　奪草木滋茂，</div>
<div class='lg-row'>病苦於世間，　壞命根色力。</div>
<div class='lg-row'>倉庫多崇積，　追求極邊際，</div>
<div class='lg-row'>常如疾病人，　好起瞋恚事，</div>
<div class='lg-row'>及冤害讎對，　炎熱如空日，</div>
<div class='lg-row'>及至死滅時，　財命俱散壞。</div>
<div class='lg-row'>譬川流不返，　如菓葉墮樹，</div>
<div class='lg-row'>亦如河中梗，　漂沈不自在，</div>
<div class='lg-row'>隨業果難停，　獨去無伴侶。</div>
<div class='lg-row'>此死滅之法，　又若磨竭魚，</div>
<div class='lg-row'>吞噉無量眾，　如金翅食龍，</div>
<div class='lg-row'>及獸王搏象，　若猛火焰然，</div>
<div class='lg-row'>焚燒諸草木。」</div>
</p><p>又《教示勝軍大王經》說：「佛言：『大王！譬若四方有四山來，堅固精實周普連匝，狀一合成無有缺漏亦無間隙，是中空界地際一切動植悉歸磨滅，誰有踊躑而可逃避，及以勢力呪禁藥術財物等事而令退轉？』佛言：『大王！世有四種大怖畏事亦復如是，誰有踊躑而可逃避，及以勢力呪禁藥術財物等事而能退轉？何等為四？謂衰、老、病、死。』佛言：『大王！一者衰勢來時摧逼興盛，二者老相現時摧逼少壯，三者病苦集時摧逼調適，四者死滅侵時摧逼壽命。此復云何？』佛言：『大王！亦如師子為眾獸王，色相勇健皆悉具足，爪牙剛利入鹿群中，搏取其鹿隨應所欲。然鹿踊躑入猛獸口，無能為也。』佛言：『大王！死箭射人亦復如是，縱使剛強無能逃越，無歸無救亦無投寄，節節支解、血肉枯竭、飢渴熱惱、張口大息、手足紛亂，於追求事悉無堪能，涎涕流溢便利不淨，塗污支體餘命漸滅。中有現前隨業緣起焰魔使者甚可怖畏，趣黑夜分於出入息最後而盡，唯己獨行更無伴侶，奄背此生倏往佗世，奔大險道入大黑暗，涉大曠野、趣大稠林、泛大溟海，業風飄墮所向冥寞曾無標記，餘無歸捄餘無投寄。』佛言：『大王！唯法與法是歸是捄、是所投寄。』佛言：『大王！此善法者，如寒者得火、如熱者遇涼、渴者飲清冷水、飢者食珍美饌、疾病者遇良醫藥、怖畏者得強力伴，是為歸捄。』佛言：『大王！此諸善法有大勢力亦復如是，無歸捄者為作歸捄、無投竄者為作投竄。大王！是故應知，有現無常者、現滅盡者，法爾如是，唯死怖畏。』佛言：『大王！王恃所為，悉非善法。所以者何？大王！然此身者從昔已來縱加守護，及加瑩飾上妙飲膳恣情飽滿，及命終時未免飢渴逼惱而死。如是身者雖以種種可愛奇文侈服上妙細㲲，行住坐臥隨意嚴飾，及命終時穢惡不淨要當流出。大王！又此身者雖以澡沐塗香粖香熏香妙花無量嚴飾，及命終時不久臭穢。又此身者后妃婇女眷屬圍繞，種種妓樂歌舞嬉戲，及諸僮僕悅意快然，及命終時未免怖畏及諸苦惱。』佛言：『大王！至若此身雖處宮殿臺榭樓閣戶牖軒檻彩繪嚴飾，種種花香及與燈明，屏幛幃幔床座茵褥，燒眾名香散諸妙花，寶瓶香鑪處處行列，及妙珠寶錦綺雜飾玩好之具，及命終時至塚墓間，骨肉毛髮膿血臭穢，屍臥地上都不覺知。』佛言：『大王！又此身者而常乘御象馬車乘，擊鼓吹貝作大音樂，張妙幰蓋執持扇拂，無量勇健象兵馬兵車兵步兵導從前後，百千官屬城邑人民叉手恭敬，不久要當屍臥車上，眾人荷挽出大城門，父母妻妾兄弟姊妹奴婢僕從作業使人心纏憂惱，頭髮被亂舉手拍頭悲咽哀慟咸歎苦哉，於我無捄無親無主，城邑人民銜悲瞻戀。至塚壙間，或復為諸烏鳶鵰鷲狐狼野干之所食噉，乃至餘骨積薪所焚或[瘞-(人*人)+(乂*乂)]於地，風雨<span class='corr'>曝</span>露末為微塵散擲餘方。』佛言：『大王！此身幻化終歸壞滅，一切諸行悉是無常。』乃至廣說。」</p>
<p>論曰：此貪瞋癡等一聚煩惱，至若對治脩習，因是遠離。故《寶雲經》說：「對治貪者，於起貪緣悉能遠離。云何名對治貪及起貪緣對治？貪者若善了知，於起貪緣修不淨觀。云何名不淨觀？謂若於身髮毛爪、齒皮膚血肉筋脈、骨髓肪膏腦膜、汗淚涕唾、咽喉心肺肝膽脾腎、生臟熟臟屎尿濃汁，菩薩於如是物而起觀察，則愚癡小兒顛狂不善知是物已猶尚不起貪愛之心，況諸智者。是為菩薩修不淨觀。」又如《般若經》云：「復次善現！菩薩摩訶薩修般若波羅蜜多行時，然於此身如實了知。善現！譬若解牛之師及師弟子斷牛命已，復用利刀析為四分，若坐若立如實觀察。善現！菩薩摩訶薩修般若波羅蜜多行時亦復如是，然於此身地界水界火界風界如實觀察。乃至善現！又若耕夫或諸長者，滿治場中有種種穀，所謂菽麥稻梁脂麻芥子等。有明目人分別視之，如實了知彼種種穀，此是菽麥、此是稻梁、此是脂麻芥子等。善現！菩薩摩訶薩修般若波羅蜜多行時亦復如是，然於此身從頂至足髮毛爪齒種種不淨之所充滿。而菩薩如實觀察是身，唯有髮毛爪齒、頭目脂髓、肝膽脾腎、生臟熟臟眵，矃不淨等。乃至若詣塚間觀種種相，謂所棄屍於塚壙間或經一日二日乃至五日，身體膖脹青瘀臭惡、皮穿肉潰膿血交流。見是事已，我與此身亦復如是。然此身者法爾如是、本性如是，如是法性曾未解脫。復次善現！菩薩摩訶薩修般若波羅蜜多行時，而於外身修隨所觀，乃至觀所棄屍於塚壙間或經一日二日乃至七日，為諸鳥獸烏鳶鵰鷲狐狼野干之所食噉，及餘種種螻蟻咂食。見是事已，我與此身亦復如是。然此身者法爾如是、本性如是，如是法性曾未解脫。以要言之，又若觀所棄屍於塚壙間蛆蟲咂食、不淨臭穢。我與此身亦復如是，餘如上說。乃至復次向悽慘道觀所棄屍，肉銷骨現筋纏血污。我與此身亦復如是，餘如上說。復次向悽慘道觀所棄屍，血肉都盡身骨相現，餘筋尚纏。我與此身亦復如是，餘如前說。復次向悽慘道觀所棄屍，唯有眾骨散擲異方，所謂頭骨足骨、腰骨背骨、頸骨臂骨等。我與此身亦復如是，餘如前說。乃至復次善現！菩薩摩訶薩修般若波羅蜜多行時，向悽慘道觀所棄屍，唯有骨在，風飄雨漬白若珂貝。我與此身亦復如是，餘如上說。復次善現！菩薩摩訶薩修般若波羅蜜多行時，向悽慘道觀所棄屍，唯有骨在，經歷多年變異青色，如泥處地碎末為塵。我與此身亦復如是，然此身者法爾如是、本性如是，如是法性曾無解脫。」</p>
<p>論曰：以不淨觀對治貪者，則修慈觀對治瞋恚，此乃平等。若不樂觀眾生者，此或於一飲食發生愛樂，則於他妙樂悕求稱讚、無不愛樂。慈者度貪欲因緣不著染愛，是義有三種。《無盡意經》云：「謂初發心菩薩修眾生緣慈，已習行菩薩修法緣慈，得無生法忍菩薩修無緣慈。」</p>

<p class='juan'>大乘集菩薩學論卷第十四</p></div>
</div><!-- end of div[@id='body'] -->
</body></html>