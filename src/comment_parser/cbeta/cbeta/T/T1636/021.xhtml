<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘集菩薩學論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu68' />大乘集菩薩學論卷第二十一<p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p><a id='mulu69' />增長勝力品第十六之餘</p><p>論曰：云何名為深心覺了？《無盡意經》云：「復次是心於諸所作離欺詐故，離欺詐者。不起諂故；不起諂者。能決定故；能決定者，除誑幻故；除誑幻者，住清淨故；住清淨者，常正直故；常正直者，無邪曲故；無邪曲者，性明了故；性明了者，善悟解故；善悟解者，得真實故；得真實者，不可壞故；不可壞者，獲堅牢故；獲堅牢者，得不動故；得不動者，不捨眾生。故此說是為深心覺了。」是經復說：「最上殊勝深心修習，安住寂靜慈覆眾生，於賢善者恭敬尊重，非賢善者悲心濟拔；無捄護者為作捄護、無依歸者為作依歸、於漂泊者為作洲渚、無主宰者為作主宰、無伴侶者為作伴侶、於邪曲者使令正直、於暴惡者使令柔順、於諂諛者使令中正、於虛誑者使令誠諦、於姦宄者使令淳質、不知恩者使令知恩、於苦惱者令得安隱、不饒益者為作饒益、於我慢者使令謙下、於毀訾者使令讚美、於錯謬者為作教詔、無守護者為作守護、於相違者不見過咎；於諸師尊起清淨行，方便善巧等心恭敬，於所教誨憶持不忘。」</p>
<p>論曰：如是漸次深心修作，則能增長勝力大悲現前。如《法集經》云：「爾時觀世音菩薩白佛言：『世尊！菩薩修學不須多法，若持一法則能善知一切佛法。是一法者，所謂大悲。若諸菩薩能行大悲，則能攝取一切佛法如在掌中。世尊！如轉輪王所有輪寶，隨其所至皆悉隨從。菩薩若起大悲則於諸佛法自然獲得，亦復如是。世尊！譬如日出光照世間，諸有情類所作事業皆得成辦。菩薩若以大悲照於一切菩提分法則易修作，亦復如是。世尊！譬如諸根以意為本，悉能取於自分境界。菩薩住於大悲，則於一切菩提分法各各修作如理而行。世尊！譬如依彼命根有餘諸根，菩薩若有大悲則能修諸菩提分法。』」又《無盡意經》云：「譬如人之命根，以出入息而為其本。如是菩薩修學大乘，即以大悲而為其本。又如長者唯有一子，愛念情重未曾暫捨。菩薩獲得大悲，於諸眾生愛之若子，亦復如是。」</p>
<p>論曰：此云何觀？謂以慈修心，於諸眾生愛猶己子。過去世時無量苦惱、現生之中病苦大海、未來長時輪回險難，如《十地經》說：「無智愚癡異生之類，有無數身已滅、現滅、當滅。如是滅已，不能於身而生厭患，轉更增長眾苦機關，隨生死流不能出離、不能棄捨，諸蘊執藏，不能遠離大種毒蛇、不能觀察六處空聚、不能斷除我及我所、不能拔出見慢毒箭、不能息滅貪恚癡火、不能破壞無明黑暗、不能枯涸渴愛巨浪、不求十力大聖導師，入邪稠林隨逐魔黨，於輪回海一向漂沒、無明卵穀厚膜纏裹、老病死苦常所逼切。我今為愍諸有情等而作救護，積集無量福智資糧，以是善根皆悉令得究竟清淨。」彼經復說：「是諸有情馳騁生死險難惡道地獄、傍生、琰魔羅界，愚癡暗蔽闕大導師，乃至沒於愛河洄澓流轉，不暇省滅欲恚害尋，無由棄捨貪欲習氣，身見羅剎之所執持，我慢洲渚無所依怙，不能超越六處聚落，無少善根而能濟渡。是故我今以大悲力拔彼眾生，令脫苦難離垢寂靜，當令安住一切智智大寶洲故。是諸有情憂悲苦惱隨轉連縛，貪愛桎梏之所檢繫，無明諂誑長時覆翳，於三界獄不求出離。我皆令脫種種怖畏現前苦惱，使無障礙得安隱樂。」</p>
<p>論曰：如是於他堅固深心，則能增長大悲福行。又《最上問經》云：「晝夜六時著新淨衣，禮敬諸佛常生尊重，次第修作成普賢行。」又《三聚經》說：「頭面接足禮敬諸佛，則能懺除一切罪垢。三聚者，謂懺悔、勸請、隨喜福等。」又《優波離所問經》中但明勸請一種義利，解諸魔網，悟無常故。又等行禮敬一切諸佛，如《無盡意經》說。自他懺悔所獲福行，如普賢行四伽陀中說。隨喜福行，如《月燈經．隨喜品》說。自餘經中具明三種。次明廣大供養回向行相，如《寶雲經》云：「若諸菩薩以所生花及諸焚香、栴檀香樹、劫樹、寶樹，乃至無主宰者、無執持者，晝夜六時運心供養佛菩薩等。」又《三三昧耶經》云：「十方世界國土所有地生寶山、水生寶山一切妙藥，諸清淨水上妙飲食，及諸金寶乃至北俱盧洲林藤地味、自然香稻最上愛樂所受用者，長時運心如前供養。」</p>
<p>論曰：如上所明廣大親近承事供養佛菩薩等。如是聞已，畢竟一心依教而行發願回向。如《普賢行經》、《見金剛幢經》或《十地經》中說。復次菩薩摩訶薩住極喜地，引發十種廣大誓願，所謂承事供養一切如來而能成就清淨勝解。如是行相盡虛空界同等法性，窮未來際一切劫數，所有諸佛出興於世，作大供養無有休息。是為發起第一大願。</p>
<p>為欲受持一切如來所說法眼、善能守護諸佛正教，盡虛空界同等法性，窮未來際一切劫數，攝受正法無有休息。是為發起第二大願。</p>
<p>為於諸佛出現於世，最初安住兜率天宮、降神託陰住胎、誕生、長年出家修行苦行、坐菩提場、降伏諸魔、轉正法輪、示涅盤相，最先加行往詣供養，於一切處同時而轉最上法輪。盡虛空界同等法性，窮未來際一切劫數，所有諸佛出現世間，請轉法輪無有休息。是為發起第三大願。</p>
<p>為欲引發廣大無量諸菩薩行，及無分別諸波羅蜜圓滿清淨，所攝諸地總相別相、同相異相、成相壞相，如實無倒顯示教誡諸菩薩行使令發心。盡虛空界同等法性，窮未來際一切劫數，所行正行無有休息。是為發起第四大願。</p>
<p>為欲成熟諸有情界，有色無色、有想無想非有想非無想、卵生胎生濕生化生，三界六趣之所繫屬，名色所攝使令永斷，一切趣數皆悉入於諸佛法中，畢竟安住一切智智使無遺餘。盡虛空界同等法性，窮未來際一切劫數，成熟有情無有休息。是為發起第五大願。</p>
<p>為欲入解十方世界，若廣若狹、若麁若細，或覆或仰雜亂而住，猶如帝網分位各異，以相應智現前了知。盡虛空界同等法性，窮未來際一切劫數，悉能入解如是世界無有休息。是為發起第六大願。</p>
<p>為欲嚴淨諸佛國土，從一佛剎至一佛剎，皆以光明周遍瑩飾，離諸煩惱成清淨土，大智有情充滿其中，普入諸佛廣大境界，隨諸有情意樂歸向，平等顯示皆令歡喜。盡虛空界同等法性，窮未來際一切劫數，及佛剎數普令嚴淨無有休息。是為發起第七大願。</p>
<p>為欲與諸大菩薩眾同一意樂積集善根，同一所緣住平等性，常得值遇諸佛菩薩，隨其所欲不相捨離，示佛威力等同發心，而復獲得不退神通，即能往詣一切世界，於大眾中現同類身，樂修菩薩所行正行，悟不思議大乘妙法。盡虛空界同等法性，窮未來際一切劫數，等諸菩薩悟入大乘無有休息。是為發起第八大願。</p>
<p>為欲乘御不退轉輪諸菩薩行，身語意業皆不唐捐，若暫見所作於佛法中便得決定，暫聞言音即生淨信，能起正智永斷煩惱。願令是身如大藥樹救諸疾苦，如如意寶濟諸貧乏，廣利眾生修菩薩行。盡虛空界同等法性，窮未來際一切劫數，不虛所行無有休息。是為發起第九大願。</p>
<p>為於十方一切世界當證無上正等菩提，於其所化毛道眾生或一或多，皆能顯示降生、出家、成等正覺、轉大法輪、入般涅盤，示佛境界智惠威力，隨諸有情之所意樂，於剎那頃普令覺悟，盡眾生界真實回向，唯一菩提廣大涅盤。咸以一音宣說法要，令諸有情心皆悅豫。以神通力悉能充滿一切世界，示大智力則能建立一切諸法，示大涅盤而不泯絕一切諸行。盡虛空界同等法性，窮未來際一切劫數，成三菩提無有休息。是為菩薩引發十種廣大誓願。</p>
<p>論曰：如是觀想深心精進，於一切處作是回向。如《觀音解脫經》云：「以我所作一切善根平等回向，令諸眾生離墮落怖、令諸眾生脫諸眷屬恩愛怖、令諸眾生滅愚癡怖、令諸眾生斷繫縛怖、令諸眾生離斷命怖、令諸眾生離貧窮怖、令諸眾生離夭壽怖、令諸眾生離毀謗怖、令諸眾生離輪回怖、令諸眾生離大眾威德怖、令諸眾生離諸死怖、令諸眾生離惡趣怖、令諸眾生離黑闇怖、令諸眾生離冤憎會怖、令諸眾生離愛別離怖、令諸眾生離憎嫉怖、令諸眾生離身心逼惱怖、令諸眾生斷除憂悲苦惱怖。」又此略明回向，如《普賢行經》中偈云：</p>

<div class="lg regular" style="margin-left:1em;"><div class='lg-row'>「清淨勇猛文殊尊，　普賢勝得亦如是，</div>
<div class='lg-row'>彼二大士說回向，　我當隨順而修學。</div>
<div class='lg-row'>十方三世諸如來，　所說回向清淨教，</div>
<div class='lg-row'>我今積集諸善根，　悉同最上普賢行。」</div>
</div></div>
<div class='div-pin'><a id='mulu70' /><a id='mulu71' />
<p class='h1'>恭敬作禮品第十七</p><p>論曰：此明次第禮敬諸佛增長福行，當云何知？如《觀察世間經》偈云：</p>

<div class="lg regular" style="margin-left:1em;"><div class='lg-row'>「若一剎那頃，　承事於諸佛，</div>
<div class='lg-row'>我說所得報，　永離八無暇，</div>
<div class='lg-row'>形色極殊好，　成就相莊嚴，</div>
<div class='lg-row'>安住佛法中，　無復諸懈怠，</div>
<div class='lg-row'>是人於現在，　受用皆充足，</div>
<div class='lg-row'>常為眾所尊，　無病身光潔，</div>
<div class='lg-row'>後生長者家，　尊崇無與等，</div>
<div class='lg-row'>廣興於惠施，　珍寶無慳悋，</div>
<div class='lg-row'>復作轉輪王，　統御四天下，</div>
<div class='lg-row'>人民咸善順，　國土皆豐樂，</div>
<div class='lg-row'>威德力具足，　七寶皆殊絕，</div>
<div class='lg-row'>於一切時中，　而勤修供養，</div>
<div class='lg-row'>得生忉利宮，　自在彌盧頂，</div>
<div class='lg-row'>為帝釋天主，　奉持清淨教。</div>
<div class='lg-row'>若人於佛塔，　合掌而右旋，</div>
<div class='lg-row'>於俱胝劫中，　受福無窮盡。</div>
<div class='lg-row'>又復於佛塔，　發心而致禮，</div>
<div class='lg-row'>於無量劫中，　離生盲跛躄，</div>
<div class='lg-row'>堅固諸善根，　具勇猛精進，</div>
<div class='lg-row'>速得成菩提，　斯由禮佛塔。</div>
<div class='lg-row'>若於惡世中，　向佛暫歸命，</div>
<div class='lg-row'>則為已親近，　百千俱胝佛，</div>
<div class='lg-row'>是人於世間，　最勝無過上，</div>
<div class='lg-row'>自在人中仙，　端正無倫匹。</div>
<div class='lg-row'>若人以花鬘，　奉施於佛塔，</div>
<div class='lg-row'>從此人中沒，　生三十三天，</div>
<div class='lg-row'>乘上妙輦輿，　珍寶而嚴飾，</div>
<div class='lg-row'>宮殿樓閣中，　天女常圍繞，</div>
<div class='lg-row'>有清淨池沼，　八德水盈溢，</div>
<div class='lg-row'>底布以金砂，　琉璃玻琍岸，</div>
<div class='lg-row'>受上妙快樂，　惠命皆長久。</div>
<div class='lg-row'>從此天中沒，　得生豪貴家，</div>
<div class='lg-row'>於百千億劫，　受勝福無極，</div>
<div class='lg-row'>常以妙花鬘，　處處而供養，</div>
<div class='lg-row'>為轉輪聖王，　及帝釋天主，</div>
<div class='lg-row'>大自在天子，　世主大梵王，</div>
<div class='lg-row'>由作是施故，　獲如上功德。</div>
<div class='lg-row'>以上妙細㲲，　施佛大導師，</div>
<div class='lg-row'>是人於世間，　義利皆成就。</div>
<div class='lg-row'>又復以衣鬘，　持以施佛塔，</div>
<div class='lg-row'>遠離下種族，　永不生於彼，</div>
<div class='lg-row'>眷屬常圍繞，　無別離苦惱，</div>
<div class='lg-row'>常得大國王，　供養而稱讚，</div>
<div class='lg-row'>或生天龍中，　及世間智者，</div>
<div class='lg-row'>具勇猛威神，　福報無與等。</div>
<div class='lg-row'>若國城種族，　於世尊塔廟，</div>
<div class='lg-row'>是人以少香，　其微如芥子，</div>
<div class='lg-row'>以決定信心，　而興於供養，</div>
<div class='lg-row'>所獲之功德，　今當聽我說。</div>
<div class='lg-row'>永離諸垢穢，　堅固清淨心，</div>
<div class='lg-row'>除病惱憂悲，　容儀極高爽，</div>
<div class='lg-row'>得作轉輪王，　具大智威德，</div>
<div class='lg-row'>隨其所至處，　福力皆成就，</div>
<div class='lg-row'>若王若人民，　咸樂常尊奉。</div>
<div class='lg-row'>以上妙衣服，　奉施於佛塔，</div>
<div class='lg-row'>是人於當生，　身肢極光潔，</div>
<div class='lg-row'>哥尸迦天衣，　俱時而顯現，</div>
<div class='lg-row'>常出適意香，　聞者生歡悅。</div>
<div class='lg-row'>又復以金縷，　織成殊勝衣，</div>
<div class='lg-row'>巧妙善安布，　師子眾形相，</div>
<div class='lg-row'>後生於天中，　所願無不果，</div>
<div class='lg-row'>珍寶眾纓絡，　隨念於掌生。</div>
<div class='lg-row'>若人以妙幡，　懸施於佛塔，</div>
<div class='lg-row'>隨彼所意樂，　往生諸佛國，</div>
<div class='lg-row'>當獲金色身，　眾相悉具足，</div>
<div class='lg-row'>上饌眾甘味，　咸樂持奉獻。</div>
<div class='lg-row'>又復以繒㲲，　茸毳諸珍服，</div>
<div class='lg-row'>兜羅哥尸迦，　作幢而施佛，</div>
<div class='lg-row'>是人於當生，　庫藏皆充溢，</div>
<div class='lg-row'>離眷屬惱害，　堅固無量智，</div>
<div class='lg-row'>上下悉端嚴，　眾樂常瞻奉，</div>
<div class='lg-row'>不為火所燒，　及刀杖加害。</div>
<div class='lg-row'>若持一燈明，　供養於佛塔，</div>
<div class='lg-row'>由作是施故，　獲壽命長久，</div>
<div class='lg-row'>清淨心明了，　形色皆圓滿，</div>
<div class='lg-row'>是人於後身，　生金河淨剎，</div>
<div class='lg-row'>妙臂出光明，　有大堅固力，</div>
<div class='lg-row'>遊行於世間，　而無諸恐怖。</div>
<div class='lg-row'>假使那由他，　若干諸佛剎，</div>
<div class='lg-row'>芥子滿其中，　稱量可知數，</div>
<div class='lg-row'>我說是福報，　窮劫不能盡。</div>
<div class='lg-row'>以廣大繒蓋，　持以施佛塔，</div>
<div class='lg-row'>是人不久得，　具三十二相，</div>
<div class='lg-row'>常出妙光明，　無比難思議，</div>
<div class='lg-row'>其光常晃耀，　瑩徹若金河，</div>
<div class='lg-row'>猶俱蘇摩花，　開敷相間飾，</div>
<div class='lg-row'>名稱普周遍，　具殊特神通，</div>
<div class='lg-row'>受用無有邊，　得最上安隱，</div>
<div class='lg-row'>常得諸天人，　親近而承事，</div>
<div class='lg-row'>少欲具威儀，　堅持於淨戒，</div>
<div class='lg-row'>住寂靜林中，　樂修諸禪定，</div>
<div class='lg-row'>智惠無所減，　不捨菩提心，</div>
<div class='lg-row'>知足無希求，　等行於慈行。</div>
<div class='lg-row'>若人作音樂，　供養人中尊，</div>
<div class='lg-row'>離煩惱憂慼，　獲聲相圓滿，</div>
<div class='lg-row'>眼目極明顯，　諦視無雜亂，</div>
<div class='lg-row'>耳常聞妙聲，　清淨心如悅，</div>
<div class='lg-row'>鼻高脩且直，　嚴相皆具足，</div>
<div class='lg-row'>其舌常<span class='corr'>嫩</span>滑，　紅潤若珊瑚，</div>
<div class='lg-row'>音響如天人，　聞一俱胝量，</div>
<div class='lg-row'>離無舌醜報，　永不生蛇中，</div>
<div class='lg-row'>最上殊勝身，　端直無跛曲，</div>
<div class='lg-row'>常生善淨意，　暫無少間斷，</div>
<div class='lg-row'>諸天人龍神，　摩睺羅迦等，</div>
<div class='lg-row'>隨所行世間，　安慰而守護。</div>
<div class='lg-row'>由作是施故，　獲如上福報。」</div>
</div>
<p class='juan'>大乘集菩薩學論卷第二十一</p></div>
</div><!-- end of div[@id='body'] -->
</body></html>