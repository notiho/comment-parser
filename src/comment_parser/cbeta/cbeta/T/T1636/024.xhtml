<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘集菩薩學論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu78' />大乘集菩薩學論卷第二十四<p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><a id='mulu79' />念三寶品第十八之三</p>
<div class="lg regular" style="margin-left:1em;"><div class='lg-row'>「諸有道路河流處，　能建橋梁及舡筏，</div>
<div class='lg-row'>普為利樂諸眾生，　稱讚寂靜令忻悟。</div>
<div class='lg-row'>放大光名除渴愛，　此光能覺諸含識，</div>
<div class='lg-row'>令其捨離於五欲，　專求解脫深妙法，</div>
<div class='lg-row'>若能捨離於五欲，　專求解脫深妙法，</div>
<div class='lg-row'>則能以佛甘露雨，　普滅世間諸渴愛，</div>
<div class='lg-row'>惠施池井及泉流，　勤求無上菩提道，</div>
<div class='lg-row'>毀呰五欲讚禪定，　是故光名除渴愛。</div>
<div class='lg-row'>放大光明名作變，　此光能覺諸眾生，</div>
<div class='lg-row'>見者令慕佛菩提，　發心願證無師智，</div>
<div class='lg-row'>造立如來大悲像，　眾相莊嚴處蓮座，</div>
<div class='lg-row'>常歎最勝佛功德，　是故此光名作愛。</div>
<div class='lg-row'>放大光明名忻樂，　此光能覺諸眾生，</div>
<div class='lg-row'>令其心樂於諸佛，　及以樂法樂眾僧，</div>
<div class='lg-row'>若常心樂於諸佛，　及以樂法樂眾僧，</div>
<div class='lg-row'>則在如來聖會中，　逮成無生深法忍，</div>
<div class='lg-row'>開悟眾生無有量，　普使念佛法僧寶，</div>
<div class='lg-row'>及示發心功德行，　是故此光名忻樂。</div>
<div class='lg-row'>放大光明名福聚，　此光能覺諸眾生，</div>
<div class='lg-row'>令其脩習種種施，　以此願求無上道，</div>
<div class='lg-row'>設大施會無遮限，　諸來乞者皆滿足，</div>
<div class='lg-row'>不令其心有所乏，　是故此光名福聚。</div>
<div class='lg-row'>放大光明名具智，　此光能覺諸眾生，</div>
<div class='lg-row'>於一法門了多法，　於多法門剎那解，</div>
<div class='lg-row'>為諸眾生分別說，　決定了知真實義，</div>
<div class='lg-row'>善能廣說無損減，　是故此光名具智。</div>
<div class='lg-row'>放大光明名惠燈，　此光能覺諸眾生，</div>
<div class='lg-row'>令知眾生性空寂，　一切諸法無所有，</div>
<div class='lg-row'>法無主宰本來空，　如幻陽焰水中月，</div>
<div class='lg-row'>亦如夢境及影像，　是故此光名惠燈。</div>
<div class='lg-row'>放大光名法自在，　此光能覺諸眾生，</div>
<div class='lg-row'>令得無盡陀羅尼，　悉持一切如來藏，</div>
<div class='lg-row'>恭敬供養持法者，　給侍守護如諸仙，</div>
<div class='lg-row'>以種種法施眾生，　是故光名法自在。</div>
<div class='lg-row'>放大光明名具捨，　此光覺悟慳眾生，</div>
<div class='lg-row'>令知財富悉無常，　樂行惠施而無悋，</div>
<div class='lg-row'>善能調伏彼慳者，　了財如夢如浮雲，</div>
<div class='lg-row'>增長惠施清淨心，　是故此光名具捨。</div>
<div class='lg-row'>放大光明名除熱，　此光能覺毀禁者，</div>
<div class='lg-row'>普令安住清淨戒，　發心願證無師智，</div>
<div class='lg-row'>勸勵眾生咸奉持，　十善業道常清淨，</div>
<div class='lg-row'>復令發趣菩提心，　是故此光名除熱。</div>
<div class='lg-row'>放大光明名忍嚴，　此光覺語多瞋者，</div>
<div class='lg-row'>令除忿恚及我慢，　樂脩忍辱常柔和，</div>
<div class='lg-row'>眾生暴惡難行忍，　為菩提故心不動，</div>
<div class='lg-row'>稱揚最上忍功德，　是故此光名忍嚴。</div>
<div class='lg-row'>放大光明名勤勇，　此光覺悟懶惰者，</div>
<div class='lg-row'>令彼常於三寶中，　恭敬供養無疲厭，</div>
<div class='lg-row'>若彼常於三寶中，　恭敬供養無疲厭，</div>
<div class='lg-row'>則能超出四魔境，　速成無上佛菩提，</div>
<div class='lg-row'>勸諸眾生發精進，　常於三寶伸供養，</div>
<div class='lg-row'>法欲滅時專護持，　是故此光名勤勇。</div>
<div class='lg-row'>放大光明名寂靜，　此光能覺亂意者，</div>
<div class='lg-row'>令其遠離貪恚癡，　心不動搖棲正定，</div>
<div class='lg-row'>捨離一切惡知識，　無義談說雜染行，</div>
<div class='lg-row'>讚歎禪定阿蘭若，　是故此光名寂靜。</div>
<div class='lg-row'>放大光明名惠嚴，　此光覺悟愚迷者，</div>
<div class='lg-row'>令其證諦解緣起，　諸根智惠悉通達，</div>
<div class='lg-row'>若能證諦解緣起，　諸根智惠悉通達，</div>
<div class='lg-row'>則得日燈三摩地，　智惠光明成佛果，</div>
<div class='lg-row'>國財及<span class='corr'>己</span>皆能捨，　為菩提故求正法，</div>
<div class='lg-row'>聞已為眾廣開演，　是故此光名惠嚴。</div>
<div class='lg-row'>放大光明名佛惠，　此光覺悟諸含識，</div>
<div class='lg-row'>令見無量百千佛，　各各坐寶蓮花上，</div>
<div class='lg-row'>讚佛威德及解脫，　說佛自在諸神通，</div>
<div class='lg-row'>顯示佛力妙難思，　是故此光名佛惠。</div>
<div class='lg-row'>放大光明名無畏，　此光照觸除諸怖，</div>
<div class='lg-row'>非人捶打所執縛，　一切災難皆令滅，</div>
<div class='lg-row'>於諸眾生施無畏，　遇有惱害皆能止，</div>
<div class='lg-row'>拯濟厄難孤窮者，　是故此光名無畏。</div>
<div class='lg-row'>放大光明名安隱，　此光能照疾病者，</div>
<div class='lg-row'>令除一切諸苦痛，　悉得勝定三昧樂，</div>
<div class='lg-row'>施以良藥救眾患，　妙寶延命香塗體，</div>
<div class='lg-row'>掌中涌現諸飲食，　是故此光名安隱。</div>
<div class='lg-row'>放大光明名見佛，　此光覺悟將歿者，</div>
<div class='lg-row'>隨其憶念見如來，　命終得生其淨國，</div>
<div class='lg-row'>見有臨終勸念佛，　又示尊像令瞻敬，</div>
<div class='lg-row'>俾於佛所深歸仰，　是故此光名見佛。</div>
<div class='lg-row'>放大光明名樂法，　此光能覺諸群生，</div>
<div class='lg-row'>令於正法常欣樂，　聽聞讀誦及書寫，</div>
<div class='lg-row'>法欲盡時能演說，　令求法者意充滿，</div>
<div class='lg-row'>於法愛樂勤脩習，　是故此光名樂法。</div>
<div class='lg-row'>放大光明名妙音，　此光開悟諸菩薩，</div>
<div class='lg-row'>能令三界所有聲，　聞者皆是如來音，</div>
<div class='lg-row'>以大音聲稱讚佛，　及施鈴鐸諸音樂，</div>
<div class='lg-row'>普使世間聞佛音，　是故此光名妙音。</div>
<div class='lg-row'>放大光明名甘露，　此光開悟諸眾生，</div>
<div class='lg-row'>令捨一切放逸行，　具足脩習諸功德，</div>
<div class='lg-row'>謂有為法非安隱，　無量苦惱悉充遍，</div>
<div class='lg-row'>常樂稱揚寂滅樂，　是故此光名甘露。</div>
<div class='lg-row'>放大光明名最勝，　此光開悟諸眾生，</div>
<div class='lg-row'>令於佛所普聽聞，　戒定智惠增上法，</div>
<div class='lg-row'>常樂稱讚大牟尼，　勝戒勝定及勝惠，</div>
<div class='lg-row'>如是為求無上道，　是故此光名最勝。</div>
<div class='lg-row'>放大光明名寶嚴，　此光能覺諸群生，</div>
<div class='lg-row'>令得寶藏無窮盡，　以此供養諸如來，</div>
<div class='lg-row'>以諸種種上妙寶，　奉施於佛及佛塔，</div>
<div class='lg-row'>亦以惠施諸貧乏，　是故得成此光明。</div>
<div class='lg-row'>放大光明名香嚴，　此光能覺諸眾生，</div>
<div class='lg-row'>令其聞者悅可意，　決定當成佛功德，</div>
<div class='lg-row'>人天妙香以塗飾，　供養一切最勝主，</div>
<div class='lg-row'>亦以造塔及佛像，　是故得成此光明。</div>
<div class='lg-row'>放大光名妙莊嚴，　寶幢幡蓋無央數，</div>
<div class='lg-row'>焚香散華奏眾樂，　城邑內外皆充滿，</div>
<div class='lg-row'>由以微妙伎樂音，　眾香妙華幢蓋等，</div>
<div class='lg-row'>種種莊嚴供養佛，　是故得成此光明。</div>
<div class='lg-row'>放大光明名嚴淨，　令地平坦猶如掌，</div>
<div class='lg-row'>莊嚴佛塔及其處，　是故得成此光明，</div>
<div class='lg-row'>放大光明名大雲，　而能密布雨香水，</div>
<div class='lg-row'>由以香水灑佛塔，　是故得成此光明。</div>
<div class='lg-row'>放大光明名嚴具，　令裸形者得上服，</div>
<div class='lg-row'>嚴身妙物而為施，　是故得成此光明，</div>
<div class='lg-row'>放大光明名上味，　能令飢者獲美食，</div>
<div class='lg-row'>以眾珍饌而為施，　是故得成此光明。</div>
<div class='lg-row'>放大光明名勝財，　令貧乏者獲寶藏，</div>
<div class='lg-row'>以無盡物施三寶，　是故得成此光明，</div>
<div class='lg-row'>放大光明名淨眼，　能令盲者見眾色，</div>
<div class='lg-row'>以燈施佛及佛塔，　是故得成此光明。</div>
<div class='lg-row'>放大光明名淨耳，　能令聾者悉善聽，</div>
<div class='lg-row'>作樂施佛及佛塔，　是故得成此光明。</div>
<div class='lg-row'>放大光明名淨鼻，　昔未聞香皆得聞，</div>
<div class='lg-row'>以香施佛及佛塔，　是故得成此光明。</div>
<div class='lg-row'>放大光明名淨舌，　能除麁惡不善語，</div>
<div class='lg-row'>由以美音稱讚佛，　是故得成此光明。</div>
<div class='lg-row'>放大光明名淨身，　令根缺者皆具足，</div>
<div class='lg-row'>以身禮佛及佛塔，　是故得成此光明。</div>
<div class='lg-row'>放大光明名淨意，　令失心者得正念，</div>
<div class='lg-row'>由脩三昧自在力，　是故得成此光明。</div>
<div class='lg-row'>放大光明名淨色，　難思妙相咸令覩，</div>
<div class='lg-row'>妙華供佛及佛塔，　是故得成此光明。</div>
<div class='lg-row'>放大光明名淨聲，　觀聲緣起如谷響，</div>
<div class='lg-row'>了知聲性本來空，　是故得成此光明。</div>
<div class='lg-row'>放大光明名淨香，　令諸臭穢悉香潔，</div>
<div class='lg-row'>香水浴佛及佛塔，　是故得成此光明。</div>
<div class='lg-row'>放大光明名淨味，　能除一切味中毒，</div>
<div class='lg-row'>常供佛僧及父母，　是故得成此光明。</div>
<div class='lg-row'>放大光明名淨觸，　能令硬觸皆柔軟，</div>
<div class='lg-row'>戈鋋劍戟從空雨，　皆令變作妙花鬘，</div>
<div class='lg-row'>以昔曾於道路中，　塗香散花布衣服，</div>
<div class='lg-row'>迎奉如來蹈其上，　是故得成此光明。</div>
<div class='lg-row'>放大光明名淨法，　能令身諸毛孔中，</div>
<div class='lg-row'>悉演難思妙法門，　聽者咸欣蒙解脫，</div>
<div class='lg-row'>自性無生從緣起，　法性常住等虛空，</div>
<div class='lg-row'>了知佛身即法身，　是故得成此光明。</div>
<div class='lg-row'>如是等比光明門，　如微塵數無有量，</div>
<div class='lg-row'>悉從大仙毛孔出，　所作事業各差別，</div>
<div class='lg-row'>如一毛孔所放光，　由若虛空微塵數，</div>
<div class='lg-row'>一切毛孔悉亦然，　此是大仙三昧力。</div>
<div class='lg-row'>如彼所脩諸功德，　隨其宿緣同梵行，</div>
<div class='lg-row'>今放光明故如是，　此是大仙智自在。</div>
<div class='lg-row'>往昔同脩勝福業，　能生愛樂皆隨喜，</div>
<div class='lg-row'>於今所作亦復然，　是故得成此光明。</div>
<div class='lg-row'>若有自脩眾福業，　數數供養於諸佛，</div>
<div class='lg-row'>復於佛德常勤求，　由此光明所開覺。</div>
<div class='lg-row'>譬如生盲不見日，　非謂無日出世間，</div>
<div class='lg-row'>諸有目者悉了知，　各隨所務而脩作。</div>
<div class='lg-row'>大士光明亦如是，　有智惠者皆悉見，</div>
<div class='lg-row'>凡夫邪信劣解人，　於此光明莫能覩。</div>
<div class='lg-row'>摩尼宮殿及輦輿，　妙寶靈香以塗瑩，</div>
<div class='lg-row'>具有勝福咸自然，　非無德者能安處。</div>
<div class='lg-row'>大士光明亦如是，　有深智者咸蒙照，</div>
<div class='lg-row'>邪信劣解凡愚入，　無有能得斯光矚。</div>
<div class='lg-row'>若有聞此光差別，　能生清淨深信解，</div>
<div class='lg-row'>永斷一切諸疑網，　速成無上功德幢。</div>
<div class='lg-row'>復現最上三摩地，　眷屬莊嚴皆自在，</div>
<div class='lg-row'>十方一切國土中，　佛子眾會皆圍繞。</div>
<div class='lg-row'>有妙蓮華光莊嚴，　量等三千大千界，</div>
<div class='lg-row'>其身端坐悉充滿，　現此三昧神通力。</div>
<div class='lg-row'>復有十剎微塵數，　妙寶蓮華所嚴飾，</div>
<div class='lg-row'>諸佛子等住其中，　是此三昧威神力。</div>
<div class='lg-row'>宿世成就善因緣，　具足脩行佛功德，</div>
<div class='lg-row'>如是眾會所圍繞，　悉共合掌觀無厭。</div>
<div class='lg-row'>童子身中入三昧，　於盛年身從定起，</div>
<div class='lg-row'>盛年身中入三昧，　於老年身從定起，</div>
<div class='lg-row'>老年身中入三昧，　近事女身從定起，</div>
<div class='lg-row'>近事女身入三昧，　近事男身從定起，</div>
<div class='lg-row'>近事男身入三昧，　比丘尼身從定起，</div>
<div class='lg-row'>比丘尼身入三昧，　於比丘身從定起，</div>
<div class='lg-row'>比丘身中入三昧，　學無學身從定起，</div>
<div class='lg-row'>學無學身入三昧，　於緣覺身從定起，</div>
<div class='lg-row'>緣覺身中入三昧，　現如來身從定起，</div>
<div class='lg-row'>如來身中入三昧，　於諸天身從定起，</div>
<div class='lg-row'>諸天身中入三昧，　於大龍身從定起，</div>
<div class='lg-row'>大龍身中入三昧，　於夜叉身從定起，</div>
<div class='lg-row'>夜叉身中入三昧，　於部多身從定起，</div>
<div class='lg-row'>部多身中入三昧，　一毛孔中從定起，</div>
<div class='lg-row'>一毛孔中入三昧，　一切毛孔從定起，</div>
<div class='lg-row'>一切毛孔入三昧，　一毛端頭從定起，</div>
<div class='lg-row'>一毛端頭入三昧，　一切髮端從定起，</div>
<div class='lg-row'>一切髮端入三昧，　一微塵中從定起，</div>
<div class='lg-row'>一微塵中入三昧，　於一切塵從定起，</div>
<div class='lg-row'>一切塵中入三昧，　於金剛際從定起，</div>
<div class='lg-row'>金剛際中入三昧，　於摩尼寶從定起，</div>
<div class='lg-row'>若摩尼寶入三昧，　佛光明中從定起，</div>
<div class='lg-row'>若佛光中入三昧，　於水大中從定起，</div>
<div class='lg-row'>若水大中入三昧，　於火大中從定起，</div>
<div class='lg-row'>若火大中入三昧，　於風大中從定起，</div>
<div class='lg-row'>若風大中入三昧，　於地大中從定起，</div>
<div class='lg-row'>若地大中入三昧，　於天宮殿從定起，</div>
<div class='lg-row'>若天宮殿入三昧，　於空起定心不亂，</div>
<div class='lg-row'>是名不思議解脫，　自在功德三摩地。</div>
<div class='lg-row'>十方所有諸如來，　於無量劫說不盡，</div>
<div class='lg-row'>一切如來共宣說，　眾生業報龍變化。</div>
<div class='lg-row'>諸佛自在大神通，　及入定力不思議，</div>
<div class='lg-row'>聲聞心住八解脫，　能以一身現多身，</div>
<div class='lg-row'>復以多身為一身，　於虛空中入火定，</div>
<div class='lg-row'>彼不具足大慈悲，　不為眾生求佛道，</div>
<div class='lg-row'>尚能現此難思議，　何況廣大饒益者。</div>
<div class='lg-row'>譬如日月遊虛空，　其光普遍十方處，</div>
<div class='lg-row'>泉池陂澤器中水，　眾寶河海靡不現。</div>
<div class='lg-row'>菩薩色像亦復然，　十方普現不思議，</div>
<div class='lg-row'>此皆三昧自在力，　唯有如來能現證。</div>
<div class='lg-row'>海中有神名善音，　其音普順海眾生，</div>
<div class='lg-row'>所有語言皆辯了，　令彼一切悉歡悅。</div>
<div class='lg-row'>彼神具有貪恚癡，　猶能善解諸言說，</div>
<div class='lg-row'>況復總持自在力，　而不能令眾歡喜？</div>
<div class='lg-row'>譬如幻師善幻法，　能現無邊巧事業，</div>
<div class='lg-row'>須臾示作日月歲，　城邑豐饒大安樂，</div>
<div class='lg-row'>幻師具有貪恚癡，　猶能幻力悅世間，</div>
<div class='lg-row'>況復解脫諸禪定，　而不能令眾歡喜？</div>
<div class='lg-row'>羅睺阿脩羅變現，　蹈金剛際海中立，</div>
<div class='lg-row'>海水雖深沒半身，　首與須彌正齊等，</div>
<div class='lg-row'>彼有貪欲瞋恚癡，　尚能現此大神變，</div>
<div class='lg-row'>況復降魔照世燈，　而無自在威神力？</div>
<div class='lg-row'>天與脩羅鬪戰時，　帝釋神力得自在，</div>
<div class='lg-row'>隨其軍眾之數量，　現身與等彼無敵，</div>
<div class='lg-row'>諸阿脩羅作是念，　釋提桓因來向我，</div>
<div class='lg-row'>必取我身五種縛，　由是彼眾悉憂怖。</div>
<div class='lg-row'>帝釋現身有千眼，　手執金剛出火焰，</div>
<div class='lg-row'>被甲持杖具威嚴，　脩羅遙見咸退伏。</div>
<div class='lg-row'>彼由微小福力故，　猶能摧破大怨敵，</div>
<div class='lg-row'>何況救度一切者，　豈於功德不自在？</div>
<div class='lg-row'>如風興雲降大雨，　亦能息滅諸雲氣，</div>
<div class='lg-row'>亦能成熟諸苗稼，　亦能安樂諸群生。</div>
<div class='lg-row'>彼不能學波羅蜜，　亦不學佛諸功德，</div>
<div class='lg-row'>猶成不可思議事，　何況具足諸願者？」</div>
</div><p>論曰：菩薩諸有所作，皆為利樂諸眾生故。自餘別明增長福因，如《寶雲經》偈云：</p>

<div class="lg regular" style="margin-left:1em;"><div class='lg-row'>「若諸菩薩，　嚴持香花，　奉獻如來，</div>
<div class='lg-row'>及佛塔廟，　以此回向，　願諸眾生，</div>
<div class='lg-row'>離破戒垢，　得佛戒香。　若諸菩薩，</div>
<div class='lg-row'>以淨香水，　掃灑塗地，　以此回向，</div>
<div class='lg-row'>願諸眾生，　離惡威儀，　脩善法式，</div>
<div class='lg-row'>整肅圓滿。　若諸菩薩，　嚴持花蓋，</div>
<div class='lg-row'>而以奉獻，　以此回向，　願諸眾生，</div>
<div class='lg-row'>離煩惱熱。　若入伽藍，　發如是心，</div>
<div class='lg-row'>令諸眾生，　入涅盤城　出伽藍時，</div>
<div class='lg-row'>發如是心，　願令眾生，　越生死獄。</div>
<div class='lg-row'>若開戶牖，　發如是心，　願令眾生，</div>
<div class='lg-row'>開聖智門。　若閉戶牖，　發如是心，</div>
<div class='lg-row'>願令眾生，　閉惡趣門。　若安坐時，</div>
<div class='lg-row'>發如是心，　願令眾生，　坐菩提場。</div>
<div class='lg-row'>右脇臥時，　發如是心，　願令眾生，</div>
<div class='lg-row'>安住涅盤。　從臥起時，　發如是心，</div>
<div class='lg-row'>願令眾生，　離纏蓋障。　若往便利，</div>
<div class='lg-row'>發如是心，　願令眾生，　趣大覺路。</div>
<div class='lg-row'>正便利時，　發如是心，　願令眾生，</div>
<div class='lg-row'>拔三毒箭。　若洗淨時，　發如是心，</div>
<div class='lg-row'>願令眾生，　洗煩惱垢。　若洗手時，</div>
<div class='lg-row'>發如是心，　願令眾生，　離穢濁業。</div>
<div class='lg-row'>若洗足時，　發如是心，　願令眾生，</div>
<div class='lg-row'>離障塵坌。　嚼齒木時，　發如是心，</div>
<div class='lg-row'>願令眾生，　捨諸垢染。　又彼菩薩，</div>
<div class='lg-row'>若身所作，　一切善業，　持以回向，</div>
<div class='lg-row'>利益安樂，　一切眾生。　若禮如來，</div>
<div class='lg-row'>及佛塔廟，　發如是心，　願令眾生，</div>
<div class='lg-row'>常得人天，　之所禮敬。」</div>
</div>
<p class='juan'>大乘集菩薩學論卷第二十四</p></div>
</div><!-- end of div[@id='body'] -->
</body></html>