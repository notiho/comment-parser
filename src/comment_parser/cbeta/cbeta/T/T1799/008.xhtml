<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>首楞嚴義疏注經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu22' /><a id='mulu23' />首楞嚴義疏注經卷第八<span class='note-inline'>(之一)</span></p><p class="byline">長水沙門子璿集</p><p>二返妄歸真辨地位之相三。初辨漸次修行者。前由無明動彼靜心。從細至麁。遂成三相及二顛倒　又由世界和合相涉根塵相對成業性故。十二區分。類生差別。流浪苦海如汲井輪。其猶空華於湛精明亂生亂滅。此皆塵勞煩惱污染真性不得清淨。今欲轉染歸淨返流復源。故立漸次修行以為對治。下喻云。如淨器中除去毒蜜。以諸湯水并雜灰香洗滌其器後貯甘露。由此漸次以立地位也　文二。一結前生後二。一結前顛倒因。</p>
<p>阿難。如是眾生。一一類中。亦各各具十二顛倒。猶如捏目亂華發生。顛倒妙圓真淨明心。具足如斯虛妄亂想　眾生妄心無始熏習業苦種子如恒河沙。何啻十二八萬四千。故一一類。復具十二。於妙圓中。皆是狂勞虛妄華相　二生後漸次法。</p>
<p>汝今修證佛三摩提。於是本因元所亂想。立三漸次。方得除滅。如淨器中除去毒蜜以諸湯水并雜灰香洗滌其器後貯甘露　真心如器。顛倒即毒蜜。湯水等即戒定慧。洗滌即修習。甘露即無生忍。若本無垢。亦無修證。既有修證。須具眾因。故此三種皆為本也　二正辨修行二。一徵列。</p>
<p>云何名為三種漸次。一者修習除其助因。二者真修刳其正性　前問至何漸次得修行目。今此第二正名修行。故云真修。</p>
<p>三者增進違其現業　五種辛菜名為助因。以能資助煩惱業故。淫盜殺妄名為正性。以是生死根本解脫怨故。根塵偶對。流逸奔趣。正是無明現行業用。是故除而去之。刳而空之。違而背之。苟三行漸著。功用漸成。六用不行。返流全一。妙圓平等。身心快然。是人即獲無生法忍　二別釋三。一除其助因二。一總指食為助因。</p>
<p>云何助因。阿難。如是世界十二類生。不能自全。依四食住。所謂段食。觸食。思食。識食。是故佛說一切眾生皆依食住　皆依食住者。食以資益諸根大種。心心所法能生喜樂相續執持。故有四種。段謂分段。以欲界香味觸三正消變時有資益義。乃名為食。觸食。謂根境識三和合。能引意識相應觸起。觸對前境。能生喜樂。資益諸根及心心所故。思食。謂意識相應思與欲俱轉。於可意境希望偏勝有資益義故。識食謂第八識。由前三食緣助勢力。令此第八體有增勝。故能執持諸根大種。能與諸法為長養因。有攝益義。故名為食。如四食章　二別示食辛過患三。一勸令斷。</p>
<p>阿難。一切眾生。食甘故生。食毒故死。是諸眾生。求三摩提。當斷世間五種辛菜　有資益義。皆名為甘。不正消變能壞身心。皆名為毒。五辛者。謂大蒜茖葱慈葱蘭葱興渠。是五性熱氣葷味辣。修行者食。能殺法身。如食毒也。故須斷之　二示過患二　一現同鬼住。</p>
<p>是五種辛。熟食發淫。生啖增恚如是世界食辛之人。縱能宣說十二部經。十方天仙。嫌其臭穢咸皆遠離。諸餓鬼等。因彼食次舐其唇吻。常與鬼住。福德日銷。長無利益　生死根本無過婬殺。此五能助。復加葷穢。引諸邪惡。污清淨道。故福德天眾捨離。無益諸鬼同住也。唯增癡惑。失正真道。修三昧者豈不慎之　二終作魔民。</p>
<p>是食辛人。修三摩地。菩薩天仙十方善神不來守護。大力魔王。得其方便。現作佛身來為說法。非毀禁戒。讚婬怒癡。命終自為魔王眷屬。受魔福盡。墮無間獄　臭辣葷穢非可聖意。故不守護。魔不持戒。而修邪定。及修世福。遂感魔宮。以定福力。且順生報。其毀禁業順後方受。故云福盡墮獄　三結成行。</p>
<p>阿難。修菩提者。永斷五辛。是則名為第一增進修行漸次　二刳其正性二。一勸持戒二。一正勸止持三。一正明。</p>
<p>云何正性。阿難。如是眾生。入三摩地。要先嚴持清淨戒律。永斷婬心。不食酒肉。以火淨食。無啖生氣　正性者。此殺盜婬性是罪故。復是生死根本性故。然飲酒合是助因。今為正性者。以過惡深於辛故。以火淨食者以淺況深。生果尚須淨食。何況酒肉婬盜殺妄。涅槃護譏嫌戒。與性重等。故須防微免致大過　二反顯。</p>
<p>阿難。是修行人。若不斷婬及與殺生。出三界者。無有是處　豈有具諸功德出離之體而從婬盜殺妄中得。必不然也　三順結。</p>
<p>當觀婬欲猶如毒蛇如見怨賊　毒蛇怨賊。能殺生身。不損法體。婬欲能損法身慧命。真修行者必須永斷。涅槃經說。菩薩觀愛有九種過患。一如債有餘。二如羅剎女婦。三如妙華莖有毒蛇。四如惡食性所不便而強食之。五如婬女。六如摩樓迦子。七如瘡中瘜肉。八如暴風。九如彗星。下文云。十方如來。色目行婬同名欲火。菩薩觀欲如避火坑　二教行次第。</p>
<p>先持聲聞四棄八棄。執身不動。後行菩薩清淨律儀。執心不起　比丘四重。尼復加四。謂觸八覆隨。故云八棄。梵云波羅夷。此云棄。謂犯此者。永棄佛法邊外。猶如死屍大海不受。故名為棄。入大乘道而先學小者。十輪經說。若不先學小乘。即學大乘。無有是處。乃至云。無力飲河池。詎能吞大海。是故一切菩薩。皆先學三乘。唯不究竟證於小耳　二明利益二。一遠多過累。</p>
<p>禁戒成就。則於世界永無相生相殺之業。偷劫不行。無相負累。亦於世界不還宿債　三緣若斷。三因不生。故於世間不相詶報。皆由持戒成就故爾　二獲多神用。</p>
<p>是清淨人修三摩地。父母肉身。不須天眼。自然觀見十方世界。覩佛聞法。親奉聖旨。得大神通遊十方界。宿命清淨得無艱險。是則名為第二增進修行漸次　持戒清淨魔事不生。觀行既成。故能發用。於父母所生之身。得相似五通。此同法華觀行持經於現身中獲六根淨。文云。雖未得天眼。但用父母所生眼。徹見三千界等　三違其現業三。一返流全一。</p>
<p>云何現業。阿難。如是清淨持禁戒人。心無貪婬。於外六塵不多流逸　由前起後也。清禁既圓。觀行仍就。於六塵境已知虛幻。終不信任隨流奔逸妄有取著。</p>
<p>因不流逸。旋元自歸。塵既不緣。根無所偶。反流全一。六用不行　正違現業也。既不隨塵。復歸元性。元性之中本無根塵。夫何為偶。根境不生。六用不起。唯一圓常妙覺明體。此同觀音圓通生滅既滅寂滅現前也。故上偈云。一處成休復。六用皆不成。塵垢應念消。成圓明淨妙　二獲忍無生。</p>
<p>十方國土皎然清淨。譬如琉璃內懸寶月　此敘證真相也。國土融真。圓明體現。故如琉璃內懸寶月。清淨者空義。瑠璃寶月空假中也。故圓覺云。覺圓明故顯心清淨。心清淨故乃至一世界多世界清淨等。</p>
<p>身心快然。妙圓平等。獲大安穩　前則世界圓明。此則身心圓明。本由迷倒。身之與心。外洎山河虛空大地。咸是妙明真心中物。今復本源。故身心世界妙圓平等。更無差別。法界一相。創證此境快然安穩。即分得涅槃安樂處也。</p>
<p>一切如來密圓淨妙皆現其中　此獲勝德。即所證理顯也。現謂顯發。理智行三名密圓淨。即涅槃三德也。一一德中具一切法。三一無礙。故稱為妙。此二種法。諸佛所證。是佛果德。攝盡十方三世佛法。今日於此一念顯現通達無礙。故云皆現其中。</p>
<p>是人即獲無生法忍　結能證也。真如實相名無生法。無漏真智名之為忍。得此智時。忍可印持法無生理。決定不謬。境智相冥。名無生忍。華嚴初住。餘經初地。是得忍位。今經第三漸次便得此忍。逈異餘說。於此忍中。隨所證得不異而異。即立諸位。故名聖位。此則初漸次正修觀行。第二漸次觀成入似。第三漸次既言獲無生忍。即同初住至等覺位　三結顯立位。</p>
<p>從是漸修。隨所發行安立聖位。是則名為第三增進修行漸次　從此第三漸次。隨起何行。隨行附義以立位名。不離前來密圓淨妙境智行也　二明地位差別。夫論地位者。皆是諸佛菩薩親證境界。約斷伏次第發真妙用功力淺深。以立位次。起信論云相似覺隨分覺究竟覺。以分地前地上及究竟位。華嚴經智度論。約入大海。辨功用淺深。但遲速有異。分根性利鈍。如涉長途非無里數。諸大乘經。若說平等法界。無佛無眾生。則無地位可立。如華嚴經云。眾生妄分別。有佛有世界。若了真法性。無佛無世界。楞伽云。無有佛涅槃。亦無涅槃佛。遠離覺所覺。又云。寂滅真如有何漸次。上文云。妙性圓明。離諸名相。本來無有世界眾生。此等令觀一真法界本來平等無修無證亦無迷悟。故無地位可立。此顯心真如門也。若依心生滅門。有迷有悟。識然修證差別不同。且圓頓大乘。無過華嚴涅槃仁王瓔珞大品法華等經。雖明法界平等無說無示。而菩薩行位終日炳然。故華嚴云。不為鈍根下劣眾生說於地位。仁王云。若言越此地位得成佛者。是魔所說。此則異諸外道天魔各自謂得無上覺道不說地位。今顯佛法有不思議功德。曠劫修行。因圓果滿。方稱究竟。又諸經論建立地位多少不同。仁王五十一位。瓔珞五十二位。華嚴四十一位。大品四十二位。此經五十七位。下文復云六十聖位。聖說不同。或開或合。各是一意。若約天台圓教位次對今經者。有同有異。同故地前俱是證位。異故此乾慧心便是第三漸次無生忍中。隨義建立。不同天台入初住時方證無生忍也　文九　一乾慧地。</p>
<p>阿難。是善男子。欲愛乾枯　持戒清淨。遠離貪婬。故名初乾。即斷煩惱障也。乾義有二。一欲盡故曰乾。二但慧故曰乾。今即初義根境不偶　由三昧力。返流全一。破所知也。</p>
<p>現前殘質不復續生　報障盡也。亡欲愛故無潤惑。根不偶故無業性。縱有業苦種子。無潤不生。盡此報身更不相續。即生實報土也。此即惑業苦亡。無潤生理。即乾義也。</p>
<p>執心虛明。純是智慧。慧性明圓。瑩十方界　戒定既圓。從此發慧。即轉前三障純成智慧。慧光發明瑩十方界。即慧義也。</p>
<p>乾有其慧。名乾慧地　結名也。此即但有其慧。故前云純也。既云隨所發行安立聖位。故約欲枯返流純成智慧未沾果海法流之水。故受此名。此約無生忍中義說故爾。真謂圓融不礙行布。下皆倣此　二十信位二。一躡前總示。</p>
<p>欲習初乾。未與如來法流水接　躡前乾慧義也。創乾欲愛。果法未沾。即用此心為信方便。標如來者顯是果法。此下總示。</p>
<p>即以此心。中中流入。圓妙開敷　此標也。即用此乾慧中智。合中道理。理智俱中。故名中中。又離一切二邊相故。雙照二諦無不真實。又此中智。念念相繼而進上位。故云中中流入。言流入者。顯無功用任運而進也。以證中道。自然流入薩婆若海。此則更增一番智斷功能。故云圓妙開敷。此即於乾慧心。增明觀智以為方便。得入十信。</p>
<p>從真妙圓。重發真妙　釋也。上句釋此心流入。下句釋圓妙開敷　二正開十心十。一信心。</p>
<p>妙信常住。一切妄想滅盡無餘。中道鈍真。名信心住　以中道智。證法界一體三寶。於實德能。深忍樂欲。冥合常住清淨妙心。名為妙信。此信即理。亦名常住。一切妄想滅無餘者。即斷所知。無明住地一斷遍斷。始因迷覺成不覺。今既圓妙智發。翻不覺成覺。故云一切滅盡無餘。中道純真者。妙智決定。不偏不邪。是佛正因。不雜偽妄。故云純真。以不住法即住其中。故名為住。經中多說地住二位是發真處。今於乾慧信位立之。表是證真非是似解耳　二念心。</p>
<p>真信明了。一切圓通。陰處界三不能為礙　躡前信心也。妙信常住。不偏不邪。純一真如。故云真信明了。一切圓通者。了三科法無不是如也。無明妄想既亡。陰界自然解脫。故云不能為礙。</p>
<p>如是乃至過去未來無數劫中。捨身受身一切習氣。皆現在前。是善男子。皆能憶念得無遺忘。名念心住　妄想若存。陰界為礙。忘失煩惱隨此而生。今既妄滅陰消。過未如一。無遠無近所經未經一念現前。此即過去宿命未來天眼明記不失。故名為念　三精進心。</p>
<p>妙圓純真。真精發化。無始習氣通一精明。唯以精明進趣真淨。名精進心　圓妙淨智。無二邊之雜。無妄想之偽。故云純真。現用自在。故云發化。乃能融通習氣。唯一精真。以真精智進真淨行。故名精進　四慧心。</p>
<p>心精現前。純以智慧。名慧心住　真精之心明了顯現。此現前心純是圓智。用名慧心。智之與慧左右言耳　五定心。</p>
<p>執持智明。周遍寂湛。寂妙常凝。名定心住　智照凝明無動無亂。照而常寂。湛然不動。故曰定心　六不退心。</p>
<p>定光發明。明性深入。唯進無退。名不退心　寂定慧光互相明發。於理於行唯深唯進。故云不退　七護法心。</p>
<p>心進安然。保持不失。十方如來氣分交接名護法心　寂照增進不動不退。故云安然。保任護持。令此與佛冥然通合。故云交接。由保持故名為護法　八迴向心。</p>
<p>覺明保持。能以妙力。迴佛慈光向佛安住。猶如雙鏡光明相對。其中妙影重重相入。名迴向心　由前寂照互相顯發保持無退。妙用強勝能感果德。因心中現。故云迴佛慈光。此寂照因決能感果無有乖失。故云向佛安住。果中現因相。因中現果相。因果不二互現互人。故云妙影重重相人名迴向心　九戒心。</p>
<p>心光密迴。獲佛常凝無上妙淨。安住無為。得無遺失。名戒心住　即寂之照。故曰心光。即照之寂。名佛常凝。此圓定慧。離二邊染斷性亦無。故云無上妙淨。二邊不動即無為作。故云安住無為也。得無遺失。戒圓明也。此則定道圓融離妄想染。故云戒心　十願心。</p>
<p>住戒自在。能遊十方。所去隨願。名願心住　戒根圓淨。過累不拘。故云自在。以此為足遊履十界。妙用現前隨欲利益。故名願心　三十住十。一發心住。</p>
<p>阿難。是善男子。以真方便發此十心。心精發暉。十用涉入圓成一心。名發心住　方便空也。十心假也。一心中也。圓融妙慧名真方便。由此妙慧發前十信。以此十心本是一性所具功德。由妙慧發。令一一心皆具十心。十用無礙。一多相即。唯是一心。心即祕藏。今於此藏開發顯現。以不住法即住其中。名發心住　二治地住。</p>
<p>心中發明。如淨琉璃內現精金。以前妙心履以成地。名治地住　琉璃空也。精金中也。現即假也。淨寶精金互相映現。無礙融通不一不異。以此妙心而為所依。然後出生無量德用。故名治地　三修行住。</p>
<p>心地涉知。俱得明了。遊履十方得無留礙。名修行住　法界心地即前一心。妙行能涉。妙智能知。理智行三自在圓融。不以二邊之所住著。名無留礙。此真修行。名修行住　四生貴住。</p>
<p>行與佛同。受佛氣分。如中陰身自求父母。陰信冥通。入如來種。名生貴住　智行微妙。冥通果德。故云行與佛同。自然合佛慈種。名受佛氣分。如中陰身自求父母者。以佛權實二智為父母。故維摩云。智度菩薩母。方便以為父。既分入果智密合果德。故云冥通入如來種　五方便具足住。</p>
<p>既遊道胎。親奉覺胤。如胎已成人相不缺。名方便具足住　以自行化他一切種智具足成就。名人相不缺也　六正心住。</p>
<p>容貌如佛。心相亦同。名正心住　一切種智自利利他相用顯現。名為容貌。無緣慈悲。名之為心。故觀經云。佛心者大慈悲是。此菩薩分得其用。名之為同　七不退住。</p>
<p>身心合成。日益增長。名不退住　一切種智。慈悲相用。和合成就。任運增長無有退屈。名為不退　八童真住。</p>
<p>十身靈相。一時具足。名童真住　十身靈相。十身盧舍那也。謂聲聞。及緣覺。菩薩。如來身．法．智．空．業報．眾生．及國土。又如來身自具十種。謂菩提．願．化．力．莊嚴。威勢．意生．福．法．智。此十妙應。如隨色珠顯現自在。即不思議種智之妙用。智體本具。隨障盡處而得顯現。既以權實二智大悲熏修。功用頓顯。雖未全如於佛。分得此用。即一身現無量身也。華嚴云雖未具足一切智已獲如來自在力　九法王子住。</p>
<p>形成出胎。親為佛子。名法王子住　十身具足。故曰形成。出因顯果。故云出胎。堪任繼嗣紹隆佛法。名法王子　十灌頂住。</p>
<p>表以成人。如國大王以諸國事分委太子。彼剎利王世子長成陳列灌頂。名灌頂住　行願內充。慈悲外發。德相漸成。化物功著。故云表以成人。於十方界。次補佛處。堪任付囑。傳法利生。故如國王委政太子陳列灌頂也。問准華嚴經。初住菩薩即能成佛教化眾生。何故至第十住方名陳列灌頂表成佛耶。答圓融之教。二經頗同。以行布不礙圓融故。華嚴初住便能成佛。圓融不礙行布故。今十住方列灌頂。故彼經云。菩薩住處廣大與虛空等。又云。初發心時便成正覺。了達諸法真實之相。所有聞法不由他悟。具修十種智力。究竟離虛妄。無染如虛空。清淨妙法身。湛然應一切。亦同大品云。從初發心時。即坐道場。轉法輪。度眾生。當知此菩薩為如佛。今經云十用涉入圓成一心。又云。十身靈相一時具足。此上皆明一位具諸位。即行布不礙圓融也。又華嚴明第十地菩薩。方論受職。此經第十住明陳列灌頂。即圓融不礙行布也。圓融即橫論。行布即竪說。二無障礙。二經頗同。故無疑也。言陳列灌頂者。華嚴經云。轉輪聖王所生太子。母是正后。身相具足。坐白象寶妙金之座。張大網縵。奏諸音樂。取四大海水置金瓶內。王執此瓶灌太子頂。是時即名受王職位。菩薩受職亦復如是。諸佛智水灌其頂故。名為受大智職菩薩。彼明第十地方是受職。今此十住既名灌頂。故說受職。彼約究竟。此約分得。又無生忍中。一位具諸位。故得互說　四十行位十。一歡喜行。</p>
<p>阿難。是善男子。成佛子已。具足無量如來妙德。十方隨順。名歡喜行　初二句結前。具足下正明。此有三義故歡喜。一具足無量佛德故。如觀音云。我又獲是圓通。修證無上道故。又能善獲四不思議無作妙德。既云不思議。即是無量佛德也。此之妙德。先未曾獲。今自具足。故云歡喜。二眾生受化故歡喜。十方者。現十界身利眾生也。隨順有二。一眾生趣類不等。根行有異。菩薩隨順以形以說。此明能化隨順也。二菩薩現種種化。眾生隨順一一受化咸皆得益。此明所化隨順也。能所既皆隨順。機應俱生歡喜。故以名焉　二饒益行。</p>
<p>善能利益一切眾生。名饒益行　如上隨順眾生。即是善能利益。始能歡喜生善。終能破惡入理。故名饒益　三無嗔恨行。</p>
<p>自覺覺他得無違拒。名無瞋恨行　自覺故。無明不能拒智。覺他故。有情不能違化。障不能拒。物不能違。二利既兼。故無嗔恨　四無盡行。</p>
<p>種類出生窮未來際。三世平等十方通達。名無盡行　隨機隨感現種類身。盡未來際化復作化。三世下釋所以也。以知三世空寂故。得窮未來際。以達十方無礙故。能現種類身。若時若處現化不絕。故云無盡也　五離癡亂行。</p>
<p>一切合同。種種法門得無差誤。名離癡亂行　現種類身。即普現色身三昧。說無量法。不離四種辯才。若身若說。皆是智用咸歸於理。華嚴云。此菩薩於一念頃得無數三昧。了知此之三昧同一體性。乃至得一切法真實智慧。是故能合種種法門得無差誤。由無差誤故離癡亂　六善現行。</p>
<p>則於同中顯現群異。一一異相各各見同。名善現行　一中現無量。故云於同現異。無量中現一。故云異相見同。身說皆然也。以知一切法同一法性。能作種種異說。而不失一性一相之旨。維摩云。能善分別諸法相。於第一義而不動。故名善現　七無著行。</p>
<p>如是乃至十方虛空滿足微塵。一一塵中現十方界。現塵現界不相留礙。名無著行　著謂住著。即留礙也。一塵現十方。是現界。不壞一塵相。是現塵。世界微塵各不相妨。此即大小自在。由此菩薩住不思議解脫。故得此用　八尊重行。</p>
<p>種種現前。咸是第一波羅蜜多。名尊重行　現塵現界現身現說不相留礙。故云種種現前。皆從圓融三德般若之所發現。故云第一。此之妙行超過一切諸法門。故名為尊重　九善法行。</p>
<p>如是圓融。能成十方諸佛軌則。名善法行　如上所現。無礙妙用。故云圓融。一一皆能合佛如來利生軌則。故名善法　十真實行。</p>
<p>一一皆是清淨無漏。一真無為。性本然故。名真實行　依真起用。用不離體。體即真如無漏清淨一真法界。此法界體本具如是無方妙用。故云本然。以即體故。名為真實。此之十行。皆是證真菩薩自利利他無礙自在圓融妙行。一一皆破微細無明。顯佛智德。漸漸圓滿。有此十番智斷功用。念念與薩婆若相應。華嚴云。此菩薩行與法界虛空等。以用諸佛不思議妙行故。故此十行圓融無礙。即一論十。十不離一。故此最後即云一一皆是清淨真如性本然故　第五十迴向位十。一救護一切眾生離眾生相迴向。</p>
<p>阿難。是善男子。滿足神通。成佛事已。純潔精真。遠諸留患　結前十行也。依體起用。故云滿足神通。自利利他妙行無礙。故云成佛事已。佛以度生利他為事業故。純潔精真顯智德也。遠離留患顯斷德也。此十番智斷。皆是非證而證。不斷而斷。智本真故。惑本亡故。</p>
<p>當度眾生。滅除度相。迴無為心。向涅槃路。名救一切眾生離眾生相迴向　此正明也。約用就體。能所俱亡。眾生相空本涅槃故。能化緣生本無性故。故云滅除度相。般若經中亦同此說。亡緣之智名無為心。無作妙理名涅槃路。攝用歸體名為迴向。涅槃果也。路即理也。履以成地到究竟故。名涅槃路。結名可知。問十行位中豈有度相耶。答前即依體起用。且論神通化物。未言滅除度相。今此攝用歸體。順寂滅義。故除度相。約義雖異。為行頗同。若不然者。豈有證真大士猶懷度生之相耶　二不壞迴向。</p>
<p>壞其可壞。遠離諸離。名不壞迴向　應當遠離一切幻化虛妄境界。故云壞其可壞。心如幻者亦復遠離。遠離為幻亦復遠離。離遠離幻亦復遠離。故云遠離諸離。得無所離。即合涅槃。故云不壞迴向　三等一切佛迴向。</p>
<p>本覺湛然。覺齊佛覺。名等一切佛迴向　本性覺體未嘗起滅。故云湛然。此湛覺體。三世諸佛無二圓滿。故云覺齊佛覺。此則得平等覺與諸佛同。故云等一切佛　四至一切處迴向。</p>
<p>精真發明。地如佛地。名至一切處迴向　精真發明智顯也。地如佛地理現也。智冥理體無二無別。智遍理遍名至一切處　五無盡功德藏迴向。</p>
<p>世界如來互相涉入得無罣礙。名無盡功德藏迴向　此菩薩得如來身及國土身互相涉入無礙自在。此是如來藏中諸功德法受用無盡也　六隨順平等善根迴向。</p>
<p>於同佛地地中。各各生清淨因。依因發揮取涅槃道。名隨順平等善根迴向　同佛地如來藏也。即前地如佛地。本來具足無漏性德。此德能為萬行所依。故云清淨因。依於此因能起趣果之行。故云依因發揮取涅槃道。道即因也。此則萬德為萬行因。萬行為涅槃因。合理之行行從理起。故云隨順平等。能生妙果名曰善根　七隨順等觀一切眾生迴向。</p>
<p>真根既成。十方眾生皆我本性。性圓成就不失眾生。名隨順等觀一切眾生迴向　初句躡前也。十方下正顯一切眾生皆我心性。心性無外攝無不周。我之本性既圓滿成就。眾生皆爾。故云不失。此得同體大悲。是故然也　八真如相迴向。</p>
<p>即一切法。離一切相。唯即與離二無所著。名真如相迴向　如故即一切法。真故離一切相。此真如體亦不可得。故云二無所著亦即三諦。對文可見。此菩薩了一切法即真法界無相可離。名為如相　九無縛解脫迴向。</p>
<p>真得所如。十方無礙。名無縛解脫迴向　初句攝前。十方無礙者。既能即法離相。則不為心境諸法所繫。故云無縛。以無縛故自在無礙。故云解脫。此解脫相本性亦離。故皆無也　十法界無量迴向。</p>
<p>性德圓成。法界量滅。名法界無量迴向　聖法因義。故云法界。然有四種。謂事。理。理事無礙。事事無礙。今皆渾為一真法界。故云量滅。此唯性德圓成。於一真界無量可量。故云法界無量。又證性德一一圓滿成就不可算數邊涯故也。然此十位所有迴向不離三種。謂菩提實際眾生也。今此且約向實際說。餘二含攝。此則依真起用。皆為趣向大涅槃界。隨順法界。體用相稱。圓融自在。故華嚴云。此菩薩所修願行。等法界。如虛空量。盡迴與一切眾生。同向一究竟菩提。故名迴向。前後諸位非無此義。以約增勝立此名耳。然此諸位。皆於一無生忍中。隨所發行。義立別名。皆能圓證聖性。不別而別。故分諸位。異而不異。唯是一心。故涅槃云。發心畢竟二不別也。地前既爾。後位可知。前文云。此人即證無生法忍。從此漸修隨所發行安立聖位。既言聖位。豈非證耶　次加行位。大小二乘經論。明言五位。謂資糧。加行。通達。修習。究竟位也。然有開有合。不定明現。諸小乘論及大乘法相。即顯說四位。名四善根。是順決擇分。若纓絡仁王華嚴等經。即合而不論。攝在第十迴向。唯此經文具顯四位。蓋以圓融之教一多無礙。只於一忍圓開諸位。不開則已。開則具明。故於十迴向後。備論四種妙圓加行。又此經文。前則圓融。後則歷別。以圓融中不礙行布也。即一位一切位。一切位一位。一多無礙。華嚴亦同　文二。一結前生後。</p>
<p>阿難。是善男子。盡是清淨四十一心。次成四種妙圓加行　餘處所說。加行屬內凡。未證聖性故。今經從乾慧地來便名聖位。何但加行。故此特云妙圓加行　二正辨加行四。一煖位。</p>
<p>即以佛覺用為己心。若出未出。猶如鑽火欲然其木。名為煖地　佛覺果智也。如前文云。本覺湛然覺齊佛覺。精真發明地如佛地。此即用佛果智為己因心也。然猶未能離因顯果。故云若出未出近於登地將發此智。故云若出。猶拘因相尚未能離。故云未出。喻如鑽火熱相先現火出不久。火喻佛覺。鑽喻加行。木喻因相。火出則木盡。覺現則因亡。亡因在即。故喻如煖。此約發智以顯也　二頂位。</p>
<p>又以己心成佛所履。若依非依。如登高山身入虛空下有微礙。名為頂地　前以佛覺用為己心。即果辨因也。今以己心成佛所履。即因合果也。雖因果相合。未亡二相。故云若依。如在山頂足有所履。將顯法界無所分別。故云非依。如身處虛空也。下有微礙喻若依也。存二相故。二相即是障入初地無明也。此約離障以顯　三忍位。</p>
<p>心佛二同。善得中道。如忍事人非懷非出。名為忍地　初則未亡因相。次則未亡果相。今因果二相融為一體。故云心佛二同。因果既亡。二邊不立。故云善得中道。此中道體將證不久。故云非懷。然猶未亡中道之相。故云非出。此約顯理以明也　四世第一位。</p>
<p>數量銷滅。迷覺中道二無所目。名世第一地　迷覺是二。即因果也。中道是一。所證理也。此名數量。中邊不存。故云二無所目。無所目故名為銷滅。數量正屬世間。今雖銷滅。若望初地證真。猶名為似。以有所得故。初地見道名出世間。今是世間最後邊際。故名第一。此上四位唯識中說。前之二位。依明得明增二定。發尋伺觀。觀名等四法能所俱空。後之二位。依印順無間二定。發四如實觀。即前二空等。然皆有所得。未證法身。故唯識云。以有所得故非實住唯識。此皆歷別之談也。今經圓融不礙行布。故得以圓擬別而說。由是此地名為世間。◎</p>

<p class='juan'>首楞嚴義疏注經卷第八<span class='note-inline'>(之一)</span></p>
<p class='juan'><a id='mulu24' />首楞嚴義疏注經卷第八<span class='note-inline'>(之二)</span></p><p class="byline">長水沙門子璿集</p><p>◎七明十地分十。</p>
<p>一歡喜地。</p>
<p>阿難。是善男子。於大菩提善得通達。覺通如來。盡佛境界。名歡喜地　菩提佛覺也。前則若出未出。如火前相。名之為煖。今如火出木盡灰飛煙滅。故云善得通達。故此初地名通達位。盡佛境界理顯也。以得無分別智善達法界一真平等離能所相。故唯識云。若時於所緣。智都無所得。爾時住唯識離二取相故。又云。善達法界得一真平等。乃至得遍行真如。離異生性障。修檀波羅蜜增上。言遍行者。以此真如遍在一切諸行法中。而今證得。自利利他得自在故。名歡喜地。華嚴仁王廣明其相。今不具錄。下皆倣此　二離垢地。</p>
<p>異性入同。同性亦滅。名離垢地　前地於大菩提善得通達。離世間相。得正性離生。破異生性障。證一真法界。故云異性入同。此地對異之同亦不可得。故云同性亦滅。以若見於同即名為垢。既離對待。故名離垢。又此地證得最勝真如離邪行障。持戒波羅蜜增勝。性戒所顯名為最勝。以四無量心。行廣大十善。得性戒成就。於性重譏嫌平等無異。亦名異性入同。斷性亦無。方離微細破戒之垢。名同性亦滅。稱離垢地　三發光地。</p>
<p>淨極明生。名發光地　成就勝定。大法總持。破戒煩惱畢竟不生。故名淨極。能發無邊妙慧光故。故云明生。此地證得勝流真如。謂此真如所流教法。於餘教中最為勝故。斷暗鈍障。行忍辱波羅蜜增勝　四焰慧地。</p>
<p>明極覺滿。名焰慧地　由定發慧。慧光明泰。故云明極。能破微細煩惱障盡。故名覺滿。覺焰既增。故名焰慧。此地證得無攝受真如。謂此真如。由第六識二身見等於此永斷。不為我執所攝取故。能斷微細煩惱現行障。修習精進波羅蜜增勝　五難勝地。</p>
<p>一切同異所不能至。名難勝地　真智唯一。故曰同。俗智差別。故曰異。真俗兩智。行相互違。合令相應。非同非異。故云所不能至。極為殊勝。更無勝者。故云難勝。此地證得類無差別真如。謂此真如。非如眼等是有別類故。斷下乘涅槃障。修習禪波羅蜜增勝　六現前地。</p>
<p>無為真如性淨明露。名現前地　謂住因緣智。引無分別最勝般若。令得現前。智現理現。故云無為真如性淨明露。此地證得無染淨真如。謂此真如本性無染。亦不可說後方淨故。斷麁相現行障。修習般若波羅蜜增勝　七遠行地。</p>
<p>盡真如際。名遠行地　以第八地得一真如心。名無相無功用。故此第七地。從初發心。二無數劫加功用行今至有相功用後邊。出過世間二乘道故。至此真如無相邊際。故云盡真如際。多劫修行。故云遠行。證得法無差別真如。謂此真如。雖多教法種種安立。而無異故。斷細相現行障。修習方便善巧行增勝　八不動地。</p>
<p>一真如心。名不動地　非染非淨。故名為一。離諸虛妄。故名為真常住不變。故名為如。約此義邊名為不動。又此地中。無分別智。任運相續。相用煩惱不能動故。名不動地。此地證得不增減真如。謂此真如。離增減執。不隨染淨有增減故。斷無相中作加行障。修願波羅蜜增勝　九善慧地。</p>
<p>發真如用。名善慧地　依真如理體。起無礙智用。成就微妙四無礙解。能遍十方善說法故。名善慧地。此地證得智自在真如。謂若證得此真如已。四無礙解得自在故。謂法義詞樂說也。謂此四種以智為體。名智自在。斷利他門中不欲行障。修習力波羅蜜增上　十法雲地二。一標指。</p>
<p>阿難。是諸菩薩。從此已往。修習畢功。功德圓滿。亦目此地名修習位　此指二地已來至第十地。云諸菩薩。以是五位之中第四位故。或可總指從前至此五十五位。此第十地即是修習最後邊際。亦名此地名修習位　二正顯。</p>
<p>慈陰妙雲覆涅槃海。名法雲地　菩提心體不離二種。謂悲智也。從初修習。至此畢功。融為果海。名為法身。慈即悲也。能陰眾生。故曰慈陰。妙雲智也。涅槃理也。法身無相。唯此三種亦云大定智悲。即涅槃三德。名祕密藏。今此位中。猶處修習之極。猶有佛地障在。未能始覺合本。二相尚存。故云覆涅槃海。此地證得業自在所依真如。謂若證得此真如已。得四自在。一三業。二五通。三總持。四禪定。斷於諸法中未得自在障。修智波羅蜜增勝　八等覺位二。一正明。</p>
<p>如來逆流。如是菩薩順行而至。覺際入交。名為等覺　從真起應。返入生死。從果入因之始。故云如來逆流。果法聖智即法流也。從因入果。從生死入涅槃。故名順行而至。至極也。起應之始。行因之極。順逆交際只一剎那。故云覺際入交。此即解脫道前無間道也。只於此處立為等覺。華嚴不說。含在第十地中。故彼地中便明受職。是等覺也。唯識但破十一種障。亦此意也。今此別出。意在圓融之中備顯行布耳　二結顯。</p>
<p>阿難。從乾慧心。至等覺<span class='corr'>已</span>。是覺始獲金剛心中　雖從初心至此等覺皆用金剛三昧觀察諸法皆如幻等。然至此位。能破最後微細無明。是此三昧最極邊際。力用滿足。別得名為金剛心也。此即妙覺入心之初。屬無間道。便名等覺。故云始獲金剛心也。即唯識說。金剛喻定現在前時。斷佛地障。即入妙覺也　九妙覺位。</p>
<p>初乾慧地。如是重重單複十二。方盡妙覺成無上道　始從乾慧。終至妙覺。單複相兼。總有十二。單則有七。謂乾慧煖頂忍世第一等覺妙覺。複即有五。謂信住行向地。以一一位中自具於十。故名為複。第十二位即是妙覺。名無上士。無上士者無所斷故。無上士者更無過者。如十五日月圓滿無缺。故云方盡妙覺成無上道。體即大般涅槃。三德具足名祕密藏　三結依行成位三。一結用行。</p>
<p>是種種地。皆以金剛。觀察如幻十種深喻。奢摩他中。用諸如來毘婆舍那。清淨修證。漸次深入　指前五十七位。故云種種。於一一地。皆用金剛如幻三昧。觀察諸法若行若智一切斷證。皆如幻炎水月虛空響城夢影像化等事。故云十種深喻。斯則始從漸次終至佛果。皆由首楞嚴王即觀之止即止之觀。破無明惑。起行修證。故云金剛觀察也毘婆舍那止觀雙運也。故荊溪云。如夢勤加空名惑絕。幻因既滿鏡像果圓。清涼云。修習空華萬行。安坐水月道場。降伏鏡像天魔。證得夢中佛果。皆此意也　二結位次。</p>
<p>阿難。如是皆以三增進故。善能成就五十五位真菩提路　增進即漸次也。故前文云。從此漸次安立聖位。五十五位者。信住行向地為五十。乾慧煖頂忍世第一為五。菩提是果。即等妙二覺也。五十五心名之曰路。由此能到菩提果故。即菩提之路也　三結邪正作是觀者名為正觀。若他觀者名為邪觀。</p>
<p>行人若能依此修證。不斷而斷。無到而到。此則名為真修行者。故云正觀。若言都無地位。但尚理是。斯同邪見撥無因果。故名邪觀。仁王經中亦此料揀。說地位竟即云。若言越此而成佛者。是魔所說。大文第五。出聖教名殊者。上來諸文。依解起行修行漸次。由因克果。一期周畢。此之法門。當流後代。須建經名。若無其名。何以召體而流布耶。故此文來　文二。一文殊問。</p>
<p>爾時文殊師利法王子。在大眾中。即從座起。頂禮佛足。而白佛言。當何名是經。我及眾生云何奉持　文殊智德。此會率先。阿難遭難登伽。佛令持呪往救。大眾茫然失守。亦為旁問見元。諸聖各說圓通。如來勅其慎選。洎今解行圓畢因果克周。故問經名以流後代。一會能事。歸此人也　二如來答。</p>
<p>佛告文殊師利。是經名大佛頂悉怛多般怛羅無上寶印十方如來清淨海眼　此下五。名今是一也。以佛於無見頂放光化佛說神呪故。此表一心具體相用。大體也。佛相也。頂光化佛即是用也。細釋配法。即開題中。悉怛多等云白傘蓋。藏心無染曰白。遍覆一切曰傘蓋。實相智慧是尊重法。楷定正邪。唯佛與佛乃能究盡。名無上寶印。三世諸佛。以此明照諸法實相。竪窮橫遍具無漏德。名清淨海眼。此上總約理智立名也。</p>
<p>亦名救護親因度脫阿難及此會中性比丘尼得菩提心入遍知海　二也。救護親因總標也。度脫下別顯也。得菩提心發大乘意也。入遍知海證圓常理也。此上約功用以立名也。</p>
<p>亦名如來密因修證了義　三也。三世果人入祕密藏以此為因。密之因也。又此大定具一切行。而非凡小之所能知。故名為密。密即因也。三世如來以此法門為究竟說。故名了義。此即約人法以立名也。</p>
<p>亦名大方廣妙蓮花王十方佛母陀羅尼呪　四也。曠兼無際故大。正法自持故方。稱體而周故廣。即三大義也。妙名不可思議。蓮華喻開佛知見。出煩惱礙智礙。見佛性故。如出水開敷也。又能於法自在。諸三昧首。故名為王。生諸佛故名母。持善遮惡總攝功德。名陀羅尼。呪即詛也。此約顯益以立名也。</p>
<p>亦名灌頂章句諸菩薩萬行首楞嚴。汝當奉持　五也。法王委政之明教。故名灌頂章句。諸菩薩等已如上釋。此約教行以立名也。已上五名答初問也。汝當奉持者答次問也。但依前五名。如說而行。流至後代令眾開悟。即奉持也。上來明解辨行。由因致果。顯位差別。問名請奉。一期周畢。斯則一會以終。合云大眾聞佛所說作禮而去已。慶喜再有請益。時雖隔越。問且連環。故集經者。約問從義。合成一部。由是未結作禮而去　◎大文第六。辨趣生因異者。從此已下。即第二會再說經也。以阿難問所見現事時別異故。已如教迹前後中說文分為二。初阿難問二。一敘得果二。一聞法增道。</p>
<p>說是語已。即時阿難及諸大眾。得蒙如來開示密印般怛囉義。兼聞此經了義名目。頓悟禪那。修進聖位。增上妙理。心慮虛凝。斷除三界修心六品微細煩惱　獲真三昧。故云頓悟禪那。得斯陀含。故云修進聖位。深證滅諦。故云增上妙理。漸明智照。故云心慮虛凝。俱生難除。故云微細。言六品者。依大乘說。俱生煩惱三界九地雖各分九品。若智增者。入地永伏。至佛方斷。若悲增者。故意令生。若依小乘。亦於九地各分九品。然約四果。地地別斷。故初果身中。斷欲界一地九品中前六品惑證第二果。二果身中。斷下三品證第三果。三果身中。斷上二界七十二品即得羅漢。今證二果。故斷六品也　二歎佛述益。</p>
<p>即從座起。頂禮佛足。合掌恭敬。而白佛言。大威德世尊。慈音無遮善開眾生微細沈惑。令我今日身心快然得大饒益　修道所斷行相難了。故曰微細。無始俱生。故曰沈惑。疑網消除。故云快然。增進聖位。故云饒益　二述所疑二。一正陳疑問二。一總問諸趣。</p>
<p>世尊。若此妙明真淨妙心本來遍圓。如是乃至大地草木蠕動含靈本元真如。即是如來成佛真體。佛體真實。云何復有地獄餓鬼畜生修羅人天等道。世尊。此道為復本來自有。為是眾生妄習生起　此疑。由前佛語阿難。今汝諸根若圓拔已內瑩發光。汝是浮塵及器世間諸變化相。如湯消氷。應念化為無上知覺。斯則一人成佛。器界有情一時成佛。如來今日成佛已久。不合更有器界趣類。故云佛體真實云何復有地獄等道。此道若是本來自有。云何前言清淨本然。本來無有世界眾生。亦不可言一人成佛依正融覺。若言眾生妄習生起。妄習如何得生起耶。生起之相其義云何。若據如來答意。即是眾生虛妄造業虛妄受生。菩提心中。猶如空華妄見生滅。故下文云。汝妄自造。非菩提咎。問此與滿慈所疑何別。答前疑理本清淨云何忽生山河大地。則約依報為首。以難清淨本然。故佛釋疑。蓋由強覺妄分能所。遂成三種相續。從妄見生。因此虛妄終而復始。此疑佛今成果一切合融歸覺云何更有七趣差別。則約正報為首。以難果佛唯真真合無此七種差異。又徵。此道為本有耶。為妄起耶。意欲如來廣明因果。雖皆虛妄。善惡業緣受報好醜終不差忒。令諸眾生明信因果不入邪見。前文但云從妄見生一體虛妄。諸鈍根者便謂都亡因果。今此辨析。因果昭然。則知前難意顯真諦。今疑意明俗諦。前後相濟。方成圓了。即前圓解之義殘也　二別問地獄。</p>
<p>世尊。如寶蓮香比丘尼。持菩薩戒。私行婬欲。妄言行婬非殺非偷無有業報。發是語已。先於女根生大猛火。後於節節猛火燒然。墮無間獄。琉璃大王。善星比丘。瑠璃為誅瞿曇族姓。善星妄說一切法空。生身陷入阿鼻地獄。此諸地獄。為有定處。為復自然。彼彼發業各各私受　寶蓮香事未檢所出。意謂殺盜有對。邪行無對。故云無報。善星事出涅槃。琉璃緣如本經。為有定處下問意有六。文見於三。六者。謂有定處。無定處。自然。因緣。私受。同受。下文結云。不斷三業。各各有私。因各各私。眾私同分。非無定處　二請說申益。</p>
<p>唯垂大慈。發開童蒙。令諸一切持戒眾生聞決定義歡喜頂戴謹潔無犯　幼小曰童。情昧曰蒙。阿難自鄙無有大智。願垂開發也。諸持戒者。若聞因果虛妄猶如空華。則持戒何益。苟示決定義門。必令謹潔無犯　二如來答二。一讚請許宣。</p>
<p>佛告阿難。快哉此問。令諸眾生不入邪見。汝今諦聽。當為汝說　即俗而真唯一妙覺。即真而俗因果不亡。此義雙融。方為圓了。阿難所問頗稱佛心。故歎快哉。自除邪見　二正為分別三。一約情想以總明三。一總開二分文二。一標列。</p>
<p>阿難。一切眾生。實本真淨。因彼妄見。有妄習生。因此分開內分外分　諸法本真未嘗生起。由念分別見諸法生。苟能離念。即見眾生山河國土本來成佛。故云實本真淨。返本者雖爾。其未返者各依見妄造業受報。故下文云。此等眾生不識本心。受此輪迴。經無量劫。不得真淨。皆由隨順殺盜婬故。返此三種。又則出生無殺盜婬。有名鬼倫。無名天趣。有無相傾。起輪迴性。故云因彼妄見有妄習生等　二正明二。初內分約情二。一釋相。</p>
<p>阿難。內分即是眾生分內。因諸愛染發起妄情。情積不休能生愛水　愛染之情。正是眾生生死根本。名為內分。分亦因義。情愛沈下。能潤業受生。故如水也。外由內感。故有水輪遍十方界。</p>
<p>是故眾生心憶珍羞。口中水出。心憶前人或憐或恨。目中淚盈。貪求財寶心發愛涎。舉體光潤。心著行婬。男女二根自然流液　此引事驗也。憶即是念。明記為性。念有憎愛。故分憐恨。由愛起憎。不離情染。內有情染外現其事。故皆流水也　二結成。</p>
<p>阿難。諸愛雖別。流結是同。潤濕不昇自然從墜。此名內分　所愛之境雖別。能愛之心是一。故云流結是同。流謂沈下。結謂縛著。因既不昇。果亦淪墜　二外分約想二。初釋相。</p>
<p>阿難。外分即是眾生分外。因諸渴仰發明虛想。想積不休能生勝氣　眾生生死本分由情。情著染境因是從墜。今以淨境為所欲處。但由其想。不屬於情。乃是眾生分外之事。故云外分。氣謂氣色也。</p>
<p>是故眾生心持禁戒。舉身輕清。心持呪印。顧盻雄毅。心欲生天。夢想飛舉。心存佛國。聖境冥現。事善知識。自輕身命　引事驗也。身輕清。顧雄毅。夢飛舉。聖境現。輕身命。此五皆是殊勝氣色。由想故有也。毅果敢也　二結成。</p>
<p>阿難。諸想雖別。輕舉是同。飛動不沈自然超越。此名外分　忻外勝境。不由情染。想既輕清自然飛動。報當超越也。已上總而略明。未細分別善惡　二別辨趣生二。一總明業緣逆順。</p>
<p>阿難。一切世間生死相續。生從順習。死從變流。臨命終時未捨煖觸。一生善惡俱時頓現。死逆生順。二習相交　順逆有二。一約情。一切眾生好生惡死。生即順情。死即逆情。故云生從順習死從變流。變猶逆也。又受胎時。三處皆順。故得生也。死則無此。二約業。業能感果。生即順感。由因致果也。故云順習。死即反此。無生長義。故云變流。生死交際風火未散。平生行業善惡因緣此時俱現。強者先牽。即隨生處　二別明情想昇沈五。一明純想。</p>
<p>鈍想即飛。必生天上。若飛心中兼福兼慧及與淨願。自然心開見十方佛。一切淨土隨願往生　此有二類。若唯有想不兼福慧。即但持戒而厭此身。必生天上。若於持戒兼修福慧。發見佛願。深厭三界。必生淨土。見十方佛即獲法忍。故云心開。如觀經說　二情少想多。</p>
<p>情少想多。輕舉非遠。即為飛仙大力鬼王飛行夜叉地行羅剎。遊於四天。所去無礙　想多故飛行自在。情少故受仙鬼形。此之等類。多因邪想不正修行。即是不修戒慧但修邪定。不持戒故墮鬼神道。以修定故有大神通。差別之因。一如上說。仍是想多情少。此中仙鬼等四。可以九八七六想配之。若情多者。必無戒定。墮三塗耳。</p>
<p>其中若有善願。善心護持我法。或護禁戒隨持戒人。或護神呪隨持呪者。或護禪定保綏法忍。是等親住如來座下　此想多中仍兼善願也。雖不持戒。且有定願。護持戒呪及禪定者。斯則由宿習故毀禁。知過故發願。亦是乘急戒緩者。故能於八部身而見佛耳　三情想均等。</p>
<p>情想均等。不飛不墜。生於人間想明斯聰。情幽斯鈍　不昇為天仙。不墜落三塗。仍於均等之中。想或稍強。根必聰慧。情或稍重。根必暗鈍。雖同人類。亦由情想有此差異。即別報也　四情多想少。</p>
<p>情多想少。流入橫生。重為毛群。輕為羽族　若望下文。此當六情四想也。橫生旁生也。然有輕重。若情稍重。報為走獸。故曰毛群。若想稍強。身為飛禽。故云羽族。細論差別。如類生中及下文說。</p>
<p>七情三想。沈下水輪。生於火際。受氣猛火。身為餓鬼常被焚燒。水能害己。無食無飲經百千劫　火際者餓鬼所居處也。水輪向下至火輪際。近地獄也。受氣猛火者。由業力故。受猛火氣以為身也。故常被燒節節火起。水能害己者。苦於無水也。苟遇成火而燒其身。故云害己。</p>
<p>九情一想。下洞火輪。身入風火二交過地。輕生有間。重生無間。二種地獄　二交過地者。風火二輪交際之處。即正是七熱地獄處也。於九情中。稍減者名輕。即八情者墮有間。稍增者名重。入無間正九情也。此言無間。約受苦說。然此無間。對前有間得名。以是第七熱地獄故。下即第八五無間獄。別名阿鼻最極重也　五純情。</p>
<p>純情即沈阿鼻獄。若沈心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄　阿鼻此云無間。即第八獄也。此具五種。謂受罪。苦具。身量。劫數。壽命也。若依俱舍。業報無間。以造此罪必墮地獄更無餘業餘生能間隔故。謗大乘下諸罪最重。由是更生十方阿鼻。法華云。若謗此經。其人命終入阿鼻獄具足一劫。劫盡更生。如是展轉至無數劫。俱舍論說。阿鼻地獄壽命中劫。二十增減為一中劫。既言無數。此世界壞。即往十方阿鼻也。以謗法罪斷佛種故。令無量人墮邪見故　三結由自業。</p>
<p>循造惡業。雖則自招。眾同分中兼有元地　隨順造惡。故受苦報。惡業不同受報亦別。故云自招。眾同分中有元地者。眾名不一。同是一義。眾有相似。同立分名。造業同者共中共變。俱舍論說。有差別同分無差別同分。同業共感眾多苦具同受此苦。名無差別同分。若隨輕重受報不同。名差別同分。今云元地即差別也　二就業報以別辨七。初地獄三。一結前生後。</p>
<p>阿難。此等皆是彼諸眾生自業所感。造十習因。受六交報　由乎情想妄集諸業。隨業善惡或升或墜。故云自業所感。十習因者別指惡業。即由十使煩惱。於六根門發識造業。洎受其報。從六根出。報與業交。故云交報。同受地獄即引業招。六根別受即滿業致。俱是眾生妄情習造耳　二徵起別辨二。一十習因十。一婬習。</p>
<p>云何十因　總徵也。發業有二。一正發。即無明。二助發。即餘惑俱分別也。今此十因。除婬習是所發之業。餘九皆是能發之惑。惑有根隨。下文自指。此下十段文皆有三。</p>
<p>阿難。一者婬習交接發於相磨。研磨不休。如是故有大猛火光於中發動。如人以手自相摩觸煖相現前　一由因致果。此即正是所發業也。具足貪癡。生死輪迴斯為其本。內根外境互相偶構。故云交接。內外相發遂成欲火。喻顯可知。</p>
<p>二習相然。故有鐵床銅柱諸事　二正感果相。根境兩具。故云二習。能觸所觸。皆是我心互相熏習結成婬業。以於欲境起顛倒心生自他樂想。因此業種。後感其報。從其能觸現地獄身。從其所觸現諸苦具。皆是自業所熏。分其二習自相刑害耳。他皆倣此。</p>
<p>是故十方一切如來。色目行婬。同名欲火。菩薩見欲如避火坑　三結示過名。火能變壞一切世間。欲能破滅出世善法。是故行者應當遠離　二貪習。</p>
<p>二者貪習交計發於相吸。吸覽不止。如是故有積寒堅氷於中凍冽。如人以口吸縮風氣有冷觸生　由因致果也。貪即是愛根本之數。正能潤生。於有有具染著為性。由愛著故種種計校。求取前境。故云交計相吸也。貪取不止。如水結氷堅住不散遂成凍例。此釋貪久成業以致果也。喻文可見。</p>
<p>二習相凌。故有吒吒波波羅羅青赤白蓮寒氷等事　正顯果相也。由因感果。由內感外。吒波羅等忍寒聲也。即八寒地獄。俱舍云。頞部陀者此云疱。尼剌部陀此云疱裂。此二從相。阿哳吒唬唬婆嚯嚯婆。此三從聲。欝鉢羅等三如青白紅蓮。此三從色。以寒之彌甚身色如之。相凌侵凌也。</p>
<p>是故。十方一切如來。色目多求。同名貪水。菩薩見貪如避瘴海　結示過名。貪能滋潤。滋長惡法。如今之有泉飲之則貪也。復能損害法身慧命。如有瘴之海　三慢習。</p>
<p>三者慢習交凌發於相恃。馳流不息。如是故有騰逸奔波積波為水。如人口舌自相綿味因而水發。二習相鼓。故有血河灰河熱沙毒海融銅灌吞諸事。是故十方一切如來。色目我慢。名飲癡水。菩薩見慢如避巨溺　三段如前。恃己凌他高舉為性。故名為慢。今云交凌相恃馳騁流逸。慢之相也。血河等事皆所感報。由內致外因果相稱耳。飲之迷倒。故名癡水。西國有之。巨溺可知　四瞋習。</p>
<p>四者瞋習交衝發於相忤。忤結不息。心熱發火。鑄氣為金。如是故有刀山鐵橛劍樹劍輪斧鉞鎗鋸。如人銜冤殺氣飛動。二習相擊。故有宮割斬斫剉刺搥擊諸事。是故十方一切如來。色目瞋恚。名利刀劍。菩薩見瞋如避誅戮　於諸苦具。增恚身心。熱惱居懷。性不安隱。已上皆根本惑攝。互相衝忤結成熱惱。熱惱不息。氣忿成堅。故感金石等事。橛繫罪人杙也。宮割秦五刑之二也。斬斫剉皆新之死刑。刺即古刑之墨也。今流罪有之搥擊皆新刑之笞杖類也。如劫末時。人起猛利嗔心。所執草木皆成刀劍。非內心之所感乎　五詐習。</p>
<p>五者詐習交誘發於相調。引起不住。如是故有繩木絞校。如水浸田草木生長。二習相延。故有杻械枷鎖鞭杖撾棒諸事。是故十方一切如來。色目姦偽。同名讒賊。菩薩見詐如畏豺狼　詐謂諂曲。罔冐於他。矯設異儀。險曲為性。或取他意。或藏己失。不任師友正教誨故。此隨數也。今云發於相調引起不住。正是此也。姦詐多端。或亂良善。矯設方便遞相誘引。故云交誘。繩木絞校。所感苦具也。長惡滋蔓。如水浸田。豺狗足群行。舌有逆刺。狠銳首白頰。大尾長胡。似犬也。姦偽敗正猶如讒賊　六誑習。</p>
<p>六者誑習交欺發於相罔。誣罔不止。飛心造姦。如是故有塵土屎尿穢污不淨。如塵隨風各無所見。二習相加。故有沒溺騰擲飛墜漂淪諸事。是故十方一切如來。色目欺誑。同名劫殺。菩薩見誑如踐蛇虺　此亦隨數。誑謂矯誑。心懷異謀。多現不實。矯現有德。詭詐為性。邪命為業。今云交欺。欺即誑也。誣罔即是現邪命事以誘利譽也。塵土屎尿皆苦具也。刀兵劫時人互殺害。故云劫殺。虺蝮虺也。博三寸。首如擘　七怨習。</p>
<p>七者怨習交嫌發于銜恨。如是故有飛石投礰匣貯車檻甕盛囊幞。如陰毒人懷抱畜惡。二習相吞。故有投擲擒捉擊射挽撮諸事。是故十方一切如來。色目<span class='corr'>怨</span>家。名違害鬼。菩薩見<span class='corr'>怨</span>如飲鴆酒　怨即恨也。由忿為先。懷惡不捨。結冤為性。不能含忍。常熱惱故。囊幞等。已上皆拘繫罪人之具。有作撲字之誤也。挽撮皆牽繫罪人也。有作拋亦字誤也。如違害鬼常伺取人。鴆酒鴆鳥名也。翼毛劃酒。酒則殺人　八見習。</p>
<p>八者見習交明。如薩迦耶見戒禁取邪悟諸業。發於違拒。出生相返。如是故有王使主吏證執文藉。如行路人來往相見。二習相交。故有勘問權詐考訊推鞫察訪披究照明善惡童子手執文簿辭辯諸事。是故十方一切如來。色目惡見。同名見坑。菩薩見諸虛妄遍執如入毒壑　見謂惡見。於諸諦理顛倒推度。染慧為性。能障善見招苦為業。此見行相差別有五。一身見。執我我所。二邊見。執斷執常。三邪見。謗無因果。四見取。謂於諸見及所依蘊。執無最勝能得清淨。一切鬪諍所依為業。五戒禁取。謂於隨順諸見戒禁及所依蘊。執為最勝能得清淨。無利勤苦所依為業。此之見習。各執己解互相是非。故感王使主吏等事。權詐者設方便以取情也。照明引他事以照證也　九抂習。</p>
<p>九者抂習交加發於誣謗。如是故有合山合石碾磑耕磨。如讒賊人遇抂良善。二習相排。故有押捺搥按蹙摝衡度諸事。是故十方一切如來。色目怨謗。同名讒虎。菩薩見抂如遭霹靂　抂則逼壓良善損惱於他。心無悲愍。害所攝也。既以抂押良善抑捺無辜令稱有罪。故感合山等事。蹙謂逼迫。摝謂振動。衡權衡也。度丈尺也。讒能害善。虎能食人　十訟習。</p>
<p>十者訟習交誼發於藏覆。如是故有鑒見照燭。如於日中不能藏影。故有惡友業鏡火珠。披露宿業對驗諸事。是故十方一切如來。色目覆藏。同名陰賊。菩薩觀覆。如戴高山履於巨海　此是覆習。而言訟者。由覆發訟故。所言覆者。於自作罪恐失利譽。隱藏為性。悔惱為業。謂覆罪者後必悔惱不安隱故。己既有罪。不能自發。遂招他訟。此訟即是惱之一法。忿恨為先。追觸暴熱恨戾為性。蛆螫為業。謂追往惡。觸現違緣。心便恨戾。多發囂暴凶鄙麁言。蛆螫他故乃名為訟。此覆彼訟。二習相發。故感惡友業鏡等事。覆藏過惡。自知而已。如於陰賊不懼當苦。必墮惡道。如戴山履海也。◎</p>

<p class='juan'>首楞嚴義疏注經卷第八<span class='note-inline'>(中)</span></p>
<p class='juan'><a id='mulu25' />首楞嚴義疏注經卷第八<span class='note-inline'>(之三)</span></p><p class="byline">長水沙門子璿集</p><p>◎二六交報二。一總標。</p>
<p>云何六報。阿難。一切眾生。六識造業。所招惡報從六根出　造業既從六根而出。受報還歸六根。因與果交。故云交報。又下一根受報備歷六根。根根皆爾。故云交報。此云六識造業者。且據總相。業者招感為義。然通總別。若能為引業善不善思招感當來第八無記果者。即總報業。若為滿業三性思種招感當來苦樂等果者。名別報業。其第六識。通造總別報業。若前五識。但為助發別報。不能發總。以強盛隨轉二差別故。從六根出者。六根是彼造業具故。造既從根。受亦根受。故從根出　二別辨六。一見報二。一臨終見境。</p>
<p>云何惡報從六根出。一者見報。招引惡果。此見業交。則臨終時。先見猛火滿十方界。亡者神識。飛墜乘煙。入無間獄。發明二相　眼根造罪是見業。臨終見境是報與業交。以眼根取色色能役心造種種業。故見猛火滿十方界。神識隨火入獄受報　二乘業受報。</p>
<p>一者明見。則能遍見種種惡物。生無量畏。二者暗見。寂然不見。生無量恐。如是見火燒聽能為鑊湯洋銅。燒息能為黑煙紫焰。燒味能為燋丸鐵糜。燒觸能為熱灰鑪炭。燒心能生星火迸灑煽鼓空界　明暗二塵是眼所取。明可辨別。故見惡相。暗無分別。但生恐懼。如是下遍歷六根。然有旁正。正由眼根發識造業。故先歷眼。今此不明。文略故耳。下文即具。此中以火為苦具主。及歷餘根。隨根轉變為不可意境也　二聞報二。一臨終見境。</p>
<p>二者聞報。招引惡果。此聞業交。則臨終時。先見波濤沒溺天地。亡者神識。降注乘流入無間獄發明二相　聲能鼓動心海如波如濤。取此造業。故臨終時先見此也。降注下流也　二乘業受報。</p>
<p>一者開聽。聽種種鬧。精神愗亂。二者閉聽。寂無所聞。幽魄沈沒。如是聞波。注聞則能為責為詰。注見則能為雷為吼為惡毒氣。注息則能為雨為霧。灑諸毒虫周滿身體。注味則能為膿為血種種雜穢。注觸則能為畜為鬼為糞為尿。注意則能為電為雹摧碎心魄　耳根所取動靜二境。造種種業。今受其報亦緣此二。開即動也。閉即靜也。如是下歷根別受。此文之中。以根對境有所參差。將恐梵文迴互。譯者隨而弗審。如雷吼毒氣非眼所取。雨霧毒虫非鼻家境。餘文則順。有智自詳　三嗅報二。一臨終見境。</p>
<p>三者嗅報。招引惡果。此嗅業交。則臨終時。先見毒氣充塞遠近。亡者神識。從地涌出入無間獄。發明二相　鼻根造罪。貪嗅諸香眾生身分及男女等香。作種種業。故招毒氣以受其報　二乘業受報。</p>
<p>一者通聞。被諸惡氣。熏極心擾。二者塞聞。氣掩不通。悶絕於地。如是嗅氣衝息則能為質為履。衝見則能為火為炬。衝聽則能為沒為溺為洋為沸。衝味則能為餒為爽。衝觸則能為綻為爛為大肉山。有百千眼。無量咂食。衝思則能為灰為瘴為飛砂礰擊碎身體　通塞是彼鼻所取境。依此造業。依此受苦。故有二相。如是下歷根別受。為質為履者。質礙也。履猶通也。為餒為爽者。魚敗為餒。爽乖差也。餘文可知　四甞報二。一臨終見境。</p>
<p>四者味報。招引惡果。此味業交。則臨終時。先見鐵網猛炎熾裂周覆世界。亡者神識。下透挂網倒懸其頭入無間獄。發明二相　舌根作罪其罪最廣。一貪味為罪。殺戮必多。二發語造業。其罪又廣。以妄言綺語兩舌惡口。比於餘根。此最廣博。故感鐵網周覆世界也　二乘業受報。</p>
<p>一者吸氣。結成寒氷。凍裂身肉。二者吐氣。飛為猛火。焦爛骨髓。如是甞味歷甞則能為承為忍。歷見則能為然金石。歷聽則能為利兵刃。歷息則能為大鐵籠彌覆國土。歷觸則能為弓為箭為弩為射。歷思則能為飛熱鐵從空而下　吸氣則取味所招。吐氣則發語所致。如是下歷根別受。為承為忍者。承領忍受一切惡味。造業之時。先是舌根受食知味。然後始益諸根大種。舌不領味諸根不益。受報亦然　五觸報二。一臨終見境。</p>
<p>五者觸報。招引惡果。此觸業交。則臨終時。先見大山四面來合無復出路。亡者神識。見大鐵城。火蛇火狗虎狼師子。牛頭獄卒馬頭羅剎。手執鎗矟驅入城門向無間獄。發明二相　身根為罪多因男女婬愛等觸。貪著細滑隨時冷熱。故受合山等事　二乘業受報。</p>
<p>一者合觸。合山逼體。骨肉血潰。二者離觸。刀劍觸身。心肝屠裂。如是合觸歷觸則能為道為觀為廳為案。歷見則能為燒為熱。歷聽則能為撞為擊為倳為射。歷息則能為括為袋為考為縛。歷甞則能為耕為鉗為斬為截。歷思則能為墜為飛為煎為炙　身之所取唯合與離。從之造罪。感果亦爾。如是下歷根別受。道觀廳案皆治罪處也。餘文可解　六思報二。一臨終見境。</p>
<p>六者思報。招引惡果。此思業交。則臨終時。先見惡風吹壞國土。亡者神識。被吹上空。旋落乘風墮無間獄。發明二相　思是意業。無質迅疾猶如於風。故招此報　二乘業受報。</p>
<p>一者不覺迷極則荒。奔走不息。二者不迷覺知則苦。無量煎燒。痛深難忍。如是邪思結思則能為方為所。結見則能為鑒為證。結聽則能為大合石為氷為霜為土為霧。結息則能為大火車火船火檻。結甞則能為大叫喚為悔為泣。結觸則能為大為小為一日中萬生萬死為偃為仰　意之所緣生滅二塵。復能隨五明了取境。不覺則荒獨散所感。不迷覺苦明了所致。皆是邪思造業故爾。如是下歷根別受。方所受苦處也。鑒證證據先罪也。此一根受報。備歷餘根。然根對苦具。有差有當。不必一一根境相順。學者隨文消遣。不可疑滯　三結顯重明三。一結成虛妄。</p>
<p>阿難。是名地獄十因六果。皆是眾生迷妄所造　虛妄造業虛妄受報。皆如空華。然於因果未甞乖異　二別顯重輕。</p>
<p>若諸眾生。惡業同造。入阿鼻獄受無量苦。經無量劫　六根十因具足。同造諸業入阿鼻獄。即大無問。具足五事也。</p>
<p>六根各造。及彼所作。兼境兼根。是人則入八無間獄　如第六識。同彼眼識唯取自境。兼根而作。不涉餘根。不具十因。此則六根具造。唯造時不兼餘根。入八熱獄。次輕於前也。</p>
<p>身口意三。作殺盜婬。是人則入十八地獄　身口意六根之三也。殺盜婬十因之三也。如身具作殺等三罪。口意不作。又輕於前。入十八獄。</p>
<p>三業不兼。中間或為一殺一盜。是人則入三十六地獄　如身獨造殺等一業。不兼餘罪。入三十六獄。又輕於前。</p>
<p>見見一根單犯一業。是人則入一百八地獄　此獨一根只犯一殺。又輕於前。入一百八獄。如意中邪思或不正見。未形身口。或口處殺人。身心無記。此等竝輕。言見見者。見現音只見之一根。不兼餘根。故云見見　三結答所問。</p>
<p>由是眾生別作別造。於世界中入同分地。妄想發生。非本來有　謂由不斷三業。各各有私。故云別造。因各各私。眾私同分。故云入同分地。謂同業共感無差別同分。別業各感差別同分。故前文云眾同分中兼有元地也。皆由妄想發起。故非本有　二鬼趣三。一總標。</p>
<p>復次阿難。是諸眾生。非破律儀。犯菩薩戒。毀佛涅槃。諸餘雜業歷劫燒然。後還罪畢受諸鬼形　非破律儀者謗無戒律也。犯菩薩戒者輕重不禁也。毀佛涅槃者不信因果。此皆斷善根也。餘業可知。地獄久治。故云歷劫燒然。更受餘類。故入鬼趣。鬼趣十類由前十因。十因正報已在前文。極苦相對。非是輕受。故云後還罪畢受諸鬼形　二別顯。</p>
<p>若於本因貪物為罪。是人罪畢遇物成形。名為怪鬼　此即貪習為因也。於物生貪非理而取。餘報在鬼還托於物。即金銀草木精怪。其類非一。故名怪鬼。正受苦報在寒氷獄。</p>
<p>貪色為罪。是人罪畢遇風成形。名為魃鬼　即前婬習為因也。色能動亂身心。如風鼓物。報招鬼質還復託風。風質元虛。因習所致。因果相對。豈徒然哉。</p>
<p>貪惑為罪。是人罪畢遇畜成形。名為魅鬼　即前詐習為因也。因成詐偽惑正憑虛。託附畜生便成鬼質。即狐狸猪犬有異靈者。其類非一。故云遇畜成形。魅即現美形以惑人也。</p>
<p>貪恨為罪。是人罪畢遇蟲成形。名蠱毒鬼　即前怨習為因也。由忿為先。懷惡不捨。結怨在意。熱惱居懷。受餘報時亦假毒類。即蛇虺毒虫有靈者。成蠱毒鬼。</p>
<p>貪憶為罪。是人罪畢遇衰成形。名為癘鬼　即前嗔習為因也。於苦苦具憎恚居懷。或因妬忌生嗔。嗔恚不捨。名為貪憶。洎受鬼報。遇災衰處便入其身。名為癘鬼。即毒癘傷寒傳屍骨蒸之類皆此鬼作也。</p>
<p>貪傲為罪。是人罪畢遇氣成形。名為餓鬼　即前慢習為因也。慢以凌人傲物高舉自強。洎報鬼倫。遇氣為質。內無實德。空腹高心。飢餓所困。故名餓鬼。</p>
<p>貪罔為罪。是人罪畢遇幽為形。名為魘鬼　即前誑習為因也。為獲利譽。多懷異謀。矯現有德。罔冐於他。令他暗昧不曉己事。洎受鬼形。憑幽託暗魘惑寐者。故名魘鬼。</p>
<p>貪明為罪。是人罪畢遇精為形。名魍魎鬼　即見習為因也。執見異生。各自明悟。出生相返。發於違拒。及招鬼道。遇精明處以為其形。即日月精魄。山澤明靈有精耀者以託其質。言魍魎者水石變怪也。</p>
<p>貪成為罪。是人罪畢遇明為形。名役使鬼　即抂習為因也。抂押成褫。憑虛搆架。勞心役思。撓害無辜使成有罪。遇明顯境託以成形。非幽暗類也。走使戰陣擔砂負石之徒。故云役使。</p>
<p>貪黨為罪。是人罪畢遇人為形。名傳送鬼　即訟習為因也。黨己覆罪為他所訟。報在鬼類託質於人。如世有童子師及巫祝之類。皆為神道傳送凶吉禍福之言。名傳送鬼。此上鬼類其數實繁。考果徵因。不過此十　三結示。</p>
<p>阿難。是人皆以純情墜落。業火燒乾上出為鬼。此等皆是自妄想業之所招引。若悟菩提。則妙圓明本無所有　十因六報皆是純情所為。情既下沈。故墜地獄。地獄治久。情盡上昇。故云業火燒乾上出為鬼。鬼心輕燥。業火所餘。自妄業招。非他所得。菩提心中皆如空華耳　三畜趣三。初總標。</p>
<p>復次阿難。鬼業既盡。則情與想二俱成空。方於世間。與元負人怨對相值。身為畜生。酬其宿債　地獄治情。鬼中治想。情想既盡。故云成空。然所空者。即依情想所發之業也。二道之業既亡。却為畜生酬其宿債。駝驢牛馬身命償他。若在餘類。隨應受對　二別顯。</p>
<p>物怪之鬼。物銷報盡生於世間。多為梟類　貪習為怪鬼。報盡作梟倫。梟土梟也。附塊為兒。貪物所致。一切怪異者皆此類攝。</p>
<p>風魃之鬼。風銷報盡生於世間。多為咎徵一切異類　婬習為因。報招風魃。旁為畜生受咎徵也。咎過惡也。徵應驗也。惡行所招。將有災異先有此應。如群雀眾鼠荒儉之徵。<span class='corr'>[商*鳥]鴹</span>水災。鶴舞多旱。其類非一。</p>
<p>畜魅之鬼。畜死報盡生於世間。多為狐類　詐因之報。為鬼成魅。所依既盡。畜受狐身。</p>
<p>蟲蠱之鬼。蠱滅報盡生於世間。多為毒類　怨習之報。鬼作蠱毒。畜為毒類。即蚖蛇蝮蝎之類。</p>
<p>衰癘之鬼。衰窮報盡生於世間。多為蛔類　嗔習之因。鬼為衰癘。託災附禍便入身中。轉受畜形還託身內。為蛔蟯也。</p>
<p>受氣之鬼。氣銷報盡生於世間。多為食類　餓鬼附氣。慢習是因。鬼受飢虛。畜充他飽。故為食類。即世間可食之畜也。</p>
<p>綿幽之鬼。幽銷報盡生於世間。多為服類　宿因誑習。鬼為魘暗。幽默既消。畜為服類。即馳驢牛馬蠶繭之類。為人服用也。綿即綿密。不明露也。</p>
<p>和精之鬼。和銷報盡生於世間。多為應類　因為見習。鬼作魍魎。精耀之物既盡為畜便成應類。即應四時節序來而復鳴者。言和者雜也。雜精明處而成鬼也。</p>
<p>明靈之鬼。明滅報盡生於世間。多為休徵一切諸類　即前抂習。鬼託明生為役使類。鬼道業盡。畜報休徵。休美也。休祥將至預有此徵。由他美行之所招也。即麟鳳之類也。</p>
<p>依人之鬼。人亡報盡生於世間。多為循類　訟習之因。鬼招傳送。人死為畜報在黠慧。故云循類。即人所畜養循順之類　三結示二。一正結虛妄。</p>
<p>阿難。是等皆以業火乾枯。酬其宿債傍為畜生。此等亦皆自虛妄業之所招引。若悟菩提。則此妄緣本無所有　獄鬼二趣。業火燒畢情想乾枯。今為畜生酬償餘業。故云旁為。妄想故有。覺性元無。猶如圓影眚病故見　二引問重示。</p>
<p>如汝所言。寶蓮香等及琉璃王善星比丘。如是惡業本自發明。非從天降。亦非地出。亦非人與。自妄所招還自來受。菩提心中皆為浮虛。妄想凝結　所問三緣。是彼人等。各自虛妄造業發生。不由他有。故云本自非天降等。妄造妄受。覺性之中皆如空華　四人趣三。一總明二。一酬剩返徵。</p>
<p>復次阿難。從是畜生酬償先債。若彼酬者分越所酬。此等眾生。還復為人。返徵其剩　分越者過分也。不依本分越過而行。謂非理苦役不問輕重。或晝夜不息。食噉無度。如是等類悉合返徵其剩。今有恃尊貴以縱恣。倚豪勢以奢侈。貪其力而多役。取其味而抂殺。不捨晨暮。罔測勞苦。福盡徵剩其宜者哉。</p>
<p>如彼有力兼有福德。則於人中。不捨人身酬還彼力。若無福者。還為畜生償彼餘直　其有修善而崇福者。只於人身酬彼力矣。今見積善之家。財物多耗。或被劫盜。或被欠負。或橫遭驅役。或抂受捶打。斯皆先業合捨此身為畜酬剩。由樹福德。人中略償　若成畜者蓋無善矣　二償報難息。</p>
<p>阿難當知。若用錢物。或役其力。償足自停。如於中間殺彼身命。或食其肉。如是乃至經微塵劫。相食相誅。猶如轉輪。互為高下無有休息。除奢摩他及佛出世。不可停寢　汝負他財。他欠汝力。今既酬償。償足自止。世養牛馬是此類也。如故殺彼食其身肉。斯則翻成殺業。身身相取。命命相酬。以人食羊。羊死為人互來相責無有休止。以諸業中殺命最重。不值佛出修奢摩他。必不能息　二別顯。</p>
<p>汝今應知。彼梟倫者。酬足復形。生人道中。參合頑類　因於貪物。鬼託怪形。畜在土梟附塊而養。今歸人趣。其性顓蒙。雜在頑<span class='corr'>嚚</span>。心忘德義。蓋因之故然也。而言參合者。夫人道受報善因所招。總報雖同。滿業各異。故分十種。今此從畜來者。乃是餘業旁受。非正善業所招。然亦順後業感。由不正故。故言參合。他皆倣此。</p>
<p>彼咎徵者。酬足復形。生人道中。參合愚類　始因貪欲。鬼受魃形。上為畜生災咎之應。業盡復本參在愚類。以欲多者不習別善。但專一境。由不習善。故招愚鈍。頑愚別者。頑謂知善不從。罔受教誨。愚謂瞑然昏暗。識鈍難明。有此異耳。</p>
<p>彼狐倫者。酬足復形生人道中。參於佷類　因從詐習。鬼為畜魅。類入旁生狐狸所攝。今為人趣參在佷戾自用之徒。不受諫曉也。</p>
<p>彼毒倫者。酬足復形生人道中。參合庸類　怨習是因。鬼為蠱毒。旁受畜類蛇蝎是形。還生人道雜乎庸類。即庸鄙之流性麁率者。</p>
<p>彼蛔倫者。酬足復形生人道中。參合微類　嗔習為因。鬼居衰癘。蟯蛔受畜微末。為人即不為人之齒錄者也。</p>
<p>彼食倫者。酬足復形生人道中。參合柔類　慢習是因。鬼招飢餓。結氣而作。無實體性。畜受食類。人為柔弱。蓋因我慢貢高。反招柔怯之報。</p>
<p>彼服倫者。酬足復形生人道中。參合勞類　誑習為因。鬼從幽魘。畜為服用人受劬勞。役力艱辛工巧之屬。</p>
<p>彼應倫者。酬足復形生人道中。參合文類　因從見習。鬼落和精。魍魎報終畜為時應。參於人道微有文章非。正習因。故云參合。</p>
<p>彼休徵者。酬足復形。生人道中。參合明類　抂習為業。鬼受明靈。驅役疾馳無暫停止。畜招休應。人雜聰明。考果從因。必無差忒。</p>
<p>彼諸循倫。酬足復形生人道中。參於達類　因由訟習。鬼作依人。傳附神辭。發顯禍福。畜招馴黠。人達窮通。寵辱不驚。安然自得。故名達類　三結示。</p>
<p>阿難。是等皆以宿債畢酬。復形人道。皆無始來業繫顛倒相生相殺。不遇如來。不聞正法。於塵勞中法爾輪轉。此輩名為可憐愍者　獄鬼畜中酬償先業。三塗報盡還復人身。順後善業所招。隨別復分十類。如是皆為顛倒輪轉。欲息顛倒唯戒定慧。無此三種不息輪迴。佛若不出。誰說此法令其修學免輪迴耶　五仙趣二。初總標。</p>
<p>阿難。復有從人不依正覺修三摩地。別修妄念。存想固形。遊於山林人不及處。有十種仙　不依正覺者。三乘行法皆佛所教。今經尚斥二乘。云不識生死根本錯亂修習。況修仙道耶。存想固形者。存心在於長生不死。俾此形骸堅固不壞也。別修妄念。即下十種修鍊之法也。此皆有漏。進不如天。退又勝人。故居山林人不及處。名為仙趣。然此一趣餘經不出。以總報同人故。今經開者。約所修行別故。人天二趣所不攝故。此皆外道類收。然亦禁防非佛正戒。但禁麁浮。即戒禁取也　二別顯。</p>
<p>阿難。彼諸眾生。堅固服餌而不休息。食道圓成。名地行仙　服餌者。即食麻仁草木之實。存形長久。一期壽永。輕舉未能。此道若成名地行仙也。</p>
<p>堅固草木而不休息。藥道圓成。名飛行仙　草木者即飡松噉柏之類。草木輕故。餌即體輕。由是飛行不墜於地。</p>
<p>堅固金石而不休息。化道圓成。名遊行仙　金石者服丹砂成九轉之類。化有二種。一能化骨令壽永體竪。二能化物俾賤作貴。此道苟成。遊戲人間濟貧恤苦得自在也。</p>
<p>堅固動止而不休息。氣精圓成。名空行仙　消息養和。運用榮衛。神氣久著能履虛空。功用既成身堅壽永。名空行也。</p>
<p>堅固津液而不休息。潤德圓成。名天行仙　鼓天池。嚥津液。固精華。歲久功著遂成潤德。言天行者。此非六欲。乃是世人謂靈仙居處名之為天。如張騫尋河源至崑崙見天宮之類。或所行不交欲境。如天無異。故云天行。</p>
<p>堅固精色而不休息。吸粹圓成。名通行仙　吞飲日月精氣。作意存變以延身命。由是功久。遂有異見通世物情。故云通行。</p>
<p>堅固呪禁而不休息。術法圓成。名道行仙　呪禁正是仙法道術。以此持身延而且固。術力成就名為道行。</p>
<p>堅固思念而不休息。思憶圓成。名照行仙　念緣前境。繫心不忘。專注弗移。久而發用。照明境界。咸悉化源。如定發慧。故名照行。</p>
<p>堅固交遘而不休息。感應圓成。名精行仙　世有採陰採陽之術。名為交搆。久而功成。此感彼應。吸彼精氣以固我身。故名精行。</p>
<p>堅固變化而不休息。覺悟圓成。名絕行仙　存想世間皆成變化。境既變化。心想亦亡猶如槁木。有為功用暫得如是。故云絕行。如上十類。皆云行者。日久成功通流故也　三結示。</p>
<p>阿難。是等皆於人中鍊心。不修正覺。別得生理。壽千萬歲。休止深山或大海島絕於人境。斯亦輪迴妄想。流轉。不修三昧。報盡還來。散入諸趣　生理謂長生之理。即上十種修鍊之法也。言人中者。以仙趣無別總報。即於人身總報果上。加以前來十種修鍊。轉成仙也。妄想不真終隨業墜　六天趣二。一列釋諸天三。初欲界二。一列釋六。初四天王天。</p>
<p>阿難。諸世間人。不求常住。未能捨諸妻妾恩愛。於邪婬中心不流逸。澄瑩生明。命終之後隣於日月。如是一類名四天王天　不求常住即不修正覺也。無定力故不能捨愛。有善戒故心不流逸。善根力故心澄身明。此則澄瑩欲心發生明性。此人命終。生須彌半。隣日月宮。所有天眾皆此天管　二忉利天。</p>
<p>於己妻房婬愛微薄。於淨居時不得全味。命終之後。超日月明居人間頂。如是一類名忉利天　欲愛漸微。於己室家亦減愛欲。故無全味。味著也。言淨居者不由雜穢。揀異行邪也。超日月者以善增故。愛心又減身則又昇。故生忉利。忉利此云三十三。帝釋居處也　三焰摩天。</p>
<p>逢欲暫交。去無思憶。於人間世動少靜多。命終之後。於虛空中朗然安住。日月光明上照不及。是諸人等自有光明。如是一類名須焰摩天　未離欲心。逢境暫遘漸薄於下。故云去無思憶。逢欲猶交。故云動少。去無思憶。故云靜多。斯行又增身則又勝。故生時分。焰摩云時分。此是空居初天也　四兜率天。</p>
<p>一切時靜。有應觸來未能違戾。命終之後上昇精微。不接下界諸人天境。乃至劫壞三災不及。如是一類名兜率陀天　行勝於前。故云一切時靜。應觸者。應謂相應。觸即欲境。尚猶順而從之。故云未能違戾。命終漸勝。故生此天。上昇精微等者。即約一生補處菩薩所居器說。以同名兜率故。此云知足　五樂變化天。</p>
<p>我無欲心。應汝行事。於橫陳時味如嚼蠟。命終之後生越化地。如是一類名樂變化天　無心於境。境自橫來。境自有心己何所味。故云味如嚼蠟等。以樂變化五欲之境而受用故　六他化自在天。</p>
<p>無世間心。同世行事。於行事交了然超越。命終之後。遍能出超化無化境。如是一類名他化自在天　行事交者此亦橫陳也。前雖亡味。會境猶起欲心。此則無心。故云了然超越。然今且約無麁相說。豈亡微細愛欲。以未離欲界故。化無化者。化即第五天。無化即下諸天。俱舍云。樂受用他所變化五欲境故。以有自在力遣他變化而受用之。故云他化自在。上之六天。皆因欲心漸輕得報漸勝。若情欲重者必不生天。俱舍頌云。六受欲交抱執手笑視婬。亦明受欲輕相也　二結示。</p>
<p>阿難。如是六天。形雖出動。心跡尚交。自此已還名為欲界　此之六天。身有光明。飛行自在。壽命長遠。漸增漸勝。不同下之人趣。故云形雖出動。又人趣雜類壽命短促。遷變不常。天之福命卒難搖動。故云出動。尚有欲境相遘。故云心跡尚交。若至定地永無欲對矣。</p>

<p class='juan'>首楞嚴義疏注經卷第八<span class='note-inline'>(之三)</span></p></div>
</div><!-- end of div[@id='body'] -->
</body></html>