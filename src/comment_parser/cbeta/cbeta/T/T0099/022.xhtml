<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu616' />雜阿含經卷第二十二</p><p class="byline">宋天竺三藏求那跋陀羅譯</p><a id='mulu617' />
<div class='div-jing'><a id='mulu618' />
<p class='h2'>（五七六）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子說偈白佛：</p>

<div class="lg regular" style="margin-left:1em;"><div class='lg-row'>「不處難陀林，　終不得快樂，</div>
<div class='lg-row'>忉利天宮中，　得天帝名稱。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「童蒙汝何知，　阿羅漢所說，</div>
<div class='lg-row'>一切行無常，　是則生滅法，</div>
<div class='lg-row'>生者既復滅，　俱寂滅為樂。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu619' />
<p class='h2'>（五七七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子即說偈言：</p>

<div class="lg regular" style="margin-left:1em;"><div class='lg-row'>「斷一切鉤鏁，　牟尼無有家，</div>
<div class='lg-row'>沙門著教化，　我不說善哉。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「一切眾生類，　悉共相纏縛，</div>
<div class='lg-row'>其有智慧者，　孰能不愍傷？</div>
<div class='lg-row'>善逝哀愍故，　常教授眾生，</div>
<div class='lg-row'>哀愍眾生者，　是法之所應。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，即沒不現。</p>
</div>
<div class='div-jing'><a id='mulu620' />
<p class='h2'>（五七八）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「常習慚愧心，　此人時時有，</div>
<div class='lg-row'>能遠離諸惡，　如顧鞭良馬。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「常習慚愧心，　此人實希有，</div>
<div class='lg-row'>能遠離諸惡，　如顧鞭良馬。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖悉過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu621' />
<p class='h2'>（五七九）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「不習近正法，　樂著諸邪見，</div>
<div class='lg-row'>睡眠不自覺，　長劫心能悟。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「專修於正法，　遠離不善業，</div>
<div class='lg-row'>是漏盡羅漢，　嶮惡世平等。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖悉過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu622' />
<p class='h2'>（五八〇）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明<span class='corr'>遍</span>照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「以法善調伏，　不隨於諸見，</div>
<div class='lg-row'>雖復著睡眠，　則能隨時悟。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「若以法調伏，　不隨餘異見，</div>
<div class='lg-row'>無知已究竟，　能度世恩愛。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu623' />
<p class='h2'>（五八一）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「若羅漢比丘，　自所作已作，</div>
<div class='lg-row'>一切諸漏盡，　持此後邊身，</div>
<div class='lg-row'>記說言有我，　及說我所不？」</div>
</div><p>爾時，世尊即說偈答：</p>

<div class="lg regular" style="margin-left:1em;"><div class='lg-row'>「若羅漢比丘，　自所作已作，</div>
<div class='lg-row'>一切諸漏盡，　持此後邊身，</div>
<div class='lg-row'>正復說有我，　我所亦無咎。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「若羅漢比丘，　自所作已作，</div>
<div class='lg-row'>一切漏已盡，　持此最後身，</div>
<div class='lg-row'>心依於我慢，　而說言有我，</div>
<div class='lg-row'>及說於我所，　有如是說不。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「已離於我慢，　無復我慢心，</div>
<div class='lg-row'>超越我我所，　我說為漏盡。</div>
<div class='lg-row'>於彼我我所，　心已永不著，</div>
<div class='lg-row'>善解世名字，　平等假名說。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu624' />
<p class='h2'>（五八二）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈白佛：</p>

<div class="lg regular" style="margin-left:1em;"><div class='lg-row'>「若羅漢比丘，　漏盡持後身，</div>
<div class='lg-row'>頗說言有我，　及說我所不？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「若羅漢比丘，　漏盡持後身，</div>
<div class='lg-row'>亦說言有我，　及說有我所。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「若羅漢比丘，　自所作已作，</div>
<div class='lg-row'>已盡諸有漏，　唯持最後身，</div>
<div class='lg-row'>何言說有我，　說何是我所。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「若羅漢比丘，　自所作已作，</div>
<div class='lg-row'>一切諸漏盡，　唯持最後身，</div>
<div class='lg-row'>說我漏已盡，　亦不著我所，</div>
<div class='lg-row'>善解世名字，　平等假名說。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu625' />
<p class='h2'>（五八三）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，羅睺羅阿修羅王障月天子。時，諸月天子悉皆恐怖，來詣佛所，稽首佛足，退住一面。說偈歎佛：</p>

<div class="lg regular" style="margin-left:1em;"><div class='lg-row'>「今禮最勝覺，　能脫一切障，</div>
<div class='lg-row'>我今遭苦惱，　是故來歸依。</div>
<div class='lg-row'>我等月天子，　歸依於善逝，</div>
<div class='lg-row'>佛哀愍世間，　願解阿修羅。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「破壞諸闇冥，　光明照虛空，</div>
<div class='lg-row'>今毘盧遮那，　清淨光明顯，</div>
<div class='lg-row'>羅睺避虛空，　速放飛兔像。」</div>
<div class='lg-row'>羅睺阿修羅，　即捨月而還。</div>
<div class='lg-row'>舉體悉流污，　戰怖不自安，</div>
<div class='lg-row'>神昬志迷亂，　猶如重病人。</div>
</div><p>時，有阿修羅名曰婆稚，見羅睺羅阿修羅疾捨月還，便說偈言：</p>

<div class="lg regular" style="margin-left:1em;"><div class='lg-row'>「羅睺阿修羅，　捨月一何速，</div>
<div class='lg-row'>神體悉流污，　猶如重病人。」</div>
</div><p>羅睺阿修羅說偈答言：</p>

<div class="lg regular" style="margin-left:1em;"><div class='lg-row'>「瞿曇說呪偈，　不速捨月者，</div>
<div class='lg-row'>或頭破七分，　受諸隣死苦。」</div>
</div><p>婆稚阿修羅復說偈言：</p>

<div class="lg regular" style="margin-left:1em;"><div class='lg-row'>「佛興未曾有，　安隱於世間，</div>
<div class='lg-row'>說呪偈能令，　羅睺羅捨月。」</div>
</div><p>佛說此經已，時月天子聞佛所說，歡喜隨喜，作禮而去。</p>
</div>
<div class='div-jing'><a id='mulu626' />
<p class='h2'>（五八四）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「為有族本不？　有轉生族耶？</div>
<div class='lg-row'>有俱相屬無，　云何解於縛？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「我無有族本，　亦無轉生族，</div>
<div class='lg-row'>俱相屬永斷，　解脫一切縛。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「何名為族本，　云何轉生族，</div>
<div class='lg-row'>云何俱相續，　何名為堅縛？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「母為世族本，　妻名轉生族，</div>
<div class='lg-row'>子俱是相屬，　愛欲為堅縛，</div>
<div class='lg-row'>我無此族本，　亦無轉生族，</div>
<div class='lg-row'>俱相屬亦無，　是名脫堅縛。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「善哉無族本，　無生族亦善，</div>
<div class='lg-row'>善哉無相屬，　善哉縛解脫。</div>
<div class='lg-row'>久見婆羅門，　逮得般涅槃，</div>
<div class='lg-row'>一切怨悉過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu627' />
<p class='h2'>（五八五）</p><p>如是我聞：</p>
<p>一時，佛住釋氏優羅提那塔所。</p>
<p>爾時，世尊新剃鬚髮，於後夜時結加趺坐，直身正意，繫念在前，以衣覆頭。</p>
<p>時，優羅提那塔邊有天神住，放身光明，遍照精舍，白佛言：「沙門憂耶？」佛告天神：「何所忘失？」</p>
<p>天神復問：「沙門為歡喜耶？」</p>
<p>佛告天神：「為何所得？」</p>
<p>天神復問：「沙門不憂不喜耶？」</p>
<p>佛告天神：「如是，如是。」</p>
<p>爾時，天神即說偈言：</p>

<div class="lg regular" style="margin-left:1em;"><div class='lg-row'>「為離諸煩惱，　為無有歡喜，</div>
<div class='lg-row'>云何獨一住？　非不樂所壞。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「我無惱解脫，　亦無有歡喜，</div>
<div class='lg-row'>不樂不能壞，　故獨一而住。」</div>
</div><p>時，彼天神復說偈言：</p>

<div class="lg regular" style="margin-left:1em;"><div class='lg-row'>「云何得無惱？　云何無歡喜？</div>
<div class='lg-row'>云何獨一住？　非不樂所壞。」</div>
</div><p>爾時世尊說偈答言：</p>

<div class="lg regular" style="margin-left:1em;"><div class='lg-row'>「煩惱生歡喜，　喜亦生煩惱，</div>
<div class='lg-row'>無惱亦無喜，　天神當護持。」</div>
</div><p>時，彼天神復說偈言：</p>

<div class="lg regular" style="margin-left:1em;"><div class='lg-row'>「善哉無煩惱，　善哉無歡喜，</div>
<div class='lg-row'>善哉獨一住，　不為不喜壞。</div>
<div class='lg-row'>久見婆羅門，　逮得般涅槃，</div>
<div class='lg-row'>一切怖<span class='corr'>已</span>過，　永超世恩愛。」</div>
</div><p>時，彼天神聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu628' />
<p class='h2'>（五八六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色妙絕，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「猶如利劍害，　亦如頭火燃，</div>
<div class='lg-row'>斷除貪欲火，　正念求遠離。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「譬如利劍害，　亦如頭火燃，</div>
<div class='lg-row'>斷除於後身，　正念求遠離。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu629' />
<p class='h2'>（五八七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「天女眾圍遶，　如毘舍脂眾，</div>
<div class='lg-row'>癡惑叢林中，　何由而得出？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「正直平等道，　離恐怖之方，</div>
<div class='lg-row'>乘寂默之車，　法想為密覆，</div>
<div class='lg-row'>慚愧為長縻，　正念為羈絡，</div>
<div class='lg-row'>智慧善御士，　正見為前導，</div>
<div class='lg-row'>如是之妙乘，　男女之所乘，</div>
<div class='lg-row'>出生死叢林，　逮得安樂處。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu630' />
<p class='h2'>（五八八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「有四轉九門，　充滿貪欲住，</div>
<div class='lg-row'>深溺烏泥中，　大象云何出？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「斷愛喜長縻，　貪欲等諸惡，</div>
<div class='lg-row'>拔愛欲根本，　正向於彼處。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu631' />
<p class='h2'>（五八九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「賴吒槃提國，　有諸商賈客，</div>
<div class='lg-row'>大富足財寶，　各各競求富，</div>
<div class='lg-row'>方便欲財利，　猶如然熾火，</div>
<div class='lg-row'>如是競勝心，　欲貪常馳騁，</div>
<div class='lg-row'>云何當斷貪，　息世間勤求？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「捨俗出非家，　妻子及財寶，</div>
<div class='lg-row'>貪恚癡離欲，　羅漢盡諸漏，</div>
<div class='lg-row'>正智心解脫，　愛盡息方便。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu632' />
<p class='h2'>（五九〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，拘薩羅國有諸商人，五百乘車，共行治生，至曠野中。曠野有五百群賊在後隨逐，伺便欲作劫盜。時，曠野中有一天神，止住路側。</p>
<p>「時，彼天神作是念：『當往詣彼拘薩羅國諸商人所，問其義理。若彼商人喜我所問，時解說者，我當方便令其安隱，得脫賊難；若不喜我所問者，當放捨之，如餘天神。』</p>
<p>「時，彼天神作是念已，即放身光，遍照商人車營，而說偈言：</p>

<div class="lg regular" style="margin-left:2em;"><div class='lg-row'>「『誰於覺睡眠，　誰復睡眠覺，</div>
<div class='lg-row'>誰有解此義，　誰能為我說。』</div>
</div><p>「爾時，商人中有一優婆塞信佛、信法、信比丘僧，一心向佛、法、僧，歸依佛、法、僧，於佛離疑，於法、僧離疑，於苦、集、滅、道離疑，見四聖諦得第一無間等果，在商人中與諸商人共為行侶。彼優婆塞於後夜時端坐思惟，繫念在前，於十二因緣逆順觀察，所謂是事有故是事有，是事起故是事起。謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、死、憂、悲、惱、苦。如是純大苦聚集；如是無明滅則行滅，行滅則識滅，識滅則名色滅，名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、死、憂、悲、惱、苦滅，如是如是純大苦聚滅。</p>
<p>「時，彼優婆塞如是思惟已，而說偈言：</p>

<div class="lg regular" style="margin-left:2em;"><div class='lg-row'>「『我於覺睡眠，　我於睡眠覺，</div>
<div class='lg-row'>我解知此義，　能為人記說。』</div>
</div><p>「時，彼天神問優婆塞：『云何覺睡眠？云何睡眠覺？云何能解知？云何能記說？』</p>
<p>「時，優婆塞說偈答言：</p>

<div class="lg regular" style="margin-left:2em;"><div class='lg-row'>「『貪欲及瞋恚，　愚癡得離欲，</div>
<div class='lg-row'>漏盡阿羅漢，　正智心解脫，</div>
<div class='lg-row'>彼則為覺悟，　我於彼睡眠，</div>
<div class='lg-row'>不知因生苦，　及苦因緣集，</div>
<div class='lg-row'>於此一切苦，　得無餘滅盡，</div>
<div class='lg-row'>又不知正道，　等趣息苦處，</div>
<div class='lg-row'>斯等為常眠，　我於彼則覺，</div>
<div class='lg-row'>如是覺睡眠，　如是睡眠覺，</div>
<div class='lg-row'>如是善知義，　如是能記說。』</div>
</div><p>「時，彼天神復說偈言：</p>

<div class="lg regular" style="margin-left:2em;"><div class='lg-row'>「『善哉覺睡眠，　善哉眠中覺，</div>
<div class='lg-row'>善哉解知義，　善哉能記說，</div>
<div class='lg-row'>久遠乃今見，　諸兄弟而來，</div>
<div class='lg-row'>緣汝恩力故，　令諸商人眾，</div>
<div class='lg-row'>得免於劫賊，　隨道安樂去。』</div>
</div><p>「如是，諸比丘！彼拘薩羅澤中諸商人眾皆得安隱從曠野出。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu633' />
<p class='h2'>（五九<span class='corr'>一</span>）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，海洲上優婆塞至他優婆塞舍會坐，極毀呰欲，言：『此欲者，虛妄不實，欺誑之法，猶如幻化，誑於嬰兒。』還自己舍，恣於五欲，是優婆塞舍有天神止住。時，彼天神作是念：『是優婆塞不勝不類，於餘優婆塞舍會坐眾中極毀呰欲，言：「如是欲者，虛偽不實，欺誑之法，如誑嬰兒。」還己舍已，自恣五欲，我今寧可發令覺悟。』而說偈言：</p>

<div class="lg regular" style="margin-left:2em;"><div class='lg-row'>「『於大聚會中，　毀呰欲無常，</div>
<div class='lg-row'>自沒於愛欲，　如牛溺深泥。</div>
<div class='lg-row'>我觀彼會中，　諸優婆塞等，</div>
<div class='lg-row'>多聞明解法，　奉持於淨戒。</div>
<div class='lg-row'>汝見彼樂法，　而說欲無常，</div>
<div class='lg-row'>如何自恣欲，　不斷於貪愛，</div>
<div class='lg-row'>何故樂世間，　畜妻子眷屬。』</div>
</div><p>「時，彼天神如是如是開覺彼優婆塞已。如是如是彼優婆塞覺悟已，剃除鬚髮，著袈裟衣，正信非家，出家學道，精勤修習，盡諸有漏，得阿羅漢。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu634' />
<p class='h2'>（五九二）</p><p>如是我聞：</p>
<p>一時，佛住王舍城寒林中丘塚間。</p>
<p>時，給孤獨長者有小因緣至王舍城，止宿長者舍。夜見長者告其妻子、僕使、作人言：「汝等皆起，破樵然火，炊飯作䴵調和眾味，莊嚴堂舍。」</p>
<p>給孤獨長者見已，作是念：「今此長者何所為作，為嫁女娶婦耶？為請賓客、國王、大臣耶？」念已，即問長者：「汝何所作？為嫁女娶婦？為請賓客、國王、大臣耶？」</p>
<p>時，彼長者答給孤獨長者言：「我不嫁女娶婦，亦不請呼國王、大臣，唯欲請佛及比丘僧，設供養耳。」</p>
<p>時，給孤獨長者聞未曾聞佛名字已，心大歡喜，身諸毛孔皆悉怡悅，問彼長者言：「何名為佛？」</p>
<p>長者答言：「有沙門瞿曇，是釋種子，於釋種中剃除鬚髮，著袈裟衣，正信非家，出家學道，得阿耨多羅三藐三菩提，是名為佛。」</p>
<p>給孤獨長者言：「云何名僧？」</p>
<p>彼長者言：「若婆羅門種剃除鬚髮，著袈裟衣，信家非家，而隨佛出家；或剎利種、毘舍種、首陀羅種善男子等剃除鬚髮，著袈裟衣，正信非家，彼佛出家而隨出家，是名為僧。今日請佛及現前僧，設諸供養。」</p>
<p>給孤獨長者問彼長者言：「我今可得往見世尊不？」</p>
<p>彼長者答言：「汝且住此，我請世尊來至我舍，於此得見。」</p>
<p>時，給孤獨長者即於其夜至心念佛，因得睡眠。天猶未明，忽見明相，謂天已曉，欲出其舍，行向城門，至城門下，夜始二更，城門未開，王家常法，待遠使命來往，至初夜盡，城門乃閉，中夜已盡，輒復開門，欲令行人早得往來。</p>
<p>爾時，給孤獨長者見城門開，而作是念：「定是夜過天曉門開。」乘明相出於城門，出城門已，明相即滅，輒還闇冥。給孤獨長者心即恐怖，身毛為竪，得無為人及非人，或姦<span class='corr'>狡</span>人恐怖我耶？即便欲還。</p>
<p>爾時，城門側有天神住。時，彼天神即放身光，從其城門至寒林丘塜間光明普照，告給孤獨長者言：「汝且前進，可得勝利，慎勿退還。」</p>
<p>時，彼天神即說偈言：</p>

<div class="lg regular" style="margin-left:1em;"><div class='lg-row'>「善良馬百匹，　黃金滿百斤，</div>
<div class='lg-row'>騾車及馬車，　各各有百乘，</div>
<div class='lg-row'>種種諸珍奇，　重寶載其上，</div>
<div class='lg-row'>宿命種善根，　得如此福報，</div>
<div class='lg-row'>若人宗重心，　向佛行一步，</div>
<div class='lg-row'>十六分之一，　過前福之上。</div>
</div><p>「是故，長者！汝當前進，慎勿退還！」即復說偈：</p>

<div class="lg regular" style="margin-left:1em;"><div class='lg-row'>「雪山大龍象，　純金為莊飾，</div>
<div class='lg-row'>巨身長大牙，　以此象施人，</div>
<div class='lg-row'>不及向佛福，　十六分之一。</div>
</div><p>「是故，長者！當速前進，得其大利，非退還也。」復說偈言：</p>

<div class="lg regular" style="margin-left:1em;"><div class='lg-row'>「金菩闍國女，　其數有百人，</div>
<div class='lg-row'>種種眾妙寶，　瓔珞具莊嚴，</div>
<div class='lg-row'>以是持施與，　不及行向佛，</div>
<div class='lg-row'>一步之功德，　十六分之一。</div>
</div><p>「是故，長者！當速前進，得其勝利，非退還也。」</p>
<p>時，給孤獨長者問天神言：「賢者！汝是何人？」</p>
<p>天神答言：「我是摩頭息揵大摩那婆先，是長者善知識，於尊者舍利弗、大目揵連所起信敬心，緣斯功德，今得生天，典此城門，是故告長者：『但當進前，慎莫退還，前進得利，非退還也。』」</p>
<p>時，給孤獨長者作是念：「佛興於世，非為小事；得聞正法，亦非小事。是故天神勸我令進，往見世尊。」時，給孤獨長者尋其光明，逕至寒林丘塜間。</p>
<p>爾時，世尊出房露地經行，給孤獨長者遙見佛已，即至其前，以俗人禮法恭敬問訊：「云何？世尊！安隱臥不？」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「婆羅門涅槃，　是則常安樂，</div>
<div class='lg-row'>愛欲所不染，　解脫永無餘。</div>
<div class='lg-row'>斷一切希望，　調伏心熾燃，</div>
<div class='lg-row'>心得寂止息，　止息安隱眠。」</div>
</div><p>爾時，世尊將給孤獨長者往入房中，就座而坐，端身繫念。爾時，世尊為其說法，示、教、照、喜已，世尊說：「諸法無常，宜布施福事、持戒福事、生天福事，欲味、欲患、欲出，遠離之福。」</p>
<p>給孤獨長者聞法、見法、得法、入法、解法，度諸疑惑，不由他信，不由他度，入正法、律，心得無畏，即從座起，正衣服，為佛作禮，右膝著地，合掌白佛言：「已度。世尊！已度。善逝！我從今日盡其壽命，歸佛、歸法、歸比丘僧，為優婆塞，證知我。」</p>
<p>爾時，世尊問給孤獨長者：「汝名何等？」</p>
<p>長者白佛：「名須達多。以常給孤貧辛苦故，時人名我為給孤獨。」</p>
<p>世尊復問：「汝居何處？」</p>
<p>長者白佛言：「世尊！在拘薩羅人間，城名舍衛，唯願世尊來舍衛國，我當盡壽供養衣被、飲食、房舍、床臥、隨病湯藥。」</p>
<p>佛問長者：「舍衛國有精舍不？」</p>
<p>長者白佛：「無也，世尊！」</p>
<p>佛告長者：「汝可於彼建立精舍，令諸比丘往來宿止。」</p>
<p>長者白佛：「但使世尊來舍衛國，我當造作精舍僧房，令諸比丘往來止住。」爾時，世尊默然受請。</p>
<p>時，長者知佛世尊默然受請已，從座起，稽首佛足而去。</p>
</div>
<div class='div-jing'><a id='mulu635' />
<p class='h2'>（五九三）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，給孤獨長者疾病命終，生兜率天，為兜率天子，作是念：「我不應久住於此，當往見世尊。」作是念已，如力士屈申臂頃，於兜率天沒，現於佛前，稽首佛足，退坐一面。時，給孤獨天子身放光明，遍照祇樹給孤獨園。</p>
<p>時，給孤獨天子而說偈言：</p>

<div class="lg regular" style="margin-left:1em;"><div class='lg-row'>「於此祇桓林，　仙人僧住止，</div>
<div class='lg-row'>諸王亦住此，　增我歡喜心，</div>
<div class='lg-row'>深信淨戒業，　智慧為勝壽，</div>
<div class='lg-row'>以此淨眾生，　非族姓財物，</div>
<div class='lg-row'>大智舍利弗，　正念常寂默，</div>
<div class='lg-row'>閑居修遠離，　初建業良友。」</div>
</div><p>說此偈已，即沒不現。</p>
<p>爾時，世尊其夜過已，入於僧中，敷尼師壇，於眾前坐，告諸比丘：「今此夜中，有一天子，容色絕妙，來詣我所，稽首我足，退坐一面。而說偈言：</p>

<div class="lg regular" style="margin-left:1em;"><div class='lg-row'>「於此祇桓林，　仙人僧住止，</div>
<div class='lg-row'>諸王亦住此，　增我歡喜心，</div>
<div class='lg-row'>深信淨戒業，　智慧為勝壽，</div>
<div class='lg-row'>以此淨眾生，　非族姓財物，</div>
<div class='lg-row'>大智舍利弗，　正念常寂默，</div>
<div class='lg-row'>閑居修遠離，　初建業良友。」</div>
</div><p>爾時，尊者阿難白佛言：「世尊！如我解世尊所說，給孤獨長者生彼天上，來見世尊，然彼給孤獨長者於尊者舍利弗極相敬重。」</p>
<p>佛告阿難：「如是，如是。阿難！給孤獨長者生彼天上，來見於我。」</p>
<p>爾時，世尊以尊者舍利弗故，而說偈言：</p>

<div class="lg regular" style="margin-left:1em;"><div class='lg-row'>「一切世間智，　唯除於如來，</div>
<div class='lg-row'>比舍利弗智，　十六不及一。</div>
<div class='lg-row'>如舍利弗智，　天人悉同等，</div>
<div class='lg-row'>比於如來智，　十六不及一。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu636' />
<p class='h2'>（五九四）</p><p>如是我聞：</p>
<p>一時，佛住曠野精舍。</p>
<p>時，有曠野長者疾病命終，生無熱天。生彼天已，即作是念：「我今不應久於此住，不見世尊。」作是念已，如力士屈申臂頃，從無熱天沒，現於佛前。</p>
<p>時，彼天子天身委地，不能自立，猶如酥油委地，不能自立。如是，彼天子天身細軟，不自持立。</p>
<p>爾時，世尊告彼天子：「汝當變化作此麁身，而立於地。」</p>
<p>時，彼天子即自化形，作此麁身，而立於地。於是，天子前禮佛足，退坐一面。</p>
<p>爾時，世尊告手天子：「汝手天子，本於此間為人身時，所受經法，今故憶念不悉忘耶？」</p>
<p>手天子白佛言：「世尊！本所受持，今悉不忘。本人間時，有所聞法，不盡得者，今亦憶念，如世尊善說。世尊說言：『若人安樂處，能憶持法，非為苦處。』此說真實。如世尊在閻浮提，種種雜類，四眾圍遶，而為說法，彼諸四眾聞佛所說，皆悉奉行。我亦如是，於無熱天上，為諸天人大會說法，彼諸天眾悉受修學。」</p>
<p>佛告手天子：「汝於此人間時，於幾法無厭足故，而得生彼無熱天中？」</p>
<p>手天子白佛：「世尊！我於三法無厭足故，身壞命終，生無熱天。何等三法？我於見佛無厭故，身壞命終生無熱天；我於佛法無厭足故，生無熱天；供養眾僧無厭足故，身壞命終，生無熱天。」時，手天子即說偈言：</p>

<div class="lg regular" style="margin-left:1em;"><div class='lg-row'>「見佛無厭足，　聞法亦無厭，</div>
<div class='lg-row'>供養於眾僧，　亦未曾知足，</div>
<div class='lg-row'>受持賢聖法，　調伏慳著垢，</div>
<div class='lg-row'>三法不知足，　故生無熱天。」</div>
</div><p>時，手天子聞佛所說，歡喜隨喜，即沒不現。</p>
</div>
<div class='div-jing'><a id='mulu637' />
<p class='h2'>（五九五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有無煩天子，容色絕妙，來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「生彼無煩天，　解脫七比丘，</div>
<div class='lg-row'>貪瞋恚已盡，　超世度恩愛，</div>
<div class='lg-row'>誰度於諸流，　難度死魔軍，</div>
<div class='lg-row'>誰斷死魔縻，　永超煩惱軛。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「尊者優波迦，　及波羅揵荼、</div>
<div class='lg-row'>弗迦羅娑梨、　跋提、揵陀疊、</div>
<div class='lg-row'>亦婆休難提，　及波毘瘦㝹，</div>
<div class='lg-row'>如是等一切，　悉皆度諸流，</div>
<div class='lg-row'>斷絕死魔縻，　度彼難度者，</div>
<div class='lg-row'>斷諸死魔縻，　超越諸天軛，</div>
<div class='lg-row'>說甚深妙法，　覺悟難知者，</div>
<div class='lg-row'>巧便問深義，　汝今為是誰？」</div>
</div><p>時，彼天子說偈白佛：</p>

<div class="lg regular" style="margin-left:1em;"><div class='lg-row'>「我是阿那含，　生彼無煩天，</div>
<div class='lg-row'>故能知斯等，　解脫七比丘，</div>
<div class='lg-row'>盡貪欲瞋恚，　永超世恩愛。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「眼耳鼻舌身，　第六意入處，</div>
<div class='lg-row'>若彼名及色，　得無餘滅盡，</div>
<div class='lg-row'>能知此諸法，　解脫七比丘，</div>
<div class='lg-row'>貪有悉已盡，　永超世恩愛。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「鞞跋楞伽村，　我於彼中住，</div>
<div class='lg-row'>名難提婆羅，　造作諸瓦器，</div>
<div class='lg-row'>迦葉佛弟子，　持優婆塞法，</div>
<div class='lg-row'>供養於父母，　離欲修梵行，</div>
<div class='lg-row'>世世為我友，　我亦彼知識，</div>
<div class='lg-row'>如是等大士，　宿命共和合，</div>
<div class='lg-row'>善修於身心，　持此後邊身。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「如是汝賢士，　如汝之所說，</div>
<div class='lg-row'>鞞跋楞伽村，　名難提婆羅，</div>
<div class='lg-row'>迦葉佛弟子，　受優婆塞法，</div>
<div class='lg-row'>供養於父母，　離欲修梵行，</div>
<div class='lg-row'>昔是汝知識，　汝亦彼良友，</div>
<div class='lg-row'>如是諸正士，　宿命共和合，</div>
<div class='lg-row'>善修其身心，　持此後邊身。」</div>
</div><p>佛說此經已，時彼天子聞佛所說，歡喜隨喜，即沒不現。</p>
</div>
<div class='div-jing'><a id='mulu638' />
<p class='h2'>（五九六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「此世多恐怖，　眾生常惱亂，</div>
<div class='lg-row'>已起者亦苦，　未起亦當苦，</div>
<div class='lg-row'>頗有離恐處，　唯願慧眼說。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「無有異苦行，　無異伏諸根，</div>
<div class='lg-row'>無異一切捨，　而得見解脫。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu639' />
<p class='h2'>（五九七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「云何諸眾生，　受身得妙色？</div>
<div class='lg-row'>云何修方便，　而得乘出道？</div>
<div class='lg-row'>眾生住何法，　為何所修習，</div>
<div class='lg-row'>為何等眾生，　諸天所供養。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「持戒明智慧，　自修習正受，</div>
<div class='lg-row'>正直心繫念，　熾然憂悉滅，</div>
<div class='lg-row'>得平等智慧，　其心善解脫，</div>
<div class='lg-row'>斯等因緣故，　受身得妙色，</div>
<div class='lg-row'>成就乘出道，　心住於中學，</div>
<div class='lg-row'>如是德備者，　為諸天供養。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu640' />
<p class='h2'>（五九八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「沈沒於睡眠，　欠呿不欣樂，</div>
<div class='lg-row'>飽食心憒閙，　懈怠不精勤，</div>
<div class='lg-row'>斯十覆眾生，　聖道不顯現。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「心沒於睡眠，　欠呿不欣樂，</div>
<div class='lg-row'>飽食心憒閙，　懈怠不精勤，</div>
<div class='lg-row'>精勤修習者，　能開發聖道。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu641' />
<p class='h2'>（五九九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「外纏結非纏，　內纏纏眾生，</div>
<div class='lg-row'>今問於瞿曇，　誰於纏離纏？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「智者建立戒，　內心修智慧，</div>
<div class='lg-row'>比丘勤修習，　於纏能解纏。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu642' />
<p class='h2'>（六〇〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子而說偈言：</p>

<div class="lg regular" style="margin-left:1em;"><div class='lg-row'>「難度難可忍，　沙門無知故，</div>
<div class='lg-row'>多起諸艱難，　重鈍溺沈沒，</div>
<div class='lg-row'>心隨覺自在，　數數溺沈沒，</div>
<div class='lg-row'>沙門云何行，　善攝護其心？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「如龜善方便，　以殼自藏六，</div>
<div class='lg-row'>比丘習禪思，　善攝諸覺想，</div>
<div class='lg-row'>其心無所依，　他莫能恐怖，</div>
<div class='lg-row'>是則自隱密，　無能誹謗者。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu643' />
<p class='h2'>（六〇一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「薩羅小流注，　當於何反流，</div>
<div class='lg-row'>生死之徑路，　於何而不轉，</div>
<div class='lg-row'>世間諸苦樂，　何由滅無餘？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「眼耳鼻舌身，　及彼意入處，</div>
<div class='lg-row'>名色滅無餘，　薩羅小還流，</div>
<div class='lg-row'>生死道不轉，　苦樂滅無餘。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu644' />
<p class='h2'>（六〇二）</p><p>如是我聞：</p>
<p>一時，佛住在舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「伊尼耶鹿<span class='corr'>[跳-兆+專]</span>，　仙人中之尊，</div>
<div class='lg-row'>少食不嗜味，　禪思樂山林，</div>
<div class='lg-row'>我今敬稽首，　而問於瞿曇，</div>
<div class='lg-row'>云何出離苦？　云何苦解脫？</div>
<div class='lg-row'>我今問解脫，　於何而滅盡？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「世間五欲德，　心法說第六，</div>
<div class='lg-row'>於彼欲無欲，　解脫一切苦，</div>
<div class='lg-row'>如是於苦出，　如是苦解脫，</div>
<div class='lg-row'>汝所問解脫，　於彼而滅盡。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu645' />
<p class='h2'>（六〇三）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「云何度諸流？　云何度大海？</div>
<div class='lg-row'>云何能捨苦？　云何得清淨？」</div>
</div><p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「信能度諸流，　不放逸度海，</div>
<div class='lg-row'>精進能除苦，　智慧得清淨。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>時，彼天子聞佛所說，歡喜隨喜，稽首佛足，即沒不現。</p>

<p class='juan'>雜阿含經卷第二十二</p></div></div>
</div><!-- end of div[@id='body'] -->
</body></html>