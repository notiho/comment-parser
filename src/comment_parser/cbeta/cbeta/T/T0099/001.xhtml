<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 99
<p class='juan'><a id='mulu1' />雜阿含經卷第一</p><p class="byline">宋天竺三藏求那跋陀羅譯</p>
<div class='div-other'><a id='mulu2' />
<div class='div-jing'><a id='mulu3' />
<p class='h2'>（一）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「當觀色無常。如是觀者，則為正觀。正觀者，則生厭離；厭離者，喜貪盡；喜貪盡者，說心解脫。</p>
<p>「如是觀受、想、行、識無常。如是觀者，則為正觀。正觀者，則生厭離；厭離者，喜貪盡；喜貪盡者，說心解脫。</p>
<p>「如是，比丘！心解脫者，若欲自證，則能自證：『我生已盡，梵行已立，所作已作，自知不受後有。』</p>
<p>「如觀無常，苦、空、非我亦復如是。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu4' />
<p class='h2'>（二）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於色當正思惟，色無常如實知。所以者何？比丘！於色正思惟，觀色無常如實知者，於色欲貪斷；欲貪斷者，說心解脫。</p>
<p>「如是受、想、行、識當正思惟，觀識無常如實知。所以者何？於識正思惟，觀識無常者，則於識欲貪斷；欲貪斷者，說心解脫。</p>
<p>「如是心解脫者，若欲自證，則能自證：『我生已盡，梵行已立，所作已作，自知不受後有。』如是正思惟無常，苦、空、非我亦復如是。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu5' />
<p class='h2'>（三）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於色不知、不明、不斷、不離欲，則不能斷苦。如是受、想、行、識，不知、不明、不斷、不離欲，則不能斷苦。</p>
<p>「諸比丘！於色若知、若明、若斷、若離欲，則能斷苦；如是受、想、行、識，若知、若明、若斷、若離欲，則能堪任斷苦。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu6' />
<p class='h2'>（四）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於色不知、不明、不斷、不離欲、心不解脫者，則不能越生、老、病、死怖。如是受、想、行、識，不知、不明、不斷、不離欲貪、心不解脫者，則不能越生、老、病、死怖。</p>
<p>「比丘！於色若知、若明、若斷、若離欲，則能越生、老、病、死怖。諸比丘！若知、若明、若離欲貪、心解脫者，則能越生、老、病、死怖。如是受、想、行、識，若知、若明、若斷、若離欲貪、心解脫者，則能越生、老、病、死怖。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu7' />
<p class='h2'>（五）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於色愛喜者，則於苦愛喜；於苦愛喜者，則於苦不得解脫、不明、不離欲。如是受、想、行、識愛喜者，則愛喜苦，愛喜苦者，則於苦不得解脫。</p>
<p>「諸比丘！於色不愛喜者，則不喜於苦；不喜於苦者，則於苦得解脫。如是受、想、行、識不愛喜者，則不喜於苦；不喜於苦者，則於苦得解脫。</p>
<p>「諸比丘！於色不知、不明、不離欲貪、心不解脫，貪心不解脫者，則不能斷苦；如是受、想、行、識，不知、不明、不離欲貪、心不解脫者，則不能斷苦。</p>
<p>「於色若知、若明、若離欲貪、心得解脫者，則能斷苦；如是受、想、行、識，若知、若明、若離欲貪、心得解脫者，則能斷苦。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu8' />
<p class='h2'>（六）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於色不知、不明、不離欲貪、心不解脫者，則不能越生、老、病、死怖；如是受、想、行、識，不知、不明、不離欲貪、心不解脫者，則不能越生、老、病、死怖。</p>
<p>「諸比丘！於色若知、若明、若離欲貪、心解脫者，則能越生、老、病、死怖；如是受、想、行、識，若知、若明、若離欲貪、心解脫者，則能越生、老、病、死怖。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu9' />
<p class='h2'>（七）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於色愛喜者，則於苦愛喜；於苦愛喜者，則於苦不得解脫。如是受、想、行、識愛喜者，則愛喜苦，愛喜苦者，則於苦不得解脫。</p>
<p>「諸比丘！於色不愛喜者，則不喜於苦；不喜於苦者，則於苦得解脫。如是受、想、行、識不愛喜者，則不喜於苦；不喜於苦者，則於苦得解脫。」</p>
<p>時，諸比丘聞佛所說，歡喜奉行。</p>

<div class="lg regular"><div class='lg-row'>無常及苦、空　非我、正思惟</div>
<div class='lg-row'>無知等四種　及於色喜樂</div>
</div></div>
<div class='div-jing'><a id='mulu10' />
<p class='h2'>（八）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去、未來色無常，況現在色！聖弟子！如是觀者，不顧過去色，不欲未來色，於現在色厭、離欲、正向滅盡。如是，過去、未來受、想、行、識無常，況現在識！聖弟子！如是觀者，不顧過去識，不欣未來識，於現在識厭、離欲、正向滅盡。如無常，苦、空、非我亦復如是。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu11' />
<p class='h2'>（九）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「色無常，無常即苦，苦即非我，非我者亦非我所。如是觀者，名真實正觀。如是受、想、行、識無常，無常即苦，苦即非我，非我者亦非我所。如是觀者，名真實觀。</p>
<p>「聖弟子！如是觀者，厭於色，厭受、想、行、識，厭故不樂，不樂故得解脫。解脫者真實智生：『我生已盡，梵行已立，所作已作，自知不受後有。』」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu12' />
<p class='h2'>（一〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「色無常，無常即苦，苦即非我，非我者即非我所。如是觀者，名真實觀。如是受、想、行、識無常，無常即苦，苦即非我，非我者即非我所。如是觀者，名真實觀。</p>
<p>「聖弟子！如是觀者，於色解脫，於受、想、行、識解脫。我說是等解脫於生、老、病、死、憂、悲、苦、惱。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu13' />
<p class='h2'>（一一）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「色無常，若因、若緣生諸色者，彼亦無常。無常因、無常緣所生諸色，云何有常？如是受、想、行、識無常，若因、若緣生諸識者，彼亦無常。無常因、無常緣所生諸識，云何有常？如是，諸比丘！色無常，受、想、行、識無常。無常者則是苦，苦者則非我，非我者則非我所。</p>
<p>「聖弟子！如是觀者，厭於色，厭於受、想、行、識。厭者不樂，不樂則解脫，解脫知見：『我生已盡，梵行已立，所作已作，自知不受後有。』」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu14' />
<p class='h2'>（一二）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「色無常，若因、若緣生諸色者，彼亦無常。無常因、無常緣所生諸色，云何有常？受、想、行、識無常，若因、若緣生諸識者，彼亦無常。無常因、無常緣所生諸識。云何有常？</p>
<p>「如是，比丘！色無常，受、想、行、識無常，無常者則是苦，苦者則非我，非我者則非我所。如是觀者，名真實觀。聖弟子！如是觀者，於色解脫，於受、想、行、識解脫。我說是等為解脫生、老、病、死、憂、悲、苦、惱。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu15' />
<p class='h2'>（一三）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「若眾生於色不味者，則不染於色；以眾生於色味故，則有染著。如是眾生於受、想、行、識不味者，彼眾生則不染於識；以眾生味受、想、行、識故，彼眾生染著於識。</p>
<p>「諸比丘！若色於眾生不為患者，彼諸眾生不應厭色，以色為眾生患故，彼諸眾生則厭於色。如是受、想、行、識不為患者，彼諸眾生不應厭識；以受、想、行、識為眾生患故，彼諸眾生則厭於識。</p>
<p>「諸比丘！若色於眾生無出離者，彼諸眾生不應出離於色；以色於眾生有出離故，彼諸眾生出離於色。如是受、想、行、識於眾生無出離者，彼諸眾生不應出離於識。以受、想、行、識於眾生有出離故，彼諸眾生出離於識。</p>
<p>「諸比丘！若我於此五受陰不如實知味是味、患是患、離是離者，我於諸天、若魔、若梵、沙門、婆羅門、天、人眾中，不脫、不出、不離，永住顛倒，亦不能自證得阿耨多羅三藐三菩提。</p>
<p>「諸比丘！我以如實知此五受陰味是味、患是患、離是離故，我於諸天、若魔、若梵、沙門、婆羅門、天、人眾中，自證得脫、得出、得離、得解脫結縛，永不住顛倒，亦能自證得阿耨多羅三藐三菩提。」</p>
<p>時，諸比丘聞佛所說，歡喜奉行。</p>
</div>
<div class='div-jing'><a id='mulu16' />
<p class='h2'>（一四）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「我昔於色味有求有行，若於色味隨順覺，則於色味以智慧如實見。如是於受、想、行、識味有求有行，若於受、想、行、識味隨順覺，則於識味以智慧如實見。</p>
<p>「諸比丘！我於色患有求有行，若於色患隨順覺，則於色患以智慧如實見；如是受、想、行、識患有求有行，若於識患隨順覺，則於識患以智慧如實見。</p>
<p>「諸比丘！我於色離有求有行，若於色<span class='corr'>離</span>隨順覺，則於色離以智慧如實見；如是受、想、行、識離有求有行，若於受、想、行、識離隨順覺，則於受、想、行、識離以智慧如實見。</p>
<p>「諸比丘！我於五受陰不如實知味是味、患是患、離是離者，我於諸天、若魔、若梵、沙門、婆羅門、天、人眾中，不脫、不離、不出，永住顛倒，不能自證得阿耨多羅三藐三菩提。</p>
<p>「諸比丘！我以如實知五受陰味是味、患是患、離是離，我於諸天人、若魔、若梵、沙門、婆羅門、天、人眾中，以脫、以離、以出，永不住顛倒，能自證得阿耨多羅三藐三菩提。」</p>
<p>時，諸比丘聞佛所說，歡喜奉行。</p>

<div class="lg regular"><div class='lg-row'>過去四種說　厭離及解脫</div>
<div class='lg-row'>二種說因緣　味亦復二種</div>
</div></div>
<div class='div-jing'><a id='mulu17' />
<p class='h2'>（一五）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘來詣佛所，稽首佛足，却住一面，白佛言：「善哉！世尊！今當為我略說法要，我聞法已，當獨一靜處，修不放逸。修不放逸已，當復思惟：『所以善男子出家，剃除鬚髮，身著法服，信家非家出家，為究竟無上梵行，現法作證：「我生已盡，梵行已立，所作已作，自知不受後有。」』」</p>
<p>爾時，世尊告彼比丘：「善哉！善哉！比丘快說此言，云：『當為我略說法要，我聞法已，獨一靜處，修不放逸，乃至自知不受後有。』如是說耶？」</p>
<p>比丘白佛：「如是，世尊！」</p>
<p>佛告比丘：「諦聽！諦聽！善思念之，當為汝說。比丘！若隨使使者，即隨使死；若隨死者，為取所縛。比丘！若不隨使使，則不隨使死；不隨使死者，則於取解脫。」</p>
<p>比丘白佛：「知已，世尊！知已，善逝！」</p>
<p>佛告比丘：「汝云何於我略說法中，廣解其義？」</p>
<p>比丘白佛言：「世尊！色隨使使、色隨使死；隨使使、隨使死者，則為取所縛。如是受、想、行、識，隨使使、隨使死；隨使使、隨使死者，為取所縛。</p>
<p>「世尊！若色不隨使使、不隨使死；不隨使使、不隨使死者，則於取解脫。如是受、想、行、識，不隨使使、不隨使死；不隨使使、不隨使死者，則於取解脫。如是，世尊！略說法中，廣解其義。」</p>
<p>佛告比丘：「善哉！善哉！比丘！於我略說法中，廣解其義。所以者何？色隨使使、隨使死；隨使使、隨使死者，則為取所縛。如是受、想、行、識，隨使使、隨使死；隨使使、隨使死者，則為取所縛。</p>
<p>「比丘！色不隨使使、不隨使死；不隨使使、不隨使死者，則於取解脫。如是受、想、行、識，不隨使使、不隨使死；不隨使使、不隨使死者，則於取解脫。」</p>
<p>時，彼比丘聞佛所說，心大歡喜，禮佛而退。獨在靜處，精勤修習，住不放逸。精勤修習，住不放逸已，思惟：「所以善男子出家，剃除鬚髮，身著法服，信家非家出家，乃至自知不受後有。」</p>
<p>時，彼比丘即成羅漢，心得解脫。</p>
</div>
<div class='div-jing'><a id='mulu18' />
<p class='h2'>（一六）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘來詣佛所。所問如上，差別者：「隨使使、隨使死者，則增諸數；若不隨使使、不隨使死者，則不增諸數。」</p>
<p>佛告比丘：「汝云何於我略說法中，廣解其義？」</p>
<p>時，彼比丘白佛言：「世尊！若色隨使使、隨使死；隨使使、隨使死者，則增諸數。如是受、想、行、識，隨使使、隨使死；隨使使、隨使死者，則增諸數。</p>
<p>「世尊！若色不隨使使、不隨使死；不隨使使、不隨使死者，則不增諸數。如是受、想、行、識，不隨使使、不隨使死；不隨使使、不隨使死者，則不增諸數。如是，世尊！我於略說法中，廣解其義。」如是，乃至得阿羅漢，心得解脫。</p>
</div>
<div class='div-jing'><a id='mulu19' />
<p class='h2'>（一七）</p><p>如是我聞：</p>
<p>一時，佛住舍衛國祇樹給孤獨園。</p>
<p>有異比丘從<span class='corr'>座</span>起，偏袒右肩，合掌白佛言：「善哉！世尊！為我略說法要。我聞法已，當獨一靜處，專精思惟，住不放逸：『所以善男子出家，剃除鬚髮，身著法服，信家非家，出家學道，為究竟無上梵行，現法身作證：「我生已盡，梵行已立，所作已作，自知不受後有。」』」</p>
<p>爾時，世尊告彼比丘：「善哉！善哉！汝作是說：『世尊！為我略說法要，我於略說法中，廣解其義，當獨一靜處，專精思惟，住不放逸，乃至自知不受後有。』汝如是說耶？」</p>
<p>比丘白佛：「如是，世尊！」</p>
<p>佛告比丘：「諦聽！諦聽！善思念之，當為汝說。比丘！非汝所應之法，宜速斷除。斷彼法者，以義饒益，長夜安樂。」</p>
<p>時，彼比丘白佛言：「知已。世尊！知已。善逝！」</p>
<p>佛告比丘：「云何於我略說法中，廣解其義？」</p>
<p>比丘白佛言：「世尊！色非我所應，宜速斷除；受、想、行、識非我所應，宜速斷除。以義饒益，長夜安樂。是故，世尊！我於世尊略說法中，廣解其義。」</p>
<p>佛言：「善哉！善哉！比丘！汝於我略說法中，廣解其義。所以者何？色者非汝所應，宜速斷除。如是受、想、行、識非汝所應，宜速斷除。斷除已，以義饒益，長夜安樂。」</p>
<p>時，彼比丘聞佛所說，心大歡喜，禮佛而退。獨一靜處，精勤修習，住不放逸。精勤修習，住不放逸已，思惟：「所以善男子出家，剃除鬚髮，身著法服，正信非家出家，乃至自知不受後有。」</p>
<p>時，彼比丘成阿羅漢，心得解脫。</p>
</div>
<div class='div-jing'><a id='mulu20' />
<p class='h2'>（一八）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘從<span class='corr'></span><span class='corr'>座</span>起，偏袒右肩，為佛作禮，却住一面，而白佛言：「善哉！世尊！為我略說法要，我聞法已，當獨一靜處，專精思惟，不放逸住，乃至自知不受後有。」</p>
<p>佛告比丘：「善哉！善哉！汝作如是說：『世尊！為我略說法要，我聞法已，當獨一靜處，專精思惟，不放逸住，乃至自知不受後有。』耶？」</p>
<p>時，彼比丘白佛言：「如是，世尊！」</p>
<p>佛告比丘：「諦聽！諦聽！善思念之，當為汝說。若非汝所應，亦非餘人所應，此法宜速除斷。斷彼法已，以義饒益，長夜安樂。」</p>
<p>時，彼比丘白佛言：「知已。世尊！知已。善逝！」</p>
<p>佛告比丘：「云何於我略說法中，廣解其義？」</p>
<p>比丘白佛言：「世尊！色非我、非我所應，亦非餘人所應，是法宜速除斷。斷彼法已，以義饒益，長夜安樂。如是受、想、行、識，非我、非我所應，亦非餘人所應，宜速除斷，斷彼法已，以義饒益，長夜安樂。是故，我於如來略說法中，廣解其義。」</p>
<p>佛告比丘：「善哉！善哉！汝云何於我略說法中，廣解其義？所以者何？比丘！色非我、非我所應，亦非餘人所應，是法宜速除斷。斷彼法已，以義饒益，長夜安樂。如是受、想、行、識，非我、非我所應，亦非餘人所應，是法宜速除斷。斷彼法已，以義饒益，長夜安樂。」</p>
<p>時，彼比丘聞佛所說，心大歡喜，禮佛而退。獨一靜處，精勤修習，不放逸住，乃至自知不受後有。</p>
<p>時，彼比丘心得解脫，成阿羅漢。</p>
</div>
<div class='div-jing'><a id='mulu21' />
<p class='h2'>（一九）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘從<span class='corr'></span><span class='corr'>座</span>起，為佛作禮，而白佛言：「世尊！為我略說法要，我聞法已，當獨一靜處，專精思惟，不放逸住。不放逸住已，思惟：『所以善男子正信家非家出家，乃至自知不受後有。』」</p>
<p>爾時，世尊告彼比丘：「善哉！善哉！汝今作是說：『善哉！世尊！為我略說法要，我聞法已，當獨一靜處，專精思惟，不放逸住，乃至自知不受後有。』耶？」</p>
<p>比丘白佛言：「如是，世尊！」</p>
<p>佛告比丘：「諦聽！諦聽！善思念之，當為汝說。比丘！結所繫法宜速除斷，斷彼法已，以義饒益，長夜安樂。」</p>
<p>時，彼比丘白佛言：「知已。世尊！知已。善逝！」</p>
<p>佛告比丘：「汝云何於我略說法中，廣解其義？」</p>
<p>比丘白佛言：「世尊！色是結所繫法，是結所繫法宜速除斷。斷彼法已，以義饒益，長夜安樂。如是受、想、行、識結所繫法，是結所繫法宜速除斷。斷彼法已，以義饒益，長夜安樂。是故我於世尊略說法中，廣解其義。」</p>
<p>佛告比丘：「善哉！善哉！汝於我略說法中，廣解其義。所以者何？色是結所繫法，此法宜速除斷，斷彼法已，以義饒益，長夜安樂。如是受、想、行、識是結所繫法，此法宜速除斷，斷彼法已，以義饒益，長夜安樂。」</p>
<p>時，彼比丘聞佛所說，心大歡喜，禮佛而退，獨一靜處，專精思惟，不放逸住，乃至心得解脫，成阿羅漢。</p>
</div>
<div class='div-jing'><a id='mulu22' />
<p class='h2'>（二〇）</p><p><span class='corr'>染</span>經亦如是說。</p>
</div>
<div class='div-jing'><a id='mulu23' />
<p class='h2'>（二一）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘從<span class='corr'></span><span class='corr'>座</span>起，為佛作禮，而白佛言：「世尊！為我略說法要，我聞法已，當獨一靜處，專精思惟，不放逸住。不放逸住已，思惟：『所以善男子正信非家出家，乃至自知不受後有。』」</p>
<p>爾時，世尊告彼比丘：「善哉！善哉！汝今作是說：『善哉！世尊！為我略說法要，我聞法已，當獨一靜處，專精思惟，不放逸住，乃至自知不受後有。』耶？」</p>
<p>比丘白佛言：「如是，世尊！」</p>
<p>佛告比丘：「諦聽！諦聽！善思念之，當為汝說。比丘！動搖時，則為魔所縛；若不動者，則解脫波旬。」</p>
<p>比丘白佛言：「知已。世尊！知已。善逝！」</p>
<p>佛告比丘：「汝云何於我略說法中，廣解其義？」</p>
<p>比丘白佛言：「世尊！色動搖時，則為魔所縛；若不動者，則解脫波旬。如是受、想、行、識動搖時，則為魔所縛；若不動者，則解脫波旬。是故我於世尊略說法中，廣解其義。」</p>
<p>佛告比丘：「善哉！善哉！汝於我略說法中，廣解其義。所以者何？若色動搖時，則為魔所縛；若不動者，則解脫波旬。如是受、想、行、識動搖時，則為魔所縛；若不動者，則解脫波旬。」乃至自知不受後有，心得解脫，成阿羅漢。</p>
</div>
<div class='div-jing'><a id='mulu24' />
<p class='h2'>（二二）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有比丘名劫波，來詣佛所，頭面禮足，却住一面，白佛言：「如世尊說，比丘心得善解脫。世尊！云何比丘心得善解脫？」</p>
<p>爾時，世尊告劫波曰：「善哉！善哉！能問如來心善解脫。善哉！劫波！諦聽！諦聽！善思念之，當為汝說。劫波！當觀知諸所有色，若過去、若未來、若現在，若內、若外，若麁、若細，若好、若醜，若遠、若近，彼一切悉皆無常。正觀無常已，色愛即除。色愛除已，心善解脫。如是觀受、想、行、識，若過去、若未來、若現在，若內、若外、若麁、若細，若好、若醜，若遠、若近，彼一切悉皆無常。正觀無常已，識愛即除。識愛除已，我說心善解脫。劫波！如是，比丘心善解脫者，如來說名心善解脫。所以者何？愛欲斷故。愛欲斷者，如來說名心善解脫。」</p>
<p>時，劫波比丘聞佛所說，心大歡喜，禮佛而退。</p>
<p>爾時，劫波比丘受佛教已，獨一靜處，專精思惟，不放逸住。乃至自知不受後有。心善解脫，成阿羅漢。</p>
</div>
<div class='div-jing'><a id='mulu25' />
<p class='h2'>（二三）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，尊者羅睺羅往詣佛所，頭面禮足，却住一面，白佛言：「世尊！云何知、云何見我此識身及外境界一切相，能令無有我、我所見、我慢使繫著？」</p>
<p>佛告羅睺羅：「善哉！善哉！能問如來：『云何知、云何見我此識身及外境界一切相，令無有我、我所見、我慢使繫著？』耶。」</p>
<p>羅睺羅白佛言：「如是，世尊！」</p>
<p>佛告羅睺羅：「善哉！諦聽！諦聽！善思念之，當為汝說。羅睺羅！當觀若所有諸色，若過去、若未來、若現在，若內、若外，若麁、若細，若好、若醜，若遠、若近，彼一切悉皆非我、不異我、不相在，如是平等慧正觀。如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在。如是平等慧如實觀。</p>
<p>「如是，羅睺羅！比丘如是知、如是見。如是知、如是見者，於此識身及外境界一切相，無有我、我所見、我慢使繫著。</p>
<p>「羅睺羅！比丘若如是於此識身及外境界一切相，無有我、我所見、我慢使繫著者，比丘是名斷愛欲，轉去諸結，正無間等，究竟苦邊。」</p>
<p>時，羅睺羅聞佛所說，歡喜奉行。</p>
</div>
<div class='div-jing'><a id='mulu26' />
<p class='h2'>（二四）</p><p>如是我聞：</p>
<p>一時，佛住王舍城伽蘭陀竹園。</p>
<p>爾時，世尊告羅睺羅：「比丘！云何知、云何見我此識身及外境界一切相，無有我、我所見、我慢使繫著？」</p>
<p>羅睺羅白佛言：「世尊為法主、為導、為覆。善哉！世尊當為諸比丘演說此義，諸比丘從佛聞已，當受持奉行。」</p>
<p>佛告羅睺羅：「諦聽！諦聽！善思念之，當為汝說。」</p>
<p>羅睺羅白佛：「唯然，受教。」</p>
<p>佛告羅睺羅：「當觀諸所有色，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在。如是平等慧如實觀。如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在。如是平等慧如實觀。</p>
<p>「比丘！如是知、如是見我此識身及外境界一切相，無有我、我所見、我慢使繫著。</p>
<p>「羅睺羅！比丘如是識身及外境界一切相，無有我、我所見、我慢使繫著者，超越疑心，遠離諸相，寂靜解脫，是名比丘斷除愛欲，轉去諸結，正無間等，究竟苦邊。」</p>
<p>時，羅睺羅聞佛所說，歡喜奉行。</p>

<div class="lg regular"><div class='lg-row'>使、增諸數　非我、非彼　結繫、動搖</div>
<div class='lg-row'>劫波所問　亦羅睺羅　所問二經</div>
</div></div>
<div class='div-jing'><a id='mulu27' />
<p class='h2'>（二五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘來詣佛所，為佛作禮，却住一面，白佛言：「如世尊說多聞，云何為多聞？」</p>
<p>佛告比丘：「善哉！善哉！汝今問我多聞義耶？」</p>
<p>比丘白佛：「唯然，世尊！」</p>
<p>佛告比丘：「諦聽，善思，當為汝說。比丘當知，若聞色是生厭、離欲、滅盡、寂靜法，是名多聞；如是聞受、想、行、識，是生厭、離欲、滅盡、寂靜法，是名多聞比丘，是名如來所說多聞。」</p>
<p>時，彼比丘聞佛所說，踊躍歡喜，作禮而去。</p>
</div>
<div class='div-jing'><a id='mulu28' />
<p class='h2'>（二六）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘來詣佛所，頭面禮足，却住一面，白佛言：「如世尊所說法師，云何名為法師？」</p>
<p>佛告比丘：「善哉！善哉！汝今欲知如來所說法師義耶？」</p>
<p>比丘白佛：「唯然，世尊！」</p>
<p>佛告比丘：「諦聽，善思，當為汝說。」</p>
<p>佛告比丘：「若於色說是生厭、離欲、滅盡、寂靜法者，是名法師；若於受、想、行、識，說是生厭、離欲、滅盡、寂靜法者，是名法師，是名如來所說法師。」</p>
<p>時，彼比丘聞佛所說，踊躍歡喜，作禮而去。</p>
</div>
<div class='div-jing'><a id='mulu29' />
<p class='h2'>（二七）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘來詣佛所，頭面作禮，却住一面，白佛言：「如世尊說法次法向，云何法次法向？」</p>
<p>佛告比丘：「善哉！善哉！汝今欲知法次法向耶？」</p>
<p>比丘白佛：「唯然，世尊！」</p>
<p>佛告比丘：「諦聽，善思，當為汝說。比丘！於色向厭、離欲、滅盡，是名法次法向；如是受、想、行、識，於識向厭、離欲、滅盡，是名法次法向。」</p>
<p>時，彼比丘聞佛所說，踊躍歡喜，作禮而去。</p>
</div>
<div class='div-jing'><a id='mulu30' />
<p class='h2'>（二八）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘來詣佛所，頭面禮足，却住一面，白佛言：「世尊！如世尊所說，得見法涅槃，云何比丘得見法涅槃？」</p>
<p>佛告比丘：「善哉！善哉！汝今欲知見法涅槃耶？」</p>
<p>比丘白佛：「唯然，世尊！」</p>
<p>佛告比丘：「諦聽，善思，當為汝說。」</p>
<p>佛告比丘：「於色生厭、離欲、滅盡，不起諸漏，心正解脫，是名比丘見法涅槃；如是受、想、行、識，於識生厭、離欲、滅盡，不起諸漏，心正解脫，是名比丘見法涅槃。」</p>
<p>時，彼比丘聞佛所說，踊躍歡喜，作禮而去。</p>
</div>
<div class='div-jing'><a id='mulu31' />
<p class='h2'>（二九）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘名三蜜離提，來詣佛所，頭面禮足，却住一面，白佛言：「如世尊說說法師。云何名為說法師？」</p>
<p>佛告比丘：「汝今欲知說法師義耶？」</p>
<p>比丘白佛：「唯然，世尊！」</p>
<p>佛告比丘：「諦聽，善思，當為汝說。若比丘於色說厭、離欲、滅盡，是名說法師。如是於受、想、行、識，於識說厭、離欲、滅盡，是名說法師。」</p>
<p>時，彼比丘聞佛所說，踊躍歡喜，作禮而去。</p>

<div class="lg regular"><div class='lg-row'>多聞、善說法　向法及涅槃</div>
<div class='lg-row'>三蜜離提問　云何說法師</div>
</div></div>
<div class='div-jing'><a id='mulu32' />
<p class='h2'>（三〇）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，尊者舍利弗在耆闍崛山中。</p>
<p>時，有長者子名輸屢那。日日遊行，到耆闍崛山，詣尊者舍利弗，問訊起居已，却坐一面，語舍利弗言：「若諸沙門、婆羅門於無常色、變易、不安隱色言：『我勝、我等、我劣。』何故沙門、婆羅門作如是想，而不見真實？若沙門、婆羅門於無常、變易、不安隱受、想、行、識而言：『我勝、我等、我劣。』何故沙門、婆羅門作如是想，而不見真實？</p>
<p>「若沙門、婆羅門於無常色、<span class='corr'>變易</span>、不安隱色<span class='corr'></span>言：『我勝、我等、我劣。』何所計而不見真實？於無常、變易、不安隱受、想、行、識言：『我勝、我等、我劣。』何所計而不見真實？」</p>
<p>「輸屢那！於汝意云何？色為常、為無常耶？」</p>
<p>答言：「無常。」</p>
<p>「輸屢那！若無常，為是苦耶？」</p>
<p>答言：「是苦。」</p>
<p>「輸屢那！若無常、苦，是變易法，於意云何？聖弟子於中見色是我、異我、相在不？」</p>
<p>答言：「不也。」</p>
<p>「輸屢那！於意云何？受、想、行、識為常、為無常？」</p>
<p>答言：「<span class='corr'></span>無常。」</p>
<p>「若無常，是苦耶？」</p>
<p>答言：「是苦。」</p>
<p>「輸屢那！識若無常、苦，是變易法，於意云何？聖弟子於中見識是我、異我、相在不？」</p>
<p>答言：「不也。」</p>
<p>「輸屢那！當知色，若過去、若未來、若現在，若內、若外，若麁、若細，若好、若醜，若遠、若近，彼一切色不是我、不異我、不相在，是名如實知。如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切識不是我、不異我、不相在，是名如實知。輸屢那！如是於色、受、想、行、識生厭，離欲、解脫，解脫知見：『我生已盡，梵行已立，所作已作，自知不受後有。』」</p>
<p>時，舍利弗說是經已，長者子輸屢那遠塵離垢，得法眼淨。時，長者子輸屢那見法得法，不由於他，於正法中，得無所畏。從坐起，偏袒右肩，胡跪合掌，白舍利弗言：「我今已度，我從今日歸依佛、歸依法、歸依僧，為優婆塞。我從今日已，盡壽命，清淨歸依三寶。」</p>
<p>時，長者子輸屢那聞舍利弗所說，歡喜踊躍，作禮而去。</p>
</div>
<div class='div-jing'><a id='mulu33' />
<p class='h2'>（三一）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，尊者舍利弗在耆闍崛山。</p>
<p>時，有長者子名輸屢那，日日遊行，到耆闍崛山，詣舍利弗所，頭面禮足，却坐一面。</p>
<p>時，舍利弗謂：「輸屢那！若沙門、婆羅門於色不如實知，色集不如實知，色滅不如實知，色滅道跡不如實知故，輸屢那！當知此沙門、婆羅門不堪能斷色。如是沙門、婆羅門於受、想、行、識不如實知，識集不如實知，識滅不如實知，識滅道跡不如實知故，不堪能斷識。</p>
<p>「輸屢那！若沙門、婆羅門於色如實知，色集如實知，色滅如實知，色滅道跡如實知故，輸屢那！當知此沙門、婆羅門堪能斷色。如是，輸屢那！若沙門、婆羅門於受、想、行、識如實知，識集如實知，識滅如實知，識滅道跡如實知故，輸屢那！當知此沙門、婆羅門堪能斷識。</p>
<p>「輸屢那！於意云何？色為常、為無常耶？」</p>
<p>答言：「無常。」</p>
<p>又問：「若無常者，是苦耶？」</p>
<p>答言：「是苦。」</p>
<p>舍利弗言：「若色無常、苦者，是變易法，聖弟子寧於中見色是我、異我、相在不？」</p>
<p>答言：「不也。」</p>
<p>「輸屢那！如是受、想、行、識為常、為無常耶？」</p>
<p>答言：「無常。」</p>
<p>又問：「若無常者，是苦耶？」</p>
<p>答言：「是苦。」</p>
<p>又問：「若無常、苦者，是變易法，聖弟子寧於中見識是我、異我、相在不？」</p>
<p>答曰：「不也。」</p>
<p>「輸屢那！當知色，若過去、若未來、若現在，若內、若外，若麁、若細、若好、若醜，若遠、若近，於一切色不是我、不異我、不相在，是名如實知。輸屢那！聖弟子於色生厭、離欲、解脫，解脫生、老、病、死、憂、悲、苦、惱。</p>
<p>「如是受、想、行、識，若過去、若未來、若現在，若內、若外，若麁、若細，若好、若醜，若遠、若近，彼一切識不是我、不異我、不相在，是名如實知。輸屢那！聖弟子於識生厭、離欲、解脫，解脫生、老、病、死、憂、悲、苦、惱。」</p>
<p>時，輸屢那聞舍利弗所說，歡喜踊躍，作禮已，去。</p>
</div>
<div class='div-jing'><a id='mulu34' />
<p class='h2'>（三二）</p><p>如是我聞：</p>
<p>一時，佛住王舍城迦蘭陀竹園。爾時，尊者舍利弗在耆闍崛山。</p>
<p>時，有長者子名輸屢那，日日遊行，到耆闍崛山，詣舍利弗所，頭面禮足，却坐一面。</p>
<p>時，舍利弗告輸屢那：「若沙門、婆羅門於色不如實知，色集不如實知，色滅不如實知，色味不如實知，色患不如實知，色離不如實知故，不堪能超越色。若沙門、婆羅門於受、想、行、識不如實知，識集不如實知，識滅不如實知，識味不如實知，識患不如實知，識離不如實知故，此沙門、婆羅門不堪能超越識。</p>
<p>「若沙門、婆羅門於色、色集、色滅、色味、色患、色離如實知，此沙門、婆羅門堪能超越色。若沙門、婆羅門於受、想、行、識、識集、識滅、識味、識患、識離如實知，此沙門、婆羅門堪能超越識。</p>
<p>「輸屢那！於汝意云何？色為常、為無常耶？」</p>
<p>答言：「無常。」</p>
<p>「無常者，為苦耶？」</p>
<p>答言：「是苦。」</p>
<p>「輸屢那！若色無常、苦，是變易法，聖弟子於中寧有是我、異我、相在不？」</p>
<p>答言：「不也。」</p>
<p>「輸屢那！於汝意云何？如是受、想、行、識為常、為無常？」</p>
<p>答言：「無常。」</p>
<p>「若無常者，是苦耶？」</p>
<p>答言：「是苦。」</p>
<p>「輸屢那！若無常、苦，是變易法，聖弟子於中寧有是我、異我、相在不？」答言：「不也。」</p>
<p>「輸屢那！當知色，若過去、若未來、若現在，若內、若外，若麁、若細，若好、若醜，若遠、若近，於一切色不是我、不異我、不相在，是名如實知。</p>
<p>「輸屢那！受、想、行、識，若過去、若未來、若現在，若內、若外，若麁、若細，若好、若醜，若遠、若近，於一切識不是我、不異我、不相在，是名如實知。</p>
<p>「輸屢那！聖弟子於此五受陰正觀非我、非我所。如是正觀，於諸世間無所攝受；無攝受者，則無所著；無所著者，自得涅槃：『我生已盡，梵行已立，所作已作，自知不受後有。』」</p>
<p>時，長者子輸屢那聞舍利弗所說，歡喜踊躍，作禮而去。</p>

<p class='juan'>雜阿含經卷第一</p></div></div>
</div><!-- end of div[@id='body'] -->
</body></html>