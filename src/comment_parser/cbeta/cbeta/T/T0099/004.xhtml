<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu94' />雜阿含經卷第四</p><p class="byline">宋天竺三藏求那跋陀羅譯</p><a id='mulu95' />
<div class='div-jing'><a id='mulu96' />
<p class='h2'>（八八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有年少婆羅門名欝多羅，來詣佛所，與世尊面相問訊慰勞已，退坐一面，白佛言：「世尊！我常如法行乞，持用供養父母，令得樂離苦。世尊！我作如是，為多福不？」</p>
<p>佛告欝多羅：「實有多福。所以者何？若有如法乞求，供養父母，令其安樂，除苦惱者，實有大福。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「如汝於父母，　恭敬修供養，</div>
<div class='lg-row'>現世名稱流，　命終生天上。」</div>
</div><p>佛說此經已，年少欝多羅歡喜隨喜，作禮而去。</p>
</div>
<div class='div-jing'><a id='mulu97' />
<p class='h2'>（八九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有年少婆羅門名優波迦，來詣佛所，與世尊面相問訊慰勞已，退坐一面，白佛言：「瞿曇！諸婆羅門常稱歎邪盛大會，沙門瞿曇亦復稱歎邪盛大會不？」</p>
<p>佛告優波迦：「我不一向稱歎，或有邪盛大會可稱歎，或有邪盛大會不可稱歎。」</p>
<p>優波迦白佛：「何等邪盛大會可稱歎？何等邪盛大會不可稱歎？」</p>
<p>佛告優波迦：「若邪盛大會繫群少特牛、水特、水牸，及諸羊犢、小小眾生悉皆傷殺，逼迫苦切，僕使作人，鞭笞恐怛，悲泣號呼，不喜不樂，眾苦作役。如是等邪盛大會，我不稱歎，以造大難故。若復大會不繫縛群牛，乃至不令眾生辛苦作役者。如是邪盛大會，我所稱歎，以不造大難故。爾時，世尊即說偈言：</p>

<div class="lg regular" style="margin-left:1em;"><div class='lg-row'>「馬祀等大會，　造諸大難事，</div>
<div class='lg-row'>如是等邪盛，　大仙不稱歎。</div>
<div class='lg-row'>繫縛諸眾生，　殺害微細蟲，</div>
<div class='lg-row'>是非為正會，　大仙不隨順。</div>
<div class='lg-row'>若不害眾生，　造作眾難者，</div>
<div class='lg-row'>是等名正會，　大仙隨稱歎。</div>
<div class='lg-row'>惠施修供養，　為應法邪盛，</div>
<div class='lg-row'>施者清淨心，　梵行良福田。</div>
<div class='lg-row'>如是大會者，　是則羅漢會，</div>
<div class='lg-row'>是會得大果，　諸天皆歡喜。</div>
<div class='lg-row'>自行恭敬請，　自手而施與，</div>
<div class='lg-row'>彼我悉清淨，　是施得大果。</div>
<div class='lg-row'>慧者如是施，　信心應解脫，</div>
<div class='lg-row'>無罪樂世間，　智者往生彼。」</div>
</div><p>佛說此經已，優波迦婆羅門聞佛所說，歡喜隨喜，作禮而去。</p>
</div>
<div class='div-jing'><a id='mulu98' />
<p class='h2'>（九〇）</p><p>如是我聞：</p>
<p>一時，佛住舍衛國祇樹給孤獨園……廣說如上。差別者，謂隨說異偈言：</p>

<div class="lg regular" style="margin-left:1em;"><div class='lg-row'>「無為無諸難，　邪盛時清淨，</div>
<div class='lg-row'>如法隨順行，　攝護諸梵行。</div>
<div class='lg-row'>馨香歸世界，　超過諸凡鄙，</div>
<div class='lg-row'>佛於邪盛善，　稱歎此邪盛。</div>
<div class='lg-row'>惠施修供養，　邪盛隨所應，</div>
<div class='lg-row'>淨信平等施，　梵行良福田。</div>
<div class='lg-row'>彼作如是施，　是施羅漢田，</div>
<div class='lg-row'>如是廣大施，　諸天所稱歎。</div>
<div class='lg-row'>自行恭敬請，　自手而供養，</div>
<div class='lg-row'>等攝自他故，　邪盛得大果。</div>
<div class='lg-row'>慧者如是施，　淨信心解脫，</div>
<div class='lg-row'>於無罪世界，　智者往生彼。」</div>
</div><p>佛說此經已，優波迦婆羅門聞佛所說，歡喜作禮而去。</p>
</div>
<div class='div-jing'><a id='mulu99' />
<p class='h2'>（九一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有年少婆羅門名欝闍迦，來詣佛所，稽首佛足，退坐一面，白佛言：「世尊！俗人在家當行幾法，得現法安及現法樂？」</p>
<p>佛告婆羅門：「有四法，俗人在家得現法安、現法樂。何等為四？謂方便具足、守護具足、善知識具足、正命具足。</p>
<p>「何等為方便具足？謂善男子種種工巧業處以自營生，謂種田、商賈，或以王事，或以書䟽算畫。於彼彼工巧業處精勤修行，是名方便具足。</p>
<p>「何等為守護具足？謂善男子所有錢穀，方便所得，自手執作，如法而得，能極守護，不令王、賊、水、火劫奪漂沒令失，不善守護者亡失，不愛念者輒取，及諸災患所壞，是名善男子善守護。</p>
<p>「何等為善知識具足？若有善男子不落度、不放逸、不虛妄、不凶險，如是知識能善安慰，未生憂苦能令不生，已生憂苦能令開覺，未生喜樂能令速生，已生喜樂護令不失，是名善男子善知識具足。</p>
<p>「云何為正命具足？謂善男子所有錢財出內稱量，周圓掌護，不令多入少出也、多出少入也。如執秤者，少則增之，多則減之，知平而捨。如是，善男子稱量財物，等入等出，莫令入多出少、出多入少，若善男子無有錢財而廣散用，以此生活，人皆名為優曇鉢果，無有種子，愚癡貪欲，不顧其後。或有善男子財物豐多，不能食用，傍人皆言是愚癡人如餓死狗。是故，善男子所有錢財能自稱量，等入等出，是名正命具足。如是，婆羅門！四法成就，現法安、現法樂。」</p>
<p>婆羅門白佛言：「世尊！在家之人有幾法，能令後世安、後世樂？」</p>
<p>佛告婆羅門：「在家之人有四法，能令後世安、後世樂。何等為四？謂信具足、戒具足、施具足、慧具足。</p>
<p>「何等為信具足？謂善男子於如來所，得信敬心，建立信本，非諸天、魔、梵及餘世人同法所壞，是名善男子信具足。</p>
<p>「何等戒具足？謂善男子不殺生、不偷盜、不邪婬、不妄語、不飲酒，是名戒具足。</p>
<p>「云何施具足？謂善男子離慳垢心，在於居家，行解脫施，常自手與，樂修行捨，等心行施，是名善男子施具足。</p>
<p>「云何為慧具足？謂善男子苦聖諦如實知，習、滅、道聖諦如實知，是名善男子慧具足。若善男子在家行此四法者，能得後世安、後世樂。」</p>
<p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「方便建諸業，　積集能守護，</div>
<div class='lg-row'>知識善男子，　正命以自活。</div>
<div class='lg-row'>淨信戒具足，　惠施離慳垢，</div>
<div class='lg-row'>淨除於速道，　得後世安樂。</div>
<div class='lg-row'>若處於居家，　成就於八法，</div>
<div class='lg-row'>審諦尊所說，　等正覺所知。</div>
<div class='lg-row'>現法得安隱，　現法喜樂住，</div>
<div class='lg-row'>後世喜樂住。」</div>
</div><p>佛說此經已，欝闍迦聞佛所說，歡喜隨喜，作禮而去。</p>
</div>
<div class='div-jing'><a id='mulu100' />
<p class='h2'>（九二）</p><p>如是我聞：</p>
<p>一時，佛在拘薩羅人間遊行，至舍衛國祇樹給孤獨園。</p>
<p>爾時，舍衛國有憍慢婆羅門止住，父母種姓俱淨，無瑕點能說者，七世相承悉皆清淨；為婆羅門師，言論通達，諸論記典悉了萬名，解法優劣，分明諸，句句記說，容貌端正。或生志高、族姓志高、容色志高、聰明志高、財富志高，不敬父母、諸尊、師長。聞沙門瞿曇在拘薩羅國人間遊行，至舍衛國祇樹給孤獨園。聞已，作是念：「我當往彼沙門瞿曇所，若有所說，我當共論；無所說者，默然而還。」</p>
<p>時，憍慢婆羅門乘白馬車，諸年少婆羅門前後導從，持金柄傘蓋，手執金瓶，往見世尊。至於園門，下車步進。</p>
<p>爾時，世尊與諸大眾圍遶說法，不時顧念憍慢婆羅門。</p>
<p>時，憍慢婆羅門作是念：「沙門瞿曇不顧念我，且當還去。」</p>
<p>爾時，世尊知憍慢婆羅門心念，而說偈言：</p>

<div class="lg regular" style="margin-left:1em;"><div class='lg-row'>「憍慢既來此，　不善更增慢，</div>
<div class='lg-row'>向以義故來，　應轉增其義。」</div>
</div><p>時，憍慢婆羅門作是念：「沙門瞿曇已知我心。」欲修敬禮。</p>
<p>爾時，世尊告憍慢婆羅門：「止！止！不須作禮，心淨已足。」</p>
<p>時，諸大眾咸各高聲唱言：「奇哉！世尊！大德大力。今此憍慢婆羅門恃生憍慢、族姓憍慢、容色憍慢、聰明憍慢、財富憍慢，不敬父母、諸尊、師長，今於沙門瞿曇所謙卑下下，欲接足禮。」</p>
<p>時，憍慢婆羅門於大眾前唱令靜默，而說偈言：</p>

<div class="lg regular" style="margin-left:1em;"><div class='lg-row'>「云何不起慢？　云何起恭敬？</div>
<div class='lg-row'>云何善慰諭？　云何善供養？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「父母及長兄，　和尚諸師長，</div>
<div class='lg-row'>及諸尊重者，　所不應生慢。</div>
<div class='lg-row'>應當善恭敬，　謙下而問訊，</div>
<div class='lg-row'>盡心而奉事，　兼設諸供養。</div>
<div class='lg-row'>離貪恚癡心，　漏盡阿羅漢，</div>
<div class='lg-row'>正智善解脫，　伏諸憍慢心。</div>
<div class='lg-row'>於此賢聖等，　合掌稽首禮。」</div>
</div><p>爾時，世尊為憍慢婆羅門種種說法，示、教、照、喜。如佛世尊次第說法，說布施、持戒、生天功德，愛欲味患煩惱，清淨、出要、遠離，諸清淨分……如是廣說，如白淨衣無諸黑惡，速受染色。憍慢婆羅門<span class='corr'>即</span>於座上解四聖諦——苦、習、滅、道，得無間等。</p>
<p>時，憍慢婆羅門見法、得法、知法、入法，度諸疑惑，不由他度，於正法中得無所畏。即從座起，整衣服，為佛作禮，合掌白佛：「我今可得於正法中出家、受具足不？」</p>
<p>佛告憍慢婆羅門：「汝今可得於正法中出家、受具足。」</p>
<p>彼即出家，獨正思惟：「所以善男子剃除鬚髮，著袈裟衣，正信非家，出家學道……。」得阿羅漢，心善解脫。</p>
</div>
<div class='div-jing'><a id='mulu101' />
<p class='h2'>（九三）</p><p>如是我聞：</p>
<p>一時，佛在拘薩羅人間遊行，至舍衛國祇樹給孤獨園。</p>
<p>時，有長身婆羅門，作如是邪盛大會——以七百特牛行列繫柱，特、牸、水牛及諸羊犢、種種小蟲悉皆繫縛，辦諸飲食、廣行布施，種種外道從諸國國皆悉來集邪盛會所。</p>
<p>時，長身婆羅門聞沙門瞿曇從拘薩羅人間遊行，至舍衛國祇樹給孤獨園。作是念：「我今辦邪盛大會，所以七百特牛行列繫柱，乃至小小諸虫皆悉繫縛。為邪盛大會故，種種異道從諸國國來至會所。我今當往沙門瞿曇所問邪盛法，莫令我作邪盛大會，分數中有所短少。」作是念已，乘白馬車，諸年少婆羅門前後導從，持金柄傘蓋，執金澡瓶，出舍衛城，詣世尊所，恭敬承事。至精舍門，下車步進，至於佛前，面相問訊慰勞已，退坐一面，白佛言：「瞿曇！我今欲作邪盛大會，以七百特牛行列繫柱，乃至小小諸蟲皆悉繫縛。為邪盛大會故，種種異道從諸國國皆悉來至邪盛會所。又聞瞿曇從拘薩羅人間遊行，至舍衛國祇樹給孤獨園。我今故來請問瞿曇邪盛大會法諸物分數，莫令我所作邪盛大會諸分數之中有所短少。」</p>
<p>佛告婆羅門：「或有一邪盛大會主行施作福而生於罪，為三刀劍之所刻削，得不善果報。何等三？謂身刀劍、口刀劍、意刀劍。</p>
<p>「何等為意刀劍生諸苦報？如一會主造作大會，作是思惟：『我作邪盛大會，當殺爾所少壯特牛，爾所水特、水牸，爾所羊犢及種種諸蟲。』是名意刀劍生諸苦報。如是施主雖念作種種布施、種種供養，實生於罪！</p>
<p>「云何為口刀劍生諸苦報？有一會主造作大會，作如是教：『我今作邪盛大會，汝等當殺爾所少壯特牛，乃至殺害爾所微細蟲。』是名口刀劍生諸苦報，大會主雖作是布施、供養，實生於罪！</p>
<p>「云何為身刀劍生諸苦報？謂有一大會主造作大會，自手傷殺爾所特牛，乃至殺害種種細蟲，是名身刀劍生諸苦報。彼大會主雖作是念種種布施、種種供養，實生於罪！</p>
<p>「然婆羅門當勤供養三火，隨時恭敬，禮拜奉事，施其安樂。何等為三？一者根本，二者居家，三者福田。</p>
<p>「何者為根本火？隨時恭敬，奉事供養，施其安樂？謂善男子方便得財，手足勤苦，如法所得，供養父母，令得安樂，是名根本火。何故名為根本？若善男子從彼而生，所謂父母，故名根本。善男子以崇本故，隨時恭敬，奉事供養，施以安樂。</p>
<p>「何等為居家火？善男子隨時育養，施以安樂？謂善男子方便得財，手足勤苦，如法所得，供給妻子、宗親、眷屬、僕使、傭客，隨時給與，恭敬施安，是名家火。何故名家？其善男子處於居家，樂則同樂，苦則同苦，在所為作皆相順從，故名為家。是故善男子隨時供給，施與安樂。</p>
<p>「何等名田火？善男子隨時恭敬，尊重供養，施其安樂？謂善男子方便得財，手足勤勞，如法所得，奉事供養諸沙門、婆羅門，善能調伏貪、恚、癡者，如是等沙門、婆羅門，建立福田，崇向增進，樂分樂報，未來生天，是名田火。何故名田？為世福田，謂為應供，是故名田。是善男子隨時恭敬，奉事供養，施其安樂。」爾時，世尊復說偈言：</p>

<div class="lg regular" style="margin-left:1em;"><div class='lg-row'>「根本及居家，　應供福田火，</div>
<div class='lg-row'>是火增供養，　充足安隱樂。</div>
<div class='lg-row'>無罪樂世間，　慧者往生彼，</div>
<div class='lg-row'>如法財復會，　供養所應養。</div>
<div class='lg-row'>供養應養故，　生天得名稱。</div>
</div><p>「然，婆羅門！今善男子先所供養三火應斷令滅。何等為三？謂貪欲火、瞋恚火、愚癡火。所以者何？若貪火不斷不滅者，自害害他，自他俱害，現法得罪，後世得罪，現法後世得罪，緣彼而生心法憂苦，恚火、癡火亦復如是。婆羅門！若善男子事積薪火，隨時辛苦，隨時然，隨時滅火因緣受苦。」</p>
<p>爾時，長身婆羅門默然而住。</p>
<p>時，有婆羅門子名欝多羅，於會中坐。</p>
<p>長身婆羅門須臾默然，思惟已，告欝多羅：「汝能往至邪盛會所，放彼繫柱特牛及諸眾生受繫縛者，悉皆放不？而告之言：『長身婆羅門語汝：「隨意自在，山澤曠野，食不斷草，飲淨流水，四方風中受諸快樂。」』」</p>
<p>欝多羅白言：「隨大師教！」即往彼邪盛會所放諸眾生，而告之言：「長身婆羅門語汝：『隨其所樂，山澤曠野，飲水食草，四風自適。』」</p>
<p>爾時，世尊知欝多羅。知已，為長身婆羅門種種說法，示、教、照、喜。如律，世尊說法先後，說戒、說施及生天功德，愛欲味患，出要、清淨、煩惱清淨，開示現顯。譬如鮮淨白㲲易受染色，長身婆羅門亦復如是。即於座上見四真諦，得無間等。</p>
<p>時，長身婆羅門見法、得法、知法、入法，度諸疑惑，不由他度，於正法中得無所畏。即從座起，整衣服，偏袒右肩，合掌白佛：「已度，世尊！我從今日盡其壽命，歸佛、歸法、歸比丘僧，為優婆塞，證知我。唯願世尊與諸大眾受我飯食。爾時，世尊默然而許。」</p>
<p>時，長身婆羅門知佛受請已，為佛作禮，右繞三匝而去。長身婆羅門還邪盛處，所諸供辦淨美好者，布置床座，遣使請佛，白言：「時到，惟聖知時。」</p>
<p>爾時，世尊著衣持鉢，大眾圍繞，往到長身婆羅門會所，大眾前坐。</p>
<p>時，長身婆羅門知世尊坐定已，手自供養種種飲食。食已，澡漱洗鉢畢，別敷卑床，於大眾前端坐聽法。</p>
<p>爾時，世尊為長身婆羅門說種種法，示、教、照、喜已，從座起而去。</p>
</div>
<div class='div-jing'><a id='mulu102' />
<p class='h2'>（九四）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有年少婆羅門名僧迦羅，來詣佛所，與世尊面相問訊慰勞已，退坐一面，白佛言：「瞿曇！不善男子云何可知？」</p>
<p>佛告婆羅門：「譬猶如月。」</p>
<p>婆羅門復問：「善男子云何可知？」</p>
<p>佛告婆羅門：「譬猶如月。」</p>
<p>婆羅門白佛：「云何不善男子如月？」</p>
<p>佛告婆羅門：「如月黑分，光明亦失，色亦失，所係亦失，日夜消滅，乃至不現。如是，有人於如來所，得信家心，受持淨戒，善學多聞，損己布施，正見真實。於如來所淨信、持戒、惠施、多聞、正見真直已，然後退失，於戒、聞、施、正見悉皆忘失，日夜消滅，乃至須臾，一切忘失。</p>
<p>「復次，婆羅門！若善男子不習近善知識，不數聞法，不正思惟，身行惡行，口行惡行，意行惡行。行惡因緣故，身壞命終，墮惡趣泥梨中。如是，婆羅門！不善男子其譬如月。」</p>
<p>婆羅門白佛：「云何善男子其譬如月？」</p>
<p>佛告婆羅門：「譬如明月淨分光明，色澤日夜增明，乃至月滿，一切圓淨。如是，善男子於如來法、律得淨信心，乃至正見真淨增明，戒增、施增、聞增、慧增，日夜增長；復於餘時親近善知識，聞說正法，內正思惟，行身善行，行口善行，行意善行故，以是因緣，身壞命終，化生天上。婆羅門！是故善男子譬如月。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「譬如月無垢，　周行於虛空，</div>
<div class='lg-row'>一切小星中，　其光最盛明。</div>
<div class='lg-row'>淨信亦如是，　戒聞離慳施，</div>
<div class='lg-row'>於諸慳世間，　其施特明顯。」</div>
</div><p>佛說此經已，僧迦羅婆羅門聞佛所說，歡喜隨喜，從座起而去。</p>
</div>
<div class='div-jing'><a id='mulu103' />
<p class='h2'>（九五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有生聞婆羅門來詣佛所，與世尊面相問訊慰勞已，退坐一面，白佛言：「瞿曇！我聞瞿曇說言：『唯應施我，不應施餘人；施我得大果，非施餘人而得大果。應施我弟子，不應施餘弟子；施我弟子得大果報，非施餘弟子得大果報。』云何？瞿曇！作是語者，為實說耶？非為謗毀瞿曇乎？為如說說、如法說耶？法次法說，不為餘人以同法來訶責耶？」</p>
<p>佛告婆羅門：「彼如是說者，謗毀我耳！非如說說、如法說、法次法說，不致他人來以同法呵責。所以者何？我不如是說：『應施於我，不應施餘；施我得大果報，非施餘人得大果報。應施我弟子，施我弟子得大果報，非施餘弟子得大果報。』然，婆羅門！我作如是說者，作二種障：障施者施、障受者利。婆羅門乃至士夫，以洗器餘食著於淨地，令彼處眾生即得利樂。我說斯等亦入福門，況復施人？婆羅門！然我復說，施持戒者得果報，不同犯戒。」</p>
<p>生聞婆羅門白佛言：「如是，瞿曇！我亦如是說，施持戒者得大果報，非施犯戒。」</p>
<p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「若黑若有白，　若赤若有色，</div>
<div class='lg-row'>犁雜及金色，　純黃及鴿色，</div>
<div class='lg-row'>如是等牸牛，　<span class='corr'>生</span>犢姝好者，</div>
<div class='lg-row'>丁壯力具足，　調善行捷疾，</div>
<div class='lg-row'>但使堪運重，　不問本生色，</div>
<div class='lg-row'>人亦復如是，　各隨彼彼生，</div>
<div class='lg-row'>剎利婆羅門，　毘舍首陀羅，</div>
<div class='lg-row'>旃陀羅下賤，　所生悉不同，</div>
<div class='lg-row'>但使持淨戒，　離重擔煩惱，</div>
<div class='lg-row'>純一修梵行，　漏盡阿羅漢，</div>
<div class='lg-row'>於世間善逝，　施彼得大果，</div>
<div class='lg-row'>愚者無智慧，　未甞聞正法，</div>
<div class='lg-row'>施彼無大果，　不近善友故，</div>
<div class='lg-row'>若習善知識，　如來及聲聞，</div>
<div class='lg-row'>清淨信善逝，　根生堅固力，</div>
<div class='lg-row'>所住之善趣，　及生大姓家，</div>
<div class='lg-row'>究竟般涅盤，　大仙如是說。」</div>
</div><p>佛說此經已，生聞婆羅門聞佛所說，歡喜隨喜，作禮而去。</p>
</div>
<div class='div-jing'><a id='mulu104' />
<p class='h2'>（九六）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊晨朝著衣持鉢，入舍衛城乞食。時，有異婆羅門，年耆根熟，執杖持鉢，家家乞食。</p>
<p>爾時，世尊告婆羅門：「汝今云何年耆根熟，柱杖持鉢，家家乞食？」婆羅門白佛：「瞿曇！我家中所有財物悉付其子，為子娶妻，然後捨家，是故柱杖持鉢，家家乞食。」</p>
<p>佛告婆羅門：「汝能於我所受誦一偈，還歸於眾中，為兒說耶？」</p>
<p>婆羅門白佛：「能受。瞿曇！」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「生子心歡喜，　為子聚財物，</div>
<div class='lg-row'>亦為娉其妻，　而自捨出家。</div>
<div class='lg-row'>邊鄙田舍兒，　違負於其父，</div>
<div class='lg-row'>人形羅剎心，　棄捨於尊老，</div>
<div class='lg-row'>老馬無復用，　則奪其䵃麥，</div>
<div class='lg-row'>兒少而父老，　家家行乞食，</div>
<div class='lg-row'>曲杖為最勝，　非子為恩愛，</div>
<div class='lg-row'>為我防惡牛，　免險地得安，</div>
<div class='lg-row'>能却兇暴狗，　扶我闇處行，</div>
<div class='lg-row'>避深坑空井，　草木棘<span class='corr'>刺</span>林，</div>
<div class='lg-row'>憑杖威力故，　峙立不墮落。」</div>
</div><p>時，婆羅門從世尊受斯偈已，還歸婆羅門大眾中為子而說。先白大眾：「聽我所說。」然後誦偈……如上廣說。其子愧怖，即抱其<span class='corr'>父</span>，還將入家，摩身洗浴，覆以青衣被，立為家主。</p>
<p>時，婆羅門作是念：「我今得勝族姓，是沙門瞿曇恩。我經所說：『為師者如師供養，為和尚者如和尚供養。』我今所得，皆沙門瞿曇力，即是我師，我今當以上妙好衣以奉瞿曇。」</p>
<p>時，婆羅門持上妙衣，至世尊所，面前問訊慰勞已，退坐一面，白佛言：「瞿曇！我今居家成就，是瞿曇力。我經記說：『為師者以師供養，為和尚者以和尚供養。』今日瞿曇即為我師，願受此衣，哀愍故！」</p>
<p>世尊即受，為哀愍故。</p>
<p>爾時，世尊為婆羅門說種種法，示、教、照、喜。</p>
<p>時，婆羅門聞佛所說，歡喜隨喜，作禮而去。</p>
</div>
<div class='div-jing'><a id='mulu105' />
<p class='h2'>（九七）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊晨朝著衣持鉢，入舍衛城乞食。</p>
<p>時，有異婆羅門年耆根熟，攝杖持鉢，家家乞食。彼婆羅門遙見世尊而作是念：「沙門瞿曇攝杖持鉢，家家乞食，我亦攝杖持鉢，家家乞食，我與瞿曇俱是比丘。」</p>
<p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「所謂比丘者，　非但以乞食，</div>
<div class='lg-row'>受持在家法，　是何名比丘。</div>
<div class='lg-row'>於功德過惡，　俱離修正行，</div>
<div class='lg-row'>其心無所畏，　是則名比丘。」</div>
</div><p>佛說是經已，彼婆羅門聞佛所說，歡喜隨喜，作禮而去。</p>
</div>
<div class='div-jing'><a id='mulu106' />
<p class='h2'>（九八）</p><p>如是我聞：</p>
<p>一時，佛在拘薩羅人間遊行，至一那羅聚落，住一那羅林中。</p>
<p>爾時，世尊著衣持鉢，入一陀羅聚落乞食，而作是念：「今日大早，今且可過耕田婆羅豆婆遮婆羅門作飲食處。」</p>
<p>爾時，耕田婆羅豆婆遮婆羅門五百具犁耕田，為作飲食。時，耕田婆羅豆婆遮婆羅門遙見世尊，白言：「瞿曇！我今耕田下種，以供飲食，沙門瞿曇亦應耕田下種，以供飲食。」</p>
<p>佛告婆羅門：「我亦耕田下種，以供飲食。」</p>
<p>婆羅門白佛：「我都不見沙門瞿曇若犁、若軛、若鞅、若縻、若鑱、若鞭，而今瞿曇說言：『我亦耕田下種，以供飲食。』」</p>
<p>爾時，耕田婆羅豆婆遮婆羅門即說偈言：</p>

<div class="lg regular" style="margin-left:1em;"><div class='lg-row'>「自說耕田者，　而不見其耕，</div>
<div class='lg-row'>為我說耕田，　令我知耕法。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「信心為種子，　苦行為時雨，</div>
<div class='lg-row'>智慧為時軛，　慚愧心為轅，</div>
<div class='lg-row'>正念自守護，　是則善御者。</div>
<div class='lg-row'>包藏身口業，　知食處內藏，</div>
<div class='lg-row'>真實為真乘，　樂住為懈息，</div>
<div class='lg-row'>精進為廢荒，　安隱而速進。</div>
<div class='lg-row'>直往不轉還，　得到無憂處。</div>
<div class='lg-row'>如是耕田者，　逮得甘露果；</div>
<div class='lg-row'>如是耕田者，　不還受諸有。」</div>
</div><p>時，耕田婆羅豆婆遮婆羅門白佛言：「善耕田！瞿曇！極善耕田！瞿曇！」於是耕田婆羅豆婆遮婆羅門聞世尊說偈，心轉增信，以滿鉢香美飲食以奉世尊。世尊不受，以因說偈得故。即說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「不因說法故，　受彼食而食。」</div>
</p><p>如是廣說，如前為火與婆羅門廣說。</p>
<p>時，耕田婆羅豆婆遮婆羅門白佛言：「瞿曇！今以此食安著何處？」</p>
<p>佛告婆羅門：「我不見諸天、魔、梵、沙門、婆羅門、天神、世人堪食此食而得安身。婆羅門！汝持此食著無虫水中，及少生草地。」</p>
<p>時，婆羅門即持此食著無虫水中，水即煙起涌沸，啾啾作聲。如熱丸投於冷水，啾啾作聲。如是彼食投著無虫水中，煙起涌沸，啾啾作聲。</p>
<p>時，婆羅門作是念：「沙門瞿曇實為奇特！大德大力，乃令飲食神變如是。」</p>
<p>時，彼婆羅門見食瑞應，信心轉增，白佛言：「瞿曇！我今可得於正法中出家、受具足不？」</p>
<p>佛告婆羅門：「汝今可得於正法中出家、受具足，得比丘分。」彼即出家已，獨靜思惟：「所以族姓子剃除鬚髮，著袈裟衣，正信非家，出家學道……。」乃至得阿羅漢，心善解脫。</p>
</div>
<div class='div-jing'><a id='mulu107' />
<p class='h2'>（九九）</p><p>如是我聞：</p>
<p>一時，佛住王舍城。</p>
<p>時，有尊者名曰淨天，在鞞提訶國人間遊行，至彌絺羅城菴羅園中。時，尊者淨天晨朝著衣持鉢，入彌絺羅城乞食。次第乞食，到自本家。時，淨天母年老，在中堂持食祀火，求生梵天，不覺尊者淨天在門外立。</p>
<p>時，毘沙門天王於尊者淨天所極生敬信。時，毘沙門天王，諸夜叉導從，乘虛而行，見尊者淨天在門外立。又見其母手擎飲食，在中堂上供養祀火，不見其子在外門立。見已，從空中下，至淨天母前，而說偈言：</p>

<div class="lg regular" style="margin-left:1em;"><div class='lg-row'>「此婆羅門尼，　梵天極遼遠，</div>
<div class='lg-row'>為求彼生故，　於此祠祀火。</div>
<div class='lg-row'>此非梵天道，　何為徒祀此？</div>
<div class='lg-row'>汝婆羅門尼，　淨天住門外，</div>
<div class='lg-row'>垢穢永無餘，　是則天中天，</div>
<div class='lg-row'>蕭然無所有，　獨一不兼資，</div>
<div class='lg-row'>為乞食入舍，　所應供養者，</div>
<div class='lg-row'>淨天善修身，　人天良福田。</div>
<div class='lg-row'>遠離一切惡，　不為染所染，</div>
<div class='lg-row'>德同於梵天，　形在人間住，</div>
<div class='lg-row'>不著一切法，　如彼淳熟龍，</div>
<div class='lg-row'>比丘正念住，　其心善解脫，</div>
<div class='lg-row'>應奉以初佛，　是則上福田。</div>
<div class='lg-row'>應以正信心，　及時速施與，</div>
<div class='lg-row'>當預建立洲，　令未來安樂。</div>
<div class='lg-row'>汝觀此牟尼，　已渡苦海流，</div>
<div class='lg-row'>是故當信心，　及時速施與，</div>
<div class='lg-row'>當預建立洲，　令未來安樂，</div>
<div class='lg-row'>毘沙門天王，　開發彼令捨。」</div>
</div><p>時，尊者淨天即為其母種種說法，示、教、照、喜已，復道而去。</p>
</div>
<div class='div-jing'><a id='mulu108' />
<p class='h2'>（一〇〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異婆羅門來詣佛所，面前問訊，相慰勞已，退坐一面，白佛言：「瞿曇！所謂佛者，云何為佛？為是父母制名？為是婆羅門制名？」時，婆羅門即說偈言：</p>

<div class="lg regular" style="margin-left:1em;"><div class='lg-row'>「佛者是世間，　超渡之勝名，</div>
<div class='lg-row'>為是父母制，　名之為佛耶？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「佛見過去世，　如是見未來，</div>
<div class='lg-row'>亦見現在世，　一切行起滅。</div>
<div class='lg-row'>明智所了知，　所應修已修，</div>
<div class='lg-row'>應斷悉已斷，　是故名為佛。</div>
<div class='lg-row'>歷劫求選擇，　純苦無暫樂，</div>
<div class='lg-row'>生者悉磨滅，　遠離息塵垢，</div>
<div class='lg-row'>拔諸使刺本，　等覺故名佛。」</div>
</div><p>佛說偈已，彼婆羅門聞佛所說，歡喜隨喜，從座起去。</p>
</div>
<div class='div-jing'><a id='mulu109' />
<p class='h2'>（一〇一）</p><p>如是我聞：</p>
<p>一時，佛在拘薩羅人間遊行，有從迦帝聚落、墮鳩羅聚落二村中間，一樹下坐，入<span class='corr'>晝</span>正受。</p>
<p>時，有豆磨種姓婆羅門隨彼道行，尋佛後來，見佛脚跡千輻輪相，印文顯現，齊輻圓輞，眾好滿足。見已，作是念：「我未曾見人間有如是足跡，今當隨跡以求其人。」即尋脚跡至於佛所，來見世尊坐一樹下，入<span class='corr'>晝</span>正受，嚴容絕世，諸根澄靜，其心寂定，第一調伏，正觀成就，光相巍巍，猶若金山。見已，白言：「為是天耶？」</p>
<p>佛告婆羅門：「我非天也。」</p>
<p>「為龍、夜叉、乾闥婆、阿修羅、迦樓羅、緊那羅、摩睺羅伽、人、非人等？」</p>
<p>佛告婆羅門：「我非龍乃至人、非人也。」</p>
<p>婆羅門白佛：「若言非天、非龍，乃至非人、非非人，為是何等？」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「天龍乾闥婆，　緊那羅夜叉，</div>
<div class='lg-row'>無善阿修羅，　諸摩睺羅伽，</div>
<div class='lg-row'>人與非人等，　悉由煩惱生，</div>
<div class='lg-row'>如是煩惱漏，　一切我已捨，</div>
<div class='lg-row'>已破已磨滅，　如芬陀利生，</div>
<div class='lg-row'>雖生於水中，　而未曾著水，</div>
<div class='lg-row'>我雖生世間，　不為世間著，</div>
<div class='lg-row'>歷劫常選擇，　純苦無暫樂，</div>
<div class='lg-row'>一切有為行，　悉皆生滅故，</div>
<div class='lg-row'>離垢不傾動，　已拔諸劍刺，</div>
<div class='lg-row'>究竟生死除，　故名為佛陀。」</div>
</div><p>佛說此經已，豆摩種婆羅門聞佛所說，歡喜隨喜，從路而去。</p>
</div>
<div class='div-jing'><a id='mulu110' />
<p class='h2'>（一〇二）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，世尊晨朝著衣持鉢，入王舍城乞食。次第乞食，至婆羅豆婆遮婆羅門舍。</p>
<p>時，婆羅門手執木杓，盛諸飲食，供養火具，住於門邊，遙見佛來。見已，白佛作是言：「住！住！領群特！慎勿近我門！」</p>
<p>佛告婆羅門：「汝知領群特、領群特法耶？」</p>
<p>婆羅門言：「我不知領群特，亦不知領群特法，沙門瞿曇知領群特及領群特法不？」</p>
<p>佛言：「我善知是領群特及領群特法。」</p>
<p>是時，婆羅門即放事火具，疾敷床座，請佛令坐，白言：「瞿曇！為我說領群特及領群特法。」</p>
<p>佛即就座為說偈言：</p>

<div class="lg regular" style="margin-left:1em;"><div class='lg-row'>「瞋恚心懷恨，　隱覆諸過惡，</div>
<div class='lg-row'>犯戒起惡見，　虛偽不真實，</div>
<div class='lg-row'>如是等士夫，　當知領群特。</div>
<div class='lg-row'>憋暴貪悋惜，　惡欲慳諂偽，</div>
<div class='lg-row'>無慚無愧心，　當知領群特。</div>
<div class='lg-row'>一生二生者，　一切皆殺害，</div>
<div class='lg-row'>無有慈愍心，　是為領群特。</div>
<div class='lg-row'>若殺縛椎打，　聚落及城邑，</div>
<div class='lg-row'>無道以切責，　當知領群特。</div>
<div class='lg-row'>住止及行路，　為眾之導首，</div>
<div class='lg-row'>苦切諸群下，　恐怛相迫愶，</div>
<div class='lg-row'>取利以供己，　當知領群特。</div>
<div class='lg-row'>聚落及空地，　有主無主物，</div>
<div class='lg-row'>掠護為己有，　當知領群特。</div>
<div class='lg-row'>自棄薄其妻，　又不入婬舍，</div>
<div class='lg-row'>侵陵他所愛，　當知領群特。</div>
<div class='lg-row'>內外諸親屬，　同心善知識，</div>
<div class='lg-row'>侵掠彼所受，　當知領群特。</div>
<div class='lg-row'>妄語欺誑人，　詐取無證財，</div>
<div class='lg-row'>他索而不還，　當知領群特。</div>
<div class='lg-row'>為己亦為他，　舉責及財與，</div>
<div class='lg-row'>或復順他語，　妄語為他證，</div>
<div class='lg-row'>如是妄語者，　當知領群特。</div>
<div class='lg-row'>作惡不善業，　無有人知者，</div>
<div class='lg-row'>隱諱覆藏惡，　當知領群特。</div>
<div class='lg-row'>若人問其義，　而答以非義，</div>
<div class='lg-row'>顛倒欺誑人，　當知領群特。</div>
<div class='lg-row'>實空無所有，　而輕毀智者，</div>
<div class='lg-row'>愚癡為利故，　當知領群特。</div>
<div class='lg-row'>高慢自稱舉，　毀壞於他人，</div>
<div class='lg-row'>是極卑鄙慢，　當知領群特。</div>
<div class='lg-row'>自造諸過惡，　移過誣他人，</div>
<div class='lg-row'>妄語謗清白，　當知領群特。</div>
<div class='lg-row'>前受他利養，　他人來詣己，</div>
<div class='lg-row'>無有敬報心，　當知領群特。</div>
<div class='lg-row'>沙門婆羅門，　如法來乞求，</div>
<div class='lg-row'>呵責而不與，　當知領群特。</div>
<div class='lg-row'>若父母年老，　少壯氣已謝，</div>
<div class='lg-row'>不勤加奉養，　當知領群特。</div>
<div class='lg-row'>父母諸尊長，　兄弟親眷屬，</div>
<div class='lg-row'>實非阿羅漢，　自顯羅漢德，</div>
<div class='lg-row'>世間之大賊，　當知領群特。</div>
<div class='lg-row'>初上種姓生，　習婆羅門典，</div>
<div class='lg-row'>而於其中間，　習行諸惡業，</div>
<div class='lg-row'>不以勝生故，　障呵責惡道，</div>
<div class='lg-row'>現法受呵責，　後世墮惡道，</div>
<div class='lg-row'>生旃陀羅家，　世稱須陀夷，</div>
<div class='lg-row'>名聞遍天下，　旃陀羅所無，</div>
<div class='lg-row'>婆羅門剎利，　大姓所供養，</div>
<div class='lg-row'>乘於淨天道，　平等正直住，</div>
<div class='lg-row'>不以生處障，　令不生梵天，</div>
<div class='lg-row'>現法善名譽，　後世生善趣，</div>
<div class='lg-row'>二生汝當知，　如我所顯示，</div>
<div class='lg-row'>不以所生故，　名為領群特。</div>
<div class='lg-row'>不以所生故，　名為婆羅門，</div>
<div class='lg-row'>業為領群特，　業為婆羅門。」</div>
</div><p>婆羅門白佛言：</p>

<div class="lg regular" style="margin-left:1em;"><div class='lg-row'>「如是大精進，　如是大牟尼，</div>
<div class='lg-row'>不以所生故，　名為領群特。</div>
<div class='lg-row'>不以所生故，　名為婆羅門，</div>
<div class='lg-row'>業故領群特，　業故婆羅門。」</div>
</div><p>時，事火婆羅豆婆遮婆羅門轉得信心，以滿鉢好食奉上世尊。世尊不受，以說偈得故，偈如上說。</p>
<p>時，事火婆羅豆婆遮婆羅門見食瑞應已，增其信心，白佛言：「世尊！我今可得為正法、律出家、受具足不？」</p>
<p>佛告婆羅門：「汝今可得於正法、律出家、受具足戒。」即得出家，獨靜思惟，如前說，乃至得阿羅漢，心善解脫。</p>
<p>時，婆羅豆婆遮婆羅門得阿羅漢，心善解脫，自覺喜樂，即說偈言：</p>

<div class="lg regular" style="margin-left:1em;"><div class='lg-row'>「非道求清淨，　供養祠祀火，</div>
<div class='lg-row'>不識清淨道，　猶如生盲者。</div>
<div class='lg-row'>今已得安樂，　出家受具足，</div>
<div class='lg-row'>逮得於三明，　佛所教已作。</div>
<div class='lg-row'>先婆羅門難，　今為婆羅門，</div>
<div class='lg-row'>沐浴離塵垢，　度諸天彼岸。」</div>
</div></div>
<p class='juan'>雜阿含經卷第四</p>
<div class='div-w'><p>此經此卷，國、宋二本文義全同，皆有十九經，總二十五紙。丹本有十五經，若依宋藏<span class='corr'>式</span>寫之，可成二十七紙。又其文義與國、宋二本全別，未知去取。今撿國、宋本經，則下流函中，此經第四十二卷耳。宋藏錯將彼卷重刊于此，為初四卷，國亦仍之者，錯也！故令去彼，取此丹本經焉。</p>
</div></div>
</div><!-- end of div[@id='body'] -->
</body></html>