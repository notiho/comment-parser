<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu686' />雜阿含經卷第二十五</p><p class="byline">宋天竺三藏求那跋陀羅譯</p><a id='mulu687' />
<div class='div-jing'><a id='mulu688' />
<p class='h2'>（六四〇）</p><p>爾時，世尊告尊者阿難：「此摩偷羅國，將來世當有商人子，名曰掘多，掘多有子，名優波掘多，我滅度後百歲，當作佛事，於教授師中最為第一。阿難！汝遙見彼青色叢林不？」</p>
<p>阿難白佛：「唯然，已見。世尊！」</p>
<p>「阿難！是處名為優留曼茶山，如來滅後百歲，此山當有那吒跋置迦阿蘭若處，此處隨順寂默最為第一。」</p>
<p>爾時，世尊作是念：「我若以教法付囑人者，恐我教法不得久住；若付囑天者，恐我教法亦不得久住，世間人民則無有受法者。我今當以正法付囑人、天，諸天、世人共攝受法者，我之教法則千歲不動。」爾時，世尊起世俗心。</p>
<p>時，天帝釋及四大天王知佛心念，來詣佛所，稽首禮足，退坐一面。</p>
<p>爾時，世尊告天帝釋及四大天王：「如來不久當於無餘涅槃而般涅槃，我般涅槃後，汝等當護持正法。」</p>
<p>爾時世尊復告東方天王：「汝當於東方護持正法。」次告南方、西方、北方天王：「汝當於北方護持正法。過千歲後，我教法滅時，當有非法出於世間，十善悉壞。閻浮提中，惡風暴起，水雨不時，世多飢饉，雨則災雹，江河消滅，華果不成，人無光澤，蟲村鬼村悉皆磨滅，飲食失味，珍寶沈沒，人民服食麁澁草木。</p>
<p>「時，有釋迦王、耶槃那王、鉢羅婆王、兜沙羅王，眾多眷屬。如來頂骨、佛牙、佛鉢安置東方。西方有王，名鉢羅婆，百千眷屬，破壞塔寺，殺害比丘。北方有王，名耶槃那，百千眷屬，破壞塔寺，殺害比丘。南方有王，名釋迦，百千眷屬，破壞塔寺，殺害比丘。東方有王，名兜沙羅，百千眷屬，破壞塔寺，殺害比丘。四方盡亂，諸比丘來集中國。</p>
<p>「時，拘睒彌國有王，名摩因陀羅西那，其王生子，手似血塗，身似甲冑，有大勇力。其生之日，五百大臣生五百子，皆類王子，血手冑身。</p>
<p>「時，拘睒彌國，一日雨血。拘睒彌王見此惡相，即大恐怖，請問相師。相師白王：『王今生子，當王閻浮提，多殺害人，生子七日，字曰難當，年漸長大。時，四惡王從四方來殺人民，摩因陀羅西那王聞則恐怖。』</p>
<p>「時，有天神告言：『大王且立難當為王，足能降伏彼四惡王。』時，摩因陀羅西那王受天神教，即捨位與子，以髻中明珠冠其子首，集諸大臣，香水灌頂。召五百大臣同日生子，身被甲冑，從王出征，與四惡王大眾戰；勝，殺害都盡，王閻浮提，治在拘睒彌鞞國。」</p>
<p>爾時，世尊告四大天王：「巴連弗國，於彼國當有婆羅門，名曰阿耆尼達多，通達比陀經論，彼婆羅門當納妻。彼時，中陰眾生當來與其作子，入母胎中時，彼母欲與人論議。彼婆羅門即問諸相師，相師答云：『是胎中眾生當了達一切論，故令母生如是論議之心，欲將人論議。』如是日月滿足，出生母胎，以為童子，了達一切經論，恒以經論教授五百婆羅門子，及餘諸論教授餘人，以醫方教醫方者，如是有眾多弟子。有眾多弟子故，名曰弟子。次當從父母求出家學道，乃至父母聽其出家，彼即於我法中出家學道，通達三藏，善能說法，辯才巧妙，言語談說，攝多眷屬。」</p>
<p>又復，世尊告四大天王：「即此巴連弗邑國中，當有大商主，名曰須陀那，中陰眾生來入母胎。彼眾生入母胎時，令母質直柔和，無諸邪想，諸根寂靜。</p>
<p>「時，彼商主即問相師，相師答曰：『胎中眾生極為良善，故令母如是，乃至諸根寂靜。』至月滿足，便生童子，名曰修羅他。年紀漸長，乃至啟白父母，求出家學道。父母即聽，於我法中出家學道，勤行精進，修習道業，便得漏盡，證阿羅漢果。然寡聞、少欲、知足及少知，舊居在山藪林間，山名揵陀摩羅。</p>
<p>「時，彼聖人恒來為難當王說法。彼父王當無常，無常之日，難當見父過世，兩手抱父屍，悲號啼哭，憂惱傷心。時，彼三藏將多眷屬來詣王所，為王說法，王聞法已，憂惱即止，於佛法中生大敬信，而發聲唱言：『自今以後，我施諸比丘無恐畏，適意為樂。』而問比丘：『前四惡王毀滅佛法有幾年歲？』諸比丘答云：『經十二年。』王心念口言，作師子吼：『我當十二年中，當供養五眾，乃至辦諸供具。』即便行施，行施之日，天當降香澤之雨，遍閻浮提，一切實種皆得增長。諸方人眾皆持供養，來詣拘睒彌國，供養眾僧。</p>
<p>「時，諸比丘大得供養。諸比丘輩食人信施，而不讀誦經書，不薩闍為人受經。戲論過日，眠臥終夜，貪著利養，好自嚴飾，身著妙服，離諸出要、寂靜、出家、三菩提樂。形類比丘，離沙門功德，是法中之大賊，助作末世壞正法幢，建惡魔幢，滅正法炬，然煩惱火，壞正法鼓，毀正法輪，消正法海，壞正法山，破正法城，拔正法樹，毀禪定智慧，斷戒瓔珞，污染正道。</p>
<p>「時，彼天、龍、鬼神、夜叉、乾闥婆等，於諸比丘所生惡意，毀訾諸比丘，厭惡、遠離，不復相親，異口同音：『<span class='corr'>嗚</span>呼！如是惡比丘，不應於如來法中。』而說偈言：</p>

<div class="lg regular" style="margin-left:2em;"><div class='lg-row'>「『非吉行惡行，　行諸邪見法，</div>
<div class='lg-row'>此諸愚癡人，　打壞正法山，</div>
<div class='lg-row'>行諸惡戒法，　棄諸如法行，</div>
<div class='lg-row'>捨諸勝妙法，　拔除今佛法，</div>
<div class='lg-row'>不信不調伏，　樂行諸惡行，</div>
<div class='lg-row'>諂偽誑世間，　打破牟尼法，</div>
<div class='lg-row'>毀形習諸惡，　兇暴及千行，</div>
<div class='lg-row'>依法誑世人，　忿恨自貢高，</div>
<div class='lg-row'>貪著求名利，　無惡業不備，</div>
<div class='lg-row'>如佛所說法，　法沒有是相，</div>
<div class='lg-row'>今者悉已見，　智者所輕賤，</div>
<div class='lg-row'>此法今出已，　牟尼正法海，</div>
<div class='lg-row'>不久當枯竭，　正法今少在，</div>
<div class='lg-row'>惡人復來滅，　毀壞我正法。』</div>
</div><p>「時，彼諸天、龍、神等皆生不歡喜心，不復當護諸比丘，而同聲唱言：『佛法却後七日滅盡。』號咷悲泣，共相謂言：『至比丘說戒日，共相鬪諍，如來正法於中而滅。』如是諸天悲惱啼泣。</p>
<p>「時，拘睒彌城中有五百優婆塞，聞諸天之言，共詣諸比丘眾中，諫諸比丘鬪諍，而說偈言：</p>

<div class="lg regular" style="margin-left:2em;"><div class='lg-row'>「『嗚呼苦劇歲，　愍念群生生，</div>
<div class='lg-row'>其法今便滅，　釋師子王法，</div>
<div class='lg-row'>惡輪壞法輪，　如是盡金剛，</div>
<div class='lg-row'>乃能不即壞，　安隱時已滅，</div>
<div class='lg-row'>危險法已起，　明智人已過，</div>
<div class='lg-row'>今見如是相，　當知不復久，</div>
<div class='lg-row'>牟尼法斷滅，　世間無復明，</div>
<div class='lg-row'>離垢寂滅口，　牟尼日今沒，</div>
<div class='lg-row'>世人失伏藏，　善惡無差別，</div>
<div class='lg-row'>善惡無差已，　誰能得正覺，</div>
<div class='lg-row'>法燈今在世，　及時行諸善，</div>
<div class='lg-row'>無量諸福田，　此法今當滅，</div>
<div class='lg-row'>是故我等輩，　知財不堅牢，</div>
<div class='lg-row'>及時取堅實。』</div>
</div><p>「至十五日說戒時，法當沒，今日五百優婆塞，一日之中，造五百佛塔。時，諸優婆塞各有餘務，不復來往眾僧眾中。</p>
<p>「爾時，住揵陀摩羅山修羅他阿羅漢觀閻浮提：『今日何處有眾僧說戒？』見有拘睒彌國如來弟子說戒為布薩，即詣拘睒彌。</p>
<p>「時，彼僧眾乃有百千人，中唯有一阿羅漢，名曰修羅他。又復有一三藏，名曰弟子，此是如來最後大眾集。爾時，維那行<span class='corr'>舍</span>羅籌，白三藏上座言：『眾僧已集，有百千人，今為說波羅提木叉。』時，彼上座答言：『閻浮提如來弟子皆來集此，數有百千。如是眾中，我為上首，了達三藏，尚不學戒律，況復餘者而有所學。今當為誰而說戒律？』而說偈言：</p>

<div class="lg regular" style="margin-left:2em;"><div class='lg-row'>「『今是十五日，　夜靜月清明，</div>
<div class='lg-row'>如是諸比丘，　今集聽說戒，</div>
<div class='lg-row'>一切閻浮提，　眾僧最後集，</div>
<div class='lg-row'>我是眾中上，　不學戒律法，</div>
<div class='lg-row'>況復餘僧眾，　而有所學習，</div>
<div class='lg-row'>何能牟尼法，　釋迦師子王，</div>
<div class='lg-row'>彼戒誰有持，　是人乃能說。』</div>
</div><p>「爾時，彼阿羅漢修羅他立上座前，合掌白上座言：『上座！但說波羅提木叉，如佛在世時，舍利弗、目揵連等大比丘眾所學法，我今已悉學。如來雖滅度，於今已千歲，彼所制律儀，我悉已備足。』而說偈言：</p>

<div class="lg regular" style="margin-left:2em;"><div class='lg-row'>「『上座聽我說，　我名修羅他，</div>
<div class='lg-row'>漏盡阿羅漢，　僧中師子吼。</div>
<div class='lg-row'>牟尼真弟子，　信佛諸鬼神，</div>
<div class='lg-row'>聞彼聖所說，　悲哀泣流淚。</div>
<div class='lg-row'>低頭念法滅，　從今去已後，</div>
<div class='lg-row'>無有說法者，　毘尼別解脫。</div>
<div class='lg-row'>不復在於世，　法橋今已壞，</div>
<div class='lg-row'>法水不復流，　法海已枯竭。</div>
<div class='lg-row'>法山已崩頹，　法會從今絕，</div>
<div class='lg-row'>法幢不復見，　法足不復行。</div>
<div class='lg-row'>律儀戒永沒，　法燈不復照，</div>
<div class='lg-row'>法輪不復轉，　閉塞甘露門。</div>
<div class='lg-row'>法師不在世，　善人說妙道，</div>
<div class='lg-row'>眾生不識善，　不異於野獸。』</div>
</div><p>「爾時，佛母摩訶摩耶夫人天上來下，詣諸眾僧所，號咷啼泣：『嗚呼！苦哉！是我之子經歷阿僧祇劫，修諸苦行，不顧勞體，積德成佛，今者忽然消滅。』而說偈言：</p>

<div class="lg regular" style="margin-left:2em;"><div class='lg-row'>「『我是佛親母，　我子積苦行，</div>
<div class='lg-row'>經歷無數劫，　究竟成真道。</div>
<div class='lg-row'>悲泣不自勝，　今法忽磨滅，</div>
<div class='lg-row'>嗚呼智慧人，　爾今何所在。</div>
<div class='lg-row'>持法捨諍訟，　從佛口所生，</div>
<div class='lg-row'>諸王無上尊，　真實佛弟子。</div>
<div class='lg-row'>頭陀修妙行，　宿止林藪間，</div>
<div class='lg-row'>如是真佛子，　今為何所在。</div>
<div class='lg-row'>今者於世間，　無有諸威德，</div>
<div class='lg-row'>曠野山林間，　諸神寂無言。</div>
<div class='lg-row'>施戒愍群生，　信戒自莊嚴，</div>
<div class='lg-row'>忍辱質直行，　觀察諸善惡。</div>
<div class='lg-row'>如是諸勝法，　今忽都已盡。』</div>
</div><p>「爾時，彼上座弟子作是念言：『彼修羅他比丘自言：「如來所制戒律，我悉備持。」』爾時，上座<span class='corr'>有弟</span>子，名曰安伽陀，起不忍之心，極生忿恨。從座起，罵辱彼聖：『汝是下座比丘，愚癡無智，而毀辱我和上。』即持利刀，殺彼聖人，而說偈言：</p>

<div class="lg regular" style="margin-left:2em;"><div class='lg-row'>「『我名安伽陀，　失沙之弟子，</div>
<div class='lg-row'>利劍殺汝身，　自謂我有德。』</div>
</div><p>「爾時，有一鬼名曰大提木佉，作是念言：『世間唯有此一阿羅漢，而為惡比丘弟子所害。』執持金剛利杵，杵頭火然，以此打破彼頭，即便命終，而說偈言：</p>

<div class="lg regular" style="margin-left:2em;"><div class='lg-row'>「『我是惡鬼神，　名大提木佉，</div>
<div class='lg-row'>以此金剛杵，　破汝頭七分。』</div>
</div><p>「爾時，阿羅漢弟子見彼弟子殺害其師，忿恨不忍，即殺三藏。爾時，諸天、世人悲哀啼泣：『嗚呼！苦哉！如來正法今便都盡。』尋即此大地六種震動，無量眾生號咷啼泣，極為愁惱：『嗚呼！今日正法不復現世。』作是語已，各各離散。</p>
<p>「爾時，拘睒彌國五百優婆塞聞已，往詣寺中，舉手拍頭，高聲大哭：『嗚呼！如來愍念世間，濟諸群生，無有巨細，誰當為我說法義？今者，人、天解脫不復可得，眾生今日猶在闇瞑，無有引導，長習諸惡，以此為歡，如諸野獸；不聞牟尼妙法，身壞命終，墮在三塗。譬如流星，世人從今已後，無復念慧、寂靜、三昧、十力妙法。』</p>
<p>「爾時，拘睒彌王聞諸比丘殺真人阿羅漢及三藏法師，心生悲惱，惋慨而坐。爾時，諸邪見輩諍競打破塔廟，及害比丘，從是佛法索然頓滅。」</p>
<p>爾時，世尊語釋提桓因：「四大天王，諸天、世人於我滅度之後，法盡之相，如上所說。是故汝等，今者不可不以勤力加於精進，護持正法，久令在世。」</p>
<p>爾時，諸天、世人聞佛所說，各各悲顏，以手揮淚，頂禮佛足，各自退去。</p>
</div>
<div class='div-jing'><a id='mulu689' />
<p class='h2'>（六四一）</p><p>阿育王施半阿摩勒果因緣經</p>
<p>阿育王於如來法中得大敬信。時，王問諸比丘言：「誰於如來法中行大布施？」</p>
<p>諸比丘白王言：「給孤獨長者最行大施。」</p>
<p>王復問曰：「彼施幾許寶物？」</p>
<p>比丘答曰：「以億千金。」</p>
<p>王聞已。如是思惟：「彼長者尚能捨億千金，我今為王，何緣復以億千金施？當以億百千金施。」</p>
<p>時，王起八萬四千佛塔，於彼諸塔中復施百千金，復作五歲大會，會有三百千比丘，用三百億金供養於彼僧眾中。第一分是阿羅漢，第二分是學人，第三分是真實凡夫。除私庫藏，此閻浮提夫人、婇女、太子、大臣施與聖僧，四十億金還復贖取。如是計挍，用九十六億千金，乃至王得重病時，王自知命欲終盡。</p>
<p>時，有大臣名羅陀崛多。時，王宿命是施佛土時同伴小兒。時，彼大臣羅陀崛多見王重病，命垂欲盡，稽首以偈問王：</p>

<div class="lg regular" style="margin-left:1em;"><div class='lg-row'>「顏貌常鮮澤，　百千婇女遶，</div>
<div class='lg-row'>譬如諸蓮華，　蜜蜂當聚集，</div>
<div class='lg-row'>今覩聖王顏，　無有諸鮮澤。」</div>
</div><p>王即以偈答：</p>

<div class="lg regular" style="margin-left:1em;"><div class='lg-row'>「我今無所憂，　失財及王位，</div>
<div class='lg-row'>此身及餘親，　及諸種種寶，</div>
<div class='lg-row'>我今所愁者，　不復覩賢聖，</div>
<div class='lg-row'>四事以供養，　我今唯念此，</div>
<div class='lg-row'>顏色有變異，　心意無所寧。</div>
</div><p>「又復，我常所願，欲以滿億百千金作功德，今願不得滿足，便就後世時，計挍前後所施金銀珍寶，唯減四億未滿。」王即辦諸珍寶，送與鷄雀寺中。</p>
<p>法益之子，名三波提，為太子諸臣等，啟太子言：「大王將終不久，今以此珍寶送與寺舍中，今庫藏財寶已竭，諸王法以物為尊，太子今宜斷之，勿使大王用盡也。」時，太子即勅典藏者，勿復出與大王用之。</p>
<p>時，大王自知索諸物不復能得，所食金器送與寺中。時，太子令斷金器，給以銀器，王食已，復送與寺中。又斷銀器，給以銅器，王亦以此送與寺中。又斷銅器，給以瓦器。</p>
<p>時，大王手中有半阿摩勒果，悲淚告諸大臣：「今誰為地主？」</p>
<p>時，諸臣啟白大王：「王為地主。」</p>
<p>時，王即說偈答曰：</p>

<div class="lg regular" style="margin-left:1em;"><div class='lg-row'>「汝等護我心，　何假虛妄語，</div>
<div class='lg-row'>我今坐王位，　不復得自在。</div>
<div class='lg-row'>阿摩勒半果，　今在於我手，</div>
<div class='lg-row'>此即是我物，　於是得自由。</div>
<div class='lg-row'>嗚呼尊富貴，　可厭可棄捨，</div>
<div class='lg-row'>先領閻浮提，　今一旦貧至。</div>
<div class='lg-row'>如恒河駛流，　一逝而不返，</div>
<div class='lg-row'>富貴亦復然，　逝者不復還。」</div>
</div><p>又復，如佛偈所說：</p>

<div class="lg regular" style="margin-left:1em;"><div class='lg-row'>「凡盛必有衰，　以衰為究竟，</div>
<div class='lg-row'>如來神口說，　真實無有異，</div>
<div class='lg-row'>先時所教令，　速疾無有閡，</div>
<div class='lg-row'>今有所求索，　無復從我教，</div>
<div class='lg-row'>如風閡於山，　如水閡於岸，</div>
<div class='lg-row'>我今所教令，　於今已永絕，</div>
<div class='lg-row'>將從無量眾，　擊鼓吹貝螺，</div>
<div class='lg-row'>常作諸伎樂，　受諸五欲樂，</div>
<div class='lg-row'>婇女數百眾，　日夜自娛樂，</div>
<div class='lg-row'>今者都永盡，　如樹無花實，</div>
<div class='lg-row'>顏貌轉枯盡，　色力亦復然，</div>
<div class='lg-row'>如花轉萎悴，　我今亦復爾。」</div>
</div><p>時，阿育王呼侍者言：「汝今憶我恩養，汝持此半阿摩勒果送鷄雀寺中，作我意，禮拜諸比丘僧足，白言：『阿育王問訊諸大聖眾，我是阿育王，領此閻浮提，閻浮提是我所有，今者頓盡，無有財寶布施眾僧，於一切財而不得自在。今唯此半阿摩勒果，我得自由，此是最後布施檀<span class='corr'>波</span>羅蜜，哀愍我故，納受此施，令我得供養僧福。』而說偈言：</p>

<div class="lg regular" style="margin-left:1em;"><div class='lg-row'>「半阿摩勒果，　是我之所有，</div>
<div class='lg-row'>於我得自在，　今捨於大眾。</div>
<div class='lg-row'>緣心在於聖，　更無濟我者，</div>
<div class='lg-row'>憐愍於我故，　納受阿摩勒。</div>
<div class='lg-row'>為我食此施，　因是福無量，</div>
<div class='lg-row'>世世受妙樂，　用之無有盡。」</div>
</div><p>時，彼使者受王勅已，即持此半阿摩勒果，至鷄雀寺中，至上座前，五體著地作禮，長跪合掌，向上座而說偈曰：</p>

<div class="lg regular" style="margin-left:1em;"><div class='lg-row'>「領於閻浮提，　一繖繫一鼓，</div>
<div class='lg-row'>遊行無所礙，　如日照於世，</div>
<div class='lg-row'>業行報已至，　在世不復久，</div>
<div class='lg-row'>無有王威德，　如日雲所翳，</div>
<div class='lg-row'>號曰阿育王，　稽首禮僧足，</div>
<div class='lg-row'>送此布施物，　謂半阿摩勒，</div>
<div class='lg-row'>願求來世福，　哀愍彼王故，</div>
<div class='lg-row'>聖眾愍彼故，　受是半果施。」</div>
</div><p>時，彼上座告諸大眾：「誰聞是語而不厭世間？我等聞是事，不可不生厭離，如佛經所說。見他衰事，應生厭離，若有識類眾生者，聞是事豈得不捨世間？」而說偈曰：</p>

<div class="lg regular" style="margin-left:1em;"><div class='lg-row'>「人王世中最，　阿育孔雀姓，</div>
<div class='lg-row'>閻浮提自在，　阿摩勒為主，</div>
<div class='lg-row'>太子及諸臣，　共奪大王施，</div>
<div class='lg-row'>送半阿摩勒，　降伏憍財者，</div>
<div class='lg-row'>使彼生厭心，　愚夫不識施，</div>
<div class='lg-row'>因果受妙樂，　示送半摩勒。」</div>
</div><p>時，彼上座作是念言：「云何令此半阿摩勒，一切眾僧得其分食？」即教令研磨，著石榴羹中，行已，眾僧一切皆得周遍。</p>
<p>時，王復問傍臣曰：「誰是閻浮提王？」</p>
<p>臣啟王言：「大王是也。」</p>
<p>時，王從臥起而坐，顧望四方，合掌作禮，念諸佛德，心念口言：「我今復以此閻浮提施與三寶，隨意用之。」而說偈曰：</p>

<div class="lg regular" style="margin-left:1em;"><div class='lg-row'>「今此閻浮提，　多有珍寶飾，</div>
<div class='lg-row'>施與良福田，　果報自然得，</div>
<div class='lg-row'>以此施功德，　不求天帝釋，</div>
<div class='lg-row'>梵王及人主，　世界諸妙樂，</div>
<div class='lg-row'>如是等果報，　我悉不用受，</div>
<div class='lg-row'>以是施功德，　疾得成佛道，</div>
<div class='lg-row'>為世所尊仰，　成得一切智，</div>
<div class='lg-row'>世間作善友，　導師最第一。」</div>
</div><p>時，王以此語盡書紙上，而封緘之，以齒印印之。作如是事畢，便即就盡。</p>
<p>爾時，太子及諸臣、宮人、婇女、國界人民，興種種供養葬送，如王之法而闍維之。</p>
<p>爾時，諸臣欲立太子紹王位，中有一大臣，名曰阿<span class='corr'>㝹</span>羅陀，語諸臣曰：「不得立太子為王。所以者何？大王阿育在時，本誓願滿十萬億金作諸功德，唯減四億，不滿十萬，以是故，今捨閻浮提施與三寶，欲令滿足。今是大地屬於三寶，云何而立為王？」</p>
<p>時，諸臣聞已，即送四億諸金，送與寺中，即便立法益之子為王，名三波提。次復太子，名毘梨訶波低，為紹王位，毘梨訶波低太子，名曰毘梨訶西那，次紹王位。毘梨訶西那太子，名曰沸沙須摩，次紹王位。沸沙須摩太子，名曰沸沙蜜多羅，次紹王位。</p>
<p>時，沸沙蜜多羅問諸臣曰：「我當作何等事，令我名德久存於世？」</p>
<p>時，賢善諸臣信樂三寶者，啟王言：「阿育大王是王之前種姓，彼王在世，造立八萬四千如來塔，復興種種供養，此之名德，相傳至今。王欲求此名者，當造立八萬四千塔，及諸供養。」</p>
<p>王言：「大王阿育有大威德，能辦此事，我不能作，更思餘事。」</p>
<p>中有惡臣，不信向者，啟王言：「世間二種法傳世不滅，一者作善，二者作惡。大王阿育作諸善行，王今當行惡行，打壞八萬四千塔。」</p>
<p>時，王用侫臣語，即興四兵眾，往詣寺舍，壞諸塔寺。王先往鷄雀寺中，寺門前有石師子，即作師子吼。王聞之即大驚怖，非生獸之類，而能吼鳴，還入城中。如是再三，欲壞彼寺。</p>
<p>時，王呼諸比丘來，問諸比丘：「使我壞塔為善？壞僧房為善？」</p>
<p>比丘答曰：「二不應行。王其欲壞者，寧壞僧房，勿壞佛塔。」</p>
<p>時，王殺害比丘，及壞塔寺。如是漸漸至婆伽羅國，又復唱令：「若有人能得沙門釋子頭來者，賞之千金。」</p>
<p>爾時，彼國中有一阿羅漢，化作眾多比丘頭，與諸百姓，令送至於王所，令王庫藏財寶竭盡。時，彼王聞阿羅漢作如是事，倍復瞋恚，欲殺彼阿羅漢。</p>
<p>時，彼羅漢入滅盡正受，王作無量方便，殺彼聖人，終不能得。入滅盡三昧力故，不傷其體。如是漸進至佛塔門邊。</p>
<p>彼所塔中，有一鬼神，止住其中，守護佛塔，名曰牙齒。彼鬼神作是念：「我是佛弟子，受持禁戒，不殺害眾生，我今不能殺害於王。」又復作念：「有一神名曰為蟲，行諸惡行，兇暴勇健，求索我女，我不與之；今者為護正法故，當嫁與彼，令其守護佛法。」即呼彼神語言：「我今嫁女與汝，然共立約誓，汝要當降伏此王，勿使興諸惡行，壞滅正法。」</p>
<p>時，王所有一大鬼神，名曰烏茶，威德具足，故彼神不奈王何。時，牙齒神作方便，今日王威勢自然由此鬼神，我今誘誑共作親厚。如是與彼神作知識，極作知識已，即將此神至於南方大海中。</p>
<p>時彼蟲神排攩大山，推迮王上，及四兵眾，無不死盡。眾人唱言：「快哉！快哉！」是世人相傳，名為快哉。彼王終亡，孔雀苗裔於此永終，是故世間富樂不足為貪。阿育大王有智之人，覺世無常，身命難保，五家財物亦如幻化。覺了彼法，勤行精進，作諸功德，乃至臨終，係心三寶，念念不絕，無所悋惜，唯願盡成阿耨多羅三藐三菩提。</p>

<p class='juan'>雜阿含經卷第二十五</p></div></div>
</div><!-- end of div[@id='body'] -->
</body></html>