<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu1150' />雜阿含經卷第三十九</p><p class="byline">宋天竺三藏求那跋陀羅譯</p><a id='mulu1151' />
<div class='div-jing'><a id='mulu1152' />
<p class='h2'>（一〇八一）</p><p>如是我聞：</p>
<p>一時，佛住波羅㮈國鹿野苑中。</p>
<p>爾時，世尊晨朝著衣持鉢，入波羅㮈城乞食。時，有異比丘著衣持鉢，入城乞食，於其路邊，住一樹下，起不善覺，以依惡貪。</p>
<p>爾時，世尊見彼比丘住一樹下，以生不善覺，依惡貪嗜，而告之曰：「比丘！比丘！莫種苦種，而發熏生臭，汁漏流出。若比丘種苦種子，自發生臭，汁漏流出者，欲令蛆蠅不競集者，無有是處！」</p>
<p>時，彼比丘作是念：「世尊知我心之惡念。」即生恐怖，身毛皆竪。</p>
<p>爾時，世尊入城乞食畢，還精舍，舉衣鉢，洗足已，入室坐禪。晡時從禪覺，至於僧中，於眾前敷座而坐，告諸比丘：「我今晨朝著衣持鉢，入城乞食，見一比丘住於樹下，以生不善覺，依惡貪嗜。我時見已，即告之言：『比丘！比丘！莫種苦種，發熏生臭，惡汁流出。若有比丘種苦種子，發熏生臭，惡汁流出，蛆蠅不集，無有是處！』時，彼比丘即思念：『佛已知我心之所念。』慚愧恐怖，心驚毛竪，隨路而去。」</p>
<p>時，有異比丘從坐起，整衣服，偏袒右肩，合掌白佛：「世尊！云何苦種？云何生臭？云何汁流？云何蛆蠅？」</p>
<p>佛告比丘：「忿怒煩怨，名曰苦種。五欲功德，名為生臭。於六觸入處不攝律儀，是名汁流。謂觸入處不攝已，貪、憂、諸惡不善心競生，是名蛆蠅。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「耳目不防護，　貪欲從是生，</div>
<div class='lg-row'>是名為苦種。　生臭汁潛流，</div>
<div class='lg-row'>諸覺觀氣味，　依於惡貪嗜，</div>
<div class='lg-row'>聚落及空處，　若於晝若夜，</div>
<div class='lg-row'>遠離修梵行，　究竟於苦邊，</div>
<div class='lg-row'>若內心寂靜，　決定諦明了。</div>
<div class='lg-row'>臥覺常安樂，　諸惡蛆蠅滅，</div>
<div class='lg-row'>正士所習近，　善說賢聖路。</div>
<div class='lg-row'>了知八正道，　不還更受身。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1153' />
<p class='h2'>（一〇八二）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊晨朝著衣持鉢，入舍衛城乞食。食畢，還精舍，洗足已，入安陀林坐禪。</p>
<p>時，有異比丘亦復晨朝著衣持鉢，入舍衛城乞食。食畢，還精舍，洗足已，入安陀林，坐一樹下，入晝正受。是比丘入晝正受時，有惡不善覺起，依貪嗜心。</p>
<p>時，有天神，依安陀林住止者，作是念：「此比丘不善不類，於安陀林坐禪而起不善覺，心依惡貪，我當往呵責。」作是念已，往語比丘言：「比丘！比丘！作瘡疣耶？」</p>
<p>比丘答言：「當治令愈！」</p>
<p>天神語比丘：「瘡如鐵鑊，云何可復？」</p>
<p>比丘答言：「正念正智，足能<span class='corr'>令</span>復。」</p>
<p>天神白言：「善哉！善哉！此是真賢治瘡，如是治瘡，究竟能愈，無有發時。」</p>
<p>爾時，世尊晡時從禪覺，還祇樹給孤獨園。入僧中，於大眾前敷座而坐，告諸比丘：「我今晨朝著衣持鉢，入舍衛城乞食。乞食還，至安陀林坐禪，入晝正受。有一比丘亦乞食還至安陀林，坐一樹下，入晝正受，而彼比丘起不善覺，心依惡貪。有天神依安陀林住，語比丘言：『比丘！比丘！作瘡疣耶？』……」如上廣說，乃至「『如是，比丘！善哉！善哉！此治眾賢。』」爾時，世尊即說偈言：</p>

<div class="lg regular" style="margin-left:1em;"><div class='lg-row'>「士夫作瘡疣，　自生於苦患，</div>
<div class='lg-row'>願求世間欲，　心依於惡貪。</div>
<div class='lg-row'>以生瘡疣故，　蛆蠅競來集，</div>
<div class='lg-row'>愛<span class='corr'>欲</span>為瘡疣，　蛆蠅諸惡覺。</div>
<div class='lg-row'>及諸貪嗜心，　皆悉從意生，</div>
<div class='lg-row'>鑽鑿士夫心，　以求華名利。</div>
<div class='lg-row'>欲火轉熾然，　妄想不善覺，</div>
<div class='lg-row'>身心日夜羸，　遠離寂靜道。</div>
<div class='lg-row'>若內心寂靜，　決定智明了，</div>
<div class='lg-row'>無有斯瘡疣，　見佛安隱路。</div>
<div class='lg-row'>正士所遊跡，　賢聖善宣說，</div>
<div class='lg-row'>明智所知道，　不復受諸有。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1154' />
<p class='h2'>（一〇八三）</p><p>如是我聞：</p>
<p>一時，佛住毘舍離國獼猴池側重閣講堂。時，有眾多比丘晨朝著衣持鉢，入毘舍離乞食。</p>
<p>時，有年少比丘出家未久，不閑法、律，當乞食時，不知先後次第。餘比丘見已而告之言：「汝是年少，出家未久，未知法、律，莫越！莫重！前後失次而行乞食，長夜當得不饒益苦。」</p>
<p>年少比丘言：「諸上座亦復越次，不隨前後，非獨我也。」如是再三，不能令止。</p>
<p>眾多比丘乞食已，還精舍，舉衣鉢，洗足已，詣佛所，稽首禮足，退坐一面，白佛言：「世尊！我等晨朝著衣持鉢，入毘舍離乞食，有一年少比丘！於此法、律出家未久，行乞食時不以次第，前後復重。諸比丘等再三諫不受，而作是言：『諸上座亦不次第，何故呵我？』我等諸比丘三呵不受，故來白世尊。唯願世尊為除非法，哀愍故！」</p>
<p>佛告諸比丘：「如空澤中有大湖水，有大龍象而居其中，拔諸藕根，洗去泥土，然後食之。食已，身體肥悅，多力多樂，以是因緣，常喜樂住。有異種族象，形體羸小，効彼龍象，拔其藕根，洗不能淨，合泥土食。食之不消，體不肥悅，轉轉羸弱，緣斯致死，或同死苦。</p>
<p>「如是，宿德比丘學道日久，不樂嬉戲，久修梵行，大師所歎，諸餘明智修梵行者亦復加歎。是等比丘依止城邑聚落，晨朝著衣持鉢，入城乞食，善護身口，善攝諸根，專心繫念，能令彼人不信者信、信者不異，若得財利、衣被、飲食、床臥、湯藥，不染、不著、不貪、不嗜、不迷、不逐，見其過患，見其出離，然復食之。食已，身心悅澤，得色得力，以是因緣，常得安樂。</p>
<p>「彼年少比丘出家未久，未閑法、律，依諸長老，依止聚落，著衣持鉢，入村乞食，不善護身，不守根門，不專繫念，不能令彼不信者信、信者不變。若得財利、衣被、飲食、臥具、湯藥，染著貪逐，不見過患，不見出離，以嗜欲心食，不能令身悅澤，安隱快樂。緣斯食故，轉向於死，或同死苦。所言死者，謂捨戒還俗，失正法、正律。同死苦者，謂犯正法、律，不識罪相，不知除罪。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「龍象拔藕根，　水洗而食之，</div>
<div class='lg-row'>異族象効彼，　合泥而取食。</div>
<div class='lg-row'>因雜泥食故，　羸病遂至死。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1155' />
<p class='h2'>（一〇八四）</p><p>如是我聞：</p>
<p>一時，佛住王舍城寒林中丘塚間。</p>
<p>爾時，世尊告諸比丘：「壽命甚促，轉就後世，應勤習善法，修諸梵行。無有生而不死者，而世間人不勤方便專修善法、修賢修義。」</p>
<p>時，魔波旬作是念：「沙門瞿曇住王舍城寒林中丘塚間，為諸聲聞如是說法：『人命甚促，乃至不修賢修義。』我今當往，為作嬈亂。」</p>
<p>時，魔波旬化作年少，往住佛前，而說偈言：</p>

<div class="lg regular" style="margin-left:1em;"><div class='lg-row'>「常逼迫眾生，　得人間長壽，</div>
<div class='lg-row'>迷醉放逸心，　亦不向死處。」</div>
</div><p>爾時，世尊作是念：「此是惡魔來作惱亂。」即說偈言：</p>

<div class="lg regular" style="margin-left:1em;"><div class='lg-row'>「常逼迫眾生，　受生極短壽，</div>
<div class='lg-row'>當勤修精進，　猶如救頭然。</div>
<div class='lg-row'>勿得須臾懈，　令死魔忽至，</div>
<div class='lg-row'>知汝是惡魔，　速於此滅去。」</div>
</div><p>天魔波旬作是念：「沙門瞿曇已知我心。」慚愧憂慼，即沒不現。</p>
</div>
<div class='div-jing'><a id='mulu1156' />
<p class='h2'>（一〇八五）</p><p>如是我聞：</p>
<p>一時，佛住王舍城寒林中丘塚間。</p>
<p>爾時，世尊告諸比丘：「一切行無常，一切行不恒、不安，非穌息，變易之法，乃至當止一切有為行，厭離、不樂、解脫。」</p>
<p>時，魔波旬作是念：「今沙門瞿曇住王舍城寒林中，為諸聲聞說如是法：『一切行無常、不恒，非穌息，變易之法，乃至當止一切有為，厭離、不樂、解脫。』我當往彼，為作嬈亂。」即化作年少，往詣佛所，住於佛前，而說偈言：</p>

<div class="lg regular" style="margin-left:1em;"><div class='lg-row'>「壽命日夜流，　無有窮盡時，</div>
<div class='lg-row'>壽命當來去，　猶如車輪轉。」</div>
</div><p>爾時，世尊作是念：「此是惡魔欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「日夜常遷流，　壽亦隨損減，</div>
<div class='lg-row'>人命漸消亡，　猶如小河水。</div>
<div class='lg-row'>我知汝惡魔，　便自消滅去。」</div>
</div><p>時，魔波旬作是念：「沙門瞿曇已知我心。」慚愧憂慼，即沒不現。</p>
</div>
<div class='div-jing'><a id='mulu1157' />
<p class='h2'>（一〇八六）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，世尊夜起經行，至於後夜，洗足入室，斂身正坐，專心繫念。</p>
<p>時，魔波旬作是念：「今沙門瞿曇於王舍城迦蘭陀竹園，夜起經行，於後夜時，洗足入室，正身端坐，繫念禪思。我今當往，為作嬈亂。」即化作年少，住於佛前，而說偈言：</p>

<div class="lg regular" style="margin-left:1em;"><div class='lg-row'>「我心於空中，　執長繩羂下，</div>
<div class='lg-row'>政欲縛沙門，　不令汝得脫。」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「我說於世間，　五欲意第六，</div>
<div class='lg-row'>於彼永已離，　一切苦已斷。</div>
<div class='lg-row'>我已離彼欲，　心意識亦滅，</div>
<div class='lg-row'>波旬我知汝，　速於此滅去。」</div>
</div><p>時，魔波旬作是念：「沙門已知我心。」慚愧憂慼，即沒不現。</p>
</div>
<div class='div-jing'><a id='mulu1158' />
<p class='h2'>（一〇八七）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，世尊夜起經行，至後夜時，洗足入室，右脇臥息，繫念明相，正念正智，作起覺想。</p>
<p>時，魔波旬作是念：「今沙門瞿曇住王舍城迦蘭陀竹園，乃至作起覺想。我今當往，為作留難。」即化作年少，往住佛前，而說偈言：</p>

<div class="lg regular" style="margin-left:1em;"><div class='lg-row'>「何眠何故眠？　已滅何復眠？</div>
<div class='lg-row'>空舍何以眠，　得出復何眠？」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「愛網故染著，　無愛誰持去，</div>
<div class='lg-row'>一切有餘盡，　唯佛得安眠，</div>
<div class='lg-row'>汝惡魔波旬，　於此何所說。」</div>
</div><p>時，魔波旬作是念：「沙門瞿曇已知我心。」慚愧憂慼，即沒不現。</p>
</div>
<div class='div-jing'><a id='mulu1159' />
<p class='h2'>（一〇八八）</p><p>如是我聞：</p>
<p>一時，佛住王舍城耆闍崛山中。</p>
<p>爾時，世尊於夜闇時，天小微雨，電光睒現，出房經行。</p>
<p>時，魔波旬作是念：「今沙門瞿曇住王舍城耆闍崛山中，夜闇微雨，電光時現，出房經行。我今當往，為作留難。」執大團石，兩手調弄，到於佛前，碎成微塵。</p>
<p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「若耆闍崛山，　於我前令碎，</div>
<div class='lg-row'>於佛等解脫，　不能動一毛。</div>
<div class='lg-row'>假令四海內，　一切諸山地，</div>
<div class='lg-row'>放逸之親族，　令其碎成塵。</div>
<div class='lg-row'>亦不能傾動，　如來一毛髮。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1160' />
<p class='h2'>（一〇八九）</p><p>如是我聞：</p>
<p>一時，佛住王舍城耆闍崛山中。</p>
<p>爾時，世尊夜起經行，至後夜時，洗足入房，正身端坐，繫念在前。</p>
<p>時，魔波旬作是念：「今沙門瞿曇住王舍城耆闍崛山中，夜起經行，後夜入房，正身端坐，繫念在前。我今當往，為作留難。」即化作大龍，遶佛身七匝，舉頭臨佛頂上，身如大船，頭如大帆，眼如銅鑪，舌如曳電，出息入息若雷雹聲。</p>
<p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「猶如空舍宅，　牟尼心虛寂，</div>
<div class='lg-row'>於中而旋轉，　佛身亦如是。</div>
<div class='lg-row'>無量凶惡龍，　蚊虻蠅蚤等，</div>
<div class='lg-row'>普集食其身，　不能動毛髮。</div>
<div class='lg-row'>破裂於虛空，　傾覆於大地，</div>
<div class='lg-row'>一切眾生類，　悉來作恐怖。</div>
<div class='lg-row'>刀矛槍利箭，　悉來害佛身，</div>
<div class='lg-row'>如是諸暴害，　不能傷一毛。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1161' />
<p class='h2'>（一〇九〇）</p><p>如是我聞：</p>
<p>一時，佛住王舍城毘婆羅山七葉樹林石室中。</p>
<p>爾時，世尊夜起露地，或坐或經行。至後夜時，洗足入室，安身臥息，右脇著地，足足相累，繫念明相，正念正智，作起覺想。</p>
<p>時，魔波旬作是念：「沙門瞿曇住王舍城毘婆羅山七葉樹林石室中，夜起露地若坐若行，至後夜時，洗足入室而坐，右脇臥息，足足相累，繫念明相，正念正智，作起覺想。我今當往，為作留難。」化作年少，往住佛前，而說偈言：</p>

<div class="lg regular" style="margin-left:1em;"><div class='lg-row'>「為因我故眠，　為是後邊故，</div>
<div class='lg-row'>多有錢財寶，　何故守空閑？</div>
<div class='lg-row'>獨一無等侶，　而著於睡眠。」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「不因汝故眠，　非為最後邊，</div>
<div class='lg-row'>亦無多錢財，　唯集無憂寶。</div>
<div class='lg-row'>哀愍世間故，　右脇而臥息，</div>
<div class='lg-row'>覺亦不疑惑，　眠亦不恐怖。</div>
<div class='lg-row'>若晝若復夜，　無增亦無損，</div>
<div class='lg-row'>為哀眾生眠，　故無有損減。</div>
<div class='lg-row'>正復以百槍，　貫身常掘動，</div>
<div class='lg-row'>猶得安隱眠，　已離內槍故。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1162' />
<p class='h2'>（一〇九一）</p><p>如是我聞：</p>
<p>一時，佛住王舍城毘婆羅山七葉樹林石室中。</p>
<p>時，有尊者瞿低迦，住王舍城仙人山側黑石室中，獨一思惟，不放逸行，修自饒益，時受意解脫身作證，數數退轉；一、二、三、四、五、六反退，還復得，時受意解脫身作證，尋復退轉。</p>
<p>彼尊者瞿低迦作是念：「我獨一靜處思惟，不放逸行，精勤修習，以自饒益，時受意解脫身作證，而復數數退轉；乃至六反，猶復退轉。我今當以刀自殺，莫令第七退轉。」</p>
<p>時，魔波旬作是念：「沙門瞿曇住王舍城毘婆羅山側七葉樹林石窟中，有弟子瞿低迦住王舍城仙人山側黑石室中，獨一靜處，專精思惟，得時受意解脫身作證，六反退轉，而復還得。彼作是念：『我已六反退，而復還得，莫令我第七退轉，我寧以刀自殺，莫令第七退轉。』若彼比丘以刀自殺者，莫令自殺，出我境界去，我今當往告彼大師。」</p>
<p>爾時，波旬執琉璃柄琵琶，詣世尊所，鼓絃說偈：</p>

<div class="lg regular" style="margin-left:1em;"><div class='lg-row'>「大智大方便，　自在大神力，</div>
<div class='lg-row'>得熾然弟子，　而今欲取死。</div>
<div class='lg-row'>大牟尼當制，　勿令其自殺，</div>
<div class='lg-row'>何聞佛世尊，　正法律聲聞。</div>
<div class='lg-row'>學其所不得，　而取於命終。」</div>
</div><p>時，魔說此偈已，世尊說偈答言：</p>

<div class="lg regular" style="margin-left:1em;"><div class='lg-row'>「波旬放逸種，　以自事故來，</div>
<div class='lg-row'>堅固具足士，　常住妙禪定。</div>
<div class='lg-row'>晝夜勤精進，　不顧於性命，</div>
<div class='lg-row'>見三有可畏，　斷除彼愛欲。</div>
<div class='lg-row'>已摧伏魔軍，　瞿低般涅槃，</div>
<div class='lg-row'>波旬心憂惱，　琵琶落於地。</div>
<div class='lg-row'>內懷憂慼已，　即沒而不現。」</div>
</div><p>爾時，世尊告諸比丘：「汝等當來，共至仙人山側黑石室所，觀瞿低迦比丘以刀自殺。」</p>
<p>爾時，世尊與眾多比丘往至仙人山側黑石室中，見瞿低迦比丘殺身在地，告諸比丘：「汝等見此瞿低迦比丘殺身在地不？」</p>
<p>諸比丘白佛：「唯然，已見，世尊！」</p>
<p>佛告比丘：「汝等見瞿低迦比丘周匝遶身黑闇烟起，充滿四方不？」</p>
<p>比丘白佛：「已見，世尊！」</p>
<p>佛告比丘：「此是惡魔波旬於瞿低迦善男子身側，周匝求其識神，然比丘瞿低迦以不住心，執刀自殺。」</p>
<p>爾時，世尊為瞿低迦比丘受第一記。</p>
<p>爾時，波旬而說偈言：</p>

<div class="lg regular" style="margin-left:1em;"><div class='lg-row'>「上下及諸方，　遍求彼識神，</div>
<div class='lg-row'>都不見其處，　瞿低何所之？」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「如是堅固士，　一切無所求，</div>
<div class='lg-row'>拔恩愛根本，　瞿低般涅槃。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1163' />
<p class='h2'>（一〇九二）</p><p>如是我聞：</p>
<p>一時，佛住欝鞞羅聚落尼連禪河側，於菩提樹下成佛未久。</p>
<p>時，魔波旬作是念：「今沙門瞿曇住欝鞞羅聚落尼連禪河側，於菩提樹下成佛未久。我當往彼，為作留難。」即化作年少，往住佛前，而說偈言：</p>

<div class="lg regular" style="margin-left:1em;"><div class='lg-row'>「獨入一空處，　禪思靜思惟，</div>
<div class='lg-row'>已捨國財寶，　於此復何求？</div>
<div class='lg-row'>若求聚落利，　何不習近人，</div>
<div class='lg-row'>既不習近人，　終竟何所得。」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「已得大財利，　志足安寂滅，</div>
<div class='lg-row'>摧伏諸魔軍，　不著於色欲。</div>
<div class='lg-row'>獨一而禪思，　服食禪妙樂，</div>
<div class='lg-row'>是故不與人，　周旋相習近。」</div>
</div><p>魔復說偈言：</p>

<div class="lg regular" style="margin-left:1em;"><div class='lg-row'>「瞿曇若自知，　安隱涅槃道，</div>
<div class='lg-row'>獨善無為樂，　何為強化人。」</div>
</div><p>佛復說偈答言：</p>

<div class="lg regular" style="margin-left:1em;"><div class='lg-row'>「非魔所制處，　來問度彼岸，</div>
<div class='lg-row'>我則以正答，　令彼得涅槃。</div>
<div class='lg-row'>時得不放逸，　不隨魔自在。」</div>
</div><p>魔復說偈言：</p>

<div class="lg regular" style="margin-left:1em;"><div class='lg-row'>「有石似凝膏，　飛烏欲來食，</div>
<div class='lg-row'>竟不得其味，　損觜還歸空。</div>
<div class='lg-row'>我今亦如彼，　徒勞歸天宮。」</div>
</div><p>魔說是已，內懷憂慼，心生變悔，低頭伏地，以指畫地。</p>
<p>魔有三女，一名愛欲，二名愛念，三名愛樂，來至波旬所，而說偈言：</p>

<div class="lg regular" style="margin-left:1em;"><div class='lg-row'>「父今何愁慼，　士夫何足憂，</div>
<div class='lg-row'>我以愛欲繩，　縛彼如調象。</div>
<div class='lg-row'>牽來至父前，　令隨父自在。」</div>
</div><p>魔答女言：</p>

<div class="lg regular" style="margin-left:1em;"><div class='lg-row'>「彼已離恩愛，　非欲所能招，</div>
<div class='lg-row'>已出於魔境，　是故我憂愁。」</div>
</div><p>時，魔三女身放光焰，熾如雲中電，來詣佛所，稽首禮足，退住一面，白佛言：「我今歸世尊足下，給侍使令。」</p>
<p>爾時，世尊都不顧視。</p>
<p>知如來離諸愛欲，心善解脫。如是第二、第三說。</p>
<p>時，三魔女自相謂言：「士夫有種種隨形愛欲，今當各各變化，作百種童女色、作百種初嫁色、作百種未產色、作百種已產色、作百種中年色、作百種宿年色，作此種種形類，詣沙門瞿曇所，作是言：『今悉歸尊足下，供給使令。』」</p>
<p>作此議已，即作種種變化，如上所說，詣世尊所，稽首禮足，退住一面，白佛言：「世尊！我等今日歸尊足下，供給使令。」</p>
<p>爾時，世尊都不顧念。</p>
<p>「如來法離諸愛欲。」如是再三說已。</p>
<p>時，三魔女自相謂言：「若未離欲士夫，見我等種種妙體，心則迷亂，欲氣衝擊，胸臆破裂，熱血熏面。然今沙門瞿曇於我等所都不顧眄，如其如來離欲解脫，得善解脫想。我等今日當復各各說偈而問。」復到佛前，稽首禮足，退住一面。</p>
<p>愛欲天女即說偈言：</p>

<div class="lg regular" style="margin-left:1em;"><div class='lg-row'>「獨一禪寂默，　捨俗錢財寶，</div>
<div class='lg-row'>既捨於世利，　今復何所求？</div>
<div class='lg-row'>若求聚落利，　何不習近人，</div>
<div class='lg-row'>竟不習近人，　終竟何所得？」</div>
</div><p>佛說偈答言：</p>

<div class="lg regular" style="margin-left:1em;"><div class='lg-row'>「已得大財利，　志足安寂滅，</div>
<div class='lg-row'>摧伏諸魔軍，　不著於色欲。</div>
<div class='lg-row'>是故不與人，　周旋相習近。」</div>
</div><p>愛念天女復說偈言：</p>

<div class="lg regular" style="margin-left:1em;"><div class='lg-row'>「多修何妙禪，　而度五欲流？</div>
<div class='lg-row'>復以何方便，　度於第六海？</div>
<div class='lg-row'>云何修妙禪，　於諸深廣欲，</div>
<div class='lg-row'>得度於彼岸，　不為愛所持？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「身得止息樂，　心得善解脫，</div>
<div class='lg-row'>無為無所作，　正念不傾動，</div>
<div class='lg-row'>了知一切法，　不起諸亂覺，</div>
<div class='lg-row'>愛恚睡眠覆，　斯等皆已離。</div>
<div class='lg-row'>如是多修習，　得度於五欲，</div>
<div class='lg-row'>亦於第六海，　悉得度彼岸。</div>
<div class='lg-row'>如是修習禪，　於諸深廣欲，</div>
<div class='lg-row'>悉得度彼岸，　不為彼所持。」</div>
</div><p>時，愛樂天女復說偈言：</p>

<div class="lg regular" style="margin-left:1em;"><div class='lg-row'>「已斷除恩愛，　淳厚積集欲，</div>
<div class='lg-row'>多生人淨信，　得度於欲流。</div>
<div class='lg-row'>開發明智慧，　超踰死魔境。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「大方便廣度，　入如來法律，</div>
<div class='lg-row'>斯等皆已度，　慧者復何憂？」</div>
</div><p>時，三天女志願不滿，還詣其父魔波旬所。</p>
<p>時，魔波旬遙見女來，說偈弄之：</p>

<div class="lg regular" style="margin-left:1em;"><div class='lg-row'>「汝等三女子，　自誇說堪能，</div>
<div class='lg-row'>咸放身光焰，　如電雲中流，</div>
<div class='lg-row'>至大精進所，　各現其容姿，</div>
<div class='lg-row'>反為其所破，　如風飄其綿。</div>
<div class='lg-row'>欲以爪破山，　齒齧破鐵丸，</div>
<div class='lg-row'>欲以髮藕絲，　旋轉於大山。</div>
<div class='lg-row'>和合悉解脫，　而望亂其心，</div>
<div class='lg-row'><span class='corr'>若</span>能縛風足，　令月空中墮。</div>
<div class='lg-row'>以手抒大海，　氣歔動雪山，</div>
<div class='lg-row'>和合悉解脫，　亦可令傾動。</div>
<div class='lg-row'>於深巨海中，　而求安足地，</div>
<div class='lg-row'>如來於一切，　和合悉解脫。</div>
<div class='lg-row'>正覺大海中，　求傾動亦然。」</div>
</div><p><span class='corr'>時</span>魔波旬弄三女已，即沒不現。</p>
</div>
<div class='div-jing'><a id='mulu1164' />
<p class='h2'>（一〇九三）</p><p>如是我聞：</p>
<p>一時，佛住欝鞞羅處尼連禪河側大菩提樹下，初成佛道。</p>
<p>天魔波旬作是念：「此沙門瞿曇在欝鞞羅住處尼連禪河側菩提樹下，初成佛道。我今當往，為作留難。」即自變身，作百種淨、不淨色，詣佛所。</p>
<p>佛遙見波旬百種淨、不淨色，作是念：「惡魔波旬作百種淨、不淨色，欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「長夜生死中，　作淨不淨色，</div>
<div class='lg-row'>汝何為作此，　不度苦彼岸。</div>
<div class='lg-row'>若諸身口意，　不作留難者，</div>
<div class='lg-row'>魔所不能教，　不隨魔自在。</div>
<div class='lg-row'>如是知惡魔，　於是自滅去。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1165' />
<p class='h2'>（一〇九四）</p><p>如是我聞：</p>
<p>一時，佛住欝鞞羅處尼連禪河側菩提樹下，初成正覺。</p>
<p>爾時，世尊獨一靜處，專心禪思，作如是念：「我今解脫苦行。善哉！我今善解脫苦行，先修正願，今已果得無上菩提。」</p>
<p>時，魔波旬作是念：「今沙門瞿曇住欝鞞羅處尼連禪河側菩提樹下，初成正覺。我今當往，為作留難。」即化作年少，住於佛前，而說偈言：</p>

<div class="lg regular" style="margin-left:1em;"><div class='lg-row'>「大修苦行處，　能令得清淨，</div>
<div class='lg-row'>而今反棄捨，　於此何所求？</div>
<div class='lg-row'>欲於此求淨，　淨亦無由得。」</div>
</div><p>爾時，世尊作是念：「此魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「知諸修苦行，　皆與無義俱，</div>
<div class='lg-row'>終不獲其利，　如弓彈有聲。</div>
<div class='lg-row'>戒定聞慧道，　我已悉修習，</div>
<div class='lg-row'>得第一清淨，　其淨無有上。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1166' />
<p class='h2'>（一〇九五）</p><p>如是我聞：</p>
<p>一時，佛住娑羅婆羅門聚落。</p>
<p>爾時，世尊晨朝著衣持鉢，入婆羅聚落乞食。時，魔波旬作是念：「今沙門瞿曇晨朝著衣持鉢，入婆羅聚落乞食，我今當往，先入其舍，語諸信心婆羅門長者，令沙門瞿曇空鉢而出。」</p>
<p>時，魔波旬隨逐佛後，作是唱言：「沙門！沙門！都不得食耶？」</p>
<p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「汝新於如來，　獲得無量罪，</div>
<div class='lg-row'>汝謂呼如來，　受諸苦惱耶？」</div>
</div><p>時，魔波旬作是言：「瞿曇！更入聚落，當令得食。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「正使無所有，　安樂而自活，</div>
<div class='lg-row'>如彼光音天，　常以欣悅食。</div>
<div class='lg-row'>正使無所有，　安樂而自活，</div>
<div class='lg-row'>常以欣悅食，　不依於有身。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1167' />
<p class='h2'>（一〇九六）</p><p>如是我聞：</p>
<p>一時，佛住波羅㮈國仙人住處鹿野苑中。</p>
<p>爾時，世尊告諸比丘：「我已解脫人天繩索，汝等亦復解脫人天繩索。汝等當行人間，多所過度，多所饒益，安樂人天，不須伴行，一一而去。我今亦往欝鞞羅住處人間遊行。」</p>
<p>時，魔波旬作是念：「沙門瞿曇住波羅㮈仙人住處鹿野苑中，為諸聲聞如是說法：『我已解脫人天繩索，汝等亦能。汝等各別人間教化，乃至我亦當至欝鞞羅住處人間遊行。』我今當往，為作留難。」即化作年少，住於佛前，而說偈言：</p>

<div class="lg regular" style="margin-left:1em;"><div class='lg-row'>「不脫作脫想，　謂呼已解脫，</div>
<div class='lg-row'>為大縛所縛，　我今終不放。」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「我已脫一切，　人天諸繩索，</div>
<div class='lg-row'>已知汝波旬，　即自消滅去。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1168' />
<p class='h2'>（一〇九七）</p><p>如是我聞：</p>
<p>一時，佛住釋氏石主釋氏聚落。</p>
<p>時，石主釋氏聚落多人疫死。處處人民，若男若女，從四方來受持三歸，其諸病人，若男若女，若大若小，皆因來者自稱名字：「我某甲等，歸佛、歸法、歸比丘僧。」舉村舉邑，皆悉如是。</p>
<p>爾時，世尊勤為聲聞說法。</p>
<p>時，諸信心歸三寶者，斯則皆生人、天道中。</p>
<p>時，魔波旬作是念：「今沙門瞿曇住於釋氏石主釋氏聚落，勤為四眾說法。我今當往，為作留難。」化作年少，往住佛前，而說偈言：</p>

<div class="lg regular" style="margin-left:1em;"><div class='lg-row'>「何為勤說法，　教化諸人民，</div>
<div class='lg-row'>相違不相違，　不免於驅馳，</div>
<div class='lg-row'>以有繫縛故，　而為彼說法？」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「汝夜叉當知，　眾生群集生，</div>
<div class='lg-row'>諸有智慧者，　孰能不哀愍？</div>
<div class='lg-row'>以有哀愍故，　不能不教化，</div>
<div class='lg-row'>哀愍諸眾生，　法自應如是。」</div>
</div><p>惡魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1169' />
<p class='h2'>（一〇九八）</p><p>如是我聞：</p>
<p>一時，佛住釋氏石主釋氏聚落。</p>
<p>爾時，世尊獨一靜處，禪思思惟，作是念：「頗有作王，能得不殺，不教人殺，一向行法，不行非法耶？」</p>
<p>時，魔波旬作是念：「今沙門瞿曇住石主釋氏聚落，獨一禪思，作是念：『頗有作王，不殺生，不教人殺，一向行法，不行非法耶？』我今當往，為其說法。」化作年少，往住佛前，作是言：「如是，世尊！如是，善逝！可得作王，不殺生，不教人殺，一向行法，不行非法。世尊！今可作王，善逝！今可作王，必得如意。」</p>
<p>爾時，世尊作是念：「惡魔波旬欲作嬈亂。」而告魔言：「汝魔波旬！何故作是言：『作王！世尊！作王！善逝！可得如意。』？」</p>
<p>魔白佛言：「我面從佛聞作是說：『若四如意足修習多修習已，欲令雪山王變為真金，即作不異。』世尊今有四如意足，修習多修習，令雪山王變為真金，如意不異。是故，我白世尊：『作王！世尊！作王！善逝！可得如意。』」</p>
<p>佛告波旬：「我都無心欲作國王，云何當作？我亦無心欲令雪山王變為真金，何由而變？」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「正使有真金，　如雪山王者，</div>
<div class='lg-row'>一人得此金，　亦復不知足。</div>
<div class='lg-row'>是故智慧者，　金石同一觀。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1170' />
<p class='h2'>（一〇九九）</p><p>如是我聞：</p>
<p>一時，佛住釋氏石主釋氏聚落。時，有眾多比丘集供養堂，為作衣事。</p>
<p>時，魔波旬作是念：「今沙門瞿曇住於釋氏石主釋氏聚落，眾多比丘集供養堂，為作衣故，我今當往，為作留難。」化作少壯婆羅門像，作大縈髮，著獸皮衣，手執曲杖，詣供養堂，於眾多比丘前默然而住。須臾，語諸比丘言：「汝等年少出家，膚白髮黑，年在盛時，應受五欲莊嚴自娛，如何違親背族，<span class='corr'>悲</span>泣別離，信於非家，出家學道？何為捨現世樂，而求他世非時之樂？」</p>
<p>諸比丘語婆羅門：「我不捨現世樂求他世非時之樂，乃是捨非時樂就現世樂。」</p>
<p>波旬復問：「云何捨非時樂就現世樂？」</p>
<p>比丘答言：「如世尊說，他世樂少味多苦，少利多患；世尊說現世樂者，離諸熾然，不待時節，能自通達，於此觀察，緣自覺知。婆羅門！是名現世樂。」</p>
<p>時，婆羅門三反掉頭瘖瘂，以杖築地，即沒不現。</p>
<p>時，諸比丘即生恐怖，身毛皆竪，此是何等婆羅門像，來此作變？即詣佛所，稽首禮足，退坐一面，白佛言：「世尊！我等眾多比丘集供養堂，為作衣故。有一盛壯婆羅門，縈髮大髻，來詣我所，作是言：『汝等年少出家……』」如上廣說，乃至三反掉頭瘖瘂，以杖築地，即沒不現。「我等即生恐怖，身毛皆竪，是何婆羅門像，來作此變？」</p>
<p>佛告諸比丘：「此非婆羅門，是魔波旬來至汝所，欲作嬈亂。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「凡生諸苦惱，　皆由於愛欲，</div>
<div class='lg-row'>知世皆劍刺，　何人樂於欲？</div>
<div class='lg-row'>覺世間有餘，　皆悉為劍刺，</div>
<div class='lg-row'>是故黠慧者，　當勤自調伏。</div>
<div class='lg-row'>巨積真金聚，　猶如雪山王，</div>
<div class='lg-row'>一人受用者，　意猶不知足。</div>
<div class='lg-row'>是故黠慧者，　當修平等觀。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1171' />
<p class='h2'>（一一〇〇）</p><p>如是我聞：</p>
<p>一時，佛住釋氏石主釋氏聚落。</p>
<p>時，有尊者善覺，晨朝著衣持鉢，入石主釋氏聚落乞食。食已，還精舍，舉衣鉢，洗足已，持尼師壇，置右肩上，入林中，坐一樹下，修晝正受，作是念：「我得善利！於正法、律出家學道；我得善利！遭遇大師如來、等正覺；我得善利！得在梵行、持戒、備德、賢善真實眾中。我今當得賢善命終，於當來世亦當賢善。」</p>
<p>時，魔波旬作是念：「今沙門瞿曇往石主釋氏聚落，有聲聞弟子名曰善覺，著衣持鉢……」如上廣說，乃至「賢善命終，後世亦賢。我今當往，為作留難。」化作大身，盛壯多力，見者怖畏，謂其力能翻發動大地，至善覺比丘所。</p>
<p>善覺比丘遙見大身勇盛壯士，即生恐怖。從坐起，詣佛所，稽首禮足，退住一面，白佛言：「世尊！我今晨朝著衣持鉢……」廣說如上，乃至「賢善命終，後世亦賢。見有大身士夫，勇壯熾盛，力能動地，見生恐怖，心驚毛竪。」</p>
<p>佛告善覺：「此非大身士夫，是魔波旬欲作嬈亂。汝且還去，依彼樹下，修前三昧，動作彼魔，因斯脫苦。」</p>
<p>時，尊者善覺即還本處，至於晨朝，著衣持鉢，入石主釋氏聚落乞食。食已，還精舍……如上廣說，乃至「賢善命終，後世亦賢。」</p>
<p>時，魔波旬復作是念：「此沙門瞿曇住於釋氏，有弟子名曰善覺……」如上廣說，乃至「賢善命終，後世亦賢。我今當往，為作留難。」復化作大身，勇壯熾盛，力能發地，往住其前。</p>
<p>善覺比丘復遙見之。即說偈言：</p>

<div class="lg regular" style="margin-left:1em;"><div class='lg-row'>「我正信非家，　而出家學道，</div>
<div class='lg-row'>於佛無價寶，　正念繫心住。</div>
<div class='lg-row'>隨汝變形色，　我心不傾動，</div>
<div class='lg-row'>覺汝為幻化，　便可從此滅。」</div>
</div><p>時，魔波旬作是念：「是沙門已知我心。」內懷憂慼，即沒不現。</p>
</div>
<div class='div-jing'><a id='mulu1172' />
<p class='h2'>（一一〇一）</p><p>如是我聞：</p>
<p>一時，佛住波羅㮈國仙人住處鹿野苑中。</p>
<p>爾時，世尊告諸比丘：「如來聲聞作師子吼，說言：『已知！已知！』不知如來聲聞於何等法已知、已知故作師子吼？謂苦聖諦、苦集聖諦、苦滅聖諦、苦滅道跡聖諦。」</p>
<p>時，天魔波旬作是念：「沙門瞿曇住波羅㮈國仙人住處鹿野苑中，為諸聲聞說法，乃至已知四聖諦。我今當往，為作留難。」化作年少，住於佛前，而說偈言：</p>

<div class="lg regular" style="margin-left:1em;"><div class='lg-row'>「何於大眾中，　無畏師子吼，</div>
<div class='lg-row'>謂呼無有敵，　望調伏一切？」</div>
</div><p>爾時，世尊作是念：「惡魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「如來於一切，　甚深正法律，</div>
<div class='lg-row'>方便師子吼，　於法無所畏。</div>
<div class='lg-row'>若有智慧者，　何故自憂怖？」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>
</div>
<div class='div-jing'><a id='mulu1173' />
<p class='h2'>（一一〇二）</p><p>如是我聞：</p>
<p>一時，佛住王舍城多眾踐蹈曠野中，與五百比丘眾俱，而為說法，以五百鉢置於中庭。</p>
<p>爾時，世尊為五百比丘說五受陰生滅之法。</p>
<p>時，魔波旬作是念：「沙門瞿曇住王舍城多眾踐蹈曠野中，與五百比丘俱，乃至說五受陰是生滅法。我今當往，為作留難。」化作大牛，往詣佛所，入彼五百鉢間，諸比丘即驅，莫令壞鉢。</p>
<p>爾時，世尊告諸比丘：「此非是牛，是魔波旬欲作嬈亂。」即說偈言：</p>

<div class="lg regular" style="margin-left:1em;"><div class='lg-row'>「色受想行識，　非我及我所，</div>
<div class='lg-row'>若知真實義，　於彼無所著。</div>
<div class='lg-row'>心無所著法，　超出色結縛，</div>
<div class='lg-row'>了達一切處，　不住魔境界。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1174' />
<p class='h2'>（一一〇三）</p><p>如是我聞：</p>
<p>一時，佛住王舍城多眾踐蹈曠野中，與六百比丘眾俱，為諸比丘說六觸入處集、六觸集、六觸滅。</p>
<p>時，魔波旬作是念：「今沙門瞿曇住王舍城多眾踐蹈曠野，為六百比丘說六觸入處是集法、是滅法，我今當往，為作留難。」化作壯士，大身勇盛，力能動地，來詣佛所。</p>
<p>彼諸比丘遙見壯士，身大勇盛，見生怖畏，身毛皆竪，共相謂言：「彼為何等，形狀可畏？」</p>
<p>爾時，世尊告諸比丘：「此是惡魔，欲作嬈亂。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「色聲香味觸，　及第六諸法，</div>
<div class='lg-row'>愛念適可意，　世間唯有此。</div>
<div class='lg-row'>此是最惡貪，　能繫著凡夫，</div>
<div class='lg-row'>超越斯等者，　是佛聖弟子。</div>
<div class='lg-row'>度於魔境界，　如日無雲翳。」</div>
</div><p>時，魔波旬作是念：「沙門瞿曇已知我心。」內懷憂慼，即沒不現。</p>

<p class='juan'>雜阿含經卷第三十九</p></div></div>
</div><!-- end of div[@id='body'] -->
</body></html>