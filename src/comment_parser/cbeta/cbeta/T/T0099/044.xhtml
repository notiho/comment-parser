<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu1257' />雜阿含經卷第四十四</p><p class="byline">宋天竺三藏求那跋陀羅譯</p><a id='mulu1258' />
<div class='div-jing'><a id='mulu1259' />
<p class='h2'>（一一七八）</p><p>如是我聞：</p>
<p>一時，佛住彌絺羅國菴羅園中。</p>
<p>時，有婆四吒婆羅門尼，有六子相續命終，念子發狂，裸形被髮，隨路而走，至彌絺羅菴羅園中。</p>
<p>爾時，世尊無量大眾圍繞說法，婆四吒婆羅門尼遙見世尊，見已，即得本心，慚愧羞恥，歛身蹲坐。</p>
<p>爾時，世尊告尊者阿難：「取汝鬱多羅僧與彼婆四吒婆羅門尼，令著聽法。」尊者阿難即受佛教，取衣令著。</p>
<p>時，婆羅門尼得衣著已，至於佛前，稽首禮佛，退坐一面。</p>
<p>爾時，世尊為其說法，<span class='corr'>示</span>、教、照、喜已，如佛常法，說法次第，乃至信心清淨，受三自歸，聞佛所說，歡喜隨喜，作禮而去。</p>
<p>彼婆四吒優婆夷於後時，第七子忽復命終，彼優婆夷都不啼哭憂悲惱苦。時，婆四吒優婆夷夫說偈而告婆四吒優婆夷言：</p>

<div class="lg regular" style="margin-left:1em;"><div class='lg-row'>「先諸子命終，　念子生憂苦，</div>
<div class='lg-row'>晝夜不飲食，　乃至發狂亂。</div>
<div class='lg-row'>今喪弟七子，　而不生憂苦？」</div>
</div><p>婆四吒優婆夷即復說偈答其夫言：</p>

<div class="lg regular" style="margin-left:1em;"><div class='lg-row'>「兒孫有千數，　因緣和合生，</div>
<div class='lg-row'>長夜遷過去，　我與君亦然。</div>
<div class='lg-row'>子孫及宗族，　其數無限量，</div>
<div class='lg-row'>彼彼所生處，　更互相殘食。</div>
<div class='lg-row'>若知生要者，　何足生憂苦？</div>
<div class='lg-row'>我已知出離，　生死存亡相，</div>
<div class='lg-row'>不復生憂苦，　入佛正教故。」</div>
</div><p>時，婆四吒優婆夷夫說偈歎曰：</p>

<div class="lg regular" style="margin-left:1em;"><div class='lg-row'>「未曾所聞法，　而今聞汝說，</div>
<div class='lg-row'>何處聞說法，　不念子憂悲？」</div>
</div><p>婆四吒優婆夷說偈答言：</p>

<div class="lg regular" style="margin-left:1em;"><div class='lg-row'>「今日等正覺，　在彌絺羅國，</div>
<div class='lg-row'>菴羅樹園中，　永離一切苦，</div>
<div class='lg-row'>演說一切苦、　苦習、苦寂滅、</div>
<div class='lg-row'>賢聖八正道，　安隱趣涅槃！</div>
<div class='lg-row'>則是我大師，　深樂其正教。</div>
<div class='lg-row'>我已知正法，　能開子憂苦。」</div>
</div><p>其夫婆羅門復說偈言：</p>

<div class="lg regular" style="margin-left:1em;"><div class='lg-row'>「我今亦當往，　彌絺菴羅園，</div>
<div class='lg-row'>彼世尊亦當，　開我子憂苦。」</div>
</div><p>優婆夷復說偈言：</p>

<div class="lg regular" style="margin-left:1em;"><div class='lg-row'>「當觀等正覺，　柔軟金色身；</div>
<div class='lg-row'>不調者能調，　廣度海流人。」</div>
</div><p>爾時，婆羅門即嚴駕乘於馬車，詣彌絺羅菴羅園。遙見世尊，轉增信樂，詣大師前。</p>
<p>彼時，大師即為說偈，開其法眼，苦、習、滅、道，正向涅槃。彼即見法，成無間等。既知法已，請求出家。</p>
<p>時，婆羅門即得出家，獨靜思惟，乃至得阿羅漢。世尊記說：「於第三夜，逮得三明。」得三明已，佛即告之：「命遣御者乘車還家，告婆四吒優婆夷，令發隨喜，語言：『婆羅門往見世尊，得淨信心，奉事大師，即為說法，為開法眼，見苦聖諦、苦集、苦滅、賢聖八道，安趣涅槃，成無間等。既知法已，即求出家。世尊記說：「於第三夜，具足三明。」』」</p>
<p>時，彼御者奉教疾還。時，婆四吒優婆夷遙見御者空車而還。即遙問言：「婆羅門為見佛不？佛為說法，開示法眼，見聖諦不？」</p>
<p>御者白言：「婆羅門已見世尊，得淨信心，奉事大師，為開法眼，說四聖諦，成無間等。既知法已，即求出家，專精思惟。世尊記說：『於第三夜，具足三明。』」</p>
<p>時，優婆夷心即隨喜，語御者言：「車馬屬汝，加復賜汝金錢一千，已汝傳信言：『<span class='corr'>婆羅</span>門宿闍諦，已得三明。』令我歡喜故。」</p>
<p>御者白言：「我今何用車馬金錢為？車馬金錢還優婆夷，我今當還婆羅門所，隨彼出家。」</p>
<p>優婆夷言：「汝意如此，便可速還。不久亦當如彼所得，具足三明，隨後出家。」</p>
<p>御者白言：「如是，優婆夷！如彼出家，我亦當然。」</p>
<p>優婆夷言：「汝父出家，汝隨出家，我今不久亦當隨去。如空野大龍，乘虛而遊，其餘諸龍、龍子、龍女悉皆隨去，我亦如是，執持衣鉢，易養易滿。」御者白言：「優婆夷！若如是者，所願必果，不久當見優婆夷少欲知足，執持衣鉢，人所棄者，乞受而食，剃髮染衣，於陰、界、入斷除愛欲，離貪繫縛，盡諸有漏。」</p>
<p>彼婆羅門及其御者、婆四吒優婆夷、優婆夷女孫陀槃梨，悉皆出家，究竟苦邊。</p>
</div>
<div class='div-jing'><a id='mulu1260' />
<p class='h2'>（一一七九）</p><p>如是我聞：</p>
<p>一時，佛住毘舍離國大林精舍。</p>
<p>時，有毘梨耶婆羅豆婆遮婆羅門，晨朝買牛，未償其價，即日失牛，六日不見。</p>
<p>時，婆羅門為覓牛故，至大林精舍，遙見世尊坐一樹下，儀容挺特，諸根清淨，其心寂默，成就止觀，其身金色，光明焰照。見已，即詣其前，而說偈言：</p>

<div class="lg regular" style="margin-left:1em;"><div class='lg-row'>「云何無所求，　空寂在於此，</div>
<div class='lg-row'>獨一處空閑，　而得心所樂？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「若失若復得，　於我心不亂。</div>
<div class='lg-row'>婆羅門當知，　莫謂彼如我，</div>
<div class='lg-row'>心計於得失，　其心不自在。」</div>
</div><p>時，婆羅門復說偈言：</p>

<div class="lg regular" style="margin-left:1em;"><div class='lg-row'>「最勝梵志處，　如比丘所說；</div>
<div class='lg-row'>我今當自說，　真實語諦聽。</div>
<div class='lg-row'>沙門今定非，　晨朝失牛者，</div>
<div class='lg-row'>六日求不得，　是故安樂住。</div>
<div class='lg-row'>沙門今定非，　種殖胡麻田，</div>
<div class='lg-row'>慮其草荒沒，　是故安樂住。</div>
<div class='lg-row'>沙門今定非，　種稻田乏水，</div>
<div class='lg-row'>畏葉枯便死，　是故安樂住。</div>
<div class='lg-row'>沙門今定無，　寡女有七人，</div>
<div class='lg-row'>悉養孤遺子，　是故安樂住。</div>
<div class='lg-row'>沙門今定無，　七不愛念子，</div>
<div class='lg-row'>放逸多負債，　是故安樂住。</div>
<div class='lg-row'>沙門今定無，　債主守其門，</div>
<div class='lg-row'>求索長息財，　是故安樂住。</div>
<div class='lg-row'>沙門今定無，　七領重臥具，</div>
<div class='lg-row'>憂勤擇諸蟲，　是故安樂住。</div>
<div class='lg-row'>沙門今定無，　赤眼黃髮婦，</div>
<div class='lg-row'>晝夜聞惡聲，　是故安樂住。</div>
<div class='lg-row'>沙門今定無，　空倉群鼠戲，</div>
<div class='lg-row'>常憂其羸乏，　是故安樂住。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「我今日定不，　晨朝失其牛，</div>
<div class='lg-row'>六日求不得，　是故安樂住。</div>
<div class='lg-row'>我今日定無，　種殖胡麻田，</div>
<div class='lg-row'>常恐其荒沒，　是故安樂住。</div>
<div class='lg-row'>我今日定無，　種稻田乏水，</div>
<div class='lg-row'>畏葉便枯死，　是故安樂住。</div>
<div class='lg-row'>我今日定無，　寡女有七人，</div>
<div class='lg-row'>悉養孤遺子，　是故安樂住。</div>
<div class='lg-row'>我今日定無，　七不愛念子，</div>
<div class='lg-row'>放逸多負債，　是故安樂住。</div>
<div class='lg-row'>我今日定無，　債主守其門，</div>
<div class='lg-row'>求索長息財，　是故安樂住。</div>
<div class='lg-row'>我今日定無，　七領重臥具，</div>
<div class='lg-row'>憂勤擇諸蟲，　是故安樂住。</div>
<div class='lg-row'>我今日定無，　黃頭赤眼婦，</div>
<div class='lg-row'>晝夜聞惡聲，　是故安樂住。</div>
<div class='lg-row'>我今日定無，　空倉群鼠戲，</div>
<div class='lg-row'>常憂其羸乏，　是故安樂住。</div>
<div class='lg-row'>不捨念不念，　眾生安樂住；</div>
<div class='lg-row'>斷欲離恩愛，　而得安樂住。」</div>
</div><p>爾時，世尊為精進婆羅豆婆遮婆羅門種種說法，示、教、照、喜，如佛常法，次第說法，布施、持戒，乃至於正法中，心得無畏。即從座起，合掌白佛：「我今得於正法、律出家學道，成比丘分，修梵行不？」</p>
<p>佛告婆羅門：「汝今可得於正法、律出家、受具足，修諸梵行，乃至得阿羅漢，心善解脫。」</p>
<p>爾時，精進婆羅豆婆遮婆羅門得阿羅漢，緣自覺知，得解脫樂，而說偈言：</p>

<div class="lg regular" style="margin-left:1em;"><div class='lg-row'>「我今甚欣樂，　大仙法之上，</div>
<div class='lg-row'>得離貪欲樂，　不生見於佛。」</div>
</div></div>
<div class='div-jing'><a id='mulu1261' />
<p class='h2'>（一一八〇）</p><p>如是我聞：</p>
<p>一時，佛住娑羅樹林婆羅門聚落。爾時，世尊晨朝著衣持鉢，入婆羅門聚落乞食，有非時雲起。</p>
<p>爾時，世尊作是念：「我今當往婆羅門聚落婆羅長者大會堂中。」作是念已，即往向彼大會堂所。</p>
<p>時，婆羅門長者悉集堂上，遙見世尊，共相謂言：「彼剃頭沙門竟知何法？」</p>
<p>爾時，世尊告彼婆羅聚落婆羅門長者言：「諸婆羅門有知法者，有不知者；剎利長者亦有知法者，有不知法者。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「非朋欲勝朋，　王不伏難伏，</div>
<div class='lg-row'>妻不求勝夫，　無子不恭父。</div>
<div class='lg-row'>無會無智者，　無智不法言，</div>
<div class='lg-row'>貪恚癡悉斷，　是則名智者。」</div>
</div><p>時，彼婆羅門長者白佛言：「善士瞿曇！善士夫可入此堂，就座而坐。」世尊坐已。即白言：「瞿曇說法，我等樂聽。」</p>
<p>爾時，世尊為彼大會婆羅門長者種種說法，示、教、照、喜已，復說偈言：</p>

<div class="lg regular" style="margin-left:1em;"><div class='lg-row'>「愚智群聚會，　非說孰知明？</div>
<div class='lg-row'>能說寂靜道，　因說智則辯。</div>
<div class='lg-row'>說者顯正法，　建立大仙幢，</div>
<div class='lg-row'>善說為仙幢，　法為羅漢幢。」</div>
</div><p>爾時，世尊為婆羅聚落婆羅門長者建立正法，示、教、照、喜；示、教、照、喜已，從座起而去。</p>
</div>
<div class='div-jing'><a id='mulu1262' />
<p class='h2'>（一一八一）</p><p>如是我聞：</p>
<p>一時，佛在拘薩羅人間遊行，至浮梨聚落，住天作婆羅門菴羅園中，尊者優波摩為侍者。</p>
<p>爾時，世尊患背痛，告尊者優<span class='corr'>波</span>摩：「汝舉衣鉢已，往至天作婆羅門舍。」</p>
<p>時，天作婆羅門處於中堂，令梳頭者理剃鬚髮，見尊者優波摩於外門住，見已，即說偈言：</p>

<div class="lg regular" style="margin-left:1em;"><div class='lg-row'>「何等剃鬚髮，　身著僧迦梨？</div>
<div class='lg-row'>住於彼門外，　為欲何所求？」</div>
</div><p>尊者優波摩說偈答言：</p>

<div class="lg regular" style="margin-left:1em;"><div class='lg-row'>「羅漢世善逝，　所患背風疾，</div>
<div class='lg-row'>頗有安樂水，　療牟尼疾不？」</div>
</div><p>時，天作婆羅門以滿鉢酥、一瓶油、一瓶石蜜，使人擔持，并持暖水，隨尊者優波摩詣世尊所，以塗其體，暖水洗之，酥蜜作飲，世尊背疾即得安隱。</p>
<p>時，天作婆羅門晨朝早起，往詣佛所，稽首禮足，退坐一面，而說偈言：</p>

<div class="lg regular" style="margin-left:1em;"><div class='lg-row'>「何言婆羅門？　施何得大果？</div>
<div class='lg-row'>何等為時施？　云何淨福田？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「若得宿命智，　見天定趣生，</div>
<div class='lg-row'>得盡諸有漏，　牟尼起三明，</div>
<div class='lg-row'>善知心解脫，　解脫一切貪；</div>
<div class='lg-row'>說名婆羅門，　施彼得大果，</div>
<div class='lg-row'>施彼為時施，　隨所欲福田。」</div>
</div><p>時，天作婆羅門聞佛所說，歡喜隨喜，作<span class='corr'>禮</span>而去。</p>
</div>
<div class='div-jing'><a id='mulu1263' />
<p class='h2'>（一一八二）</p><p>如是我聞：</p>
<p>一時，佛在拘薩羅人間遊行，於一夜時，住止娑羅林中。</p>
<p>時，有一婆羅門，去娑羅林不遠，營作田業。晨朝起作，至娑羅林中，遙見世尊坐一樹下，儀容端正，諸根清淨，其心寂定，具足成就第一止觀，其身金色，光明徹照。見已，往詣其所，白言：「瞿曇！我近在此經營事業，故樂此林。瞿曇於此有何事業，樂此林中？」復說偈言：</p>

<div class="lg regular" style="margin-left:1em;"><div class='lg-row'>「比丘於此林，　為何事業故，</div>
<div class='lg-row'>獨一守空閑，　樂於此林中？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「無事於此林，　林根久已斷，</div>
<div class='lg-row'>於林離林脫，　禪思不樂斷。」</div>
</div><p>時，彼婆羅門聞佛所說，歡喜隨喜，作禮而去。</p>
</div>
<div class='div-jing'><a id='mulu1264' />
<p class='h2'>（一一八三）</p><p>如是我聞：</p>
<p>一時，佛在拘薩羅人間遊行，夜宿一娑羅林中。</p>
<p>時，有一婆羅門，近彼林側，與五百年少婆羅門共。彼婆羅門常稱歎欽想：「欲見世尊，何時遊於此林，我因得見遇，問所疑，頗有閑暇為我記說？」</p>
<p>時，彼婆羅門年少弟子為採薪故，入於林中，遙見世尊坐一樹下，儀容端正，諸根寂靜，其心寂定，形若金山，光明徹照。見已，作是念：「我和上婆羅門常稱歎欽仰，欲見瞿曇，問其所疑，今此沙門瞿曇到此林中，我當疾往白和上令知。」即持薪束，疾還學堂。捨薪束已，詣和上所，白言：「和上當知，和上由來常所稱歎欽仰欲見沙門瞿曇，脫到此林，當問所疑，今日瞿曇已到此林，和上知時！」</p>
<p>時，婆羅門即詣世尊所，面相問訊慰勞已，退坐一面。而說偈言：</p>

<div class="lg regular" style="margin-left:1em;"><div class='lg-row'>「獨入此恐怖，　深邃叢林中，</div>
<div class='lg-row'>堅住不傾動，　善修正勤法。</div>
<div class='lg-row'>無歌舞音樂，　寂默住空閑；</div>
<div class='lg-row'>我所未曾見，　獨樂深林者，</div>
<div class='lg-row'>欲求於世間，　自在增上主？</div>
<div class='lg-row'>為三十三天，　天上自在樂？</div>
<div class='lg-row'>何故深林中，　苦行自枯槁？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「<span class='corr'>若</span>欲種種求，　諸界多種著；</div>
<div class='lg-row'>彼一切皆是，　愚癡之根本，</div>
<div class='lg-row'>如是一切求，　我久悉已吐，</div>
<div class='lg-row'>不求不諂偽，　一切無所觸。</div>
<div class='lg-row'>於一切諸法，　唯一清淨觀，</div>
<div class='lg-row'>得無上菩提，　禪思修不樂。」</div>
</div><p>婆羅門復說偈言：</p>

<div class="lg regular" style="margin-left:1em;"><div class='lg-row'>「我今敬禮汝，　大寂牟尼尊，</div>
<div class='lg-row'>禪思之妙王，　覺無邊大覺；</div>
<div class='lg-row'>如來天人救，　巍巍若金山。</div>
<div class='lg-row'>解脫於叢林，　於林永不著；</div>
<div class='lg-row'>已拔深利刺，　清淨無餘跡。</div>
<div class='lg-row'>論師之上首，　言說最勝辯；</div>
<div class='lg-row'>人中雄師子，　震吼於深林。</div>
<div class='lg-row'>顯現苦聖諦、　集、滅、八正道；</div>
<div class='lg-row'>能盡眾苦聚，　乘出淨無垢。</div>
<div class='lg-row'>自脫一切苦，　濟彼苦眾生；</div>
<div class='lg-row'>安樂眾生故，　演說於正法。</div>
<div class='lg-row'>已斷於恩愛，　遠離於欲網；</div>
<div class='lg-row'>斷除於一切，　有愛之結縛。</div>
<div class='lg-row'>如水生蓮花，　塵水不染著；</div>
<div class='lg-row'>如日停虛空，　清淨無雲翳。</div>
<div class='lg-row'>善哉我今日，　至拘薩羅林，</div>
<div class='lg-row'>得見於大師，　兩足之勝尊，</div>
<div class='lg-row'>大林大精進，　得第一廣度；</div>
<div class='lg-row'>調御師之首，　敬禮無所畏。」</div>
</div><p>時，婆羅門廣說斯偈，讚歎佛已，聞佛所說，歡喜隨喜，作禮而去。</p>
</div>
<div class='div-jing'><a id='mulu1265' />
<p class='h2'>（一一八四）</p><p>如是我聞：</p>
<p>一時，佛在拘薩羅人間遊行，宿於孫陀利河側。</p>
<p>爾時，世尊剃髮未久，於後夜時，結跏趺坐，正身思惟，繫念在前，以衣覆頭。</p>
<p>時，孫陀利河側有婆羅門住止，夜起持祠，餘食不盡，時至河邊，欲求大德婆羅門以奉之。</p>
<p>爾時，世尊聞河邊婆羅門聲。聞已，謦咳作聲，却衣現頭。</p>
<p>時，孫陀利河側婆羅門見佛已，作是念：「是剃頭沙門，非婆羅門。」欲持食還去。彼婆羅門復作是念：「非獨沙門是剃頭者，婆羅門中亦有剃頭，應往至彼，問其所生。」時，孫陀利河側婆羅門詣世尊所，而問之言：「為何姓生？」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「汝莫問所生，　但當問所行。</div>
<div class='lg-row'>刻木為鑽燧，　亦能生於火；</div>
<div class='lg-row'>下賤種姓中，　生堅固牟尼。</div>
<div class='lg-row'>智慧有慚愧，　精進善調伏，</div>
<div class='lg-row'>究竟大明際，　清淨修梵行。</div>
<div class='lg-row'>而今正是時，　應奉施餘食。」</div>
</div><p>時，孫陀利河側婆羅門復說偈言：</p>

<div class="lg regular" style="margin-left:1em;"><div class='lg-row'>「我今吉良日，　求福修供養，</div>
<div class='lg-row'>遇得見大士，　三時最勝尊，</div>
<div class='lg-row'>若不見佛者，　當更施餘人。」</div>
</div><p>爾時，孫陀利河側婆羅門轉得信心，即持餘食以奉世尊，世尊不受，以說偈得故，如上因說偈而得食廣說。</p>
<p>孫陀利河側婆羅門白佛言：「世尊！今此施食當置何所？」</p>
<p>佛告婆羅門：「我不見諸天、魔、梵、沙門、婆羅門、天神、世人有能食此食，令身安隱者。汝持此食去著無虫水中，及少生草地。」</p>
<p>時，婆羅門即持此食著無虫水中，水即烟起涌沸，啾啾作聲，如燒鐵丸投之冷水，烟起涌沸，啾啾作聲。如是彼食著無虫水中，烟起涌沸，啾啾作聲。孫陀利河側婆羅門心欲恐怖，身毛皆竪，謂為災變，馳走上岸，集聚乾木，供養祠火，令息災恠。</p>
<p>世尊見彼集聚乾木，供養祠火，望息災恠。見已。即說偈言：</p>

<div class="lg regular" style="margin-left:1em;"><div class='lg-row'>「婆羅門祠火，　焚燒乾草木，</div>
<div class='lg-row'>莫呼是淨道，　能却諸災患。</div>
<div class='lg-row'>此則惡供養，　而謂為黠慧；</div>
<div class='lg-row'>作如是因緣，　外道取修淨。</div>
<div class='lg-row'>汝今棄薪火，　起內火熾然，</div>
<div class='lg-row'>常修不放逸，　常富於供養。</div>
<div class='lg-row'>處處興淨信，　廣施設大會，</div>
<div class='lg-row'>心意為束薪，　瞋恚黑烟起，</div>
<div class='lg-row'>妄語為塵味，　口舌為木杓，</div>
<div class='lg-row'>胸懷燃火處，　欲火常熾然。</div>
<div class='lg-row'>當善自調伏，　消滅士夫火，</div>
<div class='lg-row'>正信為大河，　淨戒為度濟，</div>
<div class='lg-row'>澄淨清流水，　智者之所歎！</div>
<div class='lg-row'>人中淨天德，　當於中洗浴，</div>
<div class='lg-row'>涉水不著身，　安樂度彼岸。</div>
<div class='lg-row'>正法為深淵，　福德為下濟，</div>
<div class='lg-row'>澄淨水充滿，　智者所讚嘆！</div>
<div class='lg-row'>人中天淨德，　當於中洗浴，</div>
<div class='lg-row'>涉水不著身，　安樂度彼岸。</div>
<div class='lg-row'>真諦善調御，　攝護修梵行，</div>
<div class='lg-row'>慈悲為苦行，　真實心清淨，</div>
<div class='lg-row'>沐浴以正法，　智者所稱歎。」</div>
</div><p>爾時，孫陀利河側婆羅門聞佛所說，歡喜隨喜，復道而去。</p>
</div>
<div class='div-jing'><a id='mulu1266' />
<p class='h2'>（一一八五）</p><p>如是我聞：</p>
<p>一時，佛<span class='corr'>在</span>拘薩羅人間遊行，住孫陀利河側叢林中。</p>
<p>時，有孫陀利河側住止婆羅門來詣佛所，面相問訊慰勞已，退坐一面，問佛言：「瞿曇！至孫陀利河中洗浴不？」</p>
<p>佛告婆羅門：「何用於孫陀利河中洗浴為？」</p>
<p>婆羅門白佛：「瞿曇！孫陀利河是濟度之數，是吉祥之數，是清淨之數，若有於中洗浴者，悉能除人一切諸惡。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「非孫陀利河，　亦非婆休多，</div>
<div class='lg-row'>非伽耶、薩羅，　如是諸河等，</div>
<div class='lg-row'>作諸惡不善，　能令其清淨。</div>
<div class='lg-row'>恒河、婆休多、　孫陀利河等，</div>
<div class='lg-row'>愚者常居中，　不能除眾惡。</div>
<div class='lg-row'>其清淨之人，　何用洗浴為？</div>
<div class='lg-row'>其清淨之人，　何用布薩為？</div>
<div class='lg-row'>淨業以自淨，　是生於受持，</div>
<div class='lg-row'>不殺亦不盜，　不婬不妄語，</div>
<div class='lg-row'>信施除慳垢，　於斯而洗浴。</div>
<div class='lg-row'>於一切眾生，　常起慈悲心，</div>
<div class='lg-row'>井水以洗浴，　用伽耶等為？</div>
<div class='lg-row'>內心自清淨，　不待洗於外。</div>
<div class='lg-row'>下賤田舍兒，　身體多污垢，</div>
<div class='lg-row'>以水洗塵穢，　不能淨其內。」</div>
</div><p>爾時，孫陀利河側婆羅門聞佛所說，歡喜隨喜，從座起而去。</p>
</div>
<div class='div-jing'><a id='mulu1267' />
<p class='h2'>（一一八六）</p><p>如是我聞：</p>
<p>一時，佛住迦毘羅衛國尼拘律園中。</p>
<p>時，有縈髻羅豆婆遮婆羅門，本俗人時，為佛善知識，來詣佛所，面相問訊慰勞已，退坐一面。而說偈言：</p>

<div class="lg regular" style="margin-left:1em;"><div class='lg-row'>「外身縈髻者，　是但名縈髻；</div>
<div class='lg-row'>內心縈髻者，　是結縛眾生。</div>
<div class='lg-row'>今請問瞿曇，　云何解縈髻？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「受持於淨戒，　內心修正覺，</div>
<div class='lg-row'>專精勤方便，　是則解縈髻。」</div>
</div><p>時，縈髻婆羅門聞佛所說，歡喜隨喜，從座起而去。</p>
</div>
<div class='div-jing'><a id='mulu1268' />
<p class='h2'>（一一八七）</p><p>如是我聞：</p>
<p>一時，佛住迦毘羅衛國尼拘律園中。</p>
<p>時，有縈髻波羅豆婆遮婆羅門來詣佛所，而前問訊，相慰勞已，退坐一面。而說偈言：</p>

<div class="lg regular" style="margin-left:1em;"><div class='lg-row'>「身外縈髻者，　是但名縈髻；</div>
<div class='lg-row'>內心縈髻者，　是結縛眾生。</div>
<div class='lg-row'>我今問瞿曇，　如此縈髻者，</div>
<div class='lg-row'>云何作方便？　於何斷縈髻？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「眼耳及與鼻，　舌身意入處，</div>
<div class='lg-row'>於彼名及色，　滅盡令無餘。</div>
<div class='lg-row'>諸識永滅者，　於彼斷縈髻。」</div>
</div><p>佛說此經已，縈髻婆羅豆婆遮婆羅門聞佛所說，歡喜隨喜，從座起去。</p>
</div>
<div class='div-jing'><a id='mulu1269' />
<p class='h2'>（一一八八）</p><p>如是我聞：</p>
<p>一時，佛住欝毘羅聚落尼連禪河側菩提樹下，成佛未久。</p>
<p>爾時，世尊獨靜思惟，作是念：「不恭敬者，則為大苦，無有次序。無他自在可畏懼者，則於大義有所退減；有所恭敬，有次序，有他自在者，得安樂住；有所恭敬，有次序，有他自在，大義滿足。頗有諸天、魔、梵、沙門、婆羅門、天神、世人中，能於我所具足戒勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住？」</p>
<p>復作是念：「無有諸天、魔、梵、沙門、婆羅門、天神、世人能於我所戒具足勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住者。唯有正法令我自覺，成三藐三佛陀者，我當於彼恭敬宗重，奉事供養，依彼而住。所以者何？過去如來、應、等正覺亦於正法恭敬宗重，奉事供養，依彼而住；諸當來世如來、應、等正覺亦於正法恭敬宗重，奉事供養，依彼而住。」</p>
<p>爾時，娑婆世界主梵天王知世尊心念已，如力士屈伸臂頃，從梵天沒，住於佛前，歎言：「善哉！如是，世尊！如是，善逝！懈怠不恭敬者，甚為大苦……」廣說乃至「大義滿足，其實無有諸天、魔、梵、沙門、婆羅門、天神、世人於世尊所戒具足勝、三昧勝、智慧勝、解脫勝、解脫知見勝，令世尊恭敬宗重，奉事供養，依彼而住者。唯有正法，如來自悟成等正覺，則是如來所應恭敬宗重，奉事供養，依彼而住者。所以者何？過去諸如來、應、等正覺亦於正法恭敬宗重，奉事供養，依彼而住；諸未來如來、應、等正覺亦當於正法恭敬宗重，奉事供養，依彼而住。世尊亦當於彼正法恭敬宗重，奉事供養，依彼而住。」</p>
<p>時，梵天王復說偈言：</p>

<div class="lg regular" style="margin-left:1em;"><div class='lg-row'>「過去等正覺，　及未來諸佛，</div>
<div class='lg-row'>現在佛世尊，　能除眾生憂。</div>
<div class='lg-row'>一切恭敬法，　依正法而住；</div>
<div class='lg-row'>如是恭敬者，　是則諸佛法。」</div>
</div><p>時，梵天王聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1270' />
<p class='h2'>（一一八九）</p><p>如是我聞：</p>
<p>一時，佛住欝毘羅聚落尼連禪河側菩提樹下，成佛未久。</p>
<p>爾時，世尊獨靜思惟，作是念：「有一乘道能淨眾生，度諸憂悲，滅除苦惱，得真如法，謂四念處。何等為四？身身觀念處，受、心、法法觀念處。若有人不樂四念處者，則不樂如聖法；不樂如聖法者，則不樂如聖道；不樂如聖道者，則不樂甘露法；不樂甘露法者，則不解脫生、老、病、死、憂、悲、惱、苦。若樂修四念處者，則樂修如聖法；樂修如聖法者，則樂如聖道；樂如聖道者，則樂甘露法；樂甘露法者，得解脫生、老、病、死、憂、悲、惱、苦。」</p>
<p>爾時，娑婆世界主梵天王知佛心念已，譬如力士屈伸臂頃，於梵天沒，住於佛前，作是歎言：「如是，世尊！如是，善逝！有一乘道能淨眾生，謂四念處，乃至解脫生、老、病、死、憂、悲、惱、苦。」</p>
<p>時，梵天王復說偈言：</p>

<div class="lg regular" style="margin-left:1em;"><div class='lg-row'>「謂有一乘道，　見生諸有邊，</div>
<div class='lg-row'>演說於正法，　安慰苦眾生。</div>
<div class='lg-row'>過去諸世尊，　以乘斯道度；</div>
<div class='lg-row'>當來諸世尊，　亦度乘斯道。</div>
<div class='lg-row'>現在尊正覺，　乘此度海流，</div>
<div class='lg-row'>究竟生死際，　調伏心清淨，</div>
<div class='lg-row'>於生死輪轉，　悉已永消盡；</div>
<div class='lg-row'>知種種諸界，　慧眼顯正道。</div>
<div class='lg-row'>譬若恒水流，　悉歸趣大海，</div>
<div class='lg-row'>激流浚漂遠，　正道亦如是。</div>
<div class='lg-row'>廣智善顯示，　逮得甘露法，</div>
<div class='lg-row'>殊勝正法輪，　本所未曾聞，</div>
<div class='lg-row'>哀愍眾生故，　而為眾生轉。</div>
<div class='lg-row'>覆護天人眾，　令度有彼岸，</div>
<div class='lg-row'>是故諸眾生，　咸皆稽首禮。」</div>
</div><p>爾時，梵天王聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1271' />
<p class='h2'>（一一九〇）</p><p>如是我聞：</p>
<p>一時，佛住欝毘羅聚落尼連禪河側菩提樹下，成佛未久。</p>
<p>爾時，娑婆世界主梵天王絕妙色身，於後夜時來詣佛所，稽首佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「於諸種姓中，　剎利兩足尊，</div>
<div class='lg-row'>明行具足者，　天人中最勝！」</div>
</div><p>佛告梵天王：「如是，梵天！如是，梵天！</p>

<div class="lg regular" style="margin-left:1em;"><div class='lg-row'>「於諸種姓中，　剎利兩足尊，</div>
<div class='lg-row'>明行具足者，　天人中最勝。」</div>
</div><p>佛說是經已，娑婆世界主梵天王聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1272' />
<p class='h2'>（一一九一）</p><p>如是我聞：</p>
<p>一時，佛在拘薩羅人間遊行，住止空閑無聚落處，與比丘眾夜宿其中。爾時，世尊為諸比丘說隨順阿練若法。</p>
<p>時，娑婆世界主梵天王作是念：「今者世尊在拘薩羅人間遊行，住一空閑無聚落處，與諸大眾止宿空野。爾時，世尊為諸大眾說隨順空法，我今當往隨順讚嘆！」</p>
<p>譬如力士屈伸臂頃，於梵天沒，住於佛前，稽首佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「習近邊林座，　斷除諸煩惱；</div>
<div class='lg-row'>若不樂空閑，　入眾自攝護。</div>
<div class='lg-row'>自調伏其心，　家家行乞食，</div>
<div class='lg-row'>攝持於諸根，　專精繫心念；</div>
<div class='lg-row'>然後習空閑，　阿練若床座，</div>
<div class='lg-row'>遠離諸恐怖，　無畏安隱住。</div>
<div class='lg-row'>若彼諸兇險，　惡蛇眾毒害，</div>
<div class='lg-row'>黑雲大闇冥；　震雷曜電光，</div>
<div class='lg-row'>離諸煩惱故，　晝夜安隱住。</div>
<div class='lg-row'>如我所聞法，　乃至不究竟，</div>
<div class='lg-row'>獨一修梵行，　不畏千死魔，</div>
<div class='lg-row'>若修於覺道，　不畏於萬數。</div>
<div class='lg-row'>一切須陀洹，　或得斯陀含，</div>
<div class='lg-row'>及阿那含者，　其數亦無量，</div>
<div class='lg-row'>不能定其數，　恐怖於妄說。」</div>
</div><p>時，娑婆世界主梵天王聞佛所說，歡喜隨喜已，為佛作禮，即沒不現。</p>
</div>
<div class='div-jing'><a id='mulu1273' />
<p class='h2'>（一一九二）</p><p>如是我聞：</p>
<p>一時，佛住迦毘羅衛迦毘羅衛林中，與五百比丘俱，皆是羅漢，諸漏已盡，所作已作，離諸重擔，逮得<span class='corr'>己</span>利，盡諸有結，正智心善解脫。爾時，世尊為諸大眾說涅槃相應法。</p>
<p>時，有十方世界大眾威力諸天皆悉來會，供養世尊及比丘僧。復有諸梵天王住於梵世，作是念：「今日佛住迦毘羅衛國……」如上廣說，乃至「供養世尊及諸大眾，我今當往各各讚歎！」</p>
<p>作是念已，譬如力士屈伸臂頃，從梵天沒，住於佛前。第一梵天即說偈言：</p>

<div class="lg regular" style="margin-left:1em;"><div class='lg-row'>「於此大林中，　大眾普雲集，</div>
<div class='lg-row'>十方諸天眾，　皆悉來恭敬，</div>
<div class='lg-row'>故我遠來禮，　最勝難伏僧。」</div>
</div><p>第二梵天復說偈言：</p>

<div class="lg regular" style="margin-left:1em;"><div class='lg-row'>「是諸比丘僧，　真實心精進，</div>
<div class='lg-row'>於此大林中，　攝諸根求度。」</div>
</div><p>第三梵天次說偈言：</p>

<div class="lg regular" style="margin-left:1em;"><div class='lg-row'>「善方便消融，　恩愛深利刺；</div>
<div class='lg-row'>堅固不傾動，　如因陀羅幢。</div>
<div class='lg-row'>度深塹水流，　清淨不求欲，</div>
<div class='lg-row'>善度之導師，　諸調伏大龍。」</div>
</div><p>第四梵天次說偈言：</p>

<div class="lg regular" style="margin-left:1em;"><div class='lg-row'>「歸依於佛者，　終不墮惡趣；</div>
<div class='lg-row'>能斷人中身，　得天身受樂。」</div>
</div><p>各說偈已，四梵天身即沒不現。</p>
</div>
<div class='div-jing'><a id='mulu1274' />
<p class='h2'>（一一九三）</p><p>如是我聞：</p>
<p>一時，佛住王舍城迦蘭陀竹園。時，有娑婆世界主梵天王，日日精勤，往詣佛所，尊重供養。</p>
<p>時，娑婆世界主作是念：「今旦太早而來見佛，正值世尊入大三昧，我等且當入提婆達多伴黨瞿迦梨比丘房中。」作是念已，即入彼房，至房戶中，以指扣戶，口說是言：「瞿迦梨！瞿迦梨！於舍利弗、目連所起淨信心，汝莫長夜得不饒益苦！」</p>
<p>瞿迦梨言：「汝是誰？」</p>
<p>梵天答言：「娑婆世界主梵天王。」</p>
<p>瞿迦梨言：「世尊不記汝得阿那含耶？」</p>
<p>梵天王言：「如是，比丘！」</p>
<p>瞿迦梨言：「汝何故來？」</p>
<p>娑婆世界主梵天王答言：「此不可治。」即說偈言：</p>

<div class="lg regular" style="margin-left:1em;"><div class='lg-row'>「於無量處所，　生心欲籌量；</div>
<div class='lg-row'>何有黠慧者，　而生此覺想？</div>
<div class='lg-row'>無量而欲量，　是陰蓋凡夫。」</div>
</div><p>時，娑婆世界主梵天王往詣佛所，稽首禮足，退坐一面，白佛言：「世尊！我常日日勤到佛所，親覲供養，我作是念：『今旦太早來見世尊，正值世尊入大三昧，我且當入提婆達多伴黨瞿迦梨比丘房中。』即住戶中，徐徐扣戶，口說是言：『瞿迦梨！瞿迦梨！當於舍利<span class='corr'>弗</span>、目揵連賢善智慧者所起淨信心，莫長夜得不饒益苦！』瞿迦梨言：『汝是誰？』我即答言：『是娑婆世界主梵天王。』瞿迦梨言：『世尊不記汝得阿那含耶？』我即答言：『如是。』瞿迦梨復言：『汝何故來？』我作是念：『此不可治。』即說偈言：</p>

<div class="lg regular" style="margin-left:2em;"><div class='lg-row'>「『於不可量處，　發心欲籌量，</div>
<div class='lg-row'>不可量欲量，　是陰蓋凡夫。』」</div>
</div><p>佛語梵王：「如是，如是。梵王！</p>

<div class="lg regular" style="margin-left:1em;"><div class='lg-row'>「於不可量處，　而發心欲量；</div>
<div class='lg-row'>何有智慧人，　而生此妄想？</div>
<div class='lg-row'>不可量欲量，　是陰蓋凡夫。」</div>
</div><p>佛說此經已，娑婆世界主梵天王聞佛所說，歡喜隨喜，從座起，為佛作禮，即沒不現。</p>
</div>
<div class='div-jing'><a id='mulu1275' />
<p class='h2'>（一一九四）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，大梵天王及餘別梵天——善臂別梵天，日日方便，往見供養世尊。</p>
<p>時，有婆句梵天見別梵天——善臂梵天，精勤方便，而問言：「汝欲何之？」</p>
<p>彼即答言：「欲見世尊，恭敬供養。」</p>
<p>時，婆句梵天即說偈言：</p>

<div class="lg regular" style="margin-left:1em;"><div class='lg-row'>「彼有四鵠鳥，　三種金色宮，</div>
<div class='lg-row'>五百七十二，　修行禪思者，</div>
<div class='lg-row'>熾焰金色身，　普照梵天宮；</div>
<div class='lg-row'>汝且觀我身，　何用至彼為？」</div>
</div><p>爾時，善梵王、別梵王——善臂別梵王復說偈言：</p>

<div class="lg regular" style="margin-left:1em;"><div class='lg-row'>「雖有金色身，　普照梵天宮，</div>
<div class='lg-row'>其有智慧者，　知色有煩惱，</div>
<div class='lg-row'>智者不樂色，　於其心解脫。」</div>
</div><p>時，彼善梵天、別梵天——善臂別梵天，往詣佛所，稽首佛足，退坐一面，白佛言：「世尊！我今方便，欲來見世尊，恭敬供養。有婆句梵天，見我方便，而問我言：『汝今方便，欲何所之？』我即答言：『欲往見世尊，禮事供養。』婆句梵天即說偈言：</p>

<div class="lg regular" style="margin-left:2em;"><div class='lg-row'>「『有四種鵠鳥，　三種金色宮，</div>
<div class='lg-row'>五百七十二，　於中而禪思，</div>
<div class='lg-row'>觀我身金色，　普照梵天宮；</div>
<div class='lg-row'>汝且觀我身，　何用至彼為？』</div>
</div><p>「我即說偈而答彼言：</p>

<div class="lg regular" style="margin-left:2em;"><div class='lg-row'>「『雖有金色身，　普照梵天宮，</div>
<div class='lg-row'>當知真金色，　是則煩惱事。</div>
<div class='lg-row'>智者解脫色，　於色不復樂。』」</div>
</div><p>佛告梵天：「如是，梵天！如是，梵天！</p>

<div class="lg regular" style="margin-left:1em;"><div class='lg-row'>「雖有真金色，　普照梵天宮，</div>
<div class='lg-row'>當知真金色，　則是煩惱事，</div>
<div class='lg-row'>智者解脫色，　於色不復樂。」</div>
</div><p>時，彼梵天為迦吒務陀低沙比丘故，說偈言：</p>

<div class="lg regular" style="margin-left:1em;"><div class='lg-row'>「夫士生世間，　利斧在口中；</div>
<div class='lg-row'>還自斬其身，　斯由惡言故。</div>
<div class='lg-row'>應毀者稱譽，　應譽而反毀；</div>
<div class='lg-row'>惡口增其過，　所生無安樂！</div>
<div class='lg-row'>博弈酒喪財，　其過失甚少；</div>
<div class='lg-row'>惡心向善逝，　是則為大過！</div>
<div class='lg-row'>地獄有百千，　名尼羅浮地，</div>
<div class='lg-row'>三十有六百，　及五阿浮陀；</div>
<div class='lg-row'>斯皆謗聖獄，　口意惡願故。」</div>
</div><p>佛說此經已，彼諸梵天聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1276' />
<p class='h2'>（一一九五）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有婆句梵天住梵天上，起如是惡邪見言：「此處常、恒、非變易法，純一出離之處。」</p>
<p>爾時，世尊知婆句梵天心念已，入於三昧，如其正受，於王舍城沒，住梵天上。</p>
<p>婆句梵天遙見世尊而說偈言：</p>

<div class="lg regular" style="margin-left:1em;"><div class='lg-row'>「梵天七十二，　造作諸福樂；</div>
<div class='lg-row'>自在而常住，　生老死已過。</div>
<div class='lg-row'>我於諸明論，　修習已究竟；</div>
<div class='lg-row'>彼諸天眾等，　唯謂我長存。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「此則極短壽，　非是長存者；</div>
<div class='lg-row'>而婆句梵天，　自謂為長壽。</div>
<div class='lg-row'>尼羅浮多獄，　其壽百千數；</div>
<div class='lg-row'>我悉憶念知，　汝自謂長存！」</div>
</div><p>婆句梵天復說偈言：</p>

<div class="lg regular" style="margin-left:1em;"><div class='lg-row'>「佛世尊所見，　其劫數無邊，</div>
<div class='lg-row'>生老死憂悲，　皆悉已過去。</div>
<div class='lg-row'>唯願說知我，　過去曾所更，</div>
<div class='lg-row'>受持何戒業，　而得生於此？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「過去久遠劫，　於大曠野中，</div>
<div class='lg-row'>有諸大眾行，　多賢聖梵行，</div>
<div class='lg-row'>飢乏無資糧，　汝救之令度，</div>
<div class='lg-row'>慈救心相續，　經劫而不失。</div>
<div class='lg-row'>是則汝過去，　所受持功德，</div>
<div class='lg-row'>我悉憶念知，　久近如眠覺。</div>
<div class='lg-row'>過去有村邑，　為賊所抄掠，</div>
<div class='lg-row'>汝時悉皆救，　令其得解脫；</div>
<div class='lg-row'>是則過去世，　所受持福業，</div>
<div class='lg-row'>我憶此因緣，　久近如眠覺。</div>
<div class='lg-row'>過去有人眾，　乘船恒水中，</div>
<div class='lg-row'>惡龍持彼船，　欲盡害其命，</div>
<div class='lg-row'>汝時以神力，　救令得解脫；</div>
<div class='lg-row'>是則汝過去，　所受持福業，</div>
<div class='lg-row'>我憶是因緣，　久近如眠覺。」</div>
</div><p>婆句梵天復說偈言：</p>

<div class="lg regular" style="margin-left:1em;"><div class='lg-row'>「決定悉知我，　古今壽命事，</div>
<div class='lg-row'>亦知餘一切，　是則為正覺；</div>
<div class='lg-row'>是故所受身，　金光炎普照，</div>
<div class='lg-row'>其身住於此，　光明遍世間。」</div>
</div><p>爾時，世尊為婆句梵天種種說法，示、教、照、喜已，如其正受，從梵天沒，還王舍城。</p>
</div>
<div class='div-jing'><a id='mulu1277' />
<p class='h2'>（一一九六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有一梵天住梵天上，起如是邪見言：「此處常、恒、不變易，純一出離，未曾見有來至此處，況復有過此上者？」</p>
<p>爾時，世尊知彼梵天心之所念，即入三昧，如其正受，於舍衛國沒，現梵天宮，當彼梵天頂上，於虛空中結跏趺坐，正身繫念。</p>
<p>爾時，尊者阿若俱隣作是念：「今日世尊為在何所？」即以天眼淨過人間眼，觀見世尊在梵天上。見已，即入三昧，如其正受，於舍衛國沒，現彼梵世，在於東方，西面向佛，結跏趺坐，端身繫念，在佛座下，梵天座上。</p>
<p>爾時，尊者摩訶迦葉作是念：「今日世尊為在何所？」即以天眼淨過於人眼，見世尊在梵天上。見已，即入三昧，如其正受，於舍衛國沒，現梵天上，在於南方，北面向佛，結跏趺坐，端身繫念，在佛座下，梵天座上。</p>
<p>時，尊者舍利弗作是念：「世尊今者為在何所？」即以天眼淨過於人眼，見世尊在梵天上。見已，即入三昧，如其正受，於舍衛國沒，住梵天上，在於西方，東面向佛，結跏趺坐，端身繫念，在佛座下，梵天座上。</p>
<p>爾時，尊者大目揵連即作是念：「今日世尊為在何所？」以天眼淨過於人眼，遙見世尊在梵天上。見已，即入三昧，如其正受，於舍衛國沒，住梵天上，在於北方，南面向佛，結跏趺坐，端身繫念，在佛座下，梵天座上。</p>
<p>爾時，世尊告梵天曰：「汝今復起是見：『從本已來，未曾見有過我上者』不？」</p>
<p>梵天白佛：「我今不敢復言：『我未曾見有過我上者。』唯見梵天光明被障。」爾時，世尊為彼梵天種種說法，示、教、照、喜已，即入三昧，如其正受，於梵天上沒，還舍衛國。</p>
<p>尊者阿若俱隣、摩訶迦葉、舍利弗為彼梵天種種說法，示、教、照、喜已，即入三昧，如其正受，於梵天沒，還舍衛國，唯尊者大目揵連仍於彼住。</p>
<p>時，彼梵天問尊者大目揵連：「世尊諸餘弟子悉有如是大德大力不？」</p>
<p>時，尊者大目揵連即說偈言：</p>

<div class="lg regular" style="margin-left:1em;"><div class='lg-row'>「大德具三明，　通達觀他心，</div>
<div class='lg-row'>漏盡諸羅漢，　其數無有量。」</div>
</div><p>時，尊者大目揵連為彼梵天種種說法，示、教、照、喜已，即入三昧，如其正受，於梵天沒，還舍衛國。</p>
</div>
<div class='div-jing'><a id='mulu1278' />
<p class='h2'>（一一九七）</p><p>如是我聞：</p>
<p>一時，佛住俱尸那竭國力士生地堅固雙樹林。</p>
<p>爾時，世尊臨般涅槃，告尊者阿難：「汝於堅固雙樹間敷繩床，北首，如來今日中夜於無餘涅槃而般涅槃。」</p>
<p>時，尊者阿難奉世尊教，於雙堅固樹間為世尊敷繩床，北首已，還世尊所，稽首禮足，白言世尊：「已為如來於雙堅固樹間敷繩床，令北首。」</p>
<p>於是，世尊往就繩床，右脇著地，北首而臥，足足相累，繫念明相。</p>
<p>爾時，世尊即於中夜，於無餘涅槃而般涅槃。般涅槃已，雙堅固樹尋即生花，周匝垂下，供養世尊。</p>
<p>時，有異比丘即說偈言：</p>

<div class="lg regular" style="margin-left:1em;"><div class='lg-row'>「善好堅固樹，　枝條垂禮佛，</div>
<div class='lg-row'>妙花以供養，　大師般涅槃。」</div>
</div><p>尋時，釋提桓因說偈：</p>

<div class="lg regular" style="margin-left:1em;"><div class='lg-row'>「一切行無常，　斯皆生滅法，</div>
<div class='lg-row'>雖生尋以滅，　斯寂滅為樂。」</div>
</div><p>尋時，娑婆世界主梵天王次復說偈言：</p>

<div class="lg regular" style="margin-left:1em;"><div class='lg-row'>「世間一切生，　立者皆當捨，</div>
<div class='lg-row'>如是聖大師，　世間無有比。</div>
<div class='lg-row'>逮得如來力，　普為世間眼，</div>
<div class='lg-row'>終歸會磨滅，　入無餘涅槃。」</div>
</div><p>尊者阿那律陀次復說偈言：</p>

<div class="lg regular" style="margin-left:1em;"><div class='lg-row'>「出息入息住，　立心善攝護，</div>
<div class='lg-row'>從所依而來，　世間般涅槃。</div>
<div class='lg-row'>大恐怖相生，　令人身毛竪，</div>
<div class='lg-row'>一切行力具，　大師般涅槃。</div>
<div class='lg-row'>其心不懈怠，　亦不住諸愛，</div>
<div class='lg-row'>心法漸解脫，　如薪盡火滅。」</div>
</div><p>如來涅槃後七日，尊者阿難往枝提所，而說偈言：</p>

<div class="lg regular" style="margin-left:1em;"><div class='lg-row'>「導師此寶身，　往詣梵天上，</div>
<div class='lg-row'>如是大神力，　內火還燒身。</div>
<div class='lg-row'>五百㲲纏身，　悉燒令磨滅，</div>
<div class='lg-row'>千領細㲲衣，　以衣如來身。</div>
<div class='lg-row'>唯二領不燒，　最上及襯身。」</div>
</div><p>尊者阿難說是偈時，諸比丘默然悲喜！</p>

<p class='juan'>雜阿含經卷第四十四</p></div></div>
</div><!-- end of div[@id='body'] -->
</body></html>