<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu1175' />雜阿含經卷第四十</p><p class="byline">宋天竺三藏求那跋陀羅譯</p><a id='mulu1176' />
<div class='div-jing'><a id='mulu1177' />
<p class='h2'>（一一〇四）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，世尊告諸比丘：「若能受持七種受者，以是因緣得生天帝釋處。謂天帝釋本為人時，供養父母，及家諸尊長，和顏軟語，不惡口，不兩舌，常真實言；於慳悋世間，雖在居家而不慳惜，行解脫施，勤施，常樂行施，施會供養，等施一切。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「供養於父母，　及家之尊長，</div>
<div class='lg-row'>柔和恭遜辭，　離麁言兩舌。</div>
<div class='lg-row'>調伏慳悋心，　常修真實語，</div>
<div class='lg-row'>彼三十三天，　見行七法者。</div>
<div class='lg-row'>咸各作是言，　當來生此天。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1178' />
<p class='h2'>（一一〇五）</p><p>如是我聞：</p>
<p>一時，佛住鞞舍離國獼猴池側重閣講堂。</p>
<p>時，有離車名摩訶利，來詣佛所，稽首佛足，退坐一面，白佛言：「世尊！見天帝釋不？」</p>
<p>佛答言：「見。」</p>
<p>離車復問：「世尊！見有鬼似帝釋形以不？」</p>
<p>佛告離車：「我知天帝釋，亦知有鬼似天帝釋，亦知彼帝釋法，受持彼法緣故，得生帝釋處。離車！帝釋本為人時，供養父母，乃至行平等捨。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「供養於父母，　及家之尊長，</div>
<div class='lg-row'>柔和恭遜辭，　離麁言兩舌。</div>
<div class='lg-row'>調伏慳悋心，　常修真實語，</div>
<div class='lg-row'>彼三十三天，　見行七法者。</div>
<div class='lg-row'>咸各作是言，　當來生此天。」</div>
</div><p>佛說此經已，時摩訶利離車聞佛所說，歡喜隨喜，作禮而去。</p>
</div>
<div class='div-jing'><a id='mulu1179' />
<p class='h2'>（一一〇六）</p><p>如是我聞：</p>
<p>一時，佛住鞞舍離國獼猴池側重閣講堂。</p>
<p>時，有異比丘來詣佛所，稽首佛足，退住一面，白佛言：「世尊！何因、何緣釋提桓因名釋提桓因？」</p>
<p>佛告比丘：「釋提桓因本為人時，行於頓施；沙門、婆羅門、貧窮、困苦、求生行路乞，施以飲食、錢財、穀、帛、華香、嚴具、床臥、燈明，以堪能故，名釋提桓因。」</p>
<p>比丘復白佛言：「世尊！何因、何緣故，釋提桓因復名富蘭陀羅？」</p>
<p>佛告比丘：「彼釋提桓因本為人時，數數行施衣被、飲食，乃至燈明。以是因緣，故名富蘭陀羅。」</p>
<p>比丘復白佛言：「何因、何緣故，復名摩伽婆。」</p>
<p>佛告比丘：「彼釋提桓因本為人時，名摩伽婆故，釋提桓因即以本名，名摩伽婆。」</p>
<p>比丘復白佛言：「何因、何緣復名娑婆婆？」</p>
<p>佛告比丘：「彼釋提桓因本為人時，數以婆詵私衣布施供養。以是因緣故，釋提桓因名娑婆婆。」</p>
<p>比丘復白佛言：「世尊！何因、何緣釋提桓因復名憍尸迦？」</p>
<p>佛告比丘：「彼釋提桓因本為人時，為憍尸族姓人。以是因緣故，彼釋提桓因復名憍尸迦。」</p>
<p>比丘問佛言：「世尊！何因、何緣彼釋提桓因名舍脂鉢低？」</p>
<p>佛告比丘：「彼阿修羅女名曰舍脂，為天帝釋第一天后，是故帝釋名舍脂鉢低。」</p>
<p>比丘白佛言：「世尊！何因、何緣釋提桓因復名千眼？」</p>
<p>佛告比丘：「彼釋提桓因本為人時，聰明智慧，於一坐間，思千種義，觀察稱量。以是因緣，彼天帝釋復名千眼。」</p>
<p>比丘白佛：「何因、何緣彼釋提桓因復名因提利？」</p>
<p>佛告比丘：「彼天帝釋於諸三十三天，為王為主。以是因緣故，彼天帝釋名因提利。」</p>
<p>佛告比丘：「然彼釋提桓因本為人時，受持七種受。以是因緣，得天帝釋。何等為七？釋提桓因本為人時，供養父母；乃至等行惠施，是為七種受。以是因緣，為天帝釋。」</p>
<p>爾時，世尊即說偈言……如上廣說。</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1180' />
<p class='h2'>（一一〇七）</p><p>如是我聞：</p>
<p>一時，佛住鞞舍離國獼猴池側重閣講堂。</p>
<p>爾時，世尊告諸比丘：「過去世時，有一夜叉鬼，醜陋惡色，在帝釋空座上坐。三十三天見此鬼醜陋惡色，在帝釋空座上坐。見已，咸各瞋恚。諸天如是極瞋恚已，彼鬼如是如是隨瞋恚漸漸端正。</p>
<p>「時，三十三天往詣天帝釋，白帝釋言：『憍尸迦！當知有一異鬼，醜陋惡色，在天王空座上坐，我等諸天見彼鬼醜陋惡色，坐天王座，極生瞋恚，隨彼諸天瞋恚，彼鬼隨漸端正。』釋提桓因告諸三十三天：『彼是瞋恚對治鬼。』</p>
<p>「爾時，天帝釋自往彼鬼所，整衣服，偏袒右肩，合掌三稱名字而言：『仁者！我是釋提桓因。』隨釋提桓因如是恭敬下意，彼鬼如是如是隨漸醜陋，即復不現。</p>
<p>「時，釋提桓因自坐已，而說偈言：</p>

<div class="lg regular" style="margin-left:2em;"><div class='lg-row'>「『人當莫瞋恚，　見瞋莫瞋報，</div>
<div class='lg-row'>於惡莫生惡，　當破壞憍慢。</div>
<div class='lg-row'>不瞋亦不害，　名住賢聖眾，</div>
<div class='lg-row'>惡罪起瞋恚，　堅住如石山。</div>
<div class='lg-row'>盛瞋恚能持，　如制逸馬車，</div>
<div class='lg-row'>我說善御士，　非謂執繩者。』」</div>
</div><p>佛告諸比丘：「釋提桓因於三十三天為自在王，歎說不瞋。汝等如是正信非家，出家學道，亦應讚歎不瞋，當如是學。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1181' />
<p class='h2'>（一一〇八）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊晨朝著衣持鉢，入舍衛城乞食。乞食已，還精舍，舉衣鉢，洗足已，持尼師壇，著右肩上，至安陀林，布尼師壇，坐一樹下，入晝正受。</p>
<p>爾時，祇桓中有兩比丘諍起，一人罵詈，一人默然。其罵詈者，即便改悔懺謝於彼，而彼比丘不受其懺，以不受懺故。時，精舍中眾多比丘共相勸諫，高聲閙亂。</p>
<p>爾時，世尊以淨天耳過於人耳，聞祇桓中高聲閙亂。聞已，從禪覺，還精舍，於大眾前敷座而坐，告諸比丘：「我今晨朝乞食，還至安陀林，坐禪<span class='corr'>入</span>晝正受，聞精舍中高聲大聲，紛紜閙亂，竟為是誰？」</p>
<p>比丘白佛：「此精舍中有二比丘諍起，一比丘罵，一者默然。時，罵比丘尋向悔謝，而彼不受。緣不受故，多人勸諫，故致大聲，高聲閙亂。」</p>
<p>佛告比丘：「云何？比丘！愚癡之人，人向悔謝，不受其懺，若人懺而不受者，是愚癡人，長夜當得不饒益苦。諸比丘！過去世時，釋提桓因有三十三天共諍，說偈教誡言：</p>

<div class="lg regular" style="margin-left:2em;"><div class='lg-row'>「『於他無害心，　瞋亦不纏結，</div>
<div class='lg-row'>懷恨不經久，　於瞋以不住。</div>
<div class='lg-row'>雖復瞋恚盛，　不發於麁言，</div>
<div class='lg-row'>不求彼開節，　揚人之虛短。</div>
<div class='lg-row'>常當自防護，　以義內省察，</div>
<div class='lg-row'>不怒亦不害，　常與賢聖俱。</div>
<div class='lg-row'>若與惡人俱，　剛彊猶山石，</div>
<div class='lg-row'>盛恚能自持，　如制逸馬車。</div>
<div class='lg-row'>我說為善御，　非謂執繩者。』」</div>
</div><p>佛告諸比丘：「釋提桓因於三十三天為自在王，常行忍辱，亦復讚歎行忍者。汝等比丘正信非家，出家學道，當行忍辱，讚歎忍者，應當學！」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1182' />
<p class='h2'>（一一〇九）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，天、阿修羅對陣欲戰，釋提桓因語毘摩質多羅阿修羅王：『莫得各各共相殺害，但當論議，理屈者伏。』毘摩質多羅阿修羅王言：『設共論議，誰當證知理之通塞？』天帝釋言：『諸天眾中自有智慧明記識者，阿修羅眾亦復自有明記識者。』毘摩質多羅阿修羅言：『可爾。』釋提桓因言：『汝等可先立論，然後我當隨後立論，則不為難。』</p>
<p>「時，毘摩質多羅阿修羅王即說偈立論言：</p>

<div class="lg regular" style="margin-left:2em;"><div class='lg-row'>「『我若行忍者，　於事則有闕，</div>
<div class='lg-row'>愚癡者當言，　怖畏故行忍。』</div>
</div><p>「釋提桓因說偈答言：</p>

<div class="lg regular" style="margin-left:2em;"><div class='lg-row'>「『正使愚癡者，　言恐怖故忍，</div>
<div class='lg-row'>及其不言者，　於理何所傷。</div>
<div class='lg-row'>但自觀其義，　亦觀於他義，</div>
<div class='lg-row'>彼我悉獲安，　斯忍為最上。』</div>
</div><p>「毘摩質多羅阿修羅復說偈言：</p>

<div class="lg regular" style="margin-left:2em;"><div class='lg-row'>「『若不制愚癡，　愚癡則傷人，</div>
<div class='lg-row'>猶如兇惡牛，　捨走逐觸人。</div>
<div class='lg-row'>執杖而強制，　怖畏則調伏，</div>
<div class='lg-row'>是故堅持杖，　折伏彼愚夫。』</div>
</div><p>「帝釋復說偈言：</p>

<div class="lg regular" style="margin-left:2em;"><div class='lg-row'>「『我常觀察彼，　制彼愚夫者，</div>
<div class='lg-row'>愚者瞋恚盛，　智以靜默伏。</div>
<div class='lg-row'>不瞋亦不害，　常與賢聖俱，</div>
<div class='lg-row'>惡罪起瞋恚，　堅住如石山。</div>
<div class='lg-row'>盛瞋恚能持，　如制逸馬車，</div>
<div class='lg-row'>我說善御士，　非謂執繩者。』</div>
</div><p>「爾時，天眾中有天智慧者，阿修羅眾中有阿修羅智慧者，於此偈思惟稱量觀察，作是念：『毘摩質多羅阿修羅所說偈，終竟長夜起於鬪訟戰諍，當知毘摩質多羅阿修羅王教人長夜鬪訟戰諍；釋提桓因所說偈，長夜終竟息於鬪訟戰諍，當知天帝釋長夜教人息於鬪訟戰諍，當知帝釋善論得勝。』」</p>
<p>佛告諸比丘：「釋提桓因以善論議伏阿修羅。諸比丘！釋提桓因於三十三天為自在王，立於善論，讚歎善論。汝等比丘亦應如是，正信非家，出家學道，亦當善論，讚歎善論，應當學！」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1183' />
<p class='h2'>（一一一〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，有天帝釋，天、阿修羅對陣欲戰。釋提桓因語三十三天眾言：『今日諸天與阿修羅軍戰，諸天得勝，阿修羅不如者，當生擒毘摩質多羅阿修羅王，以五繫縛，將還天宮。』毘摩質多羅阿修羅王告阿修羅眾：『今日諸天、阿修羅共戰，若阿修羅勝，諸天不如者，當生擒釋提桓因，以五繫縛，將還阿修羅宮。』當其戰時，諸天得勝，阿修羅不如。</p>
<p>「時，彼諸天捉得毘摩質多羅阿修羅王，以五繫縛，將還天宮，縛在帝釋斷法殿前門下。帝釋從此門入出之時，毘摩質多羅阿修羅縛在門側瞋恚罵詈。</p>
<p>「時，帝釋御者見阿修羅王，身被五縛，在於門側，帝釋出入之時輒瞋恚罵詈。見已即便說偈，白帝釋言：</p>

<div class="lg regular" style="margin-left:2em;"><div class='lg-row'>「『釋今為畏彼，　為力不足耶，</div>
<div class='lg-row'>能忍阿修羅，　面前而罵辱。』</div>
</div><p>「釋即答言：</p>

<div class="lg regular" style="margin-left:2em;"><div class='lg-row'>「『不以畏故忍，　亦非力不足，</div>
<div class='lg-row'>何有黠慧人，　而與愚夫對。』</div>
</div><p>「御者復白言：</p>

<div class="lg regular" style="margin-left:2em;"><div class='lg-row'>「『若但行忍者，　於事則有闕，</div>
<div class='lg-row'>愚癡者當言，　畏怖故行忍。</div>
<div class='lg-row'>是故當苦治，　以智制愚癡。』</div>
</div><p>「帝釋答言：</p>

<div class="lg regular" style="margin-left:2em;"><div class='lg-row'>「『我常觀察彼，　制彼愚夫者，</div>
<div class='lg-row'>見愚者瞋盛，　智以靜默伏。</div>
<div class='lg-row'>非力而為力，　是彼愚癡力，</div>
<div class='lg-row'>愚癡違遠法，　於道則無有。</div>
<div class='lg-row'>若使有大力，　能忍於劣者，</div>
<div class='lg-row'>是則為上忍。　無力何有忍？</div>
<div class='lg-row'>於他極罵辱，　大力者能忍，</div>
<div class='lg-row'>是則為上忍。　無力何所忍？</div>
<div class='lg-row'>於己及他人，　善護大恐怖，</div>
<div class='lg-row'>知彼瞋恚盛，　還自守靜默。</div>
<div class='lg-row'>於二義俱備，　自利亦利他。</div>
<div class='lg-row'>謂言愚夫者，　以不見法故，</div>
<div class='lg-row'>愚夫謂勝忍，　重增其惡口，</div>
<div class='lg-row'>未知忍彼罵，　於彼常得勝。</div>
<div class='lg-row'>於勝己行忍，　是名恐怖忍。</div>
<div class='lg-row'>於等者行忍，　是名忍諍忍。</div>
<div class='lg-row'>於劣者行忍，　是則為上忍。』」</div>
</div><p>佛告諸比丘：「釋提桓因於三十三天為自在王，常行忍辱，讚歎於忍。汝等比丘正信非家，出家學道，亦應如是行忍，讚歎於忍，應當學！」</p>
<p>佛說經已，諸比丘聞佛所說，歡喜奉行。</p>
</div>
<div class='div-jing'><a id='mulu1184' />
<p class='h2'>（一一一一）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，釋提桓因欲入園觀。時，勅其御者，令嚴駕千馬之車詣於園觀。御者奉勅，即嚴駕千馬之車，往白帝釋：『唯！俱尸迦！嚴駕已竟，唯王知時。』天帝釋即下常勝殿，東向合掌禮佛。爾時，御者見，即心驚毛竪，馬鞭落地。</p>
<p>「時，天帝釋見御者心驚毛竪，馬鞭落地，即說偈言：</p>
<p style="margin-left:2em;text-indent:-2em" class="lg-abnormal"><div class='lg-row'>「『汝見何憂怖，　馬鞭落於地。』</div>
</p><p>「御者說偈白帝釋言：</p>

<div class="lg regular" style="margin-left:2em;"><div class='lg-row'>「『見王天帝釋，　為舍脂之夫，</div>
<div class='lg-row'>所以生恐怖，　馬鞭落地者。</div>
<div class='lg-row'>常見天帝釋，　一切諸大地，</div>
<div class='lg-row'>人天大小王，　及四護世主。</div>
<div class='lg-row'>三十三天眾，　悉皆恭敬禮，</div>
<div class='lg-row'>何處更有尊，　尊於帝釋者。</div>
<div class='lg-row'>而今正東向，　合掌修敬禮。』</div>
</div><p>「爾時，帝釋說偈答言：</p>

<div class="lg regular" style="margin-left:2em;"><div class='lg-row'>「『我實於一切，　世間大小王，</div>
<div class='lg-row'>及四護世王，　三十三天眾，</div>
<div class='lg-row'>最為其尊王，　故悉來恭敬，</div>
<div class='lg-row'>而復有世間，　隨順等正覺，</div>
<div class='lg-row'>名號滿天師，　故我稽首禮。』</div>
</div><p>「御者復白言：</p>

<div class="lg regular" style="margin-left:2em;"><div class='lg-row'>「『是必世間勝，　故使天王釋，</div>
<div class='lg-row'>恭敬而合掌，　東向稽首禮。</div>
<div class='lg-row'>我今亦當禮，　天王所禮者。』</div>
</div><p>「時，天帝釋，舍脂之夫說如是偈，禮佛已，乘千馬車，往詣園觀。」</p>
<p>佛告諸比丘：「彼天帝釋於三十三天為自在王，尚恭敬佛，亦復讚歎恭敬於佛。汝等比丘正信非家，出家學道，亦應如是恭敬於佛，亦當讚歎恭敬佛者，應當學！」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1185' />
<p class='h2'>（一一一二）</p><p>如是我聞：</p>
<p>一時，佛住舍衛國祇樹給孤獨園……廣說如上。差別者：「爾時，帝釋下常勝殿，合掌東向敬禮尊法。」乃至……。</p>
<p>佛說此經已，諸比丘聞佛所說，歡喜奉行。</p>
<p>如是我聞：</p>
<p>一時，佛住舍衛國祇樹給孤獨園……如上廣說。差別者：「爾時，帝釋說偈答御者言：</p>

<div class="lg regular" style="margin-left:2em;"><div class='lg-row'>「『我實為大地，　世間大小王，</div>
<div class='lg-row'>及四護世主，　三十三天眾，</div>
<div class='lg-row'>如是等一切，　悉尊重恭敬，</div>
<div class='lg-row'>然復有淨戒，　長夜入正受。</div>
<div class='lg-row'>正信而出家，　究竟諸梵行，</div>
<div class='lg-row'>故我於彼所，　尊重恭敬禮。</div>
<div class='lg-row'>又調伏貪恚，　超越愚癡境，</div>
<div class='lg-row'>修學不放逸，　亦恭敬禮彼。</div>
<div class='lg-row'>貪欲瞋恚癡，　悉已永不著，</div>
<div class='lg-row'>漏盡阿羅漢，　復應敬禮彼。</div>
<div class='lg-row'>若復在居家，　奉持於淨戒，</div>
<div class='lg-row'>如法修布薩，　亦復應敬禮。』</div>
</div><p>「御者白帝釋言：</p>

<div class="lg regular" style="margin-left:2em;"><div class='lg-row'>「『是必世間勝，　故天王敬禮，</div>
<div class='lg-row'>我亦當如是，　隨天王恭敬。』</div>
</div><p>「諸比丘！彼天帝釋，舍脂之夫敬禮法、僧，亦復讚歎禮法、僧者，汝等已能正信非家，出家學道，亦當如是敬禮法、僧，當復讚歎禮法、僧者。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1186' />
<p class='h2'>（一一一三）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，有天帝釋欲入園觀，王勅御者，令嚴駕千馬之車。御者受教，即嚴駕已，還白帝釋：『乘已嚴駕，唯王知時。』</p>
<p>「爾時，帝釋從常勝殿來下，周向諸方，合掌恭敬。</p>
<p>「時，彼御者見天帝釋從殿來下，住於中庭，周向諸方，合掌恭敬。見已驚怖，馬鞭落地，而說偈言：</p>

<div class="lg regular" style="margin-left:2em;"><div class='lg-row'>「『諸方唯有人，　臭穢胞胎生，</div>
<div class='lg-row'>神處穢死尸，　飢渴常燋然。</div>
<div class='lg-row'>何故憍尸迦，　故重於非家？</div>
<div class='lg-row'>為我說其義，　飢渴願欲聞。』</div>
</div><p>「時，天帝釋說偈答言：</p>

<div class="lg regular" style="margin-left:2em;"><div class='lg-row'>「『我正恭敬彼，　能出非家者，</div>
<div class='lg-row'>自在遊諸方，　不計其行止。</div>
<div class='lg-row'>城邑國土色，　不能累其心，</div>
<div class='lg-row'>不畜資生具，　一往無欲定。</div>
<div class='lg-row'>往則無所求，　唯無為為樂，</div>
<div class='lg-row'>言則定善言，　不言則寂定。</div>
<div class='lg-row'>諸天阿修羅，　各各共相違，</div>
<div class='lg-row'>人間自共諍，　相違亦如是。</div>
<div class='lg-row'>唯有出家者，　於諸諍無諍，</div>
<div class='lg-row'>於一切眾生，　放捨於刀杖。</div>
<div class='lg-row'>於財離財色，　不醉亦不荒，</div>
<div class='lg-row'>遠離一切惡，　是故敬禮彼。』</div>
</div><p>「是時，御者復說偈言：</p>

<div class="lg regular" style="margin-left:2em;"><div class='lg-row'>「『天王之所敬，　是必世間勝，</div>
<div class='lg-row'>故我從今日，　當禮出家人。』</div>
</div><p>「如是說已，天帝釋敬禮諸方一切僧畢，昇於馬車，遊觀園林。」</p>
<p>佛告比丘：「彼天帝釋於三十三天為自在王，而常恭敬眾僧，亦常讚歎恭敬僧功德。汝等比丘正信非家，出家學道，亦當如是恭敬眾僧，亦當讚歎敬僧功德。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1187' />
<p class='h2'>（一一一四）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，阿修羅王興四種兵——象兵、馬兵、車兵、步兵。時，三十三天欲共鬪戰。時，天帝釋聞阿修羅王興四種兵——象兵、馬兵、車兵、步兵，來欲共戰。聞已，即告宿毘梨天子言：『阿公知不？阿修羅興四種兵——象兵、馬兵、車兵、步兵，欲與三十三天共戰。阿公可勅三十三天興四種兵——象兵、馬兵、車兵、步兵，與彼阿修羅共戰。』爾時，宿毘梨天子受帝釋教，還自天宮，慢緩寬縱，不勤方便。</p>
<p>「阿修羅眾已出在道路，帝釋聞已，復告宿毘梨天子：『阿公！阿修羅軍已在道路，阿公可速告令起四種兵與阿修羅戰。』宿毘梨天子受帝釋教已，即復還宮，懈怠寬縱。</p>
<p>「時，阿修羅王軍已垂至，釋提桓因聞阿修羅軍已在近路，復告宿毘梨天子：『阿公知不？阿修羅軍已在近路，阿公！速告諸天起四種兵。』</p>
<p>「時，宿毘梨天子即說偈言：</p>

<div class="lg regular" style="margin-left:2em;"><div class='lg-row'>「『若有不起處，　無為安隱樂，</div>
<div class='lg-row'>得如是處者，　無作亦無憂。</div>
<div class='lg-row'>當與我是處，　令我得安隱。』</div>
</div><p>「爾時，帝釋說偈答言：</p>

<div class="lg regular" style="margin-left:2em;"><div class='lg-row'>「『若有不起處，　無為安隱樂，</div>
<div class='lg-row'>若得是處者，　無作亦無憂。</div>
<div class='lg-row'>汝得是處者，　亦應將我去。』</div>
</div><p>「宿毘梨天子復說偈言：</p>

<div class="lg regular" style="margin-left:2em;"><div class='lg-row'>「『若處無方便，　不起安隱樂，</div>
<div class='lg-row'>若得彼處者，　無作亦無憂。</div>
<div class='lg-row'>當與我是處，　令我得安隱。』</div>
</div><p>「時，天帝釋復說偈答言：</p>

<div class="lg regular" style="margin-left:2em;"><div class='lg-row'>「『若處無方便，　不起安隱樂，</div>
<div class='lg-row'>若人得是處，　無作亦無憂。</div>
<div class='lg-row'>汝得是處者，　亦應將我去。』</div>
</div><p>「宿毘梨天子復說偈言：</p>

<div class="lg regular" style="margin-left:2em;"><div class='lg-row'>「『若處不放逸，　不起安隱樂，</div>
<div class='lg-row'>若人得是處，　無作亦無憂。</div>
<div class='lg-row'>當與我是處，　令得安隱樂。』</div>
</div><p>「時，天帝釋復說偈言：</p>

<div class="lg regular" style="margin-left:2em;"><div class='lg-row'>「『若處不放逸，　不起安隱樂，</div>
<div class='lg-row'>若人得是處，　無作亦無憂。</div>
<div class='lg-row'>汝得是處者，　亦應將我去。』</div>
</div><p>「宿毘梨復說偈言：</p>

<div class="lg regular" style="margin-left:2em;"><div class='lg-row'>「『懶惰無所起，　不知作已作，</div>
<div class='lg-row'>行欲悉皆會，　當與我是處。』</div>
</div><p>「時，天帝釋復說偈言：</p>

<div class="lg regular" style="margin-left:2em;"><div class='lg-row'>「『懶惰無所起，　得究竟安樂，</div>
<div class='lg-row'>汝得彼處者，　亦應將我去。』</div>
</div><p>「宿毘梨天子復說偈言：</p>

<div class="lg regular" style="margin-left:2em;"><div class='lg-row'>「『無事亦得樂，　無作亦無憂，</div>
<div class='lg-row'>若與我是處，　令我得安樂。』</div>
</div><p>「天帝釋復說偈言：</p>

<div class="lg regular" style="margin-left:2em;"><div class='lg-row'>「『若見若復聞，　眾生無所作，</div>
<div class='lg-row'>汝得是處者，　亦應將我去。</div>
<div class='lg-row'>汝若畏所作，　不念於有為，</div>
<div class='lg-row'>但當速淨除，　涅槃之徑路。』</div>
</div><p>「時，宿毘梨天子嚴四兵——象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。」</p>
<p>佛告諸比丘：「釋提桓因興四種兵，與阿修羅戰，精勤得勝。諸比丘！釋提桓因於三十三天為自在王，常以精勤方便，亦常讚歎精勤之德。汝等比丘正信非家，出家學道，當勤精進，讚歎精勤。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1188' />
<p class='h2'>（一一一五）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，有一聚落，有諸仙人於聚落邊空閑處住止。</p>
<p>「時，有諸天、阿修羅去聚落不遠，對陣戰鬪。</p>
<p>「爾時，毘摩質多羅阿修羅王除去五飾，脫去天冠，却傘蓋，除劍刀，屏寶拂，脫革屣，至彼仙人住處，入於門內，周向看視，不顧眄諸仙人，亦不問訊。看已，還出。</p>
<p>「時，有一仙人遙見毘摩質多羅阿修羅王除去五飾入園，看已，還出。見已，語諸仙人言：『此何等人？有不調伏色，不似人形，非威儀法，似田舍兒，非長者子，除去五飾，入於園門，高視觀看，亦不顧眄問訊諸仙人。』有一仙人答言：『此是毘摩質多羅阿修羅王，除去五飾，觀看而去。』彼仙人言：『此非賢士，不好不善，非賢非法，除去五飾，來入園門，看已，還去，亦不顧眄問訊諸仙人。以是故，當知天眾增長，阿修羅損減。』</p>
<p>「時，釋提桓因除去五飾，入仙人住處，與諸仙人面相問訊慰勞，然後還出。</p>
<p>「復有仙人見天帝釋除去五飾，入於園門，周遍問訊。見已，問諸仙人：『此是何人？入於園林，有調伏色，有可適人色，有威儀色，非田舍兒，似族姓子，除去五飾，來入園門，周遍問訊，然後還出。』有仙人答言：『此是天帝釋，除去五飾，來入園門，周遍問訊，然後還去。』彼仙人言：『此是賢士，善好真實威儀法，除去五飾，來入園門，周遍問訊，然後還去，以是當知天眾增長，阿修羅眾損減。』</p>
<p>「時，毘摩質多羅阿修羅王聞仙人稱歎諸天，聞已，瞋恚熾盛。</p>
<p>「時，彼空處仙人聞阿修羅王瞋恚熾盛，往詣毘摩質多羅阿修羅王所，而說偈言：</p>

<div class="lg regular" style="margin-left:2em;"><div class='lg-row'>「『仙人故來此，　求乞施無畏，</div>
<div class='lg-row'>汝能施無畏，　賜牟尼恩教。』</div>
</div><p>「毘摩質多羅以偈答言：</p>

<div class="lg regular" style="margin-left:2em;"><div class='lg-row'>「『於汝仙人所，　無有施無畏，</div>
<div class='lg-row'>違背阿修羅，　習近帝釋故。</div>
<div class='lg-row'>於此諸無畏，　當遺以恐怖。』</div>
</div><p>「仙人復說偈言：</p>

<div class="lg regular" style="margin-left:2em;"><div class='lg-row'>「『隨行殖種子，　隨類果報生，</div>
<div class='lg-row'>來乞於無畏，　遺之以恐怖。</div>
<div class='lg-row'>當獲無盡畏，　施畏種子故。』</div>
</div><p>「時，諸仙人於毘摩質多羅阿修羅王面前說呪已，凌虛而逝。</p>
<p>「即於是夜，毘摩質多羅阿修羅王心驚三起，眠中聞惡聲言：『釋提桓因興四種兵，與阿修羅戰！』驚覺恐怖，慮戰必敗，退走而還阿修羅宮。</p>
<p>「時，天帝釋敵退得勝已，詣彼空閑仙人住處，禮諸仙人足已，退於西面諸仙人前，東向而坐。</p>
<p>「時，東風起，有異仙人即說偈言：</p>

<div class="lg regular" style="margin-left:2em;"><div class='lg-row'>「『今此諸牟尼，　出家來日久，</div>
<div class='lg-row'>腋下流汗臭，　莫順坐風下。</div>
<div class='lg-row'>千眼可移坐，　此臭難可堪。』</div>
</div><p>「時，天帝釋說偈答言：</p>

<div class="lg regular" style="margin-left:2em;"><div class='lg-row'>「『種種眾香華，　結以為華鬘，</div>
<div class='lg-row'>今之所聞香，　其香復過是，</div>
<div class='lg-row'>寧久聞斯香，　未曾生厭患。』」</div>
</div><p>佛告諸比丘：「彼天帝釋於三十三天為自在王，恭敬出家人，亦常讚歎出家人，亦常讚歎恭敬之德。汝等比丘正信非家，出家學道，常應恭敬諸梵行者，亦當讚歎恭敬之德。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1189' />
<p class='h2'>（一一一六）</p><p>如是我聞：</p>
<p>一時，佛住舍衛國祇樹給孤獨園。時，天帝釋晨朝來詣佛所，稽首佛足，以帝釋神力，身諸光明遍照祇樹精舍。</p>
<p>時，釋提桓因說偈問佛言：</p>

<div class="lg regular" style="margin-left:1em;"><div class='lg-row'>「為殺於何等，　而得安隱眠？</div>
<div class='lg-row'>為殺於何等，　而得無憂畏？</div>
<div class='lg-row'>為殺何等法，　瞿曇所讚歎？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「害兇惡瞋恚，　而得安隱眠，</div>
<div class='lg-row'>害兇惡瞋恚，　心得無憂畏。</div>
<div class='lg-row'>瞋恚為毒根，　滅彼苦種子，</div>
<div class='lg-row'>滅彼苦種子，　而得無憂畏。</div>
<div class='lg-row'>彼苦種滅故，　賢聖所稱歎。」</div>
</div><p>爾時，釋提桓因聞佛所說，歡喜隨喜，作禮而去。</p>
</div>
<div class='div-jing'><a id='mulu1190' />
<p class='h2'>（一一一七）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「於月八日，四大天王勅遣大臣，案行世間：『為何等人供養父母、沙門、婆羅門，宗親尊重，作諸福德，見今世惡，畏後世罪，行施作福，受持齋戒，於月八日、十四日、十五日，及神變月，受戒布薩？』至十四日，遣太子下，觀察世間：『為何等人供養父母，乃至受戒布薩？』至十五日，四大天王自下世間，觀察眾生：『為何等人供養父母，乃至受戒布薩？』諸比丘！爾時，世間無有多人供養父母，乃至受戒布薩者。</p>
<p>「時，四天王即往詣三十三天集法講堂，白天帝釋：『天王當知，今諸世間，無有多人供養父母，乃至受戒布薩。』時，三十三天眾聞之不喜，轉相告語：『今世間人，不賢不善，不好不類，無真實行，不供養父母，乃至不受戒布薩。緣斯罪故，諸天眾減，阿修羅眾當漸增廣。』</p>
<p>「諸比丘！爾時，世間若復多人供養父母，乃至受戒布薩者，四天王至三十三天集法講堂，白天帝釋：『天王當知，今諸世間，多有人民供養父母，乃至受戒布薩。』時，三十三天心皆歡喜，轉相告語：『今諸世間，賢聖真實如法，多有人民供養父母，乃至受戒布薩。緣斯福德，阿修羅眾減，諸天眾增廣。』</p>
<p>「時，天帝釋知諸天眾皆歡喜已。即說偈言：</p>

<div class="lg regular" style="margin-left:2em;"><div class='lg-row'>「『若人月八日，　十四十五日，</div>
<div class='lg-row'>及神變之月，　受持八支齋。</div>
<div class='lg-row'>如我所修行，　彼亦如是修。』」</div>
</div><p>爾時，世尊告諸比丘：「彼天帝釋所說偈言：</p>

<div class="lg regular" style="margin-left:2em;"><div class='lg-row'>「『若人月八日，　十四十五日，</div>
<div class='lg-row'>及神變之月，　受持八支齋。</div>
<div class='lg-row'>如我所修行，　彼亦如是修。』</div>
</div><p>「此非善說。所以者何？彼天帝釋自有貪、恚、癡患，不脫生、老、病、死、憂、悲、惱、苦故。</p>
<p>「若阿羅漢比丘！諸漏已盡，所作已作，離諸重擔，斷諸有結，心善解脫，說此偈言：</p>

<div class="lg regular" style="margin-left:2em;"><div class='lg-row'>「『若人月八日，　十四十五日，</div>
<div class='lg-row'>及神變之月，　受持八支齋。</div>
<div class='lg-row'>如我所修行，　彼亦如是修。』</div>
</div><p>「如是說者，則為善說。所以者何？阿羅漢比丘離貪、恚、癡，已脫生、老、病、死、憂、悲、惱、苦，是故此偈則為善說。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1191' />
<p class='h2'>（一一一八）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，毘摩質多羅阿修羅王疾病困篤，往詣釋提桓因所，語釋提桓因言：『憍尸迦！當知我今疾病困篤，為我療治，令得安隱！』釋提桓因語毘摩質多羅阿修羅言：『汝當授我幻法，我當療治汝病，令得安隱。』毘摩質多羅阿修羅語帝釋言：『我當還問諸阿修羅眾，聽我者，當授帝釋阿修羅幻法。』</p>
<p>「爾時，毘摩質多羅阿修羅即往至諸阿修羅眾中，語諸阿修羅言：『諸人當知，我今疾病困篤，往詣釋提桓因所，求彼治病。彼語我言：「汝能授我阿修羅幻法者，當治汝病，令得安隱。」我今當往為彼說阿修羅幻法。』</p>
<p>「時，有一詐偽阿修羅語毘摩質多羅阿修羅：『其彼天帝釋質直好信不虛偽，但語彼言：「天王！此阿修羅幻法，若學者，令人墮地獄，受罪無量百千歲。」彼天帝釋必當息意，不復求學，當言：「汝去！令汝病差，可得安隱！」』</p>
<p>「時，毘摩質多羅阿修羅復往帝釋所，說偈白言：</p>

<div class="lg regular" style="margin-left:2em;"><div class='lg-row'>「『千眼尊天王，　阿修羅幻術，</div>
<div class='lg-row'>皆是虛誑法，　令人墮地獄。</div>
<div class='lg-row'>無量百千歲，　受苦無休息。』</div>
</div><p>「時，天帝釋語毘摩質多羅阿修羅言：『止！止！如是幻術，非我所須，汝且還去，令汝身病寂滅休息，得力安隱！』」</p>
<p>佛告諸比丘：「釋提桓因於三十三天為自在王，長夜真實，不幻不偽，賢善質直。汝等比丘正信非家，出家學道，亦應如是不幻不偽，賢善質直，當如是學。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1192' />
<p class='h2'>（一一一九）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「時，有天帝釋及鞞盧闍那子婆稚阿修羅王，有絕妙之容，於晨朝時，俱詣佛所，稽首佛足，退坐一面。時，天帝釋及鞞盧闍那子婆稚阿修羅王，身諸光明，普照祇樹給孤獨園。」</p>
<p>爾時，鞞盧闍那阿修羅王說偈白佛：</p>

<div class="lg regular" style="margin-left:1em;"><div class='lg-row'>「人當勤方便，　必令利滿足，</div>
<div class='lg-row'>是利滿足已，　何須復方便。」</div>
</div><p>時，天帝釋復說偈言：</p>

<div class="lg regular" style="margin-left:1em;"><div class='lg-row'>「若人勤方便，　必令利滿足，</div>
<div class='lg-row'>是利滿足已，　修忍無過上。」</div>
</div><p>說是偈已，俱白佛言：「世尊！何者善說？」世尊告言：「汝等所說，二說俱善。」</p>
<p>然今汝等復聽我說。</p>

<div class="lg regular" style="margin-left:1em;"><div class='lg-row'>「一切眾生類，　悉皆求己利，</div>
<div class='lg-row'>彼彼諸眾生，　各自求所應。</div>
<div class='lg-row'>世間諸和合，　及與第一義，</div>
<div class='lg-row'>當知世和合，　則為非常法。</div>
<div class='lg-row'>若人勤方便，　必令利滿足，</div>
<div class='lg-row'>是利滿足已，　修忍無過上。」</div>
</div><p>爾時，天帝釋及<span class='corr'>鞞</span>盧闍那子婆稚阿修羅王聞佛所說，歡喜隨喜，作禮而去。</p>
<p>爾時，世尊告諸比丘：「釋提桓因於三十三天為自在王，修行於忍，讚歎於忍。汝等比丘正信非家，出家學道，亦應如是修行於忍，讚歎於忍！」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1193' />
<p class='h2'>（一一二〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，有天帝釋白佛言：『世尊！我今受如是戒：「乃至佛法住世，盡其形壽，有惱我者，要不反報加惱於彼。」』時，毘摩質多羅阿修羅王聞天帝釋受如是戒：『乃至佛法住世，盡其形壽，有惱我者，我不反報加惱於彼。』聞已，執持利劍，逆道而來。</p>
<p>「時，天帝釋遙見毘摩質多羅阿修羅王執持利劍，逆道而來，即遙告言：『阿修羅！住！縛汝勿動！』</p>
<p>「毘摩質多羅阿修羅王即不得動，語帝釋言：『汝今豈不受如是戒：「若佛法住世，盡其形壽，有惱我者，必不還報。」耶？』天帝釋答言：『我實受如是戒，但汝息住受縛。』阿修羅言：『今且放我！』帝釋答言：『汝若約誓不作亂者，然後放汝。』阿修羅言：『放我當如法作。』帝釋答言：『先如法作，然後放汝！』</p>
<p>「時，毘摩質多羅阿修羅王即說偈言：</p>

<div class="lg regular" style="margin-left:2em;"><div class='lg-row'>「『貪欲之所趣，　及瞋恚所趣，</div>
<div class='lg-row'>妄語之所趣，　謗毀賢聖趣。</div>
<div class='lg-row'>我若嬈亂者，　趣同彼趣趣。』</div>
</div><p>「釋提桓因復告言：『放汝令去，隨汝所安。』</p>
<p>「爾時，天帝釋令阿修羅王作約誓已，往詣佛所，稽首佛足，退坐一面，白佛言：『世尊！我於佛前受如是戒：「乃至佛法住世，盡其形壽，有惱我者，我不反報。」毘摩質多羅阿修羅王聞我受戒，手執利劍，隨路而來。我遙見已，語言：「阿修羅！住！住！縛汝勿動！」彼阿修羅言：「汝不受戒耶？」我即答言：「我實受戒，且汝今住，縛汝勿動。」彼即求脫，我告彼言：「若作約誓不作亂者，當令汝脫。」阿修羅言：「且當放我，當說約誓。」我即告言：「先說約誓，然後放汝。」彼即說偈，作約誓言：</p>

<div class="lg regular" style="margin-left:2em;"><div class='lg-row'>「『貪欲之所趣，　及瞋恚所趣，</div>
<div class='lg-row'>妄語之所趣，　謗毀賢聖趣，</div>
<div class='lg-row'>我若作嬈亂，　趣同彼趣趣。』</div>
</div><p>「『如是。世尊！我要彼阿修羅王令說約誓，為是法不？彼阿修羅復為嬈亂不？』</p>
<p>「佛告天帝釋：『善哉！善哉！汝要彼約誓，如法不違，彼亦不復敢作嬈亂。』爾時，天帝釋聞佛所說，歡喜隨喜，作禮而去。」</p>
<p>爾時，世尊告諸比丘：「彼天帝釋於三十三天為自在王，不為嬈亂，亦常讚歎不嬈亂法。汝等比丘正信非家，出家學道，亦應如是行不嬈亂，亦當讚歎不擾亂法。」</p>
<p>佛說此經已，諸比丘聞佛所說，歡喜奉行。</p>

<p class='juan'>雜阿含經卷第四十</p></div></div>
</div><!-- end of div[@id='body'] -->
</body></html>