<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu1416' />雜阿含經卷第五十</p><p class="byline">宋天竺三藏求那跋陀羅譯</p><a id='mulu1417' />
<div class='div-jing'><a id='mulu1418' />
<p class='h2'>（一三二五）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有優婆夷子，受八支齋，尋即犯戒，即為鬼神所持。</p>
<p>爾時，優婆夷即說偈言：</p>

<div class="lg regular" style="margin-left:1em;"><div class='lg-row'>「十四十五日，　及月分八日，</div>
<div class='lg-row'>神通瑞應月，　八支善正受，</div>
<div class='lg-row'>受持於齋戒，　不為鬼所持，</div>
<div class='lg-row'>我昔數諮問，　世尊作是說。」</div>
</div><p>爾時，彼鬼即說偈言：</p>

<div class="lg regular" style="margin-left:1em;"><div class='lg-row'>「十四十五日，　及月分八日，</div>
<div class='lg-row'>神足瑞應月，　八支修正受。</div>
<div class='lg-row'>齋肅清淨住，　戒德善守護，</div>
<div class='lg-row'>不為鬼戲弄，　善哉從佛聞。</div>
<div class='lg-row'>汝當說言放，　我當放汝子。</div>
<div class='lg-row'>諸有慢緩業，　染污行苦行，</div>
<div class='lg-row'>梵行不清淨，　終不得大果。</div>
<div class='lg-row'>譬如拔菅草，　執緩則傷手，</div>
<div class='lg-row'>沙門行惡觸，　當墮地獄中。</div>
<div class='lg-row'>譬如拔菅草，　急捉不傷手，</div>
<div class='lg-row'>沙門善攝持，　則到般涅槃。」</div>
</div><p>時，彼鬼神即放優婆夷子。爾時，優婆夷說偈告子言：</p>

<div class="lg regular" style="margin-left:1em;"><div class='lg-row'>「子汝今聽我，　說彼鬼神說，</div>
<div class='lg-row'>若有慢緩業，　穢污修苦行。</div>
<div class='lg-row'>不清淨梵行，　彼不得大果，</div>
<div class='lg-row'>譬如拔葌草，　執緩則傷手。</div>
<div class='lg-row'>沙門起惡觸，　當墮地獄中，</div>
<div class='lg-row'>如急執葌草，　則不傷其手。</div>
<div class='lg-row'>沙門善執護，　逮得般涅槃。」</div>
</div><p>時，彼優婆夷子如是覺悟已，剃除鬚髮，著袈裟衣，正信非家，出家學道，心不得樂，還歸自家，母遙見子，而說偈言：</p>

<div class="lg regular" style="margin-left:1em;"><div class='lg-row'>「邁世而出家，　何為還聚落，</div>
<div class='lg-row'>燒舍急出財，　豈還投火中？」</div>
</div><p>其子比丘說偈答言：</p>

<div class="lg regular" style="margin-left:1em;"><div class='lg-row'>「但念母命終，　存亡不相見，</div>
<div class='lg-row'>故來還瞻視，　何見子不歡。」</div>
</div><p>時，母優婆夷說偈答言：</p>

<div class="lg regular" style="margin-left:1em;"><div class='lg-row'>「捨欲而出家，　還欲服食之，</div>
<div class='lg-row'>是故我憂悲，　恐隨魔自在。」</div>
</div><p>是時，優婆夷如是如是發悟其子；如是，其子還空閑處，精勤思惟，斷除一切煩惱結縛，得阿羅漢果證。</p>
</div>
<div class='div-jing'><a id='mulu1419' />
<p class='h2'>（一三二六）</p><p>如是我聞：</p>
<p>一時，佛在摩竭提國人間遊行，到阿臈鬼住處夜宿。</p>
<p>時，阿臈鬼集會諸鬼神。時，有竭曇鬼見世尊在阿臈鬼住處夜宿。見已，至阿臈鬼所，語阿臈鬼言：「聚落主！汝獲大利，如來宿汝住處。」</p>
<p>阿臈鬼言：「生人今日在我舍住耶？今當令知，為是如來？為非如來？」</p>
<p>時，阿臈鬼諸鬼神聚會畢，還歸自家，語世尊曰：「出去！沙門！」</p>
<p>爾時，世尊以他家故，即出其舍。</p>
<p>阿臈鬼復言：「沙門！來入！」佛即還入。以滅慢故，如是再三。</p>
<p>時，阿臈鬼第四復語世尊言：「沙門！出去！」</p>
<p>爾時，世尊語阿臈鬼言：「聚落主！已三見請，今不復出。」</p>
<p>阿臈鬼言：「今問沙門，沙門答我，能令我喜者善；不能令我喜者，我當壞其心，裂其胸，亦令熱血從其面出，執持兩手擲著恒水彼岸！」</p>
<p>世尊告言：「聚落主！我不見諸天、魔、梵、沙門、婆羅門、天神、世人，有能壞我心，裂我胸，令我熱血從面而出，執持兩手擲著恒水彼岸者。然，聚落主！汝今但問，當為汝說。令汝心喜。」</p>
<p>時，阿臈鬼說偈問佛：</p>

<div class="lg regular" style="margin-left:1em;"><div class='lg-row'>「說何等名為，　勝士夫事物？</div>
<div class='lg-row'>行於何等法，　得安樂果報？</div>
<div class='lg-row'>何等為美味？　云何壽中勝？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「淨信為最勝，　士夫之事物，</div>
<div class='lg-row'>行法得樂果，　解脫味中上，</div>
<div class='lg-row'>智慧除老死，　是為壽中勝。」</div>
</div><p>時，阿臈鬼復說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「云何得名稱？」　如上所說偈。</div>
</p><p>爾時，世尊說偈答言：</p>
<p style="margin-left:1em;text-indent:-1em" class="lg-abnormal"><div class='lg-row'>「持戒名稱流。」　如上所說偈。</div>
</p><p>時，阿臈鬼復說偈言：</p>

<div class="lg regular" style="margin-left:1em;"><div class='lg-row'>「幾法起世間？　幾法相順可？</div>
<div class='lg-row'>世幾法取受？　世幾法損減？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「世六法等起，　六法相順可，</div>
<div class='lg-row'>世六法取受，　世六法損減。」</div>
</div><p>阿臈鬼復說偈問佛：</p>

<div class="lg regular" style="margin-left:1em;"><div class='lg-row'>「誰能度諸流，　晝夜勤方便？</div>
<div class='lg-row'>無攀無住處，　孰能不沈沒？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「一切戒具足，　智慧善正受，</div>
<div class='lg-row'>正念內思惟，　能度難度流。</div>
<div class='lg-row'>不樂於五欲，　亦超度色愛，</div>
<div class='lg-row'>無攀無住處，　是能不沒溺。」</div>
</div><p>時，阿臈鬼復說偈問佛：</p>

<div class="lg regular" style="margin-left:1em;"><div class='lg-row'>「以何法度流？　以何度大海？</div>
<div class='lg-row'>以何捨離苦？　以何得清淨？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「以信度河流，　不放逸度海，</div>
<div class='lg-row'>精進能除苦，　以慧得清淨。</div>
<div class='lg-row'>汝當更問餘，　沙門梵志法，</div>
<div class='lg-row'>其法無有過，　真諦施調伏。」</div>
</div><p>時，阿臈鬼復說偈問佛：</p>

<div class="lg regular" style="margin-left:1em;"><div class='lg-row'>「何煩更問餘，　沙門梵志法，</div>
<div class='lg-row'>即曰最勝士，　以顯大法炬。</div>
<div class='lg-row'>於彼竭曇摩，　常當報其恩，</div>
<div class='lg-row'>告我等正覺，　無上導御師。</div>
<div class='lg-row'>我即日當行，　從村而至村，</div>
<div class='lg-row'>親侍等正覺，　聽受所說法。」</div>
</div><p>佛說此經已，阿臈鬼歡喜隨喜，作禮而去。</p>
</div>
<div class='div-jing'><a id='mulu1420' />
<p class='h2'>（一三二七）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有叔迦羅比丘尼住王園比丘尼眾中，為王舍城諸人恭敬供養，如阿羅漢。</p>
<p>又於一時，王舍城人於一吉星日歡集大會，即於是日闕不供養。有一鬼神，敬重彼比丘尼故，至王舍城里巷之中，家家說偈：</p>

<div class="lg regular" style="margin-left:1em;"><div class='lg-row'>「王舍城人民，　醉酒眠睡臥，</div>
<div class='lg-row'>不勤供養彼，　叔迦比丘尼。</div>
<div class='lg-row'>善修諸根故，　名曰叔迦羅，</div>
<div class='lg-row'>善說離垢法，　涅槃清涼處。</div>
<div class='lg-row'>隨順聽所說，　終日樂無厭，</div>
<div class='lg-row'>乘聽法智慧，　得度生死流。</div>
<div class='lg-row'>猶如海商人，　依附力馬王。」</div>
</div><p>時，一優婆塞以衣布施叔迦羅比丘尼，復有優婆塞以食供養。</p>
<p>時，彼鬼神即說偈言：</p>

<div class="lg regular" style="margin-left:1em;"><div class='lg-row'>「智慧優婆塞，　獲福利豐多，</div>
<div class='lg-row'>施叔迦羅衣，　離諸煩惱故。</div>
<div class='lg-row'>智慧優婆塞，　獲福利豐多，</div>
<div class='lg-row'>施叔迦羅食，　離諸積聚故。」</div>
</div><p>時，彼鬼神說斯偈已，即沒不現。</p>
</div>
<div class='div-jing'><a id='mulu1421' />
<p class='h2'>（一三二八）</p><p>如是我聞：</p>
<p>一時，佛住王舍城迦蘭陀竹園。</p>
<p>時，毘羅比丘尼住王舍城王園比丘尼眾中，為王舍城諸人民，於吉星日集聚大會，當斯之日，毘羅比丘尼無人供養。</p>
<p>時，有鬼神敬重毘羅比丘尼，即入王舍城，處處里巷四衢道頭而說偈言：</p>

<div class="lg regular" style="margin-left:1em;"><div class='lg-row'>「王舍城人民，　醉酒惛睡臥，</div>
<div class='lg-row'>毘羅比丘尼，　無人供養者。</div>
<div class='lg-row'>毘羅比丘尼，　勇猛修諸根，</div>
<div class='lg-row'>善說離垢塵，　涅槃清涼法。</div>
<div class='lg-row'>皆隨順所說，　終日樂無厭，</div>
<div class='lg-row'>乘聽法智慧，　得度生死流。」</div>
</div><p>時，有一優婆塞持衣布施毘羅比丘尼，復有一優婆塞以食供養。</p>
<p>時，彼鬼神而說偈言：</p>

<div class="lg regular" style="margin-left:1em;"><div class='lg-row'>「智慧優婆塞，　今獲多福利，</div>
<div class='lg-row'>以衣施斷縛，　毘羅比丘尼。</div>
<div class='lg-row'>智慧優婆塞，　今獲多福利，</div>
<div class='lg-row'>食施毘羅尼，　離諸和合故。」</div>
</div><p>時，彼鬼神說偈已，即沒不現。</p>
</div>
<div class='div-jing'><a id='mulu1422' />
<p class='h2'>（一三二九）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有娑多耆利天神、醯魔波低天神共作約誓：「若其宮中有寶物出者，必當相語；不相語者，得違約罪。」</p>
<p>時，醯魔波低天神宮中有未曾有寶，波曇摩華出，華有千葉，大如車輪，金色寶莖。</p>
<p>時，醯魔波低天神遣使告語娑多耆利：「聚落主！今我宮中忽生未曾有寶，波曇<span class='corr'>摩</span>花，華有千葉，大如車輪，金色寶莖，可來觀看！」</p>
<p>娑多耆利天神遣使詣醯魔波低舍，告言：「聚落主！用是波曇摩百千為？今我宮中有未曾有寶——大波曇摩出，所謂如來、應、等正覺、明行足、善逝、世間解、無上士、調御丈夫、天人師、佛世尊，汝便可來奉事供養。」</p>
<p>時，醯魔波低天神即與五百眷屬往詣娑多耆利天神所，說偈問言：</p>

<div class="lg regular" style="margin-left:1em;"><div class='lg-row'>「十五日良時，　天夜遇歡會，</div>
<div class='lg-row'>當說受何齋，　從阿羅漢受。」</div>
</div><p>時，娑多耆利說偈答言：</p>

<div class="lg regular" style="margin-left:1em;"><div class='lg-row'>「今日佛世尊，　在摩竭勝國，</div>
<div class='lg-row'>住於王舍城，　迦蘭陀竹園，</div>
<div class='lg-row'>演說微妙法，　滅除眾生苦，</div>
<div class='lg-row'>苦苦及苦集，　苦滅盡作證，</div>
<div class='lg-row'>八聖出苦道，　安隱趣涅槃，</div>
<div class='lg-row'>當往設供養，　我羅漢世尊。」</div>
</div><p>醯魔波低說偈問言：</p>

<div class="lg regular" style="margin-left:1em;"><div class='lg-row'>「彼有心願樂，　慈濟眾生不，</div>
<div class='lg-row'>彼於受不受，　心想平等不？」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「彼妙願慈心，　度一切眾生，</div>
<div class='lg-row'>於諸受不受，　心想常平等。」</div>
</div><p>時，醯魔波低說偈問言：</p>

<div class="lg regular" style="margin-left:1em;"><div class='lg-row'>「為具足明達，　已行成就不，</div>
<div class='lg-row'>諸漏永滅盡，　不受後有耶？」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「明達善具足，　正行已成就，</div>
<div class='lg-row'>諸漏永已盡，　不復受後有。」</div>
</div><p>醯摩波低說偈問言：</p>

<div class="lg regular" style="margin-left:1em;"><div class='lg-row'>「牟尼意行滿，　及身口業耶？</div>
<div class='lg-row'>明行悉具足，　以法讚歎耶？」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「具足牟尼心，　及業身口滿，</div>
<div class='lg-row'>明行悉具足，　以法而讚歎。」</div>
</div><p>醯摩波低說偈問言：</p>

<div class="lg regular" style="margin-left:1em;"><div class='lg-row'>「遠離於害生，　不與不取不，</div>
<div class='lg-row'>為遠於放蕩，　不離禪思不？」</div>
</div><p>娑多耆利復說偈言：</p>

<div class="lg regular" style="margin-left:1em;"><div class='lg-row'>「常不害眾生，　不與不妄取，</div>
<div class='lg-row'>遠離於放蕩，　日夜常思禪。」</div>
</div><p>醯魔波低復說偈問言：</p>

<div class="lg regular" style="margin-left:1em;"><div class='lg-row'>「為不樂五欲，　心不濁亂不，</div>
<div class='lg-row'>有清淨法眼，　滅盡愚癡不？」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「心常不樂欲，　亦無濁亂心，</div>
<div class='lg-row'>佛法眼清淨，　愚癡盡無餘。」</div>
</div><p>醯魔波低復說偈問言：</p>

<div class="lg regular" style="margin-left:1em;"><div class='lg-row'>「至誠不妄語，　麁澁言無有，</div>
<div class='lg-row'>得無別離說，　無不誠說不？」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「至誠不妄語，　亦無麁澁言，</div>
<div class='lg-row'>不離他親厚，　常說如法言。」</div>
</div><p>醯摩波低復說偈問言：</p>

<div class="lg regular" style="margin-left:1em;"><div class='lg-row'>「為持清淨戒，　正念寂滅不，</div>
<div class='lg-row'>具足等解脫，　如來大智不？」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「淨戒悉具足，　正念常寂靜，</div>
<div class='lg-row'>等解脫成就，　得如來大智。」</div>
</div><p>醯魔波低復說偈問言：</p>

<div class="lg regular" style="margin-left:1em;"><div class='lg-row'>「明達悉具足，　正行已清淨，</div>
<div class='lg-row'>所有諸漏盡，　不復受後有。」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「明達悉具足，　正行已清淨，</div>
<div class='lg-row'>一切諸漏盡，　無復後生有。」</div>
</div><p>醯魔波低復說偈言：</p>

<div class="lg regular" style="margin-left:1em;"><div class='lg-row'>「牟尼善心具，　及身口業跡，</div>
<div class='lg-row'>明行悉成就，　故讚歎其法。」</div>
</div><p>娑多耆利說偈答言：</p>

<div class="lg regular" style="margin-left:1em;"><div class='lg-row'>「牟尼善心具，　及身口業跡，</div>
<div class='lg-row'>明行悉成就，　讚歎於其法。」</div>
</div><p>醯魔波低復說偈言：</p>

<div class="lg regular" style="margin-left:1em;"><div class='lg-row'>「伊尼延鹿<span class='corr'>[跳-兆+專]</span>，　仙人之勝相，</div>
<div class='lg-row'>少食捨身貪，　牟尼處林禪，</div>
<div class='lg-row'>汝今當共行，　敬禮彼瞿曇。」</div>
</div><p>時，有百千鬼神眷屬圍繞，娑多耆利、醯魔波低速至佛前禮拜供養，整衣服，偏袒右肩，合掌敬禮，而說偈言：</p>

<div class="lg regular" style="margin-left:1em;"><div class='lg-row'>「伊尼延鹿<span class='corr'>[跳-兆+專]</span>，　仙人之勝相，</div>
<div class='lg-row'>少食無貪嗜，　牟尼樂林禪。</div>
<div class='lg-row'>我等今故來，　請問於瞿曇，</div>
<div class='lg-row'>師子獨遊步，　大龍無恐畏。</div>
<div class='lg-row'>今故來請問，　牟尼願決疑，</div>
<div class='lg-row'>云何得出苦？　云何苦解脫？</div>
<div class='lg-row'>唯願說解脫，　苦於何所滅？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「世五欲功德，　及說第六意，</div>
<div class='lg-row'>於彼欲無貪，　解脫一切苦。</div>
<div class='lg-row'>如是從苦出，　如是解脫苦，</div>
<div class='lg-row'>今答汝所問，　苦從此而滅。」</div>
</div><p>娑多耆利、醯魔波低復說偈問佛：</p>

<div class="lg regular" style="margin-left:1em;"><div class='lg-row'>「泉從何轉還，　惡道何不轉，</div>
<div class='lg-row'>世間諸苦樂，　於何而滅盡？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「眼耳鼻舌身，　及以意入處，</div>
<div class='lg-row'>於彼名及色，　永滅盡無餘。</div>
<div class='lg-row'>於彼泉轉還，　於彼道不轉，</div>
<div class='lg-row'>於彼苦及樂，　得無餘滅盡。」</div>
</div><p>娑多耆利、醯魔波低復說偈問佛：</p>

<div class="lg regular" style="margin-left:1em;"><div class='lg-row'>「世間幾法起？　幾法世和合？</div>
<div class='lg-row'>幾法取受世？　幾法令世滅？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「六法起世間，　六法世和合，</div>
<div class='lg-row'>六法取受世，　六法世損滅。」</div>
</div><p>娑多耆利、醯魔波低復說偈問：</p>

<div class="lg regular" style="margin-left:1em;"><div class='lg-row'>「云何度諸流，　日夜勤方便，</div>
<div class='lg-row'>無攀無住處，　而不溺深淵？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「一切戒具足，　智慧善正受，</div>
<div class='lg-row'>如思惟繫念，　是能度深淵。</div>
<div class='lg-row'>不樂諸欲想，　亦超色諸結，</div>
<div class='lg-row'>無攀無住處，　不溺於深淵。」</div>
</div><p>娑多耆利、醯魔波低復說偈問佛：</p>

<div class="lg regular" style="margin-left:1em;"><div class='lg-row'>「何法度諸流？　以何度大海？</div>
<div class='lg-row'>云何捨離苦？　云何得清淨？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「正信度河流，　不放逸度海，</div>
<div class='lg-row'>精進能斷苦，　智慧得清淨。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「汝可更問餘，　沙門梵志法，</div>
<div class='lg-row'>真實施調伏，　除此更無法。」</div>
</div><p>醯魔波低復說偈言：</p>

<div class="lg regular" style="margin-left:1em;"><div class='lg-row'>「更餘何所問，　沙門梵志法，</div>
<div class='lg-row'>大精進今日，　已具善開導。</div>
<div class='lg-row'>我今當報彼，　娑多耆利恩，</div>
<div class='lg-row'>能以導御師，　告語於我等。</div>
<div class='lg-row'>我當詣村村，　家家而隨佛，</div>
<div class='lg-row'>承事禮供養，　從佛聞正法。</div>
<div class='lg-row'>此百千鬼神，　悉合掌恭敬，</div>
<div class='lg-row'>一切歸依佛，　牟尼之大師。</div>
<div class='lg-row'>得無上之名，　必見真實義，</div>
<div class='lg-row'>成就大智慧，　於欲不染着。</div>
<div class='lg-row'>慧者當觀察，　救護世間者，</div>
<div class='lg-row'>得賢聖道跡，　是則大仙人。」</div>
</div><p>佛說是經已，娑多耆利、醯魔波低及諸眷<span class='corr'>屬</span>五百鬼神聞佛所說，皆大歡喜，隨喜禮佛而去。</p>
</div>
<div class='div-jing'><a id='mulu1423' />
<p class='h2'>（一三三〇）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，尊者舍利弗、尊者大目揵連住耆闍崛山中。</p>
<p>時，尊者舍利弗新剃鬚髮。時，有伽吒及優波伽吒鬼。優波伽吒鬼見尊者舍利弗新剃鬚髮，語伽吒鬼言：「我今當往打彼沙門頭。」</p>
<p>伽吒鬼言：「汝優波伽吒！莫作是語。此沙門大德大力，汝莫長夜得大不饒益苦！」如是再三說。</p>
<p>時，優波伽吒鬼再三不用伽吒鬼語，即以手打尊者舍利弗頭。打已，尋自喚言：「燒我，伽吒！煮我，伽吒！」再三喚已，陷入地中，墮阿毘地獄。</p>
<p>尊者大目揵連聞尊者舍利弗為鬼所打聲已，即往詣尊者舍利弗所，問尊者舍利弗言：「云何？尊者！苦痛可忍不？」</p>
<p>尊者舍利弗答言：「尊者大目揵連！雖復苦痛，意能堪忍，不至大苦。」</p>
<p>尊者大目揵連語尊者舍利弗言：「奇哉！尊者舍利弗！真為大德大力，此鬼若以手打耆闍崛山者，能令碎如糠糟，況復打人而不苦痛？」</p>
<p>爾時，尊者舍利弗語尊者大目揵連：「我實不大苦痛。」</p>
<p>時，尊者舍利弗、大目揵連共相慰勞。</p>
<p>時，世尊以天耳聞其語聲，聞已即說偈言：</p>

<div class="lg regular" style="margin-left:1em;"><div class='lg-row'>「其心如剛石，　堅住不傾動，</div>
<div class='lg-row'>染著心已離，　瞋者不反報，</div>
<div class='lg-row'>若如此修心，　何有苦痛憂？」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1424' />
<p class='h2'>（一三三一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有眾多比丘於拘薩羅國人間遊行，住一林中夏安居。彼林中有天神住，知十五日諸比丘受歲，極生憂慼。</p>
<p>有餘天神語彼天神言：「汝何卒生愁憂苦惱？汝當歡喜諸比丘持戒清淨，今日受歲。」</p>
<p>林中天神答言：「我知比丘今日受歲，不同無羞外道受歲，然精進比丘受歲，持衣鉢，明日至餘處去，此林當空。」</p>
<p>比丘去後，林中天神而說偈言：</p>

<div class="lg regular" style="margin-left:1em;"><div class='lg-row'>「今我心不樂，　但見空林樹，</div>
<div class='lg-row'>清淨心說法，　多聞諸比丘，</div>
<div class='lg-row'>瞿曇之弟子，　今悉何處去？」</div>
</div><p>時，有異天子而說偈言：</p>

<div class="lg regular" style="margin-left:1em;"><div class='lg-row'>「有至摩伽陀，　有至拘薩羅，</div>
<div class='lg-row'>亦至金剛地，　處處修遠離，</div>
<div class='lg-row'>猶如野禽獸，　隨所樂而遊。」</div>
</div></div>
<div class='div-jing'><a id='mulu1425' />
<p class='h2'>（一三三二）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，有異比丘在拘薩羅國人間，止住一林中，入晝正受，身體疲極，夜則睡眠。</p>
<p>時，彼林中止住天神作是念：「此非比丘法，於空林中入晝正受，夜著睡眠，我今當往覺悟之。」</p>
<p>爾時，天神往至比丘前，而說偈言：</p>

<div class="lg regular" style="margin-left:1em;"><div class='lg-row'>「比丘汝起起，　何以著睡眠？</div>
<div class='lg-row'>睡眠有何利？　病時何不眠？</div>
<div class='lg-row'>利刺刺身時，　云何得睡眠？</div>
<div class='lg-row'>汝本捨非家，　出家之所欲。</div>
<div class='lg-row'>當如本所欲，　日夜求增進，</div>
<div class='lg-row'>莫得墮睡眠，　令心不自在。</div>
<div class='lg-row'>無常不恒欲，　迷醉於愚夫，</div>
<div class='lg-row'>餘人悉被縛，　汝今已解脫。</div>
<div class='lg-row'>正信而出家，　何以著睡眠？</div>
<div class='lg-row'>已調伏貪欲，　其心得解脫。</div>
<div class='lg-row'>具足勝妙智，　出家何故眠，</div>
<div class='lg-row'>勤精進正受，　常修堅固力。</div>
<div class='lg-row'>專求般涅槃，　云何而睡眠？</div>
<div class='lg-row'>起明斷無明，　滅盡諸有漏。</div>
<div class='lg-row'>調彼後邊身，　云何著睡眠？」</div>
</div><p>時，彼天神說是偈時，彼比丘聞其所說，專精思惟，得阿羅漢。</p>
</div>
<div class='div-jing'><a id='mulu1426' />
<p class='h2'>（一三三三）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅住林中，入晝正受，心起不善覺，依於惡貪。</p>
<p>時，彼林中住止天神作是念：「非比丘法，止住林中，入晝正受，心生不善覺，依於惡貪，我今當往開悟之。」</p>
<p>時，彼天神即說偈言：</p>

<div class="lg regular" style="margin-left:1em;"><div class='lg-row'>「其心欲遠離，　正於空閑林，</div>
<div class='lg-row'>放心隨外緣，　亂想而流馳。</div>
<div class='lg-row'>調伏樂世心，　常樂心解脫，</div>
<div class='lg-row'>當捨不樂心，　執受安樂住。</div>
<div class='lg-row'>思非於正念，　莫著我我所，</div>
<div class='lg-row'>如以塵頭染，　是著極難遣。</div>
<div class='lg-row'>莫令染樂著，　欲心所濁亂，</div>
<div class='lg-row'>如釋君馳象，　奮迅去塵穢。</div>
<div class='lg-row'>比丘於自身，　正念除塵垢，</div>
<div class='lg-row'>塵者謂貪欲，　非世間塵土。</div>
<div class='lg-row'>黠慧明智者，　當悟彼諸塵，</div>
<div class='lg-row'>於如來法律，　持心莫放逸。</div>
<div class='lg-row'>塵垢謂瞋恚，　非世間塵土，</div>
<div class='lg-row'>黠慧明智者，　當悟彼諸塵。</div>
<div class='lg-row'>於如來法律，　持心莫放逸，</div>
<div class='lg-row'>塵垢謂愚癡，　非世間塵土。</div>
<div class='lg-row'>明智黠慧者，　當捨彼諸塵，</div>
<div class='lg-row'>於如來法律，　持心莫放逸。」</div>
</div><p>時，彼天神說是偈已，彼比丘聞其所說，專精思惟，斷諸煩惱心，得阿羅漢。</p>
</div>
<div class='div-jing'><a id='mulu1427' />
<p class='h2'>（一三三四）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中，入晝正受，起不正思惟。</p>
<p>時，彼林中止住天神作是念：「此非比丘法，止住林中，入晝正受，而起不正思惟，我今當往方便善覺悟之。」</p>
<p>時，彼天神而說偈言：</p>

<div class="lg regular" style="margin-left:1em;"><div class='lg-row'>「何不正思惟，　覺觀所寢食？</div>
<div class='lg-row'>當捨不正念，　專修於正受。</div>
<div class='lg-row'>遵崇佛法僧，　及自持淨戒，</div>
<div class='lg-row'>常生隨喜心，　喜樂轉勝進。</div>
<div class='lg-row'>以心歡喜故，　速究竟苦邊。」</div>
</div><p>時，彼天神說偈勸發已，彼比丘專精思惟，盡諸煩惱，得阿羅漢。</p>
</div>
<div class='div-jing'><a id='mulu1428' />
<p class='h2'>（一三三五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘於拘薩羅人間，住一林中，入晝正受。時，彼比丘日中時，不樂心生，而說偈言：</p>

<div class="lg regular" style="margin-left:1em;"><div class='lg-row'>「於此日中時，　眾鳥悉靜默，</div>
<div class='lg-row'>空野忽有聲，　令我心恐怖。」</div>
</div><p>時，彼林中住止天神而說偈言：</p>

<div class="lg regular" style="margin-left:1em;"><div class='lg-row'>「於今日中時，　眾鳥悉寂靜，</div>
<div class='lg-row'>空野忽有聲，　應汝不樂心，</div>
<div class='lg-row'>汝當捨不樂，　專樂修正受。」</div>
</div><p>時，彼天子說偈覺悟彼比丘已，時，彼比丘專精思惟，捨除煩惱，得阿羅漢。</p>
</div>
<div class='div-jing'><a id='mulu1429' />
<p class='h2'>（一三三六）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，尊者阿那律陀在拘薩羅人間，住一林中。</p>
<p>時，有天神名闍隣尼，是尊者阿那律陀本善知識，往詣尊者阿那律陀所。到阿那律所，說偈言：</p>

<div class="lg regular" style="margin-left:1em;"><div class='lg-row'>「汝今可發願，　願還生本處，</div>
<div class='lg-row'>三十三天上，　五欲樂悉備。</div>
<div class='lg-row'>百種諸音樂，　常以自歡娛，</div>
<div class='lg-row'>每至睡眠時，　音樂以覺悟。</div>
<div class='lg-row'>諸天玉女眾，　晝夜侍左右。」</div>
</div><p>尊者阿那律陀說偈答言：</p>

<div class="lg regular" style="margin-left:1em;"><div class='lg-row'>「諸天玉女眾，　此皆大苦聚，</div>
<div class='lg-row'>以彼顛倒想，　繫著有身見。</div>
<div class='lg-row'>諸求生彼者，　斯亦是大苦，</div>
<div class='lg-row'>闍隣尼當知，　我不願生彼。</div>
<div class='lg-row'>生死已永盡，　不受後有故。」</div>
</div><p>尊者阿那律說是語時，闍隣尼天子聞尊者阿那律所說，歡喜隨喜，即沒不現。</p>
</div>
<div class='div-jing'><a id='mulu1430' />
<p class='h2'>（一三三七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有比丘在拘薩羅人間，林中止住，勤誦經、勤講說；精勤思惟，得阿羅漢果證已，不復精勤誦說。</p>
<p>時，有天神，止彼林中者，而說偈言：</p>

<div class="lg regular" style="margin-left:1em;"><div class='lg-row'>「比丘汝先時，　晝夜勤誦習，</div>
<div class='lg-row'>常為諸比丘，　共論決定義。</div>
<div class='lg-row'>汝今於法句，　寂然無所說，</div>
<div class='lg-row'>不與諸比丘，　共論決定義。」</div>
</div><p>時，彼比丘說偈答言：</p>

<div class="lg regular" style="margin-left:1em;"><div class='lg-row'>「本未應離欲，　心常樂法句，</div>
<div class='lg-row'>既離欲相應，　誦說事已畢。</div>
<div class='lg-row'>先知道已備，　用聞見道為，</div>
<div class='lg-row'>世間諸聞見，　無知悉放捨。」</div>
</div><p>時，彼天神聞比丘所說，歡喜隨喜，即沒不現。</p>
</div>
<div class='div-jing'><a id='mulu1431' />
<p class='h2'>（一三三八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，止一林中。時，彼比丘有眼患，受師教，應嗅鉢曇摩花。時，彼比丘受師教已，往至鉢曇摩池側，於池岸邊，迎風而坐，隨風嗅香。</p>
<p>時，有天神，主此池者，語比丘言：「何以盜華？汝今便是盜香賊也！」</p>
<p>爾時，比丘說偈答言：</p>

<div class="lg regular" style="margin-left:1em;"><div class='lg-row'>「不壞亦不奪，　遠住隨嗅香，</div>
<div class='lg-row'>汝今何故言，　我是盜香賊？」</div>
</div><p>爾時，天神復說偈言：</p>

<div class="lg regular" style="margin-left:1em;"><div class='lg-row'>「不求而不捨，　世間名為賊，</div>
<div class='lg-row'>汝今人不與，　而自一向取，</div>
<div class='lg-row'>是則名世間，　真實盜香賊。」</div>
</div><p>時，有一士夫取彼藕根，重負而去。</p>
<p>爾時，比丘為彼天神而說偈言：</p>

<div class="lg regular" style="margin-left:1em;"><div class='lg-row'>「如今彼士夫，　斷截分陀利，</div>
<div class='lg-row'>拔根重負去，　便是姦狡人，</div>
<div class='lg-row'>汝何故不遮，　而言我盜香。」</div>
</div><p>時，彼天神說偈答言：</p>

<div class="lg regular" style="margin-left:1em;"><div class='lg-row'>「狂亂姦狡人，　猶如乳母衣，</div>
<div class='lg-row'>何足加其言，　宜堪與汝語。</div>
<div class='lg-row'>袈裟污不現，　黑衣墨不污，</div>
<div class='lg-row'>姦狡兇惡人，　世間不與語。</div>
<div class='lg-row'>蠅脚污素帛，　明者小過現，</div>
<div class='lg-row'>如墨點珂貝，　雖小悉皆現。</div>
<div class='lg-row'>常從彼求淨，　無結離煩惱，</div>
<div class='lg-row'>如毛髮之惡，　人見如泰山。」</div>
</div><p>時，彼比丘復說偈言：</p>

<div class="lg regular" style="margin-left:1em;"><div class='lg-row'>「善哉善哉說，　以義安慰我，</div>
<div class='lg-row'>汝可常為我，　數數說斯偈。」</div>
</div><p>時，彼天神復說偈言：</p>

<div class="lg regular" style="margin-left:1em;"><div class='lg-row'>「我非汝買奴，　亦非人與汝，</div>
<div class='lg-row'>何為常隨汝，　數數相告語，</div>
<div class='lg-row'>汝今自當知，　彼彼饒益事。」</div>
</div><p>時，彼天子說是偈已，彼比丘聞其所說，歡喜隨喜，從座起去，獨一靜處，專精思惟，斷諸煩惱，得阿羅漢。</p>
</div>
<div class='div-jing'><a id='mulu1432' />
<p class='h2'>（一三三九）</p><p>如是我聞：</p>
<p>一時，佛住王舍城迦蘭陀竹園。</p>
<p>爾時，尊者十力迦葉住王舍城仙人窟中。時，有獵師名曰尺只，去十力迦葉不遠，張網捕鹿。爾時，十力迦葉為彼獵師哀愍說法。時，彼獵師不解所說。時，十力迦葉即以神力，指端火然，彼猶不悟。</p>
<p>爾時，仙人窟中住止天神而說偈言：</p>

<div class="lg regular" style="margin-left:1em;"><div class='lg-row'>「深山中獵師，　少智盲無目，</div>
<div class='lg-row'>何為非時說，　薄德無辯慧，</div>
<div class='lg-row'>所聞亦不解，　明中亦無見，</div>
<div class='lg-row'>於諸善勝法，　愚癡莫能了，</div>
<div class='lg-row'>正使燒十指，　彼終不見諦。」</div>
</div><p>時，彼天神說是偈已，尊者十力迦葉即默然住。</p>
</div>
<div class='div-jing'><a id='mulu1433' />
<p class='h2'>（一三四〇）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有尊者金剛子，住巴連弗邑一處林中。時，巴連弗邑人民夏四月過，作憍牟尼大會。</p>
<p>時，尊者金剛子聞世間大會，生不樂心，而說偈言：</p>

<div class="lg regular" style="margin-left:1em;"><div class='lg-row'>「獨一處空林，　猶如棄枯木，</div>
<div class='lg-row'>夏時四月滿，　世間樂莊嚴，</div>
<div class='lg-row'>普觀諸世間，　其苦無過我。」</div>
</div><p>爾時，林中住止天神即說偈言：</p>

<div class="lg regular" style="margin-left:1em;"><div class='lg-row'>「獨一處空林，　猶如棄枯木，</div>
<div class='lg-row'>為三十三天，　心常所願樂，</div>
<div class='lg-row'>猶如地獄中，　仰思生人道。」</div>
</div><p>時，金剛子為彼天神所勸發已，專精思惟，斷諸煩惱，得阿羅漢。</p>
</div>
<div class='div-jing'><a id='mulu1434' />
<p class='h2'>（一三四一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中，唯好樂持戒，不能增長上進功德。</p>
<p>時，彼林中止住天神作是念：「此非比丘法，住於林中，唯樂持戒，不能增修上進功德，今我當作方便而發悟之。」即說偈言：</p>

<div class="lg regular" style="margin-left:1em;"><div class='lg-row'>「非一向持戒，　及修習多聞，</div>
<div class='lg-row'>獨靜禪三昧，　閑居修遠離。</div>
<div class='lg-row'>比丘偏倚息，　終不得漏盡，</div>
<div class='lg-row'>平等正覺樂，　遠非凡夫輩。」</div>
</div><p>時，彼比丘天神勸進已，專精思惟，斷諸煩惱，得阿羅漢。</p>
</div>
<div class='div-jing'><a id='mulu1435' />
<p class='h2'>（一三四二）</p><p>如是我聞：</p>
<p>一時，佛住舍衛國祇樹給孤獨園。</p>
<p>有尊者那迦達多在拘薩羅人間，住一林中，有在家、出家常相親近。</p>
<p>時，彼林中止住天神作是念：「此非比丘法，住於林中，與諸在家、出家周旋親數，我今當往方便發悟。」而說偈言：</p>

<div class="lg regular" style="margin-left:1em;"><div class='lg-row'>「比丘旦早出，　迫暮而還林，</div>
<div class='lg-row'>道俗相習近，　苦樂必同安。</div>
<div class='lg-row'>恐起家放逸，　而隨魔自在。」</div>
</div><p>時，那迦達多比丘為彼天神如是如是開覺已。如是如是專精思惟，斷諸煩惱，得阿羅漢。</p>
</div>
<div class='div-jing'><a id='mulu1436' />
<p class='h2'>（一三四三）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有眾多比丘在拘薩羅人間，住一林中，言語嬉戲，終日散亂，心不得定，縱諸根門，馳騁六境。</p>
<p>時，彼林中止住天神見是比丘不攝威儀，心不欣悅，而說偈言：</p>

<div class="lg regular" style="margin-left:1em;"><div class='lg-row'>「此先有瞿曇，　正命弟子眾，</div>
<div class='lg-row'>無常心乞食，　無常受床臥，</div>
<div class='lg-row'>觀世無常故，　得究竟苦邊，</div>
<div class='lg-row'>今有難養眾，　沙門所居止，</div>
<div class='lg-row'>處處求飲食，　遍遊於他家，</div>
<div class='lg-row'>望財而出家，　無真沙門欲，</div>
<div class='lg-row'>垂著僧伽梨，　如老牛曳尾。」</div>
</div><p>爾時，比丘語天神言：「汝欲厭我耶？」</p>
<p>時，彼天神復說偈言：</p>

<div class="lg regular" style="margin-left:1em;"><div class='lg-row'>「不指其名姓，　不非稱其人，</div>
<div class='lg-row'>而總向彼眾，　說其不善者，</div>
<div class='lg-row'>踈漏相現者，　方便說其過，</div>
<div class='lg-row'>勤修精進者，　歸依恭敬禮。」</div>
</div><p>彼諸比丘為天神勸發已，專精思惟，斷諸煩惱，得阿羅漢。</p>
</div>
<div class='div-jing'><a id='mulu1437' />
<p class='h2'>（一三四四）</p><p>如是我聞：</p>
<p>一時，佛在舍衛國祇樹給孤獨園。</p>
<p>時，有異比丘在拘薩羅人間，住一林中。時，彼比丘與長者婦女嬉戲，起惡名聲。</p>
<p>時，彼比丘作是念：「我今不類，共他婦女起惡名聲，我今欲於此林中自殺。」</p>
<p>時，彼林中止住天神作是思念：「不善不類，此比丘不壞、無過，而於林中欲自殺身，我今當作方便開悟。」</p>
<p>時，彼天神化作長者女身，語比丘言：「於諸巷路四衢道中，世間諸人為我及汝起惡名聲，言我與汝共相習近，作不正事。已有惡名，今可還俗，共相娛樂。」</p>
<p>比丘答言：「以彼里巷四衢道中，為我與汝起惡名聲，共相習近，為不正事。我今且自殺身！」</p>
<p>時，彼天神還復天身，而說偈言：</p>

<div class="lg regular" style="margin-left:1em;"><div class='lg-row'>「雖聞多惡名，　苦行者忍之，</div>
<div class='lg-row'>不應苦自苦，　亦不應起惱。</div>
<div class='lg-row'>聞聲恐怖者，　是則林中獸，</div>
<div class='lg-row'>是輕躁眾生，　不成出家法。</div>
<div class='lg-row'>仁者當堪耐，　不中住惡聲，</div>
<div class='lg-row'>執心堅住者，　是則出家法。</div>
<div class='lg-row'>不由他人語，　令汝成劫賊，</div>
<div class='lg-row'>亦不由他語，　令汝得羅漢。</div>
<div class='lg-row'>如汝自知已，　諸天亦復知。」</div>
</div><p>爾時，比丘為彼天神所開悟已，專精思惟，斷除煩惱，得阿羅漢。</p>
</div>
<div class='div-jing'><a id='mulu1438' />
<p class='h2'>（一三四五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有尊者見多比丘在拘薩羅人間，住一林中，著糞掃衣。時，梵天王與七百梵天乘其宮殿，來詣尊者見多比丘所，恭敬禮事。</p>
<p>時，有天神，住彼林中者，而說偈言：</p>

<div class="lg regular" style="margin-left:1em;"><div class='lg-row'>「觀彼寂諸根，　能感善供養，</div>
<div class='lg-row'>具足三明達，　得不傾動法，</div>
<div class='lg-row'>度一切方便，　少事糞掃衣，</div>
<div class='lg-row'>七百梵天子，　乘宮來奉詣，</div>
<div class='lg-row'>見生死有邊，　今禮度有岸。」</div>
</div><p>時，彼天神說偈讚歎見多比丘已，即沒不現。</p>
</div>
<div class='div-jing'><a id='mulu1439' />
<p class='h2'>（一三四六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中。時，彼比丘身體疲極，夜著睡眠。</p>
<p>時，有天神，住彼林中者，而覺悟之，即說偈言：</p>

<div class="lg regular" style="margin-left:1em;"><div class='lg-row'>「可起起比丘，　何故著睡眠？</div>
<div class='lg-row'>睡眠有何義？　修禪莫睡眠。」</div>
</div><p>時，彼比丘說偈答言：</p>

<div class="lg regular" style="margin-left:1em;"><div class='lg-row'>「不肯當云何？　懈怠少方便，</div>
<div class='lg-row'>緣盡四體羸，　夜則著睡眠。」</div>
</div><p>時，彼天神復說偈言：</p>

<div class="lg regular" style="margin-left:1em;"><div class='lg-row'>「且汝當執守，　勿聲而大呼，</div>
<div class='lg-row'>汝已得修閑，　莫令其退沒。」</div>
</div><p>時，彼比丘說偈答言：</p>

<div class="lg regular" style="margin-left:1em;"><div class='lg-row'>「我當用汝語，　精勤修方便，</div>
<div class='lg-row'>不為彼睡眠，　數數覆其心。」</div>
</div><p>時，彼天神如是如是覺悟彼比丘。時，彼比丘專精方便，斷諸煩惱，得阿羅漢。時，彼天神復說偈言：</p>

<div class="lg regular" style="margin-left:1em;"><div class='lg-row'>「汝豈能自起，　專精勤方便，</div>
<div class='lg-row'>不為眾魔軍，　厭汝令睡眠。」</div>
</div><p>時，彼比丘說偈答言：</p>

<div class="lg regular" style="margin-left:1em;"><div class='lg-row'>「從今當七夜，　常坐正思惟，</div>
<div class='lg-row'>其身生喜樂，　無一處不滿，</div>
<div class='lg-row'>初夜觀宿命，　中夜天眼淨，</div>
<div class='lg-row'>後夜除無明，　見眾生苦樂，</div>
<div class='lg-row'>上中下形類，　善色及惡色，</div>
<div class='lg-row'>知何業因緣，　而受斯果報，</div>
<div class='lg-row'>若士夫所作，　所作還自見，</div>
<div class='lg-row'>善者見其善，　惡者自見惡。」</div>
</div><p>時，彼天神復說偈言：</p>

<div class="lg regular" style="margin-left:1em;"><div class='lg-row'>「我知先一切，　比丘十四人，</div>
<div class='lg-row'>皆是須陀洹，　悉得禪正受，</div>
<div class='lg-row'>來到此林中，　當得阿羅漢，</div>
<div class='lg-row'>見汝一懈怠，　仰臥著睡眠，</div>
<div class='lg-row'>莫令住凡夫，　故方便覺悟。」</div>
</div><p>爾時，比丘復說偈言：</p>

<div class="lg regular" style="margin-left:1em;"><div class='lg-row'>「善哉汝天神，　以義安慰我，</div>
<div class='lg-row'>至誠見開覺，　令我盡諸漏。」</div>
</div><p>時，彼天神復說偈言：</p>

<div class="lg regular" style="margin-left:1em;"><div class='lg-row'>「比丘應如是，　信非家出家，</div>
<div class='lg-row'>抱愚而出家，　逮得見清淨。</div>
<div class='lg-row'>我今攝受法，　當盡壽命思，</div>
<div class='lg-row'>若汝疾病時，　我當與良藥。」</div>
</div><p>時，彼天神說是偈已，即沒不現。</p>
</div>
<div class='div-jing'><a id='mulu1440' />
<p class='h2'>（一三四七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，尊者舍利弗在拘薩羅人間，依一聚落，止住田側。時，尊者舍利弗於晨朝時著衣持鉢，入村乞食。</p>
<p>時，有一尼揵子飲酒狂醉，持一瓶酒從聚落出，見尊者舍利弗，而說偈言：</p>

<div class="lg regular" style="margin-left:1em;"><div class='lg-row'>「米膏熏我身，　持米膏一瓶，</div>
<div class='lg-row'>山地草樹木，　視之一金色。」</div>
</div><p>爾時，尊者舍利弗作是念：「作此惡聲，是惡邪物，而說是偈，我豈不能以偈答之？」時，尊者舍利弗即說偈言：</p>

<div class="lg regular" style="margin-left:1em;"><div class='lg-row'>「無想味所熏，　持空三昧瓶，</div>
<div class='lg-row'>山地草樹木，　視之如涕唾。」</div>
</div></div>
<div class='div-jing'><a id='mulu1441' />
<p class='h2'>（一三四八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中，得他心智，煩惱有餘。去林不遠有井，有飲野干罐拘鉤頸。</p>
<p>時，彼野干作諸方便求脫，而自念言：「天遂欲明，田夫或出，當恐怖我。汝汲水罐怖我已久，可令我脫？」</p>
<p>時，彼比丘知彼野干心之所念，而說偈言：</p>

<div class="lg regular" style="margin-left:1em;"><div class='lg-row'>「如來慧日出，　離林說空法，</div>
<div class='lg-row'>心久恐怖我，　今可放令去。」</div>
</div><p>時，彼比丘自教授已，一切結盡，得阿羅漢。</p>
</div>
<div class='div-jing'><a id='mulu1442' />
<p class='h2'>（一三四九）</p><p>如是我聞：</p>
<p>一時，佛在拘薩羅國人間遊行，住一林中。</p>
<p>時，有天神，依彼林者，見佛行跡，低頭諦觀，修於佛念。時，有優樓鳥住於道中，行欲蹈佛足跡。</p>
<p>爾時，天神即說偈言：</p>

<div class="lg regular" style="margin-left:1em;"><div class='lg-row'>「汝今優樓鳥，　團目栖樹間，</div>
<div class='lg-row'>莫亂如來跡，　壞我念佛境。」</div>
</div><p>時，彼天神說此偈已，默然念佛。</p>
</div>
<div class='div-jing'><a id='mulu1443' />
<p class='h2'>（一三五〇）</p><p>如是我聞：</p>
<p>一時，佛在拘薩羅人間，住一林中，依波吒利樹下住止。</p>
<p>時，有天神依彼林中住，即說偈言：</p>

<div class="lg regular" style="margin-left:1em;"><div class='lg-row'>「今日風卒起，　吹波吒利樹，</div>
<div class='lg-row'>落波吒利花，　供養於如來。」</div>
</div><p>時，彼天神說偈已，默然而住。</p>
</div>
<div class='div-jing'><a id='mulu1444' />
<p class='h2'>（一三五一）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有眾多比丘住支提山側，皆是阿練若比丘，著糞掃衣，常行乞食。</p>
<p>時，山神，依彼山住者，而說偈言：</p>

<div class="lg regular" style="margin-left:1em;"><div class='lg-row'>「孔雀文繡身，　處鞞提醯山，</div>
<div class='lg-row'>隨時出妙聲，　覺乞食比丘。</div>
<div class='lg-row'>孔雀文繡身，　處鞞提醯山，</div>
<div class='lg-row'>隨時出妙聲，　覺糞掃衣者。</div>
<div class='lg-row'>孔雀文繡身，　處鞞提醯山，</div>
<div class='lg-row'>隨時出妙聲，　覺依樹坐者。」</div>
</div><p>時，彼天神說此偈已，即默然住。</p>
</div>
<div class='div-jing'><a id='mulu1445' />
<p class='h2'>（一三五二）</p><p>如是我聞：</p>
<p>一時，佛住王舍城迦蘭陀竹園。</p>
<p>時，有眾多比丘住支提山，一切皆修阿練若行，著糞掃衣，常行乞食。爾時，那娑佉多河岸崩，殺三營事比丘。</p>
<p>時，支提山住天神而說偈言：</p>

<div class="lg regular" style="margin-left:1em;"><div class='lg-row'>「乞食阿蘭若，　慎莫營造立，</div>
<div class='lg-row'>不見佉多河，　傍岸卒崩倒。</div>
<div class='lg-row'>壓殺彼造立，　營事三比丘，</div>
<div class='lg-row'>糞掃衣比丘，　慎莫營造立。</div>
<div class='lg-row'>不見佉多河，　傍岸卒崩倒，</div>
<div class='lg-row'>壓殺彼造立，　營事三比丘。</div>
<div class='lg-row'>依樹下比丘，　慎莫營造立，</div>
<div class='lg-row'>不見佉多河，　傍岸卒崩倒。</div>
<div class='lg-row'>壓殺彼造立，　營事三比丘。」</div>
</div><p>時，彼天神說此偈已，即默然住。</p>
</div>
<div class='div-jing'><a id='mulu1446' />
<p class='h2'>（一三五三）</p><p>如是我聞：</p>
<p>一時，佛住迦蘭陀竹園。</p>
<p>時，有異比丘住頻陀山。</p>
<p>爾時，山林大火卒起，舉山洞然。時，有俗人而說偈言：</p>

<div class="lg regular" style="margin-left:1em;"><div class='lg-row'>「今此頻陀山，　大火洞熾然，</div>
<div class='lg-row'>焚燒彼竹林，　亦燒竹苑實。」</div>
</div><p>時，彼比丘作是念：「今彼俗人能說此偈，我今何不說偈答之？」即說偈言：</p>

<div class="lg regular" style="margin-left:1em;"><div class='lg-row'>「一切有熾然，　無慧能救滅，</div>
<div class='lg-row'>焚燒諸受欲，　亦燒不作苦。」</div>
</div><p>時，彼比丘說此偈已，默然而住。</p>
</div>
<div class='div-jing'><a id='mulu1447' />
<p class='h2'>（一三五四）</p><p>如是我聞：</p>
<p>一時，佛住迦蘭陀竹園。</p>
<p>時，有異比丘在恒河側，住一林中。</p>
<p>時，有一族姓女，常為舅姑所責，至恒水岸邊，而說偈言：</p>

<div class="lg regular" style="margin-left:1em;"><div class='lg-row'>「恒水我今欲，　隨流徐入海，</div>
<div class='lg-row'>不復令舅姑，　數數見嫌責。」</div>
</div><p>時，彼比丘見族姓女，聞其說偈，作是念：「彼族姓女尚能說偈，我今何為不說偈答耶？」即說偈言：</p>

<div class="lg regular" style="margin-left:1em;"><div class='lg-row'>「淨信我今欲，　隨彼八聖水，</div>
<div class='lg-row'>徐流入涅槃，　不見魔自在。」</div>
</div><p>時，彼比丘說此偈已，默然而住。</p>
</div>
<div class='div-jing'><a id='mulu1448' />
<p class='h2'>（一三五五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中，去林不遠，有種瓜田。</p>
<p>時，有盜者夜偷其瓜，見月欲出，而說偈言：</p>

<div class="lg regular" style="margin-left:1em;"><div class='lg-row'>「明月汝莫出，　待我斷其瓜，</div>
<div class='lg-row'>我持瓜去已，　任汝現不現。」</div>
</div><p>時，彼比丘作是念：「彼盜瓜者尚能說偈，我豈不能說偈答耶？」即說偈言：</p>

<div class="lg regular" style="margin-left:1em;"><div class='lg-row'>「惡魔汝莫出，　待我斷煩惱，</div>
<div class='lg-row'>斷彼煩惱已，　任汝出不出。」</div>
</div><p>時，彼比丘說此偈已，默然而住。</p>
</div>
<div class='div-jing'><a id='mulu1449' />
<p class='h2'>（一三五六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中。</p>
<p>時，有沙彌而說偈言：</p>

<div class="lg regular" style="margin-left:1em;"><div class='lg-row'>「云何名為常？　乞食則為常。</div>
<div class='lg-row'>云何為無常？　僧食為無常。</div>
<div class='lg-row'>云何名為直？　唯因陀羅幢。</div>
<div class='lg-row'>云何名為曲？　曲者唯見鉤。」</div>
</div><p>時，彼比丘作是念：「此沙彌能說斯偈，我今何不說偈而答？」即說偈言：</p>

<div class="lg regular" style="margin-left:1em;"><div class='lg-row'>「云何名為常？　常者唯涅槃。</div>
<div class='lg-row'>云何為無常？　謂諸有為法。</div>
<div class='lg-row'>云何名為直？　謂聖八正道。</div>
<div class='lg-row'>云何名為曲？　曲者唯惡徑。」</div>
</div><p>時，彼比丘說此偈已，默然而住。</p>
</div>
<div class='div-jing'><a id='mulu1450' />
<p class='h2'>（一三五七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有舍利弗弟子，服藥已，尋即食粥。</p>
<p>時，尊者舍利弗到瓦師舍，從乞瓦甌。時，彼瓦師即說偈言：</p>

<div class="lg regular" style="margin-left:1em;"><div class='lg-row'>「云何得名勝？　而不施一錢。</div>
<div class='lg-row'>云何勝實德？　於財無所減。」</div>
</div><p>爾時，舍利弗說偈答言：</p>

<div class="lg regular" style="margin-left:1em;"><div class='lg-row'>「若不食肉者，　而施彼以肉，</div>
<div class='lg-row'>諸修梵行者，　施之以女色，</div>
<div class='lg-row'>不坐高床者，　施以高廣床，</div>
<div class='lg-row'>於彼臨行者，　施以息止處，</div>
<div class='lg-row'>如是等施與，　於財不損減，</div>
<div class='lg-row'>是則有名譽，　而不捨一錢，</div>
<div class='lg-row'>實德名稱流，　於財無所減。」</div>
</div><p>時，彼瓦師復說偈言：</p>

<div class="lg regular" style="margin-left:1em;"><div class='lg-row'>「汝今舍利弗，　所說實為善，</div>
<div class='lg-row'>今施汝百甌，　非餘亦不得。」</div>
</div><p>尊者舍利弗說偈答言：</p>

<div class="lg regular" style="margin-left:1em;"><div class='lg-row'>「彼三十三天，　炎魔兜率陀，</div>
<div class='lg-row'>化樂諸天人，　及他化自在，</div>
<div class='lg-row'>瓦鉢信以得，　而汝不生信。」</div>
</div><p>尊者舍利弗說此偈已，於瓦師舍默然出去。</p>
</div>
<div class='div-jing'><a id='mulu1451' />
<p class='h2'>（一三五八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中。</p>
<p>時，有貧士夫在於林側，作如是悕望思惟，而說偈言：</p>

<div class="lg regular" style="margin-left:1em;"><div class='lg-row'>「若得猪一頭，　美酒滿一瓶，</div>
<div class='lg-row'>盛持甌一枚，　人數數持與，</div>
<div class='lg-row'>若得如是者，　當復何所憂。」</div>
</div><p>時，彼比丘作是念：「此貧士夫尚能說偈，我今何以不說？」即說偈言：</p>

<div class="lg regular" style="margin-left:1em;"><div class='lg-row'>「若得佛法僧，　比丘善說法，</div>
<div class='lg-row'>我不病常聞，　不畏眾魔怨。」</div>
</div><p>時，彼比丘說此偈已，默然而住。</p>
</div>
<div class='div-jing'><a id='mulu1452' />
<p class='h2'>（一三五九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中。</p>
<p>時，彼比丘作如是思惟：「若得好劫貝，長七肘，廣二肘，作衣已，樂修善法。」</p>
<p>時，有天神，依彼林者，作是念：「此非比丘法，住於林中，作是思惟，悕望好衣。」</p>
<p>時，天神化作全身骨鏁，於彼比丘前舞，而說偈言：</p>

<div class="lg regular" style="margin-left:1em;"><div class='lg-row'>「比丘思劫貝，　七肘廣六尺，</div>
<div class='lg-row'>晝則如是想，　知夜何所思？」</div>
</div><p>時，彼比丘即生恐怖，其身戰悚，而說偈言：</p>

<div class="lg regular" style="margin-left:1em;"><div class='lg-row'>「止止不須㲲，　今著糞掃衣，</div>
<div class='lg-row'>晝見骨鏁舞，　知夜復何見？」</div>
</div><p>時，彼比丘心驚怖已，即正思惟，專精修習，斷諸煩惱，得阿羅漢。</p>
</div>
<div class='div-jing'><a id='mulu1453' />
<p class='h2'>（一三六〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住一林中，得阿羅漢，諸漏已盡，所作已作，已捨重擔，斷諸有結，正智心善解脫。</p>
<p>時，有一女人於夜闇中，天時微雨，電光睒照，於林中過，欲詣他男子，倒深泥中，環釧斷壞，華瓔散落。時，彼女人而說偈言：</p>

<div class="lg regular" style="margin-left:1em;"><div class='lg-row'>「頭髮悉散解，　花瓔落深泥，</div>
<div class='lg-row'>鐶釧悉破壞，　丈夫何所著。」</div>
</div><p>時，彼比丘作是念：「女人尚能說偈，我豈不能說偈答之？</p>

<div class="lg regular" style="margin-left:1em;"><div class='lg-row'>「煩惱悉斷壞，　度生死淤泥，</div>
<div class='lg-row'>著纏悉散落，　十方尊見我。」</div>
</div><p>時，彼比丘說偈已，即默然而住。</p>
</div>
<div class='div-jing'><a id='mulu1454' />
<p class='h2'>（一三六一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有異比丘在拘薩羅人間，住於河側一林樹間。</p>
<p>時，有丈夫與婦相隨，度河住於岸邊，彈琴嬉戲，而說偈言：</p>

<div class="lg regular" style="margin-left:1em;"><div class='lg-row'>「愛念而放逸，　逍遙青樹間，</div>
<div class='lg-row'>流水流且清，　琴聲極和美，</div>
<div class='lg-row'>春氣調適遊，　快樂何是過。」</div>
</div><p>時，彼比丘作是念：「彼士夫尚能說偈，我豈不能說偈答之？</p>

<div class="lg regular" style="margin-left:1em;"><div class='lg-row'>「受持清淨戒，　愛念等正覺，</div>
<div class='lg-row'>沐浴三解脫，　善以極清涼，</div>
<div class='lg-row'>人道具莊嚴，　快樂豈過是。」</div>
</div><p>時，彼比丘說此偈已，即默然而住。</p>
</div>
<div class='div-jing'><a id='mulu1455' />
<p class='h2'>（一三六二）</p><p>如是我聞：</p>
<p>一時佛住舍衛國祇樹給孤獨園。</p>
<p>時，有異比丘在拘薩羅人間，住一林中。</p>
<p>時，有天神見諸鴿鳥而說偈言：</p>

<div class="lg regular" style="margin-left:1em;"><div class='lg-row'>「鴿鳥當積聚，　胡麻米粟等，</div>
<div class='lg-row'>於山頂樹上，　高顯作巢窟，</div>
<div class='lg-row'>若當天雨時，　安極飲食宿。」</div>
</div><p>時，彼比丘作是念：「彼亦覺悟我！」即說偈言：</p>

<div class="lg regular" style="margin-left:1em;"><div class='lg-row'>「凡夫積善法，　恭敬於三寶，</div>
<div class='lg-row'>身壞命終時，　資神心安樂。」</div>
</div><p>時，彼比丘說此偈已，以即覺悟，專精思惟，除諸煩惱，得阿羅漢。</p>

<p class='juan'>雜阿含經卷第五十</p></div></div>
</div><!-- end of div[@id='body'] -->
</body></html>