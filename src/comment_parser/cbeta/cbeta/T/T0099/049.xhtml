<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu1383' />雜阿含經卷第四十九</p><p class="byline">宋天竺三藏求那跋陀羅譯</p><a id='mulu1384' />
<div class='div-jing'><a id='mulu1385' />
<p class='h2'>（一二九四）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「大力自在樂，　所求無不得，</div>
<div class='lg-row'>何復勝於彼，　一切所欲備？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「大力自在樂，　彼則無所求，</div>
<div class='lg-row'>若有求欲者，　是苦非為樂，</div>
<div class='lg-row'>於求已過去，　是則樂於彼。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>於是，天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1386' />
<p class='h2'>（一二九五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「車從何處起？　誰能轉於車？</div>
<div class='lg-row'>車轉至何所，　何故壞磨滅？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「車從諸業起，　心識能於車，</div>
<div class='lg-row'>隨因而轉至，　因壞車則亡。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>於是，天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1387' />
<p class='h2'>（一二九六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子白佛言：「世尊！拘屢陀王女修波羅提沙今日生子。」</p>
<p>佛告天子：「此則不善，非是善。」</p>
<p>時，彼天子即說偈言：</p>

<div class="lg regular" style="margin-left:1em;"><div class='lg-row'>「人生子為樂，　世間有子歡，</div>
<div class='lg-row'>父母年老衰，　子則能奉養，</div>
<div class='lg-row'>瞿曇何故說，　生子為不善。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「當知恒無常，　純空陰非子，</div>
<div class='lg-row'>生子常得苦，　愚者說言樂。</div>
<div class='lg-row'>是故我說言，　生子非為善，</div>
<div class='lg-row'>非善為善像，　念像不可念。</div>
<div class='lg-row'>實苦貌似樂，　放逸所踐蹈。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>於是，天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1388' />
<p class='h2'>（一二九七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「云何數所數？　云何數不隱？</div>
<div class='lg-row'>云何數中數？　云何說言說？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「佛法難測量，　二流不顯現，</div>
<div class='lg-row'>若彼名及色，　滅盡悉無餘，</div>
<div class='lg-row'>是名數所數，　彼數不隱藏，</div>
<div class='lg-row'>是彼數中數，　是則說名數。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>於時，天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1389' />
<p class='h2'>（一二九八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「何物重於地？　何物高於空？</div>
<div class='lg-row'>何物疾於風？　何物多於草？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「戒德重於地，　慢高於虛空，</div>
<div class='lg-row'>憶念疾於風，　思想多於草。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>於是，天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1390' />
<p class='h2'>（一二九九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，彼天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「何戒何威儀？　何得何為業？</div>
<div class='lg-row'>慧者云何住？　云何往生天？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「遠離於殺生，　持戒自防樂，</div>
<div class='lg-row'>害心不加生，　是則生天路。</div>
<div class='lg-row'>遠離不與取，　與取心欣樂，</div>
<div class='lg-row'>斷除賊盜心，　是則生天路。</div>
<div class='lg-row'>不行他所受，　遠離於邪婬，</div>
<div class='lg-row'>自受知止足，　是則生天路。</div>
<div class='lg-row'>自為己及他，　為財及戲笑，</div>
<div class='lg-row'>妄語而不為，　是則生天路。</div>
<div class='lg-row'>斷除於兩舌，　不離他親友，</div>
<div class='lg-row'>常念和彼此，　是則生天路。</div>
<div class='lg-row'>遠離不愛言，　軟語不傷人，</div>
<div class='lg-row'>常說淳美言，　是則生天路。</div>
<div class='lg-row'>不為不誠說，　無義不饒益，</div>
<div class='lg-row'>常順於法言，　是則生天路。</div>
<div class='lg-row'>聚落若空地，　見利言我有，</div>
<div class='lg-row'>不行此貪想，　是則生天路。</div>
<div class='lg-row'>慈心無害想，　不害於眾生，</div>
<div class='lg-row'>心常無怨結，　是則生天路。</div>
<div class='lg-row'>苦業及果報，　二俱生淨信，</div>
<div class='lg-row'>受持於正見，　是則生天路。</div>
<div class='lg-row'>如是諸善法，　十<span class='corr'>種</span>淨業跡，</div>
<div class='lg-row'>等受堅固持，　是則生天路。」</div>
</div><p>時，彼天子復說偈言：</p>

<div class="lg regular" style="margin-left:1em;"><div class='lg-row'>「久見婆羅門，　逮得般涅槃，</div>
<div class='lg-row'>一切怖已過，　永超世恩愛。」</div>
</div><p>於時，天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1391' />
<p class='h2'>（一三〇〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，釋提桓因於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，釋提桓因說偈問佛：</p>

<div class="lg regular" style="margin-left:1em;"><div class='lg-row'>「何法命不知？　何法命不覺？</div>
<div class='lg-row'>何法鏁於命？　何法為命縛？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「色者命不知，　諸行命不覺，</div>
<div class='lg-row'>身鏁於其命，　受縛於命者。」</div>
</div><p>釋提桓因復說偈言：</p>

<div class="lg regular" style="margin-left:1em;"><div class='lg-row'>「色者非為命，　諸佛之所說，</div>
<div class='lg-row'>云何而得熟？　於彼甚深藏，</div>
<div class='lg-row'>云何段肉住？　云何知命身？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「迦羅邏為初，　迦羅邏生胞，</div>
<div class='lg-row'>胞生於肉段，　肉段生堅厚，</div>
<div class='lg-row'>堅厚生肢節，　及諸毛髮等，</div>
<div class='lg-row'>色等諸情根，　漸次成形體，</div>
<div class='lg-row'>因母飲食等，　長養彼胎身。」</div>
</div><p>爾時，釋提桓因聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1392' />
<p class='h2'>（一三〇一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有長勝天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼長勝天子而說偈言：</p>

<div class="lg regular" style="margin-left:1em;"><div class='lg-row'>「善學微妙說，　習近諸沙門，</div>
<div class='lg-row'>獨一無等侶，　正思惟靜默。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「善學微妙說，　習近諸沙門，</div>
<div class='lg-row'>獨一無等侶，　寂默靜諸根。」</div>
</div><p>時，長勝天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1393' />
<p class='h2'>（一三〇二）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有尸毘天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼尸毘天子說偈問佛：</p>

<div class="lg regular" style="margin-left:1em;"><div class='lg-row'>「何人應同止？　何等人共事？</div>
<div class='lg-row'>應知何等法，　是轉勝非惡？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「與正士同止，　正士共其事，</div>
<div class='lg-row'>應知正士法，　是轉勝非惡。」</div>
</div><p>時，彼尸毘天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1394' />
<p class='h2'>（一三〇三）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有月自在天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼月自在天子而說偈言：</p>

<div class="lg regular" style="margin-left:1em;"><div class='lg-row'>「彼當至究竟，　如蚊依從草，</div>
<div class='lg-row'>若得正繫念，　一心善正受。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「彼當到彼岸，　如魚決其網，</div>
<div class='lg-row'>禪定具足住，　心常致喜樂。」</div>
</div><p>時，彼月自在天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1395' />
<p class='h2'>（一三〇四）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有毘瘦紐天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼毘瘦紐天子而說偈言：</p>

<div class="lg regular" style="margin-left:1em;"><div class='lg-row'>「供養於如來，　歡喜常增長，</div>
<div class='lg-row'>欣樂正法律，　不放逸隨學。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「若如是說法，　防護不放逸，</div>
<div class='lg-row'>以不放逸故，　不隨魔自在。」</div>
</div><p>於是，毘瘦紐天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1396' />
<p class='h2'>（一三〇五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有般闍羅健天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，般闍羅揵天子而說偈言：</p>

<div class="lg regular" style="margin-left:1em;"><div class='lg-row'>「憒亂之處所，　黠慧者能覺，</div>
<div class='lg-row'>禪思覺所覺，　牟尼思惟力。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「了知憒亂法，　正覺得涅槃，</div>
<div class='lg-row'>若得正繫念，　一心善正受。」</div>
</div><p>時，般闍羅健天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1397' />
<p class='h2'>（一三〇六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有須深天子與五百眷屬，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>爾時，世尊告尊者阿難：「汝何難於尊者舍利弗善說法，心喜樂不？」阿難白佛：「如是，世尊！何等人不愚、不癡、有智慧，於尊者舍利弗善說法中，心不欣樂。所以者何？彼尊者舍利弗持戒多聞，少欲知足，精勤遠離，正念堅住，智慧正受，捷疾智慧、利智慧、出離智慧、決定智慧、大智慧、廣智慧、深智慧、無等智慧，智寶成就，善能教化，示、教、照、喜，亦常讚歎示、教、照、喜，常為四眾說法不惓。」</p>
<p>佛告阿難：「如是，如是，如汝所說。阿難！為何等人不愚、不癡、有智慧，聞尊者舍利弗善說諸法而不歡喜？所以者何？舍利弗比丘持戒多聞，少欲知足，精勤正念，智慧正受，超智、捷智、利智、出智、決定智、大智、廣智、深智、無等智，智寶成就，善能教化，示、教、照、喜，亦常讚歎示、教、照、喜，常為四眾說法不惓。」</p>
<p>世尊如是如是向尊者阿難，如是如是稱嘆舍利弗所說，如是如是須深天子眷屬內心歡喜，身光增明，清淨照耀。</p>
<p>爾時，須深天子內懷歡喜，發身淨光照耀已，而說偈言：</p>

<div class="lg regular" style="margin-left:1em;"><div class='lg-row'>「舍利弗多聞，　明智平等慧，</div>
<div class='lg-row'>持戒善調伏，　得不起涅槃，</div>
<div class='lg-row'>持此後邊身，　降伏於魔軍。」</div>
</div><p>時，彼須深天子及五百眷屬聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1398' />
<p class='h2'>（一三〇七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有赤馬天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼赤馬天子白佛言：「世尊！頗有能行過世界邊，至不生、不老、不死處不？」</p>
<p>佛告赤馬：「無有能過世界邊，至不生、不老、不死處者。」</p>
<p>赤馬天子白佛言：「奇哉！世尊！善說斯義。如世尊說言：『無過世界邊，至不生、不老、不死處者。』所以者何？世尊！我自憶宿命，名曰赤馬，作外道仙人，得神通，離諸愛欲。我時，作是念：『我有如是<span class='corr'>捷</span>疾神足，如健士夫，以利箭橫射過多羅樹影之頃，能登一須彌，至一須彌，足躡東海，<span class='corr'>超</span>至西海。』我時，作是念：『我今成就如是<span class='corr'>捷</span>疾神力，今日寧可求世界邊。』作是念已，即便發行，唯除食息便利，減節睡眠，常行百歲，於彼命終，竟不能得過世界邊，至不生、不老、不死之處。」</p>
<p>佛告赤馬：「我今但以一尋之身，說於世界、世界集、世界滅、世界滅道跡。赤馬天子！何等為世間？謂五受陰。何等為五？色受陰、受受陰、想受陰、行受陰、識受陰，是名世間。何等為色集？謂當來有愛，貪、喜俱，彼彼染著，是名世間集。云何為世間滅？若彼當來有愛，貪、喜俱，彼彼染著無餘斷、捨、離、盡、無欲、滅、息、沒，是名世間滅。何等為世間滅道跡？謂八聖道，正見、正志、正語、正業、正命、正方便、正念、正定，是名世間滅道跡。</p>
<p>「赤馬！了知世間，斷世間；了知世間集，斷世間集；了知世間滅，證世間滅；了知世間滅道跡，修彼滅道跡。赤馬！若比丘於世間苦若知、若斷，世間集若知、若斷，世間滅若知、若證，世間滅道跡若知、若修。赤馬！是名得世界邊，度世間愛。」</p>
<p>爾時，世尊重說偈言：</p>

<div class="lg regular" style="margin-left:1em;"><div class='lg-row'>「未曾遠遊行，　而得世界邊，</div>
<div class='lg-row'>無得世界邊，　終不盡苦邊。</div>
<div class='lg-row'>以是故牟尼，　能知世界邊，</div>
<div class='lg-row'>善解世界邊，　諸梵行已立。</div>
<div class='lg-row'>於彼世界邊，　平等覺知者，</div>
<div class='lg-row'>是名賢聖行，　度世間彼岸。」</div>
</div><p>是時，赤馬天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1399' />
<p class='h2'>（一三〇八）</p><p>如是我聞：</p>
<p>一時，佛住王舍城毘富羅山側。有六天子，本為外道出家，一名阿毘浮、二名增上阿毘浮、三名能求、四名毘藍婆、五名阿俱吒、六名迦藍，來詣佛所。</p>
<p>阿毘浮天子即說偈言：</p>

<div class="lg regular" style="margin-left:1em;"><div class='lg-row'>「比丘專至心，　常修行厭離，</div>
<div class='lg-row'>於初夜後夜，　思惟善自攝，</div>
<div class='lg-row'>見聞其所說，　不墮於地獄。」</div>
</div><p>增上阿毘浮天子復說偈言：</p>

<div class="lg regular" style="margin-left:1em;"><div class='lg-row'>「厭離於黑闇，　心常自攝護，</div>
<div class='lg-row'>永離於世間，　言語諍論法。</div>
<div class='lg-row'>從如來大師，　稟受沙門法，</div>
<div class='lg-row'>善攝護世間，　不令造眾惡。」</div>
</div><p>能求天子復說偈言：</p>

<div class="lg regular" style="margin-left:1em;"><div class='lg-row'>「斷截椎打殺，　供養施迦葉，</div>
<div class='lg-row'>不見其為惡，　亦不見為福。」</div>
</div><p>毘藍婆天子復說偈言：</p>

<div class="lg regular" style="margin-left:1em;"><div class='lg-row'>「我說彼尼乾，　外道若提子，</div>
<div class='lg-row'>出家行學道，　長夜修難行。</div>
<div class='lg-row'>於大師徒眾，　遠離於妄語，</div>
<div class='lg-row'>我說如是人，　不遠於羅漢。」</div>
</div><p>爾時世尊說偈答言：</p>

<div class="lg regular" style="margin-left:1em;"><div class='lg-row'>「死瘦之野狐，　常共師子遊，</div>
<div class='lg-row'>終日小羸劣，　不能為師子。</div>
<div class='lg-row'>尼乾大師眾，　虛妄自稱嘆，</div>
<div class='lg-row'>是惡心妄語，　去羅漢甚遠。」</div>
</div><p>爾時天魔波旬著阿俱吒天子而說偈言：</p>

<div class="lg regular" style="margin-left:1em;"><div class='lg-row'>「精勤棄闇冥，　常守護遠離，</div>
<div class='lg-row'>深著微妙色，　貪樂於梵世。</div>
<div class='lg-row'>我教化斯等，　令得生梵天。」</div>
</div><p>爾時，世尊作是念：「若此阿俱吒天子所說偈，此是天魔波旬加其力故，非彼阿俱吒天子自心所說，作是說言：</p>

<div class="lg regular" style="margin-left:2em;"><div class='lg-row'>「『精勤棄闇冥，　守護於遠離，</div>
<div class='lg-row'>深著微妙色，　貪樂於梵世。』</div>
<div class='lg-row'>當教化斯等，　令得生梵天。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「若諸所有色，　於此及與彼，</div>
<div class='lg-row'>或復虛空中，　各別光照耀。</div>
<div class='lg-row'>當知彼一切，　不離魔魔縛，</div>
<div class='lg-row'>猶如垂鈎餌，　鉤釣於遊魚。」</div>
</div><p>時，彼天子咸各念言：「今日阿俱吒天子所說偈，沙門瞿曇言是魔所說。何故沙門瞿曇言是魔說？」</p>
<p>爾時，世尊知諸天子心中所念，而告之言：「今阿俱吒天子所說偈，非彼天子自心所說，時魔波旬加其力故。」作是說言：</p>

<div class="lg regular" style="margin-left:1em;"><div class='lg-row'>「精勤棄闇冥，　守護於遠離，</div>
<div class='lg-row'>深著微妙色，　貪樂於梵天。</div>
<div class='lg-row'>當教化斯等，　令得生梵天。</div>
<div class='lg-row'>是故我說偈：</div>
</div>
<div class="lg regular" style="margin-left:2em;"><div class='lg-row'>「『若諸所有色，　於此及與彼，</div>
<div class='lg-row'>或復虛空中，　各別光照耀。</div>
<div class='lg-row'>當知彼一切，　不離魔魔縛，</div>
<div class='lg-row'>猶如垂鈎餌，　鈎釣於遊魚。』」</div>
</div><p>時，諸天子復作是念：「奇哉！沙門瞿曇！神力大德，能見天魔波旬，而我等不見，我等當復各各說偈讚歎沙門瞿曇。」即說偈言：</p>

<div class="lg regular" style="margin-left:1em;"><div class='lg-row'>「斷除於一切，　有身愛貪想，</div>
<div class='lg-row'>令此善護者，　除一切妄語。</div>
<div class='lg-row'>若欲斷欲愛，　應供養大師。</div>
<div class='lg-row'>斷除三有愛，　破壞於妄語。</div>
<div class='lg-row'>已斷於見貪，　應供養大師。</div>
<div class='lg-row'>王舍城第一，　名毘富羅山。</div>
<div class='lg-row'>雪山諸山最，　金翅鳥中名。</div>
<div class='lg-row'>八方及上下，　一切眾生界，</div>
<div class='lg-row'>於諸天人中，　等正覺最上。」</div>
</div><p>時，諸天子說偈讚佛已，聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1400' />
<p class='h2'>（一三〇九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有摩伽天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，有<span class='corr'>摩</span>伽天子說偈問佛：</p>

<div class="lg regular" style="margin-left:1em;"><div class='lg-row'>「殺何得安眠？　殺何得善樂？</div>
<div class='lg-row'>為殺何等<span class='corr'>人</span>，　瞿曇所讚嘆？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「若殺於瞋恚，　而得安隱眠，</div>
<div class='lg-row'>殺於瞋恚者，　令人得歡喜。</div>
<div class='lg-row'>瞋恚為毒本，　殺者我所歎，</div>
<div class='lg-row'>殺彼瞋恚已，　長夜無憂患。」</div>
</div><p>於時，摩伽天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1401' />
<p class='h2'>（一三一〇）</p><p>如是我聞：</p>
<p>一時，佛在舍衛國祇樹給孤獨園。</p>
<p>爾時，有彌耆迦天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彌耆迦天子說偈問佛：</p>

<div class="lg regular" style="margin-left:1em;"><div class='lg-row'>「明照有幾種，　能照明世間，</div>
<div class='lg-row'>唯願世尊說，　何等明最上？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「有三種光明，　能照耀世間，</div>
<div class='lg-row'>晝以日為照，　月以照其夜。</div>
<div class='lg-row'>燈火晝夜照，　照彼彼色像，</div>
<div class='lg-row'>上下及諸方，　眾生悉蒙照。</div>
<div class='lg-row'>人天光明中，　佛光明為上。」</div>
</div><p>佛說此經已，彌耆迦天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1402' />
<p class='h2'>（一三一一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有陀摩尼天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。</p>
<p>時，彼陀摩尼天子而說偈言：</p>

<div class="lg regular" style="margin-left:1em;"><div class='lg-row'>「為婆羅門事，　學斷莫疲惓，</div>
<div class='lg-row'>斷除諸愛欲，　不求受後身。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「婆羅門無事，　所作事已作，</div>
<div class='lg-row'>乃至不得岸，　晝夜常勤跪。</div>
<div class='lg-row'>已到彼岸住，　於岸復何跪，</div>
<div class='lg-row'>此是婆羅門，　專精漏盡禪。</div>
<div class='lg-row'>一切諸憂惱，　熾然永已斷，</div>
<div class='lg-row'>是則到彼岸，　涅槃無所求。」</div>
</div><p>時，陀摩尼天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1403' />
<p class='h2'>（一三一二）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有多羅揵陀天子，容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「斷幾捨幾法？　幾法上增修？</div>
<div class='lg-row'>超越幾積聚，　名比丘度流？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「斷五捨於五，　五法上增修，</div>
<div class='lg-row'>超五種積聚，　名比丘度流。」</div>
</div><p>時，彼<span class='corr'>多羅揵陀</span>天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1404' />
<p class='h2'>（一三一三）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有迦摩天子，容色絕妙，於後夜時來詣佛所，稽首佛足，身諸光明遍照祇樹給孤獨園。</p>
<p>時，迦摩天子白佛言：「甚難！世尊！甚難！善逝！」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「所學為甚難，　具足戒三昧，</div>
<div class='lg-row'>遠離於非家，　閑居寂靜樂。」</div>
</div><p>迦摩天子白佛言：「世尊！靜默甚難得！」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「得所難得學，　具足戒三昧，</div>
<div class='lg-row'>晝夜常專精，　修習意所樂。」</div>
</div><p>迦摩天子白佛言：「世尊！正受心難得！」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「難住正受住，　諸根心決定，</div>
<div class='lg-row'>能斷死魔縻，　聖者隨欲進。」</div>
</div><p>迦摩天子復白佛言：「世尊！嶮道甚難行！」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「難涉之嶮道，　當行安樂進，</div>
<div class='lg-row'>非聖墮於彼，　足上頭向下。</div>
<div class='lg-row'>賢聖乘正直，　嶮路自然平。」</div>
</div><p>佛說此經已，迦摩天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1405' />
<p class='h2'>（一三一四）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有迦摩天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼迦摩天子說偈問佛：</p>

<div class="lg regular" style="margin-left:1em;"><div class='lg-row'>「貪恚何所因，　不樂身毛竪，</div>
<div class='lg-row'>恐怖從何起，　覺想由何生？</div>
<div class='lg-row'>猶如鳩摩羅，　依倚於乳母。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「愛生自身長，　如尼拘律樹，</div>
<div class='lg-row'>處處隨所著，　如榛綿叢林。</div>
<div class='lg-row'>若知彼因者，　發悟令開覺，</div>
<div class='lg-row'>度生死海流，　不復更受有。」</div>
</div><p>時，迦摩天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1406' />
<p class='h2'>（一三一五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有栴檀天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼栴檀天子說偈問佛：</p>

<div class="lg regular" style="margin-left:1em;"><div class='lg-row'>「聞瞿曇大智，　無障礙知見，</div>
<div class='lg-row'>何所住何學，　不遭他世惡？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「攝持身口意，　不造三惡法，</div>
<div class='lg-row'>處在於居家，　廣集於群賓。</div>
<div class='lg-row'>信惠財法施，　以法立一切，</div>
<div class='lg-row'>住彼學彼法，　則無他世畏。」</div>
</div><p>佛說是經已，栴檀天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1407' />
<p class='h2'>（一三一六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有栴檀天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼天子說偈問佛：</p>

<div class="lg regular" style="margin-left:1em;"><div class='lg-row'>「誰度於諸流，　晝夜勤不懈，</div>
<div class='lg-row'>不攀無住處，　云何不沒溺？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「一切戒具足，　智慧善正受，</div>
<div class='lg-row'>內思惟正念，　能度<span class='corr'>難</span>度流，</div>
<div class='lg-row'>不染此欲想，　超度彼色愛，</div>
<div class='lg-row'>貪喜悉已盡，　不入於難測。」</div>
</div><p>時，彼栴檀天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1408' />
<p class='h2'>（一三一七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有迦葉天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼迦葉天子白佛言：「世尊！我今當說比丘及比丘功德。」</p>
<p>佛告天子：「隨汝所說。」</p>
<p>時，迦葉天子而說偈言：</p>

<div class="lg regular" style="margin-left:1em;"><div class='lg-row'>「比丘修正念，　其<span class='corr'>心</span>善解脫，</div>
<div class='lg-row'>晝夜常勤求，　<span class='corr'>懷</span>有諸功德。</div>
<div class='lg-row'>了知於世間，　滅除一切有，</div>
<div class='lg-row'>比丘得無憂，　心無所染著。</div>
</div><p>「世尊！是名比丘，是名比丘功德。」</p>
<p>佛告迦葉：「善哉！善哉！如汝所說。」</p>
<p>迦葉天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1409' />
<p class='h2'>（一三一八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，有迦葉天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。</p>
<p>時，彼迦葉天子白佛言：「世尊！我今當說比丘及比丘所說。」</p>
<p>佛告迦葉天子：「隨所樂說！」</p>
<p>時，彼迦葉天子而說偈言：</p>

<div class="lg regular" style="margin-left:1em;"><div class='lg-row'>「比丘守正念，　其心善解脫，</div>
<div class='lg-row'>晝夜常勤求，　逮得離塵垢。</div>
<div class='lg-row'>曉了知世間，　於塵離塵垢，</div>
<div class='lg-row'>比丘無憂患，　心無所染著。</div>
</div><p>「世尊！是名比丘，是名比丘所說。」</p>
<p>佛告迦葉：「如是，如是，如汝所說。」</p>
<p>迦葉天子聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1410' />
<p class='h2'>（一三一九）</p><p>如是我聞：</p>
<p>一時，佛在摩竭提國人間遊行，日暮與五百比丘於屈摩夜叉鬼住處宿。時，屈摩夜叉鬼來詣佛所，稽首佛足，退住一面。</p>
<p>時，屈摩夜叉鬼白佛言：「世尊！今請世尊與諸大眾於此夜宿。」</p>
<p>爾時，世尊默然受請。</p>
<p>是時，屈摩夜叉鬼知世尊默然受請已，化作五百重閣房舍，臥床、坐床、踞床，俱襵褥枕，各五百具，悉皆化成。化作五百燈明，無諸烟炎。悉化現已，往詣佛所，稽首佛足，勸請世尊令入其舍，令諸比丘次受房舍及諸臥具。周遍受已，還至佛所，稽首佛足，退坐一面。而說偈言：</p>

<div class="lg regular" style="margin-left:1em;"><div class='lg-row'>「賢德有正念，　賢德常正念，</div>
<div class='lg-row'>正念安隱眠，　此世及他世。</div>
<div class='lg-row'>賢德有正念，　賢德常正念，</div>
<div class='lg-row'>正念安隱眠，　其心常寂止。</div>
<div class='lg-row'>賢德有正念，　賢德常正念，</div>
<div class='lg-row'>正念安隱眠，　捨降伏他軍。</div>
<div class='lg-row'>賢德有正念，　賢德常正念，</div>
<div class='lg-row'>不殺不教殺，　不伏不教伏。</div>
<div class='lg-row'>慈心於一切，　心不懷怨結。」</div>
</div><p>爾時，世尊告屈摩夜叉鬼：「如是，如是，如汝所說。」</p>
<p>時，屈摩夜叉鬼聞佛所說，歡喜隨喜，稽首佛足，還自所住處。</p>
</div>
<div class='div-jing'><a id='mulu1411' />
<p class='h2'>（一三二〇）</p><p>如是我聞：</p>
<p>一時，佛住摩鳩羅山，尊者那伽波羅為親侍者。</p>
<p>爾時，世尊於夜闇時，天小微雨，電光睒現，出於房外，露地經行。</p>
<p>是時，天帝釋作是念：「今日世尊住摩鳩羅山，尊者那伽波羅親侍供養，其夜闇冥，天時微雨，電光<span class='corr'>睒</span>現，世尊出房，露地經行，我當化作毘琉<span class='corr'>璃</span>重閣，執持重閣，隨佛經行。」作是念已，即便化作鞞琉璃重閣，持詣佛所，稽首佛足，隨佛經行。</p>
<p>爾時，摩竭提國人若男若女，夜啼之時，以摩鳩羅鬼恐之即止，親侍供養弟子之法，待師禪覺，然後乃眠。爾時，世尊為天帝釋夜經行久。</p>
<p>爾時，尊者那伽波羅作是念：「世尊今夜經行至久，我今當作摩鳩羅鬼形而恐怖之！」時，那伽波羅比丘即反被俱執，長毛在外，往在世尊經行道頭，白佛言：「摩鳩羅鬼來！摩鳩羅鬼來！」</p>
<p>爾時，世尊告那伽波羅比丘：「汝那伽波羅愚癡人，以摩鳩羅鬼神像恐怖佛耶？不能動如來、應、等正覺一毛髮也，如來、應、等正覺久離恐怖！」</p>
<p>爾時，天帝釋白佛言：「世尊！世尊正法、律中亦復有此人耶？」</p>
<p>佛言：「憍尸迦！瞿曇家中極大廣闊，斯等於未來世亦當使得清淨之法。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若復婆羅門，　於自所得法，</div>
<div class='lg-row'>得到於彼岸。　若一毘舍遮，</div>
<div class='lg-row'>及與摩鳩羅，　皆悉超過去。</div>
<div class='lg-row'>若復婆羅門，　於自所行法，</div>
<div class='lg-row'>一切諸受覺，　觀察皆已滅。</div>
<div class='lg-row'>若復婆羅門，　自法度彼岸，</div>
<div class='lg-row'>一切諸因緣，　皆悉已滅盡。</div>
<div class='lg-row'>若復婆羅門，　自法度彼岸，</div>
<div class='lg-row'>一切諸人我，　皆悉已滅盡。</div>
<div class='lg-row'>若復婆羅門，　自法度彼岸，</div>
<div class='lg-row'>於生老病死，　皆悉已超過。」</div>
</div><p>佛說此經已，釋提桓因聞佛所說，歡喜隨喜，稽首佛足，即沒不現。</p>
</div>
<div class='div-jing'><a id='mulu1412' />
<p class='h2'>（一三二一）</p><p>如是我聞：</p>
<p>一時，佛住王舍城迦蘭陀竹園。</p>
<p>時，尊者阿那律陀於摩竭提國人間遊行，到畢陵伽鬼子母住處宿。時，尊者阿那律陀夜後分時，端身正坐，誦憂陀那、波羅延那、見真諦、諸上座所說偈、比丘尼所說偈、尸路偈、義品、牟尼偈、修多羅，悉皆廣誦。</p>
<p>爾時，畢陵伽鬼子夜啼，畢陵伽鬼子母為其子說偈呵止言：</p>

<div class="lg regular" style="margin-left:1em;"><div class='lg-row'>「畢陵伽鬼子，　汝今莫得啼，</div>
<div class='lg-row'>當聽彼比丘，　誦習法句偈。</div>
<div class='lg-row'>若知法句者，　能自護持戒，</div>
<div class='lg-row'>遠離於殺生，　實言不妄語，</div>
<div class='lg-row'>能自捨非義，　解脫鬼神道。」</div>
</div><p>畢陵伽鬼子母說是偈時，畢陵伽鬼子啼聲即止。</p>
</div>
<div class='div-jing'><a id='mulu1413' />
<p class='h2'>（一三二二）</p><p>如是我聞：</p>
<p>一時，佛在摩竭提國人間遊行，與大眾俱，到富那婆藪鬼子母住處宿。</p>
<p>爾時，世尊為諸比丘說四聖諦相應法，所謂苦聖諦、苦集聖諦、苦滅聖諦、苦滅道跡聖諦。</p>
<p>爾時，富那婆藪鬼母，兒富那婆藪及鬼女欝多羅，二鬼小兒夜啼。時，富那婆藪鬼母教其男女故，而說偈言：</p>

<div class="lg regular" style="margin-left:1em;"><div class='lg-row'>「汝富那婆藪，　欝多羅莫啼，</div>
<div class='lg-row'>令我得聽聞，　如來所說法。</div>
<div class='lg-row'>非父母能令，　其子解脫苦，</div>
<div class='lg-row'>聞如來說法，　其苦得解脫。</div>
<div class='lg-row'>世人隨愛欲，　為眾苦所迫，</div>
<div class='lg-row'>如來為說法，　令破壞生死。</div>
<div class='lg-row'>我今欲聞法，　汝等當默然，</div>
<div class='lg-row'>時富那婆藪，　鬼女欝多羅。</div>
<div class='lg-row'>悉受其母語，　默然而靜聽，</div>
<div class='lg-row'>語母言善哉，　我亦樂聞法。</div>
<div class='lg-row'>此正覺世尊，　於摩竭勝山，</div>
<div class='lg-row'>為諸眾生類，　演說脫苦法。</div>
<div class='lg-row'>說苦及苦因，　苦滅滅苦道，</div>
<div class='lg-row'>從此四聖諦，　安隱趣涅槃。</div>
<div class='lg-row'>母今但善聽，　世尊所說法。」</div>
</div><p>時，富那婆藪鬼母即說偈言：</p>

<div class="lg regular" style="margin-left:1em;"><div class='lg-row'>「奇哉智慧子，　善能隨我心，</div>
<div class='lg-row'>汝富那婆藪，　善歎佛導師。</div>
<div class='lg-row'>汝富那婆藪，　及汝欝多羅，</div>
<div class='lg-row'>當生隨喜心，　我已見聖諦。」</div>
</div><p>時，富那婆藪鬼母說是偈時，鬼子男女隨喜默然。</p>
</div>
<div class='div-jing'><a id='mulu1414' />
<p class='h2'>（一三二三）</p><p>如是我聞：</p>
<p>一時，佛在摩竭提國人間遊行，與諸大眾至摩尼遮羅鬼住處夜宿。</p>
<p>爾時，摩尼遮羅鬼會諸鬼神，集在一處。</p>
<p>時，有一女人，持香花鬘飾、飲食，至彼摩尼遮羅鬼神住處。彼女人遙見世尊在摩尼遮羅鬼神住處坐，見已，作是念：「我今現見摩尼遮羅鬼神。」即說偈言：</p>

<div class="lg regular" style="margin-left:1em;"><div class='lg-row'>「善哉摩尼遮，　住摩伽陀國，</div>
<div class='lg-row'>摩伽陀國人，　所求悉如願。</div>
<div class='lg-row'>云何於此世，　常得安樂住？</div>
<div class='lg-row'>後世復云何，　而得生天樂？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「莫放逸慢恣，　用摩尼鬼為，</div>
<div class='lg-row'>若自修所作，　能得生天樂。」</div>
</div><p>時，彼女人作是念：「此非摩尼遮羅鬼，是沙門瞿曇。」如是知已，即以香花鬘飾供養世尊，稽首禮足，退坐一面。而說偈言：</p>

<div class="lg regular" style="margin-left:1em;"><div class='lg-row'>「何道趣安樂？　當修何等行，</div>
<div class='lg-row'>此世常安隱，　後世生天樂？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「布施善調心，　樂執護諸根，</div>
<div class='lg-row'>正見修賢行，　親近於沙門。</div>
<div class='lg-row'>以正命自活，　他世生天樂，</div>
<div class='lg-row'>何用三十三，　諸天之苦網。</div>
<div class='lg-row'>但當一其心，　斷除於愛欲，</div>
<div class='lg-row'>我當說離垢，　甘露法善聽。」</div>
</div><p>時，彼女人聞世尊說法，示、教、照、喜。如佛常法，謂布施、持戒，生天之福，欲味欲患煩惱，清淨、出要、遠離，功德福利，次第演說清淨佛法。譬如鮮淨白㲲，易染其色。時，彼女人亦復如是。即於坐上，於四聖諦得平等觀苦、集、滅、道。</p>
<p>時，彼女人見法、得法、知法、入法，度諸疑惑，不由於他，於正法、律得無所畏。即從座起，整衣服，合掌白佛：「已度，世尊！已度，善逝！我從今日，盡壽命，歸佛、歸法、歸比丘僧。」</p>
<p>時，彼女人聞佛所說，歡喜隨喜，禮佛而去。</p>
</div>
<div class='div-jing'><a id='mulu1415' />
<p class='h2'>（一三二四）</p><p>如是我聞：</p>
<p>一時，佛在摩竭提國人間遊行，到針毛鬼住處夜宿。爾時，針毛鬼會諸鬼神，集在一處。</p>
<p>時，有炎鬼見世尊在針毛鬼住處夜宿。見已，往詣針毛鬼所，語針毛鬼言：「聚落主！汝今大得善利，今如來、應、等正覺於汝室宿。」</p>
<p>針毛鬼言：「今當試看，為是如來、為非？」</p>
<p>時，針毛鬼與諸鬼神集會已，還歸自舍，束身衝佛。爾時，世尊却身避之。如是再三，束身衝佛，佛亦再三却身避之。</p>
<p>爾時，針毛鬼言：「沙門怖耶？」</p>
<p>佛言：「聚落主！我不怖也，但汝觸惡。」</p>
<p>針毛鬼言：「今有所問，當為我說，能令我喜者善，不能令我喜者，當壞汝心，裂汝胸，令汝熱血從其面出，捉汝兩手擲恒水彼岸。」</p>
<p>佛告針毛鬼：「聚落主！我不見諸天、魔、梵、沙門、婆羅門、天神、世人能壞如來、應、等正覺心者，能裂其胸者，能令熱血從面出者，執其兩臂擲著恒水彼岸者。汝今但問，當為汝說。令汝歡喜。」</p>
<p>時，針毛鬼說偈問佛：</p>

<div class="lg regular" style="margin-left:1em;"><div class='lg-row'>「一切貪恚心，　以何為其因，</div>
<div class='lg-row'>不樂身毛竪，　恐怖從何起？</div>
<div class='lg-row'>意念諸覺想，　為從何所起，</div>
<div class='lg-row'>猶如新生兒，　依倚於乳母。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「愛生自身長，　如尼拘律樹，</div>
<div class='lg-row'>展轉相拘引，　如籐綿叢林，</div>
<div class='lg-row'>若知彼所因，　當令鬼覺悟，</div>
<div class='lg-row'>度生死海流，　不復重增有。」</div>
</div><p>爾時，針毛鬼聞世尊說偈，心得歡喜，向佛悔過，受持三歸。</p>
<p>佛說此經已，針毛鬼聞佛所說，歡喜奉行。</p>

<p class='juan'>雜阿含經卷第四十九</p></div></div>
</div><!-- end of div[@id='body'] -->
</body></html>