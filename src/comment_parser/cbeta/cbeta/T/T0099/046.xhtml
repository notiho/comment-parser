<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu1305' />雜阿含經卷第四十六</p><p class="byline">宋天竺三藏求那跋陀羅譯</p><a id='mulu1306' />
<div class='div-jing'><a id='mulu1307' />
<p class='h2'>（一二二二）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，世尊告諸比丘：「過去世時，天、阿修羅對陣鬪戰，阿修羅勝，諸天不如。時，天帝釋軍壞退散，極生恐怖，乘車北馳，還歸天宮。</p>
<p>「須彌山下道逕叢林，林下有金翅鳥巢，多有金翅鳥子。爾時，帝釋恐車馬過，踐殺鳥子，告御者言：『可回車還，勿殺鳥子。』御者白王：『阿修羅軍後來逐人，若回還者，為彼所困。』帝釋告言：『寧當回還為阿修羅殺，不以軍眾蹈殺眾生。』於道，御者轉乘南向。阿修羅軍遙見帝釋轉乘而還，謂為戰策，即還退走，眾大恐怖，壞陣流散，歸阿修羅宮。」</p>
<p>佛告諸比丘：「彼天帝釋於三十三天為自在王，以慈心故，威力摧伏阿修羅軍，亦常讚嘆慈心功德。汝等比丘正信非家，出家學道，當修慈心，亦應讚嘆慈心功德。」</p>
<p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1308' />
<p class='h2'>（一二二三）</p><p>如是我聞：</p>
<p>一時，佛住王舍城迦蘭陀竹園。</p>
<p>時，王舍城中有一士夫，貧窮辛苦，而住佛、法、僧，受持禁戒，多聞廣學，力行惠施，正見成就。彼身壞命終，得生天上，生三十三天，有三事勝於餘三十三天。何等為三？一者天壽，二者天色，三者天名稱。諸三十三天見是天子三事特勝，天壽、天色、天名稱勝。</p>
<p>餘諸天見已，往詣天帝釋所，作如是言：「憍尸迦當知，有一天子始生此天，於先諸天三事特勝，天壽、天色及天名稱。」</p>
<p>時，天帝釋告彼天子：「諸仁者！我見此人於王舍城作一士夫，貧窮辛苦，於如來法、律得信向心，乃至正見成就。身壞命終，來生此天，於諸三十三天三事特勝，天壽、天色及天名稱。」時，天帝釋即說偈言：</p>

<div class="lg regular" style="margin-left:1em;"><div class='lg-row'>「正信於如來，　決定不傾動，</div>
<div class='lg-row'>受持真實戒，　聖戒無厭者。</div>
<div class='lg-row'>於佛心清淨，　成就於正見，</div>
<div class='lg-row'>當知非貧苦，　不空而自活。</div>
<div class='lg-row'>故於佛法僧，　當生清淨信，</div>
<div class='lg-row'>智慧力增明，　思念佛正教。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1309' />
<p class='h2'>（一二二四）</p><p>如是我聞：</p>
<p>一時，佛住王舍城耆闍崛山中。爾時，王舍城人普設大會，悉為請種種異道。</p>
<p>有事遮羅迦外道者作是念：「我今請遮羅迦道天，先作福田。」或有事外道出家者，有事尼乾子道者，有事老弟子者，有事<span class='corr'>火</span>弟子者，有事佛弟子僧者，咸作是念：「今當令佛面前僧，先作福田。」</p>
<p>時，天帝釋作是念：「莫令王舍城諸人捨佛面前僧，而奉事餘道，求索福田。我當疾往，為王舍城人建立福田。」即化作大婆羅門，儀容嚴整，乘白馬車，諸年少婆羅門眾前後導從，持金斗繖蓋，至王舍城，詣諸處處大眾會中。</p>
<p>諸王舍城一切士女咸作是念：「但當觀望此大婆羅門所奉事處，我當從彼而先供養，為良福田。」</p>
<p>時，天帝釋知王舍城一切士女心之所念，駕乘導從，逕詣耆闍崛山，至於門外，除去五飾，往詣佛所，稽首佛足，退坐一面。而說偈言：</p>

<div class="lg regular" style="margin-left:1em;"><div class='lg-row'>「善分別顯示，　一切法彼岸，</div>
<div class='lg-row'>悉度諸恐怖，　故稽首瞿曇。</div>
<div class='lg-row'>諸人普設會，　欲求大功德，</div>
<div class='lg-row'>各各設大施，　常願有餘果。</div>
<div class='lg-row'>願為說福田，　令斯施果成。」</div>
</div>
<div class="lg regular" style="margin-left:1em;"><div class='lg-row'>「帝釋大自在，　天王之所問，</div>
<div class='lg-row'>於耆闍崛山，　大師為記說。</div>
<div class='lg-row'>諸人普設會，　欲求大功德，</div>
<div class='lg-row'>各各設大施，　常願有餘果。</div>
<div class='lg-row'>今當說福田，　施得大果處。</div>
<div class='lg-row'>正向者有四，　四聖住於果，</div>
<div class='lg-row'>是名僧福田，　明行定具足。</div>
<div class='lg-row'>僧福田增廣，　無量踰大海，</div>
<div class='lg-row'>調人師弟子，　照明顯正法。</div>
<div class='lg-row'>斯等善供養，　施僧良福田，</div>
<div class='lg-row'>於僧良福田，　佛說得大果。</div>
<div class='lg-row'>以僧離五蓋，　清淨應讚嘆，</div>
<div class='lg-row'>施彼最上田，　少施收大利。</div>
<div class='lg-row'>是故諸人者，　當施僧福田，</div>
<div class='lg-row'>增得勝妙法，　明行定相應。</div>
<div class='lg-row'>供此珍寶僧，　施主心歡喜，</div>
<div class='lg-row'>起於三種心，　施衣服飲食。</div>
<div class='lg-row'>離塵垢劒刺，　超度諸惡趣，</div>
<div class='lg-row'>躬自行啟請，　自手平等與。</div>
<div class='lg-row'>自利亦利他，　是施獲大利，</div>
<div class='lg-row'><span class='corr'>慧</span>者如是施，　淨信心解脫。</div>
<div class='lg-row'>無罪安樂施，　乘智往生彼。」</div>
</div><p>時，天帝釋聞佛所說，歡喜隨喜，為佛作禮，即沒不現。</p>
<p>爾時，王舍城諸人民即從座起，整衣服，為佛作禮，合掌白佛言：「世尊！唯願世尊與諸大眾受我供養。」爾時，世尊默然受請。</p>
<p>是王舍城人民知世尊默然受其請已，作禮而歸，到諸人會處，具飲食，布置床座，晨朝遣使，白佛：「時到，唯願知時！」</p>
<p>爾時，世尊與諸大眾著衣持鉢，至大會所，於大眾前敷座而坐。</p>
<p>王舍城人知佛坐定，自行種種豐美飲食。食訖，洗鉢澡漱畢，還復本座，聽佛說法。</p>
<p>爾時，世尊為王舍城人種種說法，示、教、照、喜已，從座起而去。</p>
</div>
<div class='div-jing'><a id='mulu1310' />
<p class='h2'>（一二二五）</p><p>如是我聞：</p>
<p>一時，佛住王舍城耆闍崛山中……廣說如上說。差別者：時，天帝釋說異偈，而問佛言：</p>

<div class="lg regular" style="margin-left:1em;"><div class='lg-row'>「今請問瞿曇，　微密深妙慧，</div>
<div class='lg-row'>世尊之所體，　無障礙知見。」</div>
</div><p>眾人普設會……偈如上廣說，乃至為王舍城諸設會者說種種法，示、教、照、喜已，從座起去。</p>
</div>
<div class='div-jing'><a id='mulu1311' />
<p class='h2'>（一二二六）</p><p>如是我聞：</p>
<p>一時，佛在拘薩羅人間遊行，至舍衛國祇樹給孤獨園。</p>
<p>時，波斯匿王聞世尊拘薩羅人間遊行，至舍衛國祇樹給孤獨園。聞已，往詣佛所，稽首佛足，退坐一面，白佛言：「世尊！我聞世尊自記說成阿耨多羅三藐三菩提，諸人傳者，得非虛妄過長說耶？為如說說、如法說、隨順法說耶？非是他人損同法者，於其問答生厭薄處耶？」</p>
<p>佛告大王：「彼如是說，是真諦說，非為虛妄。如說說、如法說、隨順法說，非是他人損同法者，於其問答生厭薄處。所以者何？大王，我今實得阿耨多羅三藐三菩提故。」</p>
<p>波斯匿王白佛言：「雖復世尊作如是說，我猶故不信。所以者何？此間有諸宿重沙門、婆羅門，所謂富蘭那迦葉、末迦利瞿舍梨子、刪闍耶毘羅胝子、阿耆多枳舍欽婆羅、迦羅拘陀迦栴延、尼乾陀若提子，彼等不自說言得阿耨多羅三藐三菩提，何得世尊幼小年少，出家未久，而便自證得阿耨多羅三藐三菩提？」</p>
<p>佛告大王：「有四種雖小而不可輕。何等為四？剎利王子年少幼小而不可輕，龍子年少幼小而不可輕、小火雖微而不可輕、比丘幼小而不可輕。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「剎利形相具，　貴族發名稱，</div>
<div class='lg-row'>雖復年幼稚，　智者所不輕。</div>
<div class='lg-row'>此必居王位，　顧念生怨害，</div>
<div class='lg-row'>是故難可輕，　應生大恭敬。</div>
<div class='lg-row'>善求自護者，　自護如護命，</div>
<div class='lg-row'>以平等自護，　而等護於命。</div>
<div class='lg-row'>聚落及空處，　見彼幼龍者，</div>
<div class='lg-row'>莫以小蛇故，　而生輕慢想。</div>
<div class='lg-row'>雜色小龍形，　亦應令安樂，</div>
<div class='lg-row'>輕蛇無士女，　悉為毒所害。</div>
<div class='lg-row'>是故自護者，　當如護己命，</div>
<div class='lg-row'>以斯善護己，　而等護於彼。</div>
<div class='lg-row'>猛火之所食，　雖小食無限，</div>
<div class='lg-row'>小燭亦能燒，　足薪則彌廣。</div>
<div class='lg-row'>從微漸進燒，　盡聚落城邑，</div>
<div class='lg-row'>是故自護者，　當如護己命。</div>
<div class='lg-row'>以斯善護己，　而等護於彼，</div>
<div class='lg-row'>盛火之所焚，　百卉蕩燒盡。</div>
<div class='lg-row'>滅已不盈縮，　戒火還復生，</div>
<div class='lg-row'>若輕毀比丘，　受持淨戒火。</div>
<div class='lg-row'>燒身及子孫，　眾災流百世，</div>
<div class='lg-row'>如燒多羅樹，　無有生長期。</div>
<div class='lg-row'>是故當自護，　如自護己命，</div>
<div class='lg-row'>以斯善自護，　而等護於彼。</div>
<div class='lg-row'>剎利形相具，　幼龍及小火，</div>
<div class='lg-row'>比丘具淨戒，　不應起輕想。</div>
<div class='lg-row'>是故當自護，　如自護己命，</div>
<div class='lg-row'>以斯善自護，　而等護於彼。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1312' />
<p class='h2'>（一二二七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王有祖母，極所敬重，忽爾命終。出城闍維，供養舍利畢，弊衣亂髮，來詣佛所，稽首佛足，退坐一面。</p>
<p>爾時，世尊告波斯匿王：「大王！從何所來，弊衣亂髮？」</p>
<p>波斯匿王白佛：「世尊！我亡祖母，極所敬重，捨我命終，出於城外闍維，供養畢，來詣世尊。」</p>
<p>佛告大王：「極愛重敬念祖親耶？」</p>
<p>波斯匿王白佛：「世尊！極敬重愛戀。世尊！若國土所有象馬七寶，乃至國位，悉持與人，能救祖母命者，悉當與之。既不能救，生死長辭，悲戀憂苦，不自堪勝！曾聞世尊所說：『一切眾生、一切虫、一切神，生者皆死，無不窮盡，無有出生而不死者。』今日乃知世尊善說。」</p>
<p>佛言：「大王！如是！如是！一切眾生、一切虫、一切神，生者輒死，終歸窮盡，無有一生而不死者。」</p>
<p>佛告大王：「正使婆羅門大姓、剎利大姓、長者大姓，生者皆死，無不死者。正使剎利大王灌頂居位，王四天下，得力自在，於諸敵國無不降伏，終歸有極，無不死者。若復，大王！生長壽天，王於天宮，自在快樂，終亦歸盡，無不死者。若復，大王！羅漢比丘諸漏已盡，離諸重擔，所作已作，逮得己利，盡諸有結，正智心善解脫，彼亦歸盡，捨身涅槃。若復緣覺善調善寂，盡此身命，終歸涅槃，諸佛世尊十力具足，四無所畏，勝師子吼，終亦捨身，取般涅槃。以如是比，大王當知，一切眾生、一切虫、一切神，有生輒死，終歸磨滅，無不死者！」爾時，世尊復說偈言：</p>

<div class="lg regular" style="margin-left:1em;"><div class='lg-row'>「一切眾生類，　有命終歸死，</div>
<div class='lg-row'>各隨業所趣，　善惡果自受。</div>
<div class='lg-row'>惡業墮地獄，　為善上昇天，</div>
<div class='lg-row'>修習勝妙道，　漏盡般涅槃。</div>
<div class='lg-row'>如來及緣覺，　佛聲聞弟子，</div>
<div class='lg-row'>會當捨身命，　何況俗凡夫。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1313' />
<p class='h2'>（一二二八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王獨一靜處，禪思思惟，作是念：「云何為自念？云何為不自念？」復作是念：「若有行身惡行、行口惡行、行意惡行者，當知斯等為不自念。若復行身善行、行口善行、行意善行者，當知斯等則為自念。」從禪覺已，往詣佛所，稽首佛足，退住一面，白佛言：「世尊！我於靜處獨一思惟，作是念：『云何為自念？云何為不自念？』復作是念：『若有行身惡行、行口惡行、行意惡行者，當知斯等為不自念。若復行身善行、行口善行、行意善行者，當知斯等則為自念。』」</p>
<p>佛告大王：「如是，大王！如是，大王！若有行身惡行、行口惡行、行意惡行者，當知斯等為不自念。彼雖自謂：『為自愛念。』而實非自念。所以者何？無有惡知識所作惡不念者，所不念不愛者，所不愛所作如其自為自己所作者，是故斯等為不自念。</p>
<p>「若復，大王！行身善行、行口善行、行意善行者，當知斯等則為自念，斯等自謂：『不自愛惜己身。』然其斯等實為自念。所以者何？無有善友，於善友所作念者，念作愛者，愛作如自為己所作者，是故斯等則為自念。」爾時，世尊復說偈言：</p>

<div class="lg regular" style="margin-left:1em;"><div class='lg-row'>「謂為自念者，　不應造惡行，</div>
<div class='lg-row'>終不因惡行，　令<span class='corr'>己</span>得安樂。</div>
<div class='lg-row'>謂為自念者，　終不造惡行，</div>
<div class='lg-row'>造諸善業者，　令<span class='corr'>己</span>得安樂。</div>
<div class='lg-row'>若自愛念者，　善護而自護，</div>
<div class='lg-row'>如善護國王，　外防邊境城。</div>
<div class='lg-row'>若自愛念者，　極善自寶藏，</div>
<div class='lg-row'>如善守之王，　內防邊境城。</div>
<div class='lg-row'>如是自寶藏，　剎那無間缺，</div>
<div class='lg-row'>剎那缺致憂，　惡道長受苦。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1314' />
<p class='h2'>（一二二九）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，波斯匿王獨靜思惟，作如是念：「云何自護？云何不自護？」復作是念：「若有行身惡行、行口惡行、行意惡行者，當知斯等為不自護。若復行身善行、行口善行、行意善行者，當知斯等則為自護。」從禪覺已，往詣佛所，稽首佛足，退坐一面，白佛言：「世尊！我獨靜思惟，而作是念：『云何為自護？云何為不自護？』復作是念：『若有行身惡行、行口惡行、行意惡行者，當知斯等為不自護。若復行身善行、行口善行、行意善行者，當知斯等則為自護。』」</p>
<p>佛告大王：「如是，大王！如是，大王！若有行身惡行、行口惡行、行意惡行者，當知斯等為不自護，而彼自謂能自防護。象軍、馬軍、車軍、步軍以自防護，雖謂自護，實非自護。所以者何？雖護於外，不護於內。是故，大王！名不自護。大王！若復有行身善行、行口善行、行意善行者，當知斯等則為自護。彼雖不以象、馬、車、步四軍自防，而實自護。所以者何？護其內者，名善自護，非謂防外。」爾時，世尊復說偈言：</p>

<div class="lg regular" style="margin-left:1em;"><div class='lg-row'>「善護於身口，　及意一切業，</div>
<div class='lg-row'>慚愧而自防，　是名善守護。」</div>
</div><p>時，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1315' />
<p class='h2'>（一二三〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王獨靜思惟，作是念：「世少有人得勝妙財利能不放逸，能不貪著，能於眾生不起惡行。世多有人得勝妙財利起於放逸，增其貪著，起諸邪行。」作是念已，往詣佛所，稽首佛足，退坐一面，白佛言：「世尊！我獨靜思惟，作是念：『世間少有人得勝妙財，能於財利不起放逸，不起貪著，不作邪行。世多有人得勝妙財而起放逸，生於貪著，多起邪行。』」</p>
<p>佛告波斯匿王：「如是，大王！如是，大王！世少有人得勝妙財利能不貪著，不起放逸，不起邪行。世多有人得勝妙財利，於財放逸，而起貪著，起諸邪行。大王當知，彼諸世人得勝財利，於財放逸，而起貪著，作邪行者，愚癡人，長夜當得不饒益苦。大王！譬如獵師、獵師弟子，空野林中張網施羂，多殺禽獸，困苦眾生，惡業增廣。如是，世人得勝妙財利，於財放逸，而起貪著，造諸邪行，亦復如是。是愚癡人，長夜當得不饒益苦。」爾時，世尊復說偈言：</p>

<div class="lg regular" style="margin-left:1em;"><div class='lg-row'>「貪欲於勝財，　為貪所迷醉，</div>
<div class='lg-row'>狂亂不自覺，　猶如捕獵者，</div>
<div class='lg-row'>緣斯放逸故，　當受大苦報。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1316' />
<p class='h2'>（一二三一）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王於正殿上自觀察王事，見勝剎利大姓、見勝婆羅門大姓、見勝長者大姓因貪欲故，欺詐妄語，即作是念：「止此斷事！息此斷事！我更不復親臨斷事；我有賢子，當令斷事。云何自見此勝剎利大姓、婆羅門大姓、長者大姓為貪欲故，欺詐妄語？」</p>
<p>時，波斯匿王作是念已，往詣佛所，稽首佛足，退坐一面，白佛言：「世尊！我於殿上自斷王事，見諸勝剎利大姓、婆羅門大姓，長者大姓為貪利故，欺詐妄語。世尊！我見是事已，作是念：『我從今日，止此斷事，息此斷事；我有賢子，當令其斷。不親自見此勝剎利大姓、婆羅門大姓、長者大姓緣貪利故，欺詐妄語。』」</p>
<p>佛告波斯匿王：「如是，大王！如是，大王！彼勝剎利大姓、婆羅門大姓、長者大姓因貪利故，欺詐妄語，彼愚癡人長夜當得不饒益苦！大王當知，譬如漁師、漁師弟子，於河溪谷截流張網，殘殺眾生，令遭大苦。如是，大王！彼勝剎利大姓、婆羅門大姓、長者大姓因貪利故，欺詐妄語，長夜當得不饒益苦！」爾時，世尊復說偈言：</p>

<div class="lg regular" style="margin-left:1em;"><div class='lg-row'>「於財起貪欲，　貪欲所迷醉，</div>
<div class='lg-row'>狂亂不自覺，　猶如漁捕者，</div>
<div class='lg-row'>緣斯惡業故，　當受劇苦報。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1317' />
<p class='h2'>（一二三二）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王來詣佛所，稽首佛足，退坐一面，白佛言：「世尊！此舍衛國有長者，名摩訶男，多財巨富，藏積真金至百千億，況復餘財！世尊！摩訶男長者如是巨富，作如是食用：食麤碎米、食豆羹、食腐敗薑，著麤布衣、單皮革屣，乘羸敗車，戴樹葉蓋，未曾聞其供養施與沙門、婆羅門，給恤貧苦、行路頓乏、諸乞匃者；閉門而食，莫令沙門、婆羅門、貧窮、行路、諸乞匃者見之。」</p>
<p>佛告波斯匿王：「此非正士，得勝財利，不自受用，不知供養父母，供給妻子、宗親、眷屬，恤諸僕使，施與知識，不知隨時供給沙門、婆羅門，種勝福田，崇向勝處，長受安樂，未來生天。得勝財物，不知廣用，收其大利。大王！譬如曠野湖池聚水，無有受用、洗浴、飲者，即於澤中煎熬消盡。如是，不善士夫得勝財物，乃至不廣受用，收其大利，如彼池水。</p>
<p>「大王！有善男子得勝財利，快樂受用，供養父母，供給妻子、宗親、眷屬，給恤僕使，施諸知識，時時供養沙門、婆羅門，種勝福田，崇向勝處，未來生天。得勝錢財，能廣受用，倍收大利。譬如，大王！聚落、城郭邊有池水，澄淨清涼，樹林蔭覆，令人受樂，多眾受用，乃至禽獸。如是，善男子得勝妙財，自供快樂，供養父母，乃至種勝福田，廣收大利。」爾時，世尊復說偈言：</p>

<div class="lg regular" style="margin-left:1em;"><div class='lg-row'>「曠野湖池水，　清涼極鮮淨，</div>
<div class='lg-row'>無有受用者，　即於彼消盡。</div>
<div class='lg-row'>如是勝妙財，　惡士夫所得，</div>
<div class='lg-row'>不能自受用，　亦不供恤彼。</div>
<div class='lg-row'>徒自苦積聚，　聚已而自喪，</div>
<div class='lg-row'>慧者得勝財，　能自樂受用。</div>
<div class='lg-row'>廣施作功德，　及與親眷屬，</div>
<div class='lg-row'>隨所應給與，　如牛王領眾。</div>
<div class='lg-row'>施與及受用，　不失所應者，</div>
<div class='lg-row'>乘理而壽終，　生天受福樂。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1318' />
<p class='h2'>（一二三三）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，舍衛國有長者，名摩訶男，命終無有兒息。波斯匿王以無子、無親屬之財，悉入王家。波斯匿王日日挍閱財物，身蒙塵土，來詣佛所，稽首佛足，退坐一面。</p>
<p>爾時，世尊告波斯匿王：「大王！從何所來？身蒙塵土，似有疲惓。」</p>
<p>波斯匿王白佛：「世尊！此國長者摩訶男命終，有無子之財，悉入王家。瞻視料理，致令疲勞，塵土坌身，從其舍來。」</p>
<p>佛問波斯匿王：「彼摩訶男長者大富多財耶？」</p>
<p>波斯匿王白佛：「大富，世尊！錢財甚多，百千巨億金錢寶物，況復餘財！世尊！彼摩訶男在世之時，麤衣惡食……」如上廣說。</p>
<p>佛告波斯匿王：「彼摩訶男過去世時，遇多迦羅尸棄辟支佛，施一飯食，非淨信心，不恭敬與，不自手與，施後變悔，言：『此飯食自可供給我諸僕使，無辜持用，施於沙門！』由是施福，七反往生三十三天，七反生此舍衛國中最勝族姓，最富錢財。以彼施辟支佛時，不淨信心，不手自與，不恭敬與，施後隨悔故，在所生處，雖得財富，猶故受用麤衣、麤食、麤弊臥具、屋舍、車乘，初不嘗得上妙色、聲、香、味、觸，以自安身。</p>
<p>「復次，大王！時，彼摩訶男長者殺其異母兄，取其財物，緣斯罪故，經百千歲，墮地獄中，彼餘罪報生舍衛國，七反受身，常以無子，財沒入王家。大王！摩訶男長者今此壽終，過去施報盡，於此身，以彼慳貪，於財放逸，因造過惡，於此命終已，墮地獄受極苦惱！」</p>
<p>波斯匿王白佛言：「世尊！摩訶男長者命終已，入地獄受苦痛耶？」</p>
<p>佛言：「如是，大王！已入地獄！」</p>
<p>時，波斯匿王念彼悲泣，以衣拭淚，而說偈言：</p>

<div class="lg regular" style="margin-left:1em;"><div class='lg-row'>「財物真金寶，　象馬莊嚴具，</div>
<div class='lg-row'>奴僕諸僮使，　及諸田宅等。</div>
<div class='lg-row'>一切皆遺棄，　裸神獨遊往，</div>
<div class='lg-row'>福運數已窮，　永捨於人身。</div>
<div class='lg-row'>彼今何所有，　何所持而去，</div>
<div class='lg-row'>於何事不捨，　如影之隨形。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「唯有罪福業，　若人已作者，</div>
<div class='lg-row'>是則己之有，　彼則常持去。</div>
<div class='lg-row'>生死未曾捨，　如影之隨形，</div>
<div class='lg-row'>如人少資糧，　涉遠遭苦難。</div>
<div class='lg-row'>不修功德者，　必經惡道苦，</div>
<div class='lg-row'>如人豐資糧，　安樂以遠遊。</div>
<div class='lg-row'>修德淳厚者，　善趣長受樂，</div>
<div class='lg-row'>如人遠遊行，　歲久安隱歸。</div>
<div class='lg-row'>宗親善知識，　歡樂欣集會，</div>
<div class='lg-row'>善修功德者，　此沒生他世。</div>
<div class='lg-row'>彼諸親眷屬，　見則心歡喜，</div>
<div class='lg-row'>是故當修福，　積集期永久。</div>
<div class='lg-row'>福德能為人，　建立他世樂，</div>
<div class='lg-row'>福德天所歎，　等修正行故。</div>
<div class='lg-row'>現世人不毀，　終則生天上。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1319' />
<p class='h2'>（一二三四）</p><p>如是我聞：</p>
<p>一時，佛住舍衛國祇樹給孤獨園。</p>
<p>爾時，波斯匿王普設大會，為大會故，以千特牛行列繫住，集眾供具，遠集一切諸異外道，悉來聚集波斯匿王大會之處。</p>
<p>時，有眾多比丘亦晨朝著衣持鉢，入舍衛城乞食。聞波斯匿王普設大會……如上廣說，乃至種種外道皆悉來集。聞已，乞食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘晨朝著衣持鉢，入舍衛城乞食，聞波斯匿王普設大會……」如上廣說，乃至種種異道集於會所。</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「月月設大會，　乃至百千數，</div>
<div class='lg-row'>不如正信佛，　十六分之一。</div>
<div class='lg-row'>如是信法僧，　慈念於眾生，</div>
<div class='lg-row'>彼大會之福，　十六不及一。</div>
<div class='lg-row'>若人於世間，　億年設福業，</div>
<div class='lg-row'>於直心敬禮，　四分不及一。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1320' />
<p class='h2'>（一二三五）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王忿諸國人，多所囚執，若剎利、若婆羅門、若鞞舍、若首陀羅、若旃陀羅，持戒、犯戒，在家、出家，悉皆被錄，或鏁、或杻械、或以繩縛。</p>
<p>時，有眾多比丘晨朝著衣持鉢，入舍衛城乞食，聞波斯匿王多所攝錄，乃至或鏁、或縛，乞食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘入城乞食，聞波斯匿王多所收錄，乃至鏁縛。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「非繩鏁杻械，　名曰堅固縛，</div>
<div class='lg-row'>染污心顧念，　錢財寶妻子，</div>
<div class='lg-row'>是縛長且固，　雖緩難可脫，</div>
<div class='lg-row'>慧者不顧念，　世間五欲樂，</div>
<div class='lg-row'>是則斷諸縛，　安隱永超世。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1321' />
<p class='h2'>（一二三六）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王、摩竭提國阿闍世王韋提希子共相違背。摩竭提王阿闍世韋提希子起四種軍——象軍、馬軍、車軍、步軍，來至拘薩羅國。波斯匿王聞阿闍世王韋提希子四種軍至，亦集四種軍——象軍、馬軍、車軍、步軍，出共鬪戰。阿闍世王四軍得勝，波斯匿王四軍不如，退敗星散，單車馳走，還舍衛城。</p>
<p>時，有眾多比丘晨朝著衣持鉢，入舍衛城乞食，聞摩竭提王阿闍世韋提希子起四種軍，來至拘薩羅國；波斯匿王起四種軍出共鬪戰，波斯匿王四軍不如，退敗星散，波斯匿王恐怖狼狽，單車馳走，還舍衛城。聞已，乞食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘入城乞食，聞摩竭提主阿闍世王韋提希子起四種軍……」如是廣說，乃至「單車馳走，還舍衛城。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「戰勝增怨敵，　敗苦臥不安，</div>
<div class='lg-row'>勝敗二俱捨，　臥覺寂靜樂。」</div>
</div><p>佛說此經已，諸比丘聞佛所說，歡喜奉行。</p>
</div>
<div class='div-jing'><a id='mulu1322' />
<p class='h2'>（一二三七）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王與摩竭提王阿闍世韋提希子共相違背。摩竭提王阿闍世韋提希子起四種軍，來至拘薩羅國，波斯匿王倍興四軍，出共鬪戰。</p>
<p>波斯匿王四種軍勝，阿闍世王四種軍退，摧伏星散。波斯匿王悉皆虜掠阿闍世王象馬、車乘、錢財寶物，生禽阿闍世王身，載以同車，俱詣佛所，稽首佛足，退坐一面。波斯匿王白佛言：「世尊！此是阿闍世王韋提希子，長夜於我無怨恨人而生怨結，於好人所而作不好；然其是我善友之子，當放令還國。」</p>
<p>佛告波斯匿王：「善哉！大王！放其令去，令汝長夜安樂饒益。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「乃至力自在，　能廣虜掠彼，</div>
<div class='lg-row'>助怨在力增，　倍收<span class='corr'>己</span>他利。」</div>
</div><p>佛說此經已，波斯匿王及阿闍世王韋提希子聞佛所說。歡喜隨喜，作禮而去。</p>
</div>
<div class='div-jing'><a id='mulu1323' />
<p class='h2'>（一二三八）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王獨靜思惟，作是念：「世尊正法，現法離諸熾然，不待時節，通達現見，自覺證知此法，是善知識、善伴黨，非是惡知識、惡伴黨。」作是念已，往詣佛所，稽首佛足，退坐一面，白佛言：「世尊！我獨靜思惟，作是念：『世尊正法，現法離諸熾然，不待時節，通達現見，自覺證知，是則善知識、善伴黨，非惡知識、惡伴黨。』」</p>
<p>佛告波斯匿王：「如是，大王！如是，大王！世尊正法、律，現法離諸熾然，不待時節，通達現見，緣自覺知，是則善知識、善伴黨，非惡知識、惡伴黨。所以者何？我為善知識，眾生有生法者，解脫於生，眾生有老、病、死、憂、悲、惱、苦者，悉令解脫。</p>
<p>「大王！我於一時住王舍城山谷精舍。時，阿難陀比丘獨靜思惟，作是念：『半梵行者是善知識、善伴黨，非惡知識、惡伴黨。』作是念已，來詣我所，稽首我足，退坐一面，白我言：『世尊！我獨靜思惟，作是念：「半梵行者是善知識、善伴黨，非惡知識、惡伴黨。」』我時告言：『阿難！莫作是語，半梵行者是善知識、善伴黨，非惡知識、惡伴黨。所以者何？純一滿淨，梵行清白，謂善知識、善伴黨，非惡知識、惡伴黨。所以者何？我常為諸眾生作善知識。其諸眾生有生故，當知世尊正法，現法令脫於生；有老、病、死、憂、悲、惱、苦者，離諸熾然，不待時節，現令脫惱苦，見通達，自覺證知。是則善知識、善伴黨，非惡知識、惡伴黨。』」爾時，世尊即說偈言：</p>

<div class="lg regular" style="margin-left:1em;"><div class='lg-row'>「讚歎不放逸，　是則佛正教，</div>
<div class='lg-row'>修禪不放逸，　逮得證諸漏。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1324' />
<p class='h2'>（一二三九）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王獨靜思惟，作是念：「頗有一法修習多修習，得現法願滿足、後世願滿足、現法後世願滿足不？」作是念已，往詣佛所，稽首佛足，退坐一面，白佛言：「世尊！我獨靜思惟，作是念：『頗有一法修習多修習，得現法願滿足、得後世願滿足、現法後世願滿足不？』」</p>
<p>佛告波斯匿王：「如是，大王！如是，大王！有一法修習多修習，得現法願滿足、得後世願滿足、得現法後世願滿足，謂不放逸善法。不放逸善法修習多修習，得現法願滿足、得後世願滿足、得現法後世願滿足。</p>
<p>「大王！譬如世間所作麁業，彼一切皆依於地而得建立。不放逸善法亦復如是。修習多修習，得現法願滿足、得後世願滿足、得現法後法願滿足。如力。如是種子、根、堅、陸、水、足、行、師子、舍宅，亦如是說。是故，大王！當住不放逸，當依不放逸。住不放逸、依不放逸已，夫人當作是念：『大王住不放逸、依不放逸，我今亦當如是住不放逸、依不放逸。』如是夫人，如是大臣、太子、猛將亦如是。國土人民應當念：『大王住不放逸、依不放逸，夫人、太子、大臣、猛將住不放逸、依不放逸，我等亦應如是住不放逸、依不放逸。』大王！若住不放逸、依不放逸者，則能自護。夫人、婇女亦能自保，倉藏財寶增長豐實。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「稱譽不放逸，　毀呰放逸者，</div>
<div class='lg-row'>帝釋不放逸，　能主忉利天。</div>
<div class='lg-row'>稱譽不放逸，　毀呰放逸者，</div>
<div class='lg-row'>不放逸具足，　攝持於二義。</div>
<div class='lg-row'>一者現法利，　二後世亦然，</div>
<div class='lg-row'>是名無間等，　甚深智慧者。」</div>
</div><p>佛說此經已，波斯匿王聞佛所說，歡喜隨喜，作禮而去。</p>
</div>
<div class='div-jing'><a id='mulu1325' />
<p class='h2'>（一二四〇）</p><p>如是我聞：</p>
<p>一時，佛住舍衛國祇樹給孤獨園。</p>
<p>時，波斯匿王獨靜思惟，作是念：「此有三法，一切世間所不愛念。何等為三？謂老、病、死。如是三法，一切世間所不愛念。若無此三法世間所不愛者，諸佛世尊不出於世，世間亦不知有諸佛如來所覺知法為人廣說。以有此三法世間所不愛念，謂老、病、死故，諸佛如來出興於世，世間知有諸佛如來所覺知法廣宣說者。」波斯匿王作是念已，來詣佛所，稽首佛足，退坐一面。以其所念，廣白世尊。</p>
<p>佛告波斯匿王：「如是，大王！如是，大王！此有三法，世間所不愛念，謂老、病、死，乃至世間知有如來所覺知法為人廣說。」爾時，世尊復說偈言：</p>

<div class="lg regular" style="margin-left:1em;"><div class='lg-row'>「王所乘寶車，　終歸有朽壞，</div>
<div class='lg-row'>此身亦復然，　遷移會歸老。</div>
<div class='lg-row'>唯如來正法，　無有衰老相，</div>
<div class='lg-row'>稟斯正法者，　永到安隱處。</div>
<div class='lg-row'>但凡鄙衰老，　醜弊惡形類，</div>
<div class='lg-row'>衰老來踐蹈，　迷魅愚夫心。</div>
<div class='lg-row'>若人壽百歲，　常慮死隨至，</div>
<div class='lg-row'>老病競追逐，　伺便輒加害。」</div>
</div><p>佛說此經已，波斯匿王聞佛所說，歡喜隨喜，作禮而去。</p>

<p class='juan'>雜阿含經卷第四十六</p></div></div>
</div><!-- end of div[@id='body'] -->
</body></html>