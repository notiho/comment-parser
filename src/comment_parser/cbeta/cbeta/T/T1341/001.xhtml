<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大威德陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1341
<div class='div-jing'>
<p class='juan'><a id='mulu1' />大威德陀羅尼經卷第一</p><p class="byline">隋北印度三藏闍那崛多譯</p><p>如是我聞。一時婆伽婆在舍婆提大城祇樹給孤獨園。與大比丘眾千二百五十人俱。復有無量天龍夜叉乾闥婆阿修羅緊那羅摩睺羅伽人非人等。四部大眾左右圍遶。爾時世尊告長老阿難言。阿難。有陀羅尼法本。過去諸佛已曾顯示略廣解釋。為諸侍者及以眾生受安樂故。憐愍世間諸天人等廣利益故。我今亦欲說此陀羅尼。亦令眾生受安樂故。哀愍世間諸天人等廣利益故。阿難。汝既是我親承侍者。我今為汝說此法本。諦聽諦受善思念之。當為汝說。爾時阿難而白佛言。唯然世尊。願樂欲聞。</p>
<p>佛告阿難。一者神通。二者根本。又復一者是欲具足。二者見具足。不入涅槃。所謂斷見及以常見。復有二見不入涅槃。謂於我見煩惱著見。以一智者而言無智。復次應知。俗事及與執著世俗言詞。應知事及與非事。應知有為事及無為事。應知生應知滅。則應知入處。應知非入處。應知去處。應知斷去處。應知處所。應知愛。應知愛因緣。應知境界道。應知發去處。應知入處。應知至處去勝。應知別離。應知別離住處。應知攝非事。應知非義語。應知聚集事。應知緣。應知緣住處。應知緣和。應知緣生處。應知緣生。應知緣所生法。應知行。應知勝行。應知住國土處善根。應知攝閑預成就。應知得閑預分。應知得佛出世善根。應知作防護事。應知信欲減。應知閑處。應知一自在。二分別生。三種得因緣。應知三學行。二種淨戒。三種聖教。一愛著瞋恚。一真實謂如來教。一朋友不可破。一伴可共入怖處。一切眾生自在非善知識。一切眾生具自在難不信發行。一切眾生本性破壞。一切眾生共同一行。一切眾生不得愛故與愛為奴。一切眾生自過不見故不入涅槃。一切眾生各相障礙不得解脫。一善根不能斷故入般涅槃。興造諸業而不失壞。入一欲故入惡處。入二三四五欲故入地獄中。一種不欲。一種印。二種觀察。一種勇健。一道七處。五破壞五力。五語道處。五世間法。五生趣。五聚陰。五病。五無病。五根。五時。五三摩耶分。五摩呼多。五最後心生處持來。五不勝法。五儜怯。五優婆塞。五種多貪性。五種宰官。五無量。五勝作。五戲論。五恐怖。五怨讎。五不共心分。五不敬。五尊重。五重。五擔。五怖畏。五宰官和合。五種滅依身。五種滅依口。五種滅依意。五種想因緣。五受。五受斷。五暗。五暗盲。五翳障眼。五羅剎。五淵。五迴轉。五窟。五窟斷。五分第一禪。五種聲。五種世法行。五種共法舉罪。五教示。五善知識教。五種言說法音生處。五種論法。五喜根。五喜生處。五憂生法。五怯弱怖畏應當解說。五種功能應當解說。五種世間功德行。五種漏法和合。五種勝世行。五種觸生。五種惡道。五種惡眼。五種惡耳。五種惡鼻。五種惡舌。五種惡身。五種惡意。五無功德法。五種獨住持因緣。五種離教師隨緣流轉。五種法應隨順眾。五受因緣。五受不斷滅。五法當作憂。五痛著不遍知故受苦痛。五種蓋不可取。五種障分別。五一向行法不應取。五種事物應當離。五相不斷滅。五乾燥無因起。五作惡處滿。五種烟。五奸猾欺誑言說。五種賊長命難打。五作時行。五種眾生塚間平等。五種在空處因緣。五窟處不恐怖隨心所欲。五嚴熾不作惡。五巧行境界處。五無中間。五法不作別異。五住處。五惡住處。五種得錢物得宿命得念智現證見巧因緣隨轉。五無毒。五濕波耶那。五善根大果報隨轉。五功德捨法。五懶惰事。五信滿。五法具足當入正位。五根前受業報。五種智聚欲滿隨轉。五時施善根成熟增長。五施當減諸有。五種戒超越。五道滿足。五戒俱善覆護滿足。五種戒當轉法輪。五戒俱具足已。得四十種歡欣法。五種戒俱受已。羸劣戒不具足缺減破戒。謂優婆塞優婆夷。五種刺患命終時得。五種行巧解脫當具足滿。五中等邊。五種戒羸。五戒句顛倒行無有別異。五戒羸當為說。五戒俱當轉十二相法輪。五種時一法時。五種言一法言。五種眾一眾會。五種道一善妙。五命終一是斷。五智者一最勝。五境界我歎一。五道無別異相。五解脫一無有出。五實言一真實。五種滅一真滅。五種惡無可淨。五踊躍。五自恣。五治罰。阿蘭那宿處具五讚歎。一坐頭多得五讚歎。常乞食行頭多五讚歎。五種入聚落當教示。五縫衣功德。五多聞者功德樂欲法。五功德。五種惡魔波旬作障礙。五種患障法言法言斷具。五惡解脫事。五障礙得。五破壞。五世間賊。五攝受語言。五妄語事。五不共住。五捨智。五破戒惡。五破戒處。五應知分別破戒。五事持毘那耶。應知五分別不持毘那耶。應知五比丘不知正威儀不持毘那耶。言語因緣自說多聞。彼如是如是。梵行者。不問五法持毘那耶。健瞋當向惡趣。五持律者。有煩惱而不慚恥。得五種乾燥自行欲不淨而自說淨。欲行持律時得五種罪五種非時語。求報施法有五種過患。五種諍論根本。令比丘恐怖。五臭穢法非學者語。五種論師逼切故毀佛。五種毀法。五種毀僧。法師有五種不淨。比丘應知各別不各別。五種法墮調戲。不持戒處破戒在身成妄語者。復有妄語者。戒如糞穢。比丘五法具足心懆如風。比丘五法具足說外道語。比丘五法具足不巧知修多羅。比丘五法具足捨佛菩提。比丘五法具足能生瞋恚。瞋恚生已捨佛語。俗人五法具足於出家法師如法和合。五下分結五上分結五損五惡。五身結五惱法。五因五緣。五頂墮五不自在作法。五三十三天於先墮相。五四天王天集會法。五三十三天受取。五三十三天不受取。五三十三天如業果報勝酒。五勝法天女捨己天子面向他天。五三十三天作業釋迦提婆那民共一萬二千天女出善法堂。五三十三天集會欲破阿修羅。五三十三天鬪諍相至園。應知五三十三天發鬪。五三十三天具足法降阿修羅。五三十三天具足健法。初生即有此念。得自業智。五種欲行諸天大集會。五種夜摩天內信巧方便生得見諸佛。五種往昔善根夜摩諸天。遊戲而不迷惑。五種往昔善根夜摩諸天。各無輕慢亦無嫉妬。五種法具足。夜摩諸天過有閑預。五法具足。兜率陀諸天子當得九十九種歡喜法。五種兜率陀諸天子往昔願法不失正念。五種兜率陀諸天子往昔願法而不迷惑。五種往昔勝願戒滿足故。兜率陀諸天子神通成就願滿足故。分別得成。五種法具足。兜率陀諸天子值佛出生。不捨離已得信具足故。捨家出家得近如來。既出家已得解脫智。五法具足。兜率陀諸天子立於先死相法。生而不恐怖死。死已不假作念知所生處。能生厭離而不放逸。七十五種相具足。兜率陀天子勝取欲行。十五種相具足。兜率陀諸天子值佛出生。親近不離不生悔心。若不值佛命終已後而生人間當得出家證緣覺道。五眼根相兜率陀諸天命終已生人間。智者應知五根相夜摩諸天命終。五根相三十三天命終。五根相四天王天命終。三根相地居諸天命終。八種根相人間命終。還生人間。智者應知六種根相。合會大地獄。死還生人間。智者應知應取是相。九根相活大地獄中死。七根相黑繩大地獄中死。十三根相速轉速滅速生。寒地獄中死還生人間。四根相畜生中死。四根相獼猴中死還生人間。六根相野干中死還生人間。十六根相真正師子中死還生人間。四種彼日初分時根相。四種日中時根相。四種日後分時根相。四種瞋根相。阿難。我且略說。若欲廣明是義。有十二俱致百千等數根之勝相。彼佛如來知諸眾生各各根數。阿難。有人日初分時應漏盡。不被教示以放捨故。於日中時作無間業成就滿足。以是因緣故。背佛世尊墮大地獄。阿難。有眾生日初分時教授佛法。以貪欲具故。彼人是處坐已正念得如是心。如謗諸佛及毀菩提墮落邪中。阿難。有眾生有欲取衣。離欲著衣。阿難。有眾生有欲舉足。離欲下足。阿難。有眾生念欲睡眠。既坐床已即得漏盡。阿難。有眾生貪欲就臥。頭未到枕。於其中間即得離欲。有眾生不出家時。於佛教中應生天上。既出家已墮大地獄至不喜處。有眾生不出家故。應墮大地獄中到不喜處。彼出家已得勝漏盡智者。應當知如是相。阿難。如殊帝迦長者。若七日過已不出家者。應墮阿鼻大地獄中大不喜處。阿難。如來有如是等知諸根智各各不同。是故如來能知眾生去處來處。亦復巧知諸根別處。阿難。汝觀女人有歡欣法。知染欲知不染欲。以根增上觀面故知。況復如來阿羅訶三藐三佛陀。證阿耨多羅三藐三菩提。而不能知眾生諸根如是勝相。如來有如是大力。有如是大智。阿難。有眾生如來於日初分。入舍婆提大城乞食時即至第二四天下。在彼間處。日初分時以四十種相。方便教化一眾生故。猶在舍婆提大城次第乞食時。舍婆大城乃有六十眾生。諸根缺壞作無間業。為欲殺母作非法事。彼等眾生若出家者。即得阿羅漢果。作是語已。時長老阿難白佛言。世尊。何因緣故。如來為一眾生於彼處中。以四十種相方便教化。猶能於彼舍婆提大城。令諸眾生於聖法中作無障礙耶。佛告阿難。彼一眾生在第二四天下大洲世界。如來世尊。以四十種方便教化者。唯佛能度非聲聞耶。如來於彼日初分時。若不教化彼一眾生。則能具造五無間業。當墮阿鼻大地獄中。墮地獄已九十九俱致百千年歲受大苦惱。彼等眾生唯佛能化。非餘二乘。阿難。彼一眾生最後應度。唯佛能化。阿難。如來為彼一眾生故。住九十九俱致百千歲。何以故。阿難。此是諸佛境界。阿難。如來所應作業要必當作而不廢捨阿難。如來住壽。若一劫若減一劫。應以佛身度眾生故。或復過彼。阿難。以此因緣故。彼一眾生如來以四十種教化。日初分時住聖法中。得阿那含果。又復阿難。時彼眾生說此偈言。</p>

<div class="lg regular"><div class='lg-row'>前際及後際　現在不知故</div>
<div class='lg-row'>造作於惡業　亦不知諸法</div>
<div class='lg-row'>前際及後際　現亦無所有</div>
<div class='lg-row'>三世皆平等　於中無所得</div>
<div class='lg-row'>分別故有得　若離則無得</div>
<div class='lg-row'>諸法無所有　如是隨如見</div>
<div class='lg-row'>所說離欲想　空想亦復然</div>
<div class='lg-row'>想斷無分別　此說無所有</div>
<div class='lg-row'>說身有所有　以取故示現</div>
<div class='lg-row'>諸法不可得　於中無滅者</div>
<div class='lg-row'>若取於涅槃　思念即顛倒</div>
<div class='lg-row'>取故說有物　說想還顛倒</div>
<div class='lg-row'>無想說有想　無想亦復然</div>
<div class='lg-row'>一切想離故　比丘成無有</div>
<div class='lg-row'>說欲有所有　瞋癡亦是有</div>
<div class='lg-row'>此無有知已　是說法眼者</div>
<div class='lg-row'>我已知彼欲　如是實無物</div>
<div class='lg-row'>不生亦不滅　此是彼自想</div>
<div class='lg-row'>大智者善說　諸法無有想</div>
<div class='lg-row'>世俗故有言　於中不可得</div>
<div class='lg-row'>虛空空說已　彼得則所有</div>
<div class='lg-row'>不生名與色　本性是法空</div>
<div class='lg-row'>功力於涅槃　復有眾生得</div>
<div class='lg-row'>若有想涅槃　彼見則是惡</div>
<div class='lg-row'>諸想皆滅已　法想亦復然</div>
<div class='lg-row'>不取亦不捨　是上丈夫說</div>
</div><p>阿難。此等六十眾生舍婆提住者。皆於往昔迦葉佛所。諸聲聞人供養佛已。於後復作非法事業。非阿羅漢。數為利養因緣自稱自舉。而不自知不得法味。造惡業已諸根毀減。復次阿難。有五種惡根不平等故。非善友作善友行。阿難。有眾生五種根相具足。種種承事而不能修。於己母邊亦行欺誑。況餘眾生也。五種根相具足一眼不得出家。此法律中。五種根相具足可畏眼不得出家。此法律中。五種根相具足赤眼不得出家。此法律中。五種根相具足大赤眼不得出家。此法律中。五種根相具足跛人不得出家。此法律中。五種根相具足脚脛曲不得出家。此法律中。五種法聾人不得出家。此法律中。五法曲脊不得出家。此法律中。五法䁋<span class='note-inline'>(虛涉反)</span>眼不得出家。此法律中。五法九指及十一指不得出家。此法律中。五法節分斷不得出家。此法律中。五法割耳不得出家。此法律中。五法割鼻不得出家。此法律中。五法具足眼根闕不得出家。此法律中。五法具足睗<span class='note-inline'>(式亦反)</span>眼不得出家。此法律中。五法具足眇眼不得出家。此法律中。五法具足不正見墜陷識不得出家。此法律中。五法具足瞎眼不得出家。此法律中。五法具足黃門人不得出家。此法律中。五法具足二根不得出家。此法律中。五法具足割根不得出家。此法律中。五法具足共丈夫行欲不得出家。此法律中。五法具足亂心人不得出家。此法律中。五法具足太長太短過黑不得出家。此法律中。五法具足太白不得出家。此法律中。五法具足白癩不得出家。此法律中。五法具足熟身不得出家。此法律中。五法具足疎齒不得出家。此法律中。五法具足竪髮不得出家。此法律中。五法具足赤頭不得出家此法律中。五法具足綠髮頭不得出家。此法律中。五法具足太黃不得出家。此法律中。五法具足斫面不得出家。此法律中。五法具足少髮及無髮不得出家。此法律中。五根相具足。山羊眼矘<span class='note-inline'>(土莾反)</span>眼小不瞬眼[目*窅]<span class='note-inline'>(一玦反)</span>眼。極深眼睽眼。睒眼電眼。睉<span class='note-inline'>(子戈目)</span>眼<span class='note-inline'>(謂小目)</span>長眼。睛相逼眼轉睛眼。睍<span class='note-inline'>(下典反)</span>睴<span class='note-inline'>(公困反)</span>坏眼斑眼。驢眼雞眼。尸利陀眼。漚婆陀眼。低彌魚眼。婆迦利陀眼<span class='note-inline'>(已上無正名可譯)</span>鷹眼鞞羅眼<span class='note-inline'>(亦無正名)</span>獼猴眼狗眼。阿荼迦羅眼<span class='note-inline'>(亦無正名)</span>薩多泥去多眼。尸陵伽羅眼<span class='note-inline'>(義云角)</span>汗眼黃眼。刪由迦多眼。娑賀賀那眼。缺眼雉眼。瞿利多眼<span class='note-inline'>(團)</span>刪提多眼<span class='note-inline'>(續)</span>毘跋眅<span class='note-inline'>(疋姦反)</span>多妬羅眼<span class='note-inline'>(轉患露白)</span>婆稚多眼。毘盧婆眼。阿舍羅摩那眼。那泥奚多眼。毘鉢羅毘羅眼。闍妬婆眼<span class='note-inline'>(一本云禪妬婆義似蛇)</span>緊陀羅眼。毘囉伽眼。漚那帝囉眼。三鉢囉朱帝囉眼。憂婆陀囉眼。婆荼婆馬眼。婆囉陀眼。婆羅伽眼。低視眼。猪眼網眼。毘察多眼<span class='note-inline'>(被傷)</span>皺眼青黃眼。不得出家。阿難。復有九萬九千彼彼眾生根。如來悉知。如來悉見。阿難。如來應正遍知有如是等無量無邊知見。阿難。復有二十二根相。詐善比丘貴重資財。諸佛如來皆如實知。復有二十二根相。詐善比丘。所有語言臭如死尸。又有十根相。阿蘭若比丘所出語言邪命詐善。有五根相。邪命比丘詐修善故。眾人識知。五根相破戒比丘。諸天唱告有五聲言。於持戒比丘告言。尊者。某甲比丘戒聚墮戒聚。遠離五種受法語出。若有比丘自戒聚墮。彼時諸天白善比丘持戒者邊。名某比丘今戒聚破五種讚歎歡喜法。於比丘邊所住諸天及三十三天。知比丘勝已。於四方讚歎五眼根相。比丘外現善相內心邪命。比丘五種見法各自有患。和合共住更互相信。比丘五有迦婆具足少法。諸比丘應當知。捨仙聖幢相而轉墜下。五法具足比丘不尊重戒。亦不尊敬佛法僧寶。五法具足比丘尼。不敬重佛法僧寶。五法具足比丘尼。不敬重大比丘。五法具足比丘尼。速墮戒聚。五法具足比丘尼。受他教令依他功力破壞人胎。五法具足比丘尼。實不敬重和上阿闍梨。詐為親相示現無怨。貪著利養當墮惡處。五法具足比丘尼。應知譬如門閫。五法具足比丘尼。若有智者若在家若出家。應當遠離如利角牛。謂妬嫉瞋恚無恩惡口諂曲。如是五法具足比丘尼。應當遠離。五法具足比丘尼。還俗戒聚墮落。更欲出家諸比丘不得聽。何以故。彼比丘尼不能住法。污染比丘。彼墮地獄。比丘五法具足。於比丘尼邊作諸過失。當墮地獄。不值四佛。五法具足。諸有智者見比丘尼生過患想。五法具足度女人出家。與已正法三分損減。比丘五破壞法。於比丘尼邊污染者。五法具足殺害眾生。五法具足諸俗人等。作不聞法業。五法具足。或有俗人心思出家。而彼不得聽令出家。五法具足俗人富伽羅等。以不正信而墮地獄。五法具足能令婦人墮地獄中。五法具足諸眾生等。先已和合後還破壞。五種言語法斷鬪諍根。五大地獄根力故。應當演說。五因五緣妄言取生。五散睡法。五怖流轉。五朋友法而相損害。五朋友如母。五法捨五法取。五法聖者訶。五法富伽羅應治罰。五自知不由他。五如金剛想。五不定想。五住想。五同心富伽羅。五不同心富伽羅。五富伽羅諂曲。五富伽羅無明。五富伽羅有疑意。五富伽羅度諸憂惱。五富伽羅如輪山。五富伽羅諸智所讚歎。五法具足富伽羅供養如來。五法具足富伽羅樂破僧。五過去增上言。五未來增上言。五現在增上言。五法合道。五聖言之非聖言。五身證者地。五見到地。五證相聖地。五取別相。五富伽羅如杵。五富伽羅如石。五想具足富伽羅如杵至盡。五想具足害母及父。五想具足於佛所生惡心出血。五想具足造五無間業。於一劫住大地獄中。五想具足從大地獄死。生於人間當得斷見。五想具足當得邪見。五想具足當捨重擔。五想具足墮不定聚及離重擔。五想具足富伽羅如優鉢羅。不假善友而善根增不損不減。五常善讚法得親近住增長善法。五法具足不親下人。然其境界亦非聖境。五種惡心者誑惑虛無。五毒蛇人空無物者。五法具足不得上閑預處。五過患根。五常不和合。五無攀緣如來不迎。況諸聲聞。五梵行者法。五癡法。五欲事。五非欲事。五斷者。五如[土*瓦]法作所作已令魔減損。五渴愛無義語令生疑意。五決了智能減渴愛。五不消過患。五富伽羅利智。五富伽羅部分分別智。五富伽羅決了智。五法將墮餓鬼。五法於他邊毀謗。五法具足若有得法者。天等世難知唯我能知。五順轉五逆轉。五想滿足虛空想。五想滿足世界中間住。五想滿足斷見轉。五分別想。五不分別想。五種說想。五觀想。五度觀想。五攝取想。五折伏想。五不可得想。五瞋想。五不瞋想。有不和合想。有味想。有愛想。有憎想。有想當作想。有想當不作想。有非想非想想。有離想想者非想想者。阿難於中非想想者。以五種方便當作離想。於中離想想者。彼亦當作五種方便。何以故。阿難。毘婆舍那智有攝取想不折伏。有折伏想不攝取。阿難。於中有攝取想不折伏者。彼五種想當作戲論。阿難。於中折伏想非攝取想者。彼七種想當作懈怠。阿難。此二想中非攝受想。當作受滅。其受滅中。真實想不墮於非想。乃至未增法想中。斷盡生已生死寂滅。是則最後離天流轉。五種善而有諍鬪。五顛倒意疑。不見語者。五根法入煩惱。五業報故。諸眾生等得大名聞。五速入作不善根。然比丘作想住已。入於修多羅。五惡攝取法令眾生命終。五種生處依自身虫生。令諸眾生當成就眼事及憂惱事。頭似白瘡有五法患頭。命終當苦惱死。五法被刀患。五法不可治即取命終。五寂滅不離住。五法不善根具足當成無子丈夫。五種虫依身體。在臍下胞邊住。得無子丈夫數。既無有子。使脚繚戾語言麁澁。彼人根中有五種虫。一名無子男。二無子丈夫。三無子婦女。彼有虫。名波羅株博迦。住在彼人大小便道中。其形微細頭如針孔。彼等食已。能令眾生一向絕欲。於受欲中懶惰懈怠。有五虫名瞿祇羅。依住於臍。眾生死時虫飲血故。得上氣病。於一剎那一牟休多即便命終。有五虫。名娑婆底野目佉。依於人項。眾生臨欲命終。喘息之時搦人咽喉飲咽喉血。有五虫。名鴦耆羅尼伽羅<span class='note-inline'>(隋言吞吐)</span>住人咽喉。人食苦食彼虫即動。彼虫動已舌根即動。其味處處令散。以業報故喉生息肉。若熟即死。若不熟者。於眼及喉即成患苦。有五虫。名僧鳩吒迦。住眾生脚掌食肉食血。阿難。時彼僧鳩吒迦虫。食足下肉血已。有筋名毘羅途羅。是筋連續眼根。彼筋為僧鳩吒迦虫食已眼即上舉。行時筋關不轉即成瞎跛。彼等眾生如來知無利益無有善根。彼生眼根生已還滅。阿難。一眾生有五千要節分。如來悉知。彼要節分中。有芥子分。觸者即盲。或瞎或跛。或聾或作傴脊。或有節分如芥子。物觸者觸已即便命終。阿難。此身如是受生。如是羸劣無有勢力。阿難。五種想如來不說。憐愍眾生故。有五種他廣作慢。諸眾生等所生慢處。有五慢不滅有患。有五種自身不觀者。慢彼大慢故。當作無間業。慢事慢。瞋事慢。受慢。種種稱量慢。順流慢。逆流慢。詐善慢。稱譽慢。見慢。力慢。色慢。語言慢。辯才慢。壞滅羞慚親近等事。有五種富伽羅。如破星稱。有五富伽羅如猫兒。有五富伽羅如糞。有五富伽羅如風。有五富伽羅如火。有五富伽羅大患。比丘有五處具足。當作舉罪羯磨。五如法問當令舉。比丘舉已。當不合捨。以五法當捨五法報最堅。若比丘眾和合被舉者。至他方入比丘眾。五重法比丘犯已當得舉。比丘共和合作法事。若食若作羯磨。若語言若布薩。若自恣或覆藏五法具足比丘。不令與他作舉羯磨。五種法舉者。比丘自身作罪。其作羯磨事壞不成。五法具足比丘。為舉比丘作佐助。或作朋黨。彼還如此作羯磨。五七住處令憶念。有諸比丘被他舉者。若更來入彼若不入。彼等皆合舉五事。持律者當應斷五事。持律者。巧能斷言。我是彼知不知者。有忘失。無有疑䓶處。應問彼七聚分處。應問受具戒處。應問四初學者四種恭敬處。應問四恭敬處所四闕少攝門。應問四闕攝所四依羯磨。應問四依羯磨等四丈夫障治罰語。應問四種丈夫障治罰者。四無智作者。如有事犯罪及道所生處。應問彼。若問時為說是如來印。彼處依修多羅說力。四五二八四轉犯道。應問。彼若堪解依義。應示彼人得成。真持律者無諂說法者。五種法壞本性不應作。阿難。此是四攝持律者。大勢力持律者。若於是中所學持律。七戒聚墮二十千數。善能解釋知者讚歎。隨順所見。阿難。說此四攝。而無多人許可所說。何以故。魔當覆藏如是說故。阿難。優婆離知此四攝。彼名最勝持律行者。阿難。持律者。五法具足應施他法。阿難。持律行者。五勝具足當向勝處。當得勝處。持律行者。五法具足當墮地獄。被他厭賤迷本行業。五種論師說迷惑言。四種論師作人言語。一種論師不歎言說。若說一迷語彼二種見身。譬如百歲眾生仰面向上不見前後。如是如是。有一論師。不得滿足外道功德。亦不能滿沙門功德。阿難。譬如有一盲人。又復一人得天眼者。如是二人未失人名。並是人也。阿難。如是如是。有一種論師。不捨論師名。共沙門行婆羅門行。然彼等人乃至不及似獼猴戒。阿難。有現獼猴句教示彼等。彼等學已得辟支佛道。五種憂事。五種憂具。五種折伏憂。五種得禪道。五種生明。五滅明。五出明。五行虛空。五同行事。五觀察。五說勝法令歡喜。五忍。五降伏。五背面。五愚癡。五處所。眾生各各破壞。眾生死時有五種心生。有一最後心受生處。五生處有二樂。五生處一切無樂。五種戒。五忍。五調伏欲。五頭痛。五眼痛。五鼻痛。五面痛。五面門痛。五食道。五耳疑。五眼根疑。面門得欲歡喜已。速得瞋恚十種惡。耳忘失音聲。五法具足舌根薄。五種善根口業清淨他信受語。五虫依頭名優羅蒱。亦名鉢盧。亦名那羅瞿。亦名波羅瞿。亦名婆帝虱都。彼五法令眼筋羸弱。復有五虫。噉食頭腦。名三暮瞿。亦名摩瞿踰。亦名尼帝踰逐都。亦名娑陀藍蒱。亦名娑途馱奴。若數發已食項筋斷。令諸眾生所有言音眾生不受。五種名字說法能令眾生言語不滿。五離惡平等知故。轉五根本。一切眾生各各鬪競。五得伏藏賊。不能奪五寄付。而不欺誑。五爭競本。二十二種相眼當減。此身中有二萬二千筋。有一筯攝更別。有十筋入項中。五筋入懸臃。五筋入肩膊。五筋入咽喉。此身有五十七百千數筋。纏縛此身。一如彼筋數。頭髮還有如許一一頭髮。復有五百五百名字。阿難。彼諸如來於一名中。安置建立。五速根。二攝根。二略。二共根。二無根。彼五處應分別。天道人道地獄道畜生道閻羅王道。五種根相。最後出入息眾生應知。此處捨已當墮阿鼻大地獄中。有四種根相。縛清淨不缺不濁。若於最後出入息時不墮惡道。智者應知。是人此處捨身命已。生三十三天。三種根相應墮畜生。二種根相當墮閻魔羅世。七種根相彼最在後出入息時。如是根相智者當知。如此眾生捨是身已得生人間。</p>

<p class='juan'>大威德陀羅尼經卷第一</p></div>
</div><!-- end of div[@id='body'] -->
</body></html>