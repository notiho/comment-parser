<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>持人菩薩經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu4' />持人菩薩經卷第二</p><p class="byline">西晉月氏三藏竺法護譯</p><a id='mulu5' />
<p class='h1'>持人菩薩經持施王品第四闕第三品</p><p>佛告持人：「乃往過去無央數劫，加復越是不可計劫，爾時有佛號意普玉王如來、至真、等正覺、明行成為、善逝、世間解、無上士、道法御、天人師，為佛、世尊。其佛世時，有八十億姟沙門眾，皆阿羅漢，諸漏已盡習學不學，阿那含、斯陀含、須陀洹，亦復如是各八十億姟，諸菩薩八十四億兆載，集會佛所。」</p>
<p>佛言：「持人！彼時如來壽八萬歲。時世有王名曰持陀，君二萬國，民人熾盛，風雨時節五穀豐饒，萬姓安隱。王所居城，廣長正方各四百八十里，其城皆以琦珍四寶成之；其牆七重，樹木深塹欄楯周匝各復七重，網縵珠珞各復七重。諸牆壁上及諸行樹，皆以四寶交露帳幔而圍繞覆。其二萬國，各有五百郡縣屬之。又其樹上皆生好衣，自然七寶諸細被服。一一池水各有五百浴池從之。又其浴池皆七寶成，生七寶蓮華，青紅黃白滿其池中，其華大如車輪，斯池中水自然八味。其土國王，有八萬四千夫人婇女，中宮正后有二太子：一名無限意、二名無限界，其太子各十六。</p>
<p>「時二太子適臥寐，於夢中見如來形像端正姝好，紫摩金色相好莊嚴，威德巍巍不可限量，光照十方。夢中見是，心中踊悅欣然無量。其二太子，從夢覺已心中坦然，各以宿懷識道正真，而歎頌曰：</p>

<div class="lg regular" style="margin-left:2em;"><div class='lg-row'>「『我今夜夢見，　天人中最勝，</div>
<div class='lg-row'>體紫摩金色，　百福成其相。</div>
<div class='lg-row'>以在其夢中，　觀一切功勳，</div>
<div class='lg-row'>以得覲尊顏，　懷悅豫無量。</div>
<div class='lg-row'>觀聖神光明，　猶日演暉曜，</div>
<div class='lg-row'>意中甚歡樂，　超越一切眾。</div>
<div class='lg-row'>威光極高峻，　猶如寶山王，</div>
<div class='lg-row'>若目覩其形，　靡不抱欣喜。』」</div>
</div><p>佛告持人：「其二太子見是瑞應，往見父母具說此意：『我等兄弟今日夜夢中，目見如來、至真，故啟二親欲往奉詣。如來興現在世，教化以來久矣，我等放逸沒五所欲不覺佛興，而為五陰之所縛結，諸惡羅網之所覆蔽。在於自大無恭恪心，以斯迷惑，不見如來諮受道慧。』二親然之。</p>
<p>「時，二太子啟父母已，往詣意普玉王如來所，前稽首足，白世尊曰：『罪蓋所覆迷世榮祿，邪位所惑不時奉覲，諮受訓誨慚愧形顏。世尊大哀！威光見照，開發愚冥乃得奉覲。今欲請佛菩薩聖眾，盡斯三月供以飲食衣服床臥具病瘦醫藥一切所安。』其彼大城園觀樓閣，父王所居嚴飾莊校，懸繒幢蓋浴池蓮華，啟其二親貢上如來、諸菩薩學、諸聲聞等，供佛聖眾見盡三月一切所安。父母同心亦皆哀之，供養盡節辭其二親，在如來所信無慕家，出家學淨行作沙門。</p>
<p>「時意普玉王如來、至真，見二太子捨國出家，察其志性，則為二人無限意無限界，班宣於斯曉了菩薩五陰衰品，二太子聞咸共啟受。八萬四千歲<span class='corr'>未</span>曾睡寐，亦不思食復不寢臥，唯坐思義經行諷誦。八萬四千歲未曾起想有他異念，常正精思暢五盛陰了之虛無，本末慌惚悉空不實，存在顛倒。是五盛陰以解如是，不能覺者迷惑其中，當修梵行，思是法已解達深義，不見盛陰之所歸趣，志存大猷無所希冀，壽終之後生兜術天。</p>
<p>「其時如來滅度之後，從兜術天下，還生世間閻浮利地大長者家，至年十六，夜臥夢中見如來像，在於夢中復從如來聞如是法，曉了菩薩斯五盛陰諸種入品。從夢覺起心懷悲喜，於一萬歲淨修梵行，復分別了是五盛陰諸種入品。終而復始，壽終之後生忉利天。適生尋復終沒，還生世間在梵志家，見本宿世意普玉王，最後末世餘正法訓留一千歲，以宿本德，信不慕家出家為道，博學廣聞智如大海，曉了盛陰諸種衰入，求其本末覺如真諦。時方便勸立，二萬世間人，二萬億天人，皆發無上正真道意，以是因緣，其二太子行菩薩業俱共和同，見十億姟諸佛世尊，最後末世逮得無所從生法忍，更復值供億姟兆載諸如來眾。二人俱等，於一劫中逮得無上正真道為最正覺，一號無量音，二號無量光。</p>
<p>「是故，持人！若有菩薩疾欲得成無上正真道為最正覺，當勤修學如是像典，如來所暢諸陰入種，分別有無諸法之無。」</p>
</div>
<div class='div-pin'><a id='mulu6' />
<p class='h1'>持人菩薩經十八種品第五</p><p>佛告持人：「何謂菩薩曉了諸種？若能分別十八諸種，而順思惟識別于觀。眼種本末則無眼界，悉空無我我所，入不久存，眼種虛無則曰自然。用眼自然故曰不真，因迷惑思想而合成，眼無所成不得識行為虛空形，猶如虛空悉無所成，悉無所有亦無處所。眼無內外亦無中間，欺詐之業無有真實不可護持，從因緣生無去來今，則為自然，本淨無形。罪福所成從顛倒興，為現在緣之所見轉，故曰眼空界不可見。</p>
<p>「計於眼者則無有界，識遊其中因曰眼界，眼根清淨、其色晃燿，合于意根，因緣所縛三事合會，眼色識集眼界空，其眼界不成界無界，其明智者乃覺知，是故菩薩分別眼界解了真諦，以了色本則無所有。</p>
<p>「何謂以了色無有界？不與色會亦不離矣，無所生長，雖說色界則無所有、色無處所。何以故云色無有界？色無有色，無內無外亦無中間，立存虛無，因其思想眼覩色光。眼種清淨以見好色，假號曰色，無得有處，猶如明鏡見其面像，無垢清淨反想有色，雖現鏡中有形色，其影乃從內出不從外入。用外形照內鏡現，眼亦如是，以用清淨雖由于色，為之見鏡覩夫面像，以見色空色之自然，無有境界而不可取悉無所成。其色想者本無所生，眾生不解。適見色已，其以解色，界無所生則無有界，以解色界了色本末，無去來今虛無自然，歎詠光斯緣合所謂也，色界如是，以眼識故。</p>
<p>「真諦觀者知之無界。云何觀之？無眼識種，其眼色者則無處所，本淨所致眼色叵得悉無所有，眼識無法假號現耳，眼識不合無真實形，眼識之界因顛倒雜，從宿世成，現在因緣之所見縛，與因緣會號曰眼識，用眾生在顛倒。</p>
<p>「若至聖見分別了之，眼識無界。所以者何？眼無所成，十二因緣起對合生，託於所作假號眼識，慕樂識行起所習行合成于識，雖有所覩皆虛不真，託有形相因緣現耳！</p>
<p>「宣說眼識使眾生了，如來班宣分別眾形，諸想合成故曰識無所成。眼以清淨識之本相因行所趣，故曰所見，雖習眼識故曰無界。所以者何？眼不求斯我得眼識，及與不得。了之色識無獲令自然。所以者何？無所成故也。假託有言而現斯義，為眾生故救攝危厄。眼本所行意念是地，識相自然眼界色界識界，三事合成諸界集會，因緣業相宣諸法會，故有託眼色識。如是計惟，是以便入眾生達彼無眼，無有色界亦無識界，如是所教斷除諸著。</p>
<p>「若能有了如來所達覺眾方便，則能曉解一切三界則無有界。所以者何？計於諸界實無有界，色不可得，耳聲識界亦復如是。鼻香識，舌味識，身觸識，意法識，計挍思惟觀無所成，意界虛無不有真實悉無所有。</p>
<p>「又是種者則無所成，猶如有人下種在地稍稍生牙，水為因緣日光照之，其種所牙無所造行，其種不與牙共合成，因種生牙，種不離牙牙不離種，意界如是，從其意業顯現種矣！</p>
<p>「故有意界，意不離念，念不離意，意界雖別因緣合成，其意界者無內無外意無中間，皆由宿命本行所立，悉由意業因界合會，現在因緣之所合生，故假曰意。從己所部罪福所生，十二緣起顯有所宣，故曰意界。</p>
<p>「方便說之欲令眾生解其本末，究竟求之實無本末不可得之。所以者何？心自放逸無處所故。所有至識柔軟言辭，其意界者悉無真諦，無有過去當來現在，明者曉了意界無界法界無有。</p>
<p>「何謂觀察法界自然，悉無所有而不可得？法界無成不得形像，唯顛倒立無有人壽，從虛偽生興受識矣，故曰法界。</p>
<p>「何謂曉了法界之無顯現其界？所以者何？其法界者則無所有，從因緣生，以因緣生故曰無界。所以其界因緣合成轉成顛倒，如來、至真解眾生界，故曰法界。託集假號，法界無內亦無有外亦無中間，然住合結除善不善法，斷一切諸義，宣布道教，故曰奉行。</p>
<p>「論無所有法界虛空，無成就形假有號耳。法亦如是無所成像，以斷法想取現要說，悉無境界故先歎之。無去來今為現在緣而見繫縛，從緣合成，眾生不解。明者曉了而證明，法界無界不多不少，則以方便因言法界。</p>
<p>「其了法界，皆除一切三界所生，以斷諸法無說法界，因緣言相用處諸法，故曰究竟。明者宣曰無所生相。所以者何？法界之相悉無所成，法界無處，無處非處，無合住處，亦無不住。察了法界永無所住，法界無生，無能者，無合會處，無合無散，法無所造亦不成就，以能如是觀法界者，則察意識而無有識，當作何觀？</p>
<p>「無生界則曰識界。所以者何？計其意識無所有故，虛偽不實合于顛倒，從意念有故曰意識，由因愚冥凡夫所行，唯賢聖達見知之耳。以二事宣意識所緣，用眾生類不能解了，明者所別從虛無，不真正想所生有意識。其意識界無有殊特，班宣究竟假託有言，借于眾生，不解意識本末無界，因緣所集輪轉無際。</p>
<p>「諸賢聖等不求識界，無內無外無有中間，明者曉了其意識者不覩意識，皆從緣起從顛倒興，以二因緣而有眾生，不真思想受於虛偽，從心行生，隨俗相有意識耳。</p>
<p>「眾生本心從是緣現，意識無去當來現在，意識計本亦無所著，意識所在無去無來無所存立，意無所住。所以者何？意識本淨則無有二無相無二，所在立處而不可見，明者曉了意識如是。其意識者無有法說，無合會亦無離別，無所生想無言教相，獨賢聖了。</p>
<p>「何謂識界？從所來者無所從來，無有因緣。所以者何？其意識界從因緣生，察其本末無有見者，明者曉了意成如是，本無有作，眾生自造悉無所生，眾生所出相無所生。」</p>
<p>佛言：「持人！若有菩薩當作是觀，曉了意識則無識著。」</p>
</div>
<div class='div-pin'><a id='mulu7' />
<p class='h1'>持人菩薩經曉三界品第六</p><p>佛告持人：「菩薩大士以曉意識，則不著欲界色界及無色界。當作是觀，雖存三界，不見欲色無色之界。既有是界，悉暢無界，班宣光顯眾生本末，在於欲界而自示現，在色無色而自示現，在是諸界現無有界，粗示要說，曉了諸法自然無界，三界之事無形無處，從因緣生，流於三界輪轉無際。</p>
<p>「智者分別三界所有境界悉無所有，從虛無合顛倒而有，是能覺了則解虛偽，自然永無便捨生死。眾生以除顛倒之業便棄三界，如來、至真頒宣三界，眾生所在悉無有界，無智習之迷惑作是，本淨自然而無有界，不猗三界，明者解之，此無有界。</p>
<p>「觀是三界眾生無界，己身虛空無有若干，一切諸法從因緣生，從顛倒合假有號耳。則無所成空而無作，自然清淨等御虛空，於一切界悉無所有，猶如虛空悉無所有。所以者何？究竟永寂，虛空本淨而不可獲，一切諸界亦如是矣！無內無外無有中間，界無有界，悉無所著皆無所生，諸明智者不有所生亦無所得，無住無不住、不等不邪本淨無獲。智者明了，不獲假託無念不能，由是智者不以諸界為境界也，相無所生隨俗名耳。無所分別以無生想，若滅是已無一切界，假有言耳。究暢本末悉不可知，以不可知一切亦然，明者所覩。」</p>
<p>佛言：「持人！若有菩薩暢了如是，解十八種及與三界，眾生之界及己身界、上虛空界達之平等，以觀如是則應平等不見境界，以無所見解一切界，假託言矣！</p>
<p>「一切諸界悉無有界，好喜入道曉了諸界，解脫眾生其相無二，以見無二並見諸界，以權方便頒宣示眾，十二因起假託有言，開化眾生入究竟義，以暢見慧一切諸界，故曰無形。所以者何？持人！如來、至真不得一切諸法處所亦非無得，無所亡失平等思惟，逮得無上正真之道。所以者何？一切諸法永無所有，本悉自然無成就者，諸界皆空覩實空無，以等如空無所生相，如來如是解一切界。如來不云諸界自然無界無形。所以者何？其無所有不可強有，以無所有則知自然。</p>
<p>「持人！當知如來所說，若有曉諸法所來，其菩薩大士便能分別一切眾生境界本末，以解本末分別麁細，頒宣諸界合散之義，諸界所入曉無自然，一切諸界虛空界，還自燒然無界無入，假託有辭永不可得，眾生無知故有是耳。猶如幻師工學其術，為諸眾生現若干變，以現諸化不可計形。若干種人不能知者，聞信所化謂之實有；其曉知者知幻自然。」</p>
<p>佛言：「如是，若能曉了幻化虛無眾生欺惑，若有明智，自解己身猶如幻化，了之假託，是世若斯自然知幻。若有菩薩曉了入是，暢幻自然以解自然，世之所居亦復如幻，以權方便為眾生類，現說一切悉如幻化。</p>
<p>「若有聞見解了幻法皆無所有乃至正真，其愚冥者不能達之，故為頒宣暢一切法。若了諸法一切如幻，欲入是義便當學者，深要之法不求得色，以不得色便不斷除，說其不斷除一切界，皆為假託。演諸合散分別諸界，宣權方便所造因緣，根元本末剖判真諦，現世度世有為無為，有順無<span class='corr'>順</span>諸應不應，宣權方便究竟盡言，有義無義所暢因緣，而說分別處所無處，皆當達是一切如幻。」</p>
</div>
<div class='div-pin'><a id='mulu8' />
<p class='h1'>持人菩薩經諸入品第七</p><p>佛告持人：「何謂菩薩曉了諸入？於斯菩薩觀十二入解其本末。云何觀之？所可觀者得不見眼之所入處，眼無成就悉無所有。所以者何？眼所入者，皆從緣對、從顛倒興，色之所縛、緣起所合。</p>
<p>「有二事因：一曰眼入；二曰從對。坐色故曰眼入，如是眼色有二猗著，眼色所入、色是眼品，自見色已以幻為門，故曰諸入。則盈生受，眼不著色、色不著眼，色不著色、目不著目，皆從緣起。以色為緣故號色入，自以見緣對，故曰有相，以入為業。</p>
<p>「何謂入業？由以顛倒用以豐饒以如究竟，不得入眼諸色之無，其明智者不求諸入便見真諦。從顛倒合愚冥凡夫有二相矣。眼以入色便顯入諦，已解真諦色入於目，無內無外無有中間。其眼眾色無去來今，現目覩色，現目覩色則貪受取，愚冥凡夫所行不可。明智達之虛無無真，思想顛倒便成諸入，諸入自然云何有乎？其無入相皆從緣起，故曰諸入。如來曰諸入虛無，悉從顛倒託於因緣，無有諸作無使作者，眼不召色色不召眼，亦無所知各各寂然。眼色諸入俱共淡泊，無有作者從因緣起，愚冥凡夫心處顛倒，賢聖達之，然無所生無所滅矣！</p>
<p>「無來無去，眼色諸入眼不斷眼，目不想目、色不捨色，便知自然。色不想色。所以者何？各各空故，各各淡泊知自然故。眼不猗眼、色不知色，自然之故。眼色自然無成就者，眼不求眼亦不合散，各各空無，目不習目是我所眼，色不習色色是我所，幻自然相，眼色虛無則曰自然，假託言矣！</p>
<p>「耳聲、鼻香、舌味、身更、心法而不可得，悉無所有亦無所成。所以者何？從因緣起，處在顛倒，立在二因，從心法興諸品入故，故曰諸入。以法因緣假託入門，法不著心，心不著法，法不著法，心不著心，著從緣起以立法事，因心見相不得入法，明智達之。</p>
<p>「求諸入本覩見真諦，皆顛倒合，愚冥凡夫見有二相，無內外亦無中間，心不入法法不入心，無去來今，皆從緣生，愚者不了，明智達之。所以者何？悉無所有處自然故，無意入法無有真相，不得成就假託現耳。</p>
<p>「如是，持人！菩薩以得曉了若斯諸所眾入，便了一切十二諸入，不著不縛便斷諸入，以造立證入諸分別使無所起，曉了無相猶如流水在所合矣！故曰水普無所不入。其十二入亦復如是，所云內外皆從因緣，其水流至多所成就。</p>
<p>「雖言自然不得處所，以見縛著，其諸入者向塵勞門，愚冥凡夫不斷塵勞，故曰入門。眼著于色，耳鼻口身心亦復如是，無所歸趣。菩薩大士曉了自然分別諸入，已分別入悉除眾結。如是，持人！菩薩大士曉了諸入。」</p>
</div>
<div class='div-pin'><a id='mulu9' />
<p class='h1'>持人菩薩經十二緣品第八</p><p>佛告持人：「何謂曉了班宣諸入？十二緣起觀十二。以何觀之？以用諸法悉無明業，故名曰癡；不了無處，故曰無明；不解諸法有生無明，故曰為癡。以不了是何故無明？無明緣故有行，若不達法不行是法，故曰無明緣故便有行。有行緣故生其識，故曰從行致識。有其二相致名色矣，故從識緣而生名色。從名色便生六入，故曰從名色緣得致六入。因有更痛，故曰從六入緣便生所更。因有痛痒，故曰從所更緣致有痛痒。則生恩愛，故曰從痛痒緣便生恩愛。從恩愛緣生所受，故曰從恩愛緣便生所受。從所受便生所有，故曰從所受緣便致所有。從所有便致生矣，故曰從所有緣便致所生。從所生緣便有老病死啼哭愁慼不可意法大患苦會，故曰從生致若干苦。</p>
<p>「以何等故合是眾惱？以無明故。習諸顛倒，從恩愛行忻樂貪欲，其心在在樂慕不捨，是則世俗十二品有緣起自閉，盲冥無目無明羅網，志存疽癩入於幽闇。無明為首，十二緣以觀如是，了斯無明虛偽不真。又其本際而不可知。何以故不可知？不可知，不逮明故。用無明故，其生本際而不可知。若有明智當觀察之，曉了本際則達無際，不起思想亦不無想，便斷眾想。以斷眾想不猗無明，一切諸法不違無明。是諸法者不去無明自大之心。所以者何？以捨無明，以故曰名一切諸法皆為無明矣！以能覺了一切諸法皆無明者，則達明業不更致明，以消無明則曰明業。</p>
<p>「何謂消無明者，解一切法悉無所有，一切諸法皆虛不真，處存顛倒法無所有，假託有耳！是則名曰以斷無明，亦斷有明。明與無明悉虛不真，所曰無明，用無明故有眾行業，便致十二，愚冥凡夫所不能達自投邪冥，悉無所有反造所有，故曰為行。無處無言不言不知，明亦不冥，諸行之業悉本空無，所法無有反行所有，故曰無明之緣使成諸行。</p>
<p>「其行無常，從是非業致眾行來。又察眾行無去來今，其無明空分別無明。諸行本空行悉自然，行無所著，因其無明故生諸行，其無明者不著諸行，明行不斷無明便消，行不除行，是行無明則發闇弊，處存顛倒無明叵得，則曰自然行不可得，亦曰自然。用幽冥塞，故曰無明，用冥無明便立行耳。</p>
<p>「若法無無明無所有，以虛偽法便成無明，行識行無所著行，不起識行。所以者何？行不知行，行無有法所可至奏，從行識生眾顛倒。其行與識，無內無外亦無中間，無起識者，以行逸生其識耳。彼若明智求識不得，識無所生亦無所見，不別於識，名色、六入、所更、痛痒、受、有、生、老病死憂慼啼哭痛不可意大苦陰會，輪轉無際生死不斷，投于五江四瀆之間不能自濟。曉了無根悉無所著，無致無極平等之業，<span class='corr'>觀</span>十二緣亦復如是，斯名曰明無二，故勤精進求一切諸法，以慕諸法無想不想，是柔順明入十二緣。</p>
<p>「是為，持人！諸菩薩眾曉了頒宣十二緣起在合會緣有所生起，分別無會，是曰逮得解無所生，曉了緣起觀十二緣，不當察生不至權慧。若能達知十二緣起無所生者，乃曰曉了逮無生慧。</p>
<p>「是故，持人！菩薩大士欲入無生慧建立證明，當分別暢十二緣起而奉行之，以餘奉行於諸緣起而無所生，以作是觀，乃謂逮得無所生慧，以能逮得無所生慧，造立證明，乃曰逮得無所從生曉了道慧。</p>
<p>「是故，持人！菩薩大士如是行者，於所生緣而無所生，悉斷三界，因緣證明觀無所生。若有菩薩至無生相，便疾逮得無所從生法忍，輒得親近菩薩之行，己身所奉面緣諸佛而受道決，當逮無上正真之道為最正覺，得決不久以近受決。又以自己如是色像奉行佛教，是諸正士各便受決得許信樂，分別一切世間諸法以度方俗。曉了十二緣起之元以達緣起，諸佛世尊現在目前，不復恐懼諸魔波旬。若見現在陸地水中，一切諸物覩見生死，已度眾厄拔無明根，如是比像永得安隱覩見正士。」</p>
<p>佛言：「持人！若有菩薩如是解了，吾我所有皆因緣故，若有聞是曉了十二緣起本末，信樂不疑，諸如來所成其根元，不久受決，得無所從生法忍，以受決本如來不久，諸如來便得道決，當逮無上正真之道為最正覺。」</p>

<p class='juan'>持人菩薩經卷第二</p></div>
</div><!-- end of div[@id='body'] -->
</body></html>