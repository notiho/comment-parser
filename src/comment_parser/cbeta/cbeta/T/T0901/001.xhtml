<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>陀羅尼集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 901
<div class='div-xu'><a id='mulu1' />
<p class='h1'>佛說陀羅尼集經翻譯序</p><p>若夫陀羅尼印壇法門者，斯迺眾經之心髓、引萬行之導首。宗深祕密，非淺識之所知；義趣冲玄，匪思慮之能測。密中更密，無得稱焉。</p>
<p>有高德沙門厥號阿地瞿多<span class='note-inline'>(唐言無極高也)</span>，是中天竺人也。法師聰慧超群、德邁過人，弱冠慕道，歷五竺而尋友，低心躍步而諮法要，故能精練五明、妙通諸部。意欲運西域之法水、潤東夏之渴仰，判身許于險難，務存弘道之心，跋山巖而不疲、涉沙流而無倦，頂戴尊經向斯漢地。永徽二年正月，屈于長安，奉勅住慈門寺。但法師含珠未吐，人莫別于懷珍，雅辯既宣，方知有寶<span class='note-inline'>(云云)</span>，故能決眾疑，言皆當理。然則經律論業傳者非一，唯此法門未興斯土，所以丁寧三請，方許壇法。</p>
<p>三月上旬赴慧日寺浮圖院內，法師自作普集會壇，大乘琮等一十六人，爰及英公、鄂公等一十二人，助成壇供，同願皇基永固，常臨萬國，庶類同沾，皆成大益，其中靈瑞恐繁不述<span class='note-inline'>(別在傳記)</span>。</p>
<p>余慶逢此法，不勝忻躍，躬詣翻經，所悕翻廣本屢值事鬧，不及陳請，恐幻質遷謝失于大利，便請法師于慧日寺宣譯梵本，且翻要抄一十二卷，竪興國之洪基、存隆民之祕寶歟。</p>
<p>從四年三月十四日起首，至永徽五年歲次甲寅四月十五日畢。以後頻頻勅追法師入內，邂逅之間無暇復校。</p>
<p>此經出《金剛大道場經》，大明呪藏分之少分也；今此略抄擬勘詳定，奏請流通天下普聞焉。</p>
</div>
<div class='div-pin'>
<p class='juan'><a id='mulu2' />陀羅尼集經卷第一<span class='note-inline'>(此卷印呪有二十九)</span></p><p class="byline">大唐天竺三藏阿地瞿多譯</p><a id='mulu3' />
<p class='h1'>大神力陀羅尼經釋迦佛頂三昧陀羅尼品一卷於大部卷第一<span class='note-inline'>(佛部卷上)</span></p><p>如是我聞：</p>
<p>一時佛在舍衛國祇樹給孤獨園，與大阿羅漢五千人俱，摩訶迦葉、優嚕毘羅迦葉、伽耶迦葉、那提迦葉、舍利弗、大目揵連、難陀阿尼嚕馱、阿若憍陳如、阿難陀、羅睺羅……等而為上首。</p>
<p>復有無量大菩薩眾，普賢菩薩、曼殊室利菩薩、觀自在菩薩、虛空藏菩薩、彌勒菩薩、金剛藏菩薩……而為上首。苾芻、苾芻尼、優婆塞、優婆夷、天、龍、藥叉、迦嚕囉、健達婆、阿素羅、緊那羅、摩睺落伽等。復有無量諸大國王，輸頭檀王、波斯匿王、頻婆娑羅王、梨車毘……等而為上首。</p>
<p>爾時，六師外道，謂：第一、富蘭那迦葉，第二、摩斯迦利拏瞿舍梨子，第三、散社伊倍羅胝子，第四、阿質多雞賒迦婆羅，第五、迦俱多伽智那耶那，第六、尼乾陀若提子等，來詣佛所，欲與世尊共相論議。</p>
<p>時彼園中有一枯樹，名菴末羅。爾時，富蘭那迦葉問世尊言：「儞瞿曇非一切智？若一切智，此菴末羅樹定死以不？」時佛知而默然不答。</p>
<p>時富蘭那迦葉手把白拂，以水散之，㧊於枯樹，使樹還生，枝葉華果悉令繁茂。時彼外道手摘果子以行時眾。爾時，會中多有凡眾，心各狐疑：「凡夫外道有此神異，佛定不勝。」</p>
<p>時佛世尊知會眾心，即入火光三摩地，從於頂上放無量光照三千大千世界已，佛以自手作佛頂印，誦佛頂呪，於佛光中化作無量阿僧祇殑伽沙那由他佛，其一一佛於虛空中行住坐臥，各放無量光明，身出水火，現作種種佛威神事。爾時，彼樹如故枯乾。彼富蘭那即時倒地悶絕而臥，其諸弟子互相啼哭。</p>
<p>爾時，諸天住在空中，散華供養、種種音樂，及四部眾皆大歡喜，退坐一面。時佛世尊為諸會眾說佛頂法：「廣此法是十方三世一切諸佛所說，我今亦復廣為一切說如是法。</p>
<p>「若欲行者，於淨室中安置佛頂像。其作像法，於七寶華上結加趺坐，其華座底戴二師子，其二師子坐蓮華上。其佛右手者，申臂仰掌當右脚膝上，指頭垂下到於華上。其左手者，屈臂仰掌向臍下橫著。其佛左右兩手臂上各著三箇七寶瓔珞，其佛頸中亦著七寶瓔珞，其佛頭頂上作七寶天冠。其佛身形作真金色，被赤袈裟。其佛右邊作觀自在菩薩<span class='note-inline'>(一本云十一面觀世音像)</span>，右手屈臂向上把白拂，左手申臂向下把澡罐。其罐口中置於蓮華，其華端直至菩薩頂，臨於額前。其佛左邊作金剛藏菩薩像，像右手屈臂向肩上，手執白<span class='corr'>拂</span>，左手掌中立金剛杵，其一端者從臂上向外立著。呪師於佛前，在右邊䠒跪，手執香鑪。其佛光上作首陀會天散華形。</p>
<p>「作此像已，於清淨處、好料理地莊嚴道場。於中安置此像已，然後呪師作四方及上下方結界訖，建立道場，懸諸幡蓋。其道場四角各作一水壇，壇上各安一水罐盛滿淨水，各以柏葉、梨枝等塞其罐口，復以種種華鬘及與絹片繫其罐口柏葉、梨枝，如是白月十五箇日日別作此法。若水華葉不好、惡者，數數換却，更著新者。其佛左邊安淨箱子，盛《金剛般若波羅蜜多經》，日日讀之。其作法人日日洒浴，於淨草上而坐臥之。</p>
<p>「於白月十五箇日，從初一日日別請一比丘設齋，多亦無限。初日三時供養佛頂，各誦呪一千八遍竟，然後發遣已，復數數誦般若滅罪呪。如是日日倍增供養，乃至第十四日於佛像前結長二尺華鬘十六箇著之。復安十八瓦盋，其十中盛滿香水、八箇瓦盋盛滿牛乳。復安種種飲食，復安酥燈一百盞，復安沈香及與香鑪訖，請喚佛。安置座已，種種供養，誦呪竟而發遣之。</p>
<p>「到第十五日正五更頭，還如第十四日種種供養訖，於道場中作水壇竟，喚帝殊羅施安置。復安火爐，取沈水香一百八段，段別長一尺，兩頭塗蘇合香，一一誦呪七遍訖，火鑪中燒，如是燒盡一百八段。爾時，帝殊羅施來入道場，現行者前，語行者云；『汝為何事作如是法？』是時行者手擎上件種種香華等而供養訖，隨意白佛：『我欲某事法。』時佛隨行者願，種種聽許，忽然不現。若佛不現者，觀自在菩薩即現自身，與願等事與上無異。若行者眼不得見佛菩薩者，耳得聞聲；若耳不聞其語聲者，得種種佛頂驗。若行者不依上法修行者，不得靈驗。」</p>

<div class='div-other'><a id='mulu4' />
<p class='h2'>釋迦佛頂身印第一</p><p>「反叉左右二無名指、二小指在於掌中，直竪二中指頭相拄，屈二食指頭壓中指上節背，並竪二大指捻中指中節側，頭指來去，即說佛頂心呪。呪曰：</p>
<p class="dharani">「『那<span class='note-inline'>(上音)</span>謨<span class='note-inline'>(上音)</span>薩婆若耶<span class='note-inline'>(一)</span>　唵<span class='note-inline'>(二)</span>　多他揭都烏瑟膩<span class='note-inline'>(二合)</span>沙<span class='note-inline'>(三)</span>　阿那跋盧<span class='note-inline'>(輕音)</span>枳跢<span class='note-inline'>(四)</span>　謨唎欝地<span class='note-inline'>(二合)</span><span class='note-inline'>(五)</span>　帝殊囉施<span class='note-inline'>(六)</span>　嗚[合*牛]<span class='note-inline'>(二合)</span><span class='note-inline'>(七)</span>　什皤羅什皤羅<span class='note-inline'>(八)</span>　駄<span class='note-inline'>(去音)</span>迦馱<span class='note-inline'>(去音)</span>迦<span class='note-inline'>(九)</span>　毘馱<span class='note-inline'>(去音)</span>迦毘駄<span class='note-inline'>(去音)</span>迦<span class='note-inline'>(十)</span>　陀囉<span class='note-inline'>(上)</span>陀囉<span class='note-inline'>(上)</span><span class='note-inline'>(十一)</span>　毘陀囉毘陀囉<span class='note-inline'>(上)</span><span class='note-inline'>(十二)</span>　瞋駄瞋馱<span class='note-inline'>(十三)</span>　頻馱頻馱<span class='note-inline'>(十四)</span>　嗚[合*牛]嗚[合*牛]<span class='note-inline'>(二合去音)</span>㧊㧊㧊<span class='note-inline'>(泮吒反)</span><span class='note-inline'>(十五)</span>　莎<span class='note-inline'>(去音)</span>訶<span class='note-inline'>(十六)</span><span class='note-inline'>(以下皆同，更不重注)</span>』」</p>
<p>佛告諸比丘：「此呪能解一切諸呪——若外道、若摩醯首羅呪——亦能除却諸惡鬼神、亦救眾生五苦八難。若善男子至心受持佛頂心三昧陀羅尼呪，應當護持三業清淨。三業清淨有二種護。何等為二？一、外護，二、內護。言外護者，不得食我世尊殘食、不得食一切賢聖殘食、不得食一切鬼神殘食、不得食師僧父母殘食、不得食一切眾人殘食、又不得食國王官人殘食、不共眾人傳器而食，亦不得食毘那夜迦鬼魔之食——毘那夜迦食者，若麵裹物，[飢-几+蒸]煮燒熟，歡喜團……等皆不得食。若食此食，於三昧力不得成就。若一切人畜生產處，不得往到亦不得食；諸死亡家、十惡家、酤酒家、五辛家、埋死人家、賣凶具家、不淨人家、婬女家、造經像家，皆不得往亦不得食；諸不淨人、看他產人、捉死屍人、截割眾生身肉之人……如是等人皆不得近與身相觸，亦勿交往。此名外護清淨之法。</p>
<p>「內護清淨者，身不得殺生、偷盜、邪婬，口不妄語、惡口、兩舌、綺語、戲論皆不應作，意不應作貪、瞋、癡等，唯起大慈、大悲、大喜、大捨等心，是名菩薩四無量心三業清淨。由三業淨，乃能受持此三昧陀羅尼佛頂呪印。此三昧陀羅尼力悉能解除一切天魔外道呪法，皆能降伏一切怨敵，及摩醯首羅、諸天鬼神所說呪術悉能除滅。」</p>
<p>爾時，世尊即說佛頂三昧曼荼羅法：「善男子！若修行此陀羅尼法時，於十二月月生一日淨治一室，掘去惡土，以好土填，堅築令平。未填以前先掃灑清淨，燒安悉香，誦呪七遍，向前淨地立面向東，法師口云：『我某甲今於此處作佛頂三昧陀羅尼道場懺悔，今此地中東西南北、四維上下，一切非人、毘那夜迦、諸鬼神等皆悉遠去，不得住此。若其善心護佛法者，任為住此。』如是白竟，先從前地處中量取縱廣四肘，從東北角竪一竹竿，東南、西南、及西北角各竪一竿<span class='note-inline'>(若無竹時，好木亦得)</span>。從東北角向上<span class='corr'>量</span>取八尺繩繫竿上，其餘三角亦如是繫，至東北角一匝繫竟，還從東北角莊嚴一切，幡華、鈴帶、珮鏡、寶瓶次第莊飾，到東北角一匝嚴訖，唯開西門，東及南、北三門總閉。次莊上方，從東北角以一幡繫至西南角繫，正東門上以一幡繫至西門繫，其東南角又繫一幡至西北角繫，正南門上又繫一幡至北門繫。次莊上方訖，各分幡帶繫著四柱，又從東北角繫至西北角繫。</p>
<p>「次取新淨牛糞，不食糟豆特犢子糞最為第一，不得直用其生牛糞，取新瓦罐以汲淨水，不用殘水，瀉淨盆中，以糞和水攪去其滓，著檀香末。取一柳枝，以右手執，左手執金剛杵及其數珠，面向東坐，誦佛頂心呪，柳枝攪水，呪一百八遍。持呪水器入道場中，從東北角㧊其香水，以右手摩地，隨日轉摩，隨摩隨乾，忽令停水。道場內地一遍摩訖，乃至道場外四邊，摩各一步地，四角竪標，結繩為界，此則名為佛頂三昧陀羅尼結界之地。如一遍摩，第二、第三亦如是摩。摩地不得用殘香水，日日別取新淨牛糞，准前作用，作此水者，則名佛頂三昧陀羅尼八功德水。</p>
<p>「壇地乾竟，取五寶瓶各受一升——如無寶瓶，新淨瓦瓨未經用者亦得中用——臨時滿盛淨水，各安五穀，著七色香，又安雄黃，各如棗大。其五瓶中各插柳枝、柏枝、竹枝、雜華果枝，皆并葉用，以用綵帛各長四尺繫雜果枝上，將此五瓶各安四角。</p>
<p>「莊九盞燈置道場中，用佛頂心中心呪呪一百八遍。先將此燈入道場中，從東北角竿下安一燈、正當東門安一燈、東南角柱下安一燈、正南門安一盞燈、西南角竿下安一燈、正西門門南頰安一燈、門北頰安一燈、西北角柱下安一燈、正北門安一燈。依前作法，將其華瓶從東北角安一瓶、東南角安一瓶、西南角安一瓶、西北角安一瓶、正中心安一瓶。取蘇合香、龍腦香、麝香、欝金香、沈水香、栴檀香、安息香、薰陸香、白膠香，除蘇合香，餘八色香以和少分五穀，各安瓶中——五穀者，大麥、小麥、小豆、稻穀、胡麻——取種種華疊、種種香疊，西門內安置。取白芥子，石子十顆大如鷄子，淨洒，共芥子一處安著。先燒安息香、薰陸香，未燒香前，誦心中心呪印印香鑪。呪七遍竟，手執香鑪而作是言：『我某甲供養十方一切佛、一切般若波羅蜜、一切觀世音菩薩、一切諸菩薩、一切金剛藏菩薩、天龍八部、護塔護法諸善神等，證我比丘某甲作佛頂三昧陀羅尼功德如意成就，請求加護。』</p>
<p>「作是語已，則奉請釋迦佛頂像，正當道場中心懸著，則燒八種香供養，頂禮釋迦牟尼佛。却坐合掌，端身而住，瞻仰世尊，以偈讚曰：</p>

<div class="lg regular" style="margin-left:2em;"><div class='lg-row'>「『南無佛智慧精進，　那羅延力骨鎖身，</div>
<div class='lg-row'>波羅蜜多六度行，　大慈悲父常為人。』</div>
</div><p>「如是偈讚三說訖，頂禮捧足恭敬，即取種種香末，手中捧香，誦心呪呪七遍，散釋迦牟尼佛及十方一切佛、般若菩薩等上，普同供養，是名香三昧陀羅尼供養。</p>
<p>「復作華印，捧種種華，如前香法呪七遍已，如前散供養者，此即名陀羅尼三昧華供養。</p>
<p>「次即左手執金剛杵，右手執數珠，口云：『頂戴恭敬般若波羅蜜多法，恒沙萬德今從諸佛受。』說是語已，即舉兩手頂戴恭敬，是名頂戴恭敬之法。還放數珠及金剛杵於寶器上，頂禮世尊，右遶三匝，辭佛而出。</p>
<p>「更以香湯淨洒浴已，著新淨衣——淨衣三具，從旦至午著一具衣、從午至黃昏著一具衣、從黃昏至中夜時著一具衣、從中夜至平明時復著一具，如是替換，終而復始。如無三具，二具亦得。其衣上下俱用黃色，不宜雜色。著淨衣已，即用破魔印呪護身。</p>
</div>
<div class='div-other'><a id='mulu5' />
<p class='h2'>佛頂破魔結界降伏印呪第二</p><p>「准前身印，唯改二頭指竪，頭相捻，以二中指各㧙頭指上節背側，過頭相拄，並屈二大指入於掌內。先應頂戴恭敬印已，至心誦呪。呪曰：</p>
<p class="dharani">「『唵<span class='note-inline'>(一)</span>　室唎<span class='note-inline'>(二合)</span>夜<span class='note-inline'>(二)</span>　婆醯<span class='note-inline'>(三)</span>　莎婆訶<span class='note-inline'>(四)</span>』</p>
<p>「頂戴恭敬呪七遍已，印左右肩、當心、咽下、眉間、髮際及印頂後，如是三度。此印及呪常用護身結界，釋迦牟尼佛初成道時坐菩提樹下，先用此印誦陀羅尼護身結界，降伏諸魔成等正覺。</p>
<p>「是陀羅尼印能解一切種種毒蟲、種種惡鬼、種種精魅、種種諸魔、鬼神呪術皆悉除遣，一切厭蠱、呪詛、口舌皆悉消滅，不能為害。</p>
<p>「若善男子於奢摩他、毘鉢舍那，速得成就禪定解脫。作觀行時，先印床座呪三七遍及身心竟，而上床座結加趺坐，衣服束帶皆悉緩繫，正坐端身，骨節相拄，項直平視，舉舌向腭，以右手壓左手作般若三昧禪印。先觀四大，色畢竟空，無有真實；次觀五蘊，知其性空不可得，即心寂滅三昧；觀色性不可得，即色寂滅三昧。若證此三昧時，心生大歡喜，或見諸境界不得取著，滅除一切諸重罪障；若見他障，為彼作印，誦陀羅尼，即得除滅一切罪障。</p>
<p>「護身結界訖，入道場中西門禮拜胡跪，即印香爐，誦呪七遍，燒安悉香、熏陸香已，口云：『我某甲奉請作法，如意成就。』右手<span class='corr'>掐</span>數珠，左手執金剛杵，印白芥子寶器之上，誦前大心呪，呪一百八遍，還放數珠及金剛杵香寶器上。作破魔印，印白芥子、石子，各呪七遍。次作佛頂索印，印白芥子、石，各呪七遍。次作佛金輪印呪、次作佛刀印呪，各呪七遍，即手執芥子寶器，從道場內東北角散白芥子。如是，四方、四維、上下散一遍訖，第二、第三亦如是散。散已，即出於道場外，准前散白芥子，四方、四維、上下散竟，把其石子從東北角盡力挽石。如是，四方、四維、上下各挽一石，石所到處即為外界，芥子到處即為內界。還入道場作破魔印印地，誦呪七遍，即名地結界。四角四方以手印空中轉，呪七遍，即是結八方界。以手印頂上一尺高轉呪七遍，即名上結界法。次用手印總結界竟，手執香鑪，燒種種香，口云：『奉請結界，各依本位威儀具足，如法而住。』</p>
</div>
<div class='div-other'><a id='mulu6' />
<p class='h2'>佛頂奉請印第三</p><p>「准前身印，唯改二頭指直竪，相去四寸半，並二大指直竪，去中指八分，誦佛頂心呪；至第四遍，二頭指漸漸屈入掌；呪滿七遍，反手印，即和南頂禮，向內散去奉請印，即作花光印誦呪。呪曰：</p>
<p class="dharani">「『唵吽迦摩羅　娑婆訶<span class='note-inline'>(呪七遍)</span>』</p>
</div>
<div class='div-other'><a id='mulu7' />
<p class='h2'>蓮華捧足印呪第四<span class='note-inline'>(亦名花光印也)</span></p><p>「二小指竪相捻，並竪二大指，自餘六指散開直竪，微曲指節，似開華勢。呪滿七遍，並屈二大指向掌內，即頂禮，向內散去蓮華印其座。呪曰：</p>
<p class="dharani">「『唵<span class='note-inline'>(上聲)</span><span class='note-inline'>(一)</span>　迦摩囉<span class='note-inline'>(二)</span>　莎訶<span class='note-inline'>(三)</span>　<span class='note-inline'>(呪七遍)</span>』</p>
</div>
<div class='div-other'><a id='mulu8' />
<p class='h2'>座印第五</p><p>「右手五指竪相捻，以左手頭指、中指、無名指屈右手五指，大指壓上，直申左小指，誦前坐呪滿七遍已，散去坐印。</p>
<p>「次請釋迦佛中心坐，次請東門釋迦心佛，用佛頂印誦佛頂呪，請坐法用准前，奉請南門侍者金剛藏菩薩。</p>
</div>
<div class='div-other'><a id='mulu9' />
<p class='h2'>金剛藏菩薩印呪第六</p><p>「左右無名指掌內相叉，右壓左，向虎口直申，二小指竪相捻，二中指竪相捻，直竪二頭指，相去四寸半，並竪二大指，去中指一寸，誦金剛藏心呪。呪曰：</p>
<p class="dharani">「『唵<span class='note-inline'>(一)</span>　跋折囉<span class='note-inline'>(二)</span>　悉婆<span class='note-inline'>(二合)</span>婆皤<span class='note-inline'>(去音)</span>耶<span class='note-inline'>(三)</span>　莎婆訶<span class='note-inline'>(四)</span>　<span class='note-inline'>(誦七遍，徐屈頭指向掌內，次頂禮)</span>』</p>
<p>「其坐法用准前請坐法無異。</p>
<p>「次請北門侍者十一面觀世音菩薩。</p>
</div>
<div class='div-other'><a id='mulu10' />
<p class='h2'>十一面觀世音菩薩印呪第七</p><p>「二中指直竪，頭相捻，直竪二頭指，相去四寸半，並二大指直竪，二無名指相去一寸八分，二小指直竪，相去五寸，頭指來去。呪七遍已，漸屈頭指入掌，禮拜奉請，作法亦如前說。呪曰：</p>
<p class="dharani">「『唵<span class='note-inline'>(一)</span>　阿嚧力<span class='note-inline'>(二)</span>　莎訶<span class='note-inline'>(三)</span>』</p>
<p>「次請四角金剛，誦前金剛藏呪，作前金剛藏王印，從東北角請、東南角、西南角、西北角一請。四度屈指印竟，其呪誦聲相續不斷，口云：『從東北角奉請金剛，東南、西南及西北角奉請金剛，各住本位，如法而坐。』即作華座印，隨日三遍轉印誦呪，呪同前說坐印呪無異。誦七遍已，恭敬頂禮。禮已，次作大三昧印，誦三昧呪。</p>
</div>
<div class='div-other'><a id='mulu11' />
<p class='h2'>大三昧勅語結界印呪第八</p><p>「左右二無名指、二小指掌內相叉，右壓左，直竪二中指，頭相捻，屈二頭指捻中指上節背，屈二大指附著頭指屈一節，二手掌相去四寸，頂戴恭敬，空中四方隨日右轉，誦三昧大結界呪。呪曰：</p>
<p class="dharani">「『唵<span class='note-inline'>(一)</span>　商迦<span class='note-inline'>(上音)</span>禮<span class='note-inline'>(二)</span><span class='note-inline'>(一本云羯唎)</span>　摩訶三昧焰<span class='note-inline'>(三)</span><span class='note-inline'>(上音)</span>　槃陀槃陀<span class='note-inline'>(四)</span>　文闍文闍<span class='note-inline'>(五)</span>　莎婆訶』</p>
<p>「誦七遍已，手印隨日轉。轉三匝已，次應勅云：『三昧結界威儀具足，如法而住<span class='note-inline'>(若結界時，廢文闍文闍；解界之時，用文闍文闍)</span>。』此是十方三世諸佛大三昧陀羅尼呪印，若人至心受持讀誦，滿三十萬遍乃至七十萬遍，滅除四重、十惡、五逆、一闡提罪，除去種種橫障橫惱，眾人見者皆大歡喜，於一切三昧陀羅尼力速得成就。</p>
<p>「善男子手執香爐，燒香供養，為其七世一切父母、現存父母著一丸香、普為六道一切四生著一丸香、又為一切病苦眾生著一丸香、復為一切十方施主著一丸香、又為自身著一丸香。著香已竟，印其香鑪，呪七遍已，名捧香鑪，至心供養釋迦文佛并佛眷屬、供養觀世音菩薩并其眷屬、供養金剛藏菩薩并其眷屬。即普運心，周遍十方一切淨土、六道四生、一切地獄、一切病苦諸眾生處，香雲遍滿十方法界，作香宮殿樓閣、七寶池臺、微妙音聲、一切佛事供養；香雲遍至地獄，出和雅音稱讚三寶，隨聞隨稱離地獄苦；遍至六道，滿眾生願，病苦眾生香雲入體，除去一切種種病惱，此是佛頂三昧香雲供養之法。</p>
<p>「一切寶物、一切諸華——曼陀羅華、芬陀利華、俱物頭華、瞻蔔華……等——一切末香、種種塗香、諸香功德池水供養，如前無異。末香、華雲皆悉遍滿十方法界，供養種種寶、種種飲食、種種財寶、種種華鬘、瓔珞、華冠、寶釧等物，一切供養。</p>
<p>「香池法者，用八種香——謂欝金、沈水、蘇合、薰陸海、此岸栴檀、牛頭栴檀、麝香、龍腦香——是八種香共擣為末，以淨水和，寶器中盛。於道場內，從東北角內院著一香水器，正東、東南、正南、西南、正西、西北、正北門下如是八處各著一器八種香水，其尊像前著二器水，是名八種功德池水，亦名陀羅尼三昧水，復名佛頂三昧甘露妙藥，亦名清淨陀羅尼藥。供養已竟，從佛請藥，服之三度，日別一度，及灑散頂、面、身、心上，內外清淨，障難病苦皆悉消滅。次作和南，至心頂禮一切諸佛、般若波羅蜜、菩薩、金剛、一切賢聖，行者起立作禮拜印<span class='note-inline'>(十一面部禮拜印同)</span>。</p>
</div>
<div class='div-other'><a id='mulu12' />
<p class='h2'>那謨悉羯囉印呪第九<span class='note-inline'>(唐云禮拜，下有讚歎呪)</span></p><p>「兩手掌相合，左右十指直竪相叉，右壓左，十指頭齊正，即誦那謨悉羯囉呪。呪曰：</p>
<p class="dharani">「『那謨<span class='note-inline'>(上音)</span>陀舍南<span class='note-inline'>(上音下同)</span><span class='note-inline'>(一)</span>　蒲陀俱智南<span class='note-inline'>(二)</span>　唵<span class='note-inline'>(三)</span>　戶嚧戶嚧<span class='note-inline'>(四)</span>　悉陀嚧者儞<span class='note-inline'>(五)</span>　薩婆<span class='note-inline'>(去音)</span>遏他<span class='note-inline'>(六)</span>　娑達儞<span class='note-inline'>(七)</span>　莎婆訶<span class='note-inline'>(八)</span>』</p>
<p>「誦三遍已，頂禮一拜，如是三度。</p>
<p>「如是禮拜者，禮一切佛、般若、菩薩、金剛、賢聖，滅除一切十惡、五逆、四重等罪，一切障難皆悉消滅。若人禮拜十萬億佛，所得功德不及誦此陀羅尼人作印禮拜所得功德。</p>
<p>「禮訖胡跪，手執香鑪燒香供養一切三寶；第二更燒香慰問諸天神王、一切鬼神，起大慈悲悉與歡喜，歸依三寶發菩提心。放香爐竟，却坐端身，作禮拜印，以印當胸，即誦讚歎三寶神力滅罪陀羅尼呪。呪曰：</p>
<p class="dharani">「『那<span class='note-inline'>(上音)</span>謨<span class='note-inline'>(上音)</span>娜婆娜婆羝那吽<span class='note-inline'>(二合下同)</span><span class='note-inline'>(一)</span>　三藐三菩陀俱智那[合*牛]<span class='note-inline'>(二)</span>　那<span class='note-inline'>(上音)</span>謨娜婆娜婆羝那[合*牛]<span class='note-inline'>(三)</span>　達摩俱智那[合*牛]<span class='note-inline'>(四)</span>　那<span class='note-inline'>(上音)</span>謨娜婆娜婆羝那[合*牛]<span class='note-inline'>(五)</span>　僧伽俱智那[合*牛]<span class='note-inline'>(六)</span>　跢姪他<span class='note-inline'>(七)</span>　唵<span class='note-inline'>(八)</span>　摩隷毘摩隷<span class='note-inline'>(九)</span>　昵<span class='note-inline'>(上音儞吉反)</span>麼[口*梨]黎<span class='note-inline'>(十)</span>　薩婆跛波迦生<span class='note-inline'>(二合)</span>羯[口*梨]<span class='note-inline'>(十一)</span>　莎婆訶<span class='note-inline'>(十二)</span>』</p>
<p>「若善男子、善女人至心受持滿三十萬遍，能滅一切根本重罪，一切障難悉皆消滅。晝夜六時，時別誦呪一百八遍、或四十九遍、或三七遍，相續受持，一切橫病皆悉消滅。晨朝淨洒手面、漱口竟，正面向東，呪一掬水三遍灑於頭、頂、面、身、心上，如是三遍，一切眾人見者歡喜，所往之處無有障礙。</p>
<p>「讚歎已訖，至心頂禮諸佛、般若、菩薩、金剛等，請求加護：『我某甲身攝受護念，哀愍覆護，賜與我某甲種種行願，我某甲乘佛威神受持佛頂三昧陀羅尼曼咥[口*梨]慕陀羅，曼荼羅功德頂戴受持。』</p>
<p>「作是語已，頂戴恭敬，即從世尊請般若波羅蜜數珠，即作數珠印。</p>
</div>
<div class='div-other'><a id='mulu13' />
<p class='h2'>數珠印第十</p><p>「以左手大指捻無名指甲上，小指、中指直竪，屈頭指捻中指上節背，右手亦同，用右中指捻數珠，結加趺坐，端身而住，誦前大佛頂心呪一千八十遍、或五百四十遍，一一<span class='corr'>掐</span>之，及受持釋迦佛頂一切印法。</p>
<p>「每月月生一日至月生七日獻八槃飲食、一切雜果，從東北角安一盤食、正東門安一盤、東南角安一盤、正南門安一盤、西南角安一盤、正中心像前安一盤、西北角安一盤、正北門安一盤；從月八日至十五日，日日獻食，如果子法。如其不得日日獻者，取月三日、若月五日、若月七日應獻果子，其月八日、十三日、十四日、十五日應獻食供養。若能月一日至十五日，日日相續，供養果食、種種諸物、香華等者，最勝第一。十六日已去，直以香華供養誦呪，乃至月盡。月月如是。</p>
<p>「善男子！作數珠者，用金、銀、赤銅、水精、瑠璃、沈水、檀香、青蓮子、瓔珞子。」</p>
<p>佛告諸比丘：「如上所說諸數珠中，水精第一。</p>
</div>
<div class='div-other'><a id='mulu14' />
<p class='h2'>佛頂頭印第十一</p><p>「准前佛頂身印，唯改二頭指㧙在中指後，頭相拄，用破一切外道法及諸鬼神呪術等法，悉皆除破一切橫障，一切難事悉皆消散。隨所住處有諸惡獸、毒蟲等難，呪白芥子和灰一百八遍，向東北角呪三遍已，一散芥子；如是八方逐日轉散，所有毒蟲悉皆消滅。次作佛頂轉法輪印。</p>
</div>
<div class='div-other'><a id='mulu15' />
<p class='h2'>佛頂轉法輪印呪第十二</p><p>「准前佛頂身印，唯改二頭指直竪，捻二中指甲下。呪曰：</p>
<p class="dharani">「『唵<span class='note-inline'>(一)</span>　斫迦囉<span class='note-inline'>(二合)</span><span class='note-inline'>(二)</span>　餘宕<span class='note-inline'>(大忘反)</span>雞<span class='note-inline'>(三)</span>　瞋馱尼<span class='note-inline'>(四)</span>　嗚[合*牛]<span class='note-inline'>(二合)</span>[打-丁+(姊-女)]<span class='note-inline'>(五)</span>　莎訶<span class='note-inline'>(六)</span>』</p>
<p>「若有受持此法輪印陀羅尼者，一切諸法三昧、陀羅尼法、自在力速得成就，令佛正法久住世間，常行菩薩摩訶薩道，起大慈心教化眾生，修一切善法、斷一切惡法，是名轉法輪，滅除一切罪，一闡提等皆悉消滅。次作金輪印。</p>
</div>
<div class='div-other'><a id='mulu16' />
<p class='h2'>帝殊囉施金輪印呪第十三</p><p>「二小指竪，頭相拄，二無名指屈中節，頭側相拄，並竪二大指捻無名指頭，二中指竪，頭側相拄，屈二頭指曲捻中指上節背，頭指來去，二肘頭相著，即說呪曰：</p>
<p class="dharani">「『唵<span class='note-inline'>(一)</span>　浮嚕那<span class='note-inline'>(二)</span>　嗚[合*牛]<span class='note-inline'>(三)</span>　莎訶<span class='note-inline'>(四)</span><span class='note-inline'>(上)</span>』</p>
<p>「若能受持此印呪者，悉能滅除一切罪障。誦呪滿四十萬遍，所往之處皆悉歡喜，一切賊難皆悉退散。</p>
</div>
<div class='div-other'><a id='mulu17' />
<p class='h2'>又帝殊羅施金輪佛頂心法印呪第十四</p><p>「准阿彌陀佛轉法輪印，唯改兩手頭指、中指、無名指皆曲，竪二大指、小指，印當心上<span class='note-inline'>(擬更勘)</span>。</p>
<p>「呪曰：</p>
<p class="dharani">「『唵[合*牛]<span class='note-inline'>(一)</span>　毘藍毘藍<span class='note-inline'>(二)</span>　嗚[合*牛][打-丁+(姊-女)]<span class='note-inline'>(三)</span>　莎訶<span class='note-inline'>(四)</span>』</p>
</div>
<div class='div-other'><a id='mulu18' />
<p class='h2'>金輪佛頂像法</p><p>「欲畫其像，取淨白疊若淨絹布，闊狹任意，不得截割，於其疊上畫世尊像，身真金色，著赤袈裟，戴七寶冠，作通身光，手作母陀羅，結跏趺坐七寶莊嚴蓮華座上。其華座下竪著金輪，其金輪下畫作寶池，遶池四邊作欝金華，及四天王各隨方立。其下左邊畫作文殊師利菩薩，身皆白色，頂背有光，七寶瓔珞寶冠、天衣種種莊嚴，乘於師子。右邊畫作普賢菩薩，莊嚴如前，乘於白象。於其師子、白象中間畫大般若菩薩之像，面有三目，莊嚴如前，手把經匣，端身而坐。於佛頂上空中畫作五色雲蓋，其蓋左右有淨居天，雨七寶華。」</p>
<p>爾時，會中復有無量諸大菩薩、四道果人、及諸緣覺、并諸天眾、一切鬼神、諸仙外道皆悉雲集，各獻神呪，皆言：「我曾過去諸佛所說神呪我皆受持。」或言：「我從十恒河沙佛所說呪我皆受持。」或言二十、或言三十、乃至或言：「百恒河沙佛所說呪我皆受持。」是諸眾等各白佛言：「世尊！我等今欲各誦神呪，惟願世尊聽我等說。」爾時，世尊默然聽許。</p>
<p>時諸菩薩、諸天、鬼神、諸龍王等隨其所應，各誦先世所習神呪，其所誦呪各現呪神，側塞虛空，中無間隙。</p>
<p>爾時，觀世音菩薩起大慈悲，偏袒右肩，頂禮佛足，白佛言：「世尊！我曾過去於諸佛所得陀羅尼，我今欲說，願佛聽許。」爾時，世尊讚歎觀世音菩薩：「善哉，善哉！汝大慈悲欲說神呪，今正是時。」</p>
<p>爾時，觀世音菩薩即現何耶揭哩婆身<span class='note-inline'>(唐云馬頭)</span>。說神呪時，即現呪神映蔽於前，一切菩薩、諸天神等所現呪神悉令不現，如以磑石蓋於井上，唯觀世音菩薩——一切持呪眾聖中王——獨顯自在。</p>
<p>爾時，世尊起大慈悲，即於頂上肉髻相中放五色光，遍照十方一切世界，於虛空中遊旋如蓋。其光明中有菩薩名帝殊囉施，結加趺坐，放大光明，身支節中各出火焰，口說神呪——多者名曰大佛頂呪，少者名為小佛頂呪，說如是等種種呪法——并作印法。帝殊囉施說此呪等現威神時，映蔽於前何耶揭哩婆身及呪神，悉不復現。</p>
<p>爾時，觀世音菩薩頂禮佛足，白佛言：「世尊！奇哉，希有。世尊威神，我於一切持呪中王更無有上。世尊慈悲頂上放光，光明中出帝殊囉施菩薩，滅我所現身及呪神一無遺餘。更有何法能滅世尊帝殊囉施？」</p>
<p>爾時，世尊告觀世音菩薩：「我有心呪名曰金輪，最尊為極，更無過者，惟佛與佛乃能知之。是呪能滅帝殊囉施并呪等法，汝等應當一心受持，生希有想。」</p>
<p>爾時，世尊即說金輪陀囉尼印：「印如前所說，誦者、聽者若能至心隨誦一遍一經於耳，塵沙眾罪若輕若重悉皆消滅，無願不果，速當成佛。此陀羅尼悉能破壞一切諸法，更無有上<span class='note-inline'>(此結印呪有人安在此中，本無)</span>。</p>
</div>
<div class='div-other'><a id='mulu19' />
<p class='h2'>放白光明佛頂印第十五<span class='note-inline'>(亦云放十方光印也)</span></p><p>「合二小指竪，頭相捻，二無名指相博，直竪指頭，相去一分，二中指亦爾，指頭相去三分，二頭指屈，捻中指上節背側，並竪二大指，去中指五分，頭指來去，呪用金輪呪。</p>
</div>
<div class='div-other'><a id='mulu20' />
<p class='h2'>又有白光明佛頂印第十六</p><p>「各竪二小指及二無名指相博，二中指㧙於無名指上，次曲二食指頭捻中指上節，並二大指各捻無名指下節內，舉印著自頂上，頭指來去，呪同前金輪呪。」</p>
<p>佛告諸比丘：「若國界內滯雨不息，作白光明印，誦大心呪，奉請佛安置坐華座上，即燒求羅香<span class='note-inline'>(唐云安悉香也)</span>、薰陸香。供養佛訖，白云：『我某甲為某事奉請作法，施與眾生種種安隱，願大慈悲，果我所願。』作是語已，取白芥子和鹽，呪一百八遍，及作光明印呪三七遍，攪芥子鹽，安一火爐，左手執金剛杵并執數珠，右手捉白芥子，呪一遍一投火中，如是數滿一千八遍，其雨即止。</p>
<p>「像面向北，呪師向南，露地作法。如其不止，即示現威儀，頂上著緋，以黃繒纏右遶劍一口，正當像前竪刀二口，兩邊亦竪，一邊各二，如前所作白芥子法一百八遍訖，右手執劍遶像三匝，行道誦呪相續不絕，還至本處。面向東北角，以劍隨日，頭上急轉，轉三匝已，向東北擬；四角四方皆亦如是。於夜分時呪五炬火，以白芥子打其炬火，滿三七遍，以一炬火頭上右轉，轉三匝竟向東擲之；南、西、北方皆亦如是。其後一炬頭向地轉，轉三匝竟刺於地上，更轉三匝向空上擲。作是法時，相續誦呪，其雨即止。</p>
<p>「復有作法，以種種華散佛像上，然後收華舉著淨處。若滯雨時，取前舉華，呪華一遍一投火中，如是數滿一千八遍、若一萬遍，其雨即止。</p>
<p>「和白芥子作法。</p>
<p>「復有作法，取一新瓦瓨可受二升，瓨上畫作一須菩提，出家形像，頭戴華冠，作怒神面，怒眼大瞋。將此畫瓨出著露地，如前所說白芥子法，其雨即止。</p>
<p>「又有作法，舍<span class='corr'>下</span>露地，和香牛糞作一水壇，縱廣四肘。於其壇中，牛糞和泥作一龍形，龍尾頭向西，呪白芥子打其泥龍，一呪一打，一百八遍，以紫檀橛釘龍項上，其雨即止。</p>
<p>「如上一一作法之時，先作白光明印頭頂上著，誦呪七遍，右轉手印呪三七遍，手印向右髆前著，翹左足立，面向左邊作大瞋顏，高聲殺<span class='note-inline'>(史賣反)</span>喝。復轉金剛向四方擬打，一切風雨隨打皆止。</p>
</div>
<div class='div-other'><a id='mulu21' />
<p class='h2'>若那斫迦羅印呪第十七<span class='note-inline'>(唐云智輪)</span></p><p>「先竪二中指頭相拄，屈二無名指，各㧙中指中節背，頭離一寸二分，以二頭指各壓二無名指上節背，頭離中指甲三分，屈二小指在掌中，以二大指各捻中指上節內，合腕。陀羅尼曰：</p>
<p class="dharani">「『唵<span class='note-inline'>(一)</span>　結知<span class='note-inline'>(二合)</span>伽<span class='note-inline'>(去音)</span>陀<span class='note-inline'>(二)</span>　[合*牛]<span class='note-inline'>(去聲)</span>泮<span class='note-inline'>(三破吒反)</span>　<span class='note-inline'>(此陀羅尼第二句內知字半聲呼之)</span>』</p>
<p>「此印陀羅尼，若說法時，預前禮拜一切三寶請加被已，作印至心，誦陀羅尼一百八遍或千八遍，然後說法，即得無畏樂說無礙。若人惡心論議，難者自然屈伏。</p>
<p>「又以此印印佛輪座，呪一百八遍，然後請佛安置座上，一切魔軍無不歸伏，大壇會中皆用此印。</p>
</div>
<div class='div-other'><a id='mulu22' />
<p class='h2'>若奴瑟儞<span class='note-inline'>(二合)</span>沙印呪第十八<span class='note-inline'>(唐云智頂)</span></p><p>「准前，唯改二頭指頭各捻中指甲上，指頭各與中指頭齊。陀羅尼曰：</p>
<p class="dharani">「『唵<span class='note-inline'>(一)</span>　摩摩摩摩<span class='note-inline'>(二)</span>　[合*牛]<span class='note-inline'>(去音)</span>儞<span class='note-inline'>(三)</span>』</p>
<p>「此印陀羅尼，能誦持者得最上智，生生不失。</p>
</div>
<div class='div-other'><a id='mulu23' />
<p class='h2'>迦黎沙舍尼印呪第十九<span class='note-inline'>(唐云滅罪)</span></p><p>「准前，唯改二頭指各側博中指上節側，頭離一寸，離二大指頭四分。陀羅尼曰：</p>
<p class="dharani">「『唵<span class='note-inline'>(一)</span>　迦黎舍儞闍<span class='note-inline'>(二)</span>』</p>
<p>「此印陀羅尼，若善男子、善女人至心作印誦陀羅尼，隨誦一遍，百千萬億俱致那由他恒河沙劫四重、五逆、一闡提罪、一切罪障悉皆消滅；若能一生日日常誦千遍、萬遍，能令行者無始以來一切罪障悉皆消滅。</p>
</div>
<div class='div-other'><a id='mulu24' />
<p class='h2'>阿跋囉質多印呪第二十<span class='note-inline'>(唐云無能勝也)</span></p><p>「准前，唯改二頭指頭離二大指頭三分。陀羅尼曰：</p>
<p class="dharani">「『唵<span class='note-inline'>(一)</span>　阿跋囉<span class='note-inline'>(二合)</span>質提<span class='note-inline'>(二)</span>　[合*牛]<span class='note-inline'>(上)</span>㧊<span class='note-inline'>(三)</span>』</p>
<p>「此印陀羅尼，若善男女能誦持者，王賊、鬼神、一切險難不能為害。</p>
<p>「若欲受持上四法者，於閑靜處當作水壇，縱廣四肘，種種莊嚴，於道場中安置佛像、若佛舍利，種種供養，像前胡跪，至心誦呪，滿千八遍、若滿萬遍，日日如是滿十萬遍、乃至百萬，果願不虛。</p>
</div>
<div class='div-other'><a id='mulu25' />
<p class='h2'>釋迦牟尼佛懺悔法印呪第二十一</p><p>「左右頭指、無名指、小指等並向下相叉，竪二中指頭相拄，二大指相鉤，右壓左，左右大指頭附右頭指側。呪曰：</p>
<p class="dharani">「『那<span class='note-inline'>(上音)</span>無<span class='note-inline'>(上音)</span>薩婆腎若耶<span class='note-inline'>(一)</span>　唵<span class='note-inline'>(二)</span>　三婆悉底<span class='note-inline'>(二合)</span>稽<span class='note-inline'>(三)</span>　莎訶<span class='note-inline'>(四)</span>』</p>
<p>「是法印呪能除一切三業罪障，滅諸四重、五逆等罪，皆悉除滅。</p>
</div>
<div class='div-other'><a id='mulu26' />
<p class='h2'>佛頂刀印呪第二十二</p><p>「左右八指叉入掌內，右押左，直竪二中指，頭相拄，合腕。呪曰：</p>
<p class="dharani">「『唵<span class='note-inline'>(一)</span>　渴伽囉末拏<span class='note-inline'>(二)</span>　鉢囉末陀那姿<span class='note-inline'>(次也反)</span><span class='note-inline'>(三)</span>　擣馱<span class='note-inline'>(去音)</span>耶<span class='note-inline'>(四)</span>　莎訶<span class='note-inline'>(五)</span>』</p>
<p>「諸比丘若作此印，誦前大呪。若人身上患鬼神病，以印打頭、胸、背，隨其病處以印刺捺。復呪白芥子打病者頭、面、心、胸，復以手捉白芥子，於頭上、心、胸、肩、背上右轉摩之，日夜四時五時燒安悉香，遶身右轉及薰鼻孔，七日之中作法即差。</p>
<p>「若天魔鬼神難發遣者，如前作四肘壇，准如前法，獻八盤食、燈十六盞——四角各一、四門各二、中心佛坐四角各一，下燈之時皆隨日轉，不得逆行。結界奉請如前不異，教令病人清淨洒浴，著淨衣服。近壇西門令於呪師左邊坐竟，呪師與其香鑪，燒香發願禮拜，如前作芥子法一百八遍。即取一椀醋飯、一椀甜漿水、一椀氷水，取其飯椀於病人頭上、心、胸、身上右輪旋轉，呪三七遍，以椀暫著病人頭上，令一人當前擎一淨器，以椀中飯瀉淨器內，餘二椀亦爾。呪師受取淨器三物，攪令相和，頭上遶身轉三匝已，遣人急送瀉西南上，勿令迴顧。</p>
<p>「此送食法，初夜、五更二度為之，七日作法。至第四日，種種飲食果子供養，西門安淨寶火鑪，燒於淨柴，至心奉請釋迦文佛於火鑪中坐蓮華上。當取乳酪、酥蜜、飲食、果子、胡麻、人油等呪三七遍，各取少許，呪一遍一擲火中，滿一百八遍。晝夜三時——旦、午、初夜——供養，時時作法。呪師取白芥子於自身上巡轉，呪白芥子滿一百八遍，一切鬼神悉皆遠去，不得其便。</p>
<p>「凡欲作法，皆須作法好自護身。若不爾者，恐鬼神得便。</p>
<p>「次作佛頂索印法。</p>
</div>
<div class='div-other'><a id='mulu27' />
<p class='h2'>佛頂索印呪第二十三</p><p>「准前佛頂刀印，唯改二中指上節屈頭相拄，令指頭平。若有鬼神難處作印誦呪，諸惡鬼神皆悉散滅。即說索呪，呪曰：</p>
<p class="dharani">「『唵<span class='note-inline'>(一)</span>　覩嚕噰<span class='note-inline'>(二合)</span><span class='note-inline'>(二)</span>　槃陀槃陀<span class='note-inline'>(三)</span>　莎訶<span class='note-inline'>(四)</span>』</p>
<p>「若賊難處誦呪作印，賊不能近人。若人患眼白雲經年，取蓽茇和井花水，石上研藥。隨研呪藥，取器宬竟，於像前呪一千八十遍，點著眼中，其翳即差。</p>
</div>
<div class='div-other'><a id='mulu28' />
<p class='h2'>佛頂縛鬼印呪第二十四</p><p>「反叉二小指、二無名指在於掌中，直竪二中指，頭相拄，並竪二大指捻中指中節側，屈二頭指壓二大指指甲，相著合腕，即說呪曰：</p>
<p class="dharani">「『唵<span class='note-inline'>(一)</span>　毘輸提<span class='note-inline'>(二)</span>　莎訶<span class='note-inline'>(三)</span>』</p>
<p>「諸比丘！取東引桃枝無瘡病者，以印印枝，呪二十一遍，打病人身，其病即差。若狐魅病、山精、鬼魅、壓蠱病等，呪白芥子二十一遍，以打病人頭、面、胸、心，燒安悉香，遶身薰鼻及噏，取香烟二十一咽，用桃枝打法，先打左臂肘內，次打右肘、腰間、曲䐐，其病即差。用研雄黃呪一百八遍，護身結界，頂上、髮際、左腋、右腋、心上、項下、眉間如是七處各點，晝夜三時如是作法，病人床下以牛糞泥一肘小壇，淨洒燈盞，著一盞燈，結界作法，燈夜別著，其病即差。</p>
</div>
<div class='div-other'><a id='mulu29' />
<p class='h2'>釋迦佛眼印呪第二十五</p><p>「反叉二小指、二無名指於掌中，直竪二中指，頭相拄，並竪二大指，屈二頭指壓二大指頭，頭相拄。呪曰：</p>
<p class="dharani">「『唵<span class='note-inline'>(一)</span>　毘嚧支<span class='note-inline'>(只伊反)</span>儞<span class='note-inline'>(二)</span>　莎訶<span class='note-inline'>(三)</span>』</p>
<p>「作佛眼印，誦前大呪，得身清淨、眼根清淨。若至誠受持佛眼印呪，亦得具足五眼清淨，一切眾生見者歡喜。若人患眼、眼赤痛者，作印印眼及印藥呪，內眼中差。若印水呪噀眼并洒，即得除差。</p>
</div>
<div class='div-other'><a id='mulu30' />
<p class='h2'>釋迦佛印第二十六<span class='note-inline'>(此印無呪，不得名號)</span></p><p>「准前佛眼印，唯改二頭指屈捻中指上節背，右大指壓左大指上。</p>
</div>
<div class='div-other'><a id='mulu31' />
<p class='h2'>釋迦佛印第二十七<span class='note-inline'>(亦無呪名)</span></p><p>「准前，唯改以左大指壓右大指上。</p>
</div>
<div class='div-other'><a id='mulu32' />
<p class='h2'>釋迦佛印第二十八<span class='note-inline'>(亦無呪名)</span></p><p>「准前，唯改並屈二大指入掌中。</p>
<p>「若能受持此三印者及能日日恭敬供養，一切罪障皆悉消滅，一切功德念念增長。</p>
</div>
<div class='div-other'><a id='mulu33' />
<p class='h2'>斫迦囉跋囉<span class='note-inline'>(上音)</span>底印呪第二十九<span class='note-inline'>(唐云輪轉)</span></p><p>「金輪印同，呪曰：</p>
<p class="dharani">「『唵<span class='note-inline'>(一)</span>　毘社曳<span class='note-inline'>(二)</span>　娑訶<span class='note-inline'>(上音)</span><span class='note-inline'>(三)</span>』</p>
<p>「呪佛坐輪，二十一遍；若呪水罐，一百八遍。</p>
</div>
<div class='div-other'><a id='mulu34' />
<p class='h2'>佛斫迦羅法印第三十</p><p>「以二手無名指相拄，與二大指、頭指聚相拄，直並二中指，頭指來去，誦前頂呪。是印能降伏一切惡魔外道，坐禪時用，易得入定<span class='note-inline'>(已上元本竟已，下二印呪後加之)</span>。</p>
</div>
<div class='div-other'><a id='mulu35' />
<p class='h2'>如來施眾生無畏法印呪第三十一</p><p>「以右手垂向下，大指捻無名指甲上，左手頭指壓中指甲上，餘指直竪向胸上。呪師作歡喜面，胡跪坐，膝頭解如向前，身亦向前，頭向左少許。無畏呪曰：</p>
<p class="dharani">「『唵<span class='note-inline'>(一)</span>　婆羅那帝梨<span class='note-inline'>(二)</span>　囉尸<span class='note-inline'>(三)</span>　步[口*路]沙<span class='note-inline'>(四)</span>　曼怛囉<span class='note-inline'>(二合)</span>夜<span class='note-inline'>(五)</span>　莎訶<span class='note-inline'>(六)</span>』</p>
</div>
<div class='div-other'><a id='mulu36' />
<p class='h2'>一字佛頂法呪第三十二</p><p>「准軍荼利身印，上唯改開掌腕，以二大指各側捻二頭指中節。呪曰：</p>
<p class="dharani">「『苾凌<span class='note-inline'>(去音長呼)</span><span class='note-inline'>(梵本一字，此土無字，故二合呼)</span>』</p>
<p>「是法印呪作大壇處，召請以後用此印呪呪七遍已，壇法即成。每呼一遍，當誦大佛頂身呪一遍，等無差別。若誦滿足十萬遍時即有光驗；二十萬遍即能廣利一切眾生；若誦諸呪加此呪，誦滿十萬遍即具大驗<span class='note-inline'>(已下還是元本)</span>。」</p>
<p>佛告諸比丘：「若能受持讀誦三昧陀羅尼者，依前作壇相續誦呪，或三十萬遍、或七十萬遍，作種種供養，於中示現種種境界。行者爾時好自安心，勿令怖懼——或見燈焰長一丈五尺、香烟亦爾、或道場幡帶而自掉動、或所獻散華多日不死、或雜果樹枝多日不萎、或房內有聲，勿生驚怖；或無雲而有雷聲、或無雲雨落，勿生驚怖。當知行者一切罪障皆悉消滅，得三昧陀羅尼力，以後即設五色壇法，燈食、香華、種種供養一准前法，或佛、般若、菩薩、金剛、天等為行者現身，隨其見時種種乞願。</p>
</div>
<div class='div-other'><a id='mulu37' />
<p class='h2'>佛頂八肘壇法</p><p>「治地如前，竪竿莊嚴，及埋七寶、并五穀子、八種香等亦如前說，次調白粉，以香水和。共一解法比丘入道場已，從東北角柱內離柱六指下一粉點點，餘三維法亦如是。點四維竟，取一繩子，長四十尺，細如釵股，粉汁中浸。浸已綟出，遣前解法人捉其繩頭捺，法師向南角點上捺，用左手拼繩，點東三指一拼繩，點西三指一拼繩，即收繩子，粉中綟出。前人執繩，頭向西出，使右手執繩一頭向頭上逐日轉，應語彼言，依點上捺繩子。師亦依東邊點上捺，還左手一拼繩，點向南三指一拼繩，點北三指一拼繩，收取繩子，粉中綟出。向西門出繩子，前向南頭立，師執繩頭准前依點捺，師用左手拼繩，點西三指一拼繩，點東三指一拼繩，又收繩子，粉中綟出。前人持繩，東北角點上捺著，師還如前，西北角捺著，點上一拼繩，點北三指一拼繩，南點三指一拼繩。</p>
<p>「點南三指拼一匝竟，作一竹片二肘度子。從東北角外緣放一竹度向西量，更著一竹度向南量下一點，取竹度依點上向西量，向北竹度頭下點，依點上向南，兩竹頭相拄下一點；東南角、西南角、西北角亦如是，量各下粉點。從東畔綟繩出，還依前法當點，拼繩點東、點西各三指地，依前法拼；南、西、北方亦如是拼。</p>
<p>「第一院竟，還取竹度，從東北角第一緣從角向西量度頭下點，從點向南量，還從角下一竹，向南量，竹頭下一點，從點向西量，兩竹頭相拄，下一點；量餘三角法亦如是。量已下點。從西邊粉中將出繩子，從西門入，從東北角捺，師向西頭准前一拼繩，向西三指一拼繩，復向西三指一拼繩；南、西、北方亦如是拼。南向北取、西向東取、北向南取，內緣一匝竟，還取竹度。</p>
<p>「內緣西北外角，二竹度量三指，一刻為記，將竹度從角向西量，刻頭下一點，從點向南量更取一度，從角向南量，刻頭下點，從點向西量，兩刻頭相拄下一點；東南角、西南角、西北角亦如是依刻下點。</p>
<p>「還從西邊粉中出繩子，還從西門入，從西北角點上捺繩頭，師向頭依點捺拼繩，點東三指一拼繩，點西三指一拼繩；南、西、北方亦如是拼。</p>
<p>「第二繩竟，取二竹度，量六指作一刻，從第二外院西北角內緣角頭向西量六指，刻頭下點，從點向南量，復以一竹從角向南量，刻頭下一點，從點向西量，兩刻頭相拄下一點；東、南、西、北角亦如是量、下點。</p>
<p>「從西邊粉中出繩子，還從西北角點上捺繩頭，師向南邊捺拼繩，向點三指一拼繩；南、西、北方亦如是拼。</p>
<p>「一依點拼總三重竟，復將繩子東北角捺繩頭，師向西頭捺捻取量，齊中疊繩子，還從東北角繩頭所到處作一點記，從記向南角量取中心，下一粉點；南、西、北方亦如是量。</p>
<p>「中心下點，從東面中心從點向北量一竹度，度頭下一點，從中點向南量一度竹，頭下一點，取一竹度量四指，折屈頭，內粉中，從北點向東印、從印頭向北印、從印頭向東印、從南邊點還向東印、從印頭向南印、從印頭向東印。</p>
<p>「粉內出繩子，從北印頭捺繩子，師向南印頭，捺繩子一拼繩，次作東門竟，南、西、北方亦如是作；乃至三重四門亦如是，作門法但從三重，西門體開，餘三門擬閉。</p>
<p>「作四門竟，即取五色粉，用八色香熱水和五色粉，從外院東北角安粉器，呪一百八遍。師向第一院內道上坐，遣前人向院東坐，取二竹度，從第二竪三道北緣頭向南量一尺，此是東外緣；內緣亦如是量。兩竹頭一拼繩，向北三指一拼繩，復向北三指一拼繩，乃至向南量，分位作七位，南北亦爾。西面門南，分為三位；門北亦爾，分作三位。</p>
<p>「第二院東還如是量，拼作六位；南北亦爾，分為六位。西面門南，拼為兩位；門北亦爾，分為兩位。從東北角作金剛地印，用黑白二色作，從北面一肘地白粉界道處，重下白粉、次下赤色道、次下青色道、次下黃色道、次下黑色道，此五色道從外畔一匝下五色道；第二、第三外緣亦如是作。中心作千葉蓮華，以五色作。</p>
<p>「三院四角例是金剛地印之位。</p>
</div>
<div class='div-other'><a id='mulu38' />
<p class='h2'>金剛地印法</p><p>「第二院東面北頭，第二、是文殊師利菩薩，第三、般若波羅蜜多菩薩，第四、釋迦金輪佛，第五、釋迦轉法輪佛，第六、阿彌陀佛，第七、釋迦牟尼佛眼，東面位竟。</p>
<p>「南面，第二、金剛母摩麼雞菩薩，第三、商羯羅菩薩，第四、央俱施菩薩，第五、金剛藏菩薩，第六、金剛君茶利菩薩，第七、隨心金剛，南面位訖。</p>
<p>「西面南頭，第二、第三位皆作金剛叉；西面門北，第一、第二亦作三股金剛杵。</p>
<p>「北面東頭，第二、觀世音母，第三、耶輸陀羅菩薩，第四、觀世音妹，第五、觀世音王，第六、十一面觀世音菩薩，第七、毘俱智觀世音菩薩。</p>
<p>「北面西頭，第二、不空羂索菩薩，第三、馬頭觀世音菩薩。</p>
<p>「東面外院北頭，第二、提頭賴吒天王，第三、地藏菩薩，第四、虛空藏菩薩，第五、釋迦佛蓋，第六、釋迦佛刀，第七、釋迦佛矟，第八、天帝釋。</p>
<p>「南面，第二、阿祇儞地皤那，第三、南方毘嚧勒叉，第四、金剛疊，第五、金剛杵，第六、火頭金剛，第七、金剛童子，第八、金剛兒。</p>
<p>「西門南，第二、第三、第四，一矟、二叉；門北第一、第二，叉、矟一，第三、毘嚧博叉。</p>
<p>「北面西頭，第二、多唎心觀世音，第三、一蹉三鉢底迦囉觀世音，第四、隨心觀世音，第五、三股叉，第六、北方毘沙門，第七、第八，一叉、一鏃。</p>
<p>「中心帝殊羅施，鑠雞謨儞為道場主，燈一百盞，及約位作飲食、種種香華、種種飲食、種種香水椀、及十六水瓶，各各皆呪一百八遍。從東北角下燈、下食、下瓶，瓶著四角、四門、中心。</p>
<p>「供養作法一一如前，七日、八日兩夜不睡，十三、十四、十五夜不睡，月八日、十三、十四、十五日不食——得食藥、及酥、乳麨等。月別十五日五更頭取十六瓨水，西門行著，用金剛印印瓨呪一百八遍，禮拜發願：『弟子某甲今從佛請三昧陀羅尼功德之水灌頂身心，三業清淨，行願具足。』即將水瓶上牛糞香水壇上，脫去衣裳，面正東立，擎水瓨頭上淋，口云：『十方一切佛賜與我某甲一切菩薩行願。』</p>
<p>「先從中心帝殊羅施灌身心，以次取瓨灌盡，著衣服入道場行道作業，行者得行願時及種種相貌不得向一人說，行道作業亦不得向一人說。</p>
<p>「又，法欲令一切羅闍心歡喜者，煮粳米乳粥，於道場西門先呪乳粥一千八十遍。從門南頰取穀木柴，火鑪上然，請釋迦佛坐火鑪中蓮華座上。取少許乳粥，呪一遍一擲火中燒，如是滿一百八遍。旦起、午時、黃昏作法，滿七日，一切羅闍奉請迎喚，種種供養，生大歡喜。</p>
<p>「又，法呪酥合香一千八十遍，於正西門寶火鑪上請釋迦佛坐於火中蓮華座上，取前蘇合香，呪一遍一擲火中燒供養。晝夜六時作法、五時亦得，時別誦一百八遍，一切諸佛、一切菩薩、金剛、天等生大歡喜。</p>
</div>
<div class='div-other'><a id='mulu39' />
<p class='h2'>七日作法</p><p>「又法，呪薰陸香一千八十遍，准前作法，晝夜五時——四時亦得——滿七日已，一切梵王、魔醯首羅生大歡喜。</p>
<p>「又法，呪安悉香一千八十遍，晝夜四時——三時亦得——滿七日，一切諸神王、四大天王、諸鬼王等生大歡喜。</p>
<p>「又法，呪白膠香一千八十遍，准前作法滿七日已，一切諸鬼生大歡喜。</p>
<p>「又法，呪白芥子鹽一千八十遍，摩自身心，呪一遍一擲火中，准前作法滿七日已，一切橫病、一切橫障、一切官事、口舌等事悉皆消滅。</p>
<p>「又法，先呪白芥子一千八十遍，即捻少許，呪一遍一擲火中，准前作法滿七日，一切官人、一切魔醯利生大歡喜。</p>
<p>「又法，呪胡麻、稻穀華一千八十遍，請釋迦佛坐於火中蓮華座上，取少許，呪一遍一擲火中，供養滿一百八遍。准前作法滿七日已，心力、身力皆悉具足，一切比丘、比丘尼、菩薩摩訶薩眾、諸天善神常隨衛護。」</p>
<p>佛告諸比丘：「未入三曼荼羅大道場者，不得說此三昧陀羅尼呪印，不得聽聞、不得見法。若為說者，當墮地獄；其聽法者，得愚癡報；輒見法者，鬼神瞋訶。雖自曾入三昧道場，若不用心護法，輕爾露處作印呪法者，為惡鬼神之所得便；若能至誠堅固受持者，一切諸天隨身為護。是陀羅尼法，如日照霜、如火燒眾物。一切山中，須彌為勝；此經亦爾，諸經中勝。一切水中，大海為最；此經亦爾，諸經中最。一切星中，月天為勝；此經亦爾，諸經中勝。一切聖中，諸佛第一；此經亦爾，一切經中最為第一。」</p>
<p>爾時，諸比丘眾、菩薩摩訶薩、天龍八部、諸鬼神等聞佛所說，皆大歡喜，作禮奉行。</p>
<p>佛頂法竟，從此以下明諸佛法。</p>

<p class='juan'>佛說陀羅尼集經卷第一</p></div></div>
</div><!-- end of div[@id='body'] -->
</body></html>