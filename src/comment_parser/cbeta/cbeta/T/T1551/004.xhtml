<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘曇心論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />阿毘曇心論經卷第四</p><p class="byline">法勝論大德優波扇多釋</p><p class="byline">高齊天竺三藏那連提耶舍譯<span class='note-inline'>(六卷成部)</span></p>
<div class='div-pin'><a id='mulu11' />
<p class='h1'>智品第六<span class='note-inline'>(別譯)</span></p><p>今欲分別涅槃分智。何以故？以智能斷諸煩惱故。欲廣釋智，故先說此。</p>

<div class="lg regular"><div class='lg-row'>若智性能了，　觀察一切有，</div>
<div class='lg-row'>有無有涅槃，　彼相我當說。</div>
</div><p>有無有者，所謂涅槃，是故智者觀有無有。有者，一切有漏法，謂苦集義。有無有者，謂滅諦也。一切有無有，故名有無有，於彼中無有義也。此說有對治，謂是滅，是故滅非無也。非無物有對治，如滅盡正受，心心數法不行故。對治說滅是有物，如是涅槃一切有對治，是故有。事如除病得無病，彼相謂寂滅。寂滅相等，彼攀緣智，智者觀察於彼，非無境界而有智轉，是故若智觀察此即是道。問曰：彼何者是？答曰：</p>

<div class="lg regular"><div class='lg-row'>三智佛所說，　最上第一覺，</div>
<div class='lg-row'>法智隨順智，　及以世俗智。</div>
</div><p>此三智攝一切智。法智者，若智欲界境界、或欲界滅對治、或境界無漏，彼初取法決定行，故名法智。隨順智者，若智色無色界境界、色無色界滅對治、或境界無漏，次法智後次第隨順，故名隨順智。世俗智者，若有漏智多受俗數，謂男女等，故說世智，如是等名世俗智。</p>

<div class="lg regular"><div class='lg-row'>苦集及滅道，　二智而隨生，</div>
<div class='lg-row'>如是四種智，　牟尼隨名說。</div>
</div><p>法智、隨順智者，隨聖諦轉。世尊隨名說，苦諦境界故說苦智；如是集滅道諦境界，故曰集滅道智。於此苦集二智行差別，苦行轉名苦智、集行轉名集智。緣無差別，同緣五陰，故滅道二智行緣差別。</p>

<div class="lg regular"><div class='lg-row'>若智觀他心，　是從三中說，</div>
<div class='lg-row'>盡無生智二，　當知在四門。</div>
</div><p>若智觀他心是從三中說者，三智中他心智有漏是世智，若欲界對治境界彼是法智，若色無色界對治境界是隨順智，心心數境界彼心心數方便成就，故名他心智。盡無生智二者，盡智、無生智是二智，謂法智、隨順智彼所作究竟受是盡智，不復更作受是無生智。問曰：盡智、無生智何諦境界？答曰：當知在四門，此緣四諦義也，除初盡智，彼緣二諦。已分別十智，行分別今當說。</p>

<div class="lg regular"><div class='lg-row'>二智十六行，　法智隨順智，</div>
<div class='lg-row'>上已說及餘，　是說世俗智。</div>
</div><p>世智十六行轉，前後皆有彼十六行，暖、頂、忍攝，餘聞思修慧第一法攝。四行無間等邊十二行，彼外更有行，謂施、戒、慈等。</p>

<div class="lg regular"><div class='lg-row'>四智有四行，　決定行所說，</div>
<div class='lg-row'>若知他心智，　如是行或非。</div>
</div><p>四智有四行決定行所說者，苦智有四行，集滅道智亦如是。若知他心智如是行或非者，若無漏他心智，彼有四行。如道智是道智少分故，若有漏者行則異，但攝有漏心心數法。</p>

<div class="lg regular"><div class='lg-row'>盡智無生智，　離空無我行，</div>
<div class='lg-row'>說有十四行，　受相為最上。</div>
</div><p>盡智無生智離空無我行說有十四行者，盡智無生智第一義轉，亦親近世智作意我生盡，如是等取我眾生相似行。空行、無我行，定是第一義轉，非世俗緣。是故盡智、無生智，空行、無我行不轉故，有十四行。問曰：所有無漏智，一切十六行攝不耶？答曰：不爾。受相為最上。彼十六行是共行，若復取自相無漏智，如身念處等，彼非十六行攝。已說行差別，得今當說。</p>

<div class="lg regular"><div class='lg-row'>最初無漏心，　或有成就一，</div>
<div class='lg-row'>二或成就三，　於上四增一。</div>
</div><p>最初無漏心或有成就一者，最初苦法忍相應心，未離欲成就一智謂世智；離欲成就他心智，不現在前。非見道次第他心智現在前。何以故？與流轉相違故。二或成就三者，第二無漏苦法智相應心。未離欲成就三：法智、苦智、世智；若離欲成就他心智。於上四增一者，於上四心剎那中，當知一一增苦比智。得比智集法智，得集智滅法智，得滅智道法智，得道智、集滅道比智及忍，不得未曾得智。問曰：在何地？答曰：</p>

<div class="lg regular"><div class='lg-row'>九智聖所說，　此依於二地，</div>
<div class='lg-row'>當知禪有十，　無色地中八。</div>
</div><p>九智聖所說此依於二地者，九智依未來禪、中間禪，除他心智。當知禪有十者，根本四禪各有十智。問曰：何故中間禪、未來禪無他心智？答曰：微細境界故。此境界微細，於他身中心心數法，未來禪少道，非少道能取微細義。彼根本禪道止觀雙行，是強力道，故彼能取。無色地中八者，除法智、他心智。法智者欲界境界，無色界於欲界依對治行緣遠，是故無色界無法智。他心智緣色能生，是故於色界轉，非無色中。餘未來有頂有一世智。何以故？有漏故。已說地差別，修差別今當說。修有六種，所謂得修、習修、對治修、出離修、戒修、觀察修。彼得修者，若於善法不得，得現在未來故。習修者，先所得功德現前修習。對治修者，諸有漏法修對治道。出離修者，若修道時捨離穢法。戒修者，若能調伏諸根道。觀察修者，若觀察身等。此中唯取二修，謂得修、習修。</p>

<div class="lg regular"><div class='lg-row'>若得修諸智，　謂在聖見道，</div>
<div class='lg-row'>彼即當來修，　諸忍亦如是。</div>
</div><p>若得修諸智謂在聖見道彼即當來修者。若見道諸智現前修。彼即當來修。謂苦法智現在修。彼亦未來修。非忍非餘智。如是乃至道法忍。諸忍亦如是者。忍中亦如是。苦法忍現在修。彼亦未來修。非智非餘忍。一切忍亦如是。問曰：何故見道唯修自分道？修道修自分非自分耶？答曰：未修智故，故見道中智未習未練；修道中二種並作。</p>

<div class="lg regular"><div class='lg-row'>於彼三心中，　得修於世智，</div>
<div class='lg-row'>或修七或六，　當知最後心。</div>
</div><p>於彼三心中得修於世智者，彼見道三心中得修世智，謂苦集滅比智。隨彼地見道，即彼地有世智，及欲界世智修。若彼依未來地得決定，彼修未來及欲界世智。如是依第四禪得決定，彼修七地世俗智。問曰：道比智何故不修？答曰：彼無邊故。諦無間等邊成就故，名無間等邊，無能修一切道，於他道不能修，於自身修。乃至未來彼行者自分不現前，於三諦自他俱能知能斷能證，是故隨得邊故能修，是故彼能修非餘。是故法智亦不修。何以故？諦無間等未究竟故。於此諦世俗智本曾作證，是故此智修但有善名，方便猶未得。或修七或六當知最後心者，若離欲界欲道比智，彼修七智，阿那含果所攝，除世俗智、盡智、無生智。若未離欲修六智，除他心智。非想非非想處對治，彼得沙門果，是以不修世智。</p>

<div class="lg regular"><div class='lg-row'>於彼上修道，　十七無漏心，</div>
<div class='lg-row'>當知修七種，　增益根修六。</div>
</div><p>於彼上修道十七無漏心當知修七種者，若未離六種欲，從須陀洹果上修道中，十七剎那當知修七智，此道未來禪攝故。無他心智亦無盡智、無生智，以無學故，是故彼中修餘七智。彼若以世俗道進，彼世俗智現在前，七種未來。若出世間道，四種法智一一現在前，餘七智未來。增益根修六者，增益根者，謂或信解脫練治諸根進得見到。彼增進根，一切無礙道解脫道中得修六智，未離欲故無他心智。又復修道精進非斷煩惱，精進是人，未得修進功德，是故不修世智。</p>

<div class="lg regular"><div class='lg-row'>得不還果時，　出過上七地，</div>
<div class='lg-row'>熏修諸神通，　解脫修習八。</div>
</div><p>得不還果時者，若得阿那含果時必得根本禪，是故修他心智及前說七種。出過上七地者，彼四禪、三無色離七地欲時，九解脫道中亦修八智。若以世俗道修進，彼世俗智現在前，未來八。若出世間道修進，彼時四比智及滅道法智一一現在前，未來八。熏修諸神通解脫修習八者，熏修起一解脫道，彼中八，法智、比智一一現在前，未來八。起神通境界宿命智解脫道中，世俗智現在前，未來八智。他心智，解脫道法智、比智。若世智中，他心智一一現在前，未來八。天耳、生死通，解脫道無記，故不修。</p>

<div class="lg regular"><div class='lg-row'>此無礙道中，　及出第一有，</div>
<div class='lg-row'>彼八解脫道，　當知修於七。</div>
</div><p>七地離欲，一切無礙道中修七智。無礙道中修對治智，是故不修他心智，彼非對治故。熏修起二心，無礙道相似，初是無漏、第二世俗。無漏心中八，法智、比智一一現在前，未來七，除他心智。一切無礙道，不修他心智。世俗道，世俗智現在前，未來亦七。起四神通無礙道中，世俗智現在前，未來定七。他心智有漏亦然。無漏他心智，道法比智一一現前，未來定七。有頂離欲八。解脫道，四比智、二法智一一現在前，未來亦七。世俗智於彼中退，非對治故。世俗智未曾至有頂，彼或時作方便，不決定。</p>

<div class="lg regular"><div class='lg-row'>出過第一有，　無礙道修六，</div>
<div class='lg-row'>上乘應當知，　修習於下地。</div>
</div><p>出過第一有無礙道修六者，第一有離欲九無礙道，修六智，除他心智、世俗智，餘現在前。解脫道前已說。六智，謂四比智、二法智。上乘應當知修習於下地者，一切地中當知修自地智及下地智。若初禪進，彼修自地功德，亦修未來禪攝功德。如是乃至不用處，次第亦如是。若人乃至不用處離欲，依初禪乃至有頂離欲，是人九地無漏智修進。如是一切應當知。</p>

<div class="lg regular"><div class='lg-row'>無學初心修，　諸地生功德，</div>
<div class='lg-row'>漏無漏一切，　此是隨順智。</div>
</div><p>無學初心修諸地生功德漏無漏一切者，得阿羅漢果，一切地漏無漏功德一切修進。問曰：何故此地修一切功德？答曰：斷一切縛，得蘇息故。如來解縛法降伏煩惱，力士眾咸慶快心得自在，首繫解脫絹。如王登祚，諸方萬姓貢上珍寶盡難勝。煩惱怨離，殺怨家故，一切國土人皆歸伏。彼先雖得下地功德，有煩惱相續故不明淨，今除煩惱盡故功德明淨。及入出定心成就，是故熏修。若住欲界得阿羅漢果，法或如是。若住色界得阿羅漢者，彼二界功德修進滿足，是故一界生。如是地地應當知。問曰：無學初心何智相應？答曰：此是隨順智。此隨順智相應，彼作如是意：我生已盡。非想非非想處陰取此中生，彼人緣彼。何以故？最後斷故，是故彼苦比智或集比智。問曰：世尊說若見智慧。此為一、為異耶？答曰：彼是慧性，世尊觀因緣故，故如是說。</p>

<div class="lg regular"><div class='lg-row'>諸忍則非智，　盡無生非見，</div>
<div class='lg-row'>若餘諸聖慧，　當知三種性。</div>
</div><p>諸忍則非智者，八無間等忍非智。何以故？不決定故。決定義是智義，忍不決定，自品對治疑隨生故。忍者求欲轉，智者求欲斷，是故忍非智。盡無生非見者，盡、無生二智，能見示故、慧決定故。智何故非見？無求故、中平故。若餘諸聖慧當知三種性者，餘無漏慧事，見、智、慧性。</p>

<div class="lg regular"><div class='lg-row'>若善有漏智，　在意則是見，</div>
<div class='lg-row'>煩惱見是智，　此及餘說慧。</div>
</div><p>若善有漏智在意則是見者，善有漏意地智能求故，亦說見。煩惱見是智者，若煩惱見自性，謂身見等，彼從測量思覺轉故、推求故名見，彼決定故名智，此及餘說慧者，若已說者，見事、慧事。及餘未說者，如無記意地五見。外穢污意地及五識身相應所有智，一切是慧。當知此中未說者說。彼中若無記，不能測量、不能覺察、不能推求故非見，穢污煩惱所污故。五識身相應不能分別現境界故、一往墮故，諸見不爾。問曰：一一智緣幾智？答曰：</p>

<div class="lg regular"><div class='lg-row'>法智隨順智，　觀察於九智，</div>
<div class='lg-row'>因智及果智，　二智境當知。</div>
</div><p>法智隨順智觀察於九智者，法智緣九智，除比智。比智亦緣九智，除法智。道法智緣一切法智，彼分亦餘智，苦集法智緣欲界世智。如是道比智緣自分比智，苦集比智緣色無色界世智及世俗他心智。問曰：何故法智、比智不更互彼此相緣？答曰：上下緣差別故，如二人觀地、虛空。因智及果智二智境當知者，集智緣有漏他心智及世俗智。何以故？集諦分數故。不緣餘智，餘無漏故。苦智亦爾。</p>

<div class="lg regular"><div class='lg-row'>道智緣九智，　滅智無境界，</div>
<div class='lg-row'>餘一切境界，　決定智所說。</div>
</div><p>道智緣九智者，道智緣九智，除世俗智。何以故？有漏故。餘九智緣。何以故？道諦分數故。滅智無境界者，滅智不緣智。何以故？緣無為故。餘一切境界決定智所說者，餘四智緣十智。世智緣十智。何以故？一切法境界故。如是他心智，一切他心心數境界故。彼有漏他心智緣有漏智，如是無漏緣無漏。彼中法智法智分、隨順隨順智分，地根人度非緣。盡無生智亦如是，一切有為境界故。問曰：如佛說，隨順智若有頂離欲，得阿羅漢果。不盡是隨順智耶？答曰：彼分對治法智斷故，亦有法智彼分對治。問曰：何者是耶？答曰：</p>

<div class="lg regular"><div class='lg-row'>若彼滅道中，　法智之所轉，</div>
<div class='lg-row'>彼三界對治，　非欲隨順智。</div>
</div><p>若彼滅道中法智之所轉彼三界對治者，諸修道中滅道法智亦色無色界對治。彼人生欲界，捨色無色界結，彼自地陰所逼惱。彼中極見其過故，為離彼故求對治。三界中離欲去，彼有頂離欲。但法智無礙道，彼隨順智解脫道。問曰：何故非苦集法智去？答曰：苦集不等故。欲界苦集下劣，色無色上勝，不應觀察下劣厭離於上。有何過？異處惱、異處厭，離滅道相似。是故觀彼厭，離三界欲。此道理說也。問曰：頗有隨順智亦於欲界為對治耶？答曰：非欲隨順智。無有隨順智為欲界對治，無有一人於彼見增上過。無此道理也。若於色無色離欲，然後於欲界離欲者，無有如是理也。或初難斷自地不能離，譬如國王不能降伏自國而欲降伏他國。如王降伏自國然後降伏他國，法智亦爾。問曰：神通何智性？答曰：</p>

<div class="lg regular"><div class='lg-row'>神足天眼耳，　當知一世智，</div>
<div class='lg-row'>六智憶宿命，　五說他心智。</div>
</div><p>神足天眼耳當知一世智者，神足、天眼、天耳是一世智，非無漏智如是轉。彼神足通智能示現種種事，示現種種事是智慧。能天耳通者，天耳識相應慧。生死智通者，天眼識相應慧。六智憶宿命者，憶念過去處神通六智，謂法智憶法智分、隨順智憶隨順智分、世智憶世智分、苦智憶過去苦、集智亦如是、道智出世間行。罽賓論師說但一世智。五說他心智者，他心智通五智，謂法智、隨順智、世智、道智及他心智等。</p>

<div class="lg regular"><div class='lg-row'>九智漏盡通，　決定智所說，</div>
<div class='lg-row'>八智身中轉，　法十九智二。</div>
</div><p>九智漏盡通決定智所說者，漏盡通無漏，九智漏盡智攝故。問曰：如他心智，盡、無生智不攝。云何言攝耶？答曰：無學正見攝故，彼一切三種智說漏盡通。問曰：念處何智性？答曰：八智身中轉。苦有色身名，彼中八智轉，除他心智及滅智。法十者，除色受心，餘法名法念處，彼中十智轉如前說。九智二者，受心中除滅智，九智轉。問曰：如來十力、四無所畏是智性，彼智云何差別？答曰：</p>

<div class="lg regular"><div class='lg-row'>是處非處力，　及以初無畏，</div>
<div class='lg-row'>當知佛十智，　餘此中差別。</div>
</div><p>是處非處力及以初無畏當知佛十智者，若彼是處非處力十智，如是初無畏我正遍知，如是廣說彼亦十智。何以故？正取故。餘此中差別者，處非處力差別餘力，初無畏差別餘無畏。問曰：佛何故差別作多種？答曰：佛隨處化，眾生欲故，差別多種。有人信樂廣說不樂總說，有人樂於略說。力義者，隨自樂欲，能成就義是力義、無障礙義是力義、能制義是力義、無能侵欺義是力義、能映奪他義是力義。彼處非處力者，因果中決定無礙者，是名處非處力。自業智力者，善不善業處事因報，若多若少、若定不定，如是等義中若無礙智，是名自業智力。彼禪解脫三昧正受智力者，此禪等自性名字得方便攝有味淨無漏退住勝達分，如是等義中若無礙智，是名定力。根差別智力者，於眾生下中上根能知，若無礙智，是名根差別智力。種種解智力者，眾生下中上自解知無障礙，是名種種解智力。種種性智力，知眾生性、知法差別性，若無礙智，是名種種性智力。一切至處道力者，一切生死轉業能盡一切生法，知無障礙智，是名至處道智力。憶宿命智力者，自他過去生死展轉，憶知無障礙智，是名憶宿命智力。生死智力者，眾生未來有相續，見無障礙智，是名生死智力。漏盡智力者，若漏盡、漏盡方便，若無礙智，是名漏盡智力。如來十力無畏，如經中廣說。不怯弱義是無畏義，無恐怖義是無畏義，無逃避義是無畏義，不下劣義是無畏義。如師子自力雄猛滿足不假於伴，如師子無畏是無畏義。問曰：無礙現見亦是智性，彼云何差別？答曰。</p>

<div class="lg regular"><div class='lg-row'>法辯辭辯一，　樂義辯俱十，</div>
<div class='lg-row'>七智是願智，　智者之所說。</div>
</div><p>法辯辭辯一者，彼法無礙者，句味現前，若無礙智，是名法無礙，是世智。辭無礙者，言音正不正方便隨方俗語，若無礙智，是名辭無礙，彼亦世智。樂義辯俱十者，樂說無礙者，法辭義相應，任放不怯弱說、種種說，若無礙智，是名樂說無礙，此有十智。義無礙者，於法自相共相，若無礙智，是名義無礙，是亦十智，能受真實相故。問曰：願智有幾智？答曰：願智是七智，智者之所說。願初轉樂欲義轉，故名願智，彼七智。罽賓論師說，除他心智、盡智、無生智。</p>
</div>
<div class='div-pin'><a id='mulu12' />
<p class='h1'>定品第七之一</p><p>如是知諸智，智依義今當說。</p>

<div class="lg regular"><div class='lg-row'>智依於三昧，　無罣礙而轉，</div>
<div class='lg-row'>是故思惟定，　求於真實相。</div>
</div><p>智依於三昧無罣礙而轉者，如燈依淨油炷，離風動處光焰不動而甚明淨。如是三昧依智，離諸亂風無障礙轉，其心不動。如是義也，轉行於緣無有疑惑。是故思惟定求於真實相者，若無定不能生真實智，無有離真實智能趣涅槃，是故求真實相者必定須知三昧。彼三昧者何？謂善一心，是最勝根義也。如是一根轉自善心相續名一心。最勝者，或云境界名也。如是一緣轉是善心相續名一心。問曰：何者是三昧？云何知耶？答曰：</p>

<div class="lg regular"><div class='lg-row'>決定說四禪，　及與無色定，</div>
<div class='lg-row'>是中一一說，　有味淨無漏。</div>
</div><p>決定說四禪及與無色定者，略說八種三昧攝一切三昧。是中一一說有味淨無漏者，是中一一三昧有三種：味相應、淨、無漏。</p>

<div class="lg regular"><div class='lg-row'>善有漏名淨，　無熱說無漏，</div>
<div class='lg-row'>有味愛相應，　有頂無無漏。</div>
</div><p>善有漏名淨者，彼中若有漏善，當知名淨。無熱說無漏者，若離煩惱者，當知是無漏。問曰：若無漏第一義淨，何故世間煩惱相續說名為淨，不說無漏為淨？答曰：無漏不待言說自知是淨；世間法淨不障，他人不知，為欲成彼故說，離煩惱是名。彼非相違，能牽無漏故，是故說淨。有味愛相應者，若三昧愛相應者是味相應，亦有與餘煩惱相應禪等。見疑增上慢修定者，緣縛力禪等愛相應，非餘煩惱共相應。非餘煩惱能如是緣縛心，如愛為三昧緣縛。有頂無無漏者，有頂有淨、味相應，非無漏，不捷利故；聖道捷利。問曰：此禪何等性耶？答曰：</p>

<div class="lg regular"><div class='lg-row'>五支有覺觀，　亦復有三受，</div>
<div class='lg-row'>彼種種四心，　是說為初禪。</div>
</div><p>五支者，除五支故名五支。問曰：除支更有禪耶？答曰：不然。彼支一一是禪、各各相支，義須分別。分義是支義，如車支、如王支。問曰：何者是支？答曰：覺、觀、喜、樂及一心。彼覺者，正受初分別麁心利義。觀者，麁心隨順相續法說細。心微細，少義也。喜者，入定心悅。樂者，身心樂離麁重，猗息心調柔方便。一心者，心繫一緣有覺有觀。問曰：初說五支，今何故說有覺有觀？答曰：支者善，有覺有觀此說穢污。三受者，此中有三受：三識身樂根、意地喜根、四識身捨根。彼種種者，梵世種種身，彼上下身以覺觀力故生。四心者，彼有四心：眼、耳、身、意識。是說為初禪者，此諸法是說初禪，俱生正受此禪中攝。</p>

<div class="lg regular"><div class='lg-row'>第二有四支，　種種及二受，</div>
<div class='lg-row'>第三有五支，　此禪說二受。</div>
</div><p>第二有四支者，內淨是信義也，離初禪欲決定界地過故，正信、喜、樂、一心。彼無共種種身。何以故？無覺觀故。成就種種心，或時喜根現在前、有時捨根現在前，彼根本喜根、未來捨根。二受者，喜根、捨根必定意地。如是等事說第二禪。第三有五支此禪說二受者，第三禪五支：捨、念、安慧、樂、一心。樂著樂故不求餘名捨，護喜食故名念。恐第二禪地喜牽自地過，一切世間勝樂對治，及正智樂意地樂根，一心名定。二受者，樂根、捨根，此中二受樂根捨根。此等法是說第三禪。</p>

<div class="lg regular"><div class='lg-row'>離息入息出，　第四有四支，</div>
<div class='lg-row'>支者謂說善，　隨事如先說。</div>
</div><p>離息入息出第四有四支者，第四禪無出入息，三昧力故，彼身無孔。四支者，彼不苦不樂受、捨念、清淨、一心。問曰：味相應等，三種禪悉成就耶？答曰：支者謂說善，善禪與支相應，當知非穢污。問曰：穢污中無何者？答曰：初禪中無離生喜樂。問曰：穢污中亦有喜，何故言無？答曰：猗樂彼離生與喜相應，故說離生喜樂。此一向善，故彼無，餘者有喜。於此有喜，彼非支穢污。第二禪無內淨，煩惱濁亂故。猗樂先捨，是故第三禪中無憶念安慧。最勝樂惑心，故無憶念。若彼有念者是失念，失念故非支非安隱，非安隱故非支。捨亦無，一向善故，第四禪中除。何以故？二種等故，第四禪無捨。念清淨非善故無捨，煩惱染污故念不清淨是故非支，彼或失念故非支。隨事如先說者，若事善，禪中已說。穢污禪中不除，彼穢污禪中亦說。彼初禪中覺觀一心，餘人欲立喜者，是故穢污初禪四支。彼第二禪喜一心，餘人欲立信者，是故第二禪三支。第三禪樂一心，餘人欲立念慧，是故第三禪四支。第四禪不苦不樂一心，亦有欲立念者，是故第四禪三支。一切攝故，說支是善。問曰：已說初禪有覺有觀。未來禪、中間禪，初禪攝彼。云何彼中有覺觀？答曰：</p>

<div class="lg regular"><div class='lg-row'>相應有覺觀，　智說未來禪，</div>
<div class='lg-row'>觀相應中間，　明智之所說。</div>
</div><p>相應有覺觀智說未來禪者，未來依有覺觀。觀相應中間明智之所說者，中間禪有觀無覺。何以故？止息地故。次第方便人相續止息。問曰：彼何自性？答曰：</p>

<div class="lg regular"><div class='lg-row'>未來二自性，　或離味相應，</div>
<div class='lg-row'>中間禪三性，　二俱有一受。</div>
</div><p>未來二自性或離味相應者，未來禪淨、無漏二，非味相應，正受愛故說味。厭離欲道，於中無執著，是故無味。受生愛不除。何以故？於彼連節縛故。未來禪連節縛墮。中間禪三性者，淨、無漏、味相應。二俱有一受者，未來禪、中間禪必定一受，謂捨根。問曰：何故未來禪無喜？答曰：有怖畏故、近欲界故。彼行者有怖畏，是故彼中喜不生。所作未究竟故，欲界離故，彼起此未得，是故所作未究竟是人不生喜。又止少故，中間禪亦止少，是故彼中無喜。已說地，彼中功德今當說。</p>

<div class="lg regular"><div class='lg-row'>三昧通無量，　一切入處修，</div>
<div class='lg-row'>除入及諸智，　解脫於中起。</div>
</div><p>三昧者，三三昧：空、無願、無相。彼空有二種：有漏、無漏。有漏者，有漏無漏法空無我思惟。無漏者，有漏法空無我思惟。若三昧無願亦二種：有漏、無漏。有漏者，有為法無常苦因道等行思惟。若三昧無漏者，有漏法無常苦因道等行思惟。若三昧無相者，滅等行思惟。若有漏無漏三昧，此中一向取。無漏當知。通者，六通，如智品說。無量者，四無量：慈、悲、喜、捨。此無量眾生緣故，故名無量。彼慈者，欲令一切眾生得樂，如是想心轉恚對治，是無恚善根性，故說名慈。苦眾生如何得脫？如是想轉害對治，無恚善根性名悲。喜眾生，如是想轉嫉對治喜根名喜。捨者，捨眾生想，如是心轉欲愛瞋恚對治故，無癡善根性是名捨。彼一切共伴共方便，欲界中四陰性、色界五陰性。一切入處修者，十一切入，如修多羅中說。彼中八無貪善根性，貪對治故，及伴及方便。五陰性於上四陰性，相續無間無有空缺，廣作意解，是說一切入處。除入者，八除入，如經中說。彼一切無貪，貪對治故，及伴及方便。欲界是四陰，色界是五陰，能映奪緣，故名除入。極增上、極光曜、極最勝，緣此善根速得除入。如奴雖莊嚴，猶為主欺。或說非一切聖人能欺緣。彼依緣煩惱不能起，是故名除入。智者，十智，如智品說。解脫者，八解脫，如經說。彼初三解脫不貪善根，貪對治故，共伴共方便。五陰性餘四，無色解脫四陰性。滅盡定，不相應行陰性。問曰：解脫有何義？答曰：不現前、斷後心，故名解脫。初三色，貪背捨故淨不淨背捨。於上四種一切行轉背捨，想受滅一切緣轉背捨，及斷後故。於中起者，三昧等解脫邊功德，禪中生當知。已說解脫邊功德，今隨彼彼地可得今當說：</p>

<div class="lg regular"><div class='lg-row'>五通四禪中，　及見他心智，</div>
<div class='lg-row'>六中有法智，　五中三無量。</div>
</div><p>五通四禪中者，五通攝受支，三摩提故。及見他心智者，他心智亦如是。六中有法智者，法智六地：四根本禪、中間及未來。五中三無量者，五地中除喜無量，四禪中及欲界。</p>

<div class="lg regular"><div class='lg-row'>除入中說四，　及與喜無量，</div>
<div class='lg-row'>亦二種解脫，　初禪第二禪。</div>
</div><p>初四除入及喜無量，初第二解脫。初禪第二禪，欲界色貪對治故。初禪中立二解脫，四除入初禪地色貪對治故。第二禪立二解脫，四除入第二禪無色貪。何以故？眼識身無故。是第三不立解脫，是故是中亦不立除入及一切處。欲入解脫中入除入，欲入除入故。入一切處。彼為勝樂所惑，彼不能生如是善根，喜根亦如是。故初第二禪中有，非餘禪。</p>

<div class="lg regular"><div class='lg-row'>餘有四除入，　及與一解脫，</div>
<div class='lg-row'>亦入一切入，　佛說最後禪。</div>
</div><p>後四除入淨解脫及八一切處，在第四禪非餘。</p>

<div class="lg regular"><div class='lg-row'>餘脫自名說，　二一切亦然，</div>
<div class='lg-row'>滅盡最在後，　餘無垢九地。</div>
</div><p>餘脫自名說者，無邊虛空處解脫，乃至非想非非想處解脫。二一切亦然者，餘自名說無邊虛空處、無邊識處。滅盡在後者，決定有頂攝。隨順斷後邊次第下地心心數法斷已，乃至非想非非想地初斷上上，次斷上中，後斷下下，一切斷已彼滅盡定。餘無垢九地者，若餘無漏功德，所謂三三昧、七智及漏盡通，彼九地中：四禪中、三無色中、未來、中間。世智有頂處亦有，是故說遍一切地。</p>

<div class="lg regular"><div class='lg-row'>三解脫當知，　有漏及無漏，</div>
<div class='lg-row'>定智通已說，　其餘悉有漏。</div>
</div><p>三解脫當知有漏及無漏者，無邊虛空處、無邊識處、不用處解脫，當知有漏無漏。定智通已說者，定，修多羅品當更廣說。彼無漏智，神通智品已說。其餘悉有漏者，如是三通威儀故、受色聲自相故、無量眾生緣故，一切除入初三解脫，彼一切信解念處故。非想非非想，非捷利行故。想受滅，無慧故，皆有漏。</p>

<p class='juan'>阿毘曇心論經卷第四</p></div>
</div><!-- end of div[@id='body'] -->
</body></html>