<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘曇心論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' />阿毘曇心論經卷第三<p class="byline">法勝論大德優波扇多釋</p><p class="byline">高齊天竺三藏那連提耶舍譯<span class='note-inline'>(六卷成部)</span></p>使品之二<span class='note-inline'>(別譯)</span></p><p>問曰：彼何者使？何處使？</p>

<div class="lg regular"><div class='lg-row'>欲界一切種，　一切遍使使，</div>
<div class='lg-row'>緣縛於自地，　上地亦如是。</div>
</div><p>欲界一切種一切遍使使緣縛於自地者，欲界一切遍使使。欲界一切種上地亦如是者，色無色界自地亦如是。</p>

<div class="lg regular"><div class='lg-row'>其餘諸結使，　當知於自種，</div>
<div class='lg-row'>緣使於自地，　一切共依品。</div>
</div><p>其餘諸結使當知於自種緣使於自地者，非一切遍使，於自種類自地法中緣使所使，此彼境界。一切共依品者，一切遍使及不遍使，於自種類自品相應法中相應使。</p>

<div class="lg regular"><div class='lg-row'>若無漏所行，　他地緣煩惱，</div>
<div class='lg-row'>彼相應所使，　境界解脫故。</div>
</div><p>若無漏所行他地緣煩惱彼相應所使者，若使無漏緣及他界地緣煩惱，彼相應所使非緣使。問曰：何故？答曰：境界解脫故。此使解脫境界故，無漏諸法解脫一切煩惱。問曰：云何緣而不使？答曰：無住處故。彼對治無漏，是故不得住處。譬如炎熾琉璃蚊蚋等蟲，樂昇其上而不能住。如人履於熱地，以熱觸故不能停足。彼亦如是，上地諸法解脫下地，是故緣而不使。問曰：此使云何？為是不善、為是無記？答曰：</p>

<div class="lg regular"><div class='lg-row'>身見及邊見，　彼俱生無明，</div>
<div class='lg-row'>是欲中無記，　色無色一切。</div>
</div><p>身見及邊見彼俱生無明是欲中無記者，欲界身邊二見及彼相應無明是無記。何以故？與施戒等不相違故。身見常見於施戒修不相違。何以故？欲受未來可愛果故，是故作施等事。不善則與施等相違，是故無記。又諸眾生常行此見。若此煩惱是不善者，欲界應無有一眾生得受樂者。何以故？常行不善故。復次此見愚於自事，不逼迫他，是故身見非是不善。斷見隨順離欲，近於無我，能作厭離無常行，故亦非不善。欲界諸餘煩惱皆是不善。色無色一切者，色無色界所有諸使悉是無記，四支五支三昧所制伏故不能生報。譬如善呪，制伏毒蛇不能為害。彼亦如是。復次不能為報因者，不善能生苦受報。上無苦受，不可欲界受於彼果。問曰：云何一切煩惱決定於自境界中轉？為當不耶？答曰：不也。問曰：云何？答曰：</p>

<div class="lg regular"><div class='lg-row'>貪瞋慢當知，　過去或緣縛，</div>
<div class='lg-row'>未來說一切，　餘一切三世。</div>
</div><p>貪瞋慢當知過去或緣縛者，若過去世貪瞋慢等，彼非一切於自境界中過去世縛。何以故？非不見不聞。不聞不分別事起貪瞋慢。何以故？分齊緣故。或時有人於眼生貪，非餘身分。何以故？自相使故。非貪等使共取境界，如身見等。未來說一切者，若未來世貪瞋慢等，緣縛三世諸有漏法。彼中若五識身，必定生法係縛未來、若不生法係縛三世。及意地生不生法，亦緣縛三世諸有漏法。何以故？彼緣一切有漏法故。餘一切三世者，見、疑、無明是名為<span class='corr'>餘</span>，彼共相縛故。若過去未來緣縛三世諸有漏法。何以故？彼是共相使故。現在使不定，是故不說。若有者，彼自相使隨現在前，彼現在未來縛。未來縛者，謂意地及不生五識身等。過去世者，若於彼起已滅，不斷於彼中縛。若共相使現在前者，彼縛三世諸有漏法。已說使世差別，次第轉今當說。</p>

<div class="lg regular"><div class='lg-row'>煩惱次第轉，　自地於自地，</div>
<div class='lg-row'>上地亦生下，　次第應當知。</div>
</div><p>煩惱次第轉自地於自地者，謂一切使於自地使次第緣轉，一一次第生於一切。上地亦生下次第應當知者，於梵世地命終次第生欲界，一切彼中染污心命終，次第欲界中陰穢污心生。如是乃至有頂中生，或生如是生，如生無色界還生無色界。問曰：如世尊說貪等七使。云何差別為九十八？答曰：</p>

<div class="lg regular"><div class='lg-row'>欲界五種貪，　此說欲愛使，</div>
<div class='lg-row'>色無色亦爾，　有愛應當知。</div>
</div><p>欲界五種貪此說欲愛使者，所謂見苦集滅道、修道斷等五種欲貪，說欲愛使，此如前說。色無色亦爾有愛應當知者，色界五種，無色界中亦有五種，說有愛使。</p>

<div class="lg regular"><div class='lg-row'>瞋即是瞋使，　五種如前說，</div>
<div class='lg-row'>憍慢及無明，　十五在三界。</div>
</div><p>瞋即是瞋使五種如前說者，欲界瞋有五種，見苦斷等說為瞋使。憍慢及無明十五在三界者，欲界憍慢亦有五種見苦斷等。色無色界亦有五種。此十五種慢說為慢使。無明亦爾。</p>

<div class="lg regular"><div class='lg-row'>見使三十六，　當知在三界，</div>
<div class='lg-row'>疑使有十二，　略說為七種。</div>
</div><p>見使三十六當知在三界者，見使三十六，當知十二係在欲界，謂見苦斷五、見集斷二、見滅斷二、見道斷三，色無色界亦爾。疑使有十二者，四種係在欲界，謂見苦集滅道斷，色無色界亦爾。此十二種說為疑使。略說為七種者，此界性種差別為九十八使，世尊經中略說為七種。問曰：使有何義？答曰：彼微細義是為使義。使微細行，麁者名纏。常隨入義名使，如胡麻摶相。著義名使，猶如小兒著於乳母。相續義名使，猶如鼠毒、如四日瘧病、如責日息、如鐵黑色不捨、如讀誦漸積。如是煩惱，世尊說為扼、流、取、漏、縛。問曰：何故？答曰：</p>

<div class="lg regular"><div class='lg-row'>厄取及漂流，　泄漏與繫縛，</div>
<div class='lg-row'>以是義故說，　厄流取漏縛。</div>
</div><p>苦繫義說厄，此有四種，謂欲厄、有厄、見厄、無明厄。取生生具故說為取，此亦四種，謂欲取、見取等。漂眾生故說流，亦有四種，如厄中說。彼流出義是漏義，一切生中行漏有三種，謂欲漏、有漏、無明漏。能繫縛世間義故名縛。問曰：何者為結？答曰：結有九種，謂愛結、恚結、慢結、無明結、見結、他取結、疑結、慳結、嫉結。已說煩惱名差別，根相應今當說。</p>

<div class="lg regular"><div class='lg-row'>諸使在三界，　盡捨根相應，</div>
<div class='lg-row'>隨地諸根使，　相應至色有。</div>
</div><p>諸使在三界盡捨根相應者，三界一切煩惱盡與捨根相應。何以故？無明與捨根相應，彼隨順一切煩惱及隨順別煩惱，一切煩惱後時悉皆處中而息。隨地諸根使相應至色有者，如梵世有喜根、樂根，彼中諸使與此相應。如光曜天有喜根，彼地諸使與喜根相應。遍淨天亦有樂根，彼中諸使與樂根相應。</p>

<div class="lg regular"><div class='lg-row'>邪見及無明，　欲界中樂苦，</div>
<div class='lg-row'>瞋恚疑唯苦，　謂餘一向樂。</div>
</div><p>邪見及無明欲界中樂苦者，欲界邪見與苦根樂根相應，邪見者作惡業則喜、作善業則憂，無明者與一切根相應。瞋恚疑唯苦者，欲界疑使不定故。不喜故與憂根相應。瞋恚於不愛相轉故，與苦根、憂根相應。謂餘一向樂者，欲界諸餘煩惱與喜根、樂根相應，彼除邪見，謂餘見貪慢等喜轉。</p>

<div class="lg regular"><div class='lg-row'>謂熏二種身，　見斷唯意地，</div>
<div class='lg-row'>欲界諸煩惱，　說諸根相應。</div>
</div><p>謂熏二種身者，修道所斷煩惱名熏。彼與身受心受相應，除慢，唯意地故。彼苦根樂根是說身受，憂根喜根是說心受。捨根二種受：一切身受修道所斷，心受二種斷。見斷唯意地者，見斷煩惱與心受諸根相應，一切見斷煩惱在意地故。欲界諸煩惱說諸根相應者，此必定欲界，煩惱法如是。上地隨地根相應亦如是。疑者色界中唯與喜根、樂根相應。彼疑善助道想與喜相應。已說煩惱，起煩惱今當說。</p>

<div class="lg regular"><div class='lg-row'>無慚與無愧，　睡悔及慳嫉，</div>
<div class='lg-row'>掉眠煩惱上，　故說起煩惱。</div>
</div><p>使者亦說煩惱。彼增上者是起煩惱，此等八法彼中生故，名起煩惱，亦名為纏。彼中睡、眠、無愧三種依於癡起，掉、慳、無慚三種依於貪起，悔依疑起，嫉依瞋起。自身作惡不嫌名為無慚。不顧他不羞名為無愧。睡時令心無所堪能，以眠著故令五根不能轉意不自在。於愛不愛境界生於分別，心不寂靜是名為掉。於可作不作、作不可作想，後退變心熱，是名為悔。見他資產心中不喜，是名為嫉。於法於財福德悋惜，與施相違慳心，是名為慳。</p>

<div class="lg regular"><div class='lg-row'>一切煩惱伴，　當知睡與掉，</div>
<div class='lg-row'>無慚及無愧，　必定不善俱。</div>
</div><p>一切煩惱伴當知睡與掉者，此二起煩惱與一切煩惱相應。何以故？通三界故，一切煩惱不寂靜故，當知掉。煩惱現前，於善無能故，當知睡。無慚與無愧必定不善俱者，此二起煩惱與不善使相應，欲界一向不善故。</p>

<div class="lg regular"><div class='lg-row'>悔在意說苦，　修道之所斷，</div>
<div class='lg-row'>眠唯在欲意，　餘各自建立。</div>
</div><p>悔在意說苦者，悔在意地下劣處生，故與憂根相應。說苦者，當知在欲界，非上界。問曰：為誰所斷？答曰：修道之所斷。悔在善行惡行中，故修道所斷。眠唯在欲意者，眠在欲界意地，眠時一切煩惱共行，是故欲界意地一切煩惱相應。餘各自建立者，餘謂慳、嫉，彼自力轉，不與餘煩惱相應。義除無明，決定修道所斷，與不共無明使相應。問曰：此使與幾識身相應？答曰：</p>

<div class="lg regular"><div class='lg-row'>貪欲瞋恚癡，　當知依六識，</div>
<div class='lg-row'>謂欲修道斷，　上地隨所得。</div>
</div><p>貪欲瞋恚癡當知依六識，謂欲修道斷者，欲界修道所斷，愛恚無明六識相應。若見道斷者，唯在意地。上地隨所得者，色無色界愛無明等，隨所得識身即與相應。如梵世四十四識身可得，彼中二使即與四識身相應。此上唯與意識相應，彼中餘使一向在意地故。已分別煩惱，斷分別今當說。</p>

<div class="lg regular"><div class='lg-row'>一切斷煩惱，　方便智所說，</div>
<div class='lg-row'>如此得解脫，　當知非一時。</div>
</div><p>一切斷煩惱方便智所說者，此諸煩惱謂在無礙道中一時頓斷，不數數斷。彼斷有四種，謂知緣、伴斷、斷緣、自清淨。彼知緣者，謂見苦集所斷自界緣及無漏緣。伴斷者，謂他界緣。斷緣者，謂滅道所斷有漏緣。自清淨者，謂修道所斷，隨彼彼所斷，如是如是自身清淨。如此得解脫當知非一時者，此得解脫，隨彼數數得。如欲界見斷五時作證，謂自分對治時，如見苦斷苦法智。如是乃至見道斷道法智。及四沙門果此前所斷，須陀洹果攝一解脫得生，斯陀含、阿那含、阿羅漢果攝亦如是，色無色界三諦亦如是。此中說自分對治。比智分見道斷者，斷作證決定凡夫聖者。色無色界見道所斷一時斷，是故此中無自分對治。有頂地中見苦集滅斷者，決定五時，如前說。賢聖次第法見道斷者，但四沙門果自分對治，即是須陀洹果決定修道斷。欲界三時謂凡夫地，阿那含果及阿羅漢果一切悉斷法，此自分對治。須陀洹果中不說色界二種，謂自分、對治。阿羅漢果自分、對治者，一切色界離欲、無色界。但阿羅漢果一切斷法。已說滅作證，斷知今當說。</p>

<div class="lg regular"><div class='lg-row'>欲界中解脫，　佛說四斷知，</div>
<div class='lg-row'>色無色解脫，　當知五斷知。</div>
</div><p>因盡斷得無漏解脫，得度界建立斷知。何以故？解脫無餘隨得斷知名。彼有九種，彼中欲界見苦集斷，斷者得無餘解脫。何以故？開一切遍因故斷，故此一斷知見滅斷。第二見道斷、第三修道斷、第四此斷下分分別，色無色界亦爾。見斷三如前說。色界修道斷第四，此無餘離色欲故分別。無色界修道斷第五，此一切結盡分別。於此斷知分別有二，謂得阿那含果及阿羅漢果，以此二處度界得果故。問曰：諸使為與心相應、為不相應？毘婆闍婆提說：心不相應是故生疑。答曰：決定相應。何以故？</p>

<div class="lg regular"><div class='lg-row'>為心作煩惱，　障礙淨法相，</div>
<div class='lg-row'>諸妙善可得，　故非不相應。</div>
</div><p>為心作煩惱者，若使決定心不相應者，不應為心作煩惱，應如色等境界。然為心作煩惱，如說貪欲穢心，以此言故當知相應。障礙者，若使心不相應者，善智生時不應障礙，應如虛空不作障礙。今為障礙，故知相應。淨相違者，若使與心不相應者，便應與善不相違，不相違故則應非過。然為過，故當知相違。若相違者，故知相應。諸妙善可得者，若汝使與善相違心不相應者，使恒相續於中，善應不能得起。現見善法能得起故，是故諸使非不相應，是相應也。</p>
</div>
<div class='div-pin'><a id='mulu9' />
<p class='h1'>賢聖品第五</p><p>已說流轉次第，不流轉次第今當說。</p>

<div class="lg regular"><div class='lg-row'>賢聖棄如此，　煩惱眾怖獷，</div>
<div class='lg-row'>精進方便智，　彼方便善聽。</div>
</div><p>賢聖者，於人天中應受供養，故名賢聖。棄者，捨離義也。如者，若方便、如是義。此者，次第說使辨其相貌。煩惱者，相續煩勞眾生，故名煩惱。眾怖獷者，謂是一切苦惱因義。正精進者，如法精進義也。方便智者，謂舍摩他，制發捨時智義。方便者，謂彼方便義也。善聽者，謂至心聽，聽智攝持義。方便者，據始業地人乃至無學地人。戒等所作方便行者，始業今當說。</p>

<div class="lg regular"><div class='lg-row'>始於身一分，　行者係自心，</div>
<div class='lg-row'>係縛於識足，　為殺智慧怨。</div>
</div><p>始於身一分行者係自心者，問曰：何處係耶？答曰：若鼻端若眉間，不淨、阿那波那，界入三方便觀故。自身分中說係心，非外法。雖有外緣，方便不說。問曰：何故係心？答曰：係縛於識足。心性躁亂動轉不住，如驚猨猴，此是係一緣中義。問曰：何故係一緣中？答曰：為殺智慧怨。實智怨者，所謂煩惱。為斷彼義，是故一心得觀如實，非亂心也。見如實故，能斷煩惱，以是義故作如是說。</p>

<div class="lg regular"><div class='lg-row'>此方便於身，　真實相決定，</div>
<div class='lg-row'>諸受及自心，　法亦隨順觀。</div>
</div><p>心係一緣故觀身實相。身實相者，謂不顛倒、相如義也。問曰：何者是身實相？答曰：自相及共相。彼自相者，謂十色入及法入中少分色也。彼共相者，所謂無常、苦、空、無我。如是等義不亂心。行者三方便中隨意現前，方便行次第，身實相得決定。此行者觀微塵色念念散壞，是時身念處觀滿。如畦水流法入受念處，無色法中受是最麁，故觀身後次觀於受。是人觀受自相共相，爾時受念處滿。彼受依心，是故受後次觀於心。此處亦自相共相決定意解心念處滿，爾時為觀其餘法故，入法念處。其餘法者，所謂二蔭及無為法。彼亦觀於自相共相，爾時法念處滿。</p>

<div class="lg regular"><div class='lg-row'>入法中總觀，　得法真實相，</div>
<div class='lg-row'>此四是無常，　空無我非樂。</div>
</div><p>入法中總觀得法真實相者，入餘法念處已，行者知分齊，緣念處修方便。於一切法餘共相壞緣念處，數數慣習修身受緣共相法念處。如是身心緣如是三二，當知如是壞緣。數數慣習修已，一切身受心法念處一來總觀。問曰：云何？答曰：此四是無常、空、無我、非樂。總觀一切有為諸法無常等如是義，彼念念展轉壞滅故是無常，虛無故空，不自在故無我，三苦常隨逐故非樂。彼人欲壞煩惱覓其元首，如所見法因果差別，分別於諦。彼中二種因果：有漏、無漏。彼有漏者，集因苦果。彼無漏者，道因滅果。彼人如是分別諦已，初發趣次第聞思念處自相共相，攝取分齊，緣諦中分布。彼時壞緣法，念處四諦中，思惟十六行觀。</p>

<div class="lg regular"><div class='lg-row'>從是名為暖，　於覺法而生，</div>
<div class='lg-row'>十六行等起，　觀察四聖諦。</div>
</div><p>從是名為暖於覺法而生者，行者思惟共法念處，次後最初修事，共法念處相續建立聖者名暖善根。問曰：彼法幾行、何境界？答曰：十六行等起觀察四聖諦。行者以十六行觀察四諦，彼以四行觀察苦諦：此苦本無今有、已有還離故無常，三苦隨逐故苦，內離人故空，不自在故無我。如是亦以四行觀察集諦，此集生相似果故因，能生流轉故集，能牽一切生死故有，能和合不相似事故緣。亦以四行觀察滅諦，此滅與一切生死相違故滅，離一切煩惱火故止，於一切法中勝故妙，能捨生死故離。亦以四行觀察道諦，此道能至非品故道，不顛倒故正，一切聖足所履處故跡，出過生死故出。問曰：暖有何義？答曰：智於所知，如鑽燧相研，能窮盡諸有，生無漏智火。暖為相，故名暖。</p>

<div class="lg regular"><div class='lg-row'>是法增長已，　生頂及於忍，</div>
<div class='lg-row'>次世第一法，　依於一剎那。</div>
</div><p>是法增長已生頂及於忍者，行者入正精進故得善助道，隨順眾具增長勝進力故，暖得增長成就已，彼人修一切苦法念處，生勝善根名頂。問曰：頂是何義？答曰：不動善根。彼住此頂時，離諸過故，能入忍中。彼若不者，還退住暖。如人登山，若不至頂則墮四邊。行者如是，正方便相續，頂增長已，次生善根名順諦忍。是修一切共法念處，勝進彼二法，以十六行觀察四諦。問曰：忍有何義？答曰：彼於四諦無常等行，樂欲增長是故名忍。是故說順諦忍能除四諦增上愚，暖、頂能除四諦下中愚，非增上。忍增長已，次世第一法依於一剎那。忍增長已，一切共法念處勝進，故生如是一切世間功德中最勝善根。彼初開聖道門，故名世第一法。有說，世間中最勝，故名世第一法。此法一剎那起，此行者開涅槃門已，滅與苦法忍次第緣故，一念暖頂忍及彼最上功德，此一切善根皆五陰性。問曰：汝言世第一法與聖道作次第緣，云何是五陰性？答曰：心心數法與次第緣，色心不相應行隨順一果，是故非過。問曰：此世第一法何緣？答曰：苦諦，彼緣苦諦義也。問曰：幾行？答曰：四行。若苦諦境界四行，如上所說，彼行此行。問曰：幾地所攝？答曰：六地生，當知未來、中間、根本四禪。問曰：餘達分善根幾地所攝？答曰：餘亦依六地，彼亦六地，如世第一法。問曰：何故達分善根六地所攝？答曰：從彼能生見道。彼地有見道，有見道處即有此等。何以故？見道眷屬故，是故如是。</p>

<div class="lg regular"><div class='lg-row'>世間第一法，　次必起於忍，</div>
<div class='lg-row'>忍次生於智，　能覺於下苦。</div>
</div><p>世間第一法次必起於忍者，暖等次第生如上因分，乃至能生世第一法，世第一法次第生無漏法。欲界見苦斷十使對治名苦法忍。昔所未見法欲知樂名忍，此最初無漏無礙道。忍次生於智者，苦法忍次第生苦法智，解脫道自性。問曰：此忍智何緣？答曰：能覺於下苦。下苦謂欲界苦。此二種緣，如是義。</p>

<div class="lg regular"><div class='lg-row'>謂色無色苦，　集滅道亦然，</div>
<div class='lg-row'>此法無間等，　從於十六心。</div>
</div><p>謂色無色苦者，色無色界苦亦如是，生忍無礙道智解脫道。聖者亦說苦比忍、苦比智。集滅道亦然者，集滅道亦如是生。四種異義：二忍為無礙道，二智為解脫道。此法無間等說於十六心者，此十六心<span class='corr'>頃</span>成就無間等。無間等，是見義。此十五心<span class='corr'>頃</span>是見道，最後一心是修道攝。從此名修地，乃至金剛喻定。此後名所作已辦地。略說三地，謂見地、修地、無學地。隨此地建立人今當說。</p>

<div class="lg regular"><div class='lg-row'>隨法行利見，　此在於十五，</div>
<div class='lg-row'>隨信行非利，　當知亦在中。</div>
</div><p>隨法行利見此在於十五者，見道所攝十五心人，若利根者說隨法行。智慧隨法行，故名隨法行，此障不信於他義也。隨信行非利當知亦在中者，即此十五心人，若軟慧者說隨信行，是信他法得行義也。彼人信現在前慧隨順，與彼相違說法行。</p>

<div class="lg regular"><div class='lg-row'>未離欲界欲，　趣向於初果，</div>
<div class='lg-row'>第二捨於六，　第三九無垢。</div>
</div><p>未離欲界欲趣向於初果者，此隨信行、隨法行人，先未離欲，具一切縛至決定分，名向須陀洹果。第二捨於六者，欲界修道所斷煩惱分別九種，所謂下下、下中、下上，中下、中中、中上，上下、上中、上上。彼信行、法行人在凡夫地，已剗六種煩惱後入決定，是時說向斯陀含果。第三九無垢者，若剗九種煩惱後入決定，是時說向阿那含果。</p>

<div class="lg regular"><div class='lg-row'>若至十六心，　是說住於果，</div>
<div class='lg-row'>軟見信解脫，　淨見說見到。</div>
</div><p>若至十六心是說<span class='corr'>住</span>於果者，在十六心，道比智相應彼起，若利根若軟根俱說<span class='corr'>住</span>果。先未離欲，須陀洹果；離六種欲，斯陀含果；離九種欲，阿那含果。軟見信解脫者，若軟根者向地中名信行，彼住三果名信解脫。淨見說見到者，彼利根者住果名見到。</p>

<div class="lg regular"><div class='lg-row'>未盡修道斷，　當知七往來，</div>
<div class='lg-row'>家家有三盡，　彼住須陀洹。</div>
</div><p>未盡修道斷當知七往來者，此人住果未斷修道斷故，當知七生死。彼人中受七生、欲界天中受七生，及中陰二十八生俱受七生，故名七生。如七葉樹、如七處善。家家有三盡者，若住果若凡夫人，欲界修道斷中三種盡，上上、上中、上下，彼說家家。家家者，從家至家往來而入涅槃，故名家家。人中二三家、天中二三家往來，此有二種，謂人家家及天家家。以業根斷煩惱差別，故名家家。業者於凡夫分作，受二三有集業。根者得無漏根。斷煩惱者斷三四種煩惱。彼住須陀洹者，彼七往來及家家，說住須陀洹果。問曰：何故名須陀洹？答曰：須陀名聖道流，洹名為入，若人相續初見修道入彼流中，又是人得須陀洹果，故名須陀洹。如裹孕女兒，以法名人。</p>

<div class="lg regular"><div class='lg-row'>六盡斯陀含，　離八一種子，</div>
<div class='lg-row'>九品盡不還，　已出欲泥故。</div>
</div><p>六盡斯陀含者，若人斷六種盡，謂上品三種、中品三種，是斯陀含。從此命終生於天上，復生人中而般涅槃，名斯陀含。離八一種子者，一生種子義。彼人餘唯一生，若人若天。有一種一種子，謂人一種子、天一種子。或煩惱差別名一種子，彼餘唯一有未盡，故名一種子。是人為阿那含果向，當知斯陀含果中勝道攝。九品盡不還者，若人欲界一切九種煩惱斷，名阿那含。不還來欲界生故，名阿那含。問曰：何故不還來？答曰：已出欲泥故。出愛欲泥，是故不復還來欲界。</p>

<div class="lg regular"><div class='lg-row'>如是九煩惱，　在於上八地，</div>
<div class='lg-row'>彼雙道所斷，　世尊之所說。</div>
</div><p>如是九煩惱在於上八地者，如是欲界修道斷煩惱如前說，九種煩惱下下乃至上上。當知八地亦如是，謂四禪、四無色定，彼雙道所斷。世尊之所說者，彼三界煩惱，當知無礙解脫道斷，無礙道斷結得解脫道證，解脫下下道斷上上種，乃至上上道斷下下種。此略說一百七十八道及見道。問曰：云何決定出世間道斷煩惱？為當不耶？答曰：不也。問曰：云何？答曰：</p>

<div class="lg regular"><div class='lg-row'>有垢無垢道，　俱能勝八地，</div>
<div class='lg-row'>住彼說身證，　謂得滅正受。</div>
</div><p>有垢無垢道俱能勝八地者，有垢者世間道，無垢者無漏道。彼八地：欲界、四禪、三無色定，世間出世間道能過彼有頂中，必出世間道能過彼世俗道，亦無礙道解脫道。彼無礙道三種轉，謂苦、麁、障。解脫道亦三種，謂上、妙、出。世間道如前所說無常行等。住彼說身證謂得滅正受者，彼八地離欲中住學人，若得滅盡定者，彼名身證。身證涅槃相似法故，是名身證。</p>

<div class="lg regular"><div class='lg-row'>金剛喻三昧，　次必生盡智，</div>
<div class='lg-row'>生意我生盡，　羅漢離諸漏。</div>
</div><p>金剛喻三昧次必生盡智者，生有頂離欲第九無礙道，最後學心名金剛喻三昧，猶如金剛無不能壞，次後必生盡智。此初無學心彼二智異，或苦比智或集比智。如彼人從盡智起，作如是緣盡隨順生慧。生意我生盡者，非想非非想處四陰，當知此中生。何以故？最後斷故。羅漢離諸漏者，彼盡智起時，一切漏盡，名阿羅漢。於天人中應受供養，故名阿羅漢。問曰：阿羅漢有幾種？答曰：</p>

<div class="lg regular"><div class='lg-row'>阿羅漢六種，　五從於信生，</div>
<div class='lg-row'>彼得於二智，　當知時離垢。</div>
</div><p>阿羅漢六種者，謂退法、思法、護法、住法、必昇進法、不動法。彼中若人軟智軟方便，最初與退具相應必定退，故名退法。若人軟智軟方便，常厭惡身，念欲壞滅彼死，成就思法。若軟智增上精進，以精進力自護，是名護法。若中智等精進，彼住此道不進不退，故名住法。少利智極精，進必能進至不動，名必昇進法。若利智廣精進，初得不動，是名不動法。五從於信生彼得於二智者，此六種阿羅漢中，前五種本是信行，彼有二智：盡智、無學正見。彼或時退，是故不生無生智。彼盡智或一剎那，若次第無學正見現在前，或增長。若彼現在前，當知時無垢者，彼時解脫。觀察若國土、若時、若伴、若說法、若衣食等，進修善根。此善根分，不一切時隨所欲進修，故名時解脫。</p>

<div class="lg regular"><div class='lg-row'>不動法利根，　是非時解脫，</div>
<div class='lg-row'>彼得於三智，　自解脫成就。</div>
</div><p>不動法利根是非時解脫者，若人一向利根是不動法，當知非時解脫。彼人善分於一切時隨所欲進，不觀於時，故名非時解脫。彼得於三智者，彼生三智，謂盡智、無生智、無學正見。彼是不退法，是故生無生智。是人盡智一剎那，無生智或一剎那，若次第無學正見現在前或時得勝進，便彼現在前。自解脫成就者，彼人成就自相似名解脫。當知時解脫者，彼決定時得解脫。成就不動者，非非彼煩惱之所能動，猶如王印，故名不動。</p>

<div class="lg regular"><div class='lg-row'>當知慧解脫，　不得滅盡定，</div>
<div class='lg-row'>唯有俱解脫，　成就滅盡定。</div>
</div><p>當知慧解脫不得滅盡定者，是六種阿羅漢中，若不得滅盡定者，當知是慧解脫。慧解脫者，彼唯慧力得解脫，故名慧解脫。唯有俱解脫成就滅盡定者，彼六種阿羅漢中，若得滅盡定者，當知是俱解脫。以慧力故，於煩惱障而得解脫；以定力故，於解脫障而得解脫。以是義故，名俱解脫。如上所說賢聖士夫，略說二種，謂學、無學。為斷煩惱故學，是名為學。非斷煩惱，故名無學。何故不學？學已竟故。已分別賢聖人，法差別今當說。</p>

<div class="lg regular"><div class='lg-row'>若隨信行法，　及隨法行法，</div>
<div class='lg-row'>如是見諦道，　是盡同一相。</div>
</div><p>若隨信行法若隨法行法，若見諦，彼同一相。見諦道中信行、法行差別，以法名人。</p>

<div class="lg regular"><div class='lg-row'>彼中諸根數，　是說未知根，</div>
<div class='lg-row'>諸餘有學法，　智者說智根。</div>
</div><p>彼中諸根數是說未知根者，彼見諦道所攝之中若根數法，所謂意根、樂根、喜根、捨根、信等五根，是名未知根。未知欲知，故名未知根。彼見道所攝士夫，當知如是根。諸餘有學法智者說知根者，見道已上，即此諸根數法說為知根。知已復知，故名知根。若修道所攝士夫，當知如是根。</p>

<div class="lg regular"><div class='lg-row'>於中無學法，　當知知已根，</div>
<div class='lg-row'>得果捨前道，　此義應當知。</div>
</div><p>於中無學法當知知已根者，於無學法中即此諸根數法名知已根。知已更無所知，故名知已根。若無學所攝士夫，當知如是根。問曰：此賢聖人一一次第如上所說。彼人一切成就先所得道，為當不耶？答曰：得果捨前道，此義應當知。若此士夫入道已，當知勝進行，此得果已捨於前道。何以故？不欲令彼果向一故。若退根及增進根，彼亦捨道，此中不說。得須陀洹果，捨於見道。得斯陀含果，或捨見道、或捨須陀洹果勝道。得阿那含果，或捨見道、或捨斯陀含果勝道。得阿羅漢果，捨阿那含果、捨阿那含果勝道。若增進根差別者，捨果勝道亦得果。利根所攝學無學，捨果亦得果。若退者，捨勝得劣。問曰：如得果者捨於向道，彼亦捨斷不耶？答曰：捨道非斷。</p>

<div class="lg regular"><div class='lg-row'>已盡為解脫，　得依於一果，</div>
<div class='lg-row'>不穢污第九，　除斷應當知。</div>
</div><p>已盡為解脫得依於一果者，先所斷煩惱，一解脫得，得果攝，是故不捨斷。向道中所有解脫道，得如是解脫。問曰：斷煩惱如前說。彼不穢污，云何斷耶？答曰：不穢污第九除斷應當知，已說九種煩惱九種道斷，彼不穢污，決定第九無礙道時頓，斷非漸漸斷。不穢污者，謂善有漏不隱沒無記行，穢污色亦必定最後斷。問曰：何故煩惱九種斷，非善等耶？答曰：煩惱相違故。聖道與煩惱相違，不與善相違。厭惡煩惱，故亦捨善，同一係縛故。問曰：已說阿羅漢勝進根，云何阿羅漢得不動？答曰：</p>

<div class="lg regular"><div class='lg-row'>若有相似名，　彼能得不動，</div>
<div class='lg-row'>此人亦信脫，　彼性亦增道。</div>
</div><p>若有相似名彼能得不動者，非一切阿羅漢皆能得不動，若功德名相似者彼能得之，謂必昇進。此人亦信脫彼性亦增道者，此語有餘。若信解脫必昇進性，能得見到，非餘。增道者，根增，如是義。問曰：已說次第見諦，未說其因，當說彼因。答曰：</p>

<div class="lg regular"><div class='lg-row'>功德惡差別，　次第見真諦，</div>
<div class='lg-row'>無礙道力得，　有為無為果。</div>
</div><p>功德惡差別次第見真諦者，此中二諦過惡差別、二諦功德差別，非見過惡者見於功德，非見功德者見於過惡。何以故？行緣差別故。非不於諦真實見故而諦無間等，非此一智能總觀諦功德過惡差別。以是義故，次第見諦。問曰：見諦得沙門果，彼云何？為是有為、是無為耶？答曰：無礙道力得有為無為果，若斷煩惱無為，若解脫道有為。彼二種皆無礙道力得，是故二種俱說沙門果。</p>
</div>
<p class='juan'>阿毘曇心論經卷第三</p>
</div><!-- end of div[@id='body'] -->
</body></html>