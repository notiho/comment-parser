<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘曇心論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu13' />阿毘曇心論經卷第五<p class="byline">法勝論大德優波扇多釋</p><p class="byline">高齊天竺三藏那連提耶舍譯<span class='note-inline'>(六卷成部)</span></p>定品之二<span class='note-inline'>(別譯)</span></p><p>已說功德自性，亦說有漏無漏，成就今當說。</p>

<div class="lg regular"><div class='lg-row'>當知未離欲，　成就味相應，</div>
<div class='lg-row'>離下未至上，　<span class='corr'>成</span>就淨諸定。</div>
</div><p>當知未離欲成就味相應者，若人若此地未離欲，成就此地味相應。離下未至上成就淨諸定者，離欲界欲未生第二禪等中梵世，若離欲若不離欲，成就淨初禪及彼地餘善功德。</p>

<div class="lg regular"><div class='lg-row'>住上應當知，　成就下無漏，</div>
<div class='lg-row'>方便生功德，　當知非離欲。</div>
</div><p>住上應當知成就下無漏者，聖人生梵世上，成就無漏初禪及餘無漏三昧神通及智等諸功德。彼地有漏功德生處縛，無漏斷縛，是故離生處捨有漏非無漏。如是一切地隨其義說。方便生功德當知非離欲者，已說離下地欲成就諸功德，當知說得成就不現在前。方便現在前者，彼非離欲。方便得者，如天眼耳，彼無記故，無漏、淨、味相應不攝，是故得彼三種禪時不得滅盡，是滅盡定者方便故。彼得現前二十三種正受：八味相應、八淨、七無漏。問曰：彼中一一幾種因？答曰：</p>

<div class="lg regular"><div class='lg-row'>所謂無漏定，　一一七種因，</div>
<div class='lg-row'>味淨相應禪，　當知因有一。</div>
</div><p>所謂無漏定一一七種因者，一一無漏七種，無漏中自分因中因自地者，亦相應共生因。味淨相應禪當知因有一者，味相應初禪。味相應初禪因非餘，初禪因不相似故，非餘地穢污因，行相違故。非穢污行相違，亦非自分。如是淨初禪淨初禪因，非穢污、非無漏。何以故？不相似故。非餘地淨因，自地果報故及自地係縛故。如是一切。問曰：一一次第生幾種？答曰：</p>

<div class="lg regular"><div class='lg-row'>無漏禪無色，　逆順超次第，</div>
<div class='lg-row'>次第生六種，　當知乃至十。</div>
</div><p>無漏初禪次第生六種自地淨及無漏，如是第二第三禪，如是超越正受。無漏無所有處次第生七：自地二、下地四、上地一。無漏第二禪次第生八：自地二、初禪地二、上地四。無漏無邊識處次第生九：自地二、下地四、上地三。餘無漏次第生十：自地二、下地四、上地四。</p>

<div class="lg regular"><div class='lg-row'>或六至十一，　謂淨次第生，</div>
<div class='lg-row'>從二乃至十，　當知說有味。</div>
</div><p>或六至十一謂淨次第生者，淨非想非非想處次第生六：自地味相應，及淨下地四淨，及無漏，非味相應，離欲故。淨初禪次第生七：自地三、上地四淨及無漏。淨不用處次第生八：自地三、上地一、下地四。淨第二禪次第生九，無邊識處次第生十，餘十一。如是一切當知，正受時如是說，非死時。是故彼中上下地味相應不攝，生得淨次第上下味相應生。從二乃至十當知說有味者，味相應初禪次第生二：自地味相應及淨，彼此不相違故。有頂味相應次第生十：正受味三、自地二、及下地淨，自地煩惱所惱故，依不用處地淨以自救護。如是一切地下地淨三，及死時上地退下地，一切味相應。問曰：前說正受。煩惱今當說。答曰：淨次第正受煩惱說味相應，及受生煩惱。何以故？煩惱力生非定力。是故此中說一切煩惱淨必定定力，是故說共正受煩惱。問曰：彼中一一緣幾種？答曰：</p>

<div class="lg regular"><div class='lg-row'>淨及無漏禪，　一切地中轉，</div>
<div class='lg-row'>自地有漏法，　味相應所緣。</div>
</div><p>淨及無漏禪一切地中轉者，淨及無漏禪緣一切地、一切事。自地有漏法味相應所緣者，味相應禪緣自地味相應及淨，非無漏。何以故？非無漏緣。有愛亦非愛他地。</p>

<div class="lg regular"><div class='lg-row'>無色則不行，　於下有漏事，</div>
<div class='lg-row'>若根本彼善，　穢污如味禪。</div>
</div><p>無色則不行於下有漏事者，無色正受不緣下地有漏法。何以故？下地不寂滅故。亦緣下地無漏，如比智分。問曰：一切有漏不緣下地耶？答曰：不爾，若根本彼善。若根本無色淨及無漏，彼緣自地及上地，不緣下地。未來禪若緣下地，彼於下地麁想緣厭離。穢污如味禪者，如味相應禪說，無色穢污亦如是。</p>

<div class="lg regular"><div class='lg-row'>色界若有餘，　無量等功德，</div>
<div class='lg-row'>彼欲界境界，　世尊之所說。</div>
</div><p>若色界功德，謂四無量、一切處等，彼緣欲界。何以故除神通說無量等？彼五神通緣欲色界。問曰：如前說熏禪中修智，彼云何熏？答曰：</p>

<div class="lg regular"><div class='lg-row'>若能熏諸禪，　是依第四禪，</div>
<div class='lg-row'>三地愛盡故，　淨居唯廣果。</div>
</div><p>若能熏諸禪是依第四禪者，得第四禪能熏禪非餘。彼人數數入無漏四禪，起無漏數數入有漏禪，復還入無漏、還入有漏，漸略乃至住二剎那。如是方便，若一無漏心，若一有漏心，是時一念有漏、一念無漏。二念一有漏、一無漏，是說成就。問曰：此何處得果？答曰：淨居天中。何以故？三地愛盡故，淨居唯廣果。若得第四禪離三地愛，是故此得第四禪人。淨居廣果中凡夫共修熏禪，不與凡夫共五種者，下、中、上、上中、上上。彼如是五種，不廣天、無熱天、善見天、善現天及色究竟天，是故彼中得果。問曰：如前說七種願智，是云何？答曰：</p>

<div class="lg regular"><div class='lg-row'>無著不動法，　得一切正受，</div>
<div class='lg-row'>彼三昧智力，　能起頂四禪。</div>
</div><p>彼人煩惱不能逼惱，心相續故。一切正受力心相續生故，得三功德：謂願智、無諍及無礙。彼願智者，若欲知過去未來現在及無為，彼時願智邊際住第四禪正受能知。無諍名於他相續中煩惱諍不欲起，此人他相續中不起煩惱諍。無礙名如前說。問曰：願智何地攝？答曰：</p>

<div class="lg regular"><div class='lg-row'>三地有願智，　無諍五地中，</div>
<div class='lg-row'>二地法辭辯，　二辯依九地。</div>
</div><p>三地有願智者，第四禪、初禪及欲界。決定第四禪中得，欲界唯人中能起欲界梵世相應心，記起言說心彼處有，是故說三地。無諍五地中者，根本四禪及欲界。此決定於四禪中得，人中能起非餘處。二地法辭辯者，法辯，欲界、梵世，此五地：根本四禪及欲界。此但名緣，言從名轉，是故起語言道。有覺觀處說辭辯，欲界及梵世。何以故？言語緣故。二辯依九地者，義辯、樂說辯，欲界四禪中及四無色定，未來、中間禪，根本初禪攝。問曰：云何得此正受？答曰：</p>

<div class="lg regular"><div class='lg-row'>離欲及受生，　而得於淨禪，</div>
<div class='lg-row'>穢污退及生，　無漏唯離欲。</div>
</div><p>離欲及受生而得於淨禪者，淨初禪二時得：離欲時得及上地沒生梵世，彼地過捨，如是一切。穢污退及生者，味相應禪退上得下，或第二禪中若欲界纏、若梵世纏退，爾時得。味相應初禪生得者，如上地沒生欲界及梵世，爾時得味相應初禪，如是一切。無漏唯離欲者，無漏禪離欲得。謂聖人離欲界欲，彼得無漏初禪，昔所未得故得，如是一切。問曰：此功德何者能除煩惱？答曰：</p>

<div class="lg regular"><div class='lg-row'>無漏除煩惱，　正受中間者，</div>
<div class='lg-row'>一切定中間，　相應於捨根。</div>
</div><p>無漏除煩惱者，無漏禪無色除煩惱，非世俗。問曰：何故世俗不斷煩惱？答曰：同一係縛故。世俗共煩惱一縛，是故自地煩惱不能斷。如人被反縛不能自解，若彼對治及斷中生。問曰：一切世俗不能斷煩惱耶？答曰：有世俗能斷煩惱。問曰：何者是？答曰：正受中間者。謂未來禪猶未得根本禪，若作方便得離下地欲。彼初禪未來有漏無漏，餘未來一向有漏。為根本禪無色正受，是故說世俗不斷煩惱。問曰：此近禪何處？答曰：一切定中間相應於捨根。一切正受中捨根相應，未得所求故不生喜。問曰：雖說神足境界智證神通，未說幾種變化心今當說。答曰：十四欲界初禪果。初禪地初禪果，欲界二禪果，初禪地二禪果，二禪地二禪果，乃至第四禪亦如是。問曰：彼誰成就？答曰：</p>

<div class="lg regular"><div class='lg-row'>下地變化心，　成就彼種果，</div>
<div class='lg-row'>隨彼識相應，　彼上地成就。</div>
</div><p>下地變化心成就彼種果者，若人成就禪，是人成就彼果下地變化心。如得初禪，是初禪地欲界中初禪果成就，如是一切應當知。問曰：汝先說第二禪等無五識身，若生於上若欲見聞，彼云何見聞？答曰：梵世識現前。問曰：何故上地無此識？答曰：無覺觀故。問曰：彼幾時成就？答曰：隨彼識相應，彼上地成就，乃至彼識相應爾時成就，或眼識或耳識或身識，隨爾時現在前爾時成就。此識滅時名捨。何以故？係屬根故。</p>
</div>
<div class='div-pin'><a id='mulu14' />
<p class='h1'>修多羅品第八</p><p>一切智口所說最深微細義，此餘我今當說。</p>

<div class="lg regular"><div class='lg-row'>一切智口說，　甚深微細義，</div>
<div class='lg-row'>我今說少分，　修多羅諦聽。</div>
</div><p>問曰：如佛說三界，彼何者是？答曰：</p>

<div class="lg regular"><div class='lg-row'>欲界十居處，　色界說十七，</div>
<div class='lg-row'>無色界有四，　決定唯彼有。</div>
</div><p>欲界十居處者，謂地獄、畜生、餓鬼、人、六欲界天種類。此十居處，當知說欲界，此眾生有欲想轉。若此處，具足彼一切愛欲相應，是故說欲界。色界說十七者，梵身、梵富樓、少光、無量光、光曜、少淨、無量淨、遍淨、無蔭、福生、大果、無想眾生、不廣、不熱、善見、善現、色究竟，此十七居處說色界。此居處欲想不轉，彼極大色，非男女相，是故說色界。無色界有四者，無色界有四居處：無邊虛空處、無邊識處、無所有處、非想非非想處。此居處中色不生。何以故？離色欲故。又次第滅故，若無色中生色者，便無次第滅，然有次第滅；若無者，應色中生欲過，是故無色中不生色，是故說無色。問曰：如佛說三有，欲有、色有、無色有。此云何？答曰：決定唯彼有。前所說界，此即是有。問曰：如世尊說七識住，彼何者是？答曰：</p>

<div class="lg regular"><div class='lg-row'>善趣是欲界，　及色界三地，</div>
<div class='lg-row'>無色亦三地，　當知為識住。</div>
</div><p>欲界善趣數，謂人天；色界前三地、無色界前三地，此七地說識住處。問曰：何故三惡道、第四禪、有頂不說識住耶？答曰：若地為見斷、修斷，若不斷生識，彼說識住。三惡趣中無不斷事，第四禪中無想眾生及淨居天，無見斷事，是故第四禪不攝。有頂一向有漏，若識樂住說識住。三惡道中識不樂住。何以故？苦逼迫故。淨居天向涅槃故，識不樂住。無想眾生亦一向無心，是故第四禪不攝。有頂行不捷利，是故彼亦不攝。三種眾生或樂境界樂、樂樂想。彼中樂境界眾生人及欲界天樂、樂三禪地、樂想三無色，是故彼說識住。問曰：九眾生居云何？答曰：</p>

<div class="lg regular"><div class='lg-row'>有頂及無想，　是說眾生居，</div>
<div class='lg-row'>四種有漏陰，　當知識住處。</div>
</div><p>有頂及無想是說眾生居者，前說七識住，及無想天、有頂，此說九眾生居。問曰：何故惡道、無想眾生外，第四禪不說眾生居耶？答曰：隨何處樂住不欲去，彼處名眾生居。惡道中無此二，廣果中雖欲樂住亦欲樂去。問曰：如佛說四識住，彼云何？答曰：四種有漏陰當知識住處。有漏色、受、想、行，是名陰，說識住。取俱識生住執著長養，故名識住。是故無漏非識住，彼壞有故，彼亦非取和合識住處。問曰：何故識非識住處？答曰：彼因由不成。如王道，王非是道。無住分俱生識名住處，三和合名住處，此識非如是。問曰：無有他識現前緣耶？答曰：自和合不生故，彼亦不成就，彼亦眾生數非眾生數。問曰：云何外識住處事作？答曰：和合俱生依緣住多故無過，彼亦緣住彼自分地界非他分地界。問曰：如世尊說十二緣起，彼有何相？答曰：</p>

<div class="lg regular"><div class='lg-row'>諸煩惱及業，　有事次第生，</div>
<div class='lg-row'>當知是有支，　眾生一切生。</div>
</div><p>無明、愛、取是煩惱，行及有是業，餘支是事。如是此煩惱業事，彼彼生中次第起，故說緣起支。彼中煩惱依事，煩惱作業、業作事。如是。</p>

<div class="lg regular"><div class='lg-row'>彼諸分建立，　謂眾生受生，</div>
<div class='lg-row'>過去及未來，　中間當知八。</div>
</div><p>彼諸分建立謂眾生受生者，此分差別說十二支。問曰：此云何？答曰：過去及未來，中間當知八。於中無明者，過去煩惱。行者，過去業。識者，相續心及眷屬。名色者，已受生相續連縛不滅，未生四種色根六入未具，是名名色。六入者，已生四種色根，未能為觸作所依，是時名六入。觸者，此諸根已能為觸作所依，未能分別苦樂，不能分別利衰，是時名觸。受者，能分別苦樂利衰因，能知差別食、分別愛不起婬欲，是時名受。愛者，於欲具中愛求欲不能求、有分別，是時名愛。取者，能取、有分別。有者，此於彼境界求趣向速疾，廣生諸有趣當來生，是時名有。生者，彼死次第相續連節縛，是時名生。老死者，次後名色、受等是名老死。問曰：世尊說六界，此云何？答曰：</p>

<div class="lg regular"><div class='lg-row'>所謂四大種，　及諸有漏識，</div>
<div class='lg-row'>亦色中間見，　是界說生本。</div>
</div><p>所謂四大種及諸有漏識亦色中間見者，四大及五識身有漏意識，若色孔眼所取虛空數，此說六界。問曰：何故十八界中別說六界耶？答曰：是界說生本。彼法生本，此中丈夫想，地所成立、水和合潤漬、火熟除臭爛、風界推、空中間孔飲食入出、相應識力建立，得名丈夫想。是故此名界想。何以故？是生性故。如世尊說：因六界因緣入母腹胎。修多羅句如是。彼大亦生，是故名大生。如大眾生、如大生，於此中地堅相、水濕相、火熱相、風輕舉相、色邊受色相名虛空界。色者是與思異事也，識者了知相也。問曰：聖諦有何相？答曰：</p>

<div class="lg regular"><div class='lg-row'>果相似諸行，　有漏是說苦，</div>
<div class='lg-row'>因相似是集，　滅諦眾苦盡。</div>
</div><p>果相似諸行有漏是說苦者，一切有漏行從因生逼惱相，是故說苦。因相似是集者，一切有漏行他因相似，是故彼說苦集。如一稻種子前後相望故，亦說果亦說因。如是有漏行觀已生當生故，亦說苦說集。滅諦眾苦盡者，一切有漏行究竟盡滅，是說滅諦。</p>

<div class="lg regular"><div class='lg-row'>若無漏諸行，　是說為道諦，</div>
<div class='lg-row'>彼二種名故，　從麁次第見。</div>
</div><p>若無漏諸行是說為道諦者，一切無漏行說道諦，彼一切苦滅故說道。問曰：何故說名諦？答：彼二種名故。二種事故名諦，謂自相不虛及見彼生不顛倒心覺。問：何故虛空、非數滅非諦攝？答曰：非因果故。此觀察苦盡故，觀察聖諦；彼非苦、苦因、非離苦方便，但欲盡苦故觀察。譬如病因、病藥、病差，如觀察病。問曰：聖諦有何義？答曰：聖者如實覺已為他顯示，故名聖諦。是中逼迫相是苦、生相是集、寂靜相是滅、出離相是道。問曰：如見因有果，何故佛先說果後說因耶？答曰：從麁次第見，如是但見無間等，故世尊前說果。行者先得苦無間等、後苦因、先滅後道。何以故？先知果已後斷因，修智生故。彼行者於苦自性無間已，彼時為斷苦因，故決定智生，是過患因故。如是彼行者先見滅相，彼時為欲證滅，故修方便生決定智，是故先說果。如是，先見麁後見細故。苦麁集細，施設推求故、信故。滅麁道細，是故先說滅後說道。如修多羅說：比丘當為說滅，為趣滅故說道。如是等。是故先求滅後修道。如向城道，先覓道已然後得入。一切皆信滅而不信道，是故欲易知故從麁次第說。問曰：世尊說四沙門果，彼幾事？答曰：</p>

<div class="lg regular"><div class='lg-row'>聖果事有六，　最勝在九地，</div>
<div class='lg-row'>第三在六地，　二種依未來。</div>
</div><p>聖果事有六者，六事說沙門果：五無漏陰及數緣滅。問曰：沙門果何義？答曰：聖道說沙門，彼精進成就，故名沙門果。問曰：世俗道亦精進丈夫得，彼亦得沙門果？答曰：彼見聖道果差別。問曰：此何果何地攝？答曰：最勝在九地，阿羅漢果九地攝：未來、中間、四禪、三無色。第三在六地，阿那含果六地攝，除無色。二種依未來，須陀洹、斯陀含果未來攝。何以故？未離欲故。問曰：跡有何相？答曰：</p>

<div class="lg regular"><div class='lg-row'>隨信行諸法，　無煩惱鈍根，</div>
<div class='lg-row'>隨法行諸法，　無煩惱速相。</div>
</div><p>隨信行諸法無煩惱鈍根者，隨信行人自身無漏法軟分攝者，當知鈍信行攝故。信解脫時解脫亦攝，當知軟根故。隨法行諸法無煩惱速相者，隨法行自身法利根所攝故，當知速相彼攝故，見到不時解脫法亦攝當知。何以故？利根故。</p>

<div class="lg regular"><div class='lg-row'>彼禪根本中，　當知是樂通，</div>
<div class='lg-row'>小及難得故，　當知餘說苦。</div>
</div><p>彼禪根本中當知是樂通者，根本四禪若軟根法及利根法，當知樂跡，止觀等得道故及樂行故。小及難得故當知餘說苦者，餘者無漏地攝道名苦，以少故，彼未來、中間禪止道少。無色中觀少無漏，未來禪難得。何以故？世間從未來得故，得彼故易修禪。中間禪一地中間心心數斷除現前，謂覺斷觀現前成就，如木斷木。無色界微細難成就五陰轉斷，四陰轉現前，彼難如是，難得故說難。非聖道苦，自性非苦受相應，此中建立勝道故。入涅槃城義，故名跡義。問曰：不壞淨云何？答曰：</p>

<div class="lg regular"><div class='lg-row'>佛及聲聞法，　解脫亦餘因，</div>
<div class='lg-row'>清淨無垢信，　聖戒謂決定。</div>
</div><p>佛及聲聞法解脫亦餘因清淨無垢信者，一切種正覺智菩提佛，彼阿羅漢攝功德佛法。當知於彼中若無漏信，彼名佛不壞淨。他教授得正決定聲聞，當知彼中學無學得聲聞法，若彼無漏信，彼是僧不壞信。若於涅槃若無漏信，轉餘有為法中，如苦諦集諦等，信如是無漏，菩薩功德、學無學、辟支佛法，一切法中不壞信，彼苦集中正信清淨、滅道中希求信。無漏戒聖道俱生第四不壞淨。云何名不壞？知已決定清淨信，名不壞信。問曰：何所知不壞？答曰：四聖諦中。問曰：何故無漏不壞信？答曰：決定故。彼實智俱生無漏信及戒決定有漏信者，能障欺呵不信。持戒破戒呵欺障無漏，餘不生能障欺呵，是故決定無漏不壞信差別者。問曰：修定有何相？答曰：</p>

<div class="lg regular"><div class='lg-row'>初禪若有善，　當知現法樂，</div>
<div class='lg-row'>謂得生死智，　是說名知見。</div>
</div><p>初禪若有善當知現法樂者，淨及無漏初禪現法樂住，是名修定得現法樂。謂得生死智是說名知見者，生死智通是說修定得知見。</p>

<div class="lg regular"><div class='lg-row'>慧分別當知，　方便生功德，</div>
<div class='lg-row'>金剛喻四禪，　是名為漏盡。</div>
</div><p>慧分別當知方便生功德者，所有方便生功德，乃至欲界有教戒聞思修功德，三界中隨所有，若有為無漏，彼一切說名修定得分別慧。金剛喻四禪是名為漏盡者，金剛喻定者，最後學心彼共眷屬相應，第四禪地漏盡故，是說修定。此世尊自說<span class='corr'>己</span>功德，菩薩閻浮提樹影中初禪正受，彼見法樂住。十一起煩惱，清淨天眼智見，如《趺祇羅經》說。彼經說，知受生如是等慧差別，依第四禪無上正真道證漏盡。問曰：如意足何自性？答曰：</p>

<div class="lg regular"><div class='lg-row'>善有為諸法，　方便之所起，</div>
<div class='lg-row'>佛說如意足，　是亦說正燒。</div>
</div><p>善有為諸法方便之所起佛說如意足者，若彼方便所起法已，說彼一切如意器，故說如意足。自心自在起種種功德，成就如意足，名如意足。足、支、具、因，一義也。何者是謂三昧？彼四種增上差別。如欲增上生三昧，名欲三昧。如是精進心增上生，名簡擇三昧。初起欲故欲增上，欲生已欲所求為得，故精進定增上，起精進已不捨精進隨順趣向心，名心定。此欲精進心道理現前，如意足具身中究竟，故名慧三昧。若不簡擇餘，此一心一切成就，一切心中生故。方便差別彼增長故，說餘功德。彼亦說正燒，此如是所說功德，亦說為正燒。依道理能燒煩惱草，故名正燒。或以能斷煩惱故說正斷，入正決定故名正勝。彼捨過惡功德生，守護增長策勤業，名精進正勝。彼四種業差別故。一心建立精進能作四業，現在煩惱得斷、未來不生，於善法容受生故。生已相續不失方便力，彼亦四種差別。</p>

<div class="lg regular"><div class='lg-row'>彼亦說念處，　亦說四聖種，</div>
<div class='lg-row'>隨其勢力生，　以彼名說彼。</div>
</div><p>彼亦說念處亦說四聖種，彼前所說功德說念處，如修多羅。身、受、心、法內外俱自相共相，是名念處，彼四種緣差別故，彼一切緣分齊差別故。身念處身緣，非餘法。如是受念處說受念處，非餘心念處。說心念處，非餘法念處。二種餘法緣，以想陰、行陰有為緣。及壞緣，以身受、身心受。如是等乃至一切法緣。問曰：云何聖種？答曰：聖種亦如是。彼所說功德亦說聖種，聖以此為種故名聖種，此法自性是聖種，故說聖種，於此種中生故名聖種。四種愛生對治故，說四差別。因衣服故愛生，廣說四種，如修多羅。問曰：云何以此功德為如意足乃至四正斷等耶？答曰：隨彼勢力生，以彼名說彼。此法以定力生，故名如意足；精進力生，故說正斷；念增上生，故說念處；知足增上生，故說聖種。已說助菩提分共，此自相今當說。</p>

<div class="lg regular"><div class='lg-row'>淨信精進念，　智慧及憙猗，</div>
<div class='lg-row'>覺分及與捨，　思戒三摩提。</div>
</div><p>如佛所說三十七助菩提分法，彼名有三十七、事有十。於中信等如偈中結集。彼中信根、信力名信。正斷精進、根精進、力精進、覺支正精進，此是精進。念根、念力、念覺支、正念，是名念四念處。慧根、慧力、擇法覺支、正見，是等名慧。喜猗捨覺支、正思惟戒是正語、正業、正命、如意足、定根、定力、定覺支、正定八支，是定支。問曰：何故如是多種說？答曰：</p>

<div class="lg regular"><div class='lg-row'>處方便一心，　軟及利亦然，</div>
<div class='lg-row'>見道亦修道，　故說三十七。</div>
</div><p>處者，正緣處，故說念處。方便者，正方便，說正斷。一心者，一心中住處，是故說如意足。軟根相續見名根利事，此亦是根，利根相續見故名力。彼中增上義是根義，餘不能陵名力。見道得見，故名道分。修道見故，名覺支。說三十七。此十法，如是各各業差別故，佛說三十七。此中覺支一向無漏，餘有漏無漏。問曰：道品云何有漏？菩提是無漏，彼菩提器、菩提眷屬，是故名菩提分。如是此中與菩提遠、有漏，隨順菩提故名菩提分，是故無過。</p>

<div class="lg regular"><div class='lg-row'>二禪三十六，　未來禪亦然，</div>
<div class='lg-row'>三四及中間，　是悉三十五。</div>
</div><p>二禪三十六者，除思。何以故？此地無覺觀故。未來禪亦然者，亦三十六，除喜覺支。何以故？未成就是故無喜，我已先說。三四及中間是悉三十五者，第四、第三、中間，三十五，除喜、除正思惟。</p>

<div class="lg regular"><div class='lg-row'>初禪說一切，　三空三十二，</div>
<div class='lg-row'>有頂二十二，　欲界亦如是。</div>
</div><p>初禪說一切者，初禪中一切三十七。三空三十二，除喜、正思、正語、正業、正命。有頂二十二者，一切無覺支、道支，是故二十二。隨何處覺支次說道分，彼中當知有漏無漏。欲界亦如是者，欲界亦二十二，一向是有漏，二處一向有漏故。問曰：四食何地何性？答曰：</p>

<div class="lg regular"><div class='lg-row'>諸食中摶食，　欲界說三入，</div>
<div class='lg-row'>識食及思觸，　是食說有漏。</div>
</div><p>諸食中摶食欲界說三入者，摶食是欲界三入：香、味、觸。事有十三，十一事是觸：四大、七種造色。所謂澁、滑、重、輕、冷、飢、渴及香、味。問曰：何故色聲非食？答曰：見聞非增長。滿足根大資益義是食義。或見或聞妄分別力故生樂受觸生喜，彼喜不能潤益根大，是故觸為食能利益。非色聲香味離分別亦能資益身。識食及思觸是食說有漏者，識、思、觸是有漏，彼持生相續縛能牽有，是故名食。無漏觸等雖利益諸根大，彼不能牽有，故斷除有，是故非食。有三種事故名食：能牽後有、牽已復牽、攝持自身，是故名食。彼意思識牽未來有。摶食、觸食生已，諸有攝持。或復一切諸食皆能牽有，皆能攝持諸根。問曰：先所說諸三昧，何者三昧？幾種轉？答曰：</p>

<div class="lg regular"><div class='lg-row'>無願有十行，　空二行當知，</div>
<div class='lg-row'>四行說無相，　是說為聖行。</div>
</div><p>無願有十行者，無願三昧總說十行，緣三諦故十行轉：苦中無常苦二行，集中四行如前說，道中四行亦如前說。問曰：何故不緣滅？答曰：不願求故名無願，是不樂求義也。不願何等？謂苦。彼因盡則無，是故彼因亦捨，彼因修道盡，是故緣道。是故此定緣苦因道，不緣滅。或復說於有為不願，是故緣三諦，是中修道如服苦藥。如是如空二行當知，身見近對治故。空三昧有二行。何等為二？空、無我。身見取我我所行見，我對治故，說無我行；我所對治故，說空行。如彼法無我，是故無我。四行說無相者，無相三昧滅四行轉，除有為行，但緣於法。行說無相，此中顯示解脫門，故一向無漏三昧。問曰：顛倒云何斷？何自性？答曰：</p>

<div class="lg regular"><div class='lg-row'>謂彼四顛倒，　當知見苦斷，</div>
<div class='lg-row'>於彼增上見，　見實者廢立。</div>
</div><p>謂彼四顛倒當知見苦斷者，一切四顛倒依苦轉，是故見苦斷，已說三見中。於彼增上見者，此四顛倒，三見中少分，是見自性。經中想心濁故說想心倒。見實者廢立，何以故？增上見中若得增上如是力，顛倒建立。如我見顛倒非我所見，如是邊見常見顛倒非斷見。見取淨樂見顛倒。問曰：誰增上？答曰：推建立一向顛倒，是故顛倒。彼如是想，是故非一切見是顛倒。邪見斷見雖推及一向倒，壞事轉建立。戒取推建立，非一向顛倒取，少淨非勝見勝取少勝。我見力建立我所，是故我所見不立顛倒。問曰：世尊說多見，如六十二見，彼見何見攝？答曰：五見攝。問曰：此云何？答曰：</p>

<div class="lg regular"><div class='lg-row'>誹謗於真實，　此見說邪見，</div>
<div class='lg-row'>非實而建立，　二見及是智。</div>
</div><p>誹謗於真實此見說邪見者，若見謗真實有義，言無所有，如無施等，是為邪見。非實而建立二見及是智者，於陰中非實我所建立身見，非真實樂淨建立見取。若餘非實建立，如見<span class='corr'>杌</span>建立人想。邪智非邪見。</p>

<div class="lg regular"><div class='lg-row'>又戒威儀取，　非因而見因，</div>
<div class='lg-row'>若攝受邊見，　依常見斷見。</div>
</div><p>又戒威儀取非因而見因者，如自在天因、牛戒見等，生天世間流轉解脫。若攝受邊見依常見斷見者，若見諸行常，是名常見。如說常者，彼不知因果連續，是故於事中立斷，是名斷見。是二見名受邊見。除此更無餘見，是故一切見入此見中當知。問曰：此見何斷、何不斷？答曰：</p>

<div class="lg regular"><div class='lg-row'>誹謗而建立，　因見依二邊，</div>
<div class='lg-row'>隨於此事轉，　若見彼則斷。</div>
</div><p>誹謗邪見已說。彼若謗苦，彼說見苦斷，如是集等建立不實，說二見。彼身見於苦建立見苦斷見取，若見苦斷樂等建立，是故見苦斷當知。如是見集斷等戒取，若依於有漏轉彼見苦斷，若依無漏轉彼見道斷當知。斷見常見依苦轉，是故見苦所斷。</p>

<p class='juan'>阿毘曇心論經卷第五</p></div>
</div><!-- end of div[@id='body'] -->
</body></html>