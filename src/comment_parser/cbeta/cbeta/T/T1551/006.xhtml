<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘曇心論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu15' />阿毘曇心論經卷第六<p class="byline">法勝論大德優波扇多釋</p><p class="byline">高齊天竺三藏那連提耶舍譯<span class='note-inline'>(六卷成部)</span></p>修多羅品之二<span class='note-inline'>(別譯)</span></p><p>問曰：世尊說二十二根，彼云何？答曰：</p>

<div class="lg regular"><div class='lg-row'>謂眼等四根，　身根有三種，</div>
<div class='lg-row'>如意根及命，　此根生死依。</div>
</div><p>謂眼等四根者，眼、耳、鼻、舌。彼眼根眼識依淨色。於色已見今見，未來或當知此，或復有異彼餘自分。問曰：何謂自分？答曰：彼相似義也，如色不曾見，今不見、當不見，何以故？識空故。如是一切如識自依說。身根有三種者，身根亦如是。彼說三種：身根、男根、女根。如意根，何者意根？若心意識，彼復六識身。若已知法、今知法、當知法。或復是自分彼無生法，如是當來。及命者，命根第九，彼三界壽。此根說生死依，故說根，眾生生死故。</p>

<div class="lg regular"><div class='lg-row'>受是煩惱伴，　信等依涅槃，</div>
<div class='lg-row'>九根若無漏，　此三依於道。</div>
</div><p>受是煩惱伴者，苦、樂、憂、喜、捨受雜煩惱，煩惱伴，依地故說根。信等依涅槃者，<span class='corr'>信</span>精進、念、定、慧，依寂滅伴，故說根。九根若無漏是三依於道者，信等五、喜、樂、捨、意根等，有漏無漏。此中若無漏，彼依於道三根說，如賢聖品說。如是諸根名二十二、事十七。男根、女根、身根少分，三無漏無異。問曰：何者是根義？答曰：彼增上義是根義。如人主、獸王，一切法有增上主，彼最勝增上主名根，彼取六境界增上主。男女二根，眾生差別分別增上主，初時無差別。命根持眾生身增上，受有煩惱增上，信等涅槃增上，無漏道差別增上。</p>

<div class="lg regular"><div class='lg-row'>欲界四善八，　色種根有七，</div>
<div class='lg-row'>諸心數有十，　一心智者說。</div>
</div><p>欲界四者，如是根，四在欲界，男、女、憂、苦決定欲界相應。問曰：何故色界無男女根？答曰：無受用事故。鼻舌二根亦應無，為端嚴身故生無妨。又男女二根令身醜惡故無。無苦根，非逼迫果故。彼他不惱，故無憂根。何以故無？知生故，彼智知欲界。餘色根意根，界品已說。捨根、信等五根，三界相應不相應。喜、樂根，色欲相應不相應。無漏三根，決定不相應命根，雜品當說。問曰：幾善？答曰：善八。信等五、三無漏，必定是善非不善。餘憂根受等，善、不善、無記。憂根、命根後當說，餘如界品說。如是取色七者，眼等五及男女根。此等是色，餘非色。問曰：幾心性、幾非心性，如是廣說？答曰：諸心數有十，五受、五信等。一心智者說者，意根一種，心。自性無漏。前已說九根，無漏三，餘非心心數決定。問曰：幾有報、幾無報？答曰：</p>

<div class="lg regular"><div class='lg-row'>一及<span class='corr'>十</span>有報，　此義應當知，</div>
<div class='lg-row'>十三中是報，　見實者所說。</div>
</div><p>一及十有報此義應當知者，憂根一向有報。何以故？善不善故。問曰：何故憂根無記無？答曰：憂根與喜下劣行相違，非身邊見相應故，非隱沒無記；分別轉故，非不隱沒無記。非工巧、報生、威儀等，分別生。若彼分別生，誰在於後？非離欲滅，離欲不斷故。非不隱沒無記，是故非不隱沒無記。憂根信等中，若有漏彼有報，若無漏彼無報。意根及三受，若不善善有漏彼有報，無記無漏無報。苦根善不善有報，無記無報。餘根非有報。問曰：何故不善善有漏有報？答曰：堅固住故資助力。如畦水潤糞覆爛壞堅固種子生，非無漏無資緣故。如在倉中種子，雖堅不生，愛水不潤故。餘煩惱如糞，無故不能爛壞。非無記有報，如爛種子雖置畦中不生。問曰：幾根是報？答曰：十三中是報見實者所說。<span class='corr'></span>七色根、意根、命根，除憂根四受是有報。亦有非報色長養非報，餘是報。命根正受果壽行數，彼非報，餘是報。意根及受善穢污非報。威儀、工巧、變化，心數非報。餘是報。餘根決定非報。問曰：幾根最初生時得報？答曰：</p>

<div class="lg regular"><div class='lg-row'>二或六七八，　初念生時得，</div>
<div class='lg-row'>欲中有報相，　色六及上一。</div>
</div><p>若眾生根次第生，卵生、濕生、胎生彼初念二根報：生身根及命根。意根彼是穢污，是故不取。非穢污心為連繫，報非穢污是故非報。捨根亦如是。化生無根六：色根五及命根。一切化生不少眼根等，一根七、二根八，欲中有報根故。此法用欲界眾生當知。色六及上一者，色界得六，無色界一但命根。問曰：死時最後捨幾根？答曰：</p>

<div class="lg regular"><div class='lg-row'>捨四八與九，　亦說捨於十，</div>
<div class='lg-row'>漸終及頓沒，　善捨各增五。</div>
</div><p>捨四八與九亦說捨於十漸終及頓沒者，無記心漸終捨四：身、意、命、捨根。無根一時無記心死捨八，謂眼等根、命、意、捨根。一根九、二根十。不善心亦爾。問曰：善心捨幾根？答曰：善捨各增五，於是中加信等五根，色無色隨所得亦如是。問曰：幾見斷？如是等應當廣說。答曰：</p>

<div class="lg regular"><div class='lg-row'>二斷無斷四，　六根則二種，</div>
<div class='lg-row'>三無漏不斷，　餘則修道盡。</div>
</div><p>二斷無斷四者，意根及三種受，此見斷、修斷。若無漏，無斷。六根則二種者，憂根見、修斷，信等五根修道斷不斷。三無漏不斷者，一向無漏故。餘則修道盡者，餘九根修道斷。彼眼等八不穢污故修道斷，墮生死故非不斷。苦根五識身，是故修道斷。問曰：世尊說六識身，彼取何法？答曰：</p>

<div class="lg regular"><div class='lg-row'>若取識根義，　五種心境界，</div>
<div class='lg-row'>若取一切法，　是則意識界。</div>
</div><p>若取識根義五種心境界者，色等五境界，五識身取。眼識取色色形相，色者謂青等無量種，形相者長等無量種。彼眼等不到取，眼著藥，捭則不見。耳識聲亦不到取。鼻香、舌味、身觸，此到取。一切五識身，能取現在境界。問曰：意識云何取？答曰：若取一切法，是則意識界。若五識身所取彼若不取，過去未來現在法及無為，一切意識取，除彼剎那自體共生相應法。問曰：初知不壞境界。已說此境界，云何十種差別？答：欲界相應不相應，如是色界無色界，如是無漏、有為、無為、善、無記。問曰：十智一一智幾法境界？答曰：</p>

<div class="lg regular"><div class='lg-row'>五法應當知，　法智之境界，</div>
<div class='lg-row'>七種隨順智，　他心境界三。</div>
</div><p>五法應當知法智之境界者，欲界相應不相應及無漏無為善。七種隨順智者，色無色無漏相應不相應善無為。他心境界三者，欲色界無漏相應。</p>

<div class="lg regular"><div class='lg-row'>有漏當知十，　因果智有六，</div>
<div class='lg-row'>解脫智一法，　道智二餘九。</div>
</div><p>有漏當知十者，世俗智一切十種法境界。因果智有六者，苦集智三界相應不相應。解脫智一法者，滅智中一無為善。道智二者，道智有為無漏相應不相應。餘九者，盡智無生智境界九法，除無為。無記使境界如前說。復欲總說故說此。</p>

<div class="lg regular"><div class='lg-row'>自地諸煩惱，　定使於自地，</div>
<div class='lg-row'>自種一切遍，　在彼種類中。</div>
</div><p>自地諸煩惱定使於自地者，欲界一切使所使。欲界乃至有頂地，彼地亦然。勝故、對治故，下地上地不使。離欲現前，上地下地不使。自種一切遍在彼種類中者，自種類法自種類使所使。一切遍，他類亦使，如身見。見苦斷使所使，見集斷等他類亦使。如是一切遍使說。乃至修道斷，修道斷一切使所使，一切遍使。</p>

<div class="lg regular"><div class='lg-row'>三界定煩惱，　如是定三界，</div>
<div class='lg-row'>如是說二界，　一界生亦然。</div>
</div><p>三界定煩惱如是定三界者，三界攝煩惱中，三界使所使。隨方便如意根三界，於中一切三界使所使。如是說二界者，二界所攝法，二界使所使，如方便如覺觀欲界及色界，於中欲界色界使所使。一界生亦然者，一界所攝法，一界使所使。如憂根欲界，於中欲界使所使。</p>

<div class="lg regular"><div class='lg-row'>此佛所說經，　若事我已說，</div>
<div class='lg-row'>識智及諸使，　觀察此三門。</div>
</div><p>此佛所說經中，若我所說法，此三門應宣說：識門、智門、使門。如欲界中根事一切有，是故欲界六識身當知，相應不相應故。七智知，除比智、滅智、道智，五種類攝故，欲界一切使所使。色界三根事，有此四識識、七智知。色無色界一切使所使。無色界無五境界，但一識識、六智知，除他心智、法智、滅智、道智，無色界一切使所使。如是一切應當知。</p>
</div>
<div class='div-pin'><a id='mulu16' />
<p class='h1'>雜品第九</p>
<div class="lg regular"><div class='lg-row'>已說定相續，　種種諸餘法，</div>
<div class='lg-row'>於上眾雜義，　我今當略說。</div>
</div><p>已說定相續種種諸餘法者，已說諸法彼此相續種種聚。於上眾雜義我今當略說者，於上所說廣義今略說。</p>

<div class="lg regular"><div class='lg-row'>有緣有相應，　有行及有依，</div>
<div class='lg-row'>心及心數等，　是說總略義。</div>
</div><p>此是心心數法名，於種種法中攀緣轉，故名有緣，俱同行同方便名相應，境界行作故名有行，依根轉故名有依。</p>

<div class="lg regular"><div class='lg-row'>從緣生亦因，　有因及有為，</div>
<div class='lg-row'>說事及世道，　有果此決定。</div>
</div><p>此是有為法名，彼彼緣和合得生，故名緣生。他法生故、因由因力故，有因諸法和合作，故名有為。多因差別顯示，故名說事。未有有轉自相行，名世。彼有果，名有果。</p>

<div class="lg regular"><div class='lg-row'>有罪亦隱沒，　穢污下賤黑，</div>
<div class='lg-row'>善有為及習，　亦復名修學。</div>
</div><p>有罪亦隱沒穢污下賤黑者，此是不善隱沒無記法種種名。可厭惡故，名有罪。煩惱覆蔽故，名隱沒。煩惱垢污故，名穢污。凡鄙故，名下賤。無智闇分，故名黑。善有為及習亦復名修學者，善有為法如此名也。智中有或相續，此法名智，是故善。如世間說，善巧人歌舞、善巧手。或善者，慧名，彼慧善談說，故名善。攝取如是義也。功德增上成就說習，亦說修心。不相應行此中當說。</p>

<div class="lg regular"><div class='lg-row'>無想二正受，　亦眾生種類，</div>
<div class='lg-row'>句味與名身，　命根與法得，</div>
<div class='lg-row'>謂彼凡夫性，　及諸法四相，</div>
<div class='lg-row'>非色不相應，　說是有為行。</div>
</div><p>無想，名無想眾生生，心心數法不轉。二無心定者，無想定、滅盡定。無想定名厭於生死解脫想，第四禪力心相續次第中間滅。滅盡定名厭散亂心寂滅想，初住想心，思念非想非非想過惡，心心數次第滅。眾生種類，名一趣生眾生，身根長短來去住飲食自共分。句，名字集，隨所欲說義，分齊究竟名句。如婆伽羅那云言說。味者字生，名者隨義名也，如牛馬等，如毘伽羅論言句。命者，隨得根大，心和合事次第相續不壞。因得名得，法到、成就、得，一義也。凡夫性者，未到正決定聚，遠離聖士夫法。四相者，生、老、住、無常，如行品說。非色者，非此法色自性。不相應者，不相應無緣也。說是有為行者，行隱攝故。問曰：此行幾是善，如是等廣說。答曰：</p>

<div class="lg regular"><div class='lg-row'>二善五種三，　當知七無記，</div>
<div class='lg-row'>二在於色界，　一在無色地。</div>
</div><p>二善者，無想正受、滅盡正受，一向是善有報故。無想正受無想報，滅盡正受除命根、有頂四陰。五種三者，得、生、老、住、無常等。善中善、不善中不善、無記中無記。當知七無記者，無想、種類、句、味、名、命根、凡夫性。問曰：幾欲界？如是等應廣知。答曰：二在於色界，無想正受，廣果地故。一在無色地者，滅盡定，非想非非想處攝故。</p>

<div class="lg regular"><div class='lg-row'>二界三當知，　餘在於三界，</div>
<div class='lg-row'>有漏無漏五，　其餘定有漏。</div>
</div><p>二界三當知者，名、句、味，欲界色界，非無色界，離語言故。餘在於三界者，種類、得、命，凡夫相。問曰：幾有漏、幾無漏如是等？答曰：有漏無漏五，得、生、老、住、無常相等，有漏中有漏、無漏中無漏。得者，有漏中有漏，無漏盡為無漏。數滅聖凡夫，有漏無漏。非數緣無為，唯有漏。其餘定有漏者，當知餘行決定有漏。問曰：離聖法名凡夫，彼云何捨？云何斷？答曰：</p>

<div class="lg regular"><div class='lg-row'>最初無漏心，　是聖不得捨，</div>
<div class='lg-row'>愚夫流轉界，　離欲時滅盡。</div>
</div><p>最初無漏心是聖不得捨者，聖者苦法忍捨凡夫性，是捨凡夫對治。愚夫流轉界者，此凡夫事界流轉捨，隨彼處決捨地生隨地得，不隱沒無記故，如是一剎那得。離欲時滅盡者，隨地離欲若凡或聖，彼地凡夫事斷。問曰：三無為已說，彼有何相？答曰：</p>

<div class="lg regular"><div class='lg-row'>斷煩惱遠離，　是名數緣滅，</div>
<div class='lg-row'>無諸障礙相，　是名為虛空。</div>
</div><p>斷煩惱遠離是名數緣滅者，若身見等煩惱數緣力所滅，彼斷次第斷若遠離欲得，彼數分名數滅。無諸障礙相是名為虛空者，容受色無障礙住來去等事得，是名虛空。</p>

<div class="lg regular"><div class='lg-row'>依於眾緣法，　有依及攀緣，</div>
<div class='lg-row'>若不具不生，　此滅非是智。</div>
</div><p>有為法依緣力能生，彼無不生，如眼識，眼、色、明、空，憶彼生和合意，作眼識生餘，闕一則不生。若與餘識相應，念念眼生滅和合，闕此眼識不生。若彼眼依識欲生，彼不生；若彼眼生滅已，彼必定不復生。如是色，彼緣闕，彼眼識未來滅不復生。如是餘識身，如得生說。若彼生滅，彼初非智緣。如是事不數數而滅，名非數滅。略說未來不生法中，緣闕畢竟不生，自然滅，名非數滅。問曰：已說有為法因，彼何法何因？答曰：</p>

<div class="lg regular"><div class='lg-row'>前因相似增，　或俱依倚生，</div>
<div class='lg-row'>二因及一緣，　一向已生說。</div>
</div><p>前因相似增者，前前法如是相似未來因，亦增因非滅因。如軟善根、軟中上，自地善根因中增。增增因修習法住增非減，非勝法為下因。或俱依倚生者，如相應、共有因。二因及一緣一向已生說者，自分因已生說非未生，前生後生自分因說，非未生有前後，如是一切遍因。亦說當知次第緣過去現在。阿羅漢最後心心數，除餘過去現在心心數，彼一切名次第緣一種。一種不差別前聚後聚，次第緣故，名次第緣。問曰：何故色心不相應行非次第緣耶？答曰：眾雜事，色雜如是，一時欲界色界不相應現前。如受戒凡夫及聖人亦不相應行，三界不相應一時現前。心心數不雜事，故得名次第緣。問曰：報為眾生數、非眾生數耶？答曰：</p>

<div class="lg regular"><div class='lg-row'>報是眾生數，　有為解脫果，</div>
<div class='lg-row'>有緣說俱轉，　謂於他相轉。</div>
</div><p>報是眾生數者，眾生數法必定得，名為報。何以故？不共故、非非眾生數共故。問曰：報者何義？答曰：不相似受故，如善不善無記。問曰：果法說何者？答曰：有為解脫果。一切有為法善不善無記果，因緣相依故數緣滅。無為者，彼說道果。問曰：有緣法云何緣中轉？答曰：有緣說俱轉。若法有緣，彼一時緣轉不別異。問曰：何處緣轉？答曰：謂於他相轉，他攀緣義也。非自性自性緣。何以故？自性離自性故。一切事中如眼不自見、指端不自觸、刀不自割。相應不緣。何以故？一緣故。俱生亦不緣，太相近故。如眼著藥捭眼眵，眼睫太近故不見。自依不能緣。問曰：彼有住處、無住處耶？答曰：</p>

<div class="lg regular"><div class='lg-row'>遍因無處所，　欲生時解脫，</div>
<div class='lg-row'>煩惱智心中，　道欲滅時滅。</div>
</div><p>遍因無處所者，此遍因心心數二，眼因生一識。如是耳鼻舌識亦然。若有處所，應一眼中生。若然者，應一眼見，非二眼見，或兩識生。不然，是故無處所。問曰：何心解脫？為過去現在未來耶？答曰：欲生時解脫。欲生時道滅煩惱，是故欲生時得解脫，無學心障中得解脫。問曰：道生時斷煩惱耶？答曰：煩惱智心中，道欲滅時捨、道欲滅時斷。煩惱欲生是未來，未來道不能作事，是故無礙道欲滅時捨煩惱，解脫道欲生時解脫煩惱得。次說煩惱名。問曰：有愛有幾種？答曰：</p>

<div class="lg regular"><div class='lg-row'>有愛有五種，　無有唯一相，</div>
<div class='lg-row'>愛事餘煩惱，　斷離是三界。</div>
</div><p>有愛有五種者，有愛名有中貪著，彼五種，苦集滅道見修道斷。無有唯一相者，無有愛名斷見，自身斷樂，彼亦修道斷。何以故？見愛見道斷，此亦轉愛是故修道斷。此須陀洹雖不斷亦不共行。何以故？斷見所長養故。彼皆上現前彼須陀洹斷盡，因緣相應知故。問曰：如世尊說斷界、離界、滅界，何者是？答曰：愛事餘煩惱斷，離是三界斷愛。離界，彼愛染著相應事，斷滅界彼亦染亦相應。彼若餘煩惱斷，彼斷界，彼相應非染，近對治故如是建立。如是一切。一相十一心，欲界善不善隱沒無記不隱沒無記；色界三，除不善；無色界三亦如是，及無漏。問曰：此中幾穢污心？得幾善幾無記？答曰：</p>

<div class="lg regular"><div class='lg-row'>穢污心得十，　智者如是說，</div>
<div class='lg-row'>善心必得六，　無記即無記。</div>
</div><p>穢污心得十智者如是說者，界地地來還二界善穢污隱沒無記心得相續心，餘無色界善穢污不隱沒無記，彼現前事得。問曰：欲界色界不隱沒無記云何？答曰：變化心色界欲生時得，彼禪力得非餘，是故非無記。得退非無漏，如無學退學得。如是等如是得，故緣次第說，非一人一剎那中得十。善心必得六者，善心得六，如盡智。欲界善無漏心中，變化心亦無記。如是色界無色界善心及無漏。無記即無記者，不隱沒無記心，唯得無記心非餘。現前亦得，前已說，非彼剎那未得心得。問曰：十法菩提分，彼中幾根性？答曰：</p>

<div class="lg regular"><div class='lg-row'>菩提分六法，　當知是根性，</div>
<div class='lg-row'>諸法若相應，　當知是他分。</div>
</div><p>菩提分六法當知是根性者，信等五及喜覺支，餘者非根自性。問曰：為自性相應法、為他性相應法？答曰：諸法若相應當知是他分，他分相應，當知非自性自性伴，一時無二故。問曰：何處得解脫？答曰：</p>

<div class="lg regular"><div class='lg-row'>緣中得解脫，　大仙如是說，</div>
<div class='lg-row'>亦少斷而縛，　見道及修道。</div>
</div><p>緣中得解脫大仙如是說者，緣中離煩惱不能於相應解脫。何以故？一剎那故。煩惱心一念緣中，眾生愚惑；於緣不愚，故解脫煩惱成就。問曰：若不相應亦斷不斷耶？所斷者相應不相應耶？答曰：若不相應亦斷，亦少斷而縛。見道及修道，有少分斷，亦非解脫。如苦智生集智未生，若見苦斷煩惱斷，彼見集斷一切遍煩惱縛。修道中亦一種斷，彼中八種縛乃至八斷究竟下下縛。問曰：見諦云何得不壞淨？答曰：</p>

<div class="lg regular"><div class='lg-row'>二覺於三諦，　四由見正道，</div>
<div class='lg-row'>能起不壞淨，　修習於二世。</div>
</div><p>二覺於三諦四由見正道能起不壞淨者，苦集滅無間等，得法不壞淨及聖愛戒，彼三法自性故。見道一切得四種，佛法僧彼中有故。問曰：幾世法修？答曰：修習於二世，現世修行，未來得修。問曰：何法隨心轉？答曰：</p>

<div class="lg regular"><div class='lg-row'>一切心數法，　說與心俱轉，</div>
<div class='lg-row'>若心相及餘，　作亦應當知。</div>
</div><p>一切心數法說與心俱轉者，一切心數法說與心共行。何以故？共心一緣故。若心相及餘者，此心相生等，彼亦隨心轉，共心一生滅故。及餘者，如是餘心數相，亦隨心轉，一種方便安隱故。作亦應當知者，此業名也，彼中說心數處。已說思身口業。未盡今當說。彼禪道無教戒，彼力生故說作，彼隨心轉，心一果故。心作一事，一切隨心轉說。問曰：斷法云何？答曰：</p>

<div class="lg regular"><div class='lg-row'>斷諸有漏法，　智者亦無垢，</div>
<div class='lg-row'>滅未來說遠，　此餘說則近。</div>
</div><p>斷諸有漏法者，一切有漏法斷，有過故；是故無漏不斷，彼無垢故。無過去垢，故名斷。如衣有垢浣事。問曰：知法云何？答曰：知者亦無垢。若有漏法及無漏法，是一切知法，一切法智境界故。隨方便智，如智品說。問曰：遠法云何？答曰：滅未來說遠，不辦事故。四種遠：作事遠、處遠、相遠、自分遠。不辦事遠者，過去未來世道。處遠者，海此彼岸。相遠者，如地與虛空、濕與暖異。分遠者，善法不善法。欲色無色雖一相，彼亦是遠。此餘則說近者，餘現在及無為，彼當知近，現在能辦事故近。無為隨處速得，數緣、非數緣滅隨處得。虛空者遍一切處。問曰：決定法云何？答曰：</p>

<div class="lg regular"><div class='lg-row'>所謂無間業，　及諸無垢行，</div>
<div class='lg-row'>慧者說決定，　見處是有漏。</div>
</div><p>所謂無間業及諸無垢行慧者說決定者，無間業、邪定如是法，決定將向地獄故。餘亦有惡行，決定能趣地獄，彼不定，無間非不定。已說決定，無垢行正決定得解脫果。除五無間業，餘者不定。有漏及無為不定。問曰：見處法云何？答曰：見處是有漏。一切有漏法是見處，五見相應故。若此法穢污見緣，相應使俱生、伴法中住，彼法名見處。問曰：幾根眾生成就？答曰：</p>

<div class="lg regular"><div class='lg-row'>說有十九根，　謂成就極多，</div>
<div class='lg-row'>極少成就八，　曉了根所說。</div>
</div><p>說有十九根謂成就極多者，若一切多成就，根彼十九。如不斷善根、不缺根二根故。此凡夫，是故彼無無漏根、不缺根。如是未離欲聖人，彼一根，二無漏無。極少成就八曉了根所說者，若一切少成就但八，如餘身根斷善根。彼有身、意、命根五受等。及生無色界凡夫，彼意、命、捨根、信等五根有。問曰：幾種觸？答曰：</p>

<div class="lg regular"><div class='lg-row'>增語及有對，　明無明處中，</div>
<div class='lg-row'>所謂得果者，　是則雙道事。</div>
</div><p>增語及有對明無明處中者，彼意識相應觸增語觸。何以故？增語依轉故。由增語轉，彼名增語。由意識故語轉，是故意識與彼相應觸名增語觸。或增語名彼意識分別境界，非餘五識，是故增語境界相應觸名增語觸，五識身相應觸名有對觸。何以故？有對依緣故。五有對觸：穢污無明觸、無漏明觸、非穢污有漏、非明非無明觸。問曰：云何無礙道得果者？為無礙道解脫道耶？答曰：所謂得果者是則雙道事，雙道俱得果。無礙道斷結得，解脫道得解脫證。如以毒蛇，一手著甕中、一手蔽頭。如怨家，一手推出、一手閉門。問曰：阿羅漢住何心入涅槃？答曰：</p>

<div class="lg regular"><div class='lg-row'>無著住報心，　得入於涅槃，</div>
<div class='lg-row'>生有及壞有，　本有亦復中。</div>
</div><p>無著住報心得入於涅槃者，一切所作事中平住任運心，阿羅漢住報生心中入涅槃，亦住威儀心入涅槃。何以故？任運行故，說住報心入涅槃。彼自然心斷隨順故，住無記心入涅槃。善心中相續彼次第心自息，不善心身離欲時捨穢污心，有頂離欲時捨善無記現前，彼最後心是故住如是無記心入涅槃。問曰：幾種有？答曰：四種有。生有及壞有本有亦復中。彼生有者，生剎那若陰生。壞有者，死時最後陰。本有，名生有死有中間陰名本有。中間有，名死已乃至未受生有，此中間處所陰名中有。或有不立中有者，彼人處所中間不相續。彼言不相應。何以故？心數依處轉見，此心數依處見非餘，彼何所依共報身？此不存中陰者，欲界處相續見行相違心數轉，是故不生相續。若存中陰者，彼依處如是中有陰生見，法不相違心數轉，相應成就處相續故，是故必有中陰。問曰：如佛說有厭離，云何厭？云何離？答曰：</p>

<div class="lg regular"><div class='lg-row'>諸智在苦因，　及忍修於厭，</div>
<div class='lg-row'>離欲得無欲，　說在於四中。</div>
</div><p>諸智在苦因及忍修於厭者，苦集緣智及忍說厭，厭事轉故。離欲得無欲說在於四中者，苦集滅道中智及忍說厭離，能壞欲故。彼中忍見道壞智者，修道無礙道斷煩惱，不復見道智。無礙道修道中有四智。</p>
</div>
<div class='div-pin'><a id='mulu17' />
<p class='h1'>問論品第十</p>
<div class="lg regular"><div class='lg-row'>離律不律儀，　而得於律儀，</div>
<div class='lg-row'>不因彼得勝？　若能知者說。</div>
</div><p>答曰：有無色界沒生色界。凡夫法，彼人界流轉時，捨戒繫屬界故。是人生色界時，得彼禪戒退分故，是故不增。</p>

<div class="lg regular"><div class='lg-row'>頗得沙門果，　聖賢離諸過，</div>
<div class='lg-row'>得有為善法，　不名為修習？</div>
</div><p>答曰：有，如本得退得過去，彼但得不增，是故名不修習。餘習修不能現前，本所得者更得。</p>

<div class="lg regular"><div class='lg-row'>頗道興起時，　未離諸過咎，</div>
<div class='lg-row'>解脫時離惡？　能決定者說。</div>
</div><p>答曰：有，如未來修，如前生現前，盡智除。若餘未來盡智，彼欲生時得，彼時未解脫。何以故？本時障解脫。一切未來無學，相續心解脫故。</p>

<div class="lg regular"><div class='lg-row'>頗光曜煩惱，　起已定相應，</div>
<div class='lg-row'>清淨初禪中，　而得於退法？</div>
</div><p>答曰：有，光曜纏生，退阿羅漢得盡智者，初清淨禪盡智力得，彼時捨彼學無學，或熏修初禪等。</p>

<div class="lg regular"><div class='lg-row'>頗有見諦道，　得於諸善法，</div>
<div class='lg-row'>彼法是有緣，　智者不見緣？</div>
</div><p>答曰：有，欲界中無間等邊得世智，欲界陰不見比智，彼無間邊得世智，是故彼時不見欲界陰。</p>

<div class="lg regular"><div class='lg-row'>頗果有漏慧，　相應淨功德，</div>
<div class='lg-row'>不相應智慧，　彼時得彼果？</div>
</div><p>答曰：有，如欲界離欲，非梵世離欲，彼欲界第四禪果變化心不相應斷故。成就彼於此禪中，彼果彼禪中不相應，慧不斷故。如是色界變化心，說於下上地，離欲不離欲。</p>

<div class="lg regular"><div class='lg-row'>頗住無礙道，　成就於諸滅，</div>
<div class='lg-row'>障礙彼煩惱，　非彼無漏見？</div>
</div><p>答曰：有，如有漏通生住無礙道，隨地通能生，彼地離欲。彼有通離欲斷，是故彼住無礙道，彼遠離成就，常相續得遠離。</p>

<div class="lg regular"><div class='lg-row'>頗有煩惱滅，　無垢者獲得，</div>
<div class='lg-row'>非捨彼煩惱，　於彼無垢盡？</div>
</div><p>答曰：有，如光曜中梵世生，欲生時欲界煩惱遠離得。如是彼前已斷，彼遠離得。世俗故彼地繫屬，是故地流轉捨。又復還來得，彼得名遠離得。</p>

<div class="lg regular"><div class='lg-row'>頗無垢淨地，　未曾得而得，</div>
<div class='lg-row'>非離欲非退，　不依於見道？</div>
</div><p>答曰：有，如色離欲證決定無漏，無色修道中方便得。</p>

<div class="lg regular"><div class='lg-row'>頗未得法中，　而得於勝利，</div>
<div class='lg-row'>不捨彼不利，　若曾學者否？</div>
</div><p>答曰：有，彼初生無漏品，除餘無漏功德，得時彼不捨凡夫事。苦法忍，彼退一切無漏功德，不得凡夫事。</p>
<p>大德優波扇多，為利益弟子故，造此阿毘曇心論。</p>
</div>
<p class='juan'>阿毘曇心論經卷第六</p>
</div><!-- end of div[@id='body'] -->
</body></html>