<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖歷代通載</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu8' />佛祖歷代通載卷第三</p><p class="byline">嘉興路大中祥符禪寺住持華亭念常集</p><p style="margin-left:2em">周</p>
<p><span class='note-inline'>(一　己丑癸丑)</span>　昭王瑕<span class='note-inline'>(康王子。王道微缺。因南巡狩乘膠船沈於水)</span>治五十一年。</p>
<p style="margin-left:1em">二十五年四月八日。大聖現白象瑞。七支案地乘雲而下。降神大術胎中。右脇而住。豈若虹樞現表厥命世者也。</p>
<p><span class='note-inline'>(二　甲寅)</span>　二月八日。世尊生于迦毘羅衛國藍毘尼園沙羅叉樹下。從母摩耶夫人右脇而出。姓剎利。父淨飯天。母大清淨。生時九龍吐水。金盤沐已周行七步。自言。吾受最後生身。天上天下唯吾獨尊。相好莊嚴具三十二大人之相。諸經有別<span class='note-inline'>(且依一文。三十二者。一足下平滿。二千輻輪紋。三手柔軟如兜羅綿。四指間網鞔猶如鵝王。五諸指纖長。六足跟充滿。七足趺相承。八雙臂修直。九雙腨圓滿如伊尼延鹿王。十陰峯藏密如象馬王。十一毛青右旋。十二髮毛上靡。十三身皮金色。十四皮閏離垢。十五七處充滿。十六肩項殊妙。十七膊腋傭直。十八容儀紅滿。十九身相端嚴。二十量圓孤柳。二十一頷臆獅子。二十二常光一尋。二十三齒白齊密。二十四牙鮮鋒利。二十五常得上味。二十六舌覆面輪。二十七梵音頻伽。二十八眼睫紺青。二十九眼睛如牛王。三十面如滿月。三十一眉間白毫。三十二烏瑟膩吒猶如天蓋。更有八十隨好。具如般若等說)</span>。</p>
<p><span class='note-inline'>(丙辰)</span>　太子三歲。父王携謁天神廟。神像起立。王驚嘆曰。天中天。</p>
<p><span class='note-inline'>(庚申)</span>　太子七歲。詣師習世間書典。</p>
<p><span class='note-inline'>(三　癸亥甲子)</span>　太子十歲。與兄弟捔力。以手擲象城外。射透銕鼓九重。世尊示出家。太子出遊四門。見生老病死者。北門見出家人生欣樂心。二月八日夜。淨居天報言。太子出家時至。遂乘馬逾城。至檀特山拔劍斬髮入彌樓山阿藍迦處習不用處定。</p>
<p><span class='note-inline'>(戊寅)</span>　今依六年苦行三十成道之教也。有說。十二月八日出家。諸部說異。玄贊疏云。總會諸文而為二說。一云諸部說。十九出家三十成道。本起因緣經。亦十九歲。思惟無相三昧經。三十成道。智論。亦十九。不說成道時。佛住世實八十年。有會。十九出家。五年事仙人行樂行。六年行苦行。三十成道。智論用此。二云。亦有諸部及大乘說。二十九出家。三十五成道。增一中雜三阿含經出曜經和須密論。並說二十九。悲華經善見論說三十五成道。本起經云。三十五也。菩提流支引經偈云。八年作嬰兒。七年作童子。四年學五明。十年受五欲。六年行苦行。三十五成道。四十五年中。教化諸眾生。真諦及西域記並同此說。金光明經報恩經等。同說佛壽八十年也。甲子但七十九年。略釋偈曰<span class='note-inline'>(言五明者。瑜伽釋云○一者內明有二種。相一顯示正因果相。二已作不失未作不得相○二者因明有二種相。一示摧伏他論勝利相。二示免脫他論勝利相○三者聲明亦有二相。二示安立字界及能成立相。二示語工巧勝利相○四醫方明有四種相。一示病體善巧相。二示病因善巧相。三示斷已更生善巧相。四示斷已不生善巧相○五者工巧明善諸世法○三端六義等。言三端者。一文筆。二武鋒。三辨舌也。六義者一禮。長幼謙謹二樂風俗正變。三書。八體六書。四數。窮知稊壤。五射。能開弓弩。六御。善調象馬。世尊在宮為太子時。性自仁賢。曰禮。通諸風俗。曰樂。六十四書悉曉。曰書。百二十數並窮。曰數。透九重銕鼓。曰射。擲塞門大象。曰御。餘如經論廣陳)</span>。</p>
<p><span class='note-inline'>(四　庚辰)</span>　穆王滿<span class='note-inline'>(昭王子)</span>用造父為御。乘乎八駿。日行千里<span class='note-inline'>(具如周史)</span>治五十五年<span class='note-inline'>(五十歲即位壽一百四年)</span>作甫刑<span class='note-inline'>(王命甫侯呂級入為司寇。增輕減重。約五刑為三千。墨劓各一千。剕五百。宮三百。大辟二百。孝經甫刑是)</span>傀儡<span class='note-inline'>(乃偃師之作始獻于王也)</span>化人<span class='note-inline'>(北山曰。王時西極有化人來。反山州移城邑。入水火貫金石。千變萬化不可窮矣。王敬之若聖。築中天臺以居之。乃曼殊室利目連等示相也。然王未知是佛弟子)</span>。</p>
<p><span class='note-inline'>(五　癸未)</span>　世尊示成道。苦行六年既滿。沐於熙泥連河。受牧牛女之乳糜。納吉祥之軟草詣菩提樹王坐金剛座上三十四心示成正覺。號天人師。具一切智。住世垂訓四十九年。說法三時初中後善。以有空言破空有執。二邊既離中道斯存。俾利鈍機發修自行。故演而伸之。為八萬四千之法藏也。博施濟眾因果張焉。斷惡懲善聖凡別矣。群生自茲有仗也。</p>
<p><span class='note-inline'>(甲申)</span>　初入鹿苑度五比丘。度優樓頻羅迦葉千人出家。</p>
<p><span class='note-inline'>(乙酉)</span>　佛象頭山。為龍鬼說法等。</p>
<p><span class='note-inline'>(丙戌)</span>　佛度舍利弗目犍連二百五十人出家。</p>
<p><span class='note-inline'>(丁亥)</span>　須達長者布金。買祇陀園。建寺奉佛。</p>
<p><span class='note-inline'>(戊子)</span>　佛在拘耶尼國。為婆陀和菩薩。說苦行般若等經。</p>
<p><span class='note-inline'>(己丑)</span>　佛在柳山。為純真陀羅王等說法。</p>
<p><span class='note-inline'>(庚寅)</span>　佛在穢澤。為阿掘摩說法。及升忉利天。</p>
<p><span class='note-inline'>(六)</span>　栴檀像始建。世尊成道八年上忉利天。為母說法。經九十日。優闐國王思慕如來。命大目連及毘首羯摩天化為匠人。詣天宮摹佛相好。以栴檀香木刻像供養。既而夏滿下降中天。王及大臣及國人民同往迎佛。其像騰空向佛問訊。佛為摩頂受記曰。我滅度千年以後。汝往震旦廣利人天。</p>
<p><span class='note-inline'>(辛卯)</span>　佛還摩竭國。為弗沙王說法等。</p>
<p><span class='note-inline'>(七　壬辰)</span>　佛為彌勒說修行本起經。</p>
<p><span class='note-inline'>(癸巳)</span>　佛還迦毘羅國。為父王說法。普曜經載此。</p>
<p><span class='note-inline'>(戊戌)</span>　佛於欲色二界。說大集等經。</p>
<p><span class='note-inline'>(己亥)</span>　佛始說十六會八部般若等經。</p>
<p><span class='note-inline'>(辛丑)</span>　佛始檢約徒眾。剏置戒律。</p>
<p><span class='note-inline'>(丙午)</span>　佛從弟阿難始出家。</p>
<p><span class='note-inline'>(辛亥)</span>　阿難請佛。度摩訶波闍波底比丘尼等出家。</p>
<p><span class='note-inline'>(甲子辛未　二九)</span>　佛說金光明并法華等經于靈山會上。是年世尊拈花示眾。百萬人天皆茫然。唯金色頭陀破顏微笑。世尊曰。吾有正法眼藏涅槃妙心實相無相微妙法門。分付於汝。汝當護持。并勅阿難副貳傳化。聽吾偈曰。法本法無法。無法法亦法。今付無法時。法法何曾法。爾時世尊說此偈已。復告迦葉。吾將金縷僧伽黎傳付於汝。轉授補處慈氏。毋令斷絕<span class='note-inline'>(拈花一事荊國王公對佛惠禪師泉萬卷言。親見於梵王問佛經中。具載。但此經多言國家帝王之事。藏之祕府。世故罕聞)</span>。</p>
<p><span class='note-inline'>(八　壬申)</span>　二月十五日。世尊示涅槃。應世七十九年。化緣周畢。於拘尸羅國金沙跋提河間娑羅雙樹下。說涅槃經及遺教經已。安住常寂滅光。名大涅槃右脇而臥。於中夜寂然無聲。闍維得舍利八斛四斗<span class='note-inline'>(涅槃經前後分具明)</span>時有白虹一十二道南北貫通。連宵不滅。穆王問太史扈多曰。是何徵也。對曰。西方有大聖人。滅度衰相現也。王曰。朕常患此。今既滅度。更何憂耶。西土諸王以香木闍維分身建塔。震旦計十九處。</p>
<p><span class='note-inline'>(乙亥)</span>　共王繄扈<span class='note-inline'>(穆王子)</span>有聖德治十二年<span class='note-inline'>(王嘗游于涇上。密康公從有三女奔。康公受之而不以獻。王遂滅密)</span>。</p>
<p><span class='note-inline'>(丁亥)</span>　懿王囏<span class='note-inline'>(共王子)</span>周室衰<span class='note-inline'>(詩人刺之遷都槐里。又遷廢丘)</span>治二十五年<span class='note-inline'>(齊五世。哀公荒淫王命烹之。作變風刺之)</span>。</p>
<p><span class='note-inline'>(九　壬子)</span>　孝王辟方<span class='note-inline'>(共王弟懿王叔)</span>王時外國有進二尺虎又進四角犀。治十五年。</p>
<p><span class='note-inline'>(十　丙辰)</span>　第一祖摩訶迦葉。摩竭陀國人也。姓婆羅門。父飲澤。母香志。昔為鍛金師。善明金性使其柔伏。付法傳云。甞於久遠劫中。毘婆尸佛入涅槃後。四眾起塔。塔中像面上金色有少缺壞。時有貧女。將金珠往金師所。請飾佛面。既而因共發願。願我二人為無姻夫妻。由是因緣九十一劫身皆金色。後生梵天。天壽盡生中天摩竭陀國婆羅門家。名曰迦葉波。此云飲光勝尊。蓋以金色為號也。繇是志求出家冀度諸有。佛言善來比丘。鬚髮自除袈裟著體。常於眾中稱歎第一。復言。吾以清淨法眼將付於汝。汝可流布無令斷絕。涅槃經云。爾時世尊欲涅槃時。迦葉不在眾會<span class='note-inline'>(嵩禪師正宗記評曰。昔涅槃會之初。如來告諸比丘曰。汝等不應作如是語。我今所有無上正法。悉已付囑摩訶迦葉。是迦葉者。當為汝等作大依止。然正宗者聖人密相傳授。不可必知其處與時也。以經酌之則法華先而涅槃後也。方說法華迦葉預焉。及涅槃而不在其會。吾謂付法之時其在二經之間耳。或謂。靈山拈花。又曰。付法於多子塔前。然此未見所出。吾雖稍取亦不敢果以為審也)</span>佛告諸大弟子。迦葉來時。可令宣揚正法眼藏。爾時迦葉在耆闍崛山賓鉢羅窟。覩勝光明。即入三昧以淨天眼觀見世尊於熙連河側入般涅槃。乃告其徒曰。如來涅槃也。何其駛哉。即至雙樹間悲戀號泣。佛於金棺內現雙足。爾時迦葉告諸比丘。佛已茶毘。金剛舍利非我等事。我等宜當結集法眼無令斷絕。乃說偈曰。如來弟子且莫涅槃。得神通者當赴結集。於是得神通者悉集王舍耆闍崛山賓鉢羅窟。時阿難為漏未盡。不得入會。後證阿羅漢果。由是得入。迦葉乃白眾言。此阿難比丘。多聞總持有大智慧。常隨如來梵行清淨。所聞佛法如水傳器無有遺餘。佛所讚歎聰敏第一。宜可請彼集修多羅藏。大眾默然。迦葉告阿難曰。汝今宜宣法眼。阿難聞語信受。觀察眾心而宣偈言。比丘諸眷屬。離佛不莊嚴。猶如虛空中。眾星之無月。說是偈已。禮眾僧足升法座而說是言。如是我聞一時佛住某處說某經教。乃至人天等作禮奉行。時迦葉問諸比丘。阿難所言不錯謬乎。皆曰。不異世尊所說。迦葉乃告阿難言。我今年不久留。今將正法付囑於汝。汝善守護。聽吾偈言。法法本來法。無法無非法。何於一法中。有法有不法。說是偈已。乃持僧伽黎。</p>
<p><span class='note-inline'>(甲子丁卯　三十)</span>　衣入雞足山。俟慈氏下生。即周孝王五年丙辰歲也。</p>
<p><span class='note-inline'>(十一)</span>　秦非子<span class='note-inline'>(其先高陽之後。始女修大業大費佐舜為相。大廉孟戲中衍乃大廉玄孫。鳥身人言。為殷太武之御中潏飛廉惡來秦之先也。後至柏翳佐禹治水有功。舜賜姓嬴氏。後之非子。周孝王使主馬。又大蕃息。封<span class='corr'>于</span>秦。號曰秦嬴。至德公居雍城。秦州隴城縣也。後穆公始覇。至昭襄稱王自非子下。秦侯公伯秦仲莊平文宣出武德宣城穆康共桓襄惠悼厲躁懷靈簡惠出獻孝惠文王武王昭王。三十二君。六百三十八年也)</span>。</p>
<p style="margin-left:1em">夷王爕<span class='note-inline'>(懿王次子。周室陵遲。諸侯朝朔。下堂迎之。治十六年)</span>。</p>
<p><span class='note-inline'>(十二　癸未)</span>　厲王胡<span class='note-inline'>(夷王子。暴虐無道。國人叛之。襲殺于彘。通周召五十一年)</span>。</p>
<p><span class='note-inline'>(十三　癸巳)</span>　二祖阿難。王舍城人也。姓剎利帝。父斛飯王。實佛之從弟也。梵語阿難陀。此云慶喜。亦云歡喜。如來成道夜生。因為之名。多聞博達智慧無礙。世尊以為總持第一。甞所讚歎。加以夙世有大功德。受持法藏如水傳器。佛乃命為侍者。後阿闍世王白言。仁者。如來迦葉尊勝二師皆已涅槃。而我多故悉不能覩。仁者。般涅槃時願垂告別。阿難許之。後自念言。我身危脆猶如聚沫。況復衰老豈能長久。又念。阿闍世王與吾有約。乃詣王宮告之曰。吾欲入涅槃。故來辭耳。門者曰。王寢不可以聞。阿難曰。俟王覺時當為我說。時王夢中見一寶蓋七寶嚴飾。千萬億眾圍繞瞻仰。俄而風雨暴至吹折其柄。珍寶瓔珞悉墜於地。心甚驚異。既寤門者具白上事。王聞語已失聲號慟哀感天地。即至毘舍離城。見阿難在恒河中流跏趺而坐。王乃作禮而說偈言。稽首三界尊。棄我而至此。暫憑悲願力。且莫般涅槃。時毘舍離王亦在河側。復說偈言。尊者一何速。而歸寂滅場。頭住須臾間。而受於供養。爾時阿難見二國王咸來勸請。乃說偈言。二王善嚴住。勿為苦悲戀。涅槃當我淨。而無諸有故。阿難復念。我若偏向一國而般涅槃。諸國爭競。無有是處。應以平等度諸有情。遂於恒河中流將入寂滅。是時山河大地六種震動。雪山中五百仙人覩茲瑞應飛空而至。禮阿難足胡跪白言。我於長老當證佛法。願垂大慈度脫我等。阿難默然受請。即變殑伽河。悉為金地。為其仙眾說諸大法。阿難復念。先所度脫弟子應當來集。須臾五百羅漢從空而下。為諸仙人出家受具。其仙眾中有二羅漢。一名商那和修。二名末田底迦。阿難知是法器乃告之曰。昔如來以大法眼傳大迦葉。迦葉入定而傳於我。我今將滅。用傳於汝。汝受吾教。當聽偈言。本來傳有法傳了言無法。各各須自悟。悟了無無法。阿難傳法眼藏竟。踊身虛空作十八變。入風奮迅三昧。分身四分。一分奉忉利天。一分奉娑竭羅龍宮。一分奉毘舍離王。一分奉阿闍世王。各建寶塔而供養之。乃厲王十年癸巳歲也。</p>
<p><span class='note-inline'>(辛亥)</span>　世尊入滅一百年矣。</p>
<p><span class='note-inline'>(十四)</span>　傳曰。百歲已前。人傳雖異法味一如。五師傳教首迦葉波。傳之阿難。阿難傳商那和修。商傳優波毱多。優傳末田底迦。自此百年之後。法疎一味水乳兩和。析㲲分金各宗異見。源流派別二部斯興。一上座部。二大眾部。三百年來展轉分破。大眾本末別成九部。大眾部。一說部。說出世部。雞胤部。多聞部。說假部。制多山部。西山住部。北山住部○上座本末成十一部。說一切有部。上座部。犢子部。法上部。賢胄部。正量部。密林山部化地部。法藏部。飲光部。經量部。嗚呼正法加絲以麻。嘉謨增乳以水。慕道者惑于異端。孰非曷是。悲哉。</p>
<p><span class='note-inline'>(庚申甲子)</span>　共和元年王崩<span class='note-inline'>(王時不道濫謗。百姓不言政道。路相逢視之以目。由是作亂。叛王子彘。在政三十七年。周召二伯行政。號共和。凡十四年)</span>。</p>
<p><span class='note-inline'>(十五　甲戌)</span>　宣王靖<span class='note-inline'>(厲王子。初王奔彘。太子匿召公家。國人圍之。公以子代之。太子方得脫。既長周召二伯立之為王。修文武成康之風。諸侯復宗周。時天下大旱。王自責身六年乃雨)</span>治四十六年。王臣史籀改蒼頡古文為大篆<span class='note-inline'>(今岐下石鼓有數字至宋蘇軾辨得幾字)</span>。</p>
<p><span class='note-inline'>(乙未)</span>　鄭桓公友<span class='note-inline'>(厲王少子。宣王之弟。初封鄭。今華陰縣。後徙<span class='corr'>滎</span>陽。今新鄭是。至幽公弟君乙為君。自桓下。武莊厲昭亹嬰厲穆靈襄悼成釐簡定獻聲哀共濡君乙。凡二十三君。二百八十一年)</span>。</p>
<p><span class='note-inline'>(十六)</span>　第三祖商那和修。摩突羅國人也。亦名舍那婆斯。姓毘舍多。父林勝。母憍奢邪。在胎六年而生。梵云商諾迦。此云自然服。即西域九枝秀草名也。若羅漢聖人降生。則此草生於淨地。祖生時瑞草斯應。昔如來行化至摩突羅國。見一青林枝葉茂盛。語阿難曰。此林地名優留茶。吾滅度後一百年。有比丘商那和修。於此地轉妙法輪。後百歲果誕祖。出家證道。受慶喜尊者法眼化導有情。及止此林降二火龍歸順佛教。龍因施地以建梵宮。祖化緣既久。思傳正法。尋於吒利國。得優波毱多。以為給侍。因問毱多曰。汝年幾邪。答曰。我年十七。祖曰。汝身十七性十七耶。答曰。師髮已白。為髮白耶心白耶。祖曰。我但髮白。非心白耳。曰我身十七。非性十七也。和修知是法器。三載後遂為落髮受具。乃告曰。昔如來以無上正法眼藏傳囑迦葉。展轉相授而至於我。我今傳汝。勿令斷絕。汝受吾教。聽吾偈言。非法亦非心。無心亦無法。說是心法時。是法非心法。說偈已即隱於罽賓國南象白山中。後於三昧中見弟子毱多有五百徒眾。常多懈慢。祖乃往彼現龍奮迅三昧。以調伏之。而說偈曰。通達非彼此。至聖無長短。汝除輕慢意。疾得阿羅漢。五百比丘聞偈已。依教奉行皆獲無漏。祖乃作十八變。火光三昧用焚其身。毱多收舍利。葬於梵迦羅山。五百比丘各。</p>
<p><span class='note-inline'>(十七　己未)</span>　持一幡迎導。至彼建塔供養。乃宣王二十二年乙未歲。王無辜殺杜伯。一日出畋。見杜伯持弓矢射王中心。墮車折脊而死。事見墨子載也。</p>
<p><span class='note-inline'>(庚申)</span>　幽王宮涅<span class='note-inline'>(宣王子。嬖褒姒。生伯服。廢太子與申后而立伯服。褒姒不好笑。王乃舉烽燧大鼓。諸侯皆至。又且無寇。褒姒大笑。王悅後申侯與犬戎同伐王于驪山。復舉烽燧。諸侯不至。遂死山下。乃扶太子宜臼為王。以奉周祀)</span>在位十一年。</p>
<p><span class='note-inline'>(庚午)</span>　携王伯服<span class='note-inline'>(幽王庶子。西兵殺王。伯服乃立。國人不順。未經年而廢之)</span>。</p>
<p style="margin-left:2em">東周<span class='note-inline'>(二十四主都于洛陽)</span></p>
<p><span class='note-inline'>(十八　辛未)</span>　平王宜臼<span class='note-inline'>(幽王太子申侯立之)</span>東遷洛京以辟難。治五十一年。</p>
<p><span class='note-inline'>(壬申)</span>　諸候寖盛政出方伯。</p>
<p><span class='note-inline'>(辛卯)</span>　世尊示滅二百年矣。</p>
<p><span class='note-inline'>(十九　庚子)</span>　第四祖優波毱多。吒利國人也。亦名優波崛多。又名鄔波毱多。姓首陀。父善意。十七出家二十證果。隨方行化至摩突羅國。得度者甚眾。由是魔宮震動波旬愁怖。遂竭其魔力以害正法。祖即入三昧觀其所由。波旬復伺便。密持瓔珞縻之于頸。及祖出定。乃取人狗蛇三屍化為華鬘。耎言慰諭波旬曰。汝與我瓔珞。甚是珍妙。吾有華髮。以相酬奉。波旬大喜。引頸受之。即變為三種臭屍蟲蛆壞爛。波旬厭惡大生憂惱。盡己神力不能移動。乃升六欲天告諸天王。又詣梵王求其解免。彼各告言。十力弟子所作神變。我輩凡陋何能去之。波旬曰。然則奈何梵王曰。汝可歸心尊者。即能除斷。乃為說偈令其回向曰。若因地倒。還因地起。離地求起。終無其理。波旬受教已。即下天宮禮尊者足。哀露懺悔。毱多告曰。汝自今去。於如來正法更不作嬈害否。波旬曰。我誓回向佛道永斷不善。祖曰。若然者。汝可口自唱言歸依三寶。魔王合掌三唱。華鬘悉除。乃歡喜踊躍。作禮尊者而說偈曰。稽首三昧尊。十力聖弟子。我今願回向。勿令有劣弱。尊者在此化導證果最多。每度一人以一籌置於石室。其室縱十八肘。廣十二肘。充滿其間。最後有一長者子。名曰香眾。來禮尊者志求出家。祖問曰。汝身出家心出家。答曰。我來出家不為身心。祖曰。不為身心復誰出家。曰夫出家者無我我故。無我我故即心不生滅。心不生滅即是常道。諸佛亦常。心無形相其體亦然祖曰。汝當大悟心自通達。宜依佛法僧紹隆聖種。即為剃度受具足戒。仍告之曰。汝父甞夢金日而生汝。可名提多迦。復謂曰。如來以大法眼藏次第傳授。以至於我。今復傳汝。聽吾偈言。心自本來心。本心非有法。有法有本心。非心非本法。傳法已。乃踊身虛空。呈十八變。然復本坐跏趺而逝。多迦以室內籌。用焚其軀。收舍利建塔供養。即平王三十年庚子歲也。</p>
<p><span class='note-inline'>(<span class='corr'>己</span>未)</span>　王四十九年。乃魯隱公元年。孔子春秋編年始于此。</p>
<p><span class='note-inline'>(<span class='corr'>二十　壬戌</span>)</span>　桓王林<span class='note-inline'>(平王孫太子洩早卒立王)</span>在位二十三年。</p>
<p><span class='note-inline'>(甲子乙酉　三三)</span>　莊王佗<span class='note-inline'>(桓王子)</span>在位十五年。</p>
<p><span class='note-inline'>(二十一　己丑)</span>　第五祖提多迦者。摩伽陀國人。初生之時。父夢金日自屋而出照耀天地。前有大山諸寶嚴飾。山頂泉湧滂沱四流。後遇毱多尊者。為解之曰。寶山者。吾身也。泉湧者。法無盡也。日從屋出者。汝今入道之相也。照耀天地者。汝智慧超越也。尊者本名香眾。師因易今名焉。梵語提多迦。此云通真量也。多迦聞師說已。歡喜踊躍而唱偈言。巍巍七寶山。常出智慧泉。迴為真法味。能度諸有緣。毱多尊者亦說偈曰。我法傳於汝。當現大智慧。金日從屋出。照耀於天地。提多迦聞師妙偈設禮奉持。後至中印度。彼國有八千大仙。彌遮迦為首。聞尊者至率眾瞻禮。謂尊者曰。昔與師同生梵天。我遇阿私陀仙人授我仙法。師逢十力弟子修習禪那。自此報分殊塗已經六劫。尊者曰。支離累劫誠哉不虛。今可捨邪歸正以入佛乘。彌遮迦曰。昔阿私陀仙人授我記云。汝却後六劫。當遇同學獲無漏果。今也相遇。非宿緣邪。願師慈悲今我解脫。尊者即度出家命聖授戒。餘仙眾始生我慢。尊者示大神通。於是俱發菩提心一時出家。乃告彌遮迦曰。昔如來以大法眼藏密傳迦葉。展轉相授而至於我。我今傳汝。當護念之。乃說偈曰。通達本法心。無法無非法。悟了同未悟。無心亦無法。說偈踊身虛空作十八變。火光三昧自焚其軀。彌遮迦與八千比丘。同收舍利於班茶山中起塔供養。即莊王五年己丑歲也。</p>
<p><span class='note-inline'>(庚子)</span>　僖王胡齊<span class='note-inline'>(莊王子一名釐)</span>治五年○五覇次興<span class='note-inline'>(中庸子曰。覇者假也用威刑而防政。使仁義而不湮。秦漢皆覇道也。春秋稱五覇者。左傳曰。齊桓公九合諸<span class='corr'>侯</span>一匡天下。孔子稱為五覇之首○晉文公召天子於河陽而朝諸侯矣○秦繆公因伐鄭而敗諸崤悔過脩德○宋襄公為鹿上之盟。求諸侯於楚。楚人許之○楚莊王率諸侯伐陳。而立陳靈公。諸侯皆伏矣)</span>。</p>
<p><span class='note-inline'>(乙巳)</span>　惠王閬<span class='note-inline'>(僖王子。初莊王嬖姬妃生子頹。頹有寵而後作亂。王奔鄭。鄭伯伐頹殺之立王。時齊桓伐楚子。責包茅不貢入周矣)</span>。</p>
<p><span class='note-inline'>(甲子　三四)</span>　治二十五年。</p>
<p><span class='note-inline'>(二十二　庚午)</span>　襄王鄭<span class='note-inline'>(惠王子。子帶作亂。王奔鄭。晉文公殺子帶立王)</span>治三十三年。</p>
<p><span class='note-inline'>(辛未)</span>　世尊入滅三百年矣<span class='note-inline'>(此後龍猛菩薩。造中論。等破除有見。後提婆等諸大論師。造百論等。弘闡大義了義燈明)</span>。</p>
<p><span class='note-inline'>(二十三　甲申)</span>　第六祖彌遮迦者。中印度人也。既傳法已。遊化至北天竺國。見雉堞之上有金色祥雲歎曰。斯道人氣也。必有大士為吾法嗣。乃入城。於闤闠間有一人。手持酒器逆而問曰。師何方而來。欲往何所。師曰。從自心來。欲往無處。曰識我手中物否。師曰。此是觸器而負淨者。曰師還識我否。師曰。我即不識。識即非我。又謂曰。汝試自稱名氏。吾當後示本因。彼因說偈而答。我從無量劫。至于生此國。本姓頗羅墮。名字婆須密。師曰。我師提多迦說。世尊昔遊北印度。語阿難言。此國中吾滅後三百年有一聖人。姓頗羅墮。名婆須密。而於禪祖當獲第七。世尊記汝。汝應出家。彼乃置器禮師側立而言曰。我思往劫。甞作檀那獻一如來寶座。彼佛記我云。汝於賢劫釋迦法中宣傳至教。今符師說。願加度脫。師即與披剃復圓戒相。乃告之曰。正法眼藏今傳於汝。勿令斷絕。乃說偈曰。無心無可得。說得不名法。若了心非心。始解心心法。說偈已。入師子奮迅三昧。踊身虛空高七多羅樹。却復本座。化火自焚。婆須密收靈骨貯七寶函。建浮圖寘于上級。即襄王十五年甲申歲也。</p>
<p><span class='note-inline'>(癸卯)</span>　頃王壬臣<span class='note-inline'>(襄王子)</span>治六年<span class='note-inline'>(楚莊王始覇)</span>。</p>
<p><span class='note-inline'>(己酉)</span>　匡王班<span class='note-inline'>(頃王子)</span>在位六年。</p>
<p><span class='note-inline'>(壬子)</span>　○<span class='note-inline'>(有云。此年世尊入滅者。破邪論引誤)</span>。</p>
<p><span class='note-inline'>(二十四　乙卯)</span>　定王瑜<span class='note-inline'>(匡王子)</span>治二十一年○<span class='note-inline'>(楚子問鼎之大小輕重)</span>。</p>
<p><span class='note-inline'>(二十五　丁巳)</span>　老聃氏。於是年九月十四日生于楚國陳郡苦縣賴鄉曲仁里。魏書云。老聃父姓韓名乾字元畢。母曰精敷。二合而娠。孕八十年而生於李樹下。因以為姓。名耳字伯陽。身長四尺六寸。額凸眉麁反唇騫鼻髆尖胯闊聃耳髼頭。故<span class='corr'>諡</span>曰聃。以疑獨之道祕于心。三寶之德資于用。一曰慈。二曰儉。三曰不敢為天下先。景王己卯紫氣浮關。欲往流沙。時有函關令尹喜。知道之人也。乃請言教。老氏遂著道德二篇。合五千言。皆評大道也。既而弗克。至于流沙。薨于槐里。年八十四歲。時有秦佚之弔。三號而出。是知天命殞于周也。</p>
<p><span class='note-inline'>(甲子　三五)</span>　墓在槐里西南三十里渭水之陽。今興平縣也。佛先三百四十五年。</p>
<p><span class='note-inline'>(二十六　辛未)</span>　第七祖婆須密者。北天竺國人也。姓頗羅墮。常服淨衣執酒器游行里閈。或吟或嘯。人謂之狂。及遇彌遮迦尊者宣如來往誌。自惺前緣投器。出家授法。行化至迦摩羅國。廣興佛事。於法座前忽有一智者。自稱我名佛陀難提。今與師論義。師曰。仁者論即不義。義即不論。若擬論義終非義論。難提知師義勝。心即欽伏曰。我願求道霑甘露味。尊者遂與剃度而授具戒。復告之曰。如來正法眼藏我今傳汝。汝常護持。乃說偈曰。心同虛空界。示等虛空法。證得虛空時。無是無非法。尊者即入慈心三昧。時梵王帝釋及諸天眾。俱來作禮而說偈言。賢劫眾聖祖。而當第七位。尊者哀念我。請為宣佛地。尊者從三昧起。示眾云。我所得法而非有故。若識佛地離有無故。說此語已。還入三昧示涅槃相。難提即於本座起七寶塔以葬全身。即定王十七年辛未歲也。</p>
<p><span class='note-inline'>(丙子)</span>　簡王夷<span class='note-inline'>(定王子)</span>治十四年。</p>
<p><span class='note-inline'>(丁丑)</span>　○老氏仕周為守藏吏。時年二十二矣。</p>
<p><span class='note-inline'>(己丑)</span>　○老氏遷太史令。時年三十四矣。一云。柱下史。自是五十四年不調。時人目為吏隱也。王十四年。魯襄元也。</p>
<p><span class='note-inline'>(庚寅)</span>　靈王泄心<span class='note-inline'>(簡王子)</span>生而有髭。治二十七年。</p>
<p><span class='note-inline'>(二十七　庚戌)</span>　二十一年。老氏五十五歲矣。</p>
<p><span class='note-inline'>(二十八)</span>　孔子生干魯國今兗州鄒邑平鄉晉昌里。實隱公後第九代襄公二十一年冬十一月初四日。按殷本紀。孔子父姓叔梁名紇。為鄒邑宰。先娶鄒氏女。生子孟皮。不才。後娶顏氏女名徵。在夫婦禱尼丘山而生孔子生而有髮。身長九尺六寸腰帶十圍。垂手過膝。河眸海口龍顏方顙。鳳顒燕頷虬髭虎視。有中和之德。衣莊而嚴。色溫而厲。有四十二表如世家。自易姓孔氏。名丘字仲尼。至唐玄宗。<span class='corr'>諡</span>曰文宣王。丘先殷之後裔頴考叔弗何祖焉。至紇移居魯。易姓叔梁。後孔子追昔先生姓字。以子配一。更姓孔氏。是不忘本仁也。學無常師。自然英才誕秀。聖德不群世號素王。大宣文教矣魯哀公十一年。自衛反魯修文教於洙泗之濱。祖述堯舜憲章文武之風。約魯史而修春秋。周平魯隱始之自<span class='corr'>己</span>未。終敬王魯哀壬戌記二百四。十二年之事。明王室衰諸侯覇褒貶得失。絕筆于獲麟之句也。而傳有五。左丘明公羊高穀梁赤鄒氏郟氏。刪詩三百。而詠國風雅頌正變之道也。而傳者分為四詩。毛韓魯齊。詩以關睢首之。明有夫婦。次有父子君臣之道。三綱逆順辨其國政。定尚書凡百篇。始于二典。次及三王典謨誓誥之文。備悉明也。秦火之後。漢儒伏生口授。裁二十餘篇。正禮樂有二禮記四十九篇。而以曲禮首之。終于喪服之制。俾夫孝弟施行。安上治民廣大悉備。而傳者徐生首焉。周禮者六官之屬王百七十五。明宗廟社稷王侯等差朝格典儀。大全其式矣。贊易道始于太極。是生兩儀。四象八卦萬物生焉。作十翼書以明之。謂上繫下繫上彖下彖上象下象文言說卦敘卦雜卦。而傳者古今眾矣。資學三千。達者七十有二。四科十哲。德行顏回閔損冉耕仲弓。言語宰予端木賜。政事冉求仲由。文學言偃卜商。子鯉伯魚。孫伋子思。皆預其數。壽七十三歲薨。佛先二百九十九年。</p>
<p><span class='note-inline'>(辛亥)</span>　世尊示滅四百年矣<span class='note-inline'>(時迦濕彌羅國五百六通依法智論造毘婆沙論)</span>。</p>
<p><span class='note-inline'>(二十九　丁巳)</span>　景王貴<span class='note-inline'>(靈王次子)</span>治二十五年。</p>
<p><span class='note-inline'>(三十　甲子丙寅　三六)</span>　第八祖佛陀難提者。迦摩羅國人也。姓瞿曇氏。頂有肉髻。辨捷無礙。初遇婆須密尊者出家受教。既而領徒。行化至提迦國城毘舍羅家。見其舍有白光上騰。謂徒眾曰。此家聖人口無言說。真大乘器。不行四衢知觸穢耳。言訖長者出致禮問。何所須祖曰。我求侍者。曰我有一子。名伏祖馱密多。年已五十口未曾言足未曾履。曰。如汝所說真吾弟子。祖既見之。遽起禮拜而說偈曰。父母非我親。誰是最親者。諸佛非我道。誰是最道者。祖以偈答曰。汝言與心親。父母非可比。汝行與道合諸佛心即是。外求有相佛。與汝不相似。欲識汝本心。非合亦非離。伏馱密多聞祖妙偈。便行七步。祖曰。此子昔曾值佛悲願廣大。慮父母愛情難捨。故不言不履耳。時長者遂捨令出家。祖尋授具戒。復告之曰。我今以如來正法眼藏傳囑於汝。勿令斷絕。乃說偈曰。虛空無內外。心法亦如此。若了虛空故。是達真如理。密多承師傳囑。以偈讚曰。我師禪祖中。當得為第八。法化眾無量。悉獲阿羅漢。爾時尊者佛陀難提。即現神變。却復本坐。儼然寂滅。眾興寶塔葬其全身。即景王十年丙寅歲也。</p>
<p><span class='note-inline'>(乙亥)</span>　孔子時年二十六。適周問禮於老聃。聃年已七十九。</p>
<p><span class='note-inline'>(己卯)</span>　老聃是年薨。壽八十四歲。</p>
<p><span class='note-inline'>(辛巳)</span>　四月王崩。劉子單子立王子猛。六月子朝作亂。十月晉納王于王城。十一月猛卒<span class='note-inline'>(是為悼王)</span>。</p>
<p><span class='note-inline'>(三十一　壬午)</span>　敬王丐<span class='note-inline'>(悼王弟)</span>劉獻公單穆公韓宣等伐子朝立王。治四十三年。</p>
<p><span class='note-inline'>(乙酉)</span>　<span class='note-inline'>(冬克鞏逐王子朝入成周。自是謂王城為西周。成周為東周)</span>。</p>
<p><span class='note-inline'>(壬辰)</span>　十一年乃魯定元年。</p>
<p><span class='note-inline'>(辛丑)</span>　孔子為魯司寇年已五十二矣。</p>
<p><span class='note-inline'>(癸卯)</span>　孔子去魯適衛。</p>
<p><span class='note-inline'>(乙巳)</span>　孔子之宋如陳。</p>
<p><span class='note-inline'>(戊申)</span>　孔子微服過宋。</p>
<p><span class='note-inline'>(己酉)</span>　孔子厄於陳。</p>
<p><span class='note-inline'>(庚戌)</span>　二十八年。魯哀十一年。孔子自衛返魯。作春秋定六經。時年六十一歲矣。</p>
<p><span class='note-inline'>(三十二　甲寅)</span>　第九祖伏馱密多者。提迦國人。姓毘舍羅。既受佛陀難提傳囑。後至中印度行化。時有長者香蓋。携一子而來瞻禮尊者曰。此子處胎六十年。因號難生。復甞會一仙者。謂此兒非凡。當為法器。令遇尊者。可令出家。祖即與落髮授戒。羯磨之際祥光燭座。仍感舍利三十粒現前。自此精進忘疲。既而師告之曰。如來大法眼藏今傳於汝。汝護念之。乃說偈曰。真理本無名。因名顯真理。受得真實法。非真亦非偽。尊者傳法已。即入滅盡三昧而般涅槃。眾以香油旃檀闍維真體。收舍利建塔于。那爛陀寺即敬王三十三年甲寅歲。</p>
<p><span class='note-inline'>(庚申)</span>　孔子絕筆于獲麟。</p>
<p><span class='note-inline'>(壬戌)</span>　王四十年。魯哀十六年夏四月八日孔子薨于曲阜。四十三年吳滅矣。</p>
<p><span class='note-inline'>(甲子丙寅　<span class='corr'>三</span>七)</span>　元王仁<span class='note-inline'>(敬王子)</span>治八年○<span class='note-inline'>(越王勾踐始覇矣)</span>。</p>
<p><span class='note-inline'>(三十三　癸酉)</span>　貞定王介<span class='note-inline'>(元王子)</span>在位二十八年。</p>
<p><span class='note-inline'>(辛卯)</span>　世尊示滅五百年矣。</p>
<p><span class='note-inline'>(三十四　己亥)</span>　第十祖脇尊者。中印度人也。本名難生。初將誕。父夢一白象背有寶座。座上安一明珠。從門而入。光照四眾。既覺遂生。後值伏馱尊者。執侍左右。未甞睡眠。謂其脇不至席。遂號脇尊者焉。初至華氏國憩一樹下。右手指地而告眾曰。此地變金色。當有聖人入會。言訖即變金色。時有長者子富那夜奢。合掌前立。尊者問曰。汝從何來。夜奢曰。我心非往。尊者曰。汝何處住。曰我心非止。祖曰。汝不定耶。曰諸佛亦然。祖曰。汝非諸佛。曰諸佛亦非。祖因說偈曰。此地變金色。預知於聖至。當坐菩提樹。覺華而成已。夜奢復說偈曰。師坐金色地。常說真實義。回光而照我。令入三摩諦。祖知其意即度出家復具戒品。乃告之曰。如來大法眼藏今傳於汝。汝護念之。乃說偈曰。真體自然真。因真說有理。領得真真法。無行亦無止。傳法已。即現神變入于涅槃化火自焚。四眾以衣裓盛舍利。隨處興塔焉。即貞王二十七年己亥歲也。</p>
<p><span class='note-inline'>(辛丑)</span>　考王嵬<span class='note-inline'>(一名隗貞王子)</span>治十五年。</p>
<p><span class='note-inline'>(丙辰)</span>　威烈王午<span class='note-inline'>(考王子)</span>在位二十四年。</p>
<p><span class='note-inline'>(甲子　三八)</span>　王十九年。魏斯好賢即文侯之德。</p>
<p><span class='note-inline'>(丁丑)</span>　○通鑑始于此。宋司馬光集。</p>
<p><span class='note-inline'>(戊寅)</span>　王命趙魏韓為諸侯。自此號為七雄。</p>

<p class='juan'>佛祖歷代通載卷第三<span class='note-inline'>(終)</span></p></div>
</div><!-- end of div[@id='body'] -->
</body></html>