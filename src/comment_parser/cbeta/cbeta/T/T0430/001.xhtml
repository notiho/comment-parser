<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>八吉祥經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 430 [Nos. 427-429, 431]
<p class='juan'><a id='mulu1' />八吉祥經</p><p class="byline">梁扶南三藏僧伽婆羅譯</p>
<div class='div-jing'><p>如是我聞：</p>
<p>一時，佛住舍衛國<span class='corr'>祇</span>樹給孤獨園，與大比丘眾一千二百五十人俱，菩薩摩訶薩八萬人，及諸天龍、鬼神等。</p>
<p>爾時，世尊告舍利弗：「從此佛世界，向東方過一恒河沙世界，有世界名曰天勝，彼土有佛，名善說吉如來、應供、正遍知，今現在說法。</p>
<p>「舍利弗！從彼佛世界，向東方過二恒河沙等世界，有世界名念意，彼土有佛，名普光明如來、應供、正遍知，今現在說法。</p>
<p>「舍利弗！從彼佛世界，向東方過三恒河沙等世界，有世界名可愛遊戲，彼土有佛，名戰鬪勝吉如來、應供、正遍知，今現在說法。</p>
<p>「舍利弗！從彼世界，向東方過四恒河沙等世界，有世界名善清淨聚，彼土有佛，名自在幢王如來、應供、正遍知，今現在說法。</p>
<p>「舍利弗！從彼佛世界，向東方過五恒河沙等世界，有世界名無塵聚，彼土有佛，名無邊功德光明吉如來、應供、正遍知，今現在說法。</p>
<p>「舍利弗！從彼佛世界，向東方過六恒河沙等世界，有世界名無妨礙遊戲，彼土有佛，名無障礙業柱吉如來、應供、正遍知，今現在說法。</p>
<p>「舍利弗！從彼佛世界，向東方過七恒河沙等世界，有世界名金聚，彼土有佛，名妙華勇猛如來、應供、正遍知，今現在說法。</p>
<p>「舍利弗！從彼佛世界，向東方過八恒河沙等世界，有世界名美聲，彼土有佛，名寶蓮華安住王如來、應供、正遍知，今現在說法。</p>
<p>「舍利弗！此八佛土皆悉清淨，無有女人亦無五濁。</p>
<p>「舍利弗！若善男子、善女人住大乘者，聞此八佛名號，受持不忘，并為他說，若生三塗、八難處者，無有是處。若有女人聞八佛名號，自能憶持，兼為他說，若更受女身，無有是處。</p>
<p>「舍利弗！若善男子、善女人，住於大乘，聞此八佛名號，聞已受持，為他人說，今世後世常有神通，得樂說辯，深修禪定，具陀羅尼，六根清淨，恒值聖人，無天、龍、夜叉、人及非人、盜賊、水、火、毒藥等畏，一切怖畏皆悉除滅，臥覺常安，無諸惡夢，常為諸天之所守護。」</p>
<p>爾時，世尊說此祇夜：</p>

<div class="lg regular" style="margin-left:1em;"><div class='lg-row'>「若有善男子，　及以諸女人，</div>
<div class='lg-row'>聞八佛號名，　憶持為人說，</div>
<div class='lg-row'>身心常安隱，　無有諸恐怖。</div>
<div class='lg-row'>繫念不忘失，　滅無量劫罪，</div>
<div class='lg-row'>後生天人中，　遠離諸惡趣。</div>
<div class='lg-row'>六根常清淨，　端正有威德，</div>
<div class='lg-row'>八部諸善神，　是夜常守護。</div>
<div class='lg-row'>人天所恭敬，　供養生忻喜，</div>
<div class='lg-row'>夜叉及非人，　盜賊與刀杖，</div>
<div class='lg-row'>水火毒藥等，　此畏皆悉無，</div>
<div class='lg-row'>臥覺恒安隱，　無有諸惡夢。</div>
<div class='lg-row'>利根有智慧，　常樂聞正法，</div>
<div class='lg-row'>聞已生信心，　得深妙法者，</div>
<div class='lg-row'>口氣無臭穢，　精進為他說，</div>
<div class='lg-row'>眾魔及外道，　無有敢干亂。</div>
<div class='lg-row'>女人聞佛名，　憶持為他說，</div>
<div class='lg-row'>盡此女人報，　後生不復受。</div>
<div class='lg-row'>誦持為人說，　八佛之名號，</div>
<div class='lg-row'>得諸功德果，　如上之所說。</div>
<div class='lg-row'>是故有智者，　惟當念受持，</div>
<div class='lg-row'>一心懷忻喜，　不應起放逸。」</div>
</div><p>佛說此經已，長老舍利弗等諸大比丘，并諸菩薩摩訶薩眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，歡喜奉行。</p>
</div>
<p class='juan'>八吉祥經</p>
</div><!-- end of div[@id='body'] -->
</body></html>