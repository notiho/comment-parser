<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普賢菩薩行願王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2907
<p class='juan'><a id='mulu1' />普賢菩薩行願王經</p>
<div class='div-jing'>
<div class="lg regular"><div class='lg-row'>盡諸十方世界尊　普遊三世人師子</div>
<div class='lg-row'>我身口意具清淨　是故今當遍稽首</div>
<div class='lg-row'>以普賢行諸願力　一切最勝相現前</div>
<div class='lg-row'>俯身量等剎土塵　虔心卛禮於大聖</div>
<div class='lg-row'>一微塵上眾塵佛　各於其中佛子遶</div>
<div class='lg-row'>是諸法界盡無邊　如來皆遍當勝解</div>
<div class='lg-row'>是諸德海量難盡　以言枝派結無涯</div>
<div class='lg-row'>諸佛功德敷演故　一切善願我當讚</div>
<div class='lg-row'>最勝妙華及花鬘　最勝妙燈及鑪香</div>
<div class='lg-row'>音聲塗香及寶蓋　恭敬供養一切佛</div>
<div class='lg-row'>勝妙衣服及薰香　末香積裏等須彌</div>
<div class='lg-row'>勝妙一切莊嚴具　恭敬供養於善遊</div>
<div class='lg-row'>深信普賢行願力　如是無上廣大施</div>
<div class='lg-row'>此皆將獻於十方　恭敬供養一切佛</div>
<div class='lg-row'>為以貪嗔癡為因　身業口業及意業</div>
<div class='lg-row'>若有所造於不善　如來我今皆懺悔</div>
<div class='lg-row'>十方諸佛與菩薩　緣覺有學及無學</div>
<div class='lg-row'>及與眾生諸功德　我當隨喜於一切</div>
<div class='lg-row'>十方諸界作燈者　願證無著佛菩薩</div>
<div class='lg-row'>如是於諸大導師　我請轉於無上輪</div>
<div class='lg-row'>有佛欲取於涅槃　為利一切有情故</div>
<div class='lg-row'>我以合掌當跪請　令願住劫剎土塵</div>
<div class='lg-row'>禮拜供養與懺悔　隨喜啟發及勸請</div>
<div class='lg-row'>我於積集少善根　皆用迴向大菩提</div>
<div class='lg-row'>過去十方諸善逝　住於世者皆供養</div>
<div class='lg-row'>所有未來諸善逝　速令願滿證菩提</div>
<div class='lg-row'>盡於十方諸剎土　皆得廣大令清淨</div>
<div class='lg-row'>菩薩樹下等覺尊　及諸佛子願圓滿</div>
<div class='lg-row'>所是十方有情類　願得無漏常安樂</div>
<div class='lg-row'>所是眾生諸法義　願所希望隨意成</div>
<div class='lg-row'>菩提諸行我當行　願生六趣智宿命</div>
<div class='lg-row'>若於世界受身時　願我出家果恒遂</div>
<div class='lg-row'>隨順修學諸最勝　普賢行行令圓滿</div>
<div class='lg-row'>無垢清淨尸羅等　願常無缺無瑕穢</div>
<div class='lg-row'>天龍夜叉鳩槃荼　人及諸類發眾聲</div>
<div class='lg-row'>各各所有一切音　我隨彼音為說法</div>
<div class='lg-row'>調善精勤修十度　願常不忘菩提心</div>
<div class='lg-row'>所有諸惡成障者　如是皆願盡消滅</div>
<div class='lg-row'>業與煩惱諸魔道　行於世間得解脫</div>
<div class='lg-row'>不著於水喻蓮花　經空無礙如日月</div>
<div class='lg-row'>所有十方剎土中　惡趣眾苦盡消除</div>
<div class='lg-row'>安致有情安樂處　饒益諸行利群品</div>
<div class='lg-row'>能令圓滿菩提行　隨順眾生轉彼行</div>
<div class='lg-row'>開示普賢菩薩行　盡未來劫行此行</div>
<div class='lg-row'>熟能與我同行行　願得與之常相隨</div>
<div class='lg-row'>身業口業及意業　與彼行行願為一</div>
<div class='lg-row'>欲利於我諸善友　開演普賢諸行者</div>
<div class='lg-row'>如是願得常相遇　我不違背於彼意</div>
<div class='lg-row'>佛子圍繞大尊師　願我常得親覩見</div>
<div class='lg-row'>於中廣行大供養　盡未來劫無厭惓</div>
<div class='lg-row'>恒持諸佛最妙法　菩薩之行令普示</div>
<div class='lg-row'>為淨普賢菩薩行　於未來劫我願行</div>
<div class='lg-row'>於三有中輪轉時　證得無盡福德智</div>
<div class='lg-row'>定惠方便及解脫　願成諸得無盡藏</div>
<div class='lg-row'>一微塵上微塵剎　於一剎中無量佛</div>
<div class='lg-row'>佛子圍繞居中尊　菩薩行行我瞻仰</div>
<div class='lg-row'>如是無邊眾方所　一毫髮上載三世</div>
<div class='lg-row'>佛與剎土量如海　行行如海眾多劫</div>
<div class='lg-row'>一音言枝方大海　皆是諸佛清淨音</div>
<div class='lg-row'>隨其眾意而敷演　願我常趣諸佛教</div>
<div class='lg-row'>遊於三世諸最勝　當轉無上法輪時</div>
<div class='lg-row'>如上諸佛無盡教　我以惠力令善入</div>
<div class='lg-row'>所有未來眾多劫　於一剎那我當證</div>
<div class='lg-row'>如是諸劫歷三世　剎那分中我當行</div>
<div class='lg-row'>遊於三世人師子　我於剎那盡瞻仰</div>
<div class='lg-row'>常於諸佛上境界　如幻解脫力所證</div>
<div class='lg-row'>三世剎土眾莊嚴　盡用建立一塵上</div>
<div class='lg-row'>如是無量諸方所　亦願佛剎遍莊嚴</div>
<div class='lg-row'>所有未來諸世證　盡證等覺轉法輪</div>
<div class='lg-row'>示入涅槃證真際　我願行於諸佛前</div>
<div class='lg-row'>令諸神力速普往　以大乘力趣普門</div>
<div class='lg-row'>以行行力普功德　諸大慈力普遍滿</div>
<div class='lg-row'>普於眾善諸福力　無有染著大智力</div>
<div class='lg-row'>智惠方便諸定力　令正修行菩提力</div>
<div class='lg-row'>常以清淨諸業力　永除一切煩惱力</div>
<div class='lg-row'>諸作魔力令無力　圓滿普賢行行力</div>
<div class='lg-row'>諸剎如海令諸淨　有情諸海令解脫</div>
<div class='lg-row'>諸法如海令了見　智惠如海令善證</div>
<div class='lg-row'>行行如海令清淨　誓願如海令圓滿</div>
<div class='lg-row'>諸佛如海令供養　歷劫如海行無倦</div>
<div class='lg-row'>所遊三世最勝尊　菩提行願有眾多</div>
<div class='lg-row'>用普賢行等覺已　如是我當令圓滿</div>
<div class='lg-row'>諸佛子中最為尊　是故號之為普賢</div>
<div class='lg-row'>與此大智同行故　如是諸善悉迴向</div>
<div class='lg-row'>身口意業極清淨　行淨眾剎亦清淨</div>
<div class='lg-row'>普賢如何善迴向　願我亦同於此行</div>
<div class='lg-row'>為行極善普賢行　文殊大願亦當行</div>
<div class='lg-row'>未來諸劫勿厭疲　菩薩此行皆圓滿</div>
<div class='lg-row'>如是等行勿有量　亦願諸福勿有量</div>
<div class='lg-row'>處於如是無量行　一切變化願我知</div>
<div class='lg-row'>若有盡於虛空際　眾生無盡亦如是</div>
<div class='lg-row'>盡於業與煩惱際　我之願際量亦然</div>
<div class='lg-row'>所有十方無量剎　眾寶莊嚴獻諸佛</div>
<div class='lg-row'>人及諸大最勝樂　如剎塵劫將供養</div>
<div class='lg-row'>寧有聞此迴向經　隨順深信大菩提</div>
<div class='lg-row'>唯於此中生一信　即成最勝功德聚</div>
<div class='lg-row'>若人發此普賢願　此乃遠離諸惡趣</div>
<div class='lg-row'>又以棄絕諸惡友　是人速見阿彌陀</div>
<div class='lg-row'>此皆獲證最勝壽　善來於此壽人身</div>
<div class='lg-row'>有如普賢大菩薩　皆能不久速成就</div>
<div class='lg-row'>誰以無明力所作　五無間等諸眾罪</div>
<div class='lg-row'>其人誦此普賢願　應時速得永盡際</div>
<div class='lg-row'>於諸色相及智惠　種族容質皆圓滿</div>
<div class='lg-row'>眾魔外道不能屈　道於三界咸供養</div>
<div class='lg-row'>為利一切有情故　菩提樹下速安住</div>
<div class='lg-row'>成等正覺轉法輪　降伏一切魔軍眾</div>
<div class='lg-row'>若此普賢行行願　受持讀誦解說者</div>
<div class='lg-row'>此之果報唯佛知　無上菩提勿生惑</div>
<div class='lg-row'>譬如文殊威德智　普賢菩薩亦如是</div>
<div class='lg-row'>我隨修學如彼行　是等諸善悉迴向</div>
<div class='lg-row'>遊於三世諸最勝　所可稱讚所迴向</div>
<div class='lg-row'>我之如是眾善根　為修普賢行迴向</div>
<div class='lg-row'>若我當於命終時　蠲除一切諸覆障</div>
<div class='lg-row'>目所親覩彌陀己　遊彼極樂剎土中</div>
<div class='lg-row'>既到彼已如是願　誓得一切皆現前</div>
<div class='lg-row'>令我此皆極圓滿　盡於世界利群生</div>
<div class='lg-row'>秀麗極樂佛道場　生於上妙蓮花上</div>
<div class='lg-row'>親向彌陀世尊所　願我於此得授記</div>
<div class='lg-row'>我得最勝授記已　變化眾多百俱胝</div>
<div class='lg-row'>令以惠力於十方　於諸有情作饒益</div>
</div>
<p class='juan'>普賢菩薩行願王經</p></div>
</div><!-- end of div[@id='body'] -->
</body></html>