<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法集要頌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 213
<div class='div-pin'>
<p class='juan'><a id='mulu1' />法集要頌經有為品第一</p><p class="byline">尊者法救集</p><p class="byline">西天中印度惹爛駄囉國密林寺三藏明教大師賜紫沙門臣天息災奉　詔譯</p><a id='mulu2' />
<div class="lg regular"><div class='lg-row'>能覺悟煩惱，　宜發歡喜心，</div>
<div class='lg-row'>今聽我所集，　佛所宣法頌。</div>
<div class='lg-row'>如是佛世尊，　一切智中師，</div>
<div class='lg-row'>慈悲為有情，　廣說真實語。</div>
</div>
<div class="lg regular"><div class='lg-row'>一切行非常，　皆是興衰法，</div>
<div class='lg-row'>夫生輒還終，　寂滅最安樂。</div>
<div class='lg-row'>如燭熾焰時，　擲物在暗處，</div>
<div class='lg-row'>不使智燈尋，　恒為煩惱覆。</div>
<div class='lg-row'>人身有形器，　棄散在諸方，</div>
<div class='lg-row'>骸骨如鴿色，　觀斯有何樂？</div>
<div class='lg-row'>譬如人初夜，　識託住母胎，</div>
<div class='lg-row'>日涉多遷變，　逝而定不還。</div>
<div class='lg-row'>晨朝覩好事，　夜至則不現，</div>
<div class='lg-row'>昨所瞻視者，　今夕則或無。</div>
<div class='lg-row'>榮富焰熾盛，　無常無時節，</div>
<div class='lg-row'>不揀擇貴賤，　常被死王降。</div>
<div class='lg-row'>或有在胎殞，　或初誕亦亡，</div>
<div class='lg-row'>盛壯不免死，　老耄甘心受。</div>
<div class='lg-row'>若老或少年，　及與中年者，</div>
<div class='lg-row'>恒被死來侵，　云何不懷怖？</div>
<div class='lg-row'>命如菓自熟，　常恐會零落，</div>
<div class='lg-row'>生已必有終，　誰能免斯者？</div>
<div class='lg-row'>譬如陶家師，　埏埴作<span class='corr'>坏</span>器，</div>
<div class='lg-row'>諸有悉破壞，　人命亦如是。</div>
<div class='lg-row'>如人彈琴瑟，　具足眾妙音，</div>
<div class='lg-row'>絃斷無少聲，　人命亦如是。</div>
<div class='lg-row'>如囚被繫縛，　拘牽詣都市，</div>
<div class='lg-row'>動則向死路，　壽命亦如是。</div>
<div class='lg-row'>如河急駛流，　往而悉不還，</div>
<div class='lg-row'>人生亦如是，　逝者皆不迴。</div>
<div class='lg-row'>諸患集成身，　生多眾苦惱，</div>
<div class='lg-row'>人命亦如是，　為老死所伺。</div>
<div class='lg-row'>所造成功勞，　永世獲安樂，</div>
<div class='lg-row'>如杖擊急水，　暫開還却合。</div>
<div class='lg-row'>如人操杖行，　牧牛飲飼者，</div>
<div class='lg-row'>人命亦如是，　亦即養命去。</div>
<div class='lg-row'>夫人欲立德，　晝夜勿空過，</div>
<div class='lg-row'>既獲得人身，　一心思命盡。</div>
<div class='lg-row'>不寐覺夜長，　疲倦道路長，</div>
<div class='lg-row'>愚迷生死長，　希聞於妙法。</div>
<div class='lg-row'>有子兼有財，　慳惜遇散壞，</div>
<div class='lg-row'>愚夫不自觀，　何恃有財子？</div>
<div class='lg-row'>百千非算數，　族姓富男女，</div>
<div class='lg-row'>積聚多財產，　無不皆衰滅。</div>
<div class='lg-row'>富貴非聖財，　恒為無常伺，</div>
<div class='lg-row'>猶如盲眼人，　不能自觀察。</div>
<div class='lg-row'>聚集還散壞，　崇高必墜落，</div>
<div class='lg-row'>生者皆盡終，　有情亦如是。</div>
<div class='lg-row'>行惡入地獄，　修善則生天，</div>
<div class='lg-row'>若能修善者，　漏盡得涅槃。</div>
</div>
<div class="lg regular"><div class='lg-row'>諸佛與菩薩，　緣覺及聲聞，</div>
<div class='lg-row'>尚捨有為身，　何況諸有情？</div>
<div class='lg-row'>非空非海中，　非入山窟間，</div>
<div class='lg-row'>無有地方所，　脫止不受死。</div>
<div class='lg-row'>若住現在世，　過去及未來，</div>
<div class='lg-row'>一切有為事，　終歸於盡壞。</div>
<div class='lg-row'>智者能離繫，　恒正念觀察，</div>
<div class='lg-row'>常思無漏道，　是名真智者。</div>
<div class='lg-row'>如囚被繫縛，　所欲無能益，</div>
<div class='lg-row'>亦如朽故車，　不久見破壞。</div>
<div class='lg-row'>色變為老耄，　戀家如在獄，</div>
<div class='lg-row'>不覺死來侵，　愚夫不能知。</div>
<div class='lg-row'>雖壽滿百歲，　亦被死相隨，</div>
<div class='lg-row'>為老病所逼，　患終至後際。</div>
<div class='lg-row'>老至苦纏身，　晝夜多痛惱，</div>
<div class='lg-row'>辛楚有千般，　如魚入灰火。</div>
<div class='lg-row'>江河無停止，　駛流去不迴，</div>
<div class='lg-row'>保惜膿漏軀，　雖戀不能住。</div>
<div class='lg-row'>四大聚集身，　無常詎久留，</div>
<div class='lg-row'>地種散壞時，　神識空何用？</div>
<div class='lg-row'>此身多障惱，　膿漏恒疾患，</div>
<div class='lg-row'>愚迷貪愛著，　不厭求寂滅。</div>
<div class='lg-row'>今歲雖云在，　冬夏不久停，</div>
<div class='lg-row'>凡夫貪世樂，　中間不驚怖。</div>
<div class='lg-row'>父母與兄弟，　妻子并眷屬，</div>
<div class='lg-row'>無常來牽引，　無能救濟者。</div>
<div class='lg-row'>如是諸有情，　舉動貪榮樂，</div>
<div class='lg-row'>無常老病侵，　不覺生苦惱。</div>
<div class='lg-row'>剃髮為苾芻，　宜應修止觀，</div>
<div class='lg-row'>魔羅不能伺，　度生到彼岸。</div>
</div></div>
<div class='div-pin'><a id='mulu3' />
<p class='h1'>法集要頌經愛欲品第二</p>
<div class="lg regular"><div class='lg-row'>慾我知汝根，　意以思想生，</div>
<div class='lg-row'>我不思惟汝，　則汝慾不有。</div>
<div class='lg-row'>因慾生煩惱，　因慾生怖畏，</div>
<div class='lg-row'>離慾得解脫，　無怖無煩惱。</div>
<div class='lg-row'>從愛生煩惱，　從愛生怖畏，</div>
<div class='lg-row'>離愛得解脫，　無怖無煩惱。</div>
<div class='lg-row'>菓先甜後苦，　愛慾亦如斯，</div>
<div class='lg-row'>後受地獄苦，　燒煮無數劫。</div>
<div class='lg-row'>愚迷貪愛慾，　戀著於妻子，</div>
<div class='lg-row'>為愛染纏縛，　堅固難出離。</div>
<div class='lg-row'>賢聖示愛慾，　莊嚴諸眷屬，</div>
<div class='lg-row'>遠離於妻子，　堅固能利益。</div>
<div class='lg-row'>貪欲難解脫，　離欲真出家，</div>
<div class='lg-row'>不貪受快樂，　智者無所欲。</div>
<div class='lg-row'>世間貪欲人，　種種非思惟，</div>
<div class='lg-row'>若能調伏者，　是名真離欲。</div>
<div class='lg-row'>若人恒貪欲，　處縛難解脫，</div>
<div class='lg-row'>唯慧能分別，　煩惱斷不生。</div>
<div class='lg-row'>正念常興起，　寂靜欲易除，</div>
<div class='lg-row'>自制以法戒，　不犯善增長。</div>
<div class='lg-row'>常行貪欲人，　愚者共狎習，</div>
<div class='lg-row'>念定不放逸，　次第獲無漏。</div>
<div class='lg-row'>剎那修止觀，　能離諸罪垢，</div>
<div class='lg-row'>我慢自消除，　解脫獲安樂。</div>
<div class='lg-row'>若人不斷欲，　如皮入火燒，</div>
<div class='lg-row'>剎那見燋壞，　受罪無央數。</div>
<div class='lg-row'>苾芻慎欲樂，　放逸多憂愁，</div>
<div class='lg-row'>若離於愛欲，　正念受快樂。</div>
<div class='lg-row'>無厭有何足？　不足何有樂？</div>
<div class='lg-row'>無樂有何憂？　有愛有何樂？</div>
<div class='lg-row'>寂靜智慧足，　能長無漏道，</div>
<div class='lg-row'>貪愛若不足，　非法受中夭。</div>
<div class='lg-row'>見色心迷惑，　不自觀無常，</div>
<div class='lg-row'>愚以為美善，　不知其非真。</div>
<div class='lg-row'>愚以貪自縛，　不求度彼岸，</div>
<div class='lg-row'>貪財為愛欲，　害人亦自縛。</div>
<div class='lg-row'>世容眾妙欲，　此欲最味少，</div>
<div class='lg-row'>若比天上樂，　迦哩灑跛拏。</div>
<div class='lg-row'>眾山盡為金，　猶如鐵圍山，</div>
<div class='lg-row'>此猶無厭足，　正覺盡能知。</div>
<div class='lg-row'>世間苦果報，　皆因於貪欲，</div>
<div class='lg-row'>智者善調伏，　應依此中學。</div>
</div></div>
<div class='div-pin'><a id='mulu4' />
<p class='h1'>法集要頌經貪品第三</p>
<div class="lg regular"><div class='lg-row'>極貪善顯現，　有情懷疑慮，</div>
<div class='lg-row'>若復增貪意，　自作堅固縛。</div>
<div class='lg-row'>離貪善觀察，　疑慮得消除，</div>
<div class='lg-row'>棄捨彼貪愛，　堅固縛自壞。</div>
<div class='lg-row'>以欲網自弊，　以愛蓋自覆，</div>
<div class='lg-row'>愚情自恣縛，　如魚入釣手。</div>
<div class='lg-row'>死命恒來逼，　如犢逐愛母，</div>
<div class='lg-row'>貪著放逸者，　如猿逢果樹。</div>
<div class='lg-row'>貪意甚堅牢，　趣而還復趣，</div>
<div class='lg-row'>夫貪愛潤澤，　思想為滋蔓。</div>
<div class='lg-row'>貪欲深無底，　老死是用增，</div>
<div class='lg-row'>貪欲多虛誑，　貪欲懷悋惜。</div>
<div class='lg-row'>若以慧分別，　正觀獲安樂，</div>
<div class='lg-row'>由貪受生死，　奔波樂向前。</div>
<div class='lg-row'>群生無慧眼，　不能自觀察，</div>
<div class='lg-row'>愚迷貪所執，　沈淪豈覺知？</div>
<div class='lg-row'>若修瑜伽行，　魔王不能伺，</div>
<div class='lg-row'>貪垢難消釋，　如犢戀愛母。</div>
<div class='lg-row'>離貪免沈淪，　離貪得解脫，</div>
<div class='lg-row'>因貪增喧諍，　因愛饒毀謗。</div>
<div class='lg-row'>苾芻修止觀，　證得寂靜果，</div>
<div class='lg-row'>貪意如良田，　遇風雨增長。</div>
<div class='lg-row'>若遠離貪愛，　煩惱不能侵，</div>
<div class='lg-row'>貪欲若薄劣，　如水滴蓮上。</div>
<div class='lg-row'>彼煩惱易除，　可說為智者，</div>
<div class='lg-row'>伐樹不伐根，　雖伐猶增長。</div>
<div class='lg-row'>拔貪不盡根，　雖伐還復生，</div>
<div class='lg-row'>貪欲如種田，　耕之去雜穢。</div>
<div class='lg-row'>愛苗若不耘，　善果不堅貞，</div>
<div class='lg-row'>貪心與愛心，　分別本不二。</div>
<div class='lg-row'>造惡俱苦受，　云何不生悔？</div>
<div class='lg-row'>貪性初為種，　愛性受胞胎。</div>
<div class='lg-row'>有情戀不息，　往來難出離，</div>
<div class='lg-row'>諸天及人民，　依愛而止住。</div>
<div class='lg-row'>愛往眾結隨，　剎那亦不停，</div>
<div class='lg-row'>時過復生憂，　入獄方自覺。</div>
<div class='lg-row'>緣流愛不住，　欲網覆瘡根，</div>
<div class='lg-row'>枝蔓增飢渴，　數數增苦受。</div>
<div class='lg-row'>譬如自造箭，　還自傷其體，</div>
<div class='lg-row'>內箭亦如是，　愛箭傷有情。</div>
<div class='lg-row'>能覺知是者，　愛苦共生有，</div>
<div class='lg-row'>無欲無有想，　苾芻真度世。</div>
</div></div>
<div class='div-pin'><a id='mulu5' />
<p class='h1'>法集要頌經放逸品第四</p>
<div class="lg regular"><div class='lg-row'>戒為甘露道，　放逸為死徑，</div>
<div class='lg-row'>不貪則不死，　失道乃自喪。</div>
<div class='lg-row'>智者守道勝，　終不為迷醉，</div>
<div class='lg-row'>不貪致喜樂，　從是得聖道。</div>
<div class='lg-row'>恒思修善法，　自守常堅固，</div>
<div class='lg-row'>智者求寂靜，　吉祥無有上。</div>
<div class='lg-row'>迷醉如自禁，　能去之為賢，</div>
<div class='lg-row'><span class='corr'>已</span>昇智慧堂，　去危乃獲安。</div>
<div class='lg-row'>智者觀愚人，　譬如山與地，</div>
<div class='lg-row'>當念捨憍慢，　智者習明慧。</div>
<div class='lg-row'>發行不放逸，　約己調伏心，</div>
<div class='lg-row'>能善作智燈，　黑闇自破壞。</div>
<div class='lg-row'>正念常興起，　意靜易滅除，</div>
<div class='lg-row'>自制以法命，　不犯善名稱。</div>
<div class='lg-row'>專意莫放逸，　習意牟尼戒，</div>
<div class='lg-row'>不親卑漏法，　不與放逸會。</div>
<div class='lg-row'>不種邪見根，　不於世增惡，</div>
<div class='lg-row'>正見增上道，　世俗智所察。</div>
<div class='lg-row'>歷於百千生，　終不墮地獄，</div>
<div class='lg-row'>修習放逸人，　愚人所狎習。</div>
<div class='lg-row'>止觀不散亂，　如財主守藏，</div>
<div class='lg-row'>莫貪樂鬪諍，　亦勿嗜欲樂。</div>
<div class='lg-row'>思念不放逸，　可以獲大安，</div>
<div class='lg-row'>不為時自恣，　能制漏得盡。</div>
<div class='lg-row'>放逸魔得便，　如師子搏鹿，</div>
<div class='lg-row'>放逸有四事，　好犯他人婦，</div>
<div class='lg-row'>初獄二尠福，　毀三睡眠四。</div>
<div class='lg-row'>無福利墮惡，　畏而畏樂寡，</div>
<div class='lg-row'>王法加重罪，　身死入地獄。</div>
<div class='lg-row'>本情不自造，　情知不自為，</div>
<div class='lg-row'>不慮邪徑路，　愚者念力求。</div>
</div>
<div class="lg regular"><div class='lg-row'>智者喻明燈，　闇者從得燭，</div>
<div class='lg-row'>示導世間人，　如目將無目。</div>
<div class='lg-row'>若所作不善，　如彼無目人，</div>
<div class='lg-row'>涉道甚艱難，　路險懷恐怖。</div>
<div class='lg-row'>善法若增長，　魔羅不得便，</div>
<div class='lg-row'>漏盡證寂滅，　可獲真實果。</div>
<div class='lg-row'>惡法若增長，　魔羅常伺便，</div>
<div class='lg-row'>失彼寂滅道，　受苦無窮盡。</div>
<div class='lg-row'>所謂持法者，　不必多誦習，</div>
<div class='lg-row'>若少有所聞，　具足法身行。</div>
<div class='lg-row'>雖誦習多義，　放逸不從正，</div>
<div class='lg-row'>如牧數他牛，　難獲沙門果。</div>
<div class='lg-row'>若聞惡而忍，　說行人讚嘆，</div>
<div class='lg-row'>消除貪瞋癡，　彼獲沙門性。</div>
<div class='lg-row'>讚歎不放逸，　毀彼放逸人，</div>
<div class='lg-row'>恒獲人天報，　最上為殊勝。</div>
<div class='lg-row'>若人不放逸，　智者所讚歎，</div>
<div class='lg-row'>所作善增長，　能生諸善法。</div>
<div class='lg-row'>若行放逸者，　現法無能益，</div>
<div class='lg-row'>安情如不動，　爾乃說為智。</div>
<div class='lg-row'>苾芻懷謹慎，　放逸多憂愆，</div>
<div class='lg-row'>如象拔淤泥，　難救深海苦。</div>
</div>
<div class="lg regular"><div class='lg-row'>苾芻懷謹慎，　放逸多憂愆，</div>
<div class='lg-row'>抖擻諸罪塵，　如風飄落葉。</div>
<div class='lg-row'>苾芻懷謹慎，　放逸多憂愆，</div>
<div class='lg-row'>結使深纏縛，　如火焚枯薪。</div>
<div class='lg-row'>苾芻懷謹慎，　放逸多憂愆，</div>
<div class='lg-row'>各各順次第，　得盡諸結使。</div>
<div class='lg-row'>苾芻懷謹慎，　放逸多憂愆，</div>
<div class='lg-row'>義解分別句，　寂靜永安寧。</div>
<div class='lg-row'>苾芻懷謹慎，　放逸多憂愆，</div>
<div class='lg-row'>煩惱若消除，　能得涅槃樂。</div>
<div class='lg-row'>放逸不發起，　善法應須修，</div>
<div class='lg-row'>今世至後世，　得行法快樂。</div>
<div class='lg-row'>放逸不發起，　煩惱自然伏，</div>
<div class='lg-row'>善法堅習學，　決定得涅槃。</div>
<div class='lg-row'>長行於放逸，　剎那無暫息，</div>
<div class='lg-row'>命終入地獄，　剎那亦無歇。</div>
<div class='lg-row'>放逸不憶念，　亦不習威儀，</div>
<div class='lg-row'>耽睡不相應，　此是戒障礙。</div>
<div class='lg-row'>常離不相應，　使不壞其念，</div>
<div class='lg-row'>猶念恒調伏，　塵垢得消除。</div>
</div>
<div class="lg regular"><div class='lg-row'>苾芻懷謹慎，　持戒勿破壞，</div>
<div class='lg-row'>善守護自心，　今世及後世。</div>
<div class='lg-row'>苾芻勿放逸，　捨家順佛教，</div>
<div class='lg-row'>抖擻無常軍，　如象出蓮池。</div>
<div class='lg-row'>依此毘尼法，　不懷放逸行，</div>
<div class='lg-row'>消除生死輪，　永得盡苦惱。</div>
</div></div>
<div class='div-pin'><a id='mulu6' />
<p class='h1'>法集要頌經愛樂品第五</p>
<div class="lg regular"><div class='lg-row'>愛處生憂愁，　愛處生怖畏，</div>
<div class='lg-row'>若無所愛樂，　何愁何怖畏？</div>
<div class='lg-row'>由愛生憂愁，　由愛生怖畏，</div>
<div class='lg-row'>若遠離念愛，　遂捨狂亂終。</div>
<div class='lg-row'>夫人懷憂愁，　世苦無數量，</div>
<div class='lg-row'>斯由念恩愛，　無念則無愁。</div>
<div class='lg-row'>是故不生念，　念者是惡累，</div>
<div class='lg-row'>彼則無諸縛，　無念無不念。</div>
<div class='lg-row'>念為求方便，　非義不設權，</div>
<div class='lg-row'>權慧致大義，　自致第一尊。</div>
<div class='lg-row'>莫與愛念會，　亦莫不念俱，</div>
<div class='lg-row'>念愛不見苦，　不愛念憂慼，</div>
<div class='lg-row'>於中生愁慼，　消滅人善根。</div>
</div>
<div class="lg regular"><div class='lg-row'>愛念就後世，　朋友多親眷，</div>
<div class='lg-row'>長夜憂愁恨，　念離為甚苦。</div>
<div class='lg-row'>念色金色容，　天身而別住，</div>
<div class='lg-row'>樂極而害至，　為死王所錄。</div>
<div class='lg-row'>若人處晝夜，　消滅念愛色，</div>
<div class='lg-row'>自掘深根源，　不越死徑路。</div>
<div class='lg-row'>不善形善色，　愛色言非愛，</div>
<div class='lg-row'>若謂樂著色，　放逸之所使。</div>
<div class='lg-row'>夫自念欲者，　不與惡共居，</div>
<div class='lg-row'>此則難獲得，　樂為惡根本。</div>
<div class='lg-row'>夫欲自念者，　宜自善守護，</div>
<div class='lg-row'>如防護邊城，　乃牢固墻塹。</div>
<div class='lg-row'>夫欲自念者，　藏己仍堅密，</div>
<div class='lg-row'>猶如防邊城，　內外悉牢固。</div>
<div class='lg-row'>當自善防護，　後剎那虛悔，</div>
<div class='lg-row'>時過則生憂，　須臾墮地獄。</div>
<div class='lg-row'>徧於諸方求，　令心中間察，</div>
<div class='lg-row'>頗有斯等類，　不愛乃愛彼。</div>
<div class='lg-row'>以己喻彼命，　是故不害人，</div>
</div>
<div class="lg regular"><div class='lg-row'>一切皆懼死，　莫不畏刀杖，</div>
<div class='lg-row'>恕己可為喻，　勿殺勿行杖。</div>
<div class='lg-row'>譬如久行人，　從遠吉却還，</div>
<div class='lg-row'>親厚亦安和，　歸來懷慶悅。</div>
<div class='lg-row'>好福行善者，　從此達於彼，</div>
<div class='lg-row'>自受多福祚，　如親厚來喜。</div>
<div class='lg-row'>起從至聖教，　禁制不善心，</div>
<div class='lg-row'>近者則見愛，　離道莫親愛。</div>
<div class='lg-row'>近者與不近，　所往皆有異，</div>
<div class='lg-row'>近道則生天，　不近墮地獄。</div>
</div>
<div class="lg regular"><div class='lg-row'>樂法戒成就，　成信樂而習，</div>
<div class='lg-row'>能誡自身者，　為人所愛敬。</div>
<div class='lg-row'>為人所敬故，　皆由己所造，</div>
<div class='lg-row'>現世得名譽，　後生於天上。</div>
<div class='lg-row'>教習使稟受，　制止非法行，</div>
<div class='lg-row'>善者之所念，　惡者當遠離。</div>
<div class='lg-row'>善與不善者，　此二俱不別，</div>
<div class='lg-row'>善者生天上，　不善墮地獄。</div>
</div></div>
<div class='div-pin'><a id='mulu7' />
<p class='h1'>法集要頌經持戒品第六</p>
<div class="lg regular"><div class='lg-row'>智者能護戒，　福致三種報，</div>
<div class='lg-row'>現名聞得利，　終後生天上。</div>
<div class='lg-row'>當見持戒者，　護之為明智，</div>
<div class='lg-row'>得成真正見，　彼獲世安靜。</div>
<div class='lg-row'>持戒得快樂，　令身無煩惱，</div>
<div class='lg-row'>夜睡眠恬淡，　寤則長喜悅。</div>
<div class='lg-row'>戒終老死安，　戒善止亦寧，</div>
<div class='lg-row'>慧為人之寶，　福德賊難脫。</div>
<div class='lg-row'>何法終為善？　何法善安止？</div>
<div class='lg-row'>何法為人寶？　何盜不能取？</div>
<div class='lg-row'>戒法終為安，　戒法善安止，</div>
<div class='lg-row'>慧為人之寶，　唯福不能盜。</div>
<div class='lg-row'>修戒行布施，　作福為良田，</div>
<div class='lg-row'>從是至彼岸，　常到安樂處。</div>
<div class='lg-row'>苾芻立戒德，　守護諸根門，</div>
<div class='lg-row'>飲食知節量，　寤寐意相應。</div>
<div class='lg-row'>意常生覺悟，　晝夜精勤學，</div>
<div class='lg-row'>漏盡心明解，　可致圓寂道。</div>
<div class='lg-row'>智者立禁戒，　專心習智慧，</div>
<div class='lg-row'>苾芻無熱惱，　盡果諸苦除。</div>
<div class='lg-row'>以戒常伏心，　守護正定意，</div>
<div class='lg-row'>內學修止觀，　無忘為正智。</div>
</div>
<div class="lg regular"><div class='lg-row'>蠲除諸罪垢，　盡慢勿生疑，</div>
<div class='lg-row'>終身求法戒，　勿遠離聖念。</div>
<div class='lg-row'>戒定慧解脫，　應當善觀察，</div>
<div class='lg-row'>彼已離塵垢，　盡煩惱不生。</div>
<div class='lg-row'>集白淨解脫，　無智皆以盡，</div>
<div class='lg-row'>超越魔羅界，　如日光明照。</div>
<div class='lg-row'>我慢及迷醉，　苾芻應外避，</div>
<div class='lg-row'>戒定慧三行，　求滿勿遠離。</div>
<div class='lg-row'>既不放自恣，　諸有勿想念，</div>
<div class='lg-row'>是故捨陰蓋，　不生如是障。</div>
<div class='lg-row'>苾芻防禁戒，　恒見學此者，</div>
<div class='lg-row'>直趣涅槃路，　速得淨如是。</div>
<div class='lg-row'>花香不逆風，　芙蓉栴檀香，</div>
<div class='lg-row'>德香逆風薰，　德人徧聞香。</div>
<div class='lg-row'>烏鉢嚩哩史，　多誐羅栴檀，</div>
<div class='lg-row'>如是等花香，　勿比於戒香。</div>
<div class='lg-row'>若人能持戒，　清淨不放逸，</div>
<div class='lg-row'>正智得解脫，　是名安樂處。</div>
<div class='lg-row'>此道無有上，　消除禪定魔，</div>
<div class='lg-row'>賢聖德難量，　得達八正路。</div>
</div></div>
<div class='div-pin'><a id='mulu8' />
<p class='h1'>法集要頌經善行品第七</p>
<div class="lg regular"><div class='lg-row'>守護身惡行，　自正護身行，</div>
<div class='lg-row'>守護身惡者，　常修身善行。</div>
<div class='lg-row'>守護口惡行，　自正護口行，</div>
<div class='lg-row'>守護口惡者，　常修口善行。</div>
<div class='lg-row'>守護意惡行，　自正護意行，</div>
<div class='lg-row'>守護意惡者，　恒修意善行。</div>
<div class='lg-row'>身當棄惡行，　及棄口惡行，</div>
<div class='lg-row'>意亦棄惡行，　及諸穢惡法。</div>
<div class='lg-row'>身當修善行，　修口善亦然，</div>
<div class='lg-row'>及修意善者，　無欲盡諸漏。</div>
<div class='lg-row'>身當修善行，　修口意亦爾，</div>
<div class='lg-row'>今世及後世，　永得生善處。</div>
<div class='lg-row'>慈仁行不殺，　常能善攝身，</div>
<div class='lg-row'>彼得無盡位，　所適皆無患。</div>
<div class='lg-row'>不行殺為仁，　常能慎過言，</div>
<div class='lg-row'>彼得無盡位，　所適皆無患。</div>
</div>
<div class="lg regular"><div class='lg-row'>過去身惡業，　應當自悔恨，</div>
<div class='lg-row'>今身不放逸，　智生罪除滅。</div>
<div class='lg-row'>過去口惡業，　應當自悔恨，</div>
<div class='lg-row'>今若不妄語，　智生罪除滅。</div>
<div class='lg-row'>過去意惡業，　應當自悔恨，</div>
<div class='lg-row'>今意常清淨，　智生罪除滅。</div>
<div class='lg-row'>慎身為勇捍，　慎口捍亦然，</div>
<div class='lg-row'>慎意為勇捍，　一切結亦然。</div>
<div class='lg-row'>此處名不死，　所適無憂患，</div>
<div class='lg-row'>護身為善哉，　護口善亦然。</div>
<div class='lg-row'>護意為善哉，　護一切亦然，</div>
<div class='lg-row'>苾芻護一切，　能盡諸苦際。</div>
<div class='lg-row'>護口意清淨，　身終不為惡，</div>
<div class='lg-row'>能淨此三業，　是道大仙說。</div>
</div></div>
<div class='div-pin'><a id='mulu9' />
<p class='h1'>法集要頌經語言品第八</p>
<div class="lg regular"><div class='lg-row'>妄語入地獄，　作之言不作，</div>
<div class='lg-row'>二罪後俱受，　是行自牽去。</div>
<div class='lg-row'>恒懷暴惡人，　斧在口中出，</div>
<div class='lg-row'>所以自傷身，　由其出惡言。</div>
<div class='lg-row'>說法自悅人，　口出無量義，</div>
<div class='lg-row'>使我懷妊身，　不慚此儀式。</div>
<div class='lg-row'>譽惡惡還譽，　是二俱為惡，</div>
<div class='lg-row'>好以口快鬪，　彼後皆無安。</div>
</div>
<div class="lg regular"><div class='lg-row'>爭為微少利，　如掩失財寶，</div>
<div class='lg-row'>從彼致鬪諍，　合意向惡道。</div>
<div class='lg-row'>百千尼羅浮，　三十六五獄，</div>
<div class='lg-row'>誹謗賢聖者，　口意發惡願。</div>
<div class='lg-row'>無道墮惡道，　自增地獄苦，</div>
<div class='lg-row'>遠愚修忍意，　念諦則無犯。</div>
<div class='lg-row'>若倚內寶藏，　依賢聖活命，</div>
<div class='lg-row'>愚者墮惡道，　猶願邪見作。</div>
<div class='lg-row'>以失今良會，　更立誓願求，</div>
<div class='lg-row'>終不見聖諦，　況欲見究竟？</div>
<div class='lg-row'>竹蘆生實乾，　還害其自軀，</div>
<div class='lg-row'>若吐言當善，　不演惡法教。</div>
<div class='lg-row'>從善得解脫，　為惡不得解，</div>
<div class='lg-row'>善解者為賢，　是為脫惡趣。</div>
<div class='lg-row'>聖賢解不然，　如彼愚得解，</div>
<div class='lg-row'>苾芻挹損意，　不躁言得忠。</div>
<div class='lg-row'>義說如法說，　所語言柔軟，</div>
<div class='lg-row'>善說賢聖教，　法說如法二，</div>
<div class='lg-row'>念說如念三，　諦說如諦四。</div>
<div class='lg-row'>是以言語者，　必使心無患，</div>
<div class='lg-row'>亦不尅有情，　是為能善言。</div>
<div class='lg-row'>言使投意可，　亦令得歡喜，</div>
<div class='lg-row'>不使至惡意，　出言眾悉可。</div>
<div class='lg-row'>至誠甘露說，　說法無有上，</div>
<div class='lg-row'>諦說義如法，　是為立道本。</div>
<div class='lg-row'>如說佛言者，　是吉得滅度，</div>
<div class='lg-row'>為能斷苦際，　是謂言中上。</div>
</div></div>
<div class='div-pin'><a id='mulu10' />
<p class='h1'>法集要頌經業品第九</p>
<div class="lg regular"><div class='lg-row'>應遠離一法，　所謂妄語人，</div>
<div class='lg-row'>無惡不經歷，　不免後世苦。</div>
<div class='lg-row'>寧吞熱鐵丸，　渴飲洋銅汁，</div>
<div class='lg-row'>不以無戒身，　食人信施物。</div>
<div class='lg-row'>犯戒放逸人，　國中如肉團，</div>
<div class='lg-row'>無慚不畏罪，　後受地獄殃。</div>
<div class='lg-row'>若人畏苦報，　亦不樂行苦，</div>
<div class='lg-row'>勿造諸惡行，　念尋生變悔。</div>
<div class='lg-row'>至誠為諸惡，　自作教他作，</div>
<div class='lg-row'>不免於苦報，　欲避有何益？</div>
<div class='lg-row'>非空非海中，　非入山石間，</div>
<div class='lg-row'>莫能於此處，　避免宿惡殃。</div>
<div class='lg-row'>眾生有苦惱，　不免於老死，</div>
<div class='lg-row'>唯有仁智者，　能免纏縛罪。</div>
</div>
<div class="lg regular"><div class='lg-row'>妄語求賄賂，　自所行不正，</div>
<div class='lg-row'>怨譖良善人，　以枉治善士，</div>
<div class='lg-row'>罪纏斯等人，　沒溺深險坑。</div>
<div class='lg-row'>夫士為行者，　好之與暴惡，</div>
<div class='lg-row'>各自為己身，　終以不敗亡。</div>
<div class='lg-row'>動轉屈身形，　唯影恒親附，</div>
<div class='lg-row'>或起或往來，　不離其形影。</div>
<div class='lg-row'>不但影隨形，　形亦自隨影，</div>
<div class='lg-row'>猶行善惡行，　終不離自身。</div>
<div class='lg-row'>遂貪食毒味，　不從吾往言，</div>
<div class='lg-row'>為毒之所害，　後乃自覺悟。</div>
<div class='lg-row'>愚心不開悟，　習惡不從吾，</div>
<div class='lg-row'>受地獄苦痛，　後方悟其教。</div>
<div class='lg-row'>戲笑為其惡，　已作身自受，</div>
<div class='lg-row'>號泣受罪報，　隨行而罪至。</div>
<div class='lg-row'>惡不即時受，　如[(殼-一)/牛]牛湩汁，</div>
<div class='lg-row'>罪在於陰伺，　譬如灰覆火。</div>
<div class='lg-row'>惡不即時受，　如彼鋒利劍，</div>
<div class='lg-row'>不慮於後世，　當受其苦報。</div>
<div class='lg-row'>惡為惡所縛，　為惡不自覺，</div>
<div class='lg-row'>至惡知惡至，　受惡惡根源。</div>
<div class='lg-row'>如鐵生翳垢，　反食其自身，</div>
<div class='lg-row'>惡生於自心，　還當壞其體。</div>
</div></div>
<div class='div-pin'><a id='mulu11' />
<p class='h1'>法集要頌經正信品第十</p>
<div class="lg regular"><div class='lg-row'>信慚戒布施，　上士譽此法，</div>
<div class='lg-row'>斯道明智說，　得生於天界。</div>
<div class='lg-row'>愚不修天行，　亦不讚布施，</div>
<div class='lg-row'>正直隨喜施，　彼得後世樂。</div>
</div>
<div class="lg regular"><div class='lg-row'>信者真人長，　念法所安住，</div>
<div class='lg-row'>近者應得上，　智壽中中賢。</div>
<div class='lg-row'>人業何者上？　何行致歡樂？</div>
<div class='lg-row'>何要出要者？　何壽壽中上？</div>
<div class='lg-row'>信者真人長，　念法所安住，</div>
<div class='lg-row'>實者意得上，　智壽壽中賢。</div>
<div class='lg-row'>信財乃得道，　自致法滅度，</div>
<div class='lg-row'>善聞從慧得，　得脫一切縛。</div>
<div class='lg-row'>信之與戒法，　慧意則能行，</div>
<div class='lg-row'>健夫度恚怒，　從是得脫淵。</div>
<div class='lg-row'>信使戒成就，　亦獲壽及慧，</div>
<div class='lg-row'>在在則能行，　處處見供養。</div>
<div class='lg-row'>施共與鬪集，　此業智不處，</div>
<div class='lg-row'>施時非鬪時，　速施何疑慮？</div>
<div class='lg-row'>此方出世利，　慧信為智母，</div>
<div class='lg-row'>是財出世寶，　家產則非常。</div>
<div class='lg-row'>欲見諸真者，　樂聽聞法教，</div>
<div class='lg-row'>能捨慳垢心，　此乃為上信。</div>
<div class='lg-row'>信能渡有河，　其福難侵奪，</div>
<div class='lg-row'>能禁止竊盜，　閑靜沙門樂。</div>
<div class='lg-row'>沙門恒來至，　智者所見樂，</div>
<div class='lg-row'>及餘篤信者，　聞則生歡喜。</div>
<div class='lg-row'>若人懷懊惱，　貪他人衣食，</div>
<div class='lg-row'>彼人晝夜寐，　不獲三摩地。</div>
<div class='lg-row'>若人能斷貪，　如截多羅樹，</div>
<div class='lg-row'>彼人則晝夜，　及獲三摩地。</div>
<div class='lg-row'>無信不修行，　好剝正言說，</div>
<div class='lg-row'>如掘取清泉，　掘泉揚其泥。</div>
<div class='lg-row'>智者習信行，　樂仰清淨流，</div>
<div class='lg-row'>如善取泉水，　思冷不擾濁。</div>
<div class='lg-row'>信智不染他，　惟智與賢仁，</div>
<div class='lg-row'>非好則遠之，　可好則近學。</div>
<div class='lg-row'>樂信與不樂，　寂默自應思，</div>
<div class='lg-row'>遠離無信者，　信仁應行之。</div>
</div>
<div class="lg regular"><div class='lg-row'>無常及欲、貪　放逸與愛樂</div>
<div class='lg-row'>戒善、行、語言　業、信為第十</div>
</div></div>
<div class='div-pin'><a id='mulu12' />
<p class='h1'>法集要頌經沙門品第十一</p>
<div class="lg regular"><div class='lg-row'>斷漏降伏他，　離欲名梵行，</div>
<div class='lg-row'>不犯牟尼戒，　無一願不滿。</div>
<div class='lg-row'>行力若緩慢，　作善與不善，</div>
<div class='lg-row'>梵行不清淨，　不獲於大果。</div>
<div class='lg-row'>所有緩慢業，　劣意盡除之，</div>
<div class='lg-row'>修習清淨行，　獲果盡無餘。</div>
<div class='lg-row'>譬如執利劍，　執緩則傷手，</div>
<div class='lg-row'>沙門不禁制，　地獄縛牽引。</div>
<div class='lg-row'>又如執利劍，　執緊不傷手，</div>
<div class='lg-row'>沙門禁制戒，　漸近涅槃路。</div>
<div class='lg-row'>難曉則難了，　沙門少智慧，</div>
<div class='lg-row'>諸想多擾亂，　愚者致苦惱。</div>
<div class='lg-row'>沙門為何行？　如意不自禁，</div>
<div class='lg-row'>步步數黏著，　但隨思想走。</div>
<div class='lg-row'>學難捨罪難，　居在家亦難，</div>
<div class='lg-row'>會止同利難，　艱難不過是。</div>
<div class='lg-row'>袈裟在肩披，　為惡不捐棄，</div>
<div class='lg-row'>常念行惡者，　斯則墮惡道。</div>
<div class='lg-row'>畏罪懷驚懼，　假名為沙門，</div>
<div class='lg-row'>身披僧伽胝，　如刳娑羅皮。</div>
<div class='lg-row'>所謂長老者，　不必以耆年，</div>
<div class='lg-row'>形熟鬢髮白，　愚憃不知罪。</div>
<div class='lg-row'>能知罪福者，　身淨修梵行，</div>
<div class='lg-row'>明遠純清潔，　是名為長老。</div>
<div class='lg-row'>所謂沙門者，　不必剃鬚髮，</div>
<div class='lg-row'>妄語多貪愛，　有欲如凡夫。</div>
<div class='lg-row'>世稱名沙門，　汝亦言沙門，</div>
<div class='lg-row'>形服似沙門，　譬如鶴伺魚。</div>
<div class='lg-row'>如離實不離，　袈裟除不除，</div>
<div class='lg-row'>持鉢實不持，　非俗非沙門。</div>
<div class='lg-row'>所言沙門者，　消除窣兔羅，</div>
<div class='lg-row'>守護微細愆，　是名真梵行。</div>
<div class='lg-row'>所言沙門者，　息心滅意想，</div>
<div class='lg-row'>穢垢盡消除，　故說為出家。</div>
</div>
<p class='juan'>法集要頌經卷第一</p></div>
</div><!-- end of div[@id='body'] -->
</body></html>