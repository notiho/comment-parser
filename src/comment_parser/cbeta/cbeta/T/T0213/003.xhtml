<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法集要頌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu26' />法集要頌經卷第三</p><p class="byline"><span class='corr'>尊者法救集</span></p><p class="byline">西天中印度惹爛駄囉國密林寺三藏明教大師賜紫沙門臣天息災奉　詔譯</p><a id='mulu27' />
<p class='h1'>法集要頌經廣說品第二十四</p>
<div class="lg regular"><div class='lg-row'>雖說百伽陀，　句義不周正，</div>
<div class='lg-row'>不如解一句，　聞乃得解脫。</div>
<div class='lg-row'>雖說百伽陀，　不明有何益？</div>
<div class='lg-row'>不如解一義，　聞乃得止息。</div>
<div class='lg-row'>雖解多伽陀，　不行無所益，</div>
<div class='lg-row'>不如行一句，　習行可得道。</div>
<div class='lg-row'>若人壽百歲，　毀戒意不息，</div>
<div class='lg-row'>不如一日中，　供養持戒人。</div>
<div class='lg-row'>若人壽百歲，　懈怠劣精進，</div>
<div class='lg-row'>不如一日中，　勇猛行精進。</div>
<div class='lg-row'>若人壽百歲，　不觀生滅法，</div>
<div class='lg-row'>不如一日中，　而解生滅法。</div>
<div class='lg-row'>若人壽百歲，　不觀成敗事，</div>
<div class='lg-row'>不如一日中，　覩微知所忌。</div>
<div class='lg-row'>若人壽百歲，　不見無漏句，</div>
<div class='lg-row'>不如一日中，　得見無漏道。</div>
<div class='lg-row'>若人壽百歲，　不見無動句，</div>
<div class='lg-row'>不如一日中，　得見無動道。</div>
<div class='lg-row'>若人壽百歲，　不覩難見句，</div>
<div class='lg-row'>不如一日中，　得見微妙道。</div>
<div class='lg-row'>若人壽百歲，　不見無生句，</div>
<div class='lg-row'>不如一日中，　得見無生道。</div>
<div class='lg-row'>若人壽百歲，　不見無作句，</div>
<div class='lg-row'>不如一日中，　得見無作道。</div>
<div class='lg-row'>若人壽百歲，　不見最上句，</div>
<div class='lg-row'>不如一日中，　得見最上道。</div>
<div class='lg-row'>若人壽百歲，　不見寂滅句，</div>
<div class='lg-row'>不如一日中，　得見寂滅道。</div>
<div class='lg-row'>若人壽百歲，　不見甘露句，</div>
<div class='lg-row'>不如一日中，　得服甘露味。</div>
<div class='lg-row'>若人壽百歲，　不見無垢句，</div>
<div class='lg-row'>不如一日中，　得見清淨道。</div>
<div class='lg-row'>若人壽百歲，　不見離垢句，</div>
<div class='lg-row'>不如一日中，　離垢得解脫。</div>
<div class='lg-row'>雖復壽百歲，　山林祭火神，</div>
<div class='lg-row'>不如須臾間，　觀身而積行。</div>
<div class='lg-row'>雖復百歲中，　山林祭火神，</div>
<div class='lg-row'>不如須臾間，　正見得解脫。</div>
<div class='lg-row'>從月至於月，　愚者用飲食，</div>
<div class='lg-row'>彼人不信佛，　十六不獲一。</div>
<div class='lg-row'>若人禱神祀，　經歲望其福，</div>
<div class='lg-row'>彼於四分中，　亦不獲其一。</div>
<div class='lg-row'>從月至於月，　愚者用飲食，</div>
<div class='lg-row'>不生慈愍心，　十六不及一。</div>
<div class='lg-row'>從月至於月，　愚者用飲食，</div>
<div class='lg-row'>彼不知法數，　十六不及一。</div>
<div class='lg-row'>從月至於月，　常行平等會，</div>
<div class='lg-row'>彼人不信佛，　十六不及一。</div>
<div class='lg-row'>從月至於月，　常行平等會，</div>
<div class='lg-row'>彼人不信法，　十六不及一。</div>
<div class='lg-row'>從月至於月，　常行平等會，</div>
<div class='lg-row'>彼人不信僧，　十六不及一。</div>
<div class='lg-row'>月月常千祀，　恒施於平等，</div>
<div class='lg-row'>彼無慈愍心，　十六不及一。</div>
<div class='lg-row'>月月常千祀，　恒施於平等，</div>
<div class='lg-row'>彼不恤蠕動，　十六不及一。</div>
<div class='lg-row'>月月常千祀，　恒施於平等，</div>
<div class='lg-row'>若無悲念心，　十六不及一。</div>
<div class='lg-row'>月月常千祀，　恒施於平等，</div>
<div class='lg-row'>彼懷怨恨心，　十六不及一。</div>
<div class='lg-row'>月月常千祀，　恒施於平等，</div>
<div class='lg-row'>不見擇滅法，　十六不及一。</div>
<div class='lg-row'>月月常千祀，　終身而不輟，</div>
<div class='lg-row'>不如須臾間，　一心念真法。</div>
<div class='lg-row'>一念福無邊，　勝彼終身祀，</div>
<div class='lg-row'>雖終百歲壽，　奉事祀火神。</div>
<div class='lg-row'>不如須臾間，　供養佛法僧，</div>
<div class='lg-row'>一念供養福，　勝彼終身祀。</div>
</div></div>
<div class='div-pin'><a id='mulu28' />
<p class='h1'>法集要頌經善友品第二十五</p>
<div class="lg regular"><div class='lg-row'>無信懷憎嫉，　鬪亂彼此人，</div>
<div class='lg-row'>智者所棄嫌，　愚習以為樂。</div>
<div class='lg-row'>有信無憎嫉，　精進信多聞，</div>
<div class='lg-row'>智者所敬待，　賢聖以為樂。</div>
</div>
<div class="lg regular"><div class='lg-row'>不親惡知識，　不與非法會，</div>
<div class='lg-row'>親近善知識，　恒與正法會。</div>
<div class='lg-row'>行路念防慮，　持戒多聞人，</div>
<div class='lg-row'>思慮無量境，　聞彼善言教。</div>
<div class='lg-row'>各各知差別，　近惡自陷溺，</div>
<div class='lg-row'>習善致名稱。　妙者恒自妙，</div>
<div class='lg-row'>此由身真正；　善者終以善，</div>
<div class='lg-row'>斯由親近善。　智慧為最上，</div>
<div class='lg-row'>持戒永寂滅。</div>
</div>
<div class="lg regular"><div class='lg-row'>如魚湊臭爛，　人貪競取之，</div>
<div class='lg-row'>意者不覺臭，　習惡亦如是。</div>
<div class='lg-row'>多誐波羅葉，　眾生往採取，</div>
<div class='lg-row'>葉薰香遠布，　習善亦如是。</div>
</div>
<div class="lg regular"><div class='lg-row'>親近惡知識，　罪垢日夜增，</div>
<div class='lg-row'>如猪身不淨，　自污兼污他。</div>
<div class='lg-row'>己自不習惡，　親近習惡者，</div>
<div class='lg-row'>為人所輕笑，　惡名日夜熾。</div>
<div class='lg-row'>觀習而習之，　知近而親近，</div>
<div class='lg-row'>毒箭在其束，　淨者被其污。</div>
<div class='lg-row'>勇夫能除污，　去惡不為伴，</div>
<div class='lg-row'>是故知果報，　智人悉分別。</div>
<div class='lg-row'>非親慎莫習，　習當近於賢，</div>
<div class='lg-row'>苾芻修行道，　忍苦盡諸漏。</div>
</div>
<div class="lg regular"><div class='lg-row'>愚人盡形壽，　承事明智人，</div>
<div class='lg-row'>亦不知真法，　如杓斟酌食。</div>
<div class='lg-row'>智<span class='corr'>者</span>須臾間，　承事賢聖人，</div>
<div class='lg-row'>一一知真法，　如舌了眾味。</div>
<div class='lg-row'>智者尋一句，　演出無量義，</div>
<div class='lg-row'>愚者誦千句，　不解一句義。</div>
<div class='lg-row'>一句義成就，　智者所修學，</div>
<div class='lg-row'>愚者好遠離，　真佛之所說。</div>
<div class='lg-row'>怨憎有智勝，　不隨親友義，</div>
<div class='lg-row'>愚者訓非道，　漸趣地獄徑。</div>
</div>
<div class="lg regular"><div class='lg-row'>愚者自稱愚，　當知善黠慧，</div>
<div class='lg-row'>愚人自稱智，　是謂愚中甚。</div>
<div class='lg-row'>若復歎譽愚，　毀訾智者身，</div>
<div class='lg-row'>毀智猶有勝，　歎愚不為上。</div>
<div class='lg-row'>莫見愚聞聲，　亦莫與愚居，</div>
<div class='lg-row'>與愚同居難，　猶如怨同處。</div>
<div class='lg-row'>莫見愚聞聲，　亦莫與愚居，</div>
<div class='lg-row'>與愚同居難，　猶如怨同處。</div>
<div class='lg-row'>當選擇共居，　如與親親會，</div>
<div class='lg-row'>是故事多聞，　并及持戒者。</div>
<div class='lg-row'>如是人中上，　如月在眾星。</div>
</div></div>
<div class='div-pin'><a id='mulu29' />
<p class='h1'>法集要頌經圓寂品第二十六</p>
<div class="lg regular"><div class='lg-row'>如龜藏其六，　苾芻攝意想，</div>
<div class='lg-row'>無倚無害彼，　圓寂無言說。</div>
<div class='lg-row'>忍辱第一道，　佛說圓寂最，</div>
<div class='lg-row'>不以懷煩熱，　害彼為沙門。</div>
<div class='lg-row'>言當莫麁獷，　所說應辯才，</div>
<div class='lg-row'>少聞<span class='corr'>共</span>論難，　反受彼屈伏。</div>
<div class='lg-row'>數自興煩惱，　猶彼器敗壞，</div>
<div class='lg-row'>生死數流轉，　長沒無出期。</div>
<div class='lg-row'>若不自煩惱，　猶器完牢具，</div>
<div class='lg-row'>如是至圓寂，　永無諸塵翳。</div>
</div>
<div class="lg regular"><div class='lg-row'>無病第一利，　知足第一富，</div>
<div class='lg-row'>知親第一友，　圓寂第一樂。</div>
<div class='lg-row'>飢為第一患，　行為第一苦，</div>
<div class='lg-row'>如實知此者，　圓寂第一樂。</div>
</div>
<div class="lg regular"><div class='lg-row'>最妙聖言教，　流布無窮際，</div>
<div class='lg-row'>世共傳習者，　實無有厭時。</div>
<div class='lg-row'>如是無等倫，　所說善言教，</div>
<div class='lg-row'>身苦所逼迫，　何過飢患苦？</div>
</div>
<div class="lg regular"><div class='lg-row'>趣善之徒少，　趣惡之徒多，</div>
<div class='lg-row'>如實知此者，　速求於圓寂。</div>
<div class='lg-row'>有緣生善處，　有緣生惡趣，</div>
<div class='lg-row'>有緣般涅槃，　如斯皆有緣。</div>
</div>
<div class="lg regular"><div class='lg-row'>鹿歸於田野，　鳥歸於虛空，</div>
<div class='lg-row'>義歸於分別，　真人歸寂滅。</div>
<div class='lg-row'>不以懈怠意，　怯弱有所至，</div>
<div class='lg-row'>欲求於圓寂，　焚燒諸縛著。</div>
<div class='lg-row'>苾芻速杼船，　以杼便當輕，</div>
<div class='lg-row'>求斷貪欲情，　然後至圓寂。</div>
<div class='lg-row'>我有本以無，　本有我今無，</div>
<div class='lg-row'>非無亦非有，　如今不可獲。</div>
<div class='lg-row'>難見諦不動，　善觀而不動，</div>
<div class='lg-row'>當察愛盡源，　是謂名業際。</div>
</div>
<div class="lg regular"><div class='lg-row'>斷愛除其欲，　竭河無流兆，</div>
<div class='lg-row'>能明此愛本，　是謂名苦際。</div>
<div class='lg-row'>無身滅其想，　諸痛得清涼，</div>
<div class='lg-row'>眾行永止息，　識想不復興。</div>
<div class='lg-row'>如實知此者，　是謂名苦際，</div>
<div class='lg-row'>住動虛則靜，　非近非有樂。</div>
<div class='lg-row'>無動得輕安，　靜乃獲圓寂，</div>
</div>
<div class="lg regular"><div class='lg-row'>亦不由往來，　往來絕生滅。</div>
<div class='lg-row'>老死煩惱除，　斷苦獲圓寂，</div>
<div class='lg-row'>吾已無往來，　不去而不來，</div>
<div class='lg-row'>不沒不復生，　此際名圓寂。</div>
<div class='lg-row'>智生之本末，　有為知無為，</div>
<div class='lg-row'>生死所纏縛，　縛者而難制。</div>
<div class='lg-row'>如是四大身，　五蘊苦惱集，</div>
<div class='lg-row'>安住觀實苦，　盡苦獲圓寂。</div>
<div class='lg-row'>諸法無往來，　往來恒生滅，</div>
<div class='lg-row'>老病死遷流，　無漏獲圓寂。</div>
</div>
<div class="lg regular"><div class='lg-row'>苾芻有世生，　有造無作行，</div>
<div class='lg-row'>有無生無有，　無作無所行。</div>
<div class='lg-row'>苾芻吾已知，　無復諸地入，</div>
<div class='lg-row'>無有虛空入，　無諸入用入。</div>
<div class='lg-row'>無想非想入，　無今世後世，</div>
<div class='lg-row'>亦無日月想，　無往亦無來。</div>
<div class='lg-row'>從食因緣有，　從食致憂樂，</div>
<div class='lg-row'>而此要滅者，　諸苦法已盡。</div>
<div class='lg-row'>非食命不濟，　孰能不搏食？</div>
<div class='lg-row'>夫立食為先，　然後乃至道。</div>
<div class='lg-row'>地種及水火，　是時風無吹，</div>
<div class='lg-row'>光焰所不照，　亦不見其實。</div>
<div class='lg-row'>非月非有光，　非日非有照，</div>
<div class='lg-row'>審諦觀此者，　乃應真圓寂。</div>
<div class='lg-row'>端正色縱容，　得脫一切苦，</div>
<div class='lg-row'>非色非無色，　得脫第一苦。</div>
<div class='lg-row'>究竟不恐懼，　越縛無狐疑，</div>
<div class='lg-row'>未斷有欲刺，　豈知身為患？</div>
<div class='lg-row'>所謂究竟者，　圓寂為第一，</div>
<div class='lg-row'>盡斷諸想著，　文句不錯謬。</div>
<div class='lg-row'>知節不知節，　最勝捨有行，</div>
<div class='lg-row'>內自思惟行，　如卵壞其膜。</div>
<div class='lg-row'>眾施法施勝，　眾樂法樂上，</div>
<div class='lg-row'>眾力忍力最，　愛盡圓寂樂。</div>
</div></div>
<div class='div-pin'><a id='mulu30' />
<p class='h1'>法集要頌經觀察品第二十七</p>
<div class="lg regular"><div class='lg-row'>善觀己瑕隙，　使己不露外，</div>
<div class='lg-row'>彼彼自有隙，　如彼飛輕塵。</div>
<div class='lg-row'>若己稱無瑕，　罪福俱并至，</div>
<div class='lg-row'>但見他人隙，　恒懷無明想。</div>
<div class='lg-row'>知慚壽中上，　焉以貪牽縛，</div>
<div class='lg-row'>力士無畏忌，　斯等命短促。</div>
<div class='lg-row'>知<span class='corr'>慚</span>不盡壽，　恒求清淨行，</div>
<div class='lg-row'>威儀不缺漏，　當觀真淨壽。</div>
<div class='lg-row'>世間普盲冥，　智眼尠尠耳，</div>
<div class='lg-row'>群鳥墮羅網，　生天不足言。</div>
<div class='lg-row'>觀世衰耗法，　但見眾色變，</div>
<div class='lg-row'>愚者自繫縛，　為闇所纏繞，</div>
<div class='lg-row'>亦不見於行，　觀而無所有。</div>
</div>
<div class="lg regular"><div class='lg-row'>眾生皆有我，　為彼而生患，</div>
<div class='lg-row'>一一不相見，　不覩邪見刺。</div>
<div class='lg-row'>觀此刺因緣，　眾生多染著，</div>
<div class='lg-row'>我造彼非有，　彼造非我有。</div>
</div>
<div class="lg regular"><div class='lg-row'>眾生為慢纏，　染著於憍慢，</div>
<div class='lg-row'>為見所迷惑，　不免生死際。</div>
<div class='lg-row'>已得與當得，　二俱受塵垢，</div>
<div class='lg-row'>習於病根本，　及覺諸所學。</div>
<div class='lg-row'>觀諸持戒者，　梵行清淨人，</div>
<div class='lg-row'>瞻侍病瘦者，　是謂至邊際。</div>
<div class='lg-row'>當觀水上泡，　亦觀幻野馬，</div>
<div class='lg-row'>如是不觀身，　亦不見死至。</div>
<div class='lg-row'>當觀水上泡，　亦觀幻野馬，</div>
<div class='lg-row'>如是不觀世，　亦不見死王。</div>
</div>
<div class="lg regular"><div class='lg-row'>如是當觀身，　如王雜色車，</div>
<div class='lg-row'>愚者所染著，　善求遠離彼。</div>
<div class='lg-row'>如是當觀身，　如王雜色車，</div>
<div class='lg-row'>愚者所染著，　智者遠離之。</div>
</div>
<div class="lg regular"><div class='lg-row'>如是當觀身，　眾病之所因，</div>
<div class='lg-row'>病與愚合會，　焉能可恃怙？</div>
<div class='lg-row'>當觀畫形像，　摩尼紺青髮，</div>
<div class='lg-row'>愚者以為緣，　不求越彼岸。</div>
<div class='lg-row'>當觀畫形像，　摩尼紺青髮，</div>
<div class='lg-row'>愚者以為緣，　智者所厭患。</div>
<div class='lg-row'>強以彩畫形，　莊嚴醜穢身，</div>
<div class='lg-row'>愚者以為緣，　亦不求<span class='corr'>自</span>度。</div>
<div class='lg-row'>爪髮為八分，　雙部眼耳璫，</div>
<div class='lg-row'>愚者所染著，　亦不求自度。</div>
<div class='lg-row'>著欲染於欲，　不究結使緣，</div>
<div class='lg-row'>不以生結使，　當度欲有流。</div>
<div class='lg-row'>非園脫於園，　脫園復就園，</div>
<div class='lg-row'>當復觀此人，　脫縛復就縛。</div>
</div>
<div class="lg regular"><div class='lg-row'>今捨天王位，　不造生死本，</div>
<div class='lg-row'>求離地獄苦，　願說圓寂樂。</div>
<div class='lg-row'>青衣白蓋身，　御者御一輪，</div>
<div class='lg-row'>觀彼未<span class='corr'>離</span>垢，　求便斷縛著。</div>
<div class='lg-row'>人多求自歸，　山川樹木神，</div>
<div class='lg-row'>園觀及神祀，　望免苦患難。</div>
<div class='lg-row'>此非自歸上，　亦非有吉利，</div>
<div class='lg-row'>如有自歸者，　不脫一切苦。</div>
<div class='lg-row'>若有自歸佛，　及法苾芻僧，</div>
<div class='lg-row'>修習聖四諦，　如慧之所見，</div>
<div class='lg-row'>苦因緣苦生，　當越此苦本，</div>
<div class='lg-row'>賢聖八品道，　滅盡甘露際。</div>
<div class='lg-row'>是為自歸上，　非不有吉利，</div>
<div class='lg-row'>如有自歸者，　得脫一切苦。</div>
<div class='lg-row'>觀已觀當觀，　不觀亦當觀，</div>
<div class='lg-row'>觀而復重觀，　觀而不復觀。</div>
<div class='lg-row'>觀而復重觀，　分別彼性本，</div>
<div class='lg-row'>計晝以為夜，　寶身壞不久。</div>
<div class='lg-row'>觀而不重觀，　雖見亦不見，</div>
<div class='lg-row'>如見而不見，　觀而亦不見。</div>
<div class='lg-row'>云何見不見？　何說見不見？</div>
<div class='lg-row'>因何見不見？　因為出何見。</div>
</div>
<div class="lg regular"><div class='lg-row'>猶若不觀苦，　常當深自觀，</div>
<div class='lg-row'>以解苦根原，　是為明妙觀。</div>
<div class='lg-row'>誰令凡夫人，　不觀眾行本？</div>
<div class='lg-row'>因彼而觀察，　去冥見大明。</div>
</div></div>
<div class='div-pin'><a id='mulu31' />
<p class='h1'>法集要頌經罪障品第二十八</p>
<div class="lg regular"><div class='lg-row'>諸惡業莫作，　諸善業奉行，</div>
<div class='lg-row'>自淨其意行，　是名諸佛教。</div>
<div class='lg-row'>惠施獲福報，　不藏恚怒懷，</div>
<div class='lg-row'>以善滅其惡，　欲怒癡無餘。</div>
<div class='lg-row'>獨行勿逐愚，　欲群當逐智，</div>
<div class='lg-row'>智者滅其惡，　如鶴擇乳飲。</div>
<div class='lg-row'>觀世若干變，　知法起滅跡，</div>
<div class='lg-row'>賢聖不樂世，　愚者不處賢。</div>
<div class='lg-row'>解知念待味，　思惟休息義，</div>
<div class='lg-row'>無熱無飢想，　當服於法味。</div>
</div>
<div class="lg regular"><div class='lg-row'>人不損其心，　亦不毀其意，</div>
<div class='lg-row'>以善永滅惡，　不憂隨惡道。</div>
<div class='lg-row'>人欲鍊其神，　要當數修琢，</div>
<div class='lg-row'>智者易彫飾，　乃名世之雄。</div>
<div class='lg-row'>能親近彼者，　安隱無憂惱，</div>
<div class='lg-row'>永息無過者，　柔和不卒暴，</div>
<div class='lg-row'>吹棄諸惡法，　如風落其葉。</div>
</div>
<div class="lg regular"><div class='lg-row'>無故畏彼人，　謗毀清淨者，</div>
<div class='lg-row'>尋惡獲其力，　煙雲風所吹。</div>
<div class='lg-row'>人之為善惡，　各各自知之，</div>
<div class='lg-row'>修善得善果，　為惡隨惡趣。</div>
<div class='lg-row'>達己淨不淨，　何慮他人淨？</div>
<div class='lg-row'>愚者不自鍊，　如鐵鑽<span class='corr'>純</span>鋼。</div>
<div class='lg-row'>若眼見非邪，　黠人求方便，</div>
<div class='lg-row'>智者善壽世，　亦不為眾惡。</div>
<div class='lg-row'>商人在路懼，　伴少而貨多，</div>
<div class='lg-row'>經過險難處，　然有折軸憂。</div>
</div>
<div class="lg regular"><div class='lg-row'>有身無瘡疣，　不為毒所害，</div>
<div class='lg-row'>毒無奈瘡何？　無惡無所造。</div>
<div class='lg-row'>多有行眾惡，　必為身作累，</div>
<div class='lg-row'>施善布恩德，　此事甚為難。</div>
<div class='lg-row'>善哉修善者，　傷哉為甚惡，</div>
<div class='lg-row'>惡惡自為易，　惡人為善難。</div>
<div class='lg-row'>愚者自謂正，　猶惡不成熟，</div>
<div class='lg-row'>惡已成熟滿，　諸苦亦復熟。</div>
<div class='lg-row'>賢者見於惡，　不為惡所熟，</div>
<div class='lg-row'>如惡以不熟，　惡者觀其惡。</div>
</div>
<div class="lg regular"><div class='lg-row'>賢者觀其惡，　乃至賢不熟，</div>
<div class='lg-row'>設以賢熟者，　賢賢自相觀。</div>
<div class='lg-row'>人雖為惡行，　亦不數數行，</div>
<div class='lg-row'>於彼意不樂，　知惡之為苦。</div>
<div class='lg-row'>人能作其福，　亦當數數造，</div>
<div class='lg-row'>於彼意願樂，　善愛其福報。</div>
<div class='lg-row'>先當制善心，　攝持惡根本，</div>
<div class='lg-row'>由是興福業，　心由樂於惡。</div>
</div>
<div class="lg regular"><div class='lg-row'>為惡雖復少，　後世受苦深，</div>
<div class='lg-row'>當獲無邊福，　如毒在心腹。</div>
<div class='lg-row'>為福雖微少，　後受大福德，</div>
<div class='lg-row'>當獲大果報，　如種獲真實。</div>
</div>
<div class="lg regular"><div class='lg-row'>無過而強輕，　無恚而強侵，</div>
<div class='lg-row'>當於十品處，　便當趣於彼。</div>
<div class='lg-row'>痛癢語麤獷，　此形必壞敗，</div>
<div class='lg-row'>眾病所逼切，　心亂而不定。</div>
<div class='lg-row'>宗族別離散，　財貨費耗盡，</div>
<div class='lg-row'>為賊所劫掠，　所願不從意。</div>
<div class='lg-row'>或復無數變，　為火所焚燒，</div>
<div class='lg-row'>身壞無智慧，　亦趣於十品。</div>
<div class='lg-row'>作惡勿言無，　人作言無罪，</div>
<div class='lg-row'>屏隈言無罪，　斯皆有證驗。</div>
</div>
<div class="lg regular"><div class='lg-row'>作惡言有憂，　久作亦言憂，</div>
<div class='lg-row'>憂屏隈亦言，　憂彼報亦憂。</div>
<div class='lg-row'>此憂彼亦憂，　惡行二俱憂，</div>
<div class='lg-row'>彼憂彼受報，　見行乃審知。</div>
</div>
<div class="lg regular"><div class='lg-row'>此喜彼亦喜，　福行二俱喜，</div>
<div class='lg-row'>彼行彼受報，　見行自清淨。</div>
<div class='lg-row'>此煮彼亦煮，　罪行二俱煮，</div>
<div class='lg-row'>彼煮彼受報，　見行自有驗。</div>
<div class='lg-row'>作福不作惡，　皆由宿行法，</div>
<div class='lg-row'>終不畏死徑，　如船截流渡。</div>
</div></div>
<div class='div-pin'><a id='mulu32' />
<p class='h1'>法集要頌經相應品第二十九</p>
<div class="lg regular"><div class='lg-row'>夜光照于冥，　至日未出間，</div>
<div class='lg-row'>日光布大明，　夜光便黤黮。</div>
<div class='lg-row'>察者布光明，　如來未出頃，</div>
<div class='lg-row'>佛出放大明，　無察無聲聞。</div>
</div>
<div class="lg regular"><div class='lg-row'>不堅起堅想，　堅起不堅想，</div>
<div class='lg-row'>後不至於堅，　由起邪見故。</div>
<div class='lg-row'>堅而知堅者，　不堅知不堅，</div>
<div class='lg-row'><span class='corr'>彼</span>人求於堅，　正治以為本。</div>
</div>
<div class="lg regular"><div class='lg-row'>愚者以為堅，　反被九結縛，</div>
<div class='lg-row'>如鳥墮羅網，　斯由愛深固。</div>
<div class='lg-row'>諸有懷狐疑，　今世及後世，</div>
<div class='lg-row'>禪定盡能滅，　無惱修梵行。</div>
<div class='lg-row'>無塵離於塵，　能持此服者，</div>
<div class='lg-row'>無御無所至，</div>
</div>
<div class="lg regular"><div class='lg-row'>此不應法服。　若能除垢穢，</div>
<div class='lg-row'>修戒等慧定，　彼應思惟業，</div>
<div class='lg-row'>此應服袈裟。　不以柔和言，</div>
<div class='lg-row'>名稱有所至，　人有善顏色，</div>
<div class='lg-row'>乃懷巧偽心，　有能斷是者，</div>
<div class='lg-row'>永拔其根本。</div>
</div>
<div class="lg regular"><div class='lg-row'>智者除諸穢，　乃名為善色，</div>
<div class='lg-row'>不以色縱容，　暫覩知人意。</div>
<div class='lg-row'>世多違行人，　遊蕩在世界，</div>
<div class='lg-row'>如彼虛偽鍮，　其中純有銅。</div>
<div class='lg-row'>獨遊無畏忌，　內穢外不淨，</div>
<div class='lg-row'>貪餮不自節，　三轉隨時行，</div>
<div class='lg-row'>如圈被養猪，　數數受胞胎。</div>
<div class='lg-row'>人能專其意，　於食知止足，</div>
<div class='lg-row'>趣欲支其形，　養壽守其道，</div>
<div class='lg-row'>觀淨而自淨。　諸根不具足，</div>
<div class='lg-row'>於食無厭足，　斯等凡品行，</div>
</div>
<div class="lg regular"><div class='lg-row'>轉增於欲意。　如屋壞穿漏，</div>
<div class='lg-row'>當觀不淨行，　諸根無缺漏，</div>
<div class='lg-row'>於食知止足。　有信執精進，</div>
<div class='lg-row'>不恣於欲意，　如風吹泰山。</div>
<div class='lg-row'>空閑甚可樂，　然人不樂彼，</div>
<div class='lg-row'>無欲常居之，　非欲之所處。</div>
<div class='lg-row'>難移難可動，　如彼重雪山，</div>
<div class='lg-row'>非賢則不現，　猶夜射冥室。</div>
<div class='lg-row'>賢者有千數，　智者在叢林，</div>
<div class='lg-row'>義理極深邃，　智者所分別。</div>
</div>
<div class="lg regular"><div class='lg-row'>多有眾生類，　非射而不值，</div>
<div class='lg-row'>今觀此義理，　無戒人所<span class='corr'>恥</span>。</div>
<div class='lg-row'>觀有知恐怖，　變易知有無，</div>
<div class='lg-row'>是故不樂有，　當念遠離有。</div>
</div>
<div class="lg regular"><div class='lg-row'>無信無反復，　穿牆而盜竊，</div>
<div class='lg-row'>斷彼希望思，　是名為勇士。</div>
<div class='lg-row'>除其父母緣，　王家及二種，</div>
<div class='lg-row'>徧滅其境界，　無垢為梵行。</div>
</div>
<div class="lg regular"><div class='lg-row'>若人無所依，　知彼所貴食，</div>
<div class='lg-row'>空及無相願，　思惟以為行。</div>
<div class='lg-row'>鳥飛於虛空，　而無足跡現，</div>
<div class='lg-row'>如彼行行人，　言說無所趣。</div>
</div>
<div class="lg regular"><div class='lg-row'>諸能斷有本，　不依於未然，</div>
<div class='lg-row'>空及無相願，　思惟以為行。</div>
<div class='lg-row'>希有諸眾生，　多不順其性，</div>
<div class='lg-row'>有度不度者，　為滅甚為難。</div>
</div>
<div class="lg regular"><div class='lg-row'>諸有平等說，　法法共相觀，</div>
<div class='lg-row'>盡斷諸結使，　無復有熱惱。</div>
<div class='lg-row'>行路無復憂，　終日得解脫，</div>
<div class='lg-row'>一切結使盡，　無復有眾惱。</div>
<div class='lg-row'>如鳥飛虛空，　而無有所礙，</div>
<div class='lg-row'>彼人獲無漏，　空無相願定。</div>
<div class='lg-row'>如鳥飛虛空，　而無有所礙，</div>
<div class='lg-row'>行人到彼岸，　空無相願定。</div>
</div>
<div class="lg regular"><div class='lg-row'>無造無有造，　造者受煩惱，</div>
<div class='lg-row'>非造非無造，　前憂後亦憂。</div>
<div class='lg-row'>造者為善妙，　以作不懷憂，</div>
<div class='lg-row'>造而樂而造，　生天受歡樂。</div>
</div>
<div class="lg regular"><div class='lg-row'>虛空無轍迹，　沙門無外意，</div>
<div class='lg-row'>眾人盡樂惡，　唯佛淨無穢。</div>
<div class='lg-row'>虛空無轍迹，　沙門無外意，</div>
<div class='lg-row'>世間皆無常，　佛無我所有。</div>
</div>
<div class="lg regular"><div class='lg-row'>諸天及世人，　一切行相應，</div>
<div class='lg-row'>得脫一切苦，　離愛免輪迴。</div>
<div class='lg-row'>諸天及世人，　一切行相應，</div>
<div class='lg-row'>能遠諸惡業，　不墮於惡趣。</div>
</div>
<div class="lg regular"><div class='lg-row'>亦復不知論，　賢愚無差別，</div>
<div class='lg-row'>若復知論義，　所說無垢跡。</div>
<div class='lg-row'>說應法議論，　當<span class='corr'>豎</span>仙人幢，</div>
<div class='lg-row'>法幢為仙人，　仙人為法幢。</div>
</div>
<div class="lg regular"><div class='lg-row'>或有寂然罵，　或有在眾罵，</div>
<div class='lg-row'>或有未聲罵，　世無不罵者。</div>
<div class='lg-row'>一毀及一譽，　但利養其名，</div>
<div class='lg-row'>非有亦非有，　則亦不可知。</div>
<div class='lg-row'>智人所稱譽，　若好兼及醜，</div>
<div class='lg-row'>智人無缺漏，　慧定得解脫。</div>
<div class='lg-row'>如紫磨真金，　內外徹清淨，</div>
<div class='lg-row'>猶如安明山，　不為風所動，</div>
<div class='lg-row'>智人亦如是，　不為毀譽動。</div>
<div class='lg-row'>如樹無有根，　無枝況有葉？</div>
<div class='lg-row'>健者以解縛，　誰能毀其德？</div>
<div class='lg-row'>無垢無有住，　身壍種苦子，</div>
<div class='lg-row'>最勝無有愛，　天世人不知。</div>
<div class='lg-row'>猶如網叢林，　無愛況有餘？</div>
<div class='lg-row'>佛有無量行，　無跡誰跡將？</div>
<div class='lg-row'>若有不欲生，　以生不受有，</div>
<div class='lg-row'>佛有無量行，　無跡誰跡將？</div>
<div class='lg-row'>若欲滅其想，　內外無諸因，</div>
<div class='lg-row'>亦無過色想，　四應不受生。</div>
<div class='lg-row'>捨前及捨後，　捨間越於有，</div>
<div class='lg-row'>一切盡皆捨，　不復受生老。</div>
</div>
<p class='juan'>法集要頌經卷第三</p></div>
</div><!-- end of div[@id='body'] -->
</body></html>