<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法集要頌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu13' />法集要頌經卷第二</p><p class="byline">尊者法救集</p><p class="byline">西天中印度惹爛駄囉國密林寺三藏明教大師賜紫沙門臣天息災奉　詔譯</p><a id='mulu14' />
<p class='h1'>法集要頌經正道品第十二</p>
<div class="lg regular"><div class='lg-row'>正道四聖諦，　智慧所觀察，</div>
<div class='lg-row'>破壞愛輪迴，　如風吹塵散。</div>
<div class='lg-row'>能見聖諦者，　寂靜應觀察，</div>
<div class='lg-row'>滅除煩惱見，　如雨灑微塵。</div>
<div class='lg-row'>八正最上道，　四諦為法迹，</div>
<div class='lg-row'>是道名無為，　智燈照愚暗。</div>
<div class='lg-row'>道為八真妙，　聖諦四句上，</div>
<div class='lg-row'>無欲法之最，　明眼善觀察。</div>
<div class='lg-row'>智為出世長，　快樂證無為，</div>
<div class='lg-row'>知受正教者，　永盡生老死。</div>
</div>
<div class="lg regular"><div class='lg-row'>一切行無常，　如慧所觀察，</div>
<div class='lg-row'>若能覺此苦，　行道淨其迹。</div>
<div class='lg-row'>一切諸行苦，　如慧之所見，</div>
<div class='lg-row'>若能覺此苦，　行道淨其迹。</div>
<div class='lg-row'>一切諸行空，　如慧之所見，</div>
<div class='lg-row'>若能覺此苦，　行道淨其迹。</div>
<div class='lg-row'>一切法無我，　如慧之所見，</div>
<div class='lg-row'>若能覺此苦，　行道淨其迹。</div>
<div class='lg-row'>吾已說道迹，　愛箭而為射，</div>
<div class='lg-row'>宜以自勗勵，　諦受如來言。</div>
<div class='lg-row'>吾已說道迹，　拔愛堅固刺，</div>
<div class='lg-row'>宜以自勗勵，　諦受如來言。</div>
<div class='lg-row'>此道無別法，　見諦之所淨，</div>
<div class='lg-row'>趣向滅眾苦，　能壞魔羅軍。</div>
<div class='lg-row'>此道無有餘，　見諦能證果，</div>
<div class='lg-row'>趣向滅眾苦，　能破魔羅軍。</div>
<div class='lg-row'>是道更無過，　一趣如淵流，</div>
<div class='lg-row'>如能仁入定，　在眾頻演道，</div>
<div class='lg-row'>一入見生死，　得道為祐助。</div>
<div class='lg-row'>此道度當度，　截流至彼岸，</div>
<div class='lg-row'>究竟道清淨，　已盡生死源。</div>
<div class='lg-row'>辯才無邊界，　明見宣說道，</div>
<div class='lg-row'>可趣服甘露，　前未聞法輪。</div>
<div class='lg-row'>轉為哀眾生。　禮拜奉事者，</div>
<div class='lg-row'>化之度三有，　三念可念善，</div>
<div class='lg-row'>三念當離惡。　從念而有行，</div>
<div class='lg-row'>滅之為正斷，　三觀為轉念，</div>
<div class='lg-row'>逮獲無上道。　得三除三窟，</div>
<div class='lg-row'>無量修念待，　能除三有垢，</div>
<div class='lg-row'>攝定用縛意，　智慧禪定力，</div>
<div class='lg-row'>已定攝外亂。　世間生滅法，</div>
<div class='lg-row'>一一彼無邊，　覺道獲解脫，</div>
<div class='lg-row'>快樂無窮盡。　積善得善行，</div>
<div class='lg-row'>讚歎得名譽，　逮賢聖八品，</div>
<div class='lg-row'>修道甘露果。</div>
</div></div>
<div class='div-pin'><a id='mulu15' />
<p class='h1'>法集要頌經利養品第十三</p>
<div class="lg regular"><div class='lg-row'>芭蕉以實死，　竹蘆實亦然，</div>
<div class='lg-row'>駏驉坐妊終，　人為貪利喪。</div>
<div class='lg-row'>如是貪無利，　當知從癡生，</div>
<div class='lg-row'>愚為此害賢，　首落分于地。</div>
<div class='lg-row'>貪利不善性，　苾芻勿<span class='corr'>羨</span>之，</div>
<div class='lg-row'>住處多愛戀，　希望他供養。</div>
<div class='lg-row'>在家及出家，　族姓諸愚迷，</div>
<div class='lg-row'>貪利興嫉心，　我為降伏彼。</div>
<div class='lg-row'>愚為愚計想，　欲慢日夜增，</div>
<div class='lg-row'>異哉得利養，　圓寂趣不同。</div>
<div class='lg-row'>能論知足者，　苾芻真佛子，</div>
<div class='lg-row'>不貪著名譽，　喜悅是智人。</div>
<div class='lg-row'>不愛著一切，　不諂於他人，</div>
<div class='lg-row'>不依他活命，　當自守法行。</div>
<div class='lg-row'>自利尚無貪，　豈貴他名譽？</div>
<div class='lg-row'>百味如膏車，　支形得行道。</div>
</div>
<div class="lg regular"><div class='lg-row'>苾芻貪利養，　不得三摩地，</div>
<div class='lg-row'>知足常寂靜，　止觀可成就。</div>
<div class='lg-row'>苾芻遠利譽，　常足不貪求，</div>
<div class='lg-row'>但三衣飲食，　真活命快樂。</div>
<div class='lg-row'>苾芻不捨利，　如毒蛇同室，</div>
<div class='lg-row'>坐臥睡寐畏，　皆由貪活命。</div>
<div class='lg-row'>苾芻不捨利，　下劣中劣喜，</div>
<div class='lg-row'>一法應觀察，　少智難得脫，</div>
<div class='lg-row'>謹慎常依戒，　無貪智者讚。</div>
<div class='lg-row'>淨行正根力，　應當自思惟，</div>
<div class='lg-row'>具足得三明，　解脫獲無漏。</div>
<div class='lg-row'>寡智尠識人，　無所憶念知，</div>
<div class='lg-row'>其於諸飲食，　依於他人得，</div>
<div class='lg-row'>而有惡法生。　由利養憎嫉，</div>
<div class='lg-row'>自利多結怨，　徒服三法衣，</div>
<div class='lg-row'>但望美飲食，　不奉諸佛教。</div>
<div class='lg-row'>當知是過失，　利養為大怖，</div>
<div class='lg-row'>少智不審慮，　苾芻應釋心。</div>
<div class='lg-row'>苾芻說出家，　三業應調伏，</div>
<div class='lg-row'>不邪命自活，　心善常思惟。</div>
<div class='lg-row'>微細病難忍，　利養最難離，</div>
<div class='lg-row'>供養心不動，　天龍致禮拜。</div>
</div></div>
<div class='div-pin'><a id='mulu16' />
<p class='h1'>法集要頌經怨家品第十四</p>
<div class="lg regular"><div class='lg-row'>不怨而興怨，　不謗而造業，</div>
<div class='lg-row'>愚迷受輪迴，　今世及後世。</div>
<div class='lg-row'>先自作漏業，　然後害他人，</div>
<div class='lg-row'>彼此相興害，　如鳥墮羅網。</div>
</div>
<div class="lg regular"><div class='lg-row'>破他還自破，　冤家遇冤家，</div>
<div class='lg-row'>毀他還自毀，　瞋他還自瞋。</div>
<div class='lg-row'>斯何沙門行，　不知正法本，</div>
<div class='lg-row'>壽既獲短促，　捨冤復結冤。</div>
<div class='lg-row'>眾相共毀謗，　各發恚怒聲，</div>
<div class='lg-row'>歡心平等忍，　此忍最無比。</div>
<div class='lg-row'>斷骨而命終，　牛馬死財失，</div>
<div class='lg-row'>國界則喪亂，　聚集還復得。</div>
<div class='lg-row'>汝等不興惡，　此法得離怨，</div>
<div class='lg-row'>他怨能忍受，　說之名為智。</div>
<div class='lg-row'>若知此說勝，　愚迷求快樂，</div>
<div class='lg-row'>現在無怨意，　未來亦無恨。</div>
<div class='lg-row'>不可怨以怨，　終已得快樂，</div>
<div class='lg-row'>行忍怨自息，　此名如來法。</div>
<div class='lg-row'>若人致毀罵，　彼勝我不勝，</div>
<div class='lg-row'>快樂從意者，　怨終得休息。</div>
<div class='lg-row'>若人親善友，　共遊於世間，</div>
<div class='lg-row'>不積有冤餘，　專念同其意。</div>
<div class='lg-row'>設不得善友，　獨遊無伴侶，</div>
<div class='lg-row'>應觀諸國土，　獨善不造惡。</div>
<div class='lg-row'>學無同伴侶，　又不得親友，</div>
<div class='lg-row'>寧獨守善行，　不與愚人偕。</div>
<div class='lg-row'>樂戒學法行，　奚用伴侶為？</div>
<div class='lg-row'>如龍好深淵，　如象樂曠野。</div>
</div></div>
<div class='div-pin'><a id='mulu17' />
<p class='h1'>法集要頌經憶念品第十五</p>
<div class="lg regular"><div class='lg-row'>入息出息念，　具滿諦思惟，</div>
<div class='lg-row'>常依次第行，　按如佛所說。</div>
<div class='lg-row'>是則照世間，　如雲開月現，</div>
<div class='lg-row'>起止覺思惟，　坐臥不廢忘。</div>
</div>
<div class="lg regular"><div class='lg-row'>苾<span class='corr'>芻</span>立是念，　現利未來勝，</div>
<div class='lg-row'>始得終最勝，　逝不覩生死。</div>
<div class='lg-row'>若見身所住，　六觸以為最，</div>
<div class='lg-row'>苾芻常一心，　便自知圓寂。</div>
<div class='lg-row'>以有是諸念，　自身恒逮行，</div>
<div class='lg-row'>若其不如是，　終不得意行。</div>
<div class='lg-row'>是隨本行者，　如是度愛勞，</div>
<div class='lg-row'>若能寤意念，　一心定歡喜。</div>
<div class='lg-row'>若能寤意念，　解脫一心樂，</div>
<div class='lg-row'>應時等法行，　得度生死地。</div>
<div class='lg-row'>苾芻寤意念，　當令念相應，</div>
<div class='lg-row'>生死煩惱斷，　獲得圓寂果。</div>
<div class='lg-row'>常當聽妙法，　自覺寤其意，</div>
<div class='lg-row'>能覺之為賢，　終始無怖畏。</div>
<div class='lg-row'>以覺意得應，　晝夜慕習學，</div>
<div class='lg-row'>解脫甘露要，　決定得無漏。</div>
</div>
<div class="lg regular"><div class='lg-row'>若人得善利，　而來自歸佛，</div>
<div class='lg-row'>是故當晝夜，　一心常念佛。</div>
<div class='lg-row'>若人得善利，　而來自歸法，</div>
<div class='lg-row'>是故當晝夜，　一心常念法。</div>
<div class='lg-row'>若人得善利，　而來自歸僧，</div>
<div class='lg-row'>是故當晝夜，　一心常念僧。</div>
<div class='lg-row'>善知自覺者，　是瞿曇聲聞，</div>
<div class='lg-row'>應當於晝夜，　一心恒念佛。</div>
<div class='lg-row'>善知自覺者，　是瞿曇聲聞，</div>
<div class='lg-row'>應當於晝夜，　一心恒念法。</div>
<div class='lg-row'>善知自覺者，　是瞿曇聲聞，</div>
<div class='lg-row'>應當於晝夜，　一心恒念僧。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心恒念戒。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心恒念施。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心恒念天。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心恒念身。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念靜慮。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念不殺。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念不盜。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心常念空。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念無相。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念無願。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念出世。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念意樂。</div>
<div class='lg-row'>善知自覺者，　是能仁弟子，</div>
<div class='lg-row'>應當於晝夜，　一心念圓寂。</div>
</div></div>
<div class='div-pin'><a id='mulu18' />
<p class='h1'>法集要頌經清淨品第十六</p>
<div class="lg regular"><div class='lg-row'>當念自覺悟，　作時勿虛妄，</div>
<div class='lg-row'>行要修亦安，　所造時真實。</div>
<div class='lg-row'>人當求方便，　自致獲財寶，</div>
<div class='lg-row'>彼自觀亦然，　意願即果之。</div>
<div class='lg-row'>坐臥求方便，　發起於精進，</div>
<div class='lg-row'>如工鍊真金，　除其塵垢冥。</div>
<div class='lg-row'>不為闇所蔽，　永離老死患，</div>
</div>
<div class="lg regular"><div class='lg-row'>不羞而反羞，　反羞而不羞。</div>
<div class='lg-row'>不畏而現畏，　畏現而不畏，</div>
<div class='lg-row'>生為人邪見，　死定入地獄。</div>
<div class='lg-row'>人先為放逸，　後止而不犯，</div>
<div class='lg-row'>是光照世間，　如月現雲消。</div>
<div class='lg-row'>人先為放逸，　後止而不犯，</div>
<div class='lg-row'>以善而滅之，　是光照世間。</div>
<div class='lg-row'>若人為罪惡，　修善而能除，</div>
<div class='lg-row'>世間由樂著，　而空念其義。</div>
<div class='lg-row'>少年而出家，　求佛深妙法，</div>
<div class='lg-row'>是光照世間，　如月晃雲散。</div>
<div class='lg-row'>現世不施害，　死而無憂慼，</div>
<div class='lg-row'>彼見道無畏，　離苦獲安隱。</div>
<div class='lg-row'>現世不施害，　死而無憂慼，</div>
<div class='lg-row'>彼見道無畏，　眷屬中最勝。</div>
<div class='lg-row'>除斷濁黑業，　惟修白淨行，</div>
<div class='lg-row'>度愛得清淨，　棄捨穢惡行。</div>
<div class='lg-row'>持戒常清淨，　清淨晡沙他，</div>
<div class='lg-row'>三業恒清淨，　清淨名出家。</div>
<div class='lg-row'>愛欲意為田，　婬怒癡為種，</div>
<div class='lg-row'>故施度世者，　得福無有量。</div>
<div class='lg-row'>猶如穢惡田，　瞋恚滋蔓生，</div>
<div class='lg-row'>是故當離恚，　施報無有量。</div>
<div class='lg-row'>猶如穢惡田，　愚癡滋蔓生，</div>
<div class='lg-row'>是故當離愚，　獲報無有量。</div>
<div class='lg-row'>猶如穢惡田，　憍慢滋蔓生，</div>
<div class='lg-row'>是故當離慢，　獲報無有量。</div>
<div class='lg-row'>猶如穢惡田，　慳悋滋蔓生，</div>
<div class='lg-row'>是故當離慳，　獲報無有量。</div>
<div class='lg-row'>猶如穢惡田，　愛樂滋蔓生，</div>
<div class='lg-row'>是故當離愛，　獲報無有量。</div>
<div class='lg-row'>六識王為主，　愛染為眷屬，</div>
<div class='lg-row'>無染則離愛，　染著是愚癡。</div>
<div class='lg-row'>骨幹以為城，　肉血而塗飾，</div>
<div class='lg-row'>門根盡開張，　結賊得縱逸。</div>
<div class='lg-row'>有緣則增苦，　觀彼二因緣，</div>
<div class='lg-row'>滅之由賢眾，　不從外愚除。</div>
</div></div>
<div class='div-pin'><a id='mulu19' />
<p class='h1'>法集要頌經水喻品第十七</p>
<div class="lg regular"><div class='lg-row'>淨心常憶念，　無所有貪愛，</div>
<div class='lg-row'>已度愚癡淵，　如鵝守枯池。</div>
<div class='lg-row'>彼心既棄捨，　翱翔昇虛空，</div>
<div class='lg-row'>修行出世間，　能破魔羅眾。</div>
<div class='lg-row'>少不修梵行，　至老不積財，</div>
<div class='lg-row'>愚癡樂睡眠，　由己不修善。</div>
<div class='lg-row'>少不修梵行，　至老不積財，</div>
<div class='lg-row'>鴛鴦守空池，　守故有何益？</div>
<div class='lg-row'>莫輕小惡罪，　以為無殃報，</div>
<div class='lg-row'>水滴雖極微，　漸盈於大器，</div>
<div class='lg-row'>惡業漸漸增，　纖毫成廣大。</div>
<div class='lg-row'>莫輕小善業，　以為無福報，</div>
<div class='lg-row'>水滴雖極微，　漸盈於大器，</div>
<div class='lg-row'>善業漸漸增，　纖毫成廣大。</div>
<div class='lg-row'>猶如人渡河，　<span class='corr'>縛</span>栰而牢固，</div>
<div class='lg-row'>彼謂度不度，　聰叡乃謂度。</div>
</div>
<div class="lg regular"><div class='lg-row'>佛世尊已度，　梵志度當度，</div>
<div class='lg-row'>苾芻入淵池，　聲聞縛牢固。</div>
<div class='lg-row'>是泉而何用，　水恒而停滿，</div>
<div class='lg-row'>拔愛根本除，　復欲何所望？</div>
</div>
<div class="lg regular"><div class='lg-row'>水工調舟船，　弓師能調角，</div>
<div class='lg-row'>巧匠樂調木，　智者能調身。</div>
<div class='lg-row'>猶如深淨泉，　表裏甚清徹，</div>
<div class='lg-row'>聞法得清淨，　智者生歡喜。</div>
<div class='lg-row'>猶如深淨泉，　表裏甚清徹，</div>
<div class='lg-row'>智者聞妙法，　歡喜無窮盡。</div>
<div class='lg-row'>忍心如大地，　不動如虛空，</div>
<div class='lg-row'>聞法喻金剛，　獲味免輪迴。</div>
</div></div>
<div class='div-pin'><a id='mulu20' />
<p class='h1'>法集要頌經華喻品第十八</p>
<div class="lg regular"><div class='lg-row'>何人能擇地？　捨地獄取天，</div>
<div class='lg-row'>惟說善法句，　如採善妙華。</div>
<div class='lg-row'>學人能擇地，　捨地獄取天，</div>
<div class='lg-row'>善說妙法句，　能採眾妙華。</div>
</div>
<div class="lg regular"><div class='lg-row'>截林勿截樹，　因林生怖畏，</div>
<div class='lg-row'>截林而滅已，　苾芻得圓寂。</div>
<div class='lg-row'>截林不斷根，　因林生怖畏，</div>
<div class='lg-row'>未斷分毫間，　令意生纏縛。</div>
</div>
<div class="lg regular"><div class='lg-row'>截林勿斷根，　因林生怖畏，</div>
<div class='lg-row'>心纏最難離，　如犢戀愛母。</div>
<div class='lg-row'>當自斷愛戀，　猶如枯蓮池，</div>
<div class='lg-row'>息跡受正教，　佛說圓寂樂。</div>
</div>
<div class="lg regular"><div class='lg-row'>猶如可意華，　色好而無香，</div>
<div class='lg-row'>巧言華如是，　無果不獲報。</div>
<div class='lg-row'>猶如可意華，　色好而香潔，</div>
<div class='lg-row'>巧言善如是，　必獲其好報。</div>
</div>
<div class="lg regular"><div class='lg-row'>猶如蜂採華，　不壞色與香，</div>
<div class='lg-row'>但取味飛去，　苾芻入聚然。</div>
<div class='lg-row'>不違他好惡，　勿觀作不作，</div>
<div class='lg-row'>但自觀身行，　若正若不正。</div>
<div class='lg-row'>如田糞穢溝，　而近于大道，</div>
<div class='lg-row'>其中生蓮華，　香潔甚可悅。</div>
<div class='lg-row'>有生必有終，　凡夫樂處邊，</div>
<div class='lg-row'>慧人愛出離，　真是佛聲聞。</div>
<div class='lg-row'>多集眾妙華，　結鬘為步搖，</div>
<div class='lg-row'>有情積善根，　後世轉殊勝。</div>
<div class='lg-row'>如末哩妙華，　末拘羅清淨，</div>
<div class='lg-row'>貪欲瞋若除，　苾芻淨香潔。</div>
<div class='lg-row'>如人採妙華，　專意不散亂，</div>
<div class='lg-row'>因眠遇水漂，　俄被死王降。</div>
<div class='lg-row'>如人採妙華，　專意不散亂，</div>
<div class='lg-row'>欲意無厭足，　常為窮所困。</div>
<div class='lg-row'>如人採妙華，　專意不散亂，</div>
<div class='lg-row'>未獲真財寶，　長為窮所困。</div>
<div class='lg-row'>若不見死王，　慧照如淨華，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>貪瞋癡若斷，　如棄毒華根，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>貪根若除斷，　如華水上浮，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>恚根若除斷，　如華水上浮，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>癡根若除斷，　如華水上浮，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>如人結花鬘，　意樂貪無足，</div>
<div class='lg-row'>不盡現世毒，　三根常纏縛。</div>
<div class='lg-row'>觀身如坏器，　幻法如野馬，</div>
<div class='lg-row'>斷魔華開敷，　不覩死王路。</div>
</div>
<div class="lg regular"><div class='lg-row'>是身如聚沫，　知此幻化法，</div>
<div class='lg-row'>斷魔華開敷，　不覩死王路。</div>
<div class='lg-row'>我慢根除斷，　如華水上浮，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>慳悋根若斷，　如華水上浮，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>愛支根若斷，　如華水上浮，</div>
<div class='lg-row'>苾芻到彼岸，　如蛇脫故皮。</div>
<div class='lg-row'>若無煩惱根，　獲報善因果，</div>
<div class='lg-row'>苾芻到彼岸，　如蛇脫故皮。</div>
</div></div>
<div class='div-pin'><a id='mulu21' />
<p class='h1'>法集要頌經馬喻品第十九</p>
<div class="lg regular"><div class='lg-row'>譬馬調能軟，　隨意如所行，</div>
<div class='lg-row'>信戒及精進，　定法要具足。</div>
<div class='lg-row'>獲法第一義，　利用故無窮，</div>
<div class='lg-row'>一心行和忍，　得免輪迴苦。</div>
</div>
<div class="lg regular"><div class='lg-row'>忍和意得定，　能斷諸苦惱，</div>
<div class='lg-row'>從是得住定，　如馬善調御。</div>
<div class='lg-row'>斷恚獲無漏，　如馬能自調，</div>
<div class='lg-row'>棄惡至平坦，　後受生天樂。</div>
</div>
<div class="lg regular"><div class='lg-row'>不恣在放恣，　於眠多覺悟，</div>
<div class='lg-row'>如羸馬比良，　棄惡乃為賢。</div>
<div class='lg-row'>若人有慚愧，　智慧可成就，</div>
<div class='lg-row'>是故易誘進，　如策於良馬。</div>
</div>
<div class="lg regular"><div class='lg-row'>譬馬若調平，　可堪王乘騎，</div>
<div class='lg-row'>能調為人賢，　乃受誠信語。</div>
<div class='lg-row'>雖為常調伏，　如彼新馳馬，</div>
<div class='lg-row'>亦如善龍象，　不如自調者。</div>
<div class='lg-row'>彼人不能乘，　人所亦不至，</div>
<div class='lg-row'>惟自調伏者，　乃到調方所。</div>
<div class='lg-row'>彼人不能乘，　人所亦不至，</div>
<div class='lg-row'>惟自調伏者，　乃滅一切苦。</div>
<div class='lg-row'>彼人不能乘，　人所亦不至，</div>
<div class='lg-row'>惟自調伏者，　得至圓寂路。</div>
<div class='lg-row'>應常自調伏，　亦如止奔馬，</div>
<div class='lg-row'>能自防制者，　念度苦原際。</div>
<div class='lg-row'>如馬可王乘，　彼地希有生，</div>
<div class='lg-row'>苾芻善調伏，　解脫一切苦。</div>
<div class='lg-row'>惟自調伏者，　善意如良馬，</div>
<div class='lg-row'>亦如大象龍，　自調最為上。</div>
<div class='lg-row'>如王乘智馬，　國中所希有，</div>
<div class='lg-row'>苾芻善調伏，　能斷於纏縛。</div>
<div class='lg-row'>惟自調伏者，　此善最無比，</div>
<div class='lg-row'>亦如善象龍，　意念到彼岸。</div>
<div class='lg-row'>自師自衛護，　自歸求自度，</div>
<div class='lg-row'>是故躬謹慎，　如商賈智馬。</div>
</div></div>
<div class='div-pin'><a id='mulu22' />
<p class='h1'>法集要頌經瞋恚品第二十</p>
<div class="lg regular"><div class='lg-row'>除瞋去我慢，　遠離諸煩惱，</div>
<div class='lg-row'>不染彼名色，　冤家無有伴。</div>
<div class='lg-row'>除恚得善眠，　恚盡不懷憂，</div>
<div class='lg-row'>恚為毒根本，　苾芻為甘甜。</div>
<div class='lg-row'>賢聖悉能除，　斷彼善眠睡，</div>
<div class='lg-row'>人興恚怒心，　作諸不善業。</div>
<div class='lg-row'>後恚若得除，　智火漸熾盛。</div>
</div>
<div class="lg regular"><div class='lg-row'>無慚復無愧，　復好生瞋怒，</div>
<div class='lg-row'>為瞋所纏縛，　如闇失明燈。</div>
<div class='lg-row'>彼力非為力，　以恚為力者，</div>
<div class='lg-row'>恚為凡朽法，　不知善響應。</div>
<div class='lg-row'>有力近猛軍，　無力退怯弱，</div>
<div class='lg-row'>能忍為上將，　宜當忍勿羸。</div>
<div class='lg-row'>舉眾共輕之，　有力名為忍，</div>
<div class='lg-row'>能忍最為上，　宜當懷忍羸。</div>
<div class='lg-row'>自我與彼人，　大畏不可救，</div>
<div class='lg-row'>如知彼瞋恚，　宜滅己中瑕，</div>
<div class='lg-row'>二俱行其義，　我與彼亦然。</div>
<div class='lg-row'>如知彼瞋恚，　宜忍彼中瑕，</div>
<div class='lg-row'>俱行於二義，　我忍彼亦然。</div>
<div class='lg-row'>愚謂我無力，　觀法亦復爾，</div>
<div class='lg-row'>若愚勝於智，　麁言及惡語，</div>
<div class='lg-row'>欲常得勝者，　於言宜寂默。</div>
<div class='lg-row'>常習智者教，　不與愚人集，</div>
<div class='lg-row'>能忍穢陋言，　故說忍中上。</div>
<div class='lg-row'>恚者不發言，　處眾若屏處，</div>
<div class='lg-row'>人恚以熾然，　終己不自覺。</div>
<div class='lg-row'>諦說不瞋恚，　乞者念以施，</div>
<div class='lg-row'>三分有定處，　自然處天宮。</div>
<div class='lg-row'>息意何有恚？　自撿壽中明，</div>
<div class='lg-row'>等智定解脫，　知已無有恚。</div>
<div class='lg-row'>若為惡意者，　怒有怒果報，</div>
<div class='lg-row'>怒不報其怒，　勝其彼鬪負。</div>
<div class='lg-row'>忍辱勝於怨，　善勝不善者，</div>
<div class='lg-row'>勝者能施善，　真誠勝欺善。</div>
<div class='lg-row'>無恚亦不害，　恒念真實行，</div>
<div class='lg-row'>愚者自生恚，　結冤常存在。</div>
<div class='lg-row'>恚能自制斷，　如止奔走車，</div>
<div class='lg-row'>是為善調御，　去冥入光明。</div>
<div class='lg-row'>沙門及正道　利養、怨、憶念</div>
<div class='lg-row'>清淨、水兼華　馬、恚為第十</div>
</div></div>
<div class='div-pin'><a id='mulu23' />
<p class='h1'>法集要頌經如來品第二十一</p>
<div class="lg regular"><div class='lg-row'>自獲正覺最無等，　一染世間一切法，</div>
<div class='lg-row'>具一切智力無畏，　自然無師亦無證。</div>
<div class='lg-row'>自獲正覺最無等，　不染一切世間法，</div>
<div class='lg-row'>具一切智力無畏，　自然無師無保證。</div>
<div class='lg-row'>善逝獨證無等倫，　應現世間成正道，</div>
<div class='lg-row'>如來諸天世中尊，　一切神通智圓滿。</div>
</div>
<div class="lg regular"><div class='lg-row'>我為佛世尊，　斷漏無婬欲，</div>
<div class='lg-row'>諸天及世人，　一切從吾心。</div>
<div class='lg-row'>我既無師保，　亦獨無伴侶，</div>
<div class='lg-row'>積諸行得佛，　自然通聖道。</div>
<div class='lg-row'>己勝不受惡，　一切世間勝，</div>
<div class='lg-row'>叡智廓無邊，　誘蒙吾為勝。</div>
<div class='lg-row'>今往波羅奈，　欲擊甘露鼓，</div>
<div class='lg-row'>當轉於法輪，　未曾有轉者。</div>
<div class='lg-row'>智人不處愚，　觀世而隨化，</div>
<div class='lg-row'>說於無垢迹，　永息無有上。</div>
</div>
<div class="lg regular"><div class='lg-row'>勇猛師子吼，　正法名如來，</div>
<div class='lg-row'>法說及義說，　覺者永安寧。</div>
<div class='lg-row'>勇健立靜慮，　出家日夜滅，</div>
<div class='lg-row'>諸天常衛護，　為佛所稱記。</div>
</div>
<div class="lg regular"><div class='lg-row'>於彼天人中，　歎說正等覺，</div>
<div class='lg-row'>速修而自覺，　最後離胎身。</div>
<div class='lg-row'>說諸過去佛，　及以當來者，</div>
<div class='lg-row'>現在正等覺，　多除群生憂。</div>
<div class='lg-row'>盡皆尊重法，　已敬今敬者，</div>
<div class='lg-row'>若當生恭敬，　是謂佛法要。</div>
<div class='lg-row'>若欲自求要，　正身最第一，</div>
<div class='lg-row'>信敬於正法，　憶念佛教戒。</div>
<div class='lg-row'>諸有不信佛，　如此群盲類，</div>
<div class='lg-row'>當墮於惡道，　如商遇羅剎。</div>
<div class='lg-row'>船師能度水，　精進為橋梁，</div>
<div class='lg-row'>人以種姓繫，　度者為勇健。</div>
<div class='lg-row'>如來無等倫，　愛盡無所積，</div>
<div class='lg-row'>解脫心無漏，　恩慧天世人。</div>
<div class='lg-row'>思惟二觀行，　善觀二閑靜，</div>
<div class='lg-row'>除冥超神仙，　善獲得自在。</div>
</div>
<div class="lg regular"><div class='lg-row'>譬人立山頂，　徧見村落人，</div>
<div class='lg-row'>審觀法如是，　如登樓觀園。</div>
<div class='lg-row'>若人恒觀察，　煩惱永不生，</div>
<div class='lg-row'>降甘露法雨，　連注無窮盡。</div>
</div></div>
<div class='div-pin'><a id='mulu24' />
<p class='h1'>法集要頌經多聞品第二十二</p>
<div class="lg regular"><div class='lg-row'>多聞善能行，　修善無煩惱，</div>
<div class='lg-row'>所行業障消，　沙門獲妙果。</div>
<div class='lg-row'>愚迷不覺知，　好行不死法，</div>
<div class='lg-row'>善解知法者，　病如芭<span class='corr'>蕉</span>樹。</div>
</div>
<div class="lg regular"><div class='lg-row'>猶如蓋屋密，　闇冥無所見，</div>
<div class='lg-row'>雖有眾妙色，　有目不見明。</div>
<div class='lg-row'>猶如有一人，　智達廣博學，</div>
<div class='lg-row'>不聞則不知，　善法及惡法。</div>
<div class='lg-row'>譬如執明燭，　悉見諸色相，</div>
<div class='lg-row'>聞已盡能知，　善惡之所趣。</div>
<div class='lg-row'>雖稱為多聞，　禁戒不具足，</div>
<div class='lg-row'>為法律所彈，　所聞便有闕。</div>
<div class='lg-row'>行人雖少聞，　禁戒悉具足，</div>
<div class='lg-row'>於法律所稱，　於聞便有闕。</div>
<div class='lg-row'>雖少多有聞，　持戒不完具，</div>
<div class='lg-row'>二俱被呵責，　所願而皆失。</div>
<div class='lg-row'>多聞能持固，　奉法為垣墻，</div>
<div class='lg-row'>精進難毀譽，　從是三學成。</div>
<div class='lg-row'>多聞能奉法，　智慧常定意，</div>
<div class='lg-row'>如彼閻浮金，　孰能說有瑕。</div>
</div>
<div class="lg regular"><div class='lg-row'>智博為多聞，　持戒悉完具，</div>
<div class='lg-row'>二俱得稱譽，　所聞而盡獲。</div>
<div class='lg-row'>多聞如寶鏡，　照法盡無餘，</div>
<div class='lg-row'>自照兼照他，　二俱生喜悅。</div>
<div class='lg-row'>多聞如瓔珞，　自身先嚴飾，</div>
<div class='lg-row'>有情生喜悅，　愛樂無窮盡。</div>
<div class='lg-row'>諸有稱己色，　有歎說名德，</div>
<div class='lg-row'>斯皆諸貪欲，　然自不覺知。</div>
<div class='lg-row'>聞為知法律，　解疑亦見正，</div>
<div class='lg-row'>從聞捨非法，　行到不死處。</div>
<div class='lg-row'>內無人自知，　外無人所見，</div>
<div class='lg-row'>內不見其果，　便隨聲而住。</div>
<div class='lg-row'>內既而知之，　外無人所見，</div>
<div class='lg-row'>二果俱已成，　便隨聲而住。</div>
<div class='lg-row'>內有而所知，　外有而所見，</div>
<div class='lg-row'>彼有其明智，　不隨聲而住。</div>
<div class='lg-row'>耳識多所聞，　眼識多所見，</div>
<div class='lg-row'>聞見不牢固，　事由義析理。</div>
<div class='lg-row'>智牢善說快，　聞知定意快，</div>
<div class='lg-row'>彼不用智定，　速行放逸者。</div>
<div class='lg-row'>賢聖樂於法，　所行應於口，</div>
<div class='lg-row'>以忍思惟空，　聞意則牢固。</div>
</div></div>
<div class='div-pin'><a id='mulu25' />
<p class='h1'>法集要頌經己身品第二十三</p>
<div class="lg regular"><div class='lg-row'>常習善語言，　沙門思坐起，</div>
<div class='lg-row'>一坐而所樂，　欲求於息心。</div>
<div class='lg-row'>一坐而一臥，　獨步而無伴，</div>
<div class='lg-row'>當自降伏心，　自樂居山林。</div>
<div class='lg-row'>千千而為敵，　一夫能勝之，</div>
<div class='lg-row'>莫若自伏心，　便為戰中勝。</div>
<div class='lg-row'>自勝而為上，　如彼眾生心，</div>
<div class='lg-row'>自降為大士，　眾行則具足。</div>
<div class='lg-row'>非天彥達嚩，　非魔及梵天，</div>
<div class='lg-row'>棄勝最為上，　如智慧苾芻。</div>
<div class='lg-row'>先自而正己，　然後正他人，</div>
<div class='lg-row'>若自而正者，　乃謂之上<span class='corr'>士</span>。</div>
<div class='lg-row'>先自而正己，　然後正他人，</div>
<div class='lg-row'>若自而正者，　不侵名真智。</div>
<div class='lg-row'>當自而修剋，　隨其教訓之，</div>
<div class='lg-row'>己不被教訓，　焉能教訓他？</div>
</div>
<div class="lg regular"><div class='lg-row'>念自而修剋，　使彼而信解，</div>
<div class='lg-row'>我己意專心，　智者所習學。</div>
<div class='lg-row'>為己或為彼，　多有不成就，</div>
<div class='lg-row'>其有學此者，　自正兼訓彼。</div>
<div class='lg-row'>身全得存道，　爾時豈容彼？</div>
<div class='lg-row'>己以被降伏，　智者演其義。</div>
<div class='lg-row'>自己心為師，　不隨他為師，</div>
<div class='lg-row'>自己為師者，　獲真智人法。</div>
<div class='lg-row'>自己心為師，　不依他為師，</div>
<div class='lg-row'>自己為師者，　得譽獲利樂。</div>
<div class='lg-row'>自己心為師，　不依他為師，</div>
<div class='lg-row'>自己為師者，　獲智為天人。</div>
<div class='lg-row'>自己心為師，　不依他為師，</div>
<div class='lg-row'>自己為師者，　久受生天樂。</div>
<div class='lg-row'>自己心為師，　不依他為師，</div>
<div class='lg-row'>自己為師者，　親族中最勝。</div>
<div class='lg-row'>自己心為師，　不依他為師，</div>
<div class='lg-row'>自己為師者，　煩惱中無憂。</div>
<div class='lg-row'>自己心為師，　不依他為師，</div>
<div class='lg-row'>自己為師者，　斷除一切縛。</div>
<div class='lg-row'>自己心為師，　不依他為師，</div>
<div class='lg-row'>自己為師者，　能破諸惡趣。</div>
<div class='lg-row'>自己心為師，　不依他為師，</div>
<div class='lg-row'>自己為師者，　長作真智師。</div>
<div class='lg-row'>自己心為師，　不依他為師，</div>
<div class='lg-row'>自己為師者，　解脫一切苦。</div>
<div class='lg-row'>自己心為師，　不依他為師，</div>
<div class='lg-row'>自己為師者，　速證圓寂果。</div>
</div>
<p class='juan'>法集要頌經卷第二</p></div>
</div><!-- end of div[@id='body'] -->
</body></html>