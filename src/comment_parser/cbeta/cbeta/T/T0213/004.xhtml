<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法集要頌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu33' />法集要頌經卷第四</p><p class="byline"><span class='corr'>尊者法救集</span></p><p class="byline">西天中印度惹爛駄囉國密林寺三藏明教大師賜紫沙門臣天息災奉　詔譯</p><a id='mulu34' />
<p class='h1'><span class='corr'>法集要頌經樂品第三十</span></p>
<div class="lg regular"><div class='lg-row'>忍勝則怨賊，　自負則自鄙，</div>
<div class='lg-row'>息意則快樂，　無勝無負心。</div>
<div class='lg-row'>若人擾亂彼，　自求安樂世，</div>
<div class='lg-row'>遂成其怨憎，　終不得解脫。</div>
<div class='lg-row'>善樂於愛欲，　以杖加羣生，</div>
<div class='lg-row'>於中自求安，　後世不得樂。</div>
<div class='lg-row'>人欲得歡樂，　杖不加羣生，</div>
<div class='lg-row'>於中自求樂，　後世亦得樂。</div>
<div class='lg-row'>樂法樂學行，　慎莫行惡法，</div>
<div class='lg-row'>能善行法者，　今世後世樂。</div>
<div class='lg-row'>護法行法者，　修法獲善報，</div>
<div class='lg-row'>此應法律教，　行法不趣惡。</div>
<div class='lg-row'>護法行法者，　如蓋覆其形，</div>
<div class='lg-row'>此應法律教，　行法不趣惡。</div>
<div class='lg-row'>惡行入地獄，　所生墮惡道，</div>
<div class='lg-row'>非法自陷溺，　如手把蚖蛇。</div>
<div class='lg-row'>不以法非法，　二事俱同報，</div>
<div class='lg-row'>非法入地獄，　正法生於天。</div>
<div class='lg-row'>施與戰同處，　此德智不譽，</div>
<div class='lg-row'>施時亦戰時，　此事二俱等。</div>
<div class='lg-row'>人遭百千變，　等除憍慢怨，</div>
<div class='lg-row'>時施清淨心，　健夫最為勝。</div>
<div class='lg-row'>忍少得勝多，　戒勝懈怠多，</div>
<div class='lg-row'>有信慧施者，　後身受善報。</div>
<div class='lg-row'>快樂施福報，　所願皆全成，</div>
<div class='lg-row'>速得第一滅，　漸入無為際。</div>
<div class='lg-row'>若彼求方便，　賢聖智慧施，</div>
<div class='lg-row'>盡其苦原本，　當知獲大報。</div>
<div class='lg-row'>愛法善安隱，　心意潔清淨，</div>
<div class='lg-row'>賢聖所說法，　智者所娛樂。</div>
<div class='lg-row'>若人心樂禪，　亦復樂不起，</div>
<div class='lg-row'>亦樂四意止，　并及七覺意，</div>
<div class='lg-row'>及彼四神足，　賢聖八品道，</div>
<div class='lg-row'>善樂於摶食，　善樂攝法服，</div>
<div class='lg-row'>善樂於經行，　樂處於山藪，</div>
<div class='lg-row'>已逮安樂處，　現法而無為。</div>
<div class='lg-row'>已越諸恐懼，　超世諸染著，</div>
<div class='lg-row'>善樂於念持，　善觀於諸法。</div>
<div class='lg-row'>善哉世無害，　養育眾生類，</div>
<div class='lg-row'>世無欲愛樂，　越諸染著意，</div>
<div class='lg-row'>能滅己憍慢，　此名第一樂。</div>
<div class='lg-row'>耆年持戒樂，　有信成就樂；</div>
<div class='lg-row'>分別義趣樂，　不造眾惡業；</div>
<div class='lg-row'>世有父母樂，　眾集和亦樂；</div>
<div class='lg-row'>世有沙門樂，　靜志樂亦然；</div>
<div class='lg-row'>諸佛出興樂，　說法堪受樂；</div>
<div class='lg-row'>眾僧和合樂，　和則常有安；</div>
<div class='lg-row'>持戒完具樂，　多聞廣知樂。</div>
<div class='lg-row'>覩見真人樂，　解脫行跡樂，</div>
<div class='lg-row'>德水清涼樂，　法財自集快。</div>
</div>
<div class="lg regular"><div class='lg-row'>得智明慧快，　滅慢無邪快，</div>
<div class='lg-row'>得覩諸賢樂，　同會亦復樂。</div>
<div class='lg-row'>不與愚從事，　畢固永已樂，</div>
<div class='lg-row'>不與愚從事，　經歷無數日。</div>
<div class='lg-row'>與愚同居難，　如與怨憎會，</div>
<div class='lg-row'>與智同處易，　如共親親會。</div>
<div class='lg-row'>人智甚難遇，　終不虛託生，</div>
<div class='lg-row'>設當託生處，　彼家必蒙慶。</div>
<div class='lg-row'>一切得安隱，　梵志取滅度，</div>
<div class='lg-row'>不為欲所染，　盡脫於諸處。</div>
<div class='lg-row'>盡斷不祥結，　降伏內煩惱，</div>
<div class='lg-row'>永息得睡眠，　心識得清徹。</div>
<div class='lg-row'>慎莫著於樂，　當就護來行，</div>
<div class='lg-row'>當念捨於世，　觀於快樂事。</div>
<div class='lg-row'>如世欲歡樂，　及彼天上樂，</div>
<div class='lg-row'>此名為愛極，　十六未獲一。</div>
<div class='lg-row'>欲捨於重擔，　更不造重業，</div>
<div class='lg-row'>重擔世之苦，　能捨最快樂。</div>
<div class='lg-row'>盡斷諸愛欲，　及滅一切行，</div>
<div class='lg-row'>并滅五蘊本，　更不受三有。</div>
<div class='lg-row'>義聚則有樂，　朋友食福樂，</div>
<div class='lg-row'>彼滅寂然樂，　展轉普及人。</div>
<div class='lg-row'>苦以樂為本，　猶彼焰火爐，</div>
<div class='lg-row'>赫焰而熾然，　漸漸而還滅。</div>
<div class='lg-row'>不知所湊處，　如是等見人，</div>
<div class='lg-row'>免於愛欲泥，　去亦無處所。</div>
<div class='lg-row'>以獲無動樂，　中間無有恚，</div>
<div class='lg-row'>有變易不停，　除憂無有愁。</div>
<div class='lg-row'>寂然觀世有，　有樂無有惱，</div>
<div class='lg-row'>正法而多聞，　設見有所損。</div>
<div class='lg-row'>人人貪於色，　無結世善壽，</div>
<div class='lg-row'>大法知結源，　人當明結瑕。</div>
<div class='lg-row'>人人心縛著，　亦縛於色本，</div>
<div class='lg-row'>一切受辱苦，　一切任己樂。</div>
<div class='lg-row'>勝負自然興，　竟不有所獲，</div>
<div class='lg-row'>諸欲得樂壽，　能忍彼輕報。</div>
<div class='lg-row'>忍者忍於人，　不忍處諸有，</div>
<div class='lg-row'>諸欲得樂壽，　於惑而無惑。</div>
<div class='lg-row'>惑者惑於人，　我斯無有惑，</div>
<div class='lg-row'>諸欲得樂壽，　終己無結者。</div>
<div class='lg-row'>當食於念食，　如彼光音天，</div>
<div class='lg-row'>恒以念為食，　意身無所燒。</div>
<div class='lg-row'>眾生見苦樂，　聖法無損壞，</div>
<div class='lg-row'>雖值觸樂跡，　無跡焉有觸。</div>
<div class='lg-row'>如苾芻在定，　不著一切垢，</div>
<div class='lg-row'>眾生遭苦樂，　而不能覺知。</div>
<div class='lg-row'>如來與多聞　己身、廣、善友</div>
<div class='lg-row'>圓寂、觀、罪障　相應、樂第十</div>
</div></div>
<div class='div-pin'><a id='mulu35' />
<p class='h1'>法集要頌經護心品第三十一</p>
<div class="lg regular"><div class='lg-row'>心輕難調伏，　為欲所居懷，</div>
<div class='lg-row'>降心則為善，　以降便輕安。</div>
<div class='lg-row'>如魚在旱地，　以離於深淵，</div>
<div class='lg-row'>心識極惶懼，　魔眾而奔馳。</div>
</div>
<div class="lg regular"><div class='lg-row'>心走非一處，　猶如日光明，</div>
<div class='lg-row'>智者所能制，　如鉤止惡象。</div>
<div class='lg-row'>今我論此心，　無堅不可見，</div>
<div class='lg-row'>我今欲訓誨，　慎莫生瑕隟。</div>
</div>
<div class="lg regular"><div class='lg-row'>汝心莫遊行，　恣意而放逸，</div>
<div class='lg-row'>我今還攝汝，　如御暴逸象。</div>
<div class='lg-row'>生死無有量，　往來無端緒，</div>
<div class='lg-row'>求於屋舍者，　數數受胞胎。</div>
</div>
<div class="lg regular"><div class='lg-row'>以觀此居屋，　更不造諸舍，</div>
<div class='lg-row'>梁棧看已壞，　臺閣則摧折。</div>
<div class='lg-row'>心已離諸行，　中間是己心，</div>
<div class='lg-row'>心多為輕躁，　難持難調護。</div>
</div>
<div class="lg regular"><div class='lg-row'>智者能自正，　如匠搦箭直，</div>
<div class='lg-row'>有恚則知恚，　有恚知有恚。</div>
<div class='lg-row'>是意皆自造，　非干父母為，</div>
<div class='lg-row'>除邪就正定，　為福勿迴復。</div>
</div>
<div class="lg regular"><div class='lg-row'>蓋屋若不密，　天雨則常漏，</div>
<div class='lg-row'>人不思惟行，　恒歷婬怒癡。</div>
<div class='lg-row'>蓋屋若不密，　天雨則常漏，</div>
<div class='lg-row'>人自思惟行，　永無婬怒癡。</div>
</div>
<div class="lg regular"><div class='lg-row'>心為諸法本，　心尊是心使，</div>
<div class='lg-row'>心若念惡行，　即言即惡行，</div>
<div class='lg-row'>罪苦自追隨，　車轢終于轍，</div>
<div class='lg-row'>心為諸法本，　心尊是心使，</div>
<div class='lg-row'>心若念善行，　即言即善行，</div>
<div class='lg-row'>福慶自追隨，　如影隨其形。</div>
<div class='lg-row'>不以不淨意，　亦及瞋怒人，</div>
<div class='lg-row'>欲得知法者，　正等覺所說。</div>
<div class='lg-row'>諸有除貢高，　心意極清淨，</div>
<div class='lg-row'>能捨傷害懷，　乃得聞正法。</div>
<div class='lg-row'>心不住止息，　亦不知善法，</div>
<div class='lg-row'>迷於出世事，　無有正知見。</div>
<div class='lg-row'>三十六使流，　并及心意漏，</div>
<div class='lg-row'>數數有邪見，　依於欲想結。</div>
<div class='lg-row'>捨意放其根，　人隨意迴轉，</div>
<div class='lg-row'>為少滅名稱，　如鳥捨空林。</div>
</div>
<div class="lg regular"><div class='lg-row'>在靜自修學，　慎勿逐欲跡，</div>
<div class='lg-row'>莫吞熱鐵丸，　嘷哭受其報。</div>
<div class='lg-row'>應修而不修，　恃力不精勤，</div>
<div class='lg-row'>自陷人形卑，　懈怠不解慧。</div>
</div>
<div class="lg regular"><div class='lg-row'>亂觀及正觀，　皆由意所生，</div>
<div class='lg-row'>能覺知心觀，　愚心數數亂。</div>
<div class='lg-row'>智者如是觀，　念者專為行，</div>
<div class='lg-row'>咄嗟意無著，　惟佛能滅此。</div>
</div>
<div class="lg regular"><div class='lg-row'>觀身如空瓶，　安心如丘城，</div>
<div class='lg-row'>以慧與魔戰，　守勝勿復失。</div>
<div class='lg-row'>觀身如聚沫，　如陽焰野馬，</div>
<div class='lg-row'>以慧與魔戰，　守勝勿復失。</div>
</div>
<div class="lg regular"><div class='lg-row'>心念七覺意，　等意不差違，</div>
<div class='lg-row'>當捨愚惑意，　樂於不起忍。</div>
<div class='lg-row'>盡漏無有漏，　於世取滅度，</div>
<div class='lg-row'>當自護其意，　若犛牛護尾。</div>
<div class='lg-row'>有施於一切，　終不離其樂，</div>
<div class='lg-row'>一龍出眾龍，　龍中六牙者。</div>
<div class='lg-row'>心心自平等，　獨樂於曠野，</div>
</div>
<div class="lg regular"><div class='lg-row'>不以能害心，　盡為一切人，</div>
<div class='lg-row'>慈心為眾生，　彼無有怨恨。</div>
<div class='lg-row'>慈心為一人，　便護諸善本，</div>
<div class='lg-row'>盡當為一切，　賢聖福稱上。</div>
</div>
<div class="lg regular"><div class='lg-row'>普慈於一切，　愍念眾生類，</div>
<div class='lg-row'>修行於慈心，　後受無極樂。</div>
<div class='lg-row'>若以踊躍意，　歡喜不懈怠，</div>
<div class='lg-row'>修於諸善法，　獲致安隱處。</div>
</div>
<div class="lg regular"><div class='lg-row'>自則致歡喜，　身口意相應，</div>
<div class='lg-row'>以得等解脫，　苾芻息意快。</div>
<div class='lg-row'>一切諸結盡，　無復有塵勞，</div>
<div class='lg-row'>正使五音樂，　不能悅人意。</div>
<div class='lg-row'>不如一正心，　向於平等法，</div>
<div class='lg-row'>最勝得善眼，　亦不計有我。</div>
<div class='lg-row'>諸有心樂禪，　不樂於欲意，</div>
<div class='lg-row'>最勝踊躍意，　亦不見有我。</div>
<div class='lg-row'>諸有心樂禪，　不樂於欲意，</div>
<div class='lg-row'>諸結永已盡，　如山不可動。</div>
<div class='lg-row'>於染無所染，　於恚不起恚，</div>
<div class='lg-row'>諸有如此心，　焉知苦蹤跡？</div>
<div class='lg-row'>無害無所染，　具足於戒律，</div>
</div>
<div class="lg regular"><div class='lg-row'>於食知止足，　及諸床臥具，</div>
<div class='lg-row'>修意求方便，　是謂諸佛教。</div>
<div class='lg-row'>行人觀心相，　分別念待意，</div>
<div class='lg-row'>以得入禪定，　便獲喜安樂。</div>
<div class='lg-row'>護意自莊嚴，　嫉彼而營己，</div>
<div class='lg-row'>遭憂不患苦，　智者審諦住。</div>
<div class='lg-row'>人不守護心，　為邪見所害，</div>
<div class='lg-row'>兼懷掉戲意，　斯等就死徑。</div>
<div class='lg-row'>是故當護心，　等修清淨行，</div>
<div class='lg-row'>正見恒在前，　分別起滅法。</div>
<div class='lg-row'>苾芻降睡眠，　盡苦更不造，</div>
<div class='lg-row'>降心復於樂，　護心勿復調。</div>
</div>
<div class="lg regular"><div class='lg-row'>有情心所誤，　盡受地獄苦，</div>
<div class='lg-row'>降心則致樂，　護心勿復調。</div>
<div class='lg-row'>護心勿復調，　心為眾妙門，</div>
<div class='lg-row'>護而不漏失，　便在圓寂道。</div>
</div></div>
<div class='div-pin'><a id='mulu36' />
<p class='h1'>法集要頌經苾芻品第三十二</p>
<div class="lg regular"><div class='lg-row'>苾芻若乞食，　以得勿積聚，</div>
<div class='lg-row'>天人所歎譽，　生淨無瑕穢。</div>
<div class='lg-row'>苾芻為慈愍，　愛敬於佛教，</div>
<div class='lg-row'>深入妙止觀，　滅穢行乃安。</div>
<div class='lg-row'>苾芻諸愛盡，　捨愛去貢高，</div>
<div class='lg-row'>無我去吾我，　此義孰不親。</div>
<div class='lg-row'>當知是法行，　身之出要徑，</div>
<div class='lg-row'>如象御強敵，　苾芻恒習行。</div>
</div>
<div class="lg regular"><div class='lg-row'>人不壽劫盡，　內與自心諍，</div>
<div class='lg-row'>護身念道諦，　苾芻惟淨安。</div>
<div class='lg-row'>念親同朋友，　正命無雜糅，</div>
<div class='lg-row'>施知應所施，　亦合威儀具。</div>
<div class='lg-row'>苾芻備眾行，　乃能盡苦際，</div>
<div class='lg-row'>樂法意欲法，　思惟安隱法。</div>
<div class='lg-row'>苾芻依法行，　正而勿廢忘，</div>
<div class='lg-row'>當學入空定，　苾芻常安靜。</div>
<div class='lg-row'>愛樂非人處，　觀察平等法，</div>
<div class='lg-row'>當制於五蘊，　服意如水流，</div>
<div class='lg-row'>清淨恒和悅，　為飲甘露味。</div>
<div class='lg-row'>如彼極峻山，　不為風所動，</div>
<div class='lg-row'>苾芻盡愚癡，　所在不傾動。</div>
</div>
<div class="lg regular"><div class='lg-row'>一切諸名色，　非有莫生惑，</div>
<div class='lg-row'>不近則不愛，　乃名真苾芻。</div>
<div class='lg-row'>苾芻非剃髮，　慢誕無戒律，</div>
<div class='lg-row'>捨貪思惟道，　乃應真苾芻。</div>
<div class='lg-row'>息心非剃髮，　放逸無志信，</div>
<div class='lg-row'>能滅眾苦惱，　為勝大沙門。</div>
<div class='lg-row'>苾芻得慈定，　承受諸佛教，</div>
<div class='lg-row'>極得滅盡跡，　無親慎莫覩。</div>
<div class='lg-row'>心喜極歡悅，　加以受念者，</div>
<div class='lg-row'>苾芻多熙怡，　盡空無根源。</div>
</div>
<div class="lg regular"><div class='lg-row'>息身而息意，　攝口亦乃善，</div>
<div class='lg-row'>捨世為苾芻，　度苦無有礙。</div>
<div class='lg-row'>無禪則無智，　無智則無禪，</div>
<div class='lg-row'>道從禪智生，　得近圓寂路。</div>
<div class='lg-row'>禪行無放逸，　莫為欲亂心，</div>
<div class='lg-row'>無吞洋銅汁，　自惱燋形軀。</div>
<div class='lg-row'>能自護身口，　護意無有惡，</div>
<div class='lg-row'>後獲禁戒法，　故號為苾芻。</div>
</div>
<div class="lg regular"><div class='lg-row'>諸有修善法，　七覺意為本，</div>
<div class='lg-row'>此名為妙法，　故名定苾芻。</div>
<div class='lg-row'>如今現所說，　自知苦盡源，</div>
<div class='lg-row'>此名為善本，　是無漏苾芻。</div>
</div>
<div class="lg regular"><div class='lg-row'>不以持戒力，　及以多聞義，</div>
<div class='lg-row'>正使得定意，　不著於文飾。</div>
<div class='lg-row'>苾芻有所倚，　盡於無漏行，</div>
<div class='lg-row'>當觀正覺樂，　勿近於凡夫。</div>
<div class='lg-row'>觀此現世事，　分別於五蘊，</div>
<div class='lg-row'>修行勿作惡，　必強自制心。</div>
<div class='lg-row'>捨家而得解，　意猶復染著，</div>
</div>
<div class="lg regular"><div class='lg-row'>習行懈緩者，　勞意勿除之，</div>
<div class='lg-row'>非淨則梵行，　焉致大財寶？</div>
<div class='lg-row'>心得永休息，　苾芻攝意行，</div>
<div class='lg-row'>以盡老病死，　便脫魔羅縛。</div>
</div>
<div class="lg regular"><div class='lg-row'>心已得永寂，　苾芻攝意行，</div>
<div class='lg-row'>以盡老病死，　更不復受有。</div>
<div class='lg-row'>以斷於愛相，　苾芻攝意行，</div>
<div class='lg-row'>以盡老病死，　更不復受有。</div>
<div class='lg-row'>無有結使心，　苾芻攝意行，</div>
<div class='lg-row'>以盡老病死，　更不復受有。</div>
</div>
<div class="lg regular"><div class='lg-row'>不能斷有根，　苾芻攝意行，</div>
<div class='lg-row'>以盡老病死，　更不復受有。</div>
<div class='lg-row'>能斷三毒根，　苾芻攝意行，</div>
<div class='lg-row'>以盡老病死，　更不復受有。</div>
<div class='lg-row'>以脫於魔界，　以勝叢林刺，</div>
<div class='lg-row'>及除罵詈者，　猶憑妙高山。</div>
<div class='lg-row'>苾芻不受苦，　不念今後世，</div>
<div class='lg-row'>觀世如幻夢，　苾芻勝彼此。</div>
<div class='lg-row'>如蛇脫故皮，　能斷愛根本，</div>
<div class='lg-row'>盡竭欲深泉，　苾芻勝彼此。</div>
<div class='lg-row'>如蛇脫故皮，　能斷於五欲，</div>
<div class='lg-row'>斷於欲根本，　苾芻勝彼此。</div>
<div class='lg-row'>如蛇脫故皮，　能斷於五結，</div>
<div class='lg-row'>拔於愛欲刺，　苾芻勝彼此。</div>
<div class='lg-row'>如蛇脫故皮，　諸有無家業，</div>
<div class='lg-row'>又斷不善根，　苾芻勝彼此。</div>
<div class='lg-row'>如蛇脫故皮，　諸有不熱惱，</div>
<div class='lg-row'>又斷不善根，　苾芻勝彼此。</div>
<div class='lg-row'>如蛇脫故皮，　斷欲無遺餘，</div>
<div class='lg-row'>如拔不牢固，　苾芻勝彼此。</div>
<div class='lg-row'>如蛇脫故皮，　愛生如流溢，</div>
<div class='lg-row'>猶蛇含毒藥，　苾芻勝彼此。</div>
<div class='lg-row'>如蛇脫故皮，　諸有斷相觀，</div>
<div class='lg-row'>內不造其心，　苾芻勝彼此。</div>
<div class='lg-row'>如蛇脫故皮，　貪根若斷盡，</div>
<div class='lg-row'>是名真苾芻，　降伏魔羅軍。</div>
<div class='lg-row'>得盡苦輪迴，　瞋根若斷盡，</div>
<div class='lg-row'>是名真苾芻，　解脫諸煩惱。</div>
<div class='lg-row'>得盡苦輪迴，　癡根若斷盡，</div>
<div class='lg-row'>是名真苾芻，　遠離於纏縛。</div>
<div class='lg-row'>得盡苦輪迴，　慢根若斷盡，</div>
<div class='lg-row'>是名真苾芻，　能離於愛染。</div>
<div class='lg-row'>得盡苦輪迴，　慳悋若斷盡，</div>
<div class='lg-row'>是名真苾芻，　信樂於正覺。</div>
<div class='lg-row'>得盡苦輪迴，　貪心聚落刺，</div>
<div class='lg-row'>苾芻應思惟，　若能遠離彼。</div>
<div class='lg-row'>佛說真苾芻，　瞋心聚落刺，</div>
<div class='lg-row'>苾芻應思惟，　能離於瞋恚。</div>
<div class='lg-row'>佛說真苾芻，　癡心聚落刺，</div>
<div class='lg-row'>苾芻應思惟，　若離於愚癡。</div>
<div class='lg-row'>佛說真苾芻，　慢心聚落刺，</div>
<div class='lg-row'>苾芻應思惟，　若能離憍慢。</div>
<div class='lg-row'>佛說真苾芻，　慳悋聚落刺，</div>
<div class='lg-row'>苾芻應思惟，　若能離慳悋。</div>
<div class='lg-row'>佛說真苾芻，　調伏貪愛念，</div>
<div class='lg-row'>如藥解蛇毒，　苾芻能破壞。</div>
<div class='lg-row'>如蛇脫故皮，　調伏瞋恚念，</div>
<div class='lg-row'>如藥解蛇毒，　苾芻能破壞。</div>
<div class='lg-row'>如蛇脫故皮，　調伏愚癡念，</div>
<div class='lg-row'>如藥解蛇毒，　苾芻能遠離。</div>
<div class='lg-row'>如蛇脫故皮，　調伏憍慢念，</div>
<div class='lg-row'>如藥解蛇毒，　苾芻能遠離。</div>
<div class='lg-row'>如蛇脫故皮，　調伏慳悋念，</div>
<div class='lg-row'>如藥解蛇毒，　苾芻能遠離。</div>
<div class='lg-row'>如蛇脫故皮，　貪欲彼若發，</div>
<div class='lg-row'>斷截如蘆葦，　煩惱如海深。</div>
<div class='lg-row'>苾芻應精進，　瞋恚彼若發，</div>
<div class='lg-row'>斷截如蘆葦，　煩惱深如海。</div>
<div class='lg-row'>苾芻應精進，　愚癡彼若發，</div>
<div class='lg-row'>斷截如蘆葦，　煩惱如海深。</div>
<div class='lg-row'>苾芻應精進，　憍慢彼若發，</div>
<div class='lg-row'>斷截如蘆葦，　煩惱深如海。</div>
<div class='lg-row'>苾芻應精進，　慳悋彼若發，</div>
<div class='lg-row'>斷截如蘆葦，　煩惱如海深。</div>
<div class='lg-row'>苾芻應精進，　持戒謂苾芻，</div>
<div class='lg-row'>有空乃行禪，　行空究其源。</div>
<div class='lg-row'>無為最為樂，　苾芻忍所憂，</div>
<div class='lg-row'>分別床臥具，　當習無放逸，</div>
<div class='lg-row'>斷有愛無餘。</div>
</div></div>
<div class='div-pin'><a id='mulu37' />
<p class='h1'>法集要頌經梵志品第三十三</p>
<div class="lg regular"><div class='lg-row'>所謂梵志者，　不但在裸形，</div>
<div class='lg-row'>居險臥荊棘，　而名為梵志。</div>
<div class='lg-row'>棄身無依倚，　不誦異法言，</div>
<div class='lg-row'>惡法而盡除，　是名為梵志。</div>
<div class='lg-row'>今世行淨因，　後世無穢果，</div>
<div class='lg-row'>無習諸惡法，　是名為梵志。</div>
<div class='lg-row'>若倚於愛欲，　心無所貪著，</div>
<div class='lg-row'>已捨已得正，　是名滅終苦。</div>
<div class='lg-row'>諸有無所倚，　恒習於正見，</div>
<div class='lg-row'>常念盡有漏，　是名為梵志。</div>
<div class='lg-row'>愚者受猥髮，　并及床臥具，</div>
<div class='lg-row'>內懷貪著意，　文飾外何求？</div>
<div class='lg-row'>被服弊惡衣，　躬稟善法行，</div>
<div class='lg-row'>閑居自思惟，　是名為梵志。</div>
<div class='lg-row'>見凡愚往來，　墮塹受苦惱，</div>
<div class='lg-row'>欲獨度彼岸，　不好他言說，</div>
<div class='lg-row'>惟滅惡不起，　是名為梵志。</div>
<div class='lg-row'>截流而已渡，　無欲如梵天，</div>
<div class='lg-row'>智行以盡漏，　是名為梵志。</div>
<div class='lg-row'>不以水清淨，　多有人沐浴，</div>
<div class='lg-row'>能除弊惡法，　是名為梵志。</div>
<div class='lg-row'>非剃為沙門，　稱吉為梵行，</div>
<div class='lg-row'>若能滅眾惡，　是則為道人。</div>
<div class='lg-row'>彼以不二行，　清淨無瑕穢，</div>
<div class='lg-row'>諸欲斷縛著，　是名為梵志。</div>
<div class='lg-row'>出家為梵行，　入正為沙門，</div>
<div class='lg-row'>棄捨眾穢行，　是則名捨家。</div>
<div class='lg-row'>人無幻惑意，　無慢無疑惑，</div>
<div class='lg-row'>無貪無我想，　是名為梵志。</div>
<div class='lg-row'>我不說梵志，　託父母生者，</div>
<div class='lg-row'>彼多眾瑕穢，　滅則為梵志。</div>
<div class='lg-row'>身口及與意，　清淨無過失，</div>
<div class='lg-row'>能攝三種行，　是名為梵志。</div>
<div class='lg-row'>見罵見相擊，　默受不生怒，</div>
<div class='lg-row'>有大忍辱力，　是名為梵志。</div>
<div class='lg-row'>若見相侵欺，　但念守戒行，</div>
<div class='lg-row'>端身自調伏，　是名為梵志。</div>
<div class='lg-row'>世所稱善惡，　脩短及巨細，</div>
<div class='lg-row'>無取若無與，　是名為梵志。</div>
<div class='lg-row'>身為善行本，　口意應無犯，</div>
<div class='lg-row'>能<span class='corr'>辦</span>三妙處，　是名為梵志。</div>
<div class='lg-row'>來不作歡悅，　去亦無憂愁，</div>
<div class='lg-row'>於聚應遠聚，　是名為梵志。</div>
<div class='lg-row'>以斷於恩愛，　離家無愛欲，</div>
<div class='lg-row'>愛欲若已盡，　是名為梵志。</div>
<div class='lg-row'>適彼則無彼，　彼彼適亦無，</div>
<div class='lg-row'>捨離於貪欲，　是名為梵志。</div>
<div class='lg-row'>適彼則無彼，　彼彼適則虛，</div>
<div class='lg-row'>不染三惡處，　是名為梵志。</div>
<div class='lg-row'>能捨於家業，　拔於愛欲本，</div>
<div class='lg-row'>無貪能知足，　是名為梵志。</div>
<div class='lg-row'>如今盡所知，　究其苦源際，</div>
<div class='lg-row'>無復欲愛心，　是名為梵志。</div>
<div class='lg-row'>於罪并與福，　兩行應永除，</div>
<div class='lg-row'>無憂無有塵，　是名為梵志。</div>
<div class='lg-row'>於罪并與福，　兩行應永除，</div>
<div class='lg-row'>三處無染著，　是名為梵志。</div>
<div class='lg-row'>猶如眾華葉，　以針貫芥子，</div>
<div class='lg-row'>不為欲所染，　是名為梵志。</div>
<div class='lg-row'>心喜無塵垢，　如月盛圓滿，</div>
<div class='lg-row'>謗毀以盡除，　是名為梵志。</div>
<div class='lg-row'>如月清明朗，　懸處於虛空，</div>
<div class='lg-row'>不染於愛欲，　是名為梵志。</div>
<div class='lg-row'>避諍而不諍，　犯而不慍怒，</div>
<div class='lg-row'>惡來以善待，　是名為梵志。</div>
<div class='lg-row'>深解微妙慧，　辯道不正道，</div>
<div class='lg-row'>體解無上義，　是名為梵志。</div>
<div class='lg-row'>諸在世間人，　乞索而自濟，</div>
<div class='lg-row'>無我若無著，　不失梵志行，</div>
<div class='lg-row'>說智無涯際，　是名為梵志。</div>
<div class='lg-row'>若能棄欲愛，　去家捨諸受，</div>
<div class='lg-row'>以斷於欲漏，　是名為梵志。</div>
<div class='lg-row'>慈愍於有情，　使不生恐懼，</div>
<div class='lg-row'>不害有益善，　是名為梵志。</div>
<div class='lg-row'>避怨則無怨，　無所於傷損，</div>
<div class='lg-row'>志其邪僻見，　是名為梵志。</div>
<div class='lg-row'>于前及于後，　及中則無有，</div>
<div class='lg-row'>無操無捨行，　是名為梵志。</div>
<div class='lg-row'>去其婬怒癡，　憍慢諸惡行，</div>
<div class='lg-row'>針貫於芥子，　是名為梵志。</div>
<div class='lg-row'>城以塹為固，　來往受其苦，</div>
<div class='lg-row'>欲適度彼岸，　不宜受他語，</div>
<div class='lg-row'>惟能滅不起，　是名為梵志。</div>
<div class='lg-row'>人能斷愛欲，　今世及後世，</div>
<div class='lg-row'>有愛應已盡，　是名為梵志。</div>
<div class='lg-row'>有情無希望，　今世及後世，</div>
<div class='lg-row'>以無所希望，　是名為梵志。</div>
<div class='lg-row'>自己識不知，　天人彥達嚩，</div>
<div class='lg-row'>能知無量觀，　是名為梵志。</div>
<div class='lg-row'>歸命人中尊，　歸命人中上，</div>
<div class='lg-row'>不審今世尊，　為因何等禪？</div>
<div class='lg-row'>惟願天中天，　敷演其教戒。</div>
<div class='lg-row'>自識於宿命，　得見天人道，</div>
<div class='lg-row'>知生盡苦原，　智心永寂滅。</div>
<div class='lg-row'>自知心解脫，　脫欲無所著，</div>
<div class='lg-row'>三明已成就，　是名為梵志。</div>
<div class='lg-row'>自識於宿命，　知有情因緣，</div>
<div class='lg-row'>如來覺無著，　是名為梵志。</div>
<div class='lg-row'>盡斷一切結，　亦不有熱惱，</div>
<div class='lg-row'>如來覺無著，　是名為梵志。</div>
<div class='lg-row'>仙人龍中上，　大仙最為尊，</div>
<div class='lg-row'>無數佛沐浴，　是名為梵志。</div>
<div class='lg-row'>所有煩惱盡，　度流而無漏，</div>
<div class='lg-row'>從此越彼岸，　是名為梵志。</div>
<div class='lg-row'>苾芻塜間衣，　觀於欲非真，</div>
<div class='lg-row'>坐樹空閑處，　是名為梵志。</div>
<div class='lg-row'>人若無識知，　無語無言說，</div>
<div class='lg-row'>體冷無溫暖，　是名為梵志。</div>
<div class='lg-row'>棄緣捨居家，　出家無所畏，</div>
<div class='lg-row'>能服甘露味，　是名為梵志。</div>
<div class='lg-row'>斷絕於世事，　口無麤獷言，</div>
<div class='lg-row'>八正道審諦，　是名為梵志。</div>
<div class='lg-row'>遠逝獨遊行，　隱藏無形影，</div>
<div class='lg-row'>難降能自調，　是名為梵志。</div>
<div class='lg-row'>無形不可見，　此亦不可見，</div>
<div class='lg-row'>解知此句者，　念則有所由，</div>
<div class='lg-row'>覺知結使盡，　是名為梵志。</div>
<div class='lg-row'>能斷生死河，　能忍超度世，</div>
<div class='lg-row'>自覺出苦塹，　是名為梵志。</div>
<div class='lg-row'>當求截流度，　梵志無有欲，</div>
<div class='lg-row'>內自觀諸情，　是名為梵志。</div>
<div class='lg-row'>能知如是者，　乃名為梵志。</div>
<div class='lg-row'>學先去其母，　率君及二臣，</div>
<div class='lg-row'>盡勝諸境界，　是名為梵志。</div>
<div class='lg-row'>諸有知深法，　不問老以少，</div>
<div class='lg-row'>審諦守戒信，　猶祀火梵志，</div>
<div class='lg-row'>於己法在外，　梵志為最上。</div>
<div class='lg-row'>一切諸有漏，　皆盡皆無餘，</div>
<div class='lg-row'>或復觀於法，　皆盡皆無餘，</div>
<div class='lg-row'>或復觀合會，　皆盡皆無餘，</div>
<div class='lg-row'>或復觀因緣，　皆盡皆無餘。</div>
<div class='lg-row'>猶如內法本，　梵志為在表，</div>
<div class='lg-row'>若使共床褥，　如彼薄俱羅。</div>
<div class='lg-row'>猶如內法本，　梵志為在表，</div>
<div class='lg-row'>知生知老病，　轉知於死徑。</div>
<div class='lg-row'>日照照於晝，　月照照於夜，</div>
<div class='lg-row'>甲兵照於軍，　禪照於道人，</div>
<div class='lg-row'>佛出照天下，　能照一切冥。</div>
<div class='lg-row'>梵志無有是，　有憂無憂念，</div>
<div class='lg-row'>如如意所轉，　彼彼滅狐疑。</div>
<div class='lg-row'>出生諸深法，　梵志習入禪，</div>
<div class='lg-row'>能解狐疑網，　身知其苦痛。</div>
<div class='lg-row'>出生諸深法，　梵志習入禪，</div>
<div class='lg-row'><span class='corr'>徧</span>照一切世，　猶日在虛空。</div>
<div class='lg-row'>出生諸深法，　梵志習入禪，</div>
<div class='lg-row'>能禦魔羅敵，　如佛脫眾垢。</div>
<div class='lg-row'>護心及苾芻　梵志品在末</div>
<div class='lg-row'>依次品而說，　具足三十二。</div>
</div><p>聖尊者法救集諸佛法頌偈竟。</p>

<p class='juan'>法集要頌經卷第四</p></div>
</div><!-- end of div[@id='body'] -->
</body></html>