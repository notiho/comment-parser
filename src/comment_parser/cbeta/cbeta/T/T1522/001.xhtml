<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十地經論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1522
<div class='div-xu'><a id='mulu1' />
<p class='h1'>十地經論序</p><p class="byline">侍中崔光製</p><p>《十地經》者，蓋是神覺之玄苑、靈慧之妙宅，億善之基輿、萬度之綱統，理包群藏之祕、義冠眾典之奧，積漸心行，窮忍學之源，崇廣住德，極道慧之府，所以厚集肇慮朗成圓種，離怖首念赫為雷威。其為教也，微密精遠，究淨照之宗；融冶瑩練，盡性靈之妙。自寂場啟旭、固林輟暉，雖復聖訓充感、金言滿世，而淵猷冲賾，莫不網羅於其中矣。至于光宣真軌、融暢玄門，始自信仁、終泯空寂，因果既周、化業彌顯，默耀大方、影煥八極，豈直日月麗天洞燭千象、溟壑帶地混納百川而已哉！既理富瀛岳、局言靡測，廓明洪旨、寔係淵儒。北天竺大士婆藪槃豆，魏云天親，挺高悟於像運、拔英規於季俗，故能徽蹤馬鳴、繼迹龍樹。每恨此經文約而義豐、言邇而旨遠，乃超然遐慨、邈爾悠想，慕釋迦之餘範、追剛藏之遺軌，誠復歲踰五百、處非六天，人梵乖遼、正像差逈，而妙契寰中、神恊靡外，通法貫玄，莫愧往烈，遂乃准傍大宗爰製茲論，發趣精微、根由睿哲，旨奧音殊，宣譯俟賢，固以義囑中興、時憑聖代，大魏皇帝俊神天凝、玄情漢遠，揚治風於宇縣之外、敷道化於千載之下，每以佛經為遊心之場、釋典為栖照之囿，搜隱訪缺務乎炤揚、有教必申無籍不備。以永平元年歲次玄枵四月上日，命三藏法師北天竺菩提<span class='corr'>流</span>支，魏云道希，中天竺勒那摩提，魏云寶意，及傳譯沙門北天竺伏陀扇多，并義學緇儒一十餘人，在太極紫庭譯出斯論十有餘卷。斯二三藏並以邁俗之量高步道門，群藏淵部罔不研攬，善會地情、妙盡論旨，皆手執梵文口自敷唱，片辭隻說、辯詣蔑遺，于時皇上親紆玄藻飛翰輪首，臣僚僧徒毘贊下風。四年首夏翻譯周訖，洋洋斖斖莫得其門，義富趣玄孰云窺測，剛藏妙說更興於像世，天親玄旨再光於季運。忝廁末筵，敢竊祇記。</p>
</div>
<div class='div-jing'>
<p class='juan'><a id='mulu2' />十地經論初歡喜地第一之一</p><p class="byline">天親菩薩造</p><p class="byline">後魏北印度三藏菩提流支等譯</p><a id='mulu3' /><a id='mulu4' />
<div class="lg regular"><div class='lg-row'>說此法門者，　及諸勸請法，</div>
<div class='lg-row'>分別義藏人，　受持流通等。</div>
<div class='lg-row'>法門等最勝，　頂禮解妙義，</div>
<div class='lg-row'>欲令法久住，　自利利他故。</div>
</div><p>十地法門，初地所攝八分：一、序分；二、三昧分；三、加分；四、起分；五、本分；六、請分；七、說分；八、校量勝分。</p>
<p>經曰：如是我聞。一時婆伽婆成道未久，第二七日在他化自在天中自在天王宮摩尼寶藏殿，與大菩薩眾俱，一切不退轉，皆一生得阿耨多羅三藐三菩提，從他方佛世界俱來集會。此諸菩薩，一切菩薩智慧境界悉得自在，一切如來智慧境界悉皆得入，勤行不息善能教化一切世間，隨時普示一切神通等事，於剎那中皆能成辦具足；不捨一切菩薩所起大願，於一切世一切劫一切國土常修一切諸菩薩行，具足菩薩福德智慧，如意神足而無窮盡；能為一切而作饒益，能到一切菩薩智慧方便彼岸，能令眾生背世間道向涅槃門，不斷一切菩薩所行，善遊一切菩薩禪定解脫三昧神通明慧，諸所施為善能示現；一切菩薩無作自在如意神足皆悉已得，於一念頃能至十方諸佛大會，勸發諮請受持一切諸佛法輪，常以大心供養諸佛，常能修習諸大菩薩所行事業；其身普現無量世界，其音遍聞無所不至，其心通達明見三世，一切菩薩所有功德具足修習。如是諸菩薩摩訶薩功德無量無邊，於無數劫說不可盡，其名曰：金剛藏菩薩、寶藏菩薩、蓮華藏菩薩、勝藏菩薩、蓮華勝藏菩薩、日藏菩薩、月藏菩薩、淨月藏菩薩、照一切世間莊嚴藏菩薩、智慧普照明藏菩薩、妙勝藏菩薩、栴檀勝藏菩薩、華勝藏菩薩、俱素摩勝藏菩薩、優鉢羅華勝藏菩薩、天勝藏菩薩、福德勝藏菩薩、無礙清淨智藏菩薩、功德藏菩薩、那羅延德藏菩薩、無垢藏菩薩、離垢藏菩薩、種種樂說莊嚴藏菩薩、大光明網照藏菩薩、淨明勝照威德王藏菩薩、大金山淨光明威德王藏菩薩、一切相莊嚴淨勝藏菩薩、金剛焰勝胸相莊嚴藏菩薩、焰熾藏菩薩、宿王光照藏菩薩、虛空庫無礙智藏菩薩、無礙妙音遠藏菩薩、陀羅尼功德持一切世間願藏菩薩、海莊嚴藏菩薩、須彌勝藏菩薩、淨一切功德藏菩薩、如來藏菩薩、佛勝藏菩薩、解脫月菩薩。如是等菩薩摩訶薩，無量無邊阿僧祇、不可思議、不可稱、不可量、無有分齊、不可說不可說種種佛國土集，金剛藏菩薩而為上首。</p>
<p>論曰：時處等校量顯示勝故。此法勝故，在於初時及勝處說，此處宮殿等勝是名處勝。何故不色界說？此處感果故。何故不初七日說？思惟行因緣行故，本為利他成道。何故七日思惟不說？顯示自樂大法樂故。何故顯己法樂？為令眾生於如來所增長愛敬心故，復捨如是妙樂悲愍眾生為說法故。何故唯行因緣行？是因緣行顯示不共法故。何故菩薩說此法門？為令增長諸菩薩力故。何故唯金剛藏說？一切煩惱難壞，此法能破，善根堅實猶如金剛，故不異名說。何故名金剛藏？藏即名堅，其猶樹藏。又如懷孕在藏，是故堅如金剛如金剛藏。是諸善根，一切餘善根中其力最上，猶如金剛。亦能生成人天道行，諸餘善根所不能壞，故名金剛藏。已說序分，次說三昧分。</p>
<p>經曰：爾時金剛藏菩薩摩訶薩，承佛威神，入菩薩大乘光明三昧。</p>
<p>論曰：入三昧者，顯示此法非思量境界故。已說三昧分，次說加分。</p>
<p>經曰：爾時金剛藏菩薩入是菩薩大乘光明三昧，即時十方過十億佛土微塵數等諸佛世界，有十億佛土微塵數諸佛皆現其身，同名金剛藏。是諸佛如是讚言：善哉善哉！金剛藏！乃能入是菩薩大乘光明三昧。復次善男子！如是十方十億佛土微塵數等諸佛皆同一號，加汝威神，此是盧舍那佛本願力故加。</p>
<p>論曰：何故多佛加？顯法及法師，增長恭敬心故。何故同號金剛藏？加本願力故。何故如來作如是願？顯示多佛故。此三昧是法體，本行菩薩時皆名金剛藏，同說此法；今成正覺亦名金剛藏，故不異名加。又是菩薩聞諸如來同己名已增踊悅故。何故不言過無量世界？方便顯多佛故。何故定言十億佛土？為說十地故，此經如是多說十數。彼佛先作是願，今復自加，後餘佛加，故言盧舍那佛本願力故加。何故加？為說此法故加。復云何加？</p>
<p>經曰：又一切菩薩不可思議諸佛法明說，令入智慧地故、攝一切善根故、善分別選擇一切佛法故、廣知諸法故、善決定說諸法故、無分別智清淨不雜故、一切魔法不能染故、出世間法善根清淨故、得不可思議智境界故，乃至得一切智人智境界故，又得菩薩十地始終故、如實說菩薩十地差別方便故、念隨順一切佛法故、觀達分別無漏法故、善擇大智慧光明方便故、令入具足智門故、隨所住處正說無畏辯才明故、得大無礙智地故、憶念不忘菩提心故、教化成就一切眾生界故、得通達分別一切處法故。</p>
<p>論曰：此二十句，依一切菩薩自利利他故加。如是初十句依自利行，後十句依利他行。是中一切菩薩者，謂住信行地。不可思議諸佛法者，是出世間道品。明者，見智得證。說者，於中分別。入者，信樂得證。智慧地者，謂十地智。如本分中說，此是根本入。如經「又一切菩薩不可思議諸佛法明說，令入智慧地」故。此修多羅中說，依根本入有九種入：一者攝入，聞慧中攝一切善根故，如經「攝一切善根」故。二者思議入，思慧於一切道品中智方便故，如經「善分別選擇一切佛法」故。三者法相入，彼彼義中無量種種知故，如經「廣知諸法」故。四者教化入，隨所思義名字具足善說法故，如經「善決定說諸法」故。五者證入，於一切法平等智見道時中善清淨故，如經「無分別智清淨不雜」故。菩薩教化眾生即是自成佛法，是故利他亦名自利。六者不放逸入，於修道時中遠離一切煩惱障故，如經「一切魔法不能染」故。七者地地轉入，出世間道品無貪等善根淨故，如經「出世間法善根清淨」故。復有善根能為出世間道品因故。八者菩薩盡入，於第十地中入一切如來祕密智故，如經「得不可思議智境界」故。九者佛盡入，於一切智入智故，如經「乃至得一切智人智境界」故。是諸入為校量智義差別次第轉勝，非根本入。一切所說十句中皆有六種差別相門。此言說解釋應知除事，事者謂陰界入等。六種相者，謂總相、別相、同相、異相、成相、壞相。總者是根本入，別<span class='corr'></span>者餘九入。別依止本，滿彼本故。同相者，入故。異相者，增相故。成相者，略說故。壞相者，廣說故。如世界成壞。餘一切十句中隨義類知。第二十句，所謂得菩薩十地始終故。此根本始終，是中始者，信欲親近等。終者，念持諸地。復有阿含及證，如是次第依初相，應知依根本始終。有十種始終：一者攝始終，思慧智隨所聞義受持說故，如經「如實說菩薩十地差別方便」故。二者欲始終，令證一切佛法故，如經「念隨順一切佛法」故。三者行始終，觀分時中無漏道品分別修相覺故，如經「觀達分別無漏法」故。四者證始終，見道時中法無我智方便故，如經「善擇大智慧光明方便」故。是中善擇者，擇中最勝。最勝者，法無我智故。大智慧者，過小乘故。光明者，對治無明故。此事中彼時中皆善知故。五者修道始終，出世間智智力得入法義故，如經「令入具足智門」故。此處菩薩於菩提有五種障：一者不能破諸邪論障，已說正義，他言能壞，復眷屬離散。二者不能答難障，於他問中茫然無對，設有言說人不信受。三者樂著小乘障，自不能得大菩提，復捨利益眾生。四者化眾生懈怠障，於中捨利他行，不助他善，復自善根不增長故。五者無方便智障，不能善化眾生，復自菩提行不滿足故。對治是障有五始終：一者能破邪論障始終，隨彼所著顯己正義，對治邪執無畏辯才性不闇故，如經「隨所住處正說無畏辯才明」故。二者能善答難始終，證大無礙智地故，如經「得大無礙智地」故。三者樂著小乘對治始終，大菩提願大菩提念不忘失故，如經「憶念不忘菩提心」故。四者化眾生懈怠對治始終，利益眾生無疲倦故，如經「教化成就一切眾生界」故。五者無方便智對治始終，於五明處通達分別故，如經「通達分別一切處法」故。已說何故加，復云何加？謂口、意、身加。云何口加？</p>
<p>經曰：復次善男子！汝當辯說此諸法門差別方便法故、承諸佛神力如來智明加故、自善根清淨故、法界淨故、饒益眾生界故、法身智身故、正受一切佛位故、得一切世間最高大身故、過一切世間道故、出世間法道清淨故、得一切智人智滿足故。</p>
<p>論曰：此十句中，辯才者，隨所得法義憶持不忘說故。諸法門者，謂十地法。差別者，種種名相故。此法善巧成，是故名方便。依根本辯才有二種辯才：一者他力辯才；二者自力辯才。他力辯才者，承佛神力故。云何承佛神力？如來智力不闇加故，如經「承諸佛神力如來智明加」故。自力辯才者有四種：一者有作善法淨辯才，如經「自善根清淨」故；二者無作法淨辯才，如經「法界淨」故；三者化眾生淨辯才，如經「饒益眾生界」故；四者身淨辯才，是身淨中顯三種盡：一者菩薩盡有二種利益、二者聲聞辟支佛不同盡、三者佛盡。菩薩盡者，法身離心意識，唯智依止，如經「法身智身」故。二種利益者，現報利益，受佛位故；後報利益，摩醯首羅智處生故。如經「正受一切佛位」故，「得一切世間最高大身」故。二乘不同盡者，度五道復涅槃道淨故，如經「過一切世間道」故，「出世間法道清淨」故。佛盡者，入一切智智滿足故，如經「得一切智人智滿足」故，「自力辯才校量轉勝上上」故。已說口加，云何意加？</p>
<p>經曰：爾時諸佛與金剛藏菩薩真實無畏身、與無障礙樂說辯才、與善淨智差別入、與善憶念不忘加、與善決定意方便、與遍至一切智處、與諸佛不壞力、與如來無所畏不怯弱、與一切智人智無礙分別法正見、與一切如來善分別身口意莊嚴起故。</p>
<p>論曰：此十句意加。無畏身者有二種：一者與無上勝威德身，如王處眾自在無畏；二者與辯才無畏身，前色身勝、後名身勝。是名身有九種：一者不著辯才，說法不斷無滯礙故，如經「與無障礙樂說辯才」故。二者堪辯才，善淨堪智有四種：一者緣、二者法、三者作、四者成，善知此義成不成相故，如經「與善淨智差別入」故。三者任放辯才，說不待次、言辭不斷、處處隨意、不忘名義故，如經「與善憶念不忘加」故，「是不忘加意力加」故。四者能說辯才，隨所應度，種種譬喻能斷疑故，如經「與善決定意方便」故。五者不雜辯才，三種同相智常現前故，如經「與遍至一切智處」故。六者教出辯才，得佛十力，不壞於可度者令斷煩惱故，如經「與諸佛不壞力」故。七者不畏辯才，得佛決定，無畏於他，言說不怯弱故，如經「與如來無所畏不怯弱」故。八者無量辯才，於一切智隨順宣說修多羅等法六種正見故，如經「與一切智人智無礙分別法正見」故。九者同化辯才，得一切佛無畏身等三種教化，隨所度者顯示殊勝三業神化故，如經「與一切如來善分別身口意莊嚴起」故。又諸佛有力有慈悲，何故以十種無畏身唯加金剛藏而不加餘者？</p>
<p>經曰：何以故？以得菩薩大乘光明三昧法故，亦是菩薩本願起故、善淨深心故、善淨智圓滿故、善集助道法故、善修本業故、念持無量法故、信解清淨光明法故、善得陀羅尼門不壞故、法界智印善印故。</p>
<p>論曰：以是菩薩得大乘光明三昧法，餘者不得故。得三昧法有二種：一者本願成就現前故，如經「亦是菩薩本願起」故；二者三昧身攝功德故。此三昧身攝功德有八種，依自利利他故。一者因淨，深心趣菩薩地，盡清淨故，如經「善淨深心」故。深心者，信樂等，復是一切善法根本故。二者智淨，趣菩薩地，盡修道真如觀智故，如經「善淨智圓滿」故。此真如觀內智圓滿普照法界，猶如日輪光遍世界故。三者身轉淨，生生轉勝善行成滿故，如經「善集助道法」故。四者心調伏淨，善斷煩惱習故，如經「善修本業」故。五者聞攝淨，堪能受持一切如來所說祕密法故，如經「念持無量法」故。六者通淨，得勝通自在故，如經「信解清淨光明法」故，「以決定信力攝取通」故。七者辯才淨，善知陀羅尼門不相違故，如經「善得陀羅尼門不壞」故。於中所有初章字者是陀羅尼門，一一字門攝持無量名句字身故，不壞者前後不相違故。八者離慢淨，謂真實智教授不異故，如經「法界智印善印」故。於中三昧身攝功德有四種依自利因：善淨深心故、善淨智圓滿故、善集助道法故、善修本業故。此修多羅中四句次第說：精進因、不忘因、勢力因、彼不染因。復依利他因有四種：念持無量法故，斷疑因；信解清淨光明法故，敬重因；以神通力示現不思議處，令諸見者決定信入故，善得陀羅尼門不壞故，轉法理因；法若壞時假餘尊法誦持故，法界智印善印故，教授出離因。如是化者，得自利不忘故。已說意加，云何身加？摩頂覺故。</p>
<p>經曰：爾時十方諸佛，不離本處以神通力皆申右手，善摩金剛藏菩薩摩訶薩頂。</p>
<p>論曰：不離本處而摩此者，顯示殊勝神力，若來此處則非奇異。是如意通力，非餘通等。已說加分，云何起分？</p>
<p>經曰：諸佛摩金剛藏菩薩頂已，爾時金剛藏菩薩即從三昧起。</p>
<p>論曰：即從三昧起者，以三昧事訖故。又得勝力說時，復至定無言說故。已說起分，云何本分？</p>
<p>經曰：起三昧已告諸菩薩言：諸佛子！是諸菩薩願善決定無雜不可見，廣大如法界，究竟如虛空，盡未來際覆護一切眾生界。佛子！是諸菩薩乃能入過去諸佛智地，乃能入未來諸佛智地，乃能入現在諸佛智地。諸佛子！此菩薩十地是過去未來現在諸佛已說今說當說，我因是事故如是說。何等為十？一名歡喜地；二名離垢地；三名明地；四名焰地；五名難勝地；六名現前地；七名遠行地；八名不動地；九名善慧地；十名法雲地。諸佛子！此菩薩十地，過去未來現在諸佛已說今說當說。佛子！我不見有諸佛世界是諸如來不歎說此菩薩十地者。何以故？此是菩薩摩訶薩增上勝妙法故，亦是菩薩光明法門，所謂分別十地事。諸佛子！是事不可思議，所謂菩薩摩訶薩諸地智慧。</p>
<p>論曰：何故不請而說？若不自說，眾則不知為說不說，又復不知欲說何法。願善決定者，如初地中說發菩提心，即此本分中願應知。善決定者，真實智攝故善；決定者即是善決定。此已入初地，非信地所攝。此善決定有六種：一者觀相善決定，真如觀一味相故，如經「無雜」故。二者真實善決定，非一切世間境界出世間故，如經「不可見」故。三者勝善決定，大法界故、一切佛根本故，如經「廣大如法界」故。大、勝、高、廣，一體異名，法相義故，一切法法爾故。復法界大真如觀，勝諸凡夫二乘智等，淨法法爾故。復法界大方便集地，謂說大乘法法爾故。復法界大白法界，善法法爾故。四者因善決定有二種：一成無常愛果因善決定。是因如虛空，依是生諸色，色不盡故。如經「究竟如虛空」故。二常果因善決定，得涅槃道，如經「盡未來際」故。五者大善決定，隨順作利益他行，如經「覆護一切眾生界」故。次前善決定，此願世間涅槃中非一向住故。六者不怯弱善決定，入一切諸佛智地不怯弱故，如經「佛子是諸菩薩乃至入現在諸佛智地」故。復此十地生成佛智住持故，如經「諸佛子此菩薩十地是過去未來現在諸佛已說今說當說」故。於中善決定者是總相，餘者是別相。同相者善決定，異相者別相故。成相者是略說，壞相者廣說故，如世界成壞。何故定說菩薩十地？對治十種障故。何者<span class='corr'>十障</span>？一者凡夫我相障；二者邪行於眾生身等障；三者闇相於聞思修等諸法忘障；四者解法慢障；五者身淨我慢障；六者微煩惱習障；七者細相習障；八者於無相有行障；九者不能善利益眾生障；十者於諸法中不得自在障。何故十地初名歡喜乃至十名法雲？成就無上自利利他行，初證聖處多生歡喜，故名歡喜地。離能起誤心犯戒煩惱垢等，清淨戒具足，故名離垢地。隨聞思修等照法顯現，故名明地。不忘煩惱薪智火能燒，故名焰地。得出世間智方便善巧，能度難度，故名難勝地。般若波羅蜜行有間大智現前，故名現前地。善修無相行功用，究竟能過世間二乘出世間道，故名遠行地。報行純熟無相無間，故名不動地。無礙力說法，成就利他行，故名善慧地。得大法身具足自在，故名法雲地。如是受法王位，猶如太子於諸王子而得自在，是處有微智障故不自在，對治此障故說佛地。又如懷孕在藏，菩薩十地亦復如是，以諸地有障故。如子生時，佛時亦爾，事究竟故。又如生時諸根覺了，佛亦如是，於一切境界智明了故。藏有十時：一者陀羅婆身時；二者捭羅婆身時；三者尸羅他身時；四者堅身時；五者形相似色身時；六者性相似身時；七者業動身時；八者滿足身時，於中有三種：根滿足時、男女相別滿足時、廣長諸相滿足時。如是十時諸地相似故。佛子我不見有諸佛世界是諸如來不歎說此菩薩十地者，顯此勝法，為令時眾增渴仰故。佛世界者，於中成佛，喻如稻田。往作佛事者，亦名佛世界。歎說者，於中有二種：一者為說阿含義；二者為證入義。摩訶薩者，有三種大：一願大；二行大；三利益眾生大。勝妙法者，諸法門中最殊勝故。光明者，此大乘法顯照一切餘法門故。法門者，名為法故。分別十地事者，顯示世間智所知法故。是事不可思議，所謂菩薩摩訶薩諸地智慧者，顯示出世間智故，此非世間分別地智能成菩薩清淨道故。已說本分，云何請分？</p>
<p>經曰：爾時金剛藏菩薩說諸菩薩十地名已，默然而住，不復分別。是時一切菩薩眾聞說菩薩十地名已，咸皆渴仰欲聞解說，各作是念：何因何緣，是金剛藏菩薩說諸菩薩十地名已，默然而住不更解釋？時大菩薩眾中有菩薩名解脫月，知諸菩薩心深生疑已，即以偈頌問金剛藏菩薩曰：</p>

<div class="lg regular" style="margin-left:1em;"><div class='lg-row'>「何故淨覺人，　念智功德具，</div>
<div class='lg-row'>說諸上妙地，　有力不解釋？</div>
<div class='lg-row'>決定此一切，　菩薩大名稱，</div>
<div class='lg-row'>何故說地名，　而不演其義？</div>
<div class='lg-row'>此眾皆樂聞，　佛子智無畏，</div>
<div class='lg-row'>如是諸地義，　願為分別說。</div>
<div class='lg-row'>此眾皆清淨，　離懈怠嚴淨，</div>
<div class='lg-row'>安住堅固中，　功德智具足。</div>
<div class='lg-row'>迭共相瞻住，　一切咸恭敬，</div>
<div class='lg-row'>如蜂欲熟蜜，　如渴思甘露。」</div>
</div><p>論曰：何故默然住？欲令大眾渴仰請說故，復增菩薩尊敬法故。何故解脫月菩薩初請？彼眾上首故，餘問則亂眾調伏故。何故偈頌請？少字攝多義故，諸讚歎者多以偈頌故。此五偈說何等義？顯示說者聽者無諸過故，若有過者則不應說。是中顯示說者淨覺無過故，復顯聽者同法決定故、有樂聞故、復示餘者淨心故，又顯此眾皆堪聞法故，偈言迭共相瞻住故。云何歎說者？偈言：</p>

<div class="lg regular" style="margin-left:1em;"><div class='lg-row'>「何故淨覺人，　念智功德具，</div>
<div class='lg-row'>說諸上妙地，　有力不解釋？」</div>
</div><p>何故唯歎淨覺？淨覺是說因故。覺名覺觀。是口言行有淨說因，何故不說？歎淨覺有二種：一攝對治；二離諸過。是中念智具者，攝對治故。所治有二種：一者雜覺；二者雜覺因憶想分別故。念者四念處，對治雜覺故。智者真如無相智，對治雜覺因憶想分別故。餘者顯示離諸過。是過有三種，有三過者則不能說。何者為三？一慳嫉；二說法懈怠；三不樂說。慳者，其心悋法。嫉者，忌他勝智。功德具者，不瞋等功德具，示無初過故。說上地者，示無第二過故。有力者，示無第三過故。如是二種淨覺歎說者已，次歎聽者。偈言：</p>

<div class="lg regular" style="margin-left:1em;"><div class='lg-row'>「決定此一切，　菩薩大名稱，</div>
<div class='lg-row'>何故說地名，　而不演其義？」</div>
</div><p>決定者，黠慧明了故。決定有三種：一、上決定，願大菩提故；二、名聞決定，他善敬重故；三、攝受決定，彼說者善知故。偈言：菩薩故、大名稱故、說地名故，如是次第應知。雖有決定堪受法器，心不欲聞亦不得說。偈言：</p>

<div class="lg regular" style="margin-left:1em;"><div class='lg-row'>「此眾皆樂聞，　佛子智無畏，</div>
<div class='lg-row'>如是諸地義，　願為分別說。」</div>
</div><p>決定者，是中有阿含決定非證決定，有非現前決定無現前決定。如是決定，法器不滿足故不能聽受，示現此眾具足決定故，能聽受偈言佛子智無畏故。智有二種：一證法故；二現受故。如是善知法器滿足請金剛藏，如是諸地義，願為分別說。已歎同法眾決定樂聞功德，次復歎異眾。偈言：</p>

<div class="lg regular" style="margin-left:1em;"><div class='lg-row'>「此眾皆清淨，　離懈怠嚴淨，</div>
<div class='lg-row'>安住堅固中，　功德智具足。」</div>
</div><p>清淨者，不濁故。濁有六種，離此諸濁故言清淨。何者為六？一、不欲濁；二、威儀濁；三、蓋濁；四、異想濁，妬勝心破壞心故；五、不足功德濁，善根微少故，是故於彼說中心不樂住；六、癡濁。謂愚闇等故。此對治有六種不濁，安住堅固者，於所說法修行堅固。如是次第相對：離懈怠者，對不欲濁。嚴者，對威儀濁。淨者，對蓋濁。堅固者，對異想濁。功德具者，對不足功德濁。智具者，對癡濁。此六句示現是二偈顯同生眾淨，次一偈顯異生眾淨，後一偈顯二眾清淨。偈言：</p>

<div class="lg regular" style="margin-left:1em;"><div class='lg-row'>「迭共相瞻住，　一切咸恭敬，</div>
<div class='lg-row'>如蜂欲熟蜜，　如渴思甘露。」</div>
</div><p>迭共相瞻者，示無雜染心故。咸恭敬者，示敬重法，非妬心故。下半偈喻敬法轉深。此偈迭共相瞻是總相，一切咸恭敬是別相。如是餘偈，初句總相，餘句別相，同異成壞如上所說。偈曰：</p>

<div class="lg regular" style="margin-left:1em;"><div class='lg-row'>「大智無所畏，　金剛藏聞已，</div>
<div class='lg-row'>欲令大眾悅，　即時說頌曰：</div>
<div class='lg-row'>難第一希有，　菩薩所行示，</div>
<div class='lg-row'>地事分別上，　諸佛之根本。</div>
<div class='lg-row'>微難見離念，　非心地難得，</div>
<div class='lg-row'>境界智無漏，　若聞則迷悶。</div>
<div class='lg-row'>持心如金剛，　深信佛智慧，</div>
<div class='lg-row'>心地無我智，　能聞智微細。</div>
<div class='lg-row'>如彩畫虛空，　如虛空風相，</div>
<div class='lg-row'>智如是分別，　難見佛無漏。</div>
<div class='lg-row'>我念佛智慧，　第一世難知，</div>
<div class='lg-row'>難信希有法，　是故我默然。」</div>
</div><p>論曰：此初偈中，欲令大眾悅是總，正詶答相。詶答有二種：一、堪詶答；二、不怯弱詶答。偈言大智故、無所畏故，離不堪答、離不正答，此二示現自他無過故。何者是正答相？此法難說復難聞故。云何難說？偈言：</p>

<div class="lg regular" style="margin-left:1em;"><div class='lg-row'>「難第一希有，　菩薩所行示，</div>
<div class='lg-row'>地事分別上，　諸佛之根本。」</div>
</div><p>難者，難得故。難有二種：一、最難；二、未曾有難。偈言第一故、希有故，此二示現所說難。何者是難？偈言「菩薩所行示，地事分別上」。菩薩行者，是出世間智。示者，顯示故。地事者，謂諸地菩薩行事。分別上者，說勝故。何者菩薩行？偈言「諸佛之根本，佛者覺佛智」故。已說難說，復說所以難。何者是難？彼菩薩行事義住，不可如是說。云何彼義住？偈言：</p>

<div class="lg regular" style="margin-left:1em;"><div class='lg-row'>「微難見離念，　非心地難得，</div>
<div class='lg-row'>境界智無漏，　若聞則迷悶。」</div>
</div><p>此偈中難得者是總，餘者是別。難得者，難證故。是難得有四種：一、微難得；二、難見難得；三、離念難得；四、非心地難得。微難得者，非聞慧境界故，麁事不須思惟。難見難得者，非思慧境界故。離念難得者，非世間修慧境界故，示現三界心心數法分別世間修道智非境界故。非心地難得者，示現報生善得修道智非境界故。此示現心境界者，是心地此誰境界？偈言「智境界」。何者是智？見實義故。何故非餘境界？無漏故。無漏者，出世間義，是義非世間智境界，如是甚深義、如是可解、如是不可說。若聞則迷悶者，云何迷悶？隨聞取著故。聞者即聞，非是不聞。已辯難說，復顯難聞。偈言：</p>

<div class="lg regular" style="margin-left:1em;"><div class='lg-row'>「持心如金剛，　深信佛智慧，</div>
<div class='lg-row'>心地無我智，　能聞智微細。」</div>
</div><p>如金剛者，堅如金剛。堅有二種：一、決定信堅；二、證得堅。此三句示現堅者是總，餘者是別。云何深信佛智慧？唯佛所知，非我境界。佛菩提無邊，佛化眾生所說法門種種信故。何者是心地？云何無我智？心地者，隨心所受三界中報，又隨心所行一切境界亦名心地。無我智者有二種：我空、法空，如實知故。能聞智微細者，難知。如是微細，如前所說。復以譬喻顯微細義，偈言：</p>

<div class="lg regular" style="margin-left:1em;"><div class='lg-row'>「如彩畫虛空，　如虛空風相，</div>
<div class='lg-row'>智如是分別，　難見佛無漏。」</div>
</div><p>此偈示現如空中畫色如壁，是中不住故不可見。如空中風如樹葉，是中不住故不可見。此動作者，非不空中有是二事。如是虛空處、事不可說處，是畫、風如說，以非自性不可得見，是不住故，以其客故，非不於中有此言說，如是佛智言說顯示地校量勝分別難見。畫者，喻名字句身。何以故，依相說故。風者，以喻音聲。說者，以此二事說。聽者，以此二事聞。若如是可說、如是可聞、如是難見，何故不說？</p>

<div class="lg regular" style="margin-left:1em;"><div class='lg-row'>「我念佛智慧，　第一世難知，</div>
<div class='lg-row'>難信希有法，　是故我默然。」</div>
</div><p>難知者，難證故。難信者，難生決定心故。此偈示現有證有信、可說可聞；世間難得證信，故我不說。</p>
<p>經曰：爾時解脫月菩薩聞說此已，請金剛藏菩薩言：佛子！是大菩薩善淨眾集，善清淨深心、善清淨諸念、善集諸行、多親近諸佛、善集助道法、具足無量功德、離癡疑悔無有染污。善住深心信，於佛法中不隨他教。善哉佛子！敷演此義，是諸菩薩於是深法皆能證知。</p>
<p>論曰：聖者解脫月何故復歎此眾？上言世間證信者難得，示現此眾有堪能故。善淨深心者是總，此善淨深心有二種：一、阿含淨；二、證淨。是阿含淨有五種：一者欲淨，隨所念阿含得方便念覺淨，如經「善清淨諸念」故。二者求淨，得隨順身口敬行，如經「善集諸行」故。三者受持淨，於無量世多聞憶持不謬故，如經「多親近諸佛」故。四者生得淨，願得上上生勝念勝，如經「善集助道法」故。五者行淨，求善證法習少欲頭陀等成就多功德，如經「具足無量功德」故。證淨者有四種：一者得淨，現智善決定故，如經「離癡疑悔」故。二者不行淨，修道中一切煩惱不行故，如經「無有染污」故。三者無厭足淨，不樂小乘得上勝悕望心，如經「善住深心信」故。深心者，悕欲故。信者，決定故，復念持彼功德故。四者不隨他教淨，趣盡道中自正行故，如經「於佛法中不隨他教」故。</p>
<p>經曰：爾時金剛藏菩薩言：佛子！雖此菩薩眾善清淨深心、善清淨諸念、善集諸行、多親近諸佛、善集助道法、具足無量功德、離癡疑悔、無有染污。善住深心信，於佛法中不隨他教。其餘樂小法者，聞是甚深難思議事多生疑惑，是人長夜受諸無利衰惱。我愍此等，是故默然。</p>
<p>論曰：是聖者金剛藏領彼解脫月菩薩所歎眾清淨功德已，於所說法中不見法器，聞增疑惑，是故不說。於一法中有二種過：疑者正行相違猶豫義故；惑者心迷義故，能壞善法遠離善法故。如是顯示不受行因、受行退因。</p>
<p>經曰：爾時解脫月菩薩請金剛藏菩薩言：善哉佛子！重請此事，願承佛神力，善分別此不可思議法佛所護念事，令人易信解。所以者何？善說十地義，十方諸佛法應護念，一切菩薩護是智地勤行方便。何以故？此是菩薩最初所行成就一切諸佛法故。佛子！譬如一切書字數說皆初章所攝、初章為本，無有書字數說不入初章者。如是佛子！十地者是一切佛法之根本，菩薩具足行是十地能得一切智慧。是故佛子！願說此義，諸佛護念加以神力，令人信受不可破壞。</p>
<p>論曰：聖者解脫月何故復重請？示彼疑惑此不可避，若不說者有多過咎，不得成就一切佛法故，以是義故重請金剛藏菩薩。若諸佛有力能令生信，何故眾生於彼法中猶起謗意？有二種定：一、感報定；二、作業定。此二種定，諸佛威力所不能轉。最初所行者，依阿含行故。成就一切佛法者，謂是證智。書者，是字相，如嘶字師子形相等。字者，噁阿等音。數者，名句。此二是數義，說者是語。一切書、字、數、說等，皆初章為本。</p>
<p>經曰：爾時諸菩薩眾，一時同聲以偈頌請金剛藏菩薩言：</p>

<div class="lg regular" style="margin-left:1em;"><div class='lg-row'>「上妙無垢智，　堪無量義辯，</div>
<div class='lg-row'>演說美妙言，　真實義相應。</div>
<div class='lg-row'>念堅清淨慧，　為十力淨心，</div>
<div class='lg-row'>無礙分別義，　說此十地法。</div>
<div class='lg-row'>定戒深正意，　離我慢妄見，</div>
<div class='lg-row'>此眾無疑心，　唯願聞善說。</div>
<div class='lg-row'>如渴思冷水，　如飢思美食，</div>
<div class='lg-row'>如病思良藥，　如眾蜂依蜜，</div>
<div class='lg-row'>我等亦如是，　願聞甘露法。</div>
<div class='lg-row'>善哉清淨智，　說勝地無垢，</div>
<div class='lg-row'>具十力無礙，　盡說善逝道。」</div>
</div><p>論曰：初偈歎證力辯才成就。第二偈上句歎阿含力辯才成就，以證力阿含力故能有所說，是故讚歎。上者是總，又復上者顯證力辯才勝故。歎辯才有三種：一、真實智；二、體性；三者果。真實智者是無漏智，勝聲聞緣覺智等。偈言「妙無垢智」故。體性者成就無量義辯才，偈言「堪無量義辯」故。果者字義成就，復是滑利勝上字義成就，偈言「演說美妙言，真實義相應」故。第二偈上句歎阿含力，偈言：</p>

<div class="lg regular" style="margin-left:1em;"><div class='lg-row'>「念堅清淨慧，　為十力淨心，</div>
<div class='lg-row'>無礙分別義，　說此十地法。」</div>
</div><p>念堅者，受持顯說故，是菩薩於阿含中淨慧無疑故。如是歎證力阿含力已，次令聽者入證入阿含，是故請說云何入證？已入地者令得佛力故，未入地者令得入地故，偈言「為十力」故、「為淨心」故。云何為入阿含無礙分別義？令受持十地法故。如是歎說者成就證力阿含力已，次復歎聽眾堪受阿含及證力故，偈言：</p>

<div class="lg regular" style="margin-left:1em;"><div class='lg-row'>「定戒深正意，　離我慢妄見，</div>
<div class='lg-row'>是眾無疑心，　唯願聞善說。」</div>
</div><p>此偈中唯願者是總。唯願有二種：一、求阿含；二、求正證。有二種妄想不堪聞阿含：一、我；二、慢。以我慢故，於法法師不生恭敬。復有二種妄想不堪得證：一、見；二、疑。見者顛倒見故，疑者於不思議處不生信故。妄者謂妄想見中同使故。有二種對治堪聞阿含：一、定；二、戒。定者心調伏故，戒者善住威儀故。次有二種對治堪能得證：一、正見；二、正意。正見者善思義故，正意者得歡喜故。深者，細意善思惟故。復以諸喻顯示大眾求法轉深，偈言：</p>

<div class="lg regular" style="margin-left:1em;"><div class='lg-row'>「如渴思冷水，　如飢思美食，</div>
<div class='lg-row'>如病思良藥，　如眾蜂依蜜，</div>
<div class='lg-row'>我等亦如是，　願聞甘露法。」</div>
</div><p>此四喻者喻四種義門，示現正受彼所說義。何等為四？一、受持；二、助力；三、遠離；四、安樂行。此義云何？如水不嚼隨得而飲，如是聞慧初聞即受隨聞受持，如食咀嚼身力助成。如是思慧嚼所聞法智力助成，如服良藥藥行除病。如是具聞思慧，隨順正義如法修行，遠離一切煩惱習患。如蜜眾蜂所依樂行住處；如是聞思修慧果聖所依處，現法愛味受樂行故。如是讚歎說者聽者請說已，次歎所說法利益咸皆共請。偈言：</p>

<div class="lg regular" style="margin-left:1em;"><div class='lg-row'>「善哉清淨智，　說勝地無垢，</div>
<div class='lg-row'>具十力無礙，　盡說善逝道。」</div>
</div><p>善哉者，所說法中善具足故。善哉有三種：一、所依；二、體性；三、果。所依者謂淨慧，體性者謂說諸地未曾說法，勝地者地挍量勝。無垢者，說不違義。違義說者有三種垢：一者倒說；二謗如來；三誑聞者。果者，謂具十力無障礙佛菩提故。如是請已猶故不說。何故不說？請不滿故。</p>

<p class='juan'>十地經論初歡喜地卷第一</p></div>
</div><!-- end of div[@id='body'] -->
</body></html>