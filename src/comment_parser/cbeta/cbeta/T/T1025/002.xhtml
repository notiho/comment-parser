<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛頂放無垢光明入普門觀察一切如來心陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛頂放無垢光明入普門觀察一切如來心陀羅尼經卷下</p><p class="byline">西天北印度烏填曩國帝釋宮寺三藏傳法大師賜紫沙門臣施護奉　詔譯</p><p>爾時世尊告帝釋天主言。若復有人能書寫此佛頂放無垢光明入普門觀察一切如來心陀羅尼。造塔安置或修飾舊塔安置。復以粖香塗香作眾妓樂而為供養。又復潔淨身心。於一晝夜六時。念誦此陀羅尼。又復旋遶一百八遍。能滅一切惡業。能生一切善種天主若欲安置此心明者。至日初出時面東而坐。以諸香泥塗曼拏羅。面向於日散種種華。燒沈水香咄嚕瑟迦香等。歸命頂禮一切如來一百八遍。書此心明安於塔中。由如以九十九百千俱胝那餘多殑伽沙等如來。一一如來全身舍利。置於塔中而無有異。復更書此佛頂無垢普門三世如來心陀羅尼安於塔中。陀羅尼曰。</p>
<p class="dharani">唵<span class='note-inline'>(引一)</span>怛賴<span class='note-inline'>(二合引)</span>地吠<span class='note-inline'>(二合二)</span>薩哩嚩<span class='note-inline'>(二合三)</span>怛他<span class='note-inline'>(引)</span>誐哆<span class='note-inline'>(四)</span>紇哩<span class='note-inline'>(二合)</span>那野<span class='note-inline'>(五)</span>誐囉鼻<span class='note-inline'>(二合引)</span>入嚩<span class='note-inline'>(二合)</span>羅<span class='note-inline'>(六)</span>達哩摩<span class='note-inline'>(二合)</span>馱<span class='note-inline'>(引)</span>覩<span class='note-inline'>(七)</span>誐囉鼻<span class='note-inline'>(二合引八)</span>僧賀囉<span class='note-inline'>(九)</span>阿<span class='note-inline'>(引)</span>喻<span class='note-inline'>(十)</span>僧輸<span class='note-inline'>(引)</span>馱野<span class='note-inline'>(十一)</span>播<span class='note-inline'>(引)</span>波<span class='note-inline'>(十二)</span>薩哩嚩<span class='note-inline'>(二合十三)</span>怛他<span class='note-inline'>(引)</span>誐哆<span class='note-inline'>(十四)</span>三滿覩<span class='note-inline'>(引十五)</span>塢瑟抳<span class='note-inline'>(二合)</span>灑<span class='note-inline'>(十六)</span>尾摩羅<span class='note-inline'>(十七)</span>尾秫第<span class='note-inline'>(引十八)</span>娑嚩<span class='note-inline'>(二合引)</span>賀<span class='note-inline'>(引十九)</span></p>
<p>天主若有於此佛頂無垢普門三世如來心陀羅尼塔而生恭敬。所有過去短命之業而得消除。復增壽命諸天護持。此人命終捨此身時由如蛇蛻。便得往生安樂世界。不墮地獄傍生焰魔羅界。乃至不墜一切惡趣。亦復不聞地獄之名。獲如是報得未曾有。</p>
<p>爾時帝釋天主。於世尊處授此明已。為摩尼藏無垢天子。而於彼時往自宮中。先依如來所說儀軌。依法作塔如彼法相。燒香禮拜一心念誦祈消業報。當作之時彼摩尼藏無垢天子。所有一切罪業苦惱之報皆悉消除。又復獲得殊勝之身如彼真金。目青瑩澈髮鬒光潔。又復獲得一切如來。當於面前虛空中現。彼諸如來口稱善哉。時摩尼藏無垢天子得業清淨罪障消除。復見自性生大忻慶。即說頌曰。</p>

<div class="lg regular"><div class='lg-row'>如來不思議　明力亦難思</div>
<div class='lg-row'>正法復亦然　獲得見果報</div>
</div><p>復說偈言。</p>

<div class="lg regular"><div class='lg-row'>頂禮歸命真實際　釋迦牟尼大導師</div>
<div class='lg-row'>本行悲愍濟眾生　隨願等同如意寶</div>
</div><p>爾時摩尼藏無垢天子說此偈已。歸自宮殿。與諸眷屬天子天女之眾。各各執持種種天華華鬘。種種天香粖香塗香。乃至天衣莊嚴殊妙。并天帝釋亦復嚴持天諸香華妙供養具。復往覩史多宮詣世尊所。到佛所已作大供養。復以種種天諸事業而為供養。又復旋遶多百千匝。伸供養已坐世尊前而欲聞法。</p>
<p>爾時會中四大天王梵王那羅延天大自在天金剛手大藥叉主等。向世尊前合掌恭敬。白世尊言世尊。此摩尼藏無垢天子。宿造何業獲得如是極惡果報。受大苦惱憂愁無量。佛言善哉善哉善男子快問斯義。汝當諦聽為汝宣說。金剛手過去之世。彼南印度有城名廣圓滿。有婆羅門名曰無垢。而住彼城為說法師。性識聰敏善能分別諸法之相。色貌端嚴形儀威肅見者歡喜。有善信者當為說此心明。而復廣為利益一切眾生故。於此明王陀羅尼。恒常思惟審諦觀察。是時復有長者名曰光明。亦住彼城。財富無量得大自在。諸婆羅門咸所隨順。復次無垢婆羅門。一時為人解說此心明王陀羅尼。是時光明長者生不喜心作如是思惟。此婆羅門我當如魚如龜片片割截。復以糞穢著於口中。時彼長者作是思惟興惡心已。尋便獲得白癩病報。受大疼痛極大苦惱直至命終。既命終已。生於無間大地獄中。住彼一劫受大苦惱。出彼獄已生魚龜中。亦經一劫而受苦報。然後命終。又復生大黑繩地獄。受大苦惱亦復一劫。後出彼獄。却於本住之城生盲種中。生即無目。以宿緣故得聞苾芻住彼彼寺。心生信重親自尋覓。而彼苾芻常行悲愍。既見來已慈心攝取。更與美食。然後復與解說此心明陀羅尼。既得聞已審諦思惟。乃於此生獲宿命通。即能思惟本所從來。又復思惟業力甚大。悔恨無量作是念已。即便命終。承陀羅尼威德力故。生忉利天處妙宮殿。與諸天女眷屬受大快樂。餘業熟故此苦現前。</p>
<p>金剛手爾時彼長者生疑毀謗者。即摩尼藏無垢天子是金剛手彼摩尼藏無垢。當受如是諸苦報已。後修善業歸命三寶漸證善果。乃至當來獲得佛菩提故。</p>
<p>金剛手爾時無垢婆羅門者。後為苾芻復與彼生盲。解說此陀羅尼者。即文殊師利童子是。</p>
<p>爾時諸天大眾等。得聞說此過去事已。歎言希有甚奇甚特歡喜無量。乃發大聲即說頌曰。</p>

<div class="lg regular"><div class='lg-row'>不可思議大明力　解脫三塗乃求得</div>
<div class='lg-row'>同如意寶而平等　此實如來真三昧</div>
</div><p>爾時彼眾會中九十二千天子得不退轉。百千俱胝天女變女人相而成男子。亦復獲得住不退轉。爾時金剛手大藥叉主。白佛言世尊。大不思議而能讚歎此大明王陀羅尼。世尊願更宣說成就儀軌。當使眾生於後時分獲得利益安樂。不墮地獄傍生焰魔羅界。</p>
<p>爾時世尊愍彼請已。告金剛手大藥叉主言。諦聽諦聽我今為汝宣說此陀羅尼成就儀軌。於後時後分。若有族姓男族姓女苾芻苾芻尼鄔播索俱鄔播斯迦。念誦此明王一遍。由如旋遶二十如來全身之塔。又若念誦此二如意寶一遍。同彼十殑伽沙等百千俱胝那餘多如來所。而種善根。獲大福報。五無間業悉皆滅盡。乃至地獄傍生焰魔羅界。一切罪障皆得解脫復得長壽。此界命盡由如蛇蛻。即便往生安樂世界不受胞胎。於蓮華中自然化生。所生之處得宿命智。又復恒常親近供養一切如來。一切所求皆悉滿足。若彼依法清淨澡浴著鮮潔衣。作四方曼拏羅。用好樺皮書此心明。復作五塔安壇四角及彼中心。於五塔中安置心明。又於中心安置相輪。於相輪楟上繫赤色絹以為幖幟。壇上安四賢瓶四香爐燒四種香。所謂藿香沈香栴檀及安息等。散諸名華粖香。置閼伽器等旋遶曼拏羅。念誦此二如意寶一百八遍。若人為蛇所螫。或疾病纏染壽命將盡或中夭者。至於兵戈怖畏乃至為求子息。當於曼拏羅前安五般林樹之葉。以彼樹葉拂於身上。於塔曼拏羅發諦善心作諸供養。若能一一依此儀軌者。於前百千劫所有積聚罪業障難獲得解脫。一切煩惱一切疾病。一切怖畏悉皆遠離。至於地獄傍生焰魔羅界。一切惡業亦得解脫。乃至世間一切罪障。毒害苦惱咸皆破滅。若有專注念誦。短壽之人獲得長壽。若有久患瘡痍久久不瘥便得痊瘥。身根圓滿清淨微妙。意所求事皆悉獲得。乃至命終面前不見一切苦惱。命終之後由如蛇蛻。往生安樂世界。所生之處蓮華化生。諸所受用悉皆殊妙得宿命通。若依儀軌日日三時念誦二十一遍。乃至誦滿一年。獲得普門觀察光明三摩地。得見十方一切佛剎中一切如來。又得無垢清淨焰熾極清淨身得心清淨。同於八十二殑伽沙等百千俱胝那餘多佛所而種善根。輪迴往返常處清淨。應有佛剎求往皆至。欲生安樂世界應念即生。死相苦惱皆不現前。乃至夢中亦復不見。若於八日十四日十五日。旋遶如來全身之塔。誦此二大如意寶陀羅尼八百遍。當誦之時塔中有聲。安慰行人而稱善哉。彼人現世所有一切罪障及諸煩惱。乃至貪瞋癡無明垢穢皆悉消除。獲得無垢極清淨身。若復男子女人童男童女聞念誦聲。所有罪障悉得解脫。若念誦之聲墮諸傍生。及以飛禽四足二足多足無足種種蟲蟻含識之類。一切業道悉皆解脫。若於塚間掘取骸骨。呪其沙土二十一遍散於骨上。彼之神識隨其方處所墮地獄。悉皆解脫生善逝天。彼彼天人身雨異花降於塚間。若復行人在於塚間山間念誦之時。所有飛禽走獸種種之類。遊行至彼悉得解脫業報之身生善逝天。若念誦佛頂無垢普門三世如來心陀羅尼八千遍者。火不能燒。所作惡業乃至五無間業便得解脫。若誦百千遍。命終之時被焰魔使以索繫頸。牽入焰魔羅界。彼界之內一切地獄悉皆破壞返生怖畏。尋令迴還而得解脫。謂彼行人法王之使。住靜慮道無有疑惑。欲生安樂世界隨願往生。若誦百千遍得金色之身相貌圓滿。三世如來視如一子。若書寫百千本造其百千塔。如法安置莊嚴熾盛。決定得不退轉安住十地。由如於彼九十九百千俱胝那餘多殑伽沙等如來所。而種善根獲得受記。即說頌曰。</p>

<div class="lg regular"><div class='lg-row'>彼一塔中安心明　竪立輪楟著幖幟</div>
<div class='lg-row'>同三世佛全身藏　滿百千塔此應知</div>
</div><p>又若於彼一切故塔重加修飾。獲不退轉當來證得無上正等正覺。利益人天迨及蠕動。解脫惡趣得不退轉。功德無量不能稱讚。</p>
<p>爾時金剛手大藥叉主。四大王天梵天那羅延天大自在天。在覩史多宮所住天子。乃至帝釋及忉利天子摩尼藏無垢等。咸皆一心遶佛三匝。却住佛前合掌恭敬。白佛言世尊。此如意寶陀羅尼。大不思議甚奇希有難見難聞。世尊我等同心於後世時。若有眾生恒常受持此如意寶令久住世。為諸眾生分別解說者。我等恒常以誠諦心。潛密擁護由如赤子。佛言善哉善哉汝等如是。我今以此如意寶明王付囑汝等。汝善護持。佛說是經已。諸大菩薩及諸天眾。咸皆歡喜作禮而退。</p>

<p class='juan'>佛頂放無垢光明入普門觀察一切如來心陀羅尼經卷下</p></div>
</div><!-- end of div[@id='body'] -->
</body></html>