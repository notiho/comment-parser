<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>止觀門論頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1655
<p class='juan'><a id='mulu1' />止觀門論頌一卷</p><p class="byline">世親菩薩造</p><p class="byline">三藏法師義淨奉　詔譯</p>
<div class='div-jing'>
<div class="lg regular"><div class='lg-row'>若見女形相，　及以艶嬌姿，</div>
<div class='lg-row'>愚人不了知，　妄生婬染意。</div>
<div class='lg-row'>佛說膖脹等，　<span class='corr'>蠲</span>除婬欲念，</div>
<div class='lg-row'>能隨世尊教，　得勝果非餘。</div>
<div class='lg-row'>戒淨有聞思，　策勵常修習，</div>
<div class='lg-row'>繫念觀諸境，　斯為解脫因。</div>
<div class='lg-row'>若人有瞋染，　及昏沈睡眠，</div>
<div class='lg-row'>掉惡作并疑，　此五遮修定。</div>
<div class='lg-row'>少聞與眾居，　鄙事情欣樂，</div>
<div class='lg-row'>愛身并受用，　亦能遮定心。</div>
<div class='lg-row'>心亂有五緣，　情隨眾境散，</div>
<div class='lg-row'>味著并沈掉，　我慢重名聞。</div>
<div class='lg-row'>苾芻依聖教，　有過應說除，</div>
<div class='lg-row'>善取住心緣，　是為最初行。</div>
<div class='lg-row'>次依寂靜處，　妨難並皆無，</div>
<div class='lg-row'>然後息邪思，　是苾芻初業。</div>
<div class='lg-row'>應可住屍林，　著糞掃衣服，</div>
<div class='lg-row'>常求靜息事，　斷除婬染心。</div>
<div class='lg-row'>乞食見女人，　應觀為不淨，</div>
<div class='lg-row'>攝眼除邪意，　正心當取食。</div>
<div class='lg-row'>多言多事務，　此皆須遠離，</div>
<div class='lg-row'>惱亂緣來逼，　慧力應須忍。</div>
<div class='lg-row'>樹下草[卄/積]中，　或居崖窟內，</div>
<div class='lg-row'>觀時應住此，　寂靜可修心。</div>
<div class='lg-row'>習定緣境時，　不太高太下，</div>
<div class='lg-row'>不應極近遠，　於境使相應。</div>
<div class='lg-row'>善取所緣境，　子細善觀察，</div>
<div class='lg-row'>閉目住心時，　猶如開眼見。</div>
<div class='lg-row'>根門皆攝斂，　住念凝內心，</div>
<div class='lg-row'>緣境現前觀，　念念令相續。</div>
<div class='lg-row'>於前所取相，　形貌用心觀，</div>
<div class='lg-row'>膖脹女根邊，　可畏可嫌賤。</div>
<div class='lg-row'>猶如濁池水，　風吹令動搖，</div>
<div class='lg-row'>觀諸樹影時，　不善分明住。</div>
<div class='lg-row'>心垢煩惱水，　亂情風所吹，</div>
<div class='lg-row'>澄念觀察時，　闇昧不能住。</div>
<div class='lg-row'>心沈應策舉，　可觀勝妙事，</div>
<div class='lg-row'>如蛭飲血困，　水澆令使甦；</div>
<div class='lg-row'>還應速收斂，　於舊境安心，</div>
<div class='lg-row'>令意有堪能，　調善皆隨念。</div>
<div class='lg-row'>若其心掉舉，　應思厭惡事，</div>
<div class='lg-row'>令心寂靜住，　如鉤斸象頭；</div>
<div class='lg-row'>遠離於沈掉，　應平等運心，</div>
<div class='lg-row'>隨情住捨中，　此時無過咎。</div>
<div class='lg-row'>從此漸得住，　取相影心安，</div>
<div class='lg-row'>明了中道行，　正念燈持照。</div>
<div class='lg-row'>此時用尋伺，　次第應觀察，</div>
<div class='lg-row'>定影即便生，　分明現前住。</div>
<div class='lg-row'>不動搖明淨，　如大丈夫形，</div>
<div class='lg-row'>此影望前觀，　是為差別相。</div>
<div class='lg-row'>此相既生已，　欲愛等便除，</div>
<div class='lg-row'>即是繫心人，　初定方便相。</div>
<div class='lg-row'>次知瞋恚體，　本由貪染發，</div>
<div class='lg-row'>欲愛既已除，　得離於瞋恚。</div>
<div class='lg-row'>次以勤策念，　遣除昏睡心，</div>
<div class='lg-row'>既觀差別相，　疑情即便息。</div>
<div class='lg-row'>次當除惡作，　善行安隱路，</div>
<div class='lg-row'>寂靜無障礙，　能防於掉舉。</div>
<div class='lg-row'>應知用麁尋，　觀其所取相，</div>
<div class='lg-row'>即於心影內，　以伺細推求。</div>
<div class='lg-row'>見差別心喜，　由此得輕安，</div>
<div class='lg-row'>次證於樂定，　定支次如是，</div>
<div class='lg-row'>即是根本定，　善安於念心，</div>
<div class='lg-row'>猶如欲至村，　及至村中者。</div>
<div class='lg-row'>既獲根本定，　更復作餘修，</div>
<div class='lg-row'>得他心宿住，　神通天眼耳。</div>
<div class='lg-row'>於此有伺時，　心未能靜住，</div>
<div class='lg-row'>猶如河有浪，　非上地應知。</div>
<div class='lg-row'>既得初定已，　仍於所緣住，</div>
<div class='lg-row'>次依二靜慮，　尋伺皆止息。</div>
<div class='lg-row'>雖得住此位，　尚有喜水漂，</div>
<div class='lg-row'>入第三定時，　其心便靜住。</div>
<div class='lg-row'>由其心有樂，　未能令住念，</div>
<div class='lg-row'>既證四靜慮，　眾過並皆除。</div>
<div class='lg-row'>退分勝進分，　住分決擇分，</div>
<div class='lg-row'>靜慮有四種，　修定者初知。</div>
<div class='lg-row'>若定順煩惱，　此名為退分，</div>
<div class='lg-row'>後勝為勝分，　自住住應知。</div>
<div class='lg-row'>由先善分別，　是決擇道因，</div>
<div class='lg-row'>此定能招彼，　名為決擇分。</div>
<div class='lg-row'>於無常等相，　作苦等行解，</div>
<div class='lg-row'>若得此定者，　是煖等道分。</div>
<div class='lg-row'>於青膖等相，　觀事有多途，</div>
<div class='lg-row'>如聖教修行，　差別宜應識。</div>
<div class='lg-row'>死屍風鼓腹，　穴處有膿流，</div>
<div class='lg-row'>連跨並皆麁，　說名為膖脹。</div>
<div class='lg-row'>不愛身麁分，　唯貪細滑身，</div>
<div class='lg-row'>對此染心人，　令修如是觀。</div>
<div class='lg-row'>若於死屍分，　少有白膿流，</div>
<div class='lg-row'>餘肉並多青，　說此為青膖。</div>
<div class='lg-row'>覩色而生愛，　斯名愛色人，</div>
<div class='lg-row'>對治以青膖，　日親之所說。</div>
<div class='lg-row'>死屍膿遍出，　是謂膿流相，</div>
<div class='lg-row'>對彼愛香人，　令觀染心息。</div>
<div class='lg-row'>死屍腰爛斷，　名為斷壞相，</div>
<div class='lg-row'>對彼愛全身，　大仙尊為說。</div>
<div class='lg-row'>屍骸狐狢噉，　鳥啄有殘筋，</div>
<div class='lg-row'>對治愛肌膚，　為說食殘相。</div>
<div class='lg-row'>手足諸支骨，　隨處皆分散，</div>
<div class='lg-row'>對貪支分人，　說骨邪亂相。</div>
<div class='lg-row'>即於骨亂相，　刀杖斫分離，</div>
<div class='lg-row'>亦為愛全身，　令觀打亂相。</div>
<div class='lg-row'>屍骸被刀斫，　或由鉾箭傷，</div>
<div class='lg-row'>流血遍殘軀，　名為血塗相。</div>
<div class='lg-row'>淨潔香塗體，　新莊著彩衣，</div>
<div class='lg-row'>於此起貪人，　用斯為妙藥。</div>
<div class='lg-row'>於境唯獨愛，　不許外人看，</div>
<div class='lg-row'>多虫唼死屍，　令觀除惡念。</div>
<div class='lg-row'>骸肉皆銷散，　但唯牙骨存，</div>
<div class='lg-row'>於齒生貪者，　令觀齒骨相。</div>
<div class='lg-row'>若見新死者，　識去有殘形，</div>
<div class='lg-row'>樂著眾生貪，　令除嬌態欲。</div>
<div class='lg-row'>屎尿及洟唾，　合聚共成身，</div>
<div class='lg-row'>三十二種物，　皮囊喚作人。</div>
<div class='lg-row'>髮毛并爪齒，　肝肚等相因，</div>
<div class='lg-row'>內扶三百骨，　橫纏九百筋，</div>
<div class='lg-row'>九孔流不淨，　垢污穢難陳，</div>
<div class='lg-row'>審觀真可惡，　智者不應親。</div>
<div class='lg-row'>既觀他女體，　亦復察己形，</div>
<div class='lg-row'>於斯貪染因，　理應常繫念。</div>
<div class='lg-row'>不出三界獄，　咸由欲染心，</div>
<div class='lg-row'>是故明智者，　極善思其事。</div>
<div class='lg-row'>經多地獄苦，　幸會得人身，</div>
<div class='lg-row'>豈得縱狂心，　不修殊勝行？</div>
<div class='lg-row'>婬貪有多種，　隨生愛不同，</div>
<div class='lg-row'>一觀並能除，　謂是白骨觀。</div>
<div class='lg-row'>色觸形嬌態，　衣纓生染著，</div>
<div class='lg-row'>何藥能除此，　無過白骨觀。</div>
<div class='lg-row'>先於足大指，　定心緣作瘡，</div>
<div class='lg-row'>破壞既膿流，　肉皆隨墮落。</div>
<div class='lg-row'>即觀指骨形，　由如白鴿色，</div>
<div class='lg-row'>其瘡既漸大，　膚肉盡皆除。</div>
<div class='lg-row'>作如是次第，　身肉皆除盡，</div>
<div class='lg-row'>正念勝解成，　但觀其骨鎖。</div>
<div class='lg-row'>若有片肉在，　即名為亂意，</div>
<div class='lg-row'>況復縱心猨，　馳求趣諸境。</div>
<div class='lg-row'>於多時繫想，　自知能善住，</div>
<div class='lg-row'>次漸及餘人，　總觀為骨鎖。</div>
<div class='lg-row'>漸寬至海際，　滿中皆白骨，</div>
<div class='lg-row'>此定既成已，　捨廣復令狹。</div>
<div class='lg-row'>略時從外捨，　乃至唯身骨，</div>
<div class='lg-row'>還觀足指端，　是定心次第。</div>
<div class='lg-row'>或時片片捨，　極至於頂骨，</div>
<div class='lg-row'>應知最後心，　眉間攝令住。</div>
<div class='lg-row'>若作此修習，　常生勝梵宮，</div>
<div class='lg-row'>不落墮三塗，　得生於五淨。</div>
<div class='lg-row'>人間散心善，　還流生死河，</div>
<div class='lg-row'>智人修定心，　如救身衣火。</div>
<div class='lg-row'>即可捨諸緣，　宜居靜林處，</div>
<div class='lg-row'>勿使無常逼，　虛死散心中。</div>
<div class='lg-row'>以般若淨心，　終獲可愛果，</div>
<div class='lg-row'>如不願後有，　於勝道應修。</div>
<div class='lg-row'>剃髮著袈裟，　宜應修聖道，</div>
<div class='lg-row'>自餘諠雜事，　咸為生死因。</div>
</div>
<p class='juan'>止觀行門七十頌</p></div>
</div><!-- end of div[@id='body'] -->
</body></html>