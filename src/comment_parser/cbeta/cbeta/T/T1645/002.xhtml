<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>彰所知論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu5' />彰所知論卷下</p><p class="byline">元帝師癹合思巴造</p><p class="byline">宣授江淮福建等處釋教總統法性三藏弘教佛智大師沙羅巴譯</p><p>始帝王祖三末多王，是時田分互起侵盜。初發偷盜，被王推問，言不曾偷，始起妄語。王法誅戮，即有殺害不善法生。爾時眾生造不善法，命終之後即生傍生，次生餓鬼，漸生地獄，次無間獄生一有情。時成劫終，如是有情行諸不善，壽量慚減，受用乏少。閻浮提人壽八萬歲，無間地獄生一有情，是二同時，如是情世界成。十九中劫器世界成，即一中劫。如是成劫，二十中劫。閻浮提人八萬歲時，始為住劫，住劫亦經二十中劫。至十歲時刀兵災起唯七晝夜，疾疫災起七月七日，饑饉災起七年七月七日，多分死歿，餘者相覩起希見心，互相睦戀遠離殺害。漸生善故，壽量受用復增益盛，至八萬歲。增上之時轉輪王出，依法化民；下減之時婆伽梵出，拔濟眾生；增減時間獨覺出世，令諸有情而作福田。住劫亦經二十中劫。始壞劫初情世界壞，無間獄中無有情生，先生業盡即生別趣。若有未盡生上地獄，或別世界地獄中生。無間獄空，如是向上地獄漸空，生餓鬼趣。如是餓鬼、傍生趣空。人趣之中除鳩婁人，餘共欲天，無師法然獲初靜慮，生初禪天。北鳩婁人生欲界天，獲初<span class='corr'>靜</span>慮生初禪天，無師法然獲二靜慮生二禪天。從無間獄至梵世空，如是亦經十九中劫。然後四洲有七日出，初不降雨，藥草叢林悉皆枯槁。二日出時溝池乾涸，三日出時殑伽河等悉皆枯竭，四日出時無熱池竭，五日出時海水沒膝，六日出時大海亦竭，七日出時彼器世界一聚火聳，從無間獄直至梵世以火燒壞經一中劫。壞劫總經二十中劫，空劫亦爾。如是成住壞空即八十劫，總此八十名一大劫，為梵眾等壽量之數。</p>
<p>器世界壞有其三種，火、水、風，壞者亦如前說。如是七次後世界復成，又被水壞至二禪天，從極光天即生大雲、降注大雨，其器世界如水化鹽銷鎔皆盡，彼水自竭。一水災次復七火災，度七火災還有一水。如是水災滿至七次、復七火災，後世界成。被風災壞，至三禪天。其風之力吹散妙高，何況其餘。第四禪天雖無外災，是等有情生與殿生、命盡殿隱。如是器情世界并成壞等咸皆說已。</p>
<p>復次因果相續緣生法者，因緣相藉而生，故曰緣生。緣生有二，一外緣生、二內緣生。外緣生者，成世界法，如種生芽，如前已說。內緣生者，如有無明即有行等，名順緣生；如無明滅即行等滅，名逆緣生。順緣生者有七，復次約位、約遠續、約連縛、約剎那、約三際、約二重因果、約三惑等。約位者，於宿生中諸煩惱分位中五蘊即名無明，由無明勝故。如是說已下皆以從勝為名。行等諸法各具五蘊，行者宿世所造善不善業位間五蘊。識者，於母胎中正結生時，一剎那位所有五蘊。名色者，結生識后、六處生前其間五蘊。名者，受想行識四蘊名名；色者處胎分位，羯邏藍<span class='note-inline'>(此云和合亦云凝滑)</span>、頞部曇<span class='note-inline'>(此云皰結)</span>、閉尸<span class='note-inline'>(此云肉團)</span>、鍵南<span class='note-inline'>(此云堅實)</span>、鉢羅奢佉<span class='note-inline'>(此云肢體筋力等生)</span>等五名色。六處者，處母胎中從眼等生至三和合，未了別境位間五蘊。觸者，根境識三和合，未能了別苦樂之因位間五蘊。受者，已了三受因差別相，嬰兒之時至未起婬位間五蘊。愛者，即年盛時能了婬慾未廣追求位間五蘊。取者，為得種種上妙資具，周遍馳求位間五蘊。有者，因馳求故積集，能牽當來果業位間五蘊。生者，由是業力，從此捨命、正結當有位間五蘊。老死者，從當來生名色至受位間五蘊。一切有部說，約位緣生即是遠續，連縛亦爾。經部宗者無約位說，約遠續者，謂無明與明相違，是心所法發行之因。行者，所發起業，福及非福、不動等業。識者，由業引令識生。名色者，胎中五蘊。六處者，眼等根生。觸者，根境識三和合，了別是心所法。受者，由彼所生苦樂捨等。愛者，貪著樂境。取者，尋求彼境。有者，由彼發起成當生業。生者，由業相續結生。老死者，令生彼生究竟轉死。連縛亦爾。</p>
<p>約剎那者，謂由一剎那，十二有支緣生具足。由貪行殺癡謂無明，斷命即行，於諸境事了別名識，五蘊同俱總稱名色，住名色根、說名六處，根境識三和合有觸，因觸為受，貪即是愛，與此相應諸纏名取，所起身語二業名有，如是諸法集起名生，熟變名老、滅壞名死。</p>
<p>約三際者，謂無明與行屬過去攝，名曰因支。識等五支屬現在攝，名曰果支。愛取有三屬現在攝，名曰未來因支。生老死二支屬未來攝，名曰果支。過去二支、現在八支、未來二支，故十二支。</p>
<p>約兩重因果者有二，一前際、二後際。前際者，謂無明是惑、行即是業，彼二因支；由彼所生識等五支，即是果支，一重因果。現在愛取二支是惑、有即是業，三當來因；由彼所生，當生老死，即是果支，一重因果。如是十二有支，兩重因果。</p>
<p>約三惑者，謂無明、愛、取三即是惑，行、有二即是業，謂之集諦。識等七支即是苦，謂之苦諦。是順緣生。逆緣生者，無明滅即行滅，無明滅則了無我智，即是道諦。若無明滅生因行滅，引業滅故識等五支滅。由是滅故，起發後業愛取等滅。由是滅故，生老死等皆悉亦滅，即是滅諦。說四諦已。</p>
<p>器、情、緣生及四諦等，皆五法攝，一色法、二心法、三心所法、四不相應法、五無為法。一、色法者，即是色蘊，五根、五境、無表色等十一法。言五根者，謂眼根極微如香荾華，在眼星上傍布而住。耳根極微如捲樺皮，居耳穴內。鼻根極微如雙爪甲，居鼻頞內。舌根極微形如半月，布在舌上。身根極微亦如身量，從頂至足遍在身根。根是塵故，不能緣境。言五境者，色謂眼緣之境，有其二種，一顯色、二形色。顯色者，有其四種，青、黃、赤、白。形色者，有十六種，長、短、方、圓、高、下、正、不正、光、影、明、暗、雲、煙、塵、霧，等二十數。聲謂耳緣之境，有其二種，一有執因如語等、二無執因如鼓聲等。有記、無記各二為四，此復可意及不可意，差別成六。香謂鼻緣之境，有其四種，一好香、二惡香，等、不等故，差別成四。味謂舌緣之境，有其六種，甘、酸、苦、辛、醎、淡。觸謂身緣之境，因觸四大，果觸滑、澁、重、輕、冷、熱、飢、渴等。言無表色者，謂律儀、不律儀、俱相違色。此是色蘊。二、心法者，有六，謂眼、耳、鼻、舌、身、意識，六即是識蘊。三、心所有法者，有四十六。一、大地法者，有十種，受謂領納；想謂令心執境；思謂令心運動；作意謂令心緣境；勝解謂令心於境印可，即是令心於所緣境無怯弱義；欲謂希求；觸謂和合了境；慧謂揀擇；念謂令心於境明記不忘；定謂令心專注一境。如是十種遍一切心，名大地法。二、大善地法者有十，信謂令心於境澄淨；不放逸謂恒習善法守護心性；輕安謂心堪任性；捨謂令心平等；慚謂於諸功德及有德者恭敬而住；愧謂於罪見怖；無貪謂不著有漏；無瞋謂於諸有情不樂損害；不害謂憐愍有情令無損惱；懃謂於善令心勇悍。如是十種遍諸善心，名大善地法。三、大煩惱地法者，有六種，癡謂愚癡即是無明、無智、無顯；逸謂放逸不修諸善；怠謂懈怠心不勇悍；不信謂心不澄淨；惛沈謂身心相續無堪任性，是昧重義；掉舉謂心不寂靜。如是六種遍煩惱心，名大煩惱地法。四、大不善地法者，有二種，一者無慚，謂於諸功德及有德者令心不敬；二者無愧，謂於諸罪中不見怖畏。如是二種遍不善心，名大不善地法。五、小煩惱地法者，有十種，忿謂令心憤發；恨謂於忿所緣事中數數尋思結怨不捨；諂謂心曲；誑謂惑化；嫉謂不忍他德；惱謂堅執諸罪，由此不受如理諫誨；覆謂隱藏自罪；慳謂於己法財令心悋惜；憍謂染著自身所有色力種族等事令心傲逸；害謂於他能作逼迫。如是十種唯修所斷，遍意識地，名小煩惱地法。六、不定法者，有八種，尋謂令心於境麁轉為相；伺謂令心於境細轉為相；惡作謂惡所作業是追悔義；<span class='corr'>睡</span>眠謂不能任持身心相續令心昧略；瞋謂令心於有情等樂為損害；貪謂愛著有漏；慢謂令心恃舉；疑謂令心猶豫。如是八種，於前諸地無有定故，名曰不定。《對法集論》并《五蘊論》說十一善，內了知四諦名曰無癡；隨煩惱中執不淨為淨，染污作意、勝解，名非理作意、邪勝解。根本煩惱內，於諸諦理顛倒推度，染污慧分，名不正知。隨煩惱內，於諸所緣不能明記，染污念分，名曰失念。於諸所緣令心流蕩，染污定分，名曰散亂。《對法藏論》無如是說。以上心所，除受、想二，皆行蘊攝。心所法竟。不相應行者，有十四種，謂有情相續、律儀相應，有別物曰得。與彼律儀不相應，有別物曰不得。諸有情類同作事業，曰眾同分。若生無想有情天中，有法能令心心所滅，是實有物，名曰無想果。復有別法能令心心所滅，名曰無想定。無想者定名，或定無想名無想定。如下所說，聖者相續想受等滅，是實有物，名滅盡定。有情始生住未死間，名曰命根。先無今有曰生，令暫時住曰住，轉變曰老，變壞曰無常，即有為四相。能詮自體謂曰名身，詮義究竟謂曰句身，是二所衣謂曰文身。等十四法。又義攝內破和合眾，曰不和合。所造業果於自成熟，猶如負債終不唐捐，物等亦繫不相應行。一切有部，色、心、所三有別物。經部師說，是彼三法假說分位。除彼受、想，四十有六心所有法及不相應，名曰行蘊。無為法者，至下當知。如是色法即名十界，除無表色，是眼等十。心法七界，謂六識及意根界。若說處時，是彼七法一意處攝。心所有法、不相應法、無為法、無表色等，總名法界，亦名法處。如是所說，所知五法、五蘊并十二處及十八界。</p>
</div>
<div class='div-pin'><a id='mulu6' />
<p class='h1'>道法品第三</p><p>復次道者，謂彼少欲知足具種性者，身心遠離種種群雜，住近事戒等，應當勤聞。若廣聞已思所聞義，思已應修，謂當修止觀。多貪修不淨觀，多瞋修慈悲觀，多癡修分別緣生觀，多我修分別界觀，多散亂修數息觀。止觀成已，修勝解故，如法了解內外身，名身念住。如法了解苦樂捨等，名受念住。如法了解六識心法，名心念住。如法了解想行無為，名法念住。修此四法，是智資糧。道集資糧已，修加行道。煖位之中，已生惡令斷、未生惡令不生、已生善令增長、未生善令生，如是四法名四正勤<span class='note-inline'>(文云正斷)</span>。頂位之中，欲善法定、勤樂善定、作意善心定、揀擇善定，如是名四神足。忍位之中，行世正見澄淨名信、樂修善法曰進、明記不忘曰念、專注一境曰定、知取捨法曰慧，修此五法能生善法，故曰五根。世第一位中，修信、進、念、定、慧等五，能破相違，故曰五力。此是加行道。見道位中，了知四諦名曰正見。正語發起名正思惟，如法正說名曰正語，捨不善業名曰正業，棄捨邪命名曰正命，希求善法名正精進，明記不忘名曰正念，專注一境名曰正定。如是八法，名八聖道支。此是見道。見道所斷分別煩惱及得相等，謂欲界苦諦，貪、瞋、慢、無明、疑、有身見、邊執見、戒禁取見、見取邪見。集、滅二諦各除三見。七七十四、道諦所斷。除上二見、欲界四諦共三十二。色界四諦各各除瞋、共二十八、無色亦然。如是三界見道所斷八十有八。</p>
<p>修道位中，明記善法名念覺支，揀擇取捨名慧覺支，希求精進名勤覺支，證無漏喜名喜覺支，身心任性名輕安覺支，不為世法所牽無著無礙名捨覺支，令心住境名定覺支。修此七支，名曰修道。修道所斷俱生煩惱、得相、無記有漏善等。欲界之中，貪、瞋、癡、無明四，各具九品，共三十六。色界之中，第一靜慮除瞋，餘三各各九品，成二十七。如是二三四靜慮亦爾。色界總有一百八數，無色界亦然。如是三界修道所斷，總有一百五十二數。</p>
<p>次證十無學法者，謂正見、正思惟、正語、正業、正命、正進、正念、正定、正解脫、正解脫知見。是無學道。</p>
</div>
<div class='div-pin'><a id='mulu7' />
<p class='h1'>果法品第四</p><p>復次果者，如上所說三十七品菩提分法，為自解脫輪迴發心，利根極速三生證阿羅漢，一生修順解脫分善名資糧道、二生修順決擇分善名加行道、三生亦如沙門證第四果。鈍根、懶惰即不定故，如沙門者向預流等，四者名果。向預流者，加行道前情器所攝皆苦自性即是苦諦，復次彼因業及煩惱是名集諦，令彼解脫即是滅諦，復次彼因即是道諦。修習純熟，由彼次第證見道時，初觀苦諦四法性者，轉變名無常、三苦名苦、實有與我非一蘊故名空、實有與我別故名無我，現證四智。次觀集諦四法性者，如種苦理故因、等現苦理故集、相續苦理故生、隨順苦理故緣，現證四智。次觀滅諦四法性者，苦因滅故滅、苦果息故靜、超有漏故妙、脫輪迴離，現證四智。次觀道諦四法性者，通行義故道、契正理故如、修無念智故行，現證三智。此十五者名初果向。第十六者，以彼道諦永超諸有故出，現證一智。此等十六，是住初果。已證四諦十六行相修習純熟，欲界修道所斷九品煩惱之中斷前五品，即一來向；斷第六品，即一來果。彼一來者，復來欲界受一生故。下三品者，欲界之中一生斷故。現證行相修習純熟，斷七八品，名不還向；斷第九品名不還果。彼不還者，斷盡欲界一切煩惱，必不還來欲界生故。現證上界諸地行相修習純熟，四靜慮、四無色各九煩惱斷。初靜慮一品為始，至斷有頂八品為終，名阿羅漢向；斷第九品，名阿羅漢果。彼阿羅漢者，三界煩惱斷盡無餘，名阿羅漢。經云：乾慧地等八者，聲聞資糧道即乾慧地。欲愛枯乾根境不偶，是所修善，名乾慧地。種性地者，即加行道，必不成佛，定成聲聞獨覺種性，名種性地。八人地者，是初果向至阿羅漢果，名八人地。具見地者，是住初果，四諦行相現證見故，名具見地。薄地者，是一來果，欲界煩惱多分斷故，名曰薄地。離欲地者，是不還果，離欲界中貪欲等故，名離欲地。已辦地者，即阿羅漢，苦已知、集已斷、滅已證、道已修，名已辦地。聲聞地者，即不來、不還、阿羅漢三，名聲聞地。辟支佛地者，如上所說三十七品菩提分法，唯自一人欲證菩提，如是發心修百大劫，以最後身生無佛世，不假師教成證獨覺。此有二種，一麟角、二部行。麟角喻者，唯一而居具聖德行。部行類者，與眾群居。</p>
<p>究竟正覺者，如上所說三十七品菩提分法，為諸有情而成佛故，發起大悲勝菩提心，奉侍諸佛悉令歡喜，利益他故行六度行，三無數劫究竟成佛者。釋迦如來昔為陶師名曰大光明，於大釋迦如來之處始初發心，至初無數劫，奉侍七萬五千佛，其最後佛名曰寶髻。第二無數劫，奉侍七萬六千佛，其最後佛名曰然燈。第三無數劫，奉侍七萬七千佛，其最後佛名曰勝觀。其六度者，以大悲心於諸有情所有資具悉皆惠施。為普度太子時，施波羅蜜究竟圓滿，未離貪欲，被析肢體心無少恚。為忍辱仙時，忍戒二行究竟圓滿。為婆羅門子時，視底沙佛住火界定，忘下一足經七晝夜，旋繞讚曰：</p>

<div class="lg regular" style="margin-left:1em;"><div class='lg-row'>「天地此界多聞室，　逝宮天處十方無，</div>
<div class='lg-row'>丈夫牛王大沙門，　尋地山林遍無等。」</div>
</div><p>如是讚已便超九劫，進波羅蜜究竟圓滿。處圓滿處金剛座，初夜分時降諸群魔，後夜分時金剛喻定，定慧二行究竟圓滿。如是處金剛座降魔之前，三無數劫修福智足，奉侍諸佛。六度雖圓即異生身，坐金剛座，證見修道，成等正覺。聲聞乘中，因時不說了知諸法無我空悲施行三輪體空十地行相，果時不說報身及四智等。</p>
<p>正覺法者，六種所攝，謂身、智、斷、利他、大悲、德具足等。身者有二，一者色身、二者法身。色身者，具三十二相、八十種好，即自性身。度乾闥婆及苾陵伽故，示現乾闥婆王及轉輪聖王，即化身。然諸佛等，種性、身量、壽命、國土及根機等有種種異。二法身者，有十無學法，諸佛等同。</p>
<p>智者有二，一者遍智、二者正智。遍智者，謂了蘊、界、處因果體性，故曰遍智。二正智者，謂知四諦中無常等法，故曰正智。</p>
<p>斷者有二，一斷煩惱障、二斷所知障。斷煩惱障者，謂對治貪等根本煩惱及隨煩惱，令斷滅故。二斷所知障，謂對治能障境時自性無知之法，令斷滅故。</p>
<p>利他者有二，一者於諸有情安置解脫，棄捨相違，令住於道。二者於諸有情安置善趣，棄捨於惡，令住於善。大悲及德，次下當說。</p>
<p>諸聖者等言功德者，有十一種，謂無諍願智、四無礙解、六通、四靜慮、四無色、四無量、八解脫、十遍處、八勝處、三等持等。</p>
<p>無諍者，謂依第四靜慮心，願諸有情勿緣己身生諸煩惱，思惟等持，故名無諍。</p>
<p>願智者，謂依第四靜慮心，以願為先，引如智起，如願了知，故名願智。</p>
<p>四無礙解者，一法無礙解，知諸法名故。二義無礙解，正知義故。三詞無礙解，正知言辭故。四辯才無礙解，正知正理故。名四無礙解。</p>
<p>六通者，一神境通，遊行石壁等無礙故。天耳通，若近若遠諸異音聲皆了知故。三天眼通，能隨所應取被障隔極細遠等諸方色故。四他心通，能知他心有無欲故。五宿住通，知自及他宿世事故。六漏盡通，知世出世一切道故。前五有漏，依第四靜慮；第六無漏，依第九故。</p>
<p>四靜慮者，初靜慮具有五支，一尋、二伺、三喜、四樂、五等持。二諍慮中具有四支，一內等淨、二喜、三樂、四等持。三靜慮中具有五支，一行捨、二正念、三正惠、四受樂、五等持。四靜慮中具有四支，一行捨清淨、二念清淨、三非苦樂受、四等持。</p>
<p>四無色者，修加行時，思無邊空及無邊識、無所有故，以正定時除色依餘四蘊。第四名者，由想昧劣，謂無明勝，得非想名；有昧劣想，名非非想。如是次第，空無邊處、識無邊處、無所有處、非想非非想處，名四無色。若加滅盡定，亦名九次第定。</p>
<p>四無量者，謂慈、悲、喜、捨。四中初二，無瞋為體，喜即喜受、捨即無貪。所緣境者，欲界有情所有瞋害，及有欣慰欲貪瞋等，如次對治。</p>
<p>八解脫者，依初二靜慮，一內有色想觀諸外色解脫，不淨想轉作青淤想，以色觀色。二內無色想觀諸外色解脫，內無色觀三依後，靜慮淨解脫，身所證具足住，觀一切色作淨光鮮。如是三種，及四無色定，為次四解脫。滅受想定為第八解脫。依有頂心，諸聖者等厭麁受想，以寂靜定滅心心所，名滅盡定。</p>
<p>十遍處者，謂周遍觀察地水火風青黃赤白，及空與識二無邊處。依第四靜慮，緣欲可見色，於地等處周遍觀察無有間隙。十中前八無貪為體，後二如次空識，無色為其自性。</p>
<p>八勝處者，一內有色想觀外色少、二內有色想觀外色多、三內無色想觀外色少、四內無色想觀外色多。內無色想觀外色青、黃、赤、白為四，足前成八。八中初二如初解脫，次二如次解脫，後四如第三解脫。若爾，八勝處與三解脫何殊？答：前修解脫唯能棄背，此修勝處能制所緣，隨所樂欲而終不起。修解脫等，一為諸惑已斷更遠，二為於定得勝自在故。能引起無諍等德及勝神通，由此便能轉變諸事，起留捨等種種作因故。</p>
<p>三三摩地者，謂空、無相、無願。空三摩地者，謂空、非我二種行相相應等持。無相三摩地者，謂緣滅諦四種行相相應等持。涅槃無相，離十相故，名曰無相。能緣彼定，得無相名。無願三摩地者，謂緣餘諦十種行相相應等持。非常、苦因可厭患故。道如船筏，必應捨故。能緣彼定得無願名，皆為超過現所對故。此等功德，俱解脫阿羅漢、辟支佛、如來共故，名共功德。慧解脫者，無三等持及四無量故。</p>
<p>如來不共功德者，有十八種，謂十力、四無所畏、三念住及一大悲。</p>
<p>十力者，一處非處智力、二諸業異熟智力、三靜慮解脫等持等至智力、四根上下智力、五種種勝解智力、六種種界智力、七遍趣行智力、八宿住隨念智力、九生死智力、十漏盡智力。</p>
<p>四無所畏者，一正等覺無畏、二漏盡無畏、三說障無畏、四說道無畏。由有智力於他不懼，故名無畏。</p>
<p>言三念住者，謂如來說法，諸弟子等一向恭敬能正受行，如來緣之不生歡喜，捨而安住正念正知，是謂如來第一念住。諸弟子眾惟不恭敬不正受行，如來緣之不生憂慼，捨而安住正念正知，是謂如來第二念住。諸弟子眾，一類恭敬能正受行、一類不敬不正受行，如來緣之不生歡慼，捨而安住正念正知，是謂如來第三念住。此三皆用念慧為體，故名念住。</p>
<p>大悲者，於諸世間晝夜六時，觀察世間孰苦孰樂、孰應調伏，隨應利樂，故名大悲。大乘所說如來十八不共法、三不護等，彼聲聞乘未曾聞故。</p>
</div>
<div class='div-pin'><a id='mulu8' />
<p class='h1'>無為法品第五</p><p>復次無為法者，有其三種，一虛空、二擇滅、三非擇滅。謂虛空無為者，虛空但有，無還為性，由無障礙遍一切處，名虛空無為，色於中行。其餘所有門窓竅隙、所有明暗等空及阿伽色等，皆非無為。二擇滅無為者，謂無漏智斷諸障染，見修二道所顯真理，名擇滅無為。三非擇滅無為者，謂能永礙未來法生，得滅異前，名非擇滅。得不因擇但由闕緣，名非擇滅。此三無為，一切有部許有實物，經部師說無有造作。問：真如豈非無為耶？答：彼即無我，以聲聞乘不說法無我故。人無我者，即無常等十六行相，三諦行相即是有為，滅諦行相惟擇滅法，非餘法故。如是器、<span class='corr'>情</span>、道、果、無為，所知五者，總攝一切所知法故。情器之法即是苦諦，成彼之因即是集諦，道果二法即是道諦，擇滅無為即是滅諦。虛空、非擇二種、無為三種，非四諦攝，苦集二諦有漏法故、道滅二諦無漏法故。如是所說，世出世間、有為無為所知法已。</p>

<div class="lg regular"><div class='lg-row'>種相富具足，　叡智皇太子，</div>
<div class='lg-row'>數數求請故，　慧幢吉祥賢，</div>
<div class='lg-row'>《念住》、《日藏論》，　《起世》、《對法》等，</div>
<div class='lg-row'>依彼造此論，　有情所知論。</div>
<div class='lg-row'>機宜有無邊，　纂略列為五，</div>
<div class='lg-row'>謂器情道果，　并無為法等。</div>
<div class='lg-row'>故今明開示，　冏冏曉解者，</div>
<div class='lg-row'>惟茲彰所知，　解已復示他。</div>
<div class='lg-row'>此論文句等，　乖義懈怠過，</div>
<div class='lg-row'>智者并啟請，　惟願垂忍納。</div>
<div class='lg-row'>所生諸善根，　周遍虛空界，</div>
<div class='lg-row'>我共諸眾生，　願證無上果。</div>
</div><p>彰所知論者，為菩薩真金皇太子求請故，法王上師薩思迦大班彌達足塵頂授比丘癹思巴慧幢吉祥賢，時壬寅仲秋下旬有三鬼宿直日，於大吉祥薩思迦法席集竟，持經律論妙音并智師子筆授。</p>

<p class='juan'>彰所知論卷下</p></div>
<div class='div-w'><p>大經云：森羅及萬像，一法之所印，重重交光、歷歷齊現，非法界之現量歟。彰所知論者，迺先皇裕宗皇帝，聖明觀照、神智叡鑒，愍邪見之衒惑、傷正塗之壅底，勸請帝師法王利樂有情故，闡揚至覺真理，原始要終修習次第之大旨也。弘而密、奧而典，古錦鈍金隨器受用，義攝為五至當歸一。所言情器世界者，非若夫群盲摸象之異執，或言一氣、或曰自然，直指心造，詳明劫初，羅籠八極之外、剖析隣虛之內，如像臨鏡、如指在掌。言道法者，以少欲知足、聞思修慧、三十七菩提分為其因。言果法者，以資糧、加行、見道、修習無學為其果。言無為者，四聖諦中之滅諦理也。由其五法總攝一切所知法故，故曰彰所知論。真智靈知，豈見聞覺知之謂乎？深入緣起、窮法實相，蓋依《念處》、《日藏》、《起世》、《對法》相應之義，而錯綜其宏綱也。然則他化天王通力，觀世界微塵數之雨滴，猶目覩所受用物。聲聞起神用，觀三千大千世界如掌中菴摩羅果。況正遍知之妙用，其孰能語於此盛矣？優曇瑞世，天開玉曆之期，像教中興，時際金輪之治。欽惟聖制云：皇天之下、一人之上。西天佛子大元帝師，璽篆賜玉、寵渥彌隆，其尊師重道，為萬世帝王之彜典也。行宣政院同知廉公正奉，夙承授記、深樂佛乘，一日以江浙總統沙羅巴大師所譯彰所知論，傳之前松江府僧錄管主八大師。師續雕大藏聖教，偶其時忻獲至寶，鋟梓隨函，屬余序其後。辭不獲免，輒述教起之由致，至於發揚聖教之粹美，則備于公之本序云。時大德丙午十月既望，江西前吉州路官講報恩寺講經釋克已序。</p>
</div>
<div class='div-w'><p><span class='note-inline'>(A)</span> Namastraiyabdhikānāṃ tathāgatānāṃ savartrāpratihatāvāptidharmatābalināṃ, oṁ asama-</p>
<p>　　sama samantato &#39;nantanāvāptiśāsani, hara smara smaraṇa vigatarāgabuddhadhaumate, sara</p>
<p>　　sara samabalā, hasa hasa, traya, traya, gagana mahācalarakṣaṇa, jvala jvalana sāgare svāhā.</p>
<p><span class='note-inline'>(B)</span> Namastraiyabhikānāṃ tathāgatānāṃ sarvavajradharāṇāṃ caṇḍāla caṇḍāla, cala cala, vajra</p>
<p>　　vajra, śāntana śāntana, phalana phalana, cara cara, māraṇa māraṇa, vajradālakaṭa, lalitaśi-</p>
<p>　　khara samantavajriṇi, jvala jvala, namośtr te agrograśāsānānāṃ raṇa raṇa haṃ phula</p>
<p>　　sphāṭa vajrottame svāhā.</p>
<p><span class='note-inline'>(C)</span> Namaḥ samantavajrāṇaṃ trāṭa, amogha caṇḍamahāroṣaṇa sphāṭaya hūṃ, bhrāmaya bhrā-</p>
<p>　　maya hūṃ, trāṭa hūṃ, maṁ, balaṃ dade tejomālini svāhā.</p>
<p><span class='note-inline'>(D)</span> Tadyathā, ilimitte tilimitte, ilitilimitte, dumbe, duḥse, duḥsālīye, dumbālīye, takke tark-</p>
<p>　　karaṇe, marmme, marmaraṇe, kaśmīre, kaśmīramukte, aghane, aghanaghane, ilimilīye, ak-</p>
<p>　　hāpye, apāpye śvete, śvetatuṇḍe, anānurakṣe svāhā.</p>
<p><span class='note-inline'>(E)</span> Tadyathā, illā, cillā, cakko, bakko, koḍā koḍoti, nikuruḍā nikuruḍeti, poḍā poḍeti, moḍā,</p>
<p>　　moḍeti, puruḍā puruḍeti, phaṭarahe phuṭaṭaṇḍa rahe, nāga rahe, nāgaṭaṭaṇḍa rahe, sarpa</p>
<p>　　rahe, sarpaṭaṭaṇḍarahe, chala viṣaśāte, śītacattāle, halale, halale, taṇḍi, taḍa taḍa,</p>
<p>　　tāḍi tāḍi, mala mala, sphuṭa sphuṭa, phuṭu svāhā.</p>
<p>　　Iti hi bhikṣavo jāṅgulyāṃ vidyāyāṃ udāhṛtāyāṃ sarvabhūtasamāgate sarvaṃ tathāvita-</p>
<p>　　thānanyathābhūtaṃ satyamaviparītamaviparyastaṃ, idaṃ viṣamavisaṃ bhavatu, dātāraṃ</p>
<p>　　gacchatu, daṃṣṭrāraṃ gacchatu, agniṃ gacchatu jalaṃ gacchatu, sthalaṃ gacchatu, stambh-</p>
<p>　　aṃ gacchatu, kuḍyam gacchatu, bhūmiṃ samkrāmatu, śāntim gacchatu svāhā.</p>
<p><span class='note-inline'>(F)</span> Tadyathā, parākramasi, udayamasi, vairamasi, arkamasi, markamasi, vanamasi, antarddhā-</p>
<p>　　namasi, pathe me rakṣa, utpathe me rakṣa janato me rakṣa, cairato me rakṣa, rājato me</p>
<p>　　rakṣa, siṃhato me rakṣa vyāghrato me rakṣa, nāgato me rakṣa, sarpato me rakṣa, sarvato</p>
<p>　　me rakṣa, rakṣa rakṣa, māṃ sarvasattvāṃśca sarvabhayebhyaḥ sarvopāye sarvopāye sopasargebhyaḥ</p>
<p>　　svāhā. Uṁvaḍili uṁvaḍili sarvaduṣṭānāṃ granthiṃ vandāmi svāhā.</p>
<p>　　Namo ratnatrayāya, namo mārīcyai devatāyai, mārīcyā devatāyā hṛdayamāvartayiṣyāmi.</p>
<p>　　Tadyathā battāli, badāli, badāli, barāli, varāhamukhi, sarvaduṣṭānāṃ nivāraya, bandha</p>
<p>　　mukhaṃ svāhā.</p>
</div>
</div><!-- end of div[@id='body'] -->
</body></html>