<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如幻三摩地無量印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說如幻三摩地無量印法門經卷下</p><p class="byline">西天譯經三藏朝奉大夫試光祿卿傳法大師賜紫臣施護等奉　詔譯</p><p>「復次勝華藏！爾時彼二童子，向佛世尊復說伽陀曰：</p>

<div class="lg regular" style="margin-left:0em;"><div class='lg-row'>「『能仁作大師子吼，　天人一切普得聞，</div>
<div class='lg-row'>我等今對世尊前，　各發誠實最上願：</div>
<div class='lg-row'>我等乃至未來際，　願我所行經多劫，</div>
<div class='lg-row'>隨入生死輪迴中，　救度無數眾生類。</div>
<div class='lg-row'>我等今者以此緣，　盡未來際悉思念，</div>
<div class='lg-row'>普為利樂諸眾生，　於無邊劫行無懈。</div>
<div class='lg-row'>我等從今日已去，　永滅貪瞋癡等垢，</div>
<div class='lg-row'>十方現在佛世尊，　證我所說誠無妄。</div>
<div class='lg-row'>我等今發菩提心，　不樂聲聞緣覺果，</div>
<div class='lg-row'>我等若有樂小心，　決定當招妄語報。</div>
<div class='lg-row'>我所不樂二乘果，　但以悲心為眾生，</div>
<div class='lg-row'>縱經俱胝多劫中，　願我常行而不懈。</div>
<div class='lg-row'>如佛世尊所成就，　如應佛剎廣莊嚴，</div>
<div class='lg-row'>願我當來得佛時，　剎土倍多俱胝數。</div>
<div class='lg-row'>又願當來佛剎中，　無有聲聞緣覺眾，</div>
<div class='lg-row'>純一菩薩所莊嚴，　廣集無量諸智聚。</div>
<div class='lg-row'>願我得是莊嚴已，　當令眾生得離垢，</div>
<div class='lg-row'>從諸佛法所出生，　普使當持佛法藏。</div>
<div class='lg-row'>若我今時諸所說，　真實無妄無別異，</div>
<div class='lg-row'>願此大海及山川，　乃至大地皆震動。』</div>
<div class='lg-row'>當發如是願言時，　大地即時皆震動，</div>
<div class='lg-row'>不鼓音樂自然鳴，　出微妙音遍十方，</div>
<div class='lg-row'>天雨眾華眾妙香，　殊麗嚴好極可愛，</div>
<div class='lg-row'>俱胝百千妙天衣，　周遍繽紛而散布。</div>
</div><p>「爾時彼二童子，各發阿耨多羅三藐三菩提心。勝華藏！於汝意云何？彼時勝威王者豈異人乎？即今無量光如來、應供、正等正覺是。彼時寶嚴童子者，今觀自在菩薩摩訶薩是，寶上童子者，今大勢至菩薩摩訶薩是。是二菩薩，於彼師子遊戲金光王如來所，首發阿耨多羅三藐三菩提心。」</p>
<p>復次勝華藏菩薩前白佛言：「世尊！此二大士甚為希有，如是名字難可得聞，而復具足甚深信解，所發菩提心無與等比。世尊！此二大士於師子遊戲金光王如來之後，又復供養幾許諸佛？」</p>
<p>佛言：「善男子！所有殑伽河沙尚可知其邊際數量，此二大士於彼佛後其所供養諸佛如來，我亦不能知其邊際。何以故？此二大士悉已被於不思議鎧，具足無量殊勝功德，是故不能知其邊際。」</p>
<p>爾時，勝華藏菩薩摩訶薩復白佛言：「世尊！彼無量功德寶莊嚴普現妙樂世界，在何方處？」</p>
<p>佛言：「善男子！今此西方極樂世界，即是彼往昔時無量功德寶莊嚴普現妙樂世界。」</p>
<p>勝華藏言：「此二大士，當於何時成就阿耨多羅三藐三菩提果？當得何等佛剎功德莊嚴？而佛壽量其數幾何？復有幾許菩薩之眾？惟願如來、應供、正等正覺，廣為悲愍利樂一切世間天人，宣說此二大士當成佛事，令餘菩薩聞已悉得大願圓滿。」</p>
<p>佛言：「勝華藏！汝應善聽，極善作意，今為汝說。」是時勝華藏菩薩受教而聽。</p>
<p>佛言：「善男子！當知西方無量光如來壽命無量，極不可計，假使俱胝那庾多百千劫中，亦復不能說其邊際。其佛正法住世八萬四千那庾多劫，佛涅槃後，以諸眾生善根力故，亦得值遇餘佛出世，而諸菩薩安住念佛三昧，常得見佛中無間缺。善男子！又復無量光如來涅槃之後，其說法處七寶莊嚴妙蓮華樹，自然演出微妙法音，經于一夜至明旦時，觀自在菩薩摩訶薩，即於眾寶莊嚴菩提樹下，安處其座成等正覺。成正覺已，號曰普明高顯吉祥峯王如來、應供、正等正覺、明行足、善逝、世間解、無上士、調御丈夫、天人師、佛世尊。勝華藏！彼佛剎土功德莊嚴等事，假使我於殑伽沙數劫中，巧以譬喻言詞，而亦不能說其少分。又善男子！如是佛剎功德莊嚴，若以師子遊戲金光王如來剎土功德莊嚴而較量者，即前百分不及一分，千分百千分亦不及一，數分喻分乃至烏波尼殺曇分皆不及一。又彼剎中無有聲聞緣覺名字，純一清淨大菩薩眾。又善男子！總以無量光如來會中一切聲聞、緣覺、菩薩合集較量，而普明高顯吉祥峯王如來會中菩薩之眾，亦復倍多。其佛壽命九十六俱胝那庾多百千劫，正法住世六十俱胝劫。」</p>
<p>勝華藏菩薩白佛言：「世尊！彼佛世界豈不亦以極樂為名邪？」</p>
<p>佛言：「不也。善男子！彼世界名眾寶普嚴。彼佛如來隨其所應作諸利樂，而此大勢至菩薩摩訶薩於彼法中，隨佛壽量住世久近，承事供養，乃至彼佛入涅槃後，奉持佛法令法久住，至於最後法欲滅時，大勢至菩薩於其剎中，得成阿耨多羅三藐三菩提果。成正覺已，號曰善住功德寶峯王如來、應供、正等正覺、明行足、善逝、世間解、無上士、調御丈夫、天人師、佛、世尊。其佛剎中所有功德莊嚴等事，菩薩大眾皆悉具足，其佛壽命及正法住世，與普明高顯吉祥峯<span class='corr'>王</span>如來皆悉同等，一切圓滿不增不減。」</p>
<p>復次佛告勝華藏菩薩摩訶薩言：「汝今當知，普明高顯吉祥峯王如來、善住功德寶峯王如來，如是名字，若善男子善女人暫得聞者，是人當得不退轉於阿耨多羅三藐三菩提。又勝華藏！若善男子善女人，得聞過去師子遊戲金光王如來及彼未來普明高顯吉祥峯王如來、善住功德寶峯王如來名字之者，隨彼聚落族氏之中，一切女人皆轉女身而成男子，四十俱胝劫中，背於生死，轉生當得清淨出家，常得見佛聞法，承事僧伽，世世所生具宿命智，及得總持無礙辯才，不退轉於阿耨多羅三藐三菩提。」</p>
<p>爾時世尊作是說時，會中有九十六俱胝天人，異口同音作如是言：「南無十方三世一切諸佛，及未來世普明高顯吉祥峯王如來、善住功德寶峯王如來，普集一切諸佛一切善利，我皆隨喜，我等悉發阿耨多羅三藐三菩提心。」</p>
<p>即時諸佛咸為記言：「汝等當得不退轉於阿耨多羅三藐三菩提。」</p>
<p>爾時會中有七千菩薩得無生法忍，八十四那庾多眾生遠塵離垢得法眼淨，八千苾芻無復諸漏得心解脫。</p>
<p>爾時觀自在菩薩摩訶薩、大勢至菩薩摩訶薩，於此會中如其所應現諸色相神通事已，一切眾會皆悉得見。是時十方無量阿僧祇諸佛世尊見如是相，及聞宣說彼二菩薩當成佛事已，咸共讚言：「希有世尊釋迦牟尼如來！能善護念是二菩薩，我等諸佛亦共稱讚。」</p>
<p>復次勝華藏菩薩摩訶薩白佛言：「世尊！佛所宣說如是甚深微妙經典，若善男子善女人有能受持、讀誦、為他廣說者，得幾所福？」</p>
<p>佛言：「止止。善男子！勿致斯問。何以故？諸有劣信解者，於佛所說如是深經不能生信，故我不說。」</p>
<p>勝華藏菩薩白佛言：「世尊！今此會中亦有廣大具深信解諸善男子善女人等，惟願如來略為宣說受持功德，與後末世一切眾生作大明照。」</p>
<p>佛言勝華藏：「諦聽諦聽！今為汝說。」時勝華藏菩薩受教而聽。</p>
<p>佛言：「善男子！假使有人有大勢力，福德具足，悉能了知眾生界分，作如是言：『如佛所說世界無邊眾生無盡，我能於彼一切眾生頂肩荷負，經無量無邊俱胝劫數，復能以其飲食、衣服、一切樂具，周遍供給一切眾生。』勝華藏！於汝意云何，此人以是因緣得福多不？」</p>
<p>勝華藏白佛言：「甚多，世尊！若有人經一彈指間，於一眾生起慈心者得福尚多，況如是邪？」</p>
<p>佛言：「勝華藏！我今實言告汝，若有善男子、善女人於此深經自能生信、勸令他信者，其所得福倍多於彼。又若有人於此深經能受持、讀誦、為他廣說者，當知是人，以菩提心而為依止。」</p>
<p>爾時，勝華藏菩薩摩訶薩白佛言：「世尊！如來所說如是深經，若佛現在、若涅槃後，我當受持、讀誦、為他廣說、宣通流布使不斷絕。」</p>
<p>勝華藏菩薩發是言時，會中有九十六俱胝菩薩異口同音作如是言：「世尊！我等於佛所說深經，亦當受持、讀誦、為他<span class='corr'>廣說</span>。」</p>
<p>爾時娑婆世界主大梵天王、帝釋天主、護世四王，及餘無數諸天子眾，各以天曼陀羅華散於佛上，及以天華散諸菩薩，復作百千俱胝種天妙音樂而為供養。又發是言：「一切眾生得聞如是甚深正法，光明普照得大善利，我等於此法門咸當受持宣通流布。」</p>
<p>佛言：「如是如是。諸善男子！如汝所說。今此正法不可思議，若人曾於十千佛所深種善根，是人方得此經墮手，況復有能受持、讀誦、生信解邪！」</p>
<p>復次佛告勝華藏菩薩摩訶薩言：「今此正法若得聞者，隨彼方處，一切女人轉成男子，唯除二種，謂慳、嫉者。」</p>
<p>即時會中有一女人，名曰離塵，心生信解，從座而起，前白佛言：「世尊！我今內心已滅慳嫉，我發阿耨多羅三藐三菩提心。若我發心真實無妄，當得成佛，及如佛所言，聞此法時隨處即得轉女人相。是事實者，願我轉身得成男子。」爾時彼女發如是言已，即得轉成男子之身。時佛為授不退轉阿耨多羅三藐三菩提記，當得成佛，號除一切煩惱如來、應供、正等正覺。</p>
<p>佛說此經已，勝華藏等諸菩薩摩訶薩，并諸苾芻眾，乃至世間天、人、阿脩羅等，一切大會聞佛所說、皆大歡喜，信受奉行。</p>

<p class='juan'>佛說如幻三摩地無量印法門經卷下</p></div>
</div><!-- end of div[@id='body'] -->
</body></html>