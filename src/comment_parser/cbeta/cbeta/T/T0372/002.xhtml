<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如幻三摩地無量印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說如幻三摩地無量印法門經卷中</p><p class="byline">西天譯經三藏朝奉大夫試光祿卿傳法大師賜紫臣施護等奉　詔譯</p><p>復次彼彼樓閣周匝，或有天女執眾樂器，所謂琵琶篳篥、琴笙箜篌、螺鼓小鼓、拍板等類，作妙音樂。或有天女捧赤栴檀香末；或有天女捧龍實栴檀香末，或有天女捧沈水栴檀香末，或有天女捧黑沈栴檀香末，或有天女捧眾妙栴檀香末，或有天女執優鉢羅華、俱母陀華、奔拏利迦華，或有天女執曼陀羅華、摩訶曼陀羅華，或有天女執播嚕沙迦華、摩訶播嚕沙迦華，或有天女執曼殊沙華、摩訶曼殊沙華，或有天女執嚕左華、摩訶嚕左華，或有天女執作訖囉華、摩訶作訖囉華、三滿多作訖囉華、蘇嚕唧囉作訖囉華，或有天女執贊捺囉華、摩訶贊㮈囉華、蘇嚕唧囉贊㮈囉華，或有天女執薩他羅華、摩訶薩他羅華、蘇嚕唧囉薩他羅華；或有天女捧天妙衣，及妙華妙香、塗香末香等，隨處而住。</p>
<p>而彼一一樓閣之中，各各有大妙寶莊嚴師子之座，化如來像安處其上，三十二相莊嚴具足。又復一一樓閣之中，化出八萬四千真珠瓔珞，其珠三色，謂青、白、赤。又復一一樓閣之中，化出八萬四千殊妙寶幢，以諸金鈴網覆其上，天衣垂下而為嚴飾。又復一一樓閣之中，化出八萬四千寶瓶，盛諸妙香。又復一一樓閣之中，化出八萬四千上妙寶蓋，以百千種極妙彩繪而為嚴飾。又復一一樓閣之中，化出八萬四千多羅行樹，及八萬四千七寶行樹，一一皆以寶繩交絡。又復一一樓閣之中，化出八萬四千懸鈴寶網，微風吹動出和雅音，如百千種妙音樂聲。又復一一樓閣之中，化出寶池，是池純以金沙布底，七寶界道，瑠璃水精周匝莊飾，八功德水充滿其中，池中出生優鉢羅華、鉢訥摩華、俱母陀華、奔拏利迦華等，其池復有鳧鴈、鴛鴦異鳥和鳴。八萬四千妙寶行樹，周匝圍繞，上以八萬四千寶繩交絡而為嚴飾。又復一一樓閣之中，出大光明，廣照八萬四千<span class='corr'>由旬</span>。</p>
<p>爾時，觀自在菩薩摩訶薩、大勢至菩薩摩訶薩，及彼所來諸菩薩眾，以是殊妙莊嚴一切樓閣，一時置在一樓閣中，諸莊嚴事互不相礙；譬如力士屈伸臂頃到此娑婆世界。而諸菩薩以神通力故，各以所現八十四俱胝功德莊嚴殊妙樓閣置於佛會，如其所應神通威力，令此娑婆世界地平如掌，而佛會中亦不迫窄。是諸樓閣出大光明，照此三千大千世界。是時彼二菩薩，前詣佛所頭面禮足，右繞三匝退住一面，俱白佛言：「無量光如來、應供、正等正覺，致問世尊釋迦牟尼如來，少病少惱、動止輕利、安樂行不？」彼二菩薩復白佛言：「我等菩薩聲聞，於極樂世界見佛世尊，故來瞻覲。」</p>
<p>時此娑婆世界佛會之中，所有菩薩聲聞大眾，見此世界清淨嚴飾，及見無數廣大樓閣已，咸起是念：「如來何故現是威力，而能令彼諸大菩薩來至於此？」</p>
<p>爾時，勝華藏菩薩承佛威神，從座而起前白佛言：「希有。世尊！希有。善逝！今此娑婆世界如是嚴飾及現樓閣，為是如來威神力邪？為是彼二菩薩威力所變？願佛為說。」</p>
<p>佛告勝華藏菩薩摩訶薩言：「勝華藏！此非如來威神之力，乃是觀自在菩薩摩訶薩、大勢至菩薩摩訶薩威力所變，故現是相。」</p>
<p>勝華藏復白佛言：「希有。世尊！希有。善逝！此二大士，已得不可思議願力清淨、善根潔白，乃能有是神通威力。」</p>
<p>佛言勝華藏：「如是如是，如汝所說。此二大士已於俱胝百千那庾多劫，積集善根清淨潔白；又復已得如幻三摩地法門，從是三摩地中，能現如是種種色相神通等事。復次勝華藏！且置是事，汝觀東方為有何相？」勝華藏菩薩承佛聖旨，即以無礙清淨天眼，觀見東方殑伽沙數佛剎之中，有殑伽沙數諸佛世尊，彼一一佛前，皆有觀自在菩薩摩訶薩、大勢至菩薩摩訶薩，各禮佛足，又聞其言：「無量光如來、應供、正等正覺，致問世尊，少病少惱、動止輕利、安樂行不？」及見無量廣大樓閣妙寶嚴飾；如是南西北方，四維上下，一一皆見殑伽沙數佛剎之中，有殑伽沙數諸佛世尊，彼一一佛前皆有二大士各禮佛足，又聞其言：「無量光如來、應供、正等正覺，致問世尊，少病少惱、動止輕利、安樂行不？」及見無量廣大樓閣妙寶嚴飾。</p>
<p>時勝華藏菩薩見是相已，復白佛言：「希有。世尊！希有。善逝！此二大士真實已得最勝如幻三摩地門，能於十方諸佛剎中悉現其身，神通威力不可思議。」</p>
<p>爾時世尊觀察眾會，如其所應現神通相。即時會中一切大眾，以佛威神力故，皆如勝華藏菩薩，亦能見彼十方世界如殑伽沙數諸佛剎土，彼彼剎中佛世尊前，皆有二大士，各禮佛足，乃至見彼廣大樓閣妙寶嚴飾。當此眾會見是相時，會中有三萬二千眾生發阿耨多羅三藐三菩提心。</p>
<p>爾時，勝華藏菩薩摩訶薩復白佛言：「世尊！此二大士，於何佛所發阿耨多羅三藐三菩提心？而所發心為久近<span class='corr'>耶</span>？其佛如來，名字何等？惟願世尊，善為宣說，令餘菩薩知其所修，如其所行，畢竟皆得行願圓滿。」</p>
<p>佛告勝華藏菩薩言：「汝應善聽，極善作意，今為汝說。」是時勝華藏菩薩受教而聽。</p>
<p>佛言勝華藏：「乃往過去阿僧祇阿僧祇劫前，又經廣大無量無邊不可思議劫數，過是劫已，將此三千大千世界碎為微塵，一塵一劫，過是微塵劫數之前，時有世界，名無量功德寶莊嚴普現妙樂，有佛出世，號師子遊戲金光王如來、應供、正等正覺、明行足、善逝、世間解、無上士、調御丈夫、天人師、佛世尊。彼佛剎中，所有功德莊嚴等事廣大無量。勝華藏！於汝意云何？彼無量光如來、應供、正等正覺極樂世界中，所有功德莊嚴，是為多不？」</p>
<p>勝華藏言：「甚多。世尊！無量無邊不可思議。」</p>
<p>佛言勝華藏：「我以譬喻略明斯義。譬如有人，取彼一毛<span class='corr'>析</span>為百分，將其一分於大海中取一滴水。勝華藏！於汝意云何？彼毛端水是為多邪？餘大海水而為多邪？」</p>
<p>勝華藏白佛言：「世尊！毛端之水極為微少，餘大海水深廣無量。」</p>
<p>佛言勝華藏：「汝今當知，無量光如來極樂世界，所有功德莊嚴等事，如毛端水；師子遊戲金光王如來無量功德寶莊嚴普現妙樂世界，所有功德莊嚴等事，如大海水。又師子遊戲金光王如來會中所有菩薩聲聞之眾，比無量光如來會中菩薩聲聞多百千倍，彼佛世尊隨應演說三乘之法。勝華藏！以要言之，彼師子遊戲金光王如來剎土之中，所有功德莊嚴及妙樂事，假使我於殑伽沙數劫中廣以辯才，而亦不能說其邊際。</p>
<p>「復次勝華藏！彼師子遊戲金光王如來法中，有王名勝威，其王於千世界中，自在特尊，廣大富盛，正法化世，有七萬六千最上園苑，王所受用；其王諸子，各有一萬園林受用。」</p>
<p>勝華藏菩薩白佛言：「世尊！彼佛剎中有女人不？」</p>
<p>佛言：「不也。善男子！彼佛剎中，尚無女人名字可聞，況有女人邪？其中生者皆是化生，清淨潔白、咸修梵行，一切眾生皆以法喜禪悅為食，不受一切麁惡叚食。勝華藏！其王與子於八萬四千俱胝歲中，尊重供養師子遊戲金光王如來。彼佛世尊知王深心起淨信已，即為宣說無量印善巧法門。勝華藏！何等名為無量印善巧法門邪？謂諸菩薩摩訶薩所起諸行，未甞於限量法中而有趣求。何以故？以諸菩薩行無量布施、無量持戒、無量忍辱、無量精進、無量禪定、無量智慧，於無量生死中隨入，於無量眾生中慈愍，無量剎土莊嚴，無量聲聞莊嚴，無量色相成就，具足無量音聲及無量辯才。</p>
<p>「勝華藏！諸菩薩乃至一發心所有善根，尚起無量廣大之心迴向一切，況復積集無量行願，普用迴向一切眾生，使諸眾生悉證無生，如佛涅槃而得涅槃。善男子！此即名為無量迴向。以是迴向故，即空、無相、無願而悉無量，真如、實際、法界亦復無量，解脫、無生、離諸繫著。善男子！以要言之，無量義者，即一切法無量。何故說一切法為無量邪？以一切法無生無滅故無量。若法無量即無生無滅，若法無生無滅即無量，是名無量印法門。</p>
<p>「勝華藏！爾時彼師子遊戲金光王如來，為彼勝威王，如是宣說無量印善巧法門時，其王於一切法而得覺了。</p>
<p>「復次勝華藏！彼勝威王於佛法中修禪定行，後於一時安處禪定。其王忽然左右二脇，生二蓮華殊妙可愛，清淨猶如龍實栴檀香，於其華中生二童子，跏趺而坐。其王見已歎未曾有，即向童子說伽陀曰：</p>

<div class="lg regular" style="margin-left:2em;"><div class='lg-row'>「『汝或是天或是龍，　或復夜叉、羅剎類，</div>
<div class='lg-row'>若人、非人、若神仙？　汝等何名為我說。』</div>
</div><p>「時右脇生者童子，即說伽陀答彼王曰：</p>

<div class="lg regular" style="margin-left:2em;"><div class='lg-row'>「『於一切法空性中，　汝今問我何名字，</div>
<div class='lg-row'>然彼諸法本無名，　何故以名而見問？</div>
<div class='lg-row'>法空性中無天、龍，　亦無夜叉、羅剎類，</div>
<div class='lg-row'>人與非人、若神仙，　彼等一切無所有。』</div>
</div><p>「時左脇生者童子，亦說伽陀答彼王曰：</p>

<div class="lg regular" style="margin-left:2em;"><div class='lg-row'>「『名與名體二皆空，　能名所名俱無有，</div>
<div class='lg-row'>於一切法無名中，　但以強名而表示。</div>
<div class='lg-row'>當知真實名自性，　是中非見亦非聞，</div>
<div class='lg-row'>本來無滅復無生，　何故以名而見問？</div>
<div class='lg-row'>諸所作事所有名，　既以假名而表示，</div>
<div class='lg-row'>是故我今亦假名，　一名寶嚴二寶上。』</div>
</div><p>「彼二童子說伽陀已，宿善力故得五神通，即與勝威王同詣師子遊戲金光王如來所。到已頭面各禮佛足，右繞三匝，退住一面。彼二童子，合掌向佛異口同音，說伽陀曰：</p>

<div class="lg regular" style="margin-left:2em;"><div class='lg-row'>「『我今當以何等物，　供養正覺二足尊？</div>
<div class='lg-row'>此事願佛開我心，　令我聞已心安定。</div>
<div class='lg-row'>我今無華亦無香，　復無飲食及衣服，</div>
<div class='lg-row'>諸妙供養悉皆無，　將何供養最勝者？』</div>
</div><p>「爾時彼佛，為二童子說伽陀曰：</p>

<div class="lg regular" style="margin-left:2em;"><div class='lg-row'>「『若能一發菩提心，　廣為眾生作利樂，</div>
<div class='lg-row'>此即名為真供養，　正覺三十二相者。</div>
<div class='lg-row'>若人以彼殑伽沙，　是等數量諸佛剎，</div>
<div class='lg-row'>滿中勝上諸妙華，　供養世尊救世者，</div>
<div class='lg-row'>若人至心但合掌，　發起無上菩提心，</div>
<div class='lg-row'>是人所獲勝福門，　倍多於前無有量。</div>
<div class='lg-row'>異此何名真供養？　異此何名勝依止？</div>
<div class='lg-row'>若人能發菩提心，　我說名為上智者。』</div>
</div>
<p class='juan'>佛說如幻三摩地無量印法門經卷中</p></div>
</div><!-- end of div[@id='body'] -->
</body></html>