<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>央掘魔羅經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />央掘魔羅經卷第二</p><p class="byline">宋天竺三藏求那跋陀羅譯</p><p>爾時，<span class='corr'>娑</span>婆世界主梵天王，放大光明照舍衛國，一心合掌頂禮佛足，供養如來及央掘魔羅已，而說偈言：</p>

<div class="lg regular" style="margin-left:1em;"><div class='lg-row'>「奇哉我今見大戰，　如二雄猛師子鬪，</div>
<div class='lg-row'>奇哉調御天人師，　如來善調央掘魔。</div>
<div class='lg-row'>譬如毒蛇見呪師，　吹氣放毒不怖畏，</div>
<div class='lg-row'>師即調伏令寂靜，　三界大師亦如是。</div>
<div class='lg-row'>調伏兇惡央掘魔，　我今稽首三界醫，</div>
<div class='lg-row'>大神通力不思議，　我今稽首自在王。</div>
<div class='lg-row'>大天所建甚奇特，　以法建立央掘魔，</div>
<div class='lg-row'>所為最勝無可譬，　是故名曰無譬尊。</div>
<div class='lg-row'>央掘魔今為勝業，　住戒調伏極寂靜，</div>
<div class='lg-row'>身心安隱無所畏，　猶如自性真金色，</div>
<div class='lg-row'>純淨極妙閻浮金。　唯願如來哀受施，</div>
<div class='lg-row'>令央掘魔服天衣，　當令我得大菩提，</div>
<div class='lg-row'>彼服此衣護梵行，　究竟清淨心不動。」</div>
</div><p>爾時，央掘魔羅謂梵王言：「汝是何人多言、兩舌言：『央掘魔羅習近我衣久持梵行。』而見毀辱，汝是惡梵非梵梵像。汝蚊蚋來所言：『梵者。』梵有何義？云何名為世間梵業？我豈服習蚊蚋之衣而修梵行？我亦不作傭作之人，我亦不能隨他所欲，我亦不為負債之人，如申頭羅<span class='note-inline'>(申頭羅者外國幻人作飛人戲，令空中來去往返至速)</span>速往速反。汝小蚊蚋亦復如是，往受梵樂還來墮此，不知菩薩受生真實功德，非法為法，如汝等輩不覺生死迷惑輪轉。嗚呼梵天！汝真知善惡？言央掘魔羅大作惡業，汝蚊蚋惡梵為何所知？應當修學菩薩所行。」</p>
<p>爾時，梵王答央掘魔羅言：「汝現殺人一千少一，今猶見汝強梁不息，乃至鵰鷲不敢近汝。此非強梁者，何處更有真強梁耶？此非惡魔者，何處更有真惡魔耶？央掘魔羅！汝莫放逸，所作惡業方便除滅。善哉如來！真為大悲，乃能度此央掘魔羅等兇暴眾生。」</p>
<p>爾時，央掘魔羅謂梵王言：「惡梵蚊蚋汝將何去？汝復當於何處迷轉？不知善惡眾生死墮惡道。譬如有人行至叢林，夜見樹上有螢火蟲驚怖而還，語城中人言：『彼林被燒。』時有眾人俱往視之，見是螢火知非林燒。今汝惡梵亦復如是，唱言：『我癡。』而自欺誑及欺餘人，汝及餘人後自當知是幻積聚。譬如癡人行至叢林見無憂樹華，謂呼是火，恐怖而歸，還入城中告眾人言：『彼林被燒。』眾人往見知非是火。汝小蚊蚋亦復如是，汝及餘人後自當知善及不善，亦自當知是幻積聚，莫復更出此不實言，汝當默然勿學妄語。」</p>
<p>爾時，護世四王來詣佛所，大供養佛及央掘魔。設供養已，即向如來及央掘魔羅，而說偈言：</p>

<div class="lg regular" style="margin-left:1em;"><div class='lg-row'>「奇哉甚希有！　世雄今大戰，</div>
<div class='lg-row'>問答第一義，　慧光除癡冥。</div>
<div class='lg-row'>奇哉善調御，　無上天人師，</div>
<div class='lg-row'>是故無量力，　號名為如來。</div>
<div class='lg-row'>第一鉢曇摩，　清淨柔軟足，</div>
<div class='lg-row'>塵水所不污，　是故稽首禮。</div>
<div class='lg-row'>我今歸依佛，　一心請所願，</div>
<div class='lg-row'>當令央掘魔，　受用我等鉢。</div>
<div class='lg-row'>央掘魔今好，　猶如空中月，</div>
<div class='lg-row'>央掘魔莊嚴，　淨戒光圓滿。」</div>
</div><p>爾時，央掘魔羅謂四天王言：「汝是何等蚊蚋小蟲？護世護世而自貢高，唱言：『我當施汝天鉢。』而見毀辱。汝等且待觀我難事，須臾自見執持瓦器，何用如是放逸鉢為？而以護世高自稱舉，名護世者，謂能調伏諸惡象類，非護世間護真實法，名為護世。譬如有人聞俱耆羅聲，又見其形，尋復見烏而生迷惑，作是說言：『俱耆羅俱耆羅。』汝等如是，非法為法守護非法，如彼見烏謂俱耆羅。汝應護法莫護世間。蚊蚋四王且各默然。」</p>
<p>爾時，惡魔波旬來詣佛所，供養佛已却住一面，向央掘魔羅而說偈言：</p>

<div class="lg regular" style="margin-left:1em;"><div class='lg-row'>「汝今速出家，　欺誑入我城，</div>
<div class='lg-row'>我亦不念汝，　且令出泥犁。」</div>
</div><p>爾時，央掘魔羅以偈答曰：</p>

<div class="lg regular" style="margin-left:1em;"><div class='lg-row'>「遠去賊狗魔，　蚊蚋無畏說，</div>
<div class='lg-row'>及未被五繫，　波旬宜速去，</div>
<div class='lg-row'>莫令我須臾，　左脚蹴弊狗。</div>
<div class='lg-row'>若空無我時，　自恣遊宮殿，</div>
<div class='lg-row'>如金翅鳥王，　處在須彌頂，</div>
<div class='lg-row'>下觀大海中，　諸龍共遊戲。</div>
<div class='lg-row'>菩薩金翅王，　遊戲泥犁上，</div>
<div class='lg-row'>快飲解脫水，　俯觀苦眾生。</div>
<div class='lg-row'>賊狗魔默然，　諦聽甘露法，</div>
<div class='lg-row'>然後還天上，　隨意恣所欲。」</div>
</div><p>爾時，摩醯首羅神為如來及央掘魔羅，設大供養已却住一面，欣敬交至以偈歎言：</p>

<div class="lg regular" style="margin-left:1em;"><div class='lg-row'>「我今禮尊足，　欣敬說伽陀，</div>
<div class='lg-row'>如來妙色身，　譬如優鉢羅。</div>
<div class='lg-row'>齒白拘牟頭，　目淨千葉華，</div>
<div class='lg-row'>智慧無染污，　淨踰分陀利。</div>
<div class='lg-row'>奇哉央掘魔！　殊勝甚希有，</div>
<div class='lg-row'>住在凡夫地，　而能降伏魔，</div>
<div class='lg-row'>當速成正覺，　普救諸世間。」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「汝是何卑趣？　妄稱摩醯羅，</div>
<div class='lg-row'>假名為自在，　非真自在王。</div>
<div class='lg-row'>汝今云何知，　我住凡夫地？</div>
<div class='lg-row'>長牙毘舍遮，　宜速答所問。</div>
<div class='lg-row'>形色尚醜陋，　<span class='corr'>猶</span>如癩病人，</div>
<div class='lg-row'>而為諸世間，　廣說治癩方；</div>
<div class='lg-row'>自病不能救，　安能療他疾？</div>
<div class='lg-row'>今汝小蚊蚋，　癡惑亦復然。</div>
<div class='lg-row'>不知自趣性，　云何知他心？</div>
<div class='lg-row'>而言央掘魔，　住在凡夫地。</div>
<div class='lg-row'>汝不應灌頂，　副他自在王，</div>
<div class='lg-row'>無知且默然，　須臾自當見。」</div>
</div><p>爾時，如來所依坐樹，其樹有神，見央掘魔羅心生敬信，以偈歎言：</p>

<div class="lg regular" style="margin-left:1em;"><div class='lg-row'>「疾來央掘魔，　勇慧堅固士，</div>
<div class='lg-row'>今請服法衣，　供施汝初飯，</div>
<div class='lg-row'>施汝及如來，　當得第一果。」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「如來未曾食，　聲聞亦復然，</div>
<div class='lg-row'>汝今為施誰？　速說決所疑。」</div>
</div><p>爾時，樹神以偈難言：</p>

<div class="lg regular" style="margin-left:1em;"><div class='lg-row'>「如來常飯食，　聲聞亦復然，</div>
<div class='lg-row'>堅固欲出家，　不應作妄語，</div>
<div class='lg-row'>應當捨虛偽，　諂曲非清淨。</div>
<div class='lg-row'>若人越一法，　是即為妄語，</div>
<div class='lg-row'>不度於他世，　無惡而不造。」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「汝是卑下姓，　今欲何所說？</div>
<div class='lg-row'>汝且自觀察，　女人佛所毀，</div>
<div class='lg-row'>世間誰妄語？　誰為真實說？</div>
<div class='lg-row'>誰世間貪食？　誰世間病死？</div>
<div class='lg-row'>如來悉具足，　大我實功德，</div>
<div class='lg-row'>眾生不能知，　是則為妄語。</div>
<div class='lg-row'>不食而言食，　是則為妄語，</div>
<div class='lg-row'>彼尚無出家，　況復受具足？</div>
<div class='lg-row'>不知隱覆說，　是則為妄語，</div>
<div class='lg-row'>彼尚無出家，　況復受具足？</div>
<div class='lg-row'>我不越一法，　而汝越無量，</div>
<div class='lg-row'>速向天中天，　悔除虛妄語。」</div>
</div><p>爾時，樹神以偈難言：</p>

<div class="lg regular" style="margin-left:1em;"><div class='lg-row'>「汝以何因緣，　說我是卑趣？</div>
<div class='lg-row'>未離毘舍遮，　何能知男女？」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「譬如轉輪王，　珍寶莊嚴座，</div>
<div class='lg-row'>臭狗暫臥上，　還至不淨處。</div>
<div class='lg-row'>汝以卑陋性，　暫遊方便法，</div>
<div class='lg-row'>還復處女身，　縱心五欲樂。</div>
<div class='lg-row'>汝今應方便，　速捨女狗身，</div>
<div class='lg-row'>莫取男女相，　當修空寂法，</div>
<div class='lg-row'>修習空法已，　疾得男子性。」</div>
</div><p>爾時，尊者舍利弗、大目犍連，猶如鵝王，以神通力乘虛而來，來至佛所頂禮佛足却住一面，見央掘魔羅心生隨喜。時大目連以偈歎言：</p>

<div class="lg regular" style="margin-left:1em;"><div class='lg-row'>「超哉勇慧士，　善修殊勝業，</div>
<div class='lg-row'>宜速隨佛去，　出家修淨戒。</div>
<div class='lg-row'>與諸梵行者，　乘虛至祇園，</div>
<div class='lg-row'>願佛時哀許，　出家受具足。</div>
<div class='lg-row'>普令諸世間，　一切共瞻仰，</div>
<div class='lg-row'>陵虛猶鵝王，　明淨如滿月。」</div>
</div><p>爾時，央掘魔羅以偈問曰：</p>

<div class="lg regular" style="margin-left:1em;"><div class='lg-row'>「云何世神通？　云何神通本？</div>
<div class='lg-row'>神力第一尊，　速說斷我疑。」</div>
</div><p>爾時，大目犍連以偈答言：</p>

<div class="lg regular" style="margin-left:1em;"><div class='lg-row'>「若人修淨捨，　常施履屣乘，</div>
<div class='lg-row'>比丘持淨戒，　遠離不習近，</div>
<div class='lg-row'>如是二因緣，　疾獲神通力。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「嗚呼大目連，　修習蚊蚋行，</div>
<div class='lg-row'>不能分別知，　第一真實通，</div>
<div class='lg-row'>蚊蚋乘虛來，　無知宜默然。</div>
<div class='lg-row'>常行自他利，　願速安眾生，</div>
<div class='lg-row'>如是修方便，　疾獲上神通。</div>
<div class='lg-row'>安慰說法者，　或時遭苦難，</div>
<div class='lg-row'>捨身為救護，　疾獲上神通。</div>
<div class='lg-row'>我今當速行，　廣度諸群生，</div>
<div class='lg-row'>至于祇陀林，　當得大神通。</div>
<div class='lg-row'>如是無限量，　所謂摩訶衍，</div>
<div class='lg-row'>無量復無邊，　所謂諸如來。」</div>
</div><p>爾時，央掘魔羅說此偈已，即復說偈問舍利弗言：</p>

<div class="lg regular" style="margin-left:1em;"><div class='lg-row'>「云何舍利弗，　世間大智慧，</div>
<div class='lg-row'>智慧從何生？　速說決所疑。」</div>
</div><p>爾時，舍利弗，以偈答言：</p>

<div class="lg regular" style="margin-left:1em;"><div class='lg-row'>「善護持五戒，　能成大智慧，</div>
<div class='lg-row'>命終更受身，　智慧常俱生，</div>
<div class='lg-row'>名聞遠流布，　智慧不傾動。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「佛說常不滅，　從是生大慧，</div>
<div class='lg-row'>佛說大智慧，　從是說法生。</div>
<div class='lg-row'>嗚呼舍利弗，　修習蚊蚋行，</div>
<div class='lg-row'>不能分別知，　真實智慧義，</div>
<div class='lg-row'>陋哉蚊蚋慧，　無知宜默然。」</div>
</div><p>爾時，尊者阿難來詣佛所，頂禮佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「善哉央掘魔！　已修殊勝業，</div>
<div class='lg-row'>我今發隨喜，　速通九部經。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「如來稱歎汝，　多聞最第一。</div>
<div class='lg-row'>云何世多聞，　多聞從何生？」</div>
</div><p>爾時，阿難以偈答言：</p>

<div class="lg regular" style="margin-left:1em;"><div class='lg-row'>「誦習九部經，　離慳為人說，</div>
<div class='lg-row'>從是獲多聞，　總持不思議。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「歎說諸如來，　畢竟常不滅，</div>
<div class='lg-row'>是名為世間，　第一最多聞。</div>
<div class='lg-row'>嗚呼阿難陀，　修習蚊蚋行，</div>
<div class='lg-row'>不能分別知，　多聞所入聞，</div>
<div class='lg-row'>陋哉蚊蚋持，　無知宜默然。」</div>
</div><p>爾時，尊者羅睺羅來詣佛所，頂禮佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「善哉央掘魔！　已修勝功德，</div>
<div class='lg-row'>我今發隨喜，　敬戒速受持。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「如來稱歎汝，　恭敬戒第一。</div>
<div class='lg-row'>云何為世間，　恭敬於淨戒？</div>
<div class='lg-row'>汝是佛愛子，　速說決我疑。」</div>
</div><p>爾時，羅睺羅以偈答言：</p>

<div class="lg regular" style="margin-left:1em;"><div class='lg-row'>「一切佛所說，　專心恭敬持，</div>
<div class='lg-row'>是則為世間，　第一恭敬戒。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「若說諸如來，　世間第一常，</div>
<div class='lg-row'>是名為世間，　最上恭敬戒。</div>
<div class='lg-row'>嗚呼羅睺羅！　修習蚊蚋行，</div>
<div class='lg-row'>不能知第一，　真實恭敬戒，</div>
<div class='lg-row'>陋哉蚊蚋敬，　無知宜默然。」</div>
</div><p>爾時，尊者阿那律來詣佛所，頂禮佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「奇哉央掘魔！　善修殊勝業，</div>
<div class='lg-row'>我今發隨喜，　不久得天眼。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「如來稱歎汝，　天眼最第一。</div>
<div class='lg-row'>云何世天眼，　天眼云何生？</div>
<div class='lg-row'>汝今當速說，　決斷我所疑。」</div>
</div><p>爾時，阿那律以偈答言：</p>

<div class="lg regular" style="margin-left:1em;"><div class='lg-row'>「常好施燈明，　說法<span class='corr'>開</span>化人，</div>
<div class='lg-row'>由是獲天眼，　洞視無障礙。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「如來深法藏，　精勤方便說，</div>
<div class='lg-row'>顯示不隱覆，　究竟最勝眼。</div>
<div class='lg-row'>嗚呼阿那律，　修習蚊蚋行，</div>
<div class='lg-row'>不能知出生，　天眼勝方便，</div>
<div class='lg-row'>陋哉蚊蚋眼，　無知宜默然。」</div>
</div><p>爾時，尊者沙門陀娑來詣佛所，頂禮佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「奇哉央掘魔！　善修殊勝業，</div>
<div class='lg-row'>我今發隨喜，　宜應修忍辱。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「云何為世間，　成就第一忍？</div>
<div class='lg-row'>云何生忍辱？　速說決所疑。」</div>
</div><p>爾時，沙門陀娑以偈答言：</p>

<div class="lg regular" style="margin-left:1em;"><div class='lg-row'>「栴檀塗右臂，　利刀斬左手，</div>
<div class='lg-row'>等心不傾動，　能生最上忍，</div>
<div class='lg-row'>是則名世間，　堪忍上調伏。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「若說如來藏，　顯示諸世間，</div>
<div class='lg-row'>無知惡邪見，　捨我須無我，</div>
<div class='lg-row'>言是佛正法，　聞彼說不怖。</div>
<div class='lg-row'>離慢捨身命，　廣說如來藏，</div>
<div class='lg-row'>是名為世間，　堪忍上調伏。</div>
<div class='lg-row'>嗚呼沙門陀！　修習蚊蚋行，</div>
<div class='lg-row'>不能知出生，　最上忍方便。</div>
<div class='lg-row'>蚊蚋亦堪耐，　饑渴寒熱苦，</div>
<div class='lg-row'>陋哉蚊蚋忍，　無知宜默然。」</div>
</div><p>爾時，尊者滿願子來詣佛所，頂禮佛足却住一面，見央掘魔羅心大歡喜，以偈歎言：</p>

<div class="lg regular" style="margin-left:1em;"><div class='lg-row'>「善哉修勝業，　我今發隨喜，</div>
<div class='lg-row'>為一切眾生，　安慰演說法。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「如來稱歎汝，　說法中第一。</div>
<div class='lg-row'>云何說法者？　云何為知義？</div>
<div class='lg-row'>唯願說法上，　時為決所疑。」</div>
</div><p>爾時，滿願子以偈答言：</p>

<div class="lg regular" style="margin-left:1em;"><div class='lg-row'>「諸佛及聲聞，　聖所不得法，</div>
<div class='lg-row'>正覺善通達，　廣為眾生說。</div>
</div><p>「此說有何義？謂過去一切諸佛，於一切法中極方便求，不得眾生界及我人壽命，現在未來一切諸佛及三世一切聲聞緣覺，於一切法中極方便求亦悉不得，我亦如是為眾生說，離眾生界我人壽命，說無我法說空法，如是說法。」</p>
<p>爾時，央掘魔羅謂滿願子言：「嗚呼滿願！修蚊蚋行不知說法。哀哉蚊蚋無知默然，不知如來隱覆之說，謂法無我，墮愚癡燈如蛾投火。諸佛如來所不得者，謂過去一切諸佛世尊，於一切眾生所極方便求無如來藏不可得；現在一切諸佛世尊，於一切眾生所極方便求無我性不可得；未來一切諸佛世尊，於一切眾生所極方便求無自性不可得；三世一切聲聞緣覺，於一切眾生所極方便求無如來藏亦不可得。此是如來偈之正義。</p>
<p>「復次，諸佛如來所不得者，謂過去一切諸佛世尊，於一切法極方便求世間之我，如拇指粳米麻麥芥子，青黃赤白方圓長短，如是等比種種相貌。或言：『在心，或臍上下。』或言：『頭目及諸身分。』或言：『遍身猶如津液。』如是無量種種妄想，如世俗修我，亦言：『常住安樂蘇息。』如是比我一切諸佛及聲聞緣覺，悉皆不得正覺彼法為眾生說，此是如來偈之正義，非如汝向妄想所說。</p>
<p>「復次，諸佛如來所不得者，謂過去一切諸佛世尊，極方便求如來之藏作不可得，如來性是無作，於一切眾生中無量相好清淨莊嚴；現在一切諸佛世尊，極方便求如來之藏作不可得，如來性是無作，於一切眾生中無量相好清淨莊嚴；未來一切諸佛世尊，極方便求如來之藏作不可得，無作是如來性，於一切眾生中無量相好清淨莊嚴。三世一切聲聞緣覺，有如來藏而眼不見，應說因緣。如羅睺羅敬重戒故，極視淨水見蟲不了，為是蟲、為非蟲、為是微塵耶？久久諦觀漸見細蟲。十地菩薩亦復如是，於自身中觀察自性，起如是如是無量諸性種種異見，如來之藏如是難入，安慰說者亦復甚難，謂於惡世極熾然時，不惜身命而為眾生說如來藏，是故我說諸菩薩摩訶薩人中之雄即是如來。如阿那律天眼第一，真實明見空中鳥跡，與肉眼者俱共遊行，彼肉眼者所不能見，信阿那律知有鳥跡，肉眼愚夫聲聞緣覺，信佛經說有如來藏，云何能見佛境界性？聲聞緣覺尚由他信，云何生盲凡夫而能自知不從他受？</p>
<p>「我聞先佛稱說此地，於劫初時有四種味，彼時眾生食四味者于今食土，以久習故今猶不捨。曾於過去諸如來所修如來藏者，亦復如是，久修習故，今猶信樂長夜修習報如來恩。又於未來說法者所聞如來藏，聞已信樂，如彼食土，非餘眾生，彼信樂者，是如來子報如來恩。譬如鷍鳥從久遠來無有慚愧不報恩養，以宿習故今猶不捨。彼諸眾生亦復如是，過去世時無有慚愧，已無慚愧，今無<span class='corr'>慚</span>愧、當無慚愧，聞如來藏不生信樂，已不信樂，今不信樂、當不信樂。譬如猨猴形極醜陋，常多驚怖其心躁動如水涌波，以宿習故今猶不息。彼諸眾生亦復如是，去來現在心常輕躁，聞如來藏不生信樂，如鵄鵂鳥晝盲夜見好闇惡明。彼諸眾生亦復如是，好邪惡正不樂見佛及如來藏，去來現在不生信樂，如彼鵄鵂好闇惡明。如人長夜修習邪見，染諸外道不正之說，以宿習故今猶不捨。彼諸眾生亦復如是，久習無我隱覆之教，如彼凡愚染諸邪說，去來現在不解密教，聞如來藏不生信樂非餘眾生。若人過去曾值諸佛，供養奉事聞如來藏，於彈指頃蹔得聽受，緣是善業諸根純熟，所生殊勝富貴自在，是諸眾生今猶純熟，所生殊勝富貴自在。由彼往昔曾值諸佛蹔得聽聞如來藏故，於未來世聞如來藏，當復信樂如說修行，諸根純熟富貴自在，色力具足智慧明達，梵音清淨莫不愛樂，或作轉輪聖王，或為王子，或為大臣，賢德具足離諸慢恣，降伏睡眠精勤修學無諸放逸，及餘功德悉皆成就；或為釋梵護世四王，斯由曾聞如來之藏功德所致，身常安隱無病無惱，壽命延長人所愛敬，具足聽聞如來常住大般涅槃甘露之法，堅固安隱久住世間，隨順世間而共娛樂。知諸如來不從欲生，廣為世間開示演說，以此智慧功德利益，在所生處子孫眾多父母長壽，常受人天一切快樂，族姓殊勝悉皆具足，斯由聞知一切眾生悉有如來常住藏故。未來現在天上人中，一切快樂常得具足，由聞如來常住藏故。若彼眾生去來現在，於五趣中支節不具，輪轉生死受一切苦，斯由輕慢如來藏故。若諸眾生歷事諸佛親近供養，乃能得聞如來之藏，信樂聽受不起誹謗，若能如實安慰說者，當<span class='corr'>知</span>是人即是如來。若諸眾生多背諸佛者，聞如來藏則生誹謗，彼諸眾生自燒種子。嗚呼！苦哉！苦哉！不信之人於三世中甚可哀愍。</p>
<p>「諸說法者，應如是說，稱揚如來常住真實。若說法者不如是說，是則棄捨如來之藏，是人不應處師子座，如旃陀羅不應服乘大王御象。一切諸佛極方便求如來之藏生不可得，不生是佛性，於一切眾生所，無量相好清淨莊嚴。一切諸佛極方便求自性不實不可得，真實性是佛性，於一切眾生所，無量相好清淨莊嚴。一切諸佛極方便求自性無常不可得，常性是佛性，於一切眾生所，無量相好清淨莊嚴。一切諸佛極方便求如來之藏無恒不可得，恒性是佛性，於一切眾生所無量相好清淨莊嚴。一切諸佛極方便求如來之藏變易不可得，不變易性是佛性，於一切眾生所無量相好清淨莊嚴。一切諸佛極方便求如來之藏不寂靜不可得，寂靜性是佛性，於一切眾生所無量相好清淨莊嚴。一切諸佛極方便求如來之藏壞不可得，不壞性是佛性，於一切眾生所無量相好清淨莊嚴。一切諸佛極方便求如來之藏破不可得，不破性是佛性，於一切眾生所無量相好清淨莊嚴。一切諸佛極方便求如來之藏病不可得，無病性是佛性，於一切眾生所無量相好清淨莊嚴。一切諸佛極方便求如來之藏老死不可得，不老死性是佛性，於一切眾生所無量相好清淨莊嚴，一切諸佛極方便求如來之藏垢不可得，無垢性是佛性，於一切眾生所無量相好清淨莊嚴。如油雜水不可得，如是無量煩惱覆如來性，佛性雜煩惱者無有是處，而是佛性煩惱中住。如瓶中燈瓶破則現，瓶者謂煩惱，燈者謂如來藏，說如來藏者，或是如來或是菩薩或是聲聞，能演說者隨其所堪，或有煩惱或無煩惱，滿願當知。我說是人即是正覺，能破受者億煩惱瓶，然後則能自見其性，猶如掌中見阿摩勒果。譬如日月密雲所覆光明不現，雲翳既除光明顯照。如來之藏亦復如是，煩惱所覆性不明顯，出離煩惱大明普照，佛性明淨猶如日月。哀哉滿願，修蚊蚋行不知說法，宜嘿疾去。」</p>
<p>爾時，孫陀羅難陀來詣佛所，稽首佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「善哉央掘魔！　已修殊勝業，</div>
<div class='lg-row'>宜應方便求，　如來妙色身。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「世尊稱歎汝，　端政最第一。</div>
<div class='lg-row'>云何為世間，　端政最殊特？</div>
<div class='lg-row'>何因得端政？　時說決所疑。」</div>
</div><p>爾時，孫陀羅難陀以偈答言：</p>

<div class="lg regular" style="margin-left:1em;"><div class='lg-row'>「澡手合十指，　頂禮佛舍利，</div>
<div class='lg-row'>常供養病人，　從是致端政。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「佛身無筋骨，　云何有舍利？</div>
<div class='lg-row'>如來離舍利，　勝方便法身。</div>
<div class='lg-row'>如來不思議，　未信令信樂，</div>
<div class='lg-row'>故以巧方便，　示現有舍利，</div>
<div class='lg-row'>方便留舍利，　是則諸佛法。</div>
<div class='lg-row'>世間從本來，　供養梵自在，</div>
<div class='lg-row'>天子及天女，　種種諸形像，</div>
<div class='lg-row'>以彼非歸依，　建立舍利塔。</div>
<div class='lg-row'>若有諸眾生，　解知是方便，</div>
<div class='lg-row'>因此方便智，　獲致端政色。</div>
<div class='lg-row'>非如汝先說，　妄想端政因。</div>
<div class='lg-row'>嗚呼孫陀羅，　不知妙色門，</div>
<div class='lg-row'>蚊蚋色具足，　無知宜默然。」</div>
</div><p>爾時，尊者優波離來詣佛所，稽首佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「奇哉央掘魔！　已修殊勝業，</div>
<div class='lg-row'>我今發隨喜，　汝當修淨律。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「如來稱歎汝，　持律中第一。</div>
<div class='lg-row'>云何善持律？　速說決所疑。」</div>
</div><p>爾時，優波離，以偈答言：</p>

<div class="lg regular" style="margin-left:1em;"><div class='lg-row'>「一切惡莫作，　諸善悉奉行，</div>
<div class='lg-row'>方便修淨心，　是則善持律。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「壞法毀禁戒，　非律惡比丘，</div>
<div class='lg-row'>應當奪六物，　一切資生具，</div>
<div class='lg-row'>逼迫加罰黜，　方便令調伏，</div>
<div class='lg-row'>梵行所應用，　斯非破戒物。</div>
<div class='lg-row'>譬如大國王，　所寶護身刀，</div>
<div class='lg-row'>若在屠膾舍，　法應強奪取，</div>
<div class='lg-row'>帝王所珍器，　不應屬惡人。</div>
<div class='lg-row'>如是梵行者，　所應受畜物，</div>
<div class='lg-row'>不屬壞法人，　是故還攝取，</div>
<div class='lg-row'>是則名世間，　第一善持律。</div>
<div class='lg-row'>不犯突吉羅，　亦非非威儀，</div>
<div class='lg-row'>如是持律者，　具足如來教。</div>
<div class='lg-row'>如來視一切，　猶如羅睺羅，</div>
<div class='lg-row'>嗚呼優波離，　修習蚊蚋行，</div>
<div class='lg-row'>不解善持律，　無知宜默然。」</div>
</div><p>爾時，文殊師利法王子來詣佛所，稽首佛足却住一面，見央掘魔羅心生隨喜，以偈歎言：</p>

<div class="lg regular" style="margin-left:1em;"><div class='lg-row'>「善哉央掘魔！　已修殊勝業，</div>
<div class='lg-row'>今當修大空，　諸法無所有。」</div>
</div><p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「文殊法王子！　汝見空第一。</div>
<div class='lg-row'>云何為世間，　善見空寂法？</div>
<div class='lg-row'>空空有何義？　時說決所疑。」</div>
</div><p>爾時，文殊師利以偈答言：</p>

<div class="lg regular" style="margin-left:1em;"><div class='lg-row'>「諸佛如虛空，　虛空無有相，</div>
<div class='lg-row'>諸佛如虛空，　虛空無生相，</div>
<div class='lg-row'>諸佛如虛空，　虛空無色相。</div>
<div class='lg-row'>法猶如虛空，　如來妙法身，</div>
<div class='lg-row'>智慧如虛空，　如來大智身。</div>
<div class='lg-row'>如來無礙智，　不執不可觸，</div>
<div class='lg-row'>解脫如虛空，　虛空無有相。</div>
<div class='lg-row'>解脫則如來，　空寂無所有。</div>
<div class='lg-row'>汝央掘魔羅，　云何能了知？」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「譬如有愚夫，　見雹生妄想，</div>
<div class='lg-row'>謂是琉璃珠，　取已執持歸，</div>
<div class='lg-row'>置之瓶器中，　守護如真寶，</div>
<div class='lg-row'>不久悉融消，　空想默然住。</div>
<div class='lg-row'>於餘真琉璃，　亦復作空想，</div>
<div class='lg-row'>文殊亦如是，　修習極空寂，</div>
<div class='lg-row'>常作空思惟，　破壞一切法，</div>
<div class='lg-row'>解脫實不空，　而作極空想。</div>
<div class='lg-row'>猶如見雹消，　濫壞餘真實，</div>
<div class='lg-row'>汝今亦如是，　濫起極空想。</div>
<div class='lg-row'>見於空法已，　不空亦謂空，</div>
<div class='lg-row'>有異法是空，　有異法不空。</div>
<div class='lg-row'>一切諸煩惱，　譬如彼雨雹，</div>
<div class='lg-row'>一切不善壞，　猶如雹融消。</div>
<div class='lg-row'>如真琉璃寶，　謂如來常住，</div>
<div class='lg-row'>如真琉璃寶，　謂是佛解脫。</div>
<div class='lg-row'>虛空色是佛，　非色是二乘，</div>
<div class='lg-row'>解脫色是佛，　非色是二乘，</div>
<div class='lg-row'>云何極空相，　而言真解脫？</div>
<div class='lg-row'>文殊宜諦思，　莫不分別想。</div>
<div class='lg-row'>譬如空聚落，　川竭瓶無水，</div>
<div class='lg-row'>非無彼諸器，　中虛故名空。</div>
<div class='lg-row'>如來真解脫，　不空亦如是，</div>
<div class='lg-row'>出離一切過，　故說解脫空。</div>
<div class='lg-row'>如來實不空，　離一切煩惱，</div>
<div class='lg-row'>及諸天人陰，　是故說名空。</div>
<div class='lg-row'>嗚呼蚊蚋行，　不知真空義，</div>
<div class='lg-row'>外道亦修空，　尼乾宜默然。」</div>
</div><p>爾時，文殊師利以偈問言：</p>

<div class="lg regular" style="margin-left:1em;"><div class='lg-row'>「汝央掘魔羅！　以何因緣故？</div>
<div class='lg-row'>恐迫聲聞眾，　輕蔑諸佛子，</div>
<div class='lg-row'>縱意<span class='corr'>肆</span>兇暴，　虓譀如猛虎，</div>
<div class='lg-row'>誰是蚊蚋行，　出是惡音聲？」</div>
</div><p>爾時，央掘魔羅以偈答曰：</p>

<div class="lg regular" style="margin-left:1em;"><div class='lg-row'>「譬如貧怯士，　遊行曠野中，</div>
<div class='lg-row'>卒聞猛虎氣，　恐怖急馳走。</div>
<div class='lg-row'>聲聞緣覺人，　不知摩訶衍，</div>
<div class='lg-row'>趣聞菩薩香，　恐怖亦如是。</div>
<div class='lg-row'>譬如師子王，　處在山巖中，</div>
<div class='lg-row'>遊步縱鳴吼，　餘獸悉恐怖。</div>
<div class='lg-row'>如是人中雄，　菩薩師子吼，</div>
<div class='lg-row'>一切聲聞眾，　及諸緣覺獸，</div>
<div class='lg-row'>長夜習無我，　迷於隱覆教。</div>
<div class='lg-row'>設我野干鳴，　一切莫能報，</div>
<div class='lg-row'>況復能聽聞，　無等師子吼？」</div>
</div><p>爾時，文殊師利以偈問言：</p>

<div class="lg regular" style="margin-left:1em;"><div class='lg-row'>「汝是小蚊蚋，　興造<span class='corr'>諸</span>惡行，</div>
<div class='lg-row'>如汝是菩薩，　何處更有魔？</div>
<div class='lg-row'>嗚呼世間人，　不能自覺知，</div>
<div class='lg-row'>不自省己過，　但見他人惡。</div>
<div class='lg-row'>汝央掘魔羅！　為作幾許罪？」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「嗚呼今世人，　二人壞正法，</div>
<div class='lg-row'>謂說唯極空，　或復說有我。</div>
<div class='lg-row'>如是二種人，　傾覆佛正法，</div>
<div class='lg-row'>嗚呼汝文殊，　不知惡非惡。</div>
<div class='lg-row'>不知菩薩行，　蚊蚋師子異，</div>
<div class='lg-row'>奇哉我能知，　無畏諸菩薩。</div>
<div class='lg-row'>文殊今諦聽，　佛歎菩薩行。</div>
<div class='lg-row'>譬如善幻師，　造作諸幻業，</div>
<div class='lg-row'>斷截食眾生，　以示諸大眾。</div>
<div class='lg-row'>諸佛及菩薩，　所作皆如幻，</div>
<div class='lg-row'>示現變自身，　若生若涅槃。</div>
<div class='lg-row'>或於疾疫劫，　施身令服食，</div>
<div class='lg-row'>或見作火劫，　大地悉洞然，</div>
<div class='lg-row'>眾生有常想，　示令知無常。</div>
<div class='lg-row'>或於刀兵劫，　示現加師旅，</div>
<div class='lg-row'>殘賊斷眾命，　其數不可量，</div>
<div class='lg-row'>而實無惱害，　猶如幻所作。</div>
<div class='lg-row'>一切三千界，　令入芥子中，</div>
<div class='lg-row'>而無一眾生，　惱逼不安隱，</div>
<div class='lg-row'>四海須彌山，　同入一毛孔，</div>
<div class='lg-row'>一切無惱逼，　現已還本處。</div>
<div class='lg-row'>或以一足指，　震動十方界，</div>
<div class='lg-row'>而不惱眾生，　是則諸佛法。</div>
<div class='lg-row'>或為梵釋主，　護世四天王，</div>
<div class='lg-row'>無量眾像類，　安慰諸群生。</div>
<div class='lg-row'>王子若大臣，　聚落商人主，</div>
<div class='lg-row'>長者及居士，　和合安眾生，</div>
<div class='lg-row'>或為諸天人，　轉化眾邪見，</div>
<div class='lg-row'>現生一切生，　故名為本生。</div>
<div class='lg-row'>譬如造幻師，　見殺幻眾生，</div>
<div class='lg-row'>曾不起悲歎，　嗚呼是大惡，</div>
<div class='lg-row'>以彼工幻師，　解是幻性故。</div>
<div class='lg-row'>我今亦如是，　現殺化眾生，</div>
<div class='lg-row'>為調諸毀法，　而實無所傷。</div>
<div class='lg-row'>如彼佛世尊，　化現刀兵劫，</div>
<div class='lg-row'>我今亦如是，　善修菩薩行。</div>
<div class='lg-row'>嗚呼汝文殊！　修習蚊蚋行，</div>
<div class='lg-row'>而不志龍象，　世雄大智慧。」</div>
</div><p>爾時，世尊以一切智一切見，向文殊師利，以偈歎言：</p>

<div class="lg regular" style="margin-left:1em;"><div class='lg-row'>「如央掘魔說，　菩薩行如是，</div>
<div class='lg-row'>當知彼非凡，　為度眾生故。</div>
<div class='lg-row'>彼則大菩薩，　雄猛如汝等，</div>
<div class='lg-row'>善哉汝文殊！　當知彼功德。」</div>
</div><p>佛說是已，以偈歎言：</p>

<div class="lg regular" style="margin-left:1em;"><div class='lg-row'>「善哉巧方便，　殊勝人中雄，</div>
<div class='lg-row'>安慰眾生故，　現大精進力。</div>
<div class='lg-row'>我今當演說，　欲成阿羅漢，</div>
<div class='lg-row'>如是諸功德，　善業及精進，</div>
<div class='lg-row'>令一切眾生，　究竟永安樂。」</div>
</div><p>爾時，舍利弗白佛言：「世尊！唯願哀愍一切眾生，為我演說，將欲疾成阿羅漢者，以何功德。何業。何精進，饒益安樂一切眾生？」</p>
<p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「父母和合時，　子來入母胎，</div>
<div class='lg-row'>父母心歡喜，　得隨順功德。</div>
<div class='lg-row'>異精進光澤，　世間極豐壤，</div>
<div class='lg-row'>王得極快樂，　母致殊勝夢。</div>
<div class='lg-row'>子生家巨富，　怨敵悉慈心，</div>
<div class='lg-row'>七歲入學堂，　師徒無違諍，</div>
<div class='lg-row'>僕使皆歡喜，　各勤修家業。</div>
<div class='lg-row'>至年滿二十，　六畜悉無諍，</div>
<div class='lg-row'>相視如父母，　香乳皆盈溢。</div>
<div class='lg-row'>大哉賢明子，　無貪瞋嫉慢，</div>
<div class='lg-row'>諂曲及虛偽，　過言加惱害。</div>
<div class='lg-row'>小兒不威儀，　眾惡不善業，</div>
<div class='lg-row'>慈孝供二親，　諸尊及師保。</div>
<div class='lg-row'>若見諸耆長，　合掌致恭敬，</div>
<div class='lg-row'>懷納諸中年，　幼則同遊戲。</div>
<div class='lg-row'>施敬善周急，　子愛諸苦人，</div>
<div class='lg-row'>誡惡知慚愧，　常慕修正法。</div>
<div class='lg-row'>不習戲幻術，　常樂見諸佛，</div>
<div class='lg-row'>務誦諸經律，　善學諸明處。</div>
<div class='lg-row'>遠酒離博<span class='corr'>弈</span>，　恭敬諸最勝，</div>
<div class='lg-row'>眠食知止足，　不樂諸不淨。</div>
<div class='lg-row'>天人所愛念，　一切悉欣敬，</div>
<div class='lg-row'>如是大功德，　無量不可譬。</div>
<div class='lg-row'>是將成正覺，　功德業精進。</div>
<div class='lg-row'>舍利弗當知，　是央掘魔羅，</div>
<div class='lg-row'>有如是像類，　當疾成正覺。</div>
<div class='lg-row'>云何如是人，　當復有諸惡，</div>
<div class='lg-row'>彼更有無量，　奇特諸功德。</div>
<div class='lg-row'>雄傑如文殊，　超絕非常類，</div>
<div class='lg-row'>視一切眾生，　猶如一子想。</div>
<div class='lg-row'>當知央掘魔！　菩薩摩訶薩，</div>
<div class='lg-row'>誓度諸未度，　世間是我有，</div>
<div class='lg-row'>若欲發勝願，　普濟諸世間，</div>
<div class='lg-row'>而作不善行，　則無有是處。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「現作日月天，　梵王眾生主，</div>
<div class='lg-row'>地水火風空，　如是無量德，</div>
<div class='lg-row'>菩薩人中雄，　以此度眾生。」</div>
</div><p>爾時，大目犍連以偈歎言：</p>

<div class="lg regular" style="margin-left:1em;"><div class='lg-row'>「奇哉央掘魔！　如是大功德，</div>
<div class='lg-row'>暫見佛世尊，　超度一切有。」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「云何大目連，　頗有諸眾生，</div>
<div class='lg-row'>不見佛世尊，　能知正法耶？」</div>
</div><p>爾時，大目犍連，以偈答言：</p>

<div class="lg regular" style="margin-left:1em;"><div class='lg-row'>「如佛世尊說，　病人有三種，</div>
<div class='lg-row'>云何名為三？　邪正定不定。</div>
<div class='lg-row'>云何為邪定？　謂佛不能化。</div>
<div class='lg-row'>云何為正定？　謂大迦葉等。</div>
<div class='lg-row'>如來未出世，　依佛入實法。」</div>
</div><p>爾時，央掘魔羅復說偈言：</p>

<div class="lg regular" style="margin-left:1em;"><div class='lg-row'>「汝莫作是說，　上座大迦葉，</div>
<div class='lg-row'>如來未出世，　能入真實法。</div>
<div class='lg-row'>所以然者何？　如來<span class='corr'>常</span>住世，</div>
<div class='lg-row'>若人依正法，　佛常住其舍。</div>
<div class='lg-row'>譬如雨河流，　無雨亦水流，</div>
<div class='lg-row'>智者巧方便，　應當善觀察。</div>
<div class='lg-row'>無雨河水流，　終無有是處，</div>
<div class='lg-row'>當知上有雨，　是故流不絕。</div>
<div class='lg-row'>如是大目連，　世間出世間，</div>
<div class='lg-row'>一切諸勝法，　斯皆從佛流，</div>
<div class='lg-row'>是故大迦葉，　依佛得出家。」</div>
</div><p>爾時，大目連以偈問言：</p>

<div class="lg regular" style="margin-left:1em;"><div class='lg-row'>「若有諸如來，　常住於世間，</div>
<div class='lg-row'>我及餘眾生，　何故此不見？」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「但令迦葉知，　猶如餘處雨，</div>
<div class='lg-row'>是故世無佛，　眾生不自度，</div>
<div class='lg-row'>面覩諸如來，　然後得解脫。</div>
<div class='lg-row'>譬如有士夫，　入於闇室禪，</div>
<div class='lg-row'>日月光來照，　而彼不覩見。</div>
<div class='lg-row'>如是大目連，　莫言世無佛，</div>
<div class='lg-row'>一切諸如來，　常住於世間，</div>
<div class='lg-row'>濟度諸群生，　出家受具足。</div>
<div class='lg-row'>是故唯邪正，　無有不定聚。」</div>
</div><p>爾時，大目連以偈問言：</p>
<p style="margin-left:1em;text-indent:-1em" class="lg-abnormal"><div class='lg-row'>「世間有五戒，　佛出世亦然。」</div>
</p><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「乃至世間有，　隨順戒威儀，</div>
<div class='lg-row'>世間出世間，　當知皆佛說。」</div>
</div><p>爾時，大目連以偈問言：</p>

<div class="lg regular" style="margin-left:1em;"><div class='lg-row'>「云何世間病，　分別說三種？</div>
<div class='lg-row'>或有醫治差，　或不得醫差，</div>
<div class='lg-row'>或復有病人，　雖得醫不差，</div>
<div class='lg-row'>是故諸病人，　分別有三種。」</div>
</div><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「是義則不然，　不應說三種，</div>
<div class='lg-row'>可治不可治，　唯二無有三。</div>
<div class='lg-row'>若作三分別，　亦是聲聞乘，</div>
<div class='lg-row'>若諸聲聞乘，　佛說蚊蚋乘，</div>
<div class='lg-row'>以彼無知故，　分別有三種。</div>
<div class='lg-row'>所言邪定者，　謂彼一闡提，</div>
<div class='lg-row'>正定謂如來，　菩薩及二乘。</div>
<div class='lg-row'>目連應當知，　二種甚希有，</div>
<div class='lg-row'>所謂佛世尊，　及與一闡提。</div>
<div class='lg-row'>如來最上處，　於上更無餘，</div>
<div class='lg-row'>第一極卑鄙，　所謂一闡提。</div>
<div class='lg-row'>譬如大菩薩，　滿十波羅蜜，</div>
<div class='lg-row'>闡提亦如是，　具足十惡行。</div>
<div class='lg-row'>菩薩捨身施，　頭目血髓腦，</div>
<div class='lg-row'>積骨踰須彌，　過是不可數。</div>
<div class='lg-row'>闡提亦如是，　具足惡行施，</div>
<div class='lg-row'>生於餓鬼趣，　貪欲極熾然，</div>
<div class='lg-row'>念念貪欲心，　眾多女人應，</div>
<div class='lg-row'>亦生眾多子，　長夜不得樂，</div>
<div class='lg-row'>飢渴苦所逼，　還自食其子。</div>
<div class='lg-row'>復有餘餓鬼，　變作婆羅門，</div>
<div class='lg-row'>宿世惡業緣，　來從索子食，</div>
<div class='lg-row'>即施恣所欲，　或復自食身，</div>
<div class='lg-row'>如是一闡提，　惡行得滿足。</div>
<div class='lg-row'>是故佛世尊，　無上處希有，</div>
<div class='lg-row'>極下處希有，　所謂一闡提。</div>
<div class='lg-row'>邪定是闡提，　正定是如來，</div>
<div class='lg-row'>住地諸菩薩，　及聲聞緣覺。」</div>
</div><p>爾時，世尊向央掘魔羅，而說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「汝來央掘魔，　出家受三歸。」</div>
</p><p>爾時，央掘魔羅以偈答言：</p>

<div class="lg regular" style="margin-left:1em;"><div class='lg-row'>「此乘是大乘，　說名無礙智，</div>
<div class='lg-row'>一乘一歸依，　佛第一義依。</div>
<div class='lg-row'>佛法是一義，　如來妙法身，</div>
<div class='lg-row'>僧者說如來，　如來即是僧。</div>
<div class='lg-row'>法及比丘僧，　二是方便依，</div>
<div class='lg-row'>如來非方便，　是第一義依。</div>
<div class='lg-row'>是故我今日，　歸依於如來，</div>
<div class='lg-row'>於諸歸依中，　如來真實依。</div>
<div class='lg-row'>如欲食興蕖，　應當取真實，</div>
<div class='lg-row'>捨真食虛偽，　自他無利益，</div>
<div class='lg-row'>如是愚癡人，　千醫莫能救。</div>
<div class='lg-row'>如是捨一依，　修習方便依，</div>
<div class='lg-row'>是則群癡眾，　千佛不能救。」</div>
</div><p>爾時，世尊告央掘魔羅：「汝當受持童真淨戒。」<span class='note-inline'>(童真是沙彌別名；戒，梵本云式叉。式叉，宋言學亦言隨順無違)</span></p>
<p>爾時，央掘魔羅以偈問言：</p>

<div class="lg regular" style="margin-left:1em;"><div class='lg-row'>「云何為童真？　云何具足戒？</div>
<div class='lg-row'>云何真沙門？　云何為福田？」</div>
</div><p>爾時，世尊默然而住。</p>
<p>央掘魔羅復說偈言：</p>

<div class="lg regular" style="margin-left:1em;"><div class='lg-row'>「若不知一依，　是第一義依，</div>
<div class='lg-row'>不能知二依，　方便所建立，</div>
<div class='lg-row'>當知如是人，　是世間童真。</div>
<div class='lg-row'>未受具足戒，　云何是沙門？</div>
<div class='lg-row'>不知一歸依，　云何淨歸依？</div>
<div class='lg-row'>若不知如來，　是第一義依，</div>
<div class='lg-row'>不清淨歸依，　云何為沙門？</div>
<div class='lg-row'>不知真實依，　云何為福田？</div>
<div class='lg-row'>於是二歸依，　真實及方便，</div>
<div class='lg-row'>不善知差別，　是則世童真。」</div>
</div><p>爾時，世尊告央掘魔羅：「汝當受持不殺生戒。」</p>
<p>央掘魔羅以偈答言：</p>

<div class="lg regular" style="margin-left:1em;"><div class='lg-row'>「我今定不能，　受持不殺戒，</div>
<div class='lg-row'>我當常受持，　斷絕眾生命。</div>
<div class='lg-row'>所言眾生者，　無量諸煩惱，</div>
<div class='lg-row'>若能常害彼，　是名持殺戒。」</div>
</div><p>爾時，世尊復告之言：「<span class='corr'>汝</span>當受持不妄語戒。」</p>
<p>央掘魔羅以偈答言：</p>

<div class="lg regular" style="margin-left:1em;"><div class='lg-row'>「我今定不能，　受持不妄語，</div>
<div class='lg-row'>常於一切法，　受持妄說句，</div>
<div class='lg-row'>受持虛妄說，　是則諸佛法。</div>
<div class='lg-row'>所言為妄者，　一切諸法空，</div>
<div class='lg-row'>復有虛妄法，　聲聞及緣覺。</div>
<div class='lg-row'>菩薩之所行，　隨順世間事。</div>
<div class='lg-row'>復有虛妄法，　我出於世間，</div>
<div class='lg-row'>受持具足戒，　得成阿羅漢。</div>
<div class='lg-row'>我受諸飲食，　建立他施事，</div>
<div class='lg-row'>或往來經行，　九道流諸漏。</div>
<div class='lg-row'>我受用革屣，　楊枝及服藥，</div>
<div class='lg-row'>飢渴或睡眠，　剪爪剃鬚髮。</div>
<div class='lg-row'>身中種種患，　隨病服諸藥，</div>
<div class='lg-row'>我當般涅槃，　如薪盡火滅。</div>
<div class='lg-row'>如是等一切，　諸餘虛偽法，</div>
<div class='lg-row'>乃至我方便，　周行於世間，</div>
<div class='lg-row'>常於爾所時，　不淨此妄語。</div>
<div class='lg-row'>今說實及諦，　目連宜善聽。</div>
<div class='lg-row'>若實若諦者，　所謂如來藏，</div>
<div class='lg-row'>第一義常身，　佛不思議身，</div>
<div class='lg-row'>第一不變易，　恒身亦復然，</div>
<div class='lg-row'>第一義靜身，　妙法身真實，</div>
<div class='lg-row'>如是不思議，　彼身云何現？</div>
<div class='lg-row'>是故偽法生，　則是諸佛教，</div>
<div class='lg-row'>離一切虛偽，　是故說名佛。</div>
<div class='lg-row'>譬如牧牛人，　犢子若死時，</div>
<div class='lg-row'>取皮覆餘犢，　悅母令歡喜。</div>
<div class='lg-row'>如來亦如是，　隨順世間行。</div>
<div class='lg-row'>若於聾人中，　<span class='corr'>示</span>現作聾像，</div>
<div class='lg-row'>而為彼說法，　如彼牧牛者，</div>
<div class='lg-row'>眾生作是念，　如來同世間。</div>
<div class='lg-row'>如彼牧牛者，　無量諸像類，</div>
<div class='lg-row'>種種巧方便，　引導諸群生。</div>
<div class='lg-row'>若彼牧牛人，　示餘真犢子，</div>
<div class='lg-row'>彼乳則不下，　是故設方便。</div>
<div class='lg-row'>如來亦如是，　若現自性身，</div>
<div class='lg-row'>一切諸世間，　其誰堪任見？</div>
<div class='lg-row'>故以巧方便，　示現隨世間，</div>
<div class='lg-row'>普令得解脫，　是則諸佛法。</div>
<div class='lg-row'>是故我從今，　<span class='corr'>常</span>行虛偽事，</div>
<div class='lg-row'>乃至殺眾生，　一切虛妄際，</div>
<div class='lg-row'>不受離虛妄，　則我戒清淨。」</div>
</div><p>爾時，世尊告央掘魔羅：「汝今當受不飲酒戒。」</p>
<p>央掘魔羅以偈答言：</p>

<div class="lg regular" style="margin-left:1em;"><div class='lg-row'>「我今亦不能，　受持不飲酒。</div>
<div class='lg-row'>常受飲酒戒，　長夜恒縱逸，</div>
<div class='lg-row'>由是大<span class='corr'>叫</span>呼，　宛轉遍五道，</div>
<div class='lg-row'>一向極快樂，　是則名為酒。</div>
<div class='lg-row'>從彼大乘生，　無上佛藏酒，</div>
<div class='lg-row'>是酒我今飲，　自足勸眾生。</div>
<div class='lg-row'>常住不變易，　歡喜歎善哉，</div>
<div class='lg-row'>八聲大宣唱，　酣醉無終極。」</div>
</div><p>爾時，世尊告央掘魔羅：「汝今當受不婬淨戒。」</p>
<p>央掘魔羅以偈答言：</p>

<div class="lg regular" style="margin-left:1em;"><div class='lg-row'>「我今亦不能，　受持不婬戒。</div>
<div class='lg-row'>我當常受持，　貪著他所愛，</div>
<div class='lg-row'>恒遊婬女舍，　與彼相娛樂。</div>
<div class='lg-row'>三昧樂為妻，　真諦法為子，</div>
<div class='lg-row'>慈悲心為女，　以空為舍宅，</div>
<div class='lg-row'>無量波羅蜜，　以為高廣床，</div>
<div class='lg-row'>侍衛諸煩惱，　隱覆說為食，</div>
<div class='lg-row'>總持為園苑，　七覺華莊嚴，</div>
<div class='lg-row'>法語為林樹，　解脫智為菓，</div>
<div class='lg-row'>是等名世間，　第一勝娛樂，</div>
<div class='lg-row'>慧者自性法，　非是愚境界。」</div>
</div><p>爾時，世尊告央掘魔羅：「汝今當受離不與取戒。」</p>
<p>央掘魔羅以偈答言：</p>

<div class="lg regular" style="margin-left:1em;"><div class='lg-row'>「我今亦不能，　受持不盜戒。</div>
<div class='lg-row'>常受不與取，　劫盜他財物，</div>
<div class='lg-row'>不與者菩提，　無有授與者，</div>
<div class='lg-row'>不與而自取，　故我不與取。</div>
<div class='lg-row'>佛坐菩提樹，　不得亦不失，</div>
<div class='lg-row'>此是自性法，　最勝無有上。」</div>
</div><p>爾時，佛告央掘魔羅：「汝今當受不歌舞戒。」</p>
<p>央掘魔羅以偈答言：</p>

<div class="lg regular" style="margin-left:1em;"><div class='lg-row'>「我常習舞樂，　歌乾闥婆偈，</div>
<div class='lg-row'>宣示如來藏，　嗟歎稱善哉。</div>
<div class='lg-row'>於彼諸佛所，　聞如來常住，</div>
<div class='lg-row'>恒以妙音誦，　大乘修多羅。</div>
<div class='lg-row'>猶如緊那羅，　乾闥婆伎樂，</div>
<div class='lg-row'>無量眾妙音，　供養諸經卷。</div>
<div class='lg-row'>若彼諸眾生，　常興是供養，</div>
<div class='lg-row'>諸佛悉<span class='corr'>授</span>記，　未來同一號。」</div>
</div>
<p class='juan'>央掘魔羅經卷第二</p></div>
</div><!-- end of div[@id='body'] -->
</body></html>