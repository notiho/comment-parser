<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大方廣善巧方便經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說大方廣善巧方便經卷第二</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p><p>「復次，光聚王！又如持明人善修瑜伽悉地法門，於祕密五種縛中而受繫縛，隨所作法不越三昧。是人以一大明句力悉能斷除彼一切縛，而獲安住祕密行門。雖在繫縛中，常不離三昧。具善巧方便菩薩摩訶薩亦復如是，於五欲境中嬉戲順行，隨其所作不壞正行。是菩薩以一智慧明力悉能清淨一切染法，於一切智心而能安住。雖受五欲樂，常生梵天界。</p>
<p>「光聚王！又如世間善用劍者於其劍法巧妙精熟。是人一時隱覆利劍，獨行曠野險難之處。於其中路忽見一人，單己無伴復無器仗。時用劍人見彼人已，生悲愍心，即相附近而謂言曰：『汝今獨行，一無伴侶又無器仗，將何護身？汝今同我隨其所往，終不令汝有所闕失。若忽值遇盜賊等事，我當為汝作大救護。』言已同行。於其中路忽逢賊眾，時同行人不知此人先隱利劍，見是賊已即生怖畏。時用劍人發勇猛心，無所怯懼，即出其劍與彼賊眾而共鬪敵。時彼賊眾皆悉斷命，其用劍人自護身已、復能防護彼同行者，咸得安隱過斯險難。具善巧方便菩薩摩訶薩亦復如是，而能具足種種方便、執智慧劍。雖於五欲境嬉戲順行，終不暫令身根起放逸事，能為身根作大防護。設於異時遇煩惱魔，菩薩亦復無所動轉，被精進鎧不生怖畏，以智慧劍斷煩惱網，悉令清淨。菩薩常生清淨佛土。」</p>
<p>爾時，會中有一菩薩名曰作愛，於其食時入舍衛大城而行乞食。時彼菩薩次第行至一長者舍，住立門側，發聲乞食。長者有女名曰上財，顏貌端正，人所愛樂。是時，彼女聞菩薩聲，即持飲食出施菩薩。授其食已，即於菩薩生愛樂心，若色相、若音聲而生取著，由此因緣起貪染心。</p>
<p>作愛菩薩見是女已，即知其念。菩薩爾時於貪染法無所作意，即自思惟：「於須臾間若起一念貪染心者，是大過失。何以故？今此女人，我於何處而生可愛？若彼眼根為可愛者，眼是無常敗壞不淨肉團，彼自性空，何所愛樂？若於耳、鼻、舌、身、意根為可愛者，彼彼諸根亦復如是，自性皆空，無有實法，何所愛樂？如是，從足至頂、乃至內外中間，一一如實審諦觀察，是中無有少法可得。我今如是如實觀已，於一切法悉無所有。法無有故，即法無生。」</p>
<p>菩薩作是思惟時，即得無生法忍。菩薩得是利已，心大歡喜，即於是處踊身虛空高一多羅樹，於其城中右繞七匝出舍衛大城，乘空往詣佛世尊所。</p>
<p>爾時，世尊見彼作愛菩薩威德巍巍猶如鵝王，乘空自在徐緩而來。世尊見已，謂阿難言：「阿難！汝見此作愛菩薩從空來不？」</p>
<p>阿難白佛言：「世尊！唯然已見。」</p>
<p>佛告阿難言：「汝今當知，此菩薩者，於一切法離貪愛心，證法無生、悉無所得，而能降伏一切魔軍，廣為眾生轉正法輪。」</p>
<p>時佛言已，而彼菩薩即住空中聽佛說法。</p>
<p>是時，彼上財女人於長者舍忽然命終，生三十三天，轉女人相，得天子身。彼天子生時，有七寶莊嚴微妙宮殿同時出現，縱廣十二由旬。復有一萬四千天女眷屬同時而生。是諸天女於須臾間自有智生，咸作是念：「我等今時以何善根得生於此？」即知：「先世舍衛城中，有長者女於一菩薩起染愛心。以是因緣，於彼命終生此天中，轉女人相而為天子。彼得無量勝報神通，我等由是天子勝因緣故亦得生此。」作是念已，歡喜而住。</p>
<p>爾時，彼新生天子即作是念：「我昔人間生染愛心，而何今時得是勝報？此因緣者，乃是作愛菩薩增上善力為開導故。我今宜應往詣佛所，恭敬供養彼佛、世尊及欲瞻禮作愛菩薩。」</p>
<p>爾時，彼天子作是念已，即時與諸天女眷屬持以種種殊妙香華，從彼天界來詣佛所。到已，頭面禮世尊足，即於佛前合掌向空遙伸敬禮作愛菩薩，然後以彼所持眾香華等尊重恭敬供養世尊。作供養已，右繞三匝，合掌向佛說伽陀曰：</p>

<div class="lg regular" style="margin-left:0em;"><div class='lg-row'>「不可思議人中尊！　不可思議大菩提！</div>
<div class='lg-row'>不可思議諸佛行！　不可思議諸佛法！</div>
<div class='lg-row'>我舍衛城長者女，　父本立名為上財，</div>
<div class='lg-row'>色相端嚴眾所欽，　父母、宗親亦愛念。</div>
<div class='lg-row'>於一時中有佛子，　具大威德名作愛，</div>
<div class='lg-row'>舍衛城中乞食行，　次第來至於我舍。</div>
<div class='lg-row'>我時聞彼美音聲，　適悅歡喜即取食，</div>
<div class='lg-row'>持食詣彼作愛前，　以尊重心施佛子。</div>
<div class='lg-row'>我時見彼妙色相，　心生愛染欲和合，</div>
<div class='lg-row'>彼因緣故不能成，　我於剎那而命斷。</div>
<div class='lg-row'>我今不能具宣說，　作愛佛子大因緣，</div>
<div class='lg-row'>於染愛法不相應，　令我滅已生勝處。</div>
<div class='lg-row'>世尊！我雖捨前報，　快哉斷我女人相，</div>
<div class='lg-row'>轉成男子大威光；　又復得生於天界，</div>
<div class='lg-row'>與我同生諸天女，　一萬四千為眷屬；</div>
<div class='lg-row'>復有最上七寶嚴，　微妙宮殿同時現。</div>
<div class='lg-row'>我時發生如是心，　此為不可思議事，</div>
<div class='lg-row'>我以染愛心為因，　云何得此清淨報？</div>
<div class='lg-row'>作愛佛子甚希有，　亦名作喜、作光明，</div>
<div class='lg-row'>我身熾盛大威光，　由彼勝因獲如是。</div>
<div class='lg-row'>染因能成如是果，　聲聞、緣覺不能知，</div>
<div class='lg-row'>而彼乘中無此法，　唯善逝智而能轉。</div>
<div class='lg-row'>假使殑伽沙數劫，　不能修學諸佛智，</div>
<div class='lg-row'>我今無餘所樂心，　唯求無上菩提果。</div>
<div class='lg-row'>作愛佛子大威德，　是我最上善知識，</div>
<div class='lg-row'>我因彼故得見佛，　安住菩提無退轉。</div>
<div class='lg-row'>我知修行菩提者，　於染愛心無所著，</div>
<div class='lg-row'>如我所轉女人相，　普願一切為男子。</div>
<div class='lg-row'>我前世中命終後，　父母親族懷悲惱，</div>
<div class='lg-row'>恩愛極苦所纏心，　返於沙門生忿恚。</div>
<div class='lg-row'>我今以佛威神力，　於剎那間詣父所，</div>
<div class='lg-row'>隱身住空而白言：　『勿於沙門生忿恚，</div>
<div class='lg-row'>起忿恚者大過失，　於長夜中受苦惱。</div>
<div class='lg-row'>上財女者今我是，　已生三十三天中，</div>
<div class='lg-row'>轉彼女人前報相，　得大威光天子身。</div>
<div class='lg-row'>父母今詣於佛所，　應當懺彼忿恚心，</div>
<div class='lg-row'>佛是眾生大慈父，　一切眾生所歸趣。』」</div>
<div class='lg-row'>父母聞說佛聲已，　即起廣大增勝心，</div>
<div class='lg-row'>爾時父母承佛力，　應聲即詣於佛所。</div>
<div class='lg-row'>到已頭面禮佛足，　懺悔先起忿恚心，</div>
<div class='lg-row'>白言：「我今歸依佛。」　合掌又復伸問言：</div>
<div class='lg-row'>「佛、法、僧寶最尊勝，　當云何作供養事？</div>
<div class='lg-row'>唯佛能知我心意，　如我所問願佛說。」</div>
<div class='lg-row'>發是言已諦誠住，　一心渴仰而聽受。</div>
<div class='lg-row'>佛告上財父母言：　「汝今諦聽我所說，</div>
<div class='lg-row'>若欲供養諸佛者，　應當發起菩提心。</div>
<div class='lg-row'>當知汝女上財者，　五百生中種善根，</div>
<div class='lg-row'>今轉女身為天子，　為汝父母善開導。」</div>
<div class='lg-row'>父母聞佛如是語，　即發無上菩提心，</div>
<div class='lg-row'>歡喜稱讚作是言：　「人中大仙如實語。」</div>
<div class='lg-row'>爾時佛告阿難言：　「汝今證知如是事，</div>
<div class='lg-row'>菩薩方便不思議，　於染心中得淨報。</div>
<div class='lg-row'>如上財女所轉相，　一切眾生亦如是，</div>
<div class='lg-row'>阿難！如是勝功德，　能令眾生皆離苦。</div>
<div class='lg-row'>今此天子勝福報，　於染愛心常清淨，</div>
<div class='lg-row'>而能恭敬佛世尊，　尊重無上菩提故。</div>
<div class='lg-row'>多劫已曾供養佛，　於諸佛所種善根，</div>
<div class='lg-row'>堅固安住菩提心，　決定當得菩提果。」</div>
</div><p>爾時，尊者阿難白佛言：「世尊！如我意者，譬如須彌山王眾寶所成，雖種種寶有種種色，彼黃金色而為最上。菩薩摩訶薩亦復如是，若清淨心、若染污心、若住法心、若隱法心，雖種種心如是差別，彼一切智心而為最上。世尊！諸菩薩摩訶薩最初安住一切智心，於諸染法悉能清淨。又如有藥名曰善現，能治世間一切病苦。菩薩摩訶薩亦復如是，住一切智心已，能斷除貪、瞋、癡等諸煩惱病。」</p>
<p>爾時，世尊讚尊者阿難言：「善哉，阿難！如汝所說，如是如是。」</p>
<p>爾時，尊者大迦葉前白佛言：「希有，世尊！菩薩摩訶薩能行最上寂靜之行，能於一切眾生起悲愍心，常所利益。又復能修空、無相、無願解脫法門，不樂聲聞、緣覺之法，於一切處不離一切智心，具不可思議善巧方便。世尊！諸菩薩摩訶薩一切所行無著、無礙，於色、聲、香、味、觸境中行而不取、亦無起作。世尊！我今樂說譬喻明菩薩行，願佛世尊聽許我說。」</p>
<p>佛言：「大迦葉！樂說當說，今正是時。」</p>
<p>大迦葉言：「世尊！譬如世間有無數百千人眾，於其曠野險難之處見有一門，而彼人眾爾時各各從其門入。過是門已，次見道路，其路懸曠，險惡多難。彼諸人眾見是路已，咸生怖畏。是時，有一智人具善方便，欲為多人利益安樂，即告眾言：『汝等當知，去此不遠有一大城。其城廣闊，嚴麗清淨；人民熾盛，安隱豐饒。入彼城者，適悅快樂。誰當愛樂入其城中，即能遠離險難怖畏。』時彼眾中有一類人聞是語已，即時發言：『我今樂入。』入是城已，見其豐饒、安隱、快樂，生希有想，愛著不捨，即於彼住不復樂出。有一類人聞說其城，即時發言：『我亦隨順入彼城中。』是人雖入，不樂彼住，後復還出。又復眾中有一類人雖聞是語，不能前詣入彼城中。</p>
<p>「世尊！彼有智人過此城已，又復行於曠野險路。出是路已，見一道徑，其徑狹小，可一尺量。徑之左面有一大坑深百千肘、徑之右面復一大坑深百千肘，若或有人墮是坑者不能出離。彼徑四向，有一類人發是聲言：『我於此處生大怖畏。』又復去彼狹徑不遠有四衢道，一類人眾遊履其道，隨其所向彼彼皆能見有大城；如如所見，彼彼隨應而生愛樂。時彼智人見是狹徑已，即行其徑到安隱處。</p>
<p>「世尊！世間無數百千人者，當知即是諸愚異生。</p>
<p>「一門者，當知即是取一有身；彼曠野險難中見道路者，當知即是生死險難之路；其路懸曠者，當知即是無明、有愛為因，受果極懸遠故。彼有智人能唱導者，當知即是具善巧方便菩薩摩訶薩；彼大城者，即是二乘所證涅盤。有一類人入彼大城愛樂安住、不求出者，當知即是聲聞、緣覺，下劣信解，生止息想；彼一類人亦欲隨順入其城中，不樂安住、後還出者，當知即是餘諸菩薩，成就最上信解心故；彼一類人雖聞是語不能前詣入其城者，當知即是少福、無智、諸外道輩。彼有智人過此城已又復出彼曠野路者，當知即是具善巧方便菩薩摩訶薩精進波羅蜜多故。彼一尺量狹徑路者，當知即是最上法界；左面坑者，當知即是彼聲聞地；右面坑者，當知即是彼緣覺地。彼徑四面有一類人發怖畏聲者，當知即是諸天魔王及魔眷屬；彼四衢道者，即是四攝法門。隨其所向彼彼皆能見大城者，當知即是彼二乘人，隨其所應見佛功德、見佛所行及佛智慧，生愛樂故；時彼智人到安隱處者，當知即是到一切智地。</p>
<p>「世尊！如是等譬喻說者，當知皆是菩薩摩訶薩善巧方便引導眾生，是為菩薩最上勝行。以是義故，我於菩薩摩訶薩所應敬禮。」</p>
<p>爾時，世尊讚尊者大迦葉言：「善哉，善哉。汝大迦葉善說此語。」</p>
<p>當佛如是讚迦葉時，會中有萬二千眾生得天人身，皆發阿耨多羅三藐三菩提心。</p>
<p>佛告大迦葉言：「汝今當知，菩薩摩訶薩具善巧方便者，已能成就無量功德，於一切時雖有所作，不復起彼諸不善業，於自、於他遠離過失。」</p>
<p>爾時，智上菩薩摩訶薩於佛會中見如是事、聞如是法，又復恭敬，前白佛言：「云何，世尊！往昔為一生補處菩薩時，於彼迦葉如來法中曾作是語：『何故剃鬚髮？云何求菩提而此菩提最上難得？』昔作是語當有何義？願佛于今為我宣說。」</p>
<p>佛告智上菩薩摩訶薩言：「止，善男子！勿作是語。當知菩薩摩訶薩隨其所行、隨有所說，非無利益。何以故？具不可思議方便菩薩見彼彼正士，隨所應住於彼彼眾生如應調伏，一切所行當知不離菩薩摩訶薩善巧方便。</p>
<p>「復次，智上！我今為汝廣說菩薩摩訶薩善巧方便甚深正法，汝應諦聽，如善作意。善男子！如我往昔為菩薩時，於燃燈佛所成就不可思議方便。爾時，我於彼佛法中證得無生法忍，從是已後，我為得忍菩薩。為菩提故轉復精進，若一劫、若百劫，未甞懈倦、未甞厭捨、未甞失念，數數來此輪迴趣中以善方便救度眾生，以自慧力隨諸所作悉得成就，於後邊際不作住想，為利眾生無有休息。當知此是菩薩摩訶薩善巧方便。</p>
<p>「復次，善男子！我為菩薩時，為菩提故，雖入聲聞寂靜三摩地，乃至入菩薩三摩地，若身、若心無出沒想；雖得寂靜樂而不住著；雖在三摩地而精進不懈，以六波羅蜜多、四攝法門教化眾生，諸有所作未甞懈息。當知此是菩薩摩訶薩善巧方便。</p>
<p>「又，善男子！我為菩薩時——已得一生補處，將欲成道轉大法輪——即於兜率天宮如實觀察：『我今為當於此天中成等正覺轉法輪耶？為人間耶？』如是觀察，又復思惟：『我若即於天中作此利者，閻浮提人不得聞法；若於閻浮提中作此利者，而此諸天不得聞法。我今隨其所宜，但應下降閻浮提中成等正覺，而此諸天亦可利益。』又復菩薩思惟觀察：『我若從此兜率天宮沒已下生人間，不入胎藏現受生相，於須臾間便成正覺者，彼閻浮提所有眾生當起疑念：「此釋迦菩薩從何所來？天中來耶？乾闥婆中來耶？變化來耶？」』以是緣故，從天中沒，下降閻浮，隨順世間，入母胎藏。當知此是菩薩摩訶薩善巧方便。</p>
<p>「復次，善男子！菩薩雖住胎藏，世間眾生不應於此作實住想。何以故？菩薩本從無垢寂靜三摩地安詳而起。從天中沒、下降人間、處胎受生、出家苦行，乃至坐菩提場成等正覺、降伏魔眾、轉大法輪，如是一切所作，菩薩於中清淨、無染，無動、無轉，不出、不沒。以是義故，應知清淨行菩薩不實住胎藏，當知此是菩薩摩訶薩善巧方便。</p>
<p>「又復何緣菩薩但現胎生、不現餘生耶？所謂：菩薩於一切眾生中最上、最勝，是潔白分，純一無雜。以如是相現處胎生，當知此是菩薩摩訶薩善巧方便。</p>
<p>「又復菩薩初入母胎其相云何？所謂：菩薩入母胎時內外清淨，安隱無難，不苦、不惱。如昔天中所受快樂，菩薩入母胎時樂受相應亦復如是，不同世人攬彼父母羯邏藍等穢污不淨為入胎相。</p>
<p>「又復何緣菩薩於母胎中住滿十月，不增減耶？所謂：菩薩不同世人住母胎藏日月數量有增、有減，以增、減故，胎藏不圓，諸根缺減。是故，菩薩滿足十月，胎藏圓滿，諸根具足，無所增減。當知此是菩薩摩訶薩善巧方便。</p>
<p>「又復何緣菩薩不樂宮殿而返於其園林中生？所謂：菩薩於其長時遠離憒閙，樂寂靜處，修寂靜行，有諸天、龍、夜叉、乾闥婆等常所衛護。菩薩欲令迦毘羅城一切人民以諸香華隨喜供養，各得瞻覩。以是因緣，菩薩於其園林中生。</p>
<p>「又復何緣菩薩之母攀其樹枝生菩薩耶？謂：菩薩母不同世間所有母人，當產生時苦受相應，得大苦惱。摩耶夫人生菩薩時樂受相應，得大快樂。以是因緣，菩薩之母攀彼樹枝而生菩薩。</p>
<p>「又復何緣菩薩於母胎中能念能知彼三世事，乃至菩薩入胎、住胎等事悉能知耶？所謂：清淨行菩薩於三界中最上、最勝，正念現前，於一切法無所忘失。是故，菩薩雖住胎中能念能知彼一切事。</p>
<p>「又復何緣菩薩生時唯帝釋天主而來衛護？菩薩生已即為捧接，爾時無復餘天人耶？所謂：帝釋天主先發大願：『菩薩生時為作守護。』以彼往昔善根力故，是故菩薩生時唯帝釋天主而來衛護。</p>
<p>「又復何緣菩薩生已即於四方各行七步，不減至六、不增八耶？所謂：菩薩正士神通變化隨宜方便，其相如是，由此因緣但行七步，無所增減。</p>
<p>「又復何緣行七步已即發是言：『我於世間最尊、最勝，已能解脫老、病、死法。』謂此梵界諸天子眾聞菩薩生悉來瞻禮，各各隨應得其利益。菩薩爾時即自思惟：『但此梵界諸天子眾得知是事，我今欲令一切普得聞知。』作是念已，乃發聲言：『我於世間最尊、最勝，已能解脫老、病、死法。』發是言時，所有三千大千世界諸天子眾及諸梵眾聞是聲已，於須臾間一切皆來至菩薩所，合掌恭敬，隨喜稱讚。以是因緣，乃唱是言：『我於世間最尊、最勝。』</p>

<p class='juan'>佛說大方廣善巧方便經卷第二</p></div>
</div><!-- end of div[@id='body'] -->
</body></html>