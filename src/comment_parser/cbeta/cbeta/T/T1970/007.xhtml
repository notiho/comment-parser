<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍舒增廣淨土文</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu122' />龍舒增廣淨土文卷第七</p><p class="byline">國學進士王日休譔</p>
<div class='div-xu'><p style="margin-left:1em">參禪者多不信淨土。以謂著相。欲直指人心見性成佛。此說甚善。極不易到。反成弊者多矣。今故詳言參禪之弊。且引事跡為證。與諸修行不知其要者。併舉而言。故此卷名指迷歸要。</p>
</div>
<div class='div-other'><a id='mulu123' />
<p class='h1'>青草堂後身曾魯公</p><p>宋朝有二青草堂。在前者年九十餘。有曾家婦人。甞為齋供及布施衣物。和尚感其恩乃言。老僧與夫人作兒子。一日此婦人生子。使人看。草堂已坐化矣。所生子即曾魯公也。以前世為僧。嘗修福修慧故少年登高科。其後作宰相。以世俗觀之無以加矣。雖然此亦誤也。何則此世界富貴不長久。受盡則空。又且隨業緣去。輪迴無有了時。不如且生西方見佛了生死大事。却來作宰相。故雖入胞胎中受生。此一性已不昧。所以雖在輪迴世界中。已不受輪迴。而生死去住自如矣。今未能了生死。乃念區區恩惠。為人作子。則不脫貪愛。永在輪迴。其失計甚矣。</p>
</div>
<div class='div-other'><a id='mulu124' />
<p class='h1'>戒禪師後身東坡</p><p>五祖禪師乃東坡前身。應驗不一。以前世修行故。今生聰明過人。以五毒氣習未除故。今生多緣詩語。意外受竄謫。此亦大誤也。若前世為僧。參禪兼修西方。則必徑生淨土。成就大福大慧。何至此世界多受苦惱哉。聞東坡南行。唯帶阿彌陀佛一軸。人問其故。答云。此軾生西方公據也。若果如是。則東坡至此方為得計。亦以宿植善根。明達過人方悟此理故也。聞魯直前世為婦人。誦法華經。以誦經功德故。今世聰明有官職。此隨業緣來者也。若生西方。豈如是而已哉。</p>
</div>
<div class='div-other'><a id='mulu125' />
<p class='h1'>哲老後身多憂苦</p><p>有哲老者。住京師大剎。四十年不睡。坐禪精苦。如此坐化。後紙襖亦燒出舍利。中官有以三十千買一紙襖者。以其有舍利故也。其効驗已如此。若修西方。必為不退轉地菩薩。即生死自如矣。却來此世界濟渡眾生。有何不可。不知修此。乃生大富貴處。一生多受憂苦。可哀也哉。縱使受大富貴。亦終有盡。依舊輪迴。或云。以哲老之精修。今生多受憂苦何也。答云。佛言。假令百千劫。所作業不亡。因緣會遇時。果報還自受。永嘉大師亦云。了則業障本來空。未了應須還宿債。以哲老不曾了。得生死大事。今世生於大富貴處。乃前生願心也。多受憂苦者。乃因緣會遇而還千百世之宿債也。若生西方。則宿債不須還矣。何則死生自如故。雖入一切眾生生死界中。不作濟渡。一性已不昧。而超脫三界。豈須還宿債哉。且以哲老之精修。猶不能超脫三界。豈非三界之岸極高。其苦海極深。其波濤極急。故不易超脫乎。修西方而超脫者伏佛力也。有佛而不倚仗。猶窮賤餓人見富貴者而不倚仗。哀哉。</p>
</div>
<div class='div-other'><a id='mulu126' />
<p class='h1'>古老後身耽富貴</p><p>有惠古長老。先住舒州太平。次住浙東大剎。亦名行尊宿也。死而生於宰相家。後生登高科。世固以為榮矣。然此甚失計也。何則前世齋戒。今世食肉。必以食肉為美矣。前世清修。今世近色欲。必以色欲為美矣。前世恬靜。今生享富貴。必以富貴為美矣。譬如入泥一步。深如一步。奈之何哉。楞嚴經云。聞所聞盡。盡聞不住。覺所覺空。空覺極圓。蓋謂所聞之事盡矣。盡聞其不住也。故世間雖享快樂。其如不住何不住則過去。過去則不能久也。又覺其所覺者皆歸於空。空則無實矣。誠能於此空而覺之則真覺之誠極圓。而無復墜墮也。使古老而悟此理。必不住宰相家。縱未能悟明真性。且修西方以脫去輪迴可也。楞伽經謂。世間修行人如澄濁水。澄之雖清。未去濁脚。攪之復濁。古老之謂也。如生西方見佛得道。復來生此世界。則若刷去濁脚純為清水。雖攪之不復濁矣。故雖名行尊宿。亦不可不修西方。古老足以鑒矣。</p>
</div>
<div class='div-other'><a id='mulu127' />
<p class='h1'>西方如現受官</p><p>譬如人有一官而不受。必欲修學為大魁。其志固美矣。然大魁不可必得固。不若且受其官。一向修學。如得大魁。則若錦上添花。若不得之。不失其為官人。修西方者且受官之謂也。一向修學者。兼以參禪方謂也。不得大魁者。參禪未悟之謂也。不失其為官人者。直脫輪迴。大受快樂之謂也。既生西方見佛聞法。烏有不大悟哉。故西方之說誠不可廢。</p>
</div>
<div class='div-other'><a id='mulu128' />
<p class='h1'>三菩薩修兜率</p><p>智者十疑論云。三菩薩修兜率。一名無著。二名世親。三名師子覺。若云先生兜率見彌勒者即來相報。師子覺先亡數年無報。次世親亡三年乃來報云。天日長。我生兜率。禮彌勒佛。聽其說法。即來相報。已三年矣。問師子覺如何。云。生兜率外院。戀著天樂。即不曾見佛。且以菩薩而修。兜率猶有戀著不見佛者。此輪迴之根本。是知兜率難修有墜。非比西方易修無墜也。智者又云。有見釋迦佛而不得道者。若修西方見阿彌陀佛。無不得道。則釋迦佛與阿彌陀佛。其願力功德威神小大固不同矣。故大慈菩薩云。十方三世佛阿彌陀第一。念其名號。消一切罪。遂生淨土。宜哉。</p>
</div>
<div class='div-other'><a id='mulu129' />
<p class='h1'>法華尼後身作官妓</p><p>歐陽永叔知頴州。一官妓口氣作蓮華香。有僧知宿命言。此妓前世為尼。誦法華經三十年。一念之差遂至於此。問妓云。曾讀法華否。答曰。失身於此。何暇誦經。與以法華。則讀誦如流。與之他經。則不能讀。以此知僧言可信矣。使此尼知西方法門。則上品上生可也。不知而墜墮於妓。可不哀哉。以此知。能用西方法門教人者。其濟拔之功大矣。福報豈易量哉。</p>
</div>
<div class='div-other'><a id='mulu130' />
<p class='h1'>十二緣圖</p><div><img src='../images/T47p0276_01.gif' alt='T47p0276_01.gif' /></div>
</div>
<div class='div-other'><a id='mulu131' />
<p class='h1'>三界六道輪迴圖</p><div><img src='../images/T47p0276_02.gif' alt='T47p0276_02.gif' /></div>
<p>無明謂暗昧真性。行謂動作。識謂魂識。</p>
<p>　　自阿鼻大地獄至他<span class='note-inline'>(長行寫者是十二因緣圖短行寫者是三界六道圖)</span>。</p>
<p>名謂受想行識。色謂色身。六入謂六根。</p>
<p>　　化自在天。皆名欲界。</p>
<p>觸謂觸六根者。因暗昧真性故。不能寂。</p>
<p>　　以有情欲也。上有色。</p>
<p>然不動。乃生魂識。因有名色。遂有六入。</p>
<p>　　界。止有色身無男女。</p>
<p>因六入故有觸。因觸故受。因受故愛。因。</p>
<p>　　之形。又上有無色界。</p>
<p>愛故取。因取故常有。之因此復受生。因。</p>
<p>　　亦無色身。止有魂識。</p>
<p>生故有老死相牽。緣不斷故名十二緣。</p>
<p>　　如鬼神。此總名三界。</p>
<p>　觀此豈可迷於他塗而不修西方。</p>
</div>
<p class='juan'>龍舒增廣淨土文卷第七<span class='note-inline'>(終)</span></p>
</div><!-- end of div[@id='body'] -->
</body></html>