<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成實論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1646
<div class='div-pin'>
<p class='juan'><a id='mulu1' />成實論卷第一</p><p class="byline">訶梨跋摩造</p><p class="byline">姚秦三藏鳩摩羅什譯</p><a id='mulu2' /><a id='mulu3' /><a id='mulu4' />
<p class='h1'>發聚中佛寶論初具足品第一</p>
<div class="lg regular"><div class='lg-row'>前禮所應禮，　自然正智者，</div>
<div class='lg-row'>一切智應供，　大師利世間，</div>
<div class='lg-row'>亦禮真淨法，　及聖弟子眾，</div>
<div class='lg-row'>今欲解佛語，　饒益於世間。</div>
<div class='lg-row'>論應修多羅，　不違實法相，</div>
<div class='lg-row'>亦入善寂中，　是名正智論。</div>
<div class='lg-row'>譬如天日月，　其性本明淨，</div>
<div class='lg-row'>煙雲塵霧等，　五翳則不見。</div>
<div class='lg-row'>邪論覆正經，　其義不明照，</div>
<div class='lg-row'>正義不明故，　邪智門則開。</div>
<div class='lg-row'>罪負惡名聞，　心悔疲倦等，</div>
<div class='lg-row'>此衰惱亂心，　皆由邪智起。</div>
<div class='lg-row'>若人欲除此，　罪負等衰惱，</div>
<div class='lg-row'>為求正論故，　當近深智者。</div>
<div class='lg-row'>親近深智者，　是正論根本，</div>
<div class='lg-row'>因此正論故，　能生福勝等。</div>
<div class='lg-row'>雖有利智人，　誦百千邪論，</div>
<div class='lg-row'>於眾不能得，　辯才名聞利。</div>
<div class='lg-row'>知佛法第一，　說亦得樂果，</div>
<div class='lg-row'>欲令法久住，　不為名聞故。</div>
<div class='lg-row'>廣習諸異論，　遍知智者意，</div>
<div class='lg-row'>欲造斯實論，　唯一切智知。</div>
<div class='lg-row'>諸比丘異論，　種種佛皆聽，</div>
<div class='lg-row'>故我欲正論，　三藏中實義。</div>
</div><p>於是說論。</p>
<p>問曰：我今知汝說成實論。汝先言：前禮所應禮，所謂為佛。何故名佛？成何功德故應禮耶？答曰：佛名自然人，以一切種智知一切法自相差別，離一切不善、集一切善，常求利益一切眾生，故名為佛。教化所說是名為法，行此法者名之為僧。如是三寶應禮因緣，我今當說。佛五品具足故，為世間天人所敬。</p>
<p>問曰：諸餘聖人亦復有此五品功德，與佛何異？答曰：佛五品法具足清淨。所以者何？身等諸業無錯謬故，戒品具足。又佛尚不誤毀禁戒，況當故犯。又久集慈悲，惡心不發，如經中說佛語阿難：若人從生習慈，能起惡不？不也。世尊！佛久集善性，不為自守、怖畏名聞而持禁戒。又於無量佛所久修戒行，拔三毒根永無餘習。以是等緣戒品具足。定品具足者，佛依此定得一切智，以此故知定品具足。如酥油多、燈炷大故，光明亦大。又佛定堅固如漆漆木；餘人禪定如華上水，不得久住。又佛禪定於無量劫次第漸成，故能具足。又如來定不待眾緣，若人若處若說法等；餘人不爾。又如來定常深修習，如人自字恒憶不忘。佛入禪定不加心力。又譬如人自於住處，乃自語言安隱無難。佛處定中亦復如是，故言如來常在三昧。又壞禪定大喜等法，佛悉善斷。又定果報得自在神通最勝第一，以如意通於一念頃能過十方無量世界，一切所為隨意即辦，於諸變化自在無礙，心能普周一切諸法，其餘眾生莫能及者。又佛成就聖自在法，於可樂中生不樂想，於不樂中能生樂想，於樂不樂能生捨想。</p>
<p>問曰：於不樂中可生捨想，云何於中能生樂想？答曰：善修心故，於惡口等不樂法中不以為礙，於餘神通天眼、天耳、知他心、智宿命通中亦無所礙，以定力故神通無礙。於諸禪定通達明了，其餘眾生不聞其名，唯有如來出入無礙。又佛禪定名之為力，如十力中說，餘人無有，是故如來定品具足。慧品具足者，有二種無明，一障禪定、二起煩惱，如來悉斷，斷相違故慧品具足。又得自然法，不從他聞，巧於言辭、善知義趣、辯才無竭、智慧無盡。又餘眾生於諸技術不能具足，唯佛盡知無有減少，是故如來慧品具足。又佛所說法善於義趣，餘小智人有所言說不能無過，唯有如來所言無失，故知如來慧品具足。又無量功德成此智慧，故能具足。又說微妙法無有錯謬，如不淨觀破婬欲等。又智慧勝故威儀亦勝。以是等緣慧品具足。解脫品具足者，於二無明心俱解脫，無有餘習永不退轉，如是等名解脫具足。解脫知見具足者，能於一切斷結道中念念悉知，如人伐木手執斤斧，邊有智者知柯微盡。佛亦如是，於斷結智念念所盡悉分別知。又知眾生深心所念，如應說法令得解脫，是故能於眾生一切解脫道中知見具足。又佛世尊知時說法，如䤟扶盧梵志等也。又如來善知諸法差別，應為是人說如是法，如佛語阿難：應為車匿說離有無經。是故如來善知解脫。又善方便斷眾生垢，如為難陀以欲斷欲。又先知眾生信等根熟，然後說法，如羅睺羅。又有眾生為業報障不得解脫，佛能令盡，然後說法。又有眾生待時漏盡，如《夫婦經》說。又有眾生待人漏盡，如舍利弗待阿說嗜。又有眾生待處漏盡，如弗迦沙王。又有眾生待伴漏盡，如放牛難陀待阿由陀村人等。又有眾生待佛真身、又待化身而得漏盡，佛悉別知而為說法，令得解脫。又佛種種說妙法故，能破一切障。解脫法故，名解脫知見具足。又佛說法善於義趣，不說非義無果報事。又佛漸次說解脫道，猶如算數，見故易解。又佛知眾生宿植善根，次第說法。又佛現得解脫而為人說，不從他聞。又佛法具足多諸技能，如以眾藥具足療病。佛法亦爾，以眾治門除一切煩惱，如九想等大小諸結不能反害，故能具足破諸煩惱。又無上方便濟度眾生，或以軟語、或以苦言、或復兼以軟言苦言。是為如來解脫知見具足。</p>
</div>
<div class='div-pin'><a id='mulu5' />
<p class='h1'>十力品第二</p><p>復次，佛十力成就故智慧具足。以往反因緣故說十力。初處非處力，是因果中決定智也。知從是因生如是果、不生是果，如行不善必得苦報、不生樂報。是處名有是事，非處名無是事。是初力者，諸力之本。</p>
<p>問曰：世間亦知因果是處非處，如從麥生麥、不生稻等。答曰：處非處力，知業等法，故名此力甚深第一，諸天世人所不能及。又了知生法因、次第、緣、增上，是故此力名為微妙。謂知去來現在諸業及諸受法，知處知事、知因知報，是故此智名之為力。以知三世處事因報，故名甚深。所以者何？或謂過去未來無法，故佛於此說言有力。又法在過去未來世中雖無現相，佛亦現知。</p>
<p>復次，業有二種，若善、不善。或有善業而現受苦，如以持戒而受諸惱。或有罪業今現受樂，如為破戒而得自在。或有生疑，謂未來世亦如現在。是故如來次業說受。受法四種，有現苦後樂、現樂後苦、有現樂後樂、現苦後苦，佛悉了知處、事、因、報。處名受者，事名施物，因名施心，如經中說：先心歡喜，施時心淨，施已無悔。是業得果，名之為報。唯佛能知是業多少，若定不定、現報生報及後報等悉知無餘，故名為力。佛於諸禪、解脫、三昧、三摩跋提，知垢知住、知增知淨。於此義中，禪名四禪四無色定，即是色界無色界業。解脫者謂八解脫，能盡是業。是禪無色定及八解脫名為三昧，得是三昧用現在前名三摩跋提。三摩跋提分別四種，隨垢、隨住、隨增、隨淨，知垢者隨垢定，知住者隨住定，知增者隨增定，知淨者隨達定。隨達定者，煖、頂、忍等四法是。佛於此等悉知無餘，故名為力。佛了知眾生諸根利鈍。信等根勝故名為利，如諸佛等。鈍名不及，如蛇奴等。無有中根，以不定故。利根有邊如諸佛，鈍亦有邊如蛇奴，中無邊故不說中根。</p>
<p>復次有二種道，信行、法行。復有二道，難道、易道。異此二道，故名為中。觀人利鈍，是故為中。又隨所樂故根有差別。樂信根故名為信。多有智慧人諸根皆勝，以所樂故名和伽利，信根為勝。如是諸根悉知無餘，故名為力。佛知眾生各有所樂，樂名為欲，如人樂酢則欲於酢。佛隨所樂，各各別知，謂是眾生樂於五欲、或樂修道。如是知已，隨宜說法，故能廣度一切眾生。佛知世間無量種性，眾生久習所樂則成其性。如調達等，世世謗佛，惡心轉深，便名為性。善性亦然。或有眾生，從性起欲、或緣現起。如來善知所樂及性，故名為力。佛知一切所至處道，知行是道生地獄中乃至生天，知行是道得至涅槃。是業皆從根欲性生。有漏業故生五道中，無漏業故得至涅槃。先但說道，今說道果。又先總相說，今分別說。有如是業趣於地獄，有如是業能到涅槃。趣地獄者亦有差別，是業當墮活地獄中，是業當墮黑繩地獄，是故佛於第七力中知細微業，餘人若知不能分別，故名為力。佛如是知過去業果，名宿命智力。又佛應知眾生先所行道，知已說法，故於宿命說有智力。又佛念過去一切生處，若在色處、若無色處，自知己身亦知眾生，故名為力。佛天眼智，見未來世三有相續，知三種業、四種受法，亦為記說，了知無礙故名為力。以漏盡力，知不相續眾生命終，或有相續、或不相續。是力皆為一切眾生至處道力，總說涅槃道。今此力中廣分別說，佛因垢淨故有十力，得九力故則智成就，得第十力故則斷成就。智斷具足，故名世尊，天人所敬。</p>
</div>
<div class='div-pin'><a id='mulu6' />
<p class='h1'>四無畏品第三</p><p>又佛成就四無所畏，是故應禮。四無畏者，如來得一切智、一切漏盡，能說障道及盡苦道。此四法中，若有人來如法難問，我無所畏。初無畏者是一切智，亦是九力。第二名斷，即第十力。智斷具足故，如來自己功德具足。後二無畏，令他具足。佛說障礙是實障法，所謂不善或善有漏，障解脫故名障礙法，為離障礙故說出道。</p>
<p>問曰：如汝此中所說諸力即是無畏，今力與無畏有何差別？答曰：智名為力。以此力故有所堪受，是名無畏。有愚癡人無慚愧故多所堪受，如來堪受從智慧生。又以智故不畏他人，故名無畏。所以者何？或雖有智猶怯弱故。又智名為力，能說是智名無所畏。所以者何？有人雖知，不善說故。又能勝他人名為無畏。所以者何？有人雖知，不勝他故。又智無盡故名為力，辯才無盡故名無畏。復次說有義趣故名為力，所說自在名曰無畏。又因名為力，果名無畏，以從智中生無畏故。又人從生怯弱，後得少智便能無畏；何況世尊，從久遠來其心廣大，又得一切智，而當有畏？</p>
<p>復次有人，不能勝他故有所畏；無有一人佛不勝者，故無所畏。又有論者，善於言辭亦善義趣則無所畏，佛即是也，得一切智故善於義趣，得無礙辯故善言辭。或復有人於事無力而生怖畏。如來逮得一切智故，於一切事無不有力。一切經書、一切論議，皆悉通達明了問答，故無所畏。復次人有短闕，若家若性、若色若戒、多聞智等，故致譏論。如來於此都無所闕，是故無畏。又如法論者不可破壞，佛即是也，如阿叔羅婆羅門語世尊言：如法論者難勝難壞，順道論者、思量論者、有因論者亦復如是。復次若人成就四種論法亦難勝難壞，一者住於正報、二者受因非因、三者能受譬喻、四者住論法中。佛具此四，諸天世人無能勝者，故無所畏。復次不諮善師而論議者則易可壞。如來昔曾於錠光等無量佛所修集論法，故不可壞。復次佛說二諦，所謂世諦、第一義諦，是故智者所不能壞。凡夫無智亦不與諍。又佛不與世間共諍，世間謂有、佛亦說有，世間謂無、佛亦說無，是故無諍，以其無諍故不可壞。復次論有二種，一者真實論、二諂曲論。諸外道等多諂曲論，佛真實論故不可壞。又佛法中正行淨故論議亦淨，正行清淨名盡苦因。諸外道論有相似因，無正因故不能得勝。又佛經清淨，所說義趣不違實相，不同外道。又佛所說道不但隨語，皆心自知，如經中說佛告比丘：汝等莫但信我語也，當自知見、自身證行。又言：汝來，諸無諂者，若我晨朝為汝說法令夕得道，夕為說法令晨得道。復次若人於法有所不達便止不言，設有所言亦必可壞。佛無不達故能無畏。又如來得諸無礙智，於一切法無不通達，故無所畏。又小智不知大人所知，大能知小，佛於眾生最為大故，能知小論，故無所畏。又諸外道論因所見起，佛知是見從眾緣生，知集知滅、知味知過、知出，諸外道等不能盡知故生諍論。佛以一切種智知一切法故，能破壞一切諸論，不為一切諸論所壞，故無所畏。如是等緣名力、無畏差別義也。</p>
<p>問曰：佛於諸法悉無所畏，何故但說四無畏耶？答曰：說四則為總說一切無畏。所以者何？前二無畏自說智斷，後二無畏為他說障道法、說盡苦道，亦名智斷。師及弟子智斷具足故，名總說一切無畏。</p>
<p>問曰：眾生何故疑佛非一切智人？答曰：佛所言說或有似非一切智人，如佛問言：汝從何來？有如是等。又如經中說：有人若至城邑聚落問其名字，我不說是一切智人。聞斯經者，疑佛非是一切智人。又佛所說似有貪著，如經中說佛言：善來比丘！汝於此身為得大利，隨順我法我則歡喜。有似瞋語，如語調達：汝為死人，是食唾人。又似慢語，自言：我是人中師子，成就十力、四無所畏，於大眾中能師子吼。又似見語，言：善持我法如擎油鉢。又語調達：我不以眾與舍利弗、目揵連等，況當與汝。有小智人聞斯等言，便謂如來諸漏未盡。又佛說諸欲是障道法，有人雖受亦能得道。又比尼中所說遮法，有人毀壞亦能得道，小智疑佛不知障法。有人修道亦有結使，小智生疑，謂修聖道不能盡結，既不盡結何能離苦？是故如來於此四法說無所畏。</p>
<p>問曰：如向所疑當云何斷？答曰：佛隨俗語，世間亦有知而問者，不以為過。佛亦如是，在世間故隨俗而問。又世間亦有心無貪著而言似有貪有如是等，佛亦如是，利眾生故現有是言。若言欲非障法，如來說欲實是障法，若欲在心則無修道，要先除欲然後得道。若言雖犯遮法猶得道者，破實遮法必無得道，若非實罪，以重緣故，佛還自聽，非壞遮法。若言修道亦有結者，聖道能破一切結使，未具足故不能盡破。譬如酥性能破熱病，以服少故不能消盡。修道亦爾，是故無咎。如來成就四無所畏，是故應禮。</p>
</div>
<div class='div-pin'><a id='mulu7' />
<p class='h1'>十號品第四</p><p>復次，經中說如來等十種功德，謂如來、應供、正遍知、明行足、善逝、世間解、無上調御、天人師、佛、世尊。如來者，乘如實道來成正覺，故曰如來。有所言說皆實不虛，如佛問阿難：如來所言頗有二不？不也。世尊！故名如說。復次如來從得道夜至涅槃夜，於其中間所說皆實，不可破壞，故名如說。又以一切種智知前後際，然後說故，所言皆實。又諸佛世尊憶念堅固無所忘失，有人或以比智而有所說、有隨經書、或有現在不能善見而有所說，是人所說若得若失。如經中說：比智者言或得或失。佛於諸法現知已說，是故所言皆不可壞。名實說者，又佛所說皆說實義，不如餘人有實不實，故不可壞。又所言應時，如經中說佛知眾生心喜心樂乃說道法，故名如說。又應為說者即為說之，如《緊叔伽經》中說。又所應說法而為說之，所謂若略若廣陰入門等，是故所說無非真實。復次有二種語法，一依世諦、二依第一義諦。如來依此二諦說故所言皆實。又佛不說世諦是第一義諦、不說第一義諦是世諦、是故二言皆不相違。復次，如來若遮若開亦不相違。隨所為事遮，不即此事開；隨所為事開，不即此事遮，是故所言皆不相違。又有三種語法，一從見生、二從慢生、三從假名生。佛無二種語，於第三語清淨無染。又有四種語法，見、聞、覺、知法。佛於此四，所言清淨，心無貪著。又有五種語法，過去、未來、現在、無為及不可說。是五種法，佛悉通達，明了知已然後乃說，故名如說。能如說故，名為如來。以煩惱盡故得此法，貪恚癡等是妄語根本，滅此諸結，是故應供。復次，如來說應供法，是滅結法由正智生，以無常等慧正觀法故諸煩惱盡，故因正智生應供法。是正智法從明行生，前際後際及不相續善通達故，得名正智。盡行施等波羅蜜故，諸明行足；餘人亦於無始生死行施等法，無正行故，不名善逝。佛有正道行施等行，故名善逝。得此五法，如來自<span class='corr'>己</span>功德具足。得正智故，能知世間一切心念，知所念已而為說法，故名無上調御。所當調者無不調伏，已調伏者永不敗壞。所調伏者天人是也，故名天人師。或有生疑：云何？以生人而能化天，故言我是天人師也。佛者，若過去未來現在諸法，有為無為、有盡無盡、若麁若細等一切諸法，坐道場時除無明睡，得一切智朗然大悟，故名覺者。如是九種功德具足，於三世十方世界中尊，故名世尊。佛十號具足故，自身具足、他亦具足，自利利人，是故應禮。</p>
</div>
<div class='div-pin'><a id='mulu8' />
<p class='h1'>三不護品第五</p><p>佛身口意業不護。所以者何？佛無不淨身口意業欲令他人不見不知。又諸餘人或有無記，似如不淨身口意業，智者所呵。佛亦無也。所以者何？如來一切身口意業，皆由智慧正憶念起，若諸妄念少智之人無如是業。又世間人或卒誤語，佛無此等。又佛善修身戒心慧如是等法，以善修故，一切不善及似不善業皆悉除滅。復次世尊從久遠來修行善法，不適今也，是故諸業性淨不護。又佛常樂戒行，不以怖畏墮惡道等。又佛一切身口意業，皆為利人故無不善，以無不善故不須護以淨，不護業是故應禮。又佛成就三念處故，所以應禮。若說法時，聽者一心不以為喜，若不一心不以為憂，常行捨心。所以者何？佛貪恚習無有餘故。又知諸法畢竟空故，無憂無喜。又佛善集大悲心故，於善不善，心無憂喜等起大悲。又佛深知眾生各各性故，若善心聽不以為喜，不善心聽不以為憂，以性爾故常行捨心。又佛心堅固猶如大地，去重不高，若置重物亦復不下；餘凡夫人其心如稱，少增而下、少減而高。又佛世尊名大悲者，是故天人皆應敬禮。又捨深禪定，樂為人說法。餘人悲心無所成辦，世尊大悲能濟眾生，故名有果。又以大悲成無上道，更無餘緣。復次佛無我心，少欲知足最為第一，以大悲故自歎己身。又佛性柔和，以大悲故有苦切言，起大方便受諸勤苦，為度眾生。又佛以大悲度眾生故，住於世間受五陰身，如熱鐵丸於須臾頃不可堪忍。又佛世尊善修捨心，捨此捨心常行大悲，故可尊敬。又佛為善人善中之善。所以者何？自得大利亦利他人，自利利人故名善人。又佛為眾生真善知識，如經中說：我是眾生真善知識，是憐愍者、利益者等。又佛世尊有精進等諸功德聚，如和利以百句讚佛。有此功德，是故應禮。又佛自說功德，<span class='corr'>如</span>《增一阿含．如來品》中自說：我是人中師子、人華人象，於沙門中第一沙門，婆羅門中亦是第一，眾聖中王。行無錯謬，不隨苦樂者，我身是也。</p>
<p>問曰：佛以何故自讚其身？自讚身者是愚人相。答曰：世尊不求名利，但為他故自歎己身。又佛無我心，為利人故自歎無咎。又以因緣少多自讚，於佛功德不能說盡，是故不墮愚人相中，不自高故。又如《清淨經》中，舍利弗住於佛前讚佛功德，是故應禮。又少欲知足等無量功德皆在佛身。所以者何？佛集一切諸功德故。以是等緣應敬禮佛。</p>
</div>
<div class='div-pin'><a id='mulu9' /><a id='mulu10' />
<p class='h1'>法寶論初三善品第六</p><p>問曰：汝言應禮法，以何功德故應禮耶？答曰：佛自讚言：我所說法，初中後善，義善、語善。獨法具足清淨調柔、隨順梵行。初中後善者，佛法無時不善，於少壯老三時皆善，入時行時出時亦善。又初止惡、中捨福報、後一切捨，是名三善。又佛三時常說正法，不雜非法如餘外道。又初中後時常為智者之所愛樂。又於三時一切甚深，不如餘經初麁、中細、後則微末。以是等緣故名三善。義善者，佛法義有深利益，得今世利及後世利、出世道利，不如外典願增天眼。語善者，隨方俗語能示正義，故名語善。所以者何？言說之果所謂義也。是故諸所言，說能辯義理，是名語善。復次佛法貴如說行、非但言說，是故隨方俗語能令得道，名為語善；不如外典但貴語言，若失語言、若失音聲辭主得罪。復次善說真諦故名義善，善說世諦故名語善。獨法者，佛但說正法，不為戲論說往古事，亦不雜說法及非法。又獨法者，但為無餘涅槃故說。又獨佛能說，故曰獨法。</p>
<p>問曰：有聲聞部經但聲聞說，又有餘經諸天神說，汝何故言獨佛說耶？答曰：是法根本皆從佛出，是諸聲聞及天神等皆傳佛語。如比尼中說：佛法名佛所說、弟子所說、變化所說、諸天所說。取要言之，一切世間所有善語皆是佛說，故名獨法。具足者，佛所說法無所減少，如《欝陀伽經》中說具足相。又佛法者，不待餘經而得成也。如和伽羅那經待五種經然後得成，佛法不爾，於一偈中其義具足，如說諸惡莫作、諸善奉行、自淨其意、是諸佛教，故名具足。清淨調柔者，二種清淨故，名清淨調柔。語清淨故名曰清淨，義清淨故名曰調柔。又佛聽於正義中置隨義語，於正語中置隨語義，不如外道隨經而取。又佛法中依法不依人，法亦分別依了義經不依不了義經，是名淨法，非但隨經。又佛法中有三法印，一切無我、有為諸法念念無常、寂滅涅槃。是三法印，一切論者所不能壞，以真實故，名清淨調柔。隨梵行者，八直聖道名為梵行。梵名涅槃，是道能到，故名梵行。法寶成就如是功德，是故應禮。</p>
</div>
<div class='div-pin'><a id='mulu11' />
<p class='h1'>眾法品第七</p><p>復次佛自讚言：我法能滅、能到涅槃、能生正智、能善將導。能滅者，滅貪恚等諸煩惱火，故曰能滅。如習不淨觀滅婬欲火，如習慈心滅瞋恚等，不如外道斷食等法，故名能滅。能到涅槃者，佛法究竟必至涅槃，不如外道住有分中著禪定等。又佛法中說一切有為皆有過患，無稱讚處，不如婆羅門讚梵世等，故名佛法能到涅槃。能生正智者，所有佛法皆為涅槃，是故能生正智。又佛法中有真智果，如從聞慧生思慧、從思慧生修慧，故名佛法能生正智。能善將導者，佛法先自善成，後令他人住正法中，故名善導。復次佛法有六：一曰善說、二曰現報、三曰無時、四曰能將、五曰來嘗、六曰智者自知。善說者，佛說諸法如法實相，若不善法說不善相、善說善相，故名善說。現報者，佛法能得現世果報，如經中說：晨朝受化令夕得道，夕為說法令朝得利。又現報者，如說現在，《沙門果經》中說：現得恭敬名聞、禪定神通等利。復次佛法皆有義理，故能致得恭敬現報、後報及涅槃報；諸外道法無義理故，尚無現報及後世報，何況涅槃，故曰現報。無時者，佛法不待某日月歲星宿吉凶乃得修道、某日月歲不得修道，不如婆羅門法，初春婆羅門受火、春末剎利受火等，復有或待日出或日未出而供養火，如見五穀待時而種，或謂佛法亦當如是，故說無時。如經中說：佛法易行，行住坐臥無時不得。能將者，以正行故能將眾生至解脫處，故名能將。來嘗者，佛法應當自身作證，不但隨他。如佛語比丘：汝等莫但信我語也，當自思惟是法可行、是不可行。不如外道語弟子言：捨是問答，如人淨洗不喜塵土，當如聾瘂但隨我語。故曰來嘗。智者自知者，是佛法利，智慧人乃能信解；斷食等麁，愚者信樂，智者不受，以正智慧能破煩惱，如是等法智者乃解。雖以甘饍充足其身，一心精進貪恚不染，如是等事智者現知，如人病愈自知得離，如水相冷飲者乃知。復次或有過語法，如地堅相。堅何等相？不得語答，觸乃可知，如生盲人不可語以青黃赤白。若人不得佛法味者，不可語以佛法實義，以寂滅故。復次佛法可自證知，不可以己所證傳與他人，如財物等。如《婆羅延經》中佛言：我不能自斷汝疑，能證我法汝疑自斷。復次是法到他身時，不可得見如火傳等。又凡夫愚人為無明山所障覆故不信是法，如因阿夷羅曰沙彌說大山喻，故言智者自知。復次佛法甚深、開示則淺，斷除虛偽，流布天人。甚深者，佛法甚深，以不知因故。世間多見現果、不能知因，故說自在天等邪因。十二因緣深故難解，世間智淺，於佛法中不生深想，不能通達眾因緣法。乃至小草以眾因緣思惟觀察，其相轉深。如佛所說：眾因緣法，是事甚深。愛盡離滅及涅槃處，是亦難見。</p>
<p>問曰：若因緣甚深，阿難何故生淺想耶？答曰：有論師言，是語不然。阿難是大弟子，通達法相，云何當言因緣法淺？又若以總相觀因緣法，故生淺想。所以者何？是人不能善分別觀煩惱業故。復次若人於本所學事得究竟，便生淺想，如得大智還觀初章。或復有人智慧未成，於甚深法則生淺想。又佛善說法故，或有眾生便生淺想。復次佛法皆空，是空甚深，佛以種種因緣譬喻宣示，義則易解，小兒亦知，如須陀耶沙彌等。復次佛法堅固，諸言說中最為真實，不如婆羅陀羅摩延經等但有語言、無有實義。如盧提梵志言：世尊！諸比丘等於利益法真實法中精勤修學，所謂漏盡。復次佛法為利益一切世間故說，不如婆羅門言婆羅門法但自得道，餘人不得。又佛法尊重，諸天王等五欲自恣亦來信受。以是因緣故應禮法。</p>
</div>
<div class='div-pin'><a id='mulu12' />
<p class='h1'>十二部經品第八</p><p>復次佛法分別有十二種：一修多羅、二祇夜、三和伽羅那、四伽陀、五憂陀那、六尼陀那、七阿波陀那、八伊帝曰多伽、九闍陀伽、十鞞佛略、十一阿浮多達磨、十二憂波提舍。修多羅者，直說語言。祇夜者，以偈頌修多羅，或佛自說、或弟子說。</p>
<p>問曰：何故以偈頌修多羅？答曰：欲令義理堅固，如以繩貫華次第堅固。又欲嚴飾言辭令人喜樂，如以散華或持貫華以為莊嚴。又義入偈中則要略易解。或有眾生樂直言者、有樂偈說。又先直說法，後以偈頌，則義明了，令信堅固。又義入偈中，則次第相著，易可讚說，是故說偈。或謂佛法不應造偈似如歌詠。此事不然，法應造偈。所以者何？佛自以偈說諸義故。又如經言：一切世間微妙言辭皆出我法。是故偈頌有微妙語。</p>
<p>和伽羅那者，諸解義經名和伽羅耶。若有經無答無解，如四無礙等經，名修多羅。有問答經，名和伽羅那。如說四種人，有從冥入冥、從冥入明、從明入冥、從明入明。從冥入冥者，如貧賤人造三惡業墮惡道等。如是等經名和伽羅那。</p>
<p>問曰：佛何故說無答無解經？答曰：有經義理深重，是經義阿毘曇中當別說，是故不解。或有人言：佛所說經皆有義解，但集法者撰深義經置阿毘曇中。如因內結外結，人終夜解義，此義應在結使聚中。</p>
<p>伽陀者，第二部說祇夜。祇夜名偈，偈有二種：一名伽陀、二名路伽。路伽有二種：一順煩惱、二不順煩惱。不順煩惱者，祇夜中說，是名伽陀。除二種偈，餘非偈經名憂陀那。尼陀那者，是經因緣。所以者何？諸佛賢聖所說經法要有因緣，此諸經緣或在修多羅中或在餘處，是名尼陀那。阿波陀那者，本末次第說是也。如經中說：智者言說則有次第，有義有解不令散亂，是名阿波陀那。伊帝曰多伽者，是經因緣及經次第。若此二經在過去世，名伊帝曰多伽，秦言此事過去如是。闍陀伽者，因現在事說過去事。如來雖說未來世事，是事皆因過去現在故不別說。鞞佛略者，佛廣說經名鞞佛略。有人不信，謂諸大聖樂寂滅故，不喜憒閙、厭世雜語，拔樂眾根故不樂廣說，如經中說：有得道人過二月已乃出一言。為斷此故，說有廣經，饒益他故。如說如來二種說法：一廣、二略，廣勝略故。阿浮陀達磨者，未曾有經。如說劫盡大變異事、諸天身量、大地震動。有人不信如是等事，是故說此未曾有經，現業果報諸法勢力不思議故。憂波提舍者，摩訶迦栴延等諸大智人廣解佛語，有人不信謂非佛說，佛為是故說有論經。經有論故，義則易解。是十二部經名為佛法。法寶具足如是功德，是故應禮。</p>
</div>
<div class='div-pin'><a id='mulu13' /><a id='mulu14' />
<p class='h1'>僧寶論初清淨品第九</p><p>問曰：汝先言應禮僧，何故應禮？答曰：佛於處處自讚歎僧，是僧寶戒品清淨，定品、慧品、解脫品、解脫知見品清淨，應請、應禮、合掌、供養，無上福田、能益施者。戒品清淨者，佛弟子眾持戒無瑕，乃至小罪深懷畏懼。又佛弟子不為福報生人天等，亦不怖畏墮地獄等，而勤持戒但樂善法，故名清淨。又持淨戒不限時節，不如婆羅門六月持戒，長夜受持乃至究竟，故名清淨。又持淨戒離於二邊，離五欲樂亦離苦身，故名聖所愛戒，是戒名為智者所愛。又心淨故戒亦清淨。又深心止惡，不但守戒怖畏後世，故名僧寶戒品清淨。定品清淨者，若定能生真智，故名清淨。慧品清淨者，若慧能盡煩惱，故名清淨。解脫清淨者，若得盡諸煩惱非但能遮，故名解脫清淨。解脫知見清淨者，於諸煩惱盡中得智，謂我生盡，非未盡煩惱中言我生盡，是名解脫知見清淨。應請應禮應供養者，以能具足如是功德故，應求請禮敬供養。福田者，於中殖福獲報無量，乃至涅槃猶不可盡。能益施者，能令施者功德增益。如八功德田滋茂五穀不令敗壞，僧田亦爾，成就八功德故，能令施種功德增長，是故應禮。</p>
</div>
<div class='div-pin'><a id='mulu15' />
<p class='h1'>分別賢聖品第十</p><p>問曰：以何法故名之為僧？答曰：四行四得戒定慧等功德清淨，故名為僧。四行者，行須陀洹、行斯陀含、行阿那含、行阿羅漢。四得者，須陀洹、斯陀含、阿那含、阿羅漢。行須陀洹有三種人：一隨信行、二隨法行、三隨無相行。信行者，若人未得空無我智，信佛法故隨佛語行，故名信行。如經中說：我於是事以信故行。若得真智則不但隨信行，如經中說：知不作者、不信者等，是名上人。是故當知未得真智名隨信行，如經中說：若人於法能以少慧觀忍樂者，是名信行。過凡夫地、未得須陀洹果，於其中間不得命終，是名信行。是人在聞思慧中正觀諸法，心忍欲樂，雖未得空無我智，能生世間似忍法心，自此以來名過凡夫地。所以者何？後當廣說。若無信等五根，是人則住外凡夫中。是人漸習得煖法等修慧，仍本名故，亦名信行，以終不及法行人故。是經應言要必當得須陀洹果，不應言不得命終。所以者何？是信行者以尚遠故。如郁伽長者供養眾僧，天神示言：某是阿羅漢、某是行阿羅漢者，乃至某是須陀洹、某是行須陀洹者。若在十五心中，不可得示，當知行須陀洹者有近有遠，是名信行。法行者，是人得空無我智，在煖頂忍第一法中隨順法行。謂空無我等是名法行，是二行人。入見諦道，見滅諦故名無相行。是三種人，名行須陀洹果者，世俗道中無斷結故，不得名為行三果者。此事後當說。須陀洹者，如佛經說：若人斷三結，身見、疑、戒取，名須陀洹，不墮惡道，必得正智，極至七有。</p>
<p>問曰：若須陀洹見諦所斷煩惱都盡，滅無量苦，如《池喻經》說，何故但言斷三結耶？答曰：此事後當廣說，謂身見盡故餘等亦盡。</p>
<p>不墮惡道者，後業聚中亦當廣說。必至菩提者，是人入法流中必至涅槃。如木在恒河，離八因緣必到大海。極七有者，是人於七世中無漏智熟，如歌羅羅等七日變成；又如服酥等，極至七日堅病則消；又如親族限至七世；又如七步蛇螫人身時，以四大力故得至七步，以毒力故不得至八；又欺誑法極至七世；又如七日出時則劫燒盡。如是七世集無漏慧燒煩惱盡。又法應七有，有須陀洹今世入涅槃，有第二第三極至第七，是名須陀洹。行斯陀含者，思惟所斷結有九品，若斷一二至三四五，是名行斯陀含者。有人言：以一無礙道斷。是事不然，佛經中說以無量心斷，如《斧柯喻經》中說。又行斯陀含者，亦名家家，是人或二或三往來，或於現身得入涅槃，是名行斯陀含者。斯陀含者，一來此間便入涅槃。是人思惟所斷結薄，住是薄中，名斯陀含。是斯陀含，或今世入涅槃。行阿那含者，若斷第七第八品結，是人皆名行阿那含，斷第八品是名一種。行阿那含者，或有今世即入涅槃。盡離欲界九品結故，名阿那含。是阿那含差別八種，所謂中陰滅者、有生有滅者、有不行滅者、有行滅者、有上行至阿迦尼吒滅者、有至無色處者、有轉世者、有現滅者，隨上中下根故有差別。中陰滅者亦有三種，上、中、下根。有阿那含深厭世間，有少障礙不得現滅，是人則於中陰中滅。生亦三種，謂生滅者、行滅者、不行滅者。生滅者，生時深厭離有即入涅槃，是名生滅，以根利故。或有生已諸無漏道自然在前，不加勤行而入涅槃，是不行滅，以根中故。或有生已深畏受身，勤修行道乃入涅槃，是名行滅，以根鈍故。上行滅者亦有三種，若從一處終至一處生，便入涅槃，是名利根；二三處生，是名中根；一切處終一切處生，是名鈍根。從初禪至廣果天是名決定。到廣果已若生淨居，是人不復到無色處，以樂慧故。若入無色處者，是人終不生淨居天，以樂定故。轉世者，若先世得須陀洹果、斯陀含果，後轉身得阿那含果，是人不入色無色界。現滅者，第一利根，即於現身得入涅槃。復有二人，一名信解脫、二名見得，是二人者根差別故。若鈍根學人在思惟道名信解脫，利名見得。若阿那含具八解脫，是名身證。是等皆名行阿羅漢者，以斷結同故。若盡斷滅一切煩惱，名阿羅漢。阿羅漢有九種，退相、守相、死相、可進相、住相、不壞相、慧解脫相、俱解脫相、不退相。是諸阿羅漢，以得信等根故有差別。最鈍根者是名退相，退失三昧，退三昧故無漏智慧不能現前。守相者，根小勝故，若護三昧則不退失、不護則退。前退相者，雖護亦退。死相者，根又小勝，深厭諸有，是人不能得三昧故，無漏智慧難得現前，設得喜失，故求死也。住相者，若得三昧不進不退是名住相。前三種在退分三昧，住相者在住分三昧。可進相者，若得三昧轉深增益，是人住在增分三昧。不壞相者，得三昧已，種種因緣不能敗壞，是人住在達分三昧，慧最利故，善取三昧入住起相，故不可壞，因滅盡定故。有二人，不得此定名慧解脫，得此定者名俱解脫。不退相者，所得功德盡無退失。如經中說，佛語比丘：若我弟子以床輿我，我先所得盡無退失。如是九種名無學人。先十八學人及九無學，是二十七人名為一切世間福田，僧中具足，是故應禮也。</p>
</div>
<div class='div-pin'><a id='mulu16' />
<p class='h1'>福田品第十一</p><p>問曰：以何等故此諸賢聖名為福田？答曰：斷貪恚等諸煩惱盡故名福田，如說稊稗不去害善穀苗，是故施無欲人得報利大。又是人心空故名福田。所以者何？以空相故諸貪恚等煩惱不起、不生惡業。又諸賢聖得不作法故名福田。又是人等所得禪定皆悉清淨，永離大小諸煩惱故。又棄捨憂樂故名福田。又能斷除五種心縛，心得清淨故名福田。又成就八種功德田故。又以七定具善護心故。又能盡滅七種漏故，無諸漏失。又具足戒等七淨法故，又能成就少欲知足等八功德故，又能度彼岸及勤求度故名福田。又經中說：但能發心欲行善法尚多利益，況修行耶。是諸賢聖常行善法，故名福田。又經中說：誰施主家有持戒比丘，受供養已入無量定，是施主家得無量福。眾中有入無量三昧、無相三昧、無動三昧，能令施主得無量報，故名福田。又經中說：三事和合故得大福，一<span class='corr'>曰</span>有信、二曰施物、三曰福田。於眾僧中多功德人，功德人中信心易生。又施眾僧具九因緣故獲大果。又施眾僧，以受者淨故施必清淨。又施有八種，有清淨心少、施物亦少、施破戒人，有清淨心少、所施物多、施破戒人，有清淨心少、施物亦少、施持戒人，有清淨心少、所施物多、施持戒人，有清淨心多、施四種物亦爾。於僧中施、必當成就若二若三。一切善人皆因眾僧增益功德，然後隨意回向菩提。又所施僧，此物皆當得解脫果，於生死中終不能盡。又所施眾僧皆為嚴心。又若於一人生信淨心或時可壞，於眾僧中信心清淨終不壞敗。又於一人生愛敬心或不能廣，於眾僧中生信敬心，緣無量故心則廣大。又施為一切入僧數人，以心大故果報亦大。以是等緣諸賢聖人名為福田，是故應禮。◎</p>
</div>
<div class='div-pin'><a id='mulu17' /><a id='mulu18' />
<p class='h1'>◎吉祥品第十二</p><p>以是三寶功德具足，故經初說。又此三寶於一切世間第一吉祥，如吉祥偈說：佛法及眾僧，是名最吉祥。復有諸經以吉祥為初，學者增壽萬歲、名聞流布，是作經者意也。如阿陀等字貫在經初，此非吉相，後當廣說。若求第一最吉祥者，三寶是也。應當歸依，如吉祥偈說：</p>

<div class="lg regular" style="margin-left:1em;"><div class='lg-row'>「諸天世人中，　無上尊導師，</div>
<div class='lg-row'>佛為大覺者，　是名最吉祥。</div>
<div class='lg-row'>若人於佛所，　安信心不動，</div>
<div class='lg-row'>奉持清淨戒，　是名最吉祥。</div>
<div class='lg-row'>遠離愚癡人，　親近有智者，</div>
<div class='lg-row'>可敬者則敬，　是為最吉祥。」</div>
</div><p>是故應禮三寶，以最吉祥故。我經初說。◎</p>

<p class='juan'>成實論卷第一</p></div>
</div><!-- end of div[@id='body'] -->
</body></html>