<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>經律異相</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu349' />經律異相卷第十八<span class='note-inline'>(聲聞無學第六僧部第七)</span></p><p class="byline">梁沙門僧旻寶唱等集</p>
<div class='div-other'><a id='mulu350' />
<ul class="">
<li>重姓魚吞不死出家得道一</li>

<li>二十耳億精進大過二</li>

<li>賴吒為父所要三</li>

<li>金財以兩錢施佛僧今生手把金錢四</li>

<li>華天先世採花供養今天雨其花五</li>

<li>寶天前身以一把石擬珠散僧故生時天雨七寶六</li>

<li>少欲知足比丘聞法得道七</li>

<li>工巧比丘思惟成道八</li>

<li>賊作比丘遇佛悟道九</li>

<li>貪食比丘觀察得道十</li>

<li>乞兒比丘現神力入祇陀宮十一</li>

<li>四比丘說苦遇佛得道十二</li>

<li>四比丘說樂佛謂是苦心悟得道十三</li>

<li>比丘拔母泥犁之苦十四</li>

<li>比丘從師教得道十五</li>

<li>比丘白骨觀入道十六</li>

<li>比丘自恣受臘得道十七</li>

<li>比丘喜眠佛樂宿習得道十八</li>

<li>比丘好眠見應化深坑懼而得道十九</li>

<li>比丘多食得羅漢道二十</li>

<li>比丘久病佛為湔浣聞法捨命得無餘泥洹二十一</li>

<li>比丘因怖得道二十二</li>

<li>比丘與女戲有惡聲自殺天神悟之精進得道二十三</li>

<li>比丘在俗害母為溥首菩薩所化出家得道二十四</li>

<li>比丘貧老公垂殞佛說往行許其出家二十五</li>

<li>比丘見一須陀洹作維那獲苦報畏故得道二十六</li>

<li>二比丘所行不同得報亦異二十七</li>

<li>沙門樹下坐貪想不除佛化身說法得羅漢道二十八</li>

<li>沙門飯僧污手拭柱柱為之裂二十九</li>

<li>沙門小便不彈指尿漈鬼面三十</li>

<li>沙門開戶五指火出三十一</li>
</ul>
<div class='div-other'><a id='mulu351' />
<p class='h3'>重姓魚吞不死出家悟道一</p><p>舍衛國有豪長者。財富無量。唯無子姓每懷悒遲。禱祀求索精誠欵篤。婦生一男端正希有。父母宗親。值時讌會共相聚集。詣大江邊飲食自娛。父母將兒詣其會所。愛念此兒從坐擔舞。父舞已竟。母復擔之。歡娛自樂。臨到河邊意卒散亂。執之不固失兒墮水。尋時搏撮竟不能得。父母憐念愛著傷懷。其兒福德遂復不死。隨水沈浮為一魚所吞。雖在魚腹猶自不死。下流村中有一富家。亦無兒子。種種求索困不能得。而彼富家恒令一奴捕生為業。值得吞小兒魚。剖腹得兒。施與大家。大家觀省。而自慶言。我家由來禱祠神祇。求索子息精誠報應。故天與我。即便摩拭乳哺養之。上村父母聞下村長者魚腹得兒。即往其所。追求索之言。是我兒。我於彼河而失是子。今汝得之。願以見還。時彼長者而答之曰。我家由來禱祠求子。今神報應賜我一兒。君之亡兒竟為所在。紛紜不了詣王求斷。於是二家各引道理。其兒父母說是我兒。我於某時失在河中。而彼長者復自說言。我於河中魚腹得之。此實我子非君所生。王聞其說靡知所如。即為二家平詳此事。卿二長者各名此兒。今若與一於理不可。更共供養。至兒長大。各為娶婦。安置家業。二處異居。此婦生子即屬此家。彼婦生兒。即屬彼家。時二長者各隨王教。兒年長大俱為娶婦。經給所須無有乏短。兒白二父母。我生已來遭羅艱苦。墮水魚吞垂死得濟。今我志意欲得出家。唯願父母當見聽許。時二父母心愛此兒。不能拒逆。即便聽許。往至佛所。求欲入道。佛言。善來。頭髮自墮即成沙門。字曰重姓。佛為說法。得盡諸苦成阿羅漢。佛言。過去久遠有佛世尊。號毘婆尸。集諸大眾為說妙法。時有長者來至會中。聞說大法施戒之福。生信敬心。受三自歸及不殺戒。復以一錢布施彼佛。世世受福財寶無乏。長者子者今重姓比丘是也。由其施佛一錢。九十一劫恒富錢財。至於今世二家父母供給所須。受不殺戒墮水魚吞不能令死。受三歸故得阿羅漢<span class='note-inline'>(出賢愚經第五卷)</span>。</p>
</div>
<div class='div-other'><a id='mulu352' />
<p class='h3'>二十耳億精進大過二</p><p>佛在占波國雷聲池側。尊者二十耳億在一靜處。自修法本不捨頭陀。晝夜經行。行處脚跡如血流溢。恒自剋勵。而欲漏心不得解脫。是時二十耳億便作是念。苦行精進我為第一。我今漏心不得解脫。又我家業多財饒寶。宜可捨服還作白衣。持財廣施。佛心知之便至彼處。佛語二十耳億。汝本在家善能彈琴。琴絃極急響不齊等可聽不。不也世尊。佛言琴絃極緩復可聽不。不也世尊。佛言。不急不緩音可聽不。如是世尊。佛言。極精進者猶如調戲。若懈怠者此墮邪見。若能在中。此則上行。如是不久。當成無漏。二十耳億聞是語已。還雷音池側。思惟佛教。成阿羅漢<span class='note-inline'>(出增一阿含經第八卷)</span>。</p>
</div>
<div class='div-other'><a id='mulu353' />
<p class='h3'>賴吒為父所要三</p><p>賴吒婆羅門。求佛出家。佛言。先辭父母。父母不聽。賴吒臥地多日不食。父母慰喻。終亦默然。既憐其志。便即聽許。出家受具足成阿羅漢。後十年還村。次第乞食。父見不識訶罵不與。婢取鉢盛棄爛食與。還啟大家。賴吒還。父即出看。問。汝還何不至我門。答言。已至得罵。父牽入室。辦種種美食。象負金銀著中庭。高於人。錢物無數。汝可還俗。母命新婦嚴莊至賴吒所。親戚共相諫數。賴吒啟欲施食與。何假見嬈<span class='note-inline'>(出中阿含經第二十八卷)</span>。</p>
</div>
<div class='div-other'><a id='mulu354' />
<p class='h3'>金財以兩錢施佛僧今生手把金錢四</p><p>舍衛城中有大長者。婦生一男兒。名曰金財。端正殊特。是兒手捲。父母驚怖。即開兩手。見二金錢。在兒手中。歡喜收取輙更續生。如是懃取滿藏不盡。兒年轉大。即白父母求索出家。即便聽之。往至佛所剃除鬚髮身著袈裟。年滿受戒。臨壇眾僧。次第為禮。隨所禮處。時兩手按地。皆有二金錢。受戒已竟。精勤修習得羅漢道。阿難白佛。此金財比丘。先造何福手把金錢。佛言。過去九十一劫。有佛名毘婆尸。出現於世。與諸眾僧遊行國界。時諸長者。施設供養佛及弟子。時一貧人取薪賣之。時得兩錢。見佛歡喜。即以兩錢施佛及僧。貧人以兩錢。施佛及僧故。九十一劫恒把金錢。財寶自然。爾時貧人者。金財比丘是也<span class='note-inline'>(出賢愚經第二卷)</span>。</p>
</div>
<div class='div-other'><a id='mulu355' />
<p class='h3'>華天先世採花供養今天雨其花五</p><p>舍衛國有豪富長者。生一男兒。面首端正。天雨眾花積滿舍內。即字此兒。名弗把提<span class='note-inline'>(梁言花天)</span>兒年轉大。往至佛所。心自思惟。我出處世得值聖尊。即前白佛言。唯願世尊及與眾僧。明日屈意臨適鄙家。受少蔬食。佛即受請。花天還至。化作寶床遍其舍內。正設嚴飾。佛及眾僧即坐其座。花天福德飲食自辦。佛僧食已。廣為花天具說法要。花天合家得須陀洹。花天即辭父母。求索出俗。父母聽之。佛言善來。鬚髮自墮袈裟著身。遵修佛教逮得羅漢。阿難白佛。花天何福。而得如是。佛言。過去有佛。名毘婆尸。出現於世度脫眾生。時諸豪族皆悉供養。有一貧人。見僧歡喜。即於野澤。採眾草花用散大眾。佛告阿難。爾時貧人。今花天比丘是。散花之德。九十一劫身體端正。意有所須。如念而至<span class='note-inline'>(出賢愚經第二卷)</span>。</p>
</div>
<div class='div-other'><a id='mulu356' />
<p class='h3'>寶天前身以一把石擬珠散僧故生時天雨七寶六</p><p>舍衛國有長者。生一男兒。當爾之時。天雨七寶。遍其家內。相師覩之。白長者言。兒相殊特。生時有瑞應。號為勒那提婆<span class='note-inline'>(梁言寶天)</span>兒年轉大。才藝博通。聞佛神聖。心懷注仰。辭父母往詣佛所。而白佛言。願令出家。佛言善來。鬚髮自墮法衣在身。佛為說法。即得羅漢。毘婆尸佛出現於世。有諸居士。共請眾僧。種種供養。時有貧人。雖懷喜心無供養具。以一把白石擬珠。用散眾僧。發大誓願。貧人者今此寶天比丘是。乃至九十一劫受無量福。多饒財寶衣食自然。今遭我世。得道果證<span class='note-inline'>(出賢愚經第二卷)</span>。</p>
</div>
<div class='div-other'><a id='mulu357' />
<p class='h3'>少欲知足比丘聞法成道七</p><p>時南天竺有一男子。於正法中出家。少欲知足不樂榮顯。不以蘇油摩身。不以湯水洗浴。不食蘇油。常畏生死四大無力。不得聖道。即生心念。唯有優波笈多。能為我說法。即詣摩偷羅國。合掌禮敬。優波笈多。見其後身。怖畏生死。常不樂麁惡。不願榮華。優波笈多語言。但隨我教。當為汝說。答言唯。優波笈多。令諸檀越設種種飲食洗浴眾僧。又語年少沙門。可以湯水洗浴此比丘。以蘇油摩其身。以種種美食與之。是比丘得食數日身有氣力。一聞笈多所說妙法。精進思惟得阿羅漢果<span class='note-inline'>(出阿育王經第九卷)</span>。</p>
</div>
<div class='div-other'><a id='mulu358' />
<p class='h3'>工巧比丘思惟成道八</p><p>有一男子。於佛法中出家。善能工巧。在所至處。一切眾僧。令造寺舍日日不息。生大疲勌。即自念言。我當坐禪思惟。佛昔在世。說一切比丘應坐禪修道。不得放縱。即往優波笈多所。禮拜合掌言。佛已涅槃。大德今作佛事。願為說法。時優波笈多見其後身畏生死苦因緣未足。更為工巧。復見疲勌。不能復作。優波笈多語言。若隨我教。當為說法。答曰如是。優波笈多言。若地未起寺者。汝當於彼起寺。佛昔說此得梵功德。答曰。大德。我於摩偷羅國。不知誰精進誰不精進。笈多曰。汝能早起著衣持鉢入國不。答曰。能早起入國。遇一長者出。所未曾見。此比丘而今見之。即為作禮問言。大德。從遠近來。比丘答曰。從東國來。又問何事。答曰如是。長者言。大德。今不須思惟。是我當為比丘。種種辦具。時比丘共長者。捉繩墨度覓處。繩未至地。即自思惟。所作功德。除一切煩惱。得阿羅漢果<span class='note-inline'>(出阿育王經第九卷)</span>。</p>
</div>
<div class='div-other'><a id='mulu359' />
<p class='h3'>賊作比丘遇佛悟道九</p><p>佛在舍衛國。時拘薩羅國。波斯匿王勅典獄者。諸有盜賊罪應入律詣市殺之。時有一賊在大眾中。逃竊得脫。外假法服。私為沙門。然內不思惟。謂為永離困厄之難。不復懼害。在閑靜處。不思道德。不習經戒。律儀禪誦之道。然未得證果。不勤求證果。佛告彼人。已免生死賊寇之難。故有餘恐。五盛陰身輪轉五趣。無有解已。為諸結使所見殘害。便當墮於餓鬼畜生之道。時彼比丘。在閑靜處。思惟校計。內自懇責。解知萬物皆悉無常。生不久在。盡歸於滅。興衰之變。斯來久矣。即於佛前。悔過自責。成羅漢道<span class='note-inline'>(出說竊為沙門經)</span>。</p>
</div>
<div class='div-other'><a id='mulu360' />
<p class='h3'>貪食比丘觀察得道十</p><p>時摩偷羅國有一男子。於優波笈多所。離俗出家。為貪食故不能得道。笈多語言。我明日當與汝食。至時以一器盛滿鉢糜。又一空器并置其前。而語之言。汝可取食令此器空。又言。待冷稍稍食之。而此比丘貪心厚重。便吹使冷。白和上言。已冷乃併食之。笈多曰。乳糜雖冷。汝心故熱。復應冷之。當以不淨觀為水。除此心熱。若見飲食如服藥想。比丘食竟。即便吐出。滿於空器。笈多曰。汝可更食。比丘曰。不淨何可復食。又言。汝觀一切法猶如涕吐。因為說法。比丘精進思惟觀察。得阿羅漢果<span class='note-inline'>(出阿育王經第九卷)</span>。</p>
</div>
<div class='div-other'><a id='mulu361' />
<p class='h3'>乞兒比丘現神力入祇陀宮十一</p><p>祇陀太子遣信。請佛及僧明日食。唯不請乞兒比丘。乞兒比丘善來盡隨佛僧入宮食。乞兒比丘。以神通力往北欝單越。取自然粳飯。各持威儀凌虛而下。入太子宮次第而坐。太子見之歎未曾有。問佛言。此諸賢聖從何許來。佛言。即五百乞兒為沙門也。太子深愧<span class='note-inline'>(出賢愚經第五卷)</span>。</p>
</div>
<div class='div-other'><a id='mulu362' />
<p class='h3'>四比丘說苦遇佛得道十二</p><p>佛在舍衛精舍。有四比丘坐於樹下。共相問言。一切世間何者最苦。一人言。天下之苦無過婬欲。一人言。世間之苦無過飢渴。一人言。世間之苦無過瞋恚。一人言。天下之苦莫過驚怖。共諍苦義云何不止。佛知其言。往到其所。問其所論。即以事白佛言。汝等所論不究苦義。天下之苦莫過有身。飢渴寒熱瞋恚驚怖色欲怨禍皆由於身。夫身者眾苦之本患禍之器。勞心極慮憂畏萬端。三界蠕動更相殘賊。吾我縛著生死不息。皆由身興。欲離世苦當求寂滅。攝心守正怕然無想。可得泥洹。此為最樂。佛為說偈告諸比丘。往昔久遠無數世時。有五通比丘。名精進力。在山樹下閑寂求道。時有四禽依附左右常得安隱。一者鴿。二者烏。三者毒蛇。四者鹿。是四禽者。晝行求食。暮則還宿。四禽一夜。自相問言。世間之苦何者為重。烏言。飢渴之時身羸目冥神識不寧。投身羅網不顧鋒刃。我等喪身莫不由之。以此言之。飢渴為苦。鴿言。色欲熾盛無所顧念。危身滅命莫不由之。毒蛇言。恚意一起不避親疎。亦能殺人復能自殺。鹿言。我在林野心恒怵惕。畏懼獵師及諸虎狼。髣髴有聲奔投坑岸。母子相捐肝膽悼悸。以此言之。驚怖為苦。時精進力答言。汝等所論未耳。不究苦本。天下大苦無過有為。是為苦器憂畏無量。吾以是故捨俗學道。滅意斷想。不貪四大。欲斷苦源志存泥洹。泥洹道者寂滅無形。憂患永畢。爾乃大安。四禽聞之。心即開解。佛告比丘。爾時五通比丘則吾身是。時四禽者今四人是。前世已聞苦本之義。如何今日方復云云。比丘聞之慚愧自責。即於佛前得羅漢道<span class='note-inline'>(出法句經譬喻第四卷)</span>。</p>
</div>
<div class='div-other'><a id='mulu363' />
<p class='h3'>四比丘說樂佛謂是苦心悟得道十三</p><p>佛在舍衛精舍。時有四新學比丘。至柰樹下坐禪修道。柰華榮茂色好且香。因相謂曰。世間萬事何者可樂。一人言。仲春之月百卉榮華。遊戲原野此最為樂。一人言。宗親吉會觴酌交錯。音樂歌舞此最為樂。一人言。多積財寶所欲即得。車馬服飾與眾有異。出入光顯行者屬目。此最為樂。一人言。妻妾端正綵服鮮明。香熏芬馥恣意縱情。此最為樂。佛知可化。往為宣說。此最為苦。言昔有國王。名曰普安。與隣國四王共為親友。請此四王宴會一月。飲食娛樂。臨別之日。普安王問曰。人居世間。以何為樂。四王所對。與汝不異。時普安王為體。四王聞之歡喜信解。時普安王我身是也。時四王者汝四人是。前已論之今又不解。生死延長何由休息。時四比丘。重聞此義慚愧悔過。心意開寤得羅漢道<span class='note-inline'>(出法句喻經第四卷)</span>。</p>
</div>
<div class='div-other'><a id='mulu364' />
<p class='h3'>比丘拔母泥犁之苦十四</p><p>昔有一人。辭親學道得成應真。諸有恩已盡行濟之。觀見其母在泥犁中。廣求方便欲脫母苦。見邊境有王害父奪國。命餘七日。受罪之地與其母同。夜到王所。於壁現半身。王見怖懅。拔刀斫頸。頸即落地。比丘不動。王意方解。叩頭謝過。比丘語王。汝害父奪國不耶。對曰。實爾。曰汝命餘七日。當入地獄。吾故來相語。王即求哀。比丘曰。大作功德恐不相及。王但稱南無佛。七日不絕便得免罪。王便一心稱南無佛。七日不懈。命終神明猶憶入泥犁門。故稱南無佛。泥犁即冷。一城中人皆得脫出。比丘便為說法。比丘母及王。與泥犁中人皆得度脫<span class='note-inline'>(出十卷譬喻經第二卷)</span>。</p>
</div>
<div class='div-other'><a id='mulu365' />
<p class='h3'>比丘從師教得道十五</p><p>南天竺國有一男子。於佛法出家。身為愛所縛。以蘇油摩身。又用湯水洗浴。資種種飲食。身為愛縛不得聖道。往摩偷羅國優波笈多所。禮足而言。願聞法要優波笈多。見其後身為愛所縛。語言。男子。能受我教當為汝說。答言能。優波笈多將其入山。以神通力化作大樹。語言。汝當上此大樹。是時比丘便即上樹。又於樹下化作大坑。深廣千肘。又語。放汝二脚。即便放脚。又令放一手。即放一手。更放一手。比丘答言。若復放手便墮坑死。優波笈多言。我先共約一切受教。汝云何不受。時身愛即滅。放手而墮。不見樹坑。笈多說法。精進思惟得羅漢果<span class='note-inline'>(出阿育王經第十卷)</span>。</p>
</div>
<div class='div-other'><a id='mulu366' />
<p class='h3'>比丘白骨觀入道十六</p><p>摩偷羅國有一男子。從優波笈多出家。聞說不淨觀等。以不淨觀摧伏煩惱。謂已作所作。笈多言。汝當精進勿作懈想。答言。曰我已得阿羅漢。笈多語言。汝見乾陀羅國<span class='note-inline'>(翻地持)</span>沽酒女人不。此女人。自言得道。如汝不異。煩惱未斷而自言斷。是增上慢。汝今觀此女人為得道不。答曰。我未能見。欲向彼國。師即聽之。是時比丘。至乾陀羅國。治下土石寺消息。早起著衣持鉢入聚落乞食。時沽酒女取食欲與。比丘見女。婬欲愛心便自取鉢中麨酪。與此女人。女人見之。亦婬欲變心露齒而笑。比丘即入不淨觀。乃至觀身作白骨想。從於是觀得羅漢果<span class='note-inline'>(出阿育王經第十卷)</span>。</p>
</div>
<div class='div-other'><a id='mulu367' />
<p class='h3'>比丘自恣受臘得道十七</p><p>佛在舍衛國。夏居三月。以至新歲。告阿難言。汝擊揵搥。揵搥聲音遍一佛國。地獄餓鬼畜生一切病苦。聞音悉除皆得安隱。於時佛言。比丘汝等宜起行舍羅籌。各各相對悔過自責。相謝眾失所犯非法。各忍和同淨身口心。令無餘穢。時諸比丘即受佛教。事訖還坐。時佛慈愍。因從坐起。向諸比丘。叉手而言。雖無上尊至真無失。當可施行以為訓誨。時佛遷延懺謝聖眾。矜愍一切還就草蓐。佛適復坐聖眾亦然。各就故位。時萬比丘得成道迹。八千比丘得阿羅漢<span class='note-inline'>(明自恣受臘事出新歲經)</span>。</p>
</div>
<div class='div-other'><a id='mulu368' />
<p class='h3'>比丘憙眠佛樂宿習得道十八</p><p>佛在祇樹精舍。諸比丘。勤修道業除棄陰蓋。有一比丘。飽食入室閉房靜眠。受身快意不觀非常。無復晝夜。却後七日其命將終。佛愍傷之。即入其室彈指寤之。為說妙偈。驚悟稽首作禮。佛告比丘汝本宿命。惟衛佛時曾得出家。貪身利養不念經戒。飽食却眠不惟非常。命終魂神生翁蟲中。積五萬歲。壽盡復為螺蜯之蟲樹中蠹蟲。各五萬歲。此四品蟲。生長冥中貪身愛命。樂處幽隱為家不喜光明。一眠之時百歲乃覺。連綿羅網不求出要。今始罪畢。得為沙門。如何睡眠不知厭足。比丘聞已慚怖自責。五蓋即除。成阿羅漢<span class='note-inline'>(出法句譬喻第三卷)</span>。</p>
</div>
<div class='div-other'><a id='mulu369' />
<p class='h3'>比丘好眠見應化深坑懼而得道十九</p><p>摩偷羅國。有一男子。依優波笈多出家。常好眠睡。有時說法睡眠不聞。教樹下禪亦復睡眠。笈多以神通力。於其四邊化作深坑深一千肘。時比丘睡覺。即便驚怖。時優波笈多復化作路。令其得行。時此比丘。隨路而出。往優波笈多所。優波笈多令其更去。比丘答言。彼有深坑。優波笈多言。此深坑小生死。深坑大所謂生老病死憂悲苦惱。若人不知四諦。則墮其中。比丘聞之。復往樹下加趺而坐。心每思惟恐墮深坑。不復睡眠。以怖畏故思惟精進。除諸煩惱。得阿羅漢果。<span class='note-inline'>(出阿育王經第九卷)</span>。</p>
</div>
<div class='div-other'><a id='mulu370' />
<p class='h3'>比丘多食得羅漢道二十</p><p>有一牸象。名曰磨荼。載佛舍利至罽賓國。以此善根死生人中。出家得阿羅漢果。因食飯一斛乃般涅槃。告諸比丘尼汝等集會。我當自說所得勝法。諸比丘尼不信其言。復語尼曰。莫生不信。前世為牸象。捨彼象身即得此身。能食飯一斛五斗。而食一斛。乃至廣說。如是等雖是多食。而是易滿。曾聞波斯匿王。食飯二斛。是彼功德因緣故。因一根粳米。一莖苷蔗。日日長生。爾許飯食故身體肥大。以此大身往詣佛所。佛問。大王。身體肥大得無疲耶。時波斯匿心生慚愧。具向佛說世尊說偈。</p>

<div class="lg regular"><div class='lg-row'>人當有正念　於食知止足</div>
<div class='lg-row'>亦不遭苦受　易消而增壽</div>
</div><p>時波斯匿王。聞佛所說。漸漸減食。乃至後時唯食一㪶<span class='note-inline'>(出阿毘曇毘婆沙第二十二卷)</span>。</p>
</div>
<div class='div-other'><a id='mulu371' />
<p class='h3'>比丘久病佛為湔浣聞法捨命得無餘泥洹二十一</p><p>佛在舍衛國。有一長者。請佛及僧。時比丘往。如來不往。遣信取食。有二因緣。一者欲與諸天說法。二者瞻視病人。是時世尊遍觀比丘。皆悉受請。即取鑰母開一房門。見一比丘。抱患頓篤臥大小便不能轉側。世尊問曰。汝有何患。比丘曰。受性闇鈍恒懷懈慢。初不勸他瞻視餘人。是故今日無看我者。今實孤窮所怙無處。爾時世尊。慈憐躬抱。除去不淨。湔浣坐具。水洗其身。更與著衣。敷新坐具。還置房中。躬自案摩。告比丘曰。汝不加勤求增上法。死後便當更受劇苦。漸與說法勸使勇猛。乃告諸僧。汝等比丘。無父母兄弟。亦無姊妹宗族。不相瞻視此非其宜。我法齊正上下和從。自今為始。弟子侍師如事父母。至死不捨。師看弟子視如己息。隨時將息至死不捨。師徒相慈流于永劫。所有什物平等分布。設無什物當廣分衛。有瞻病者則瞻我身。所獲功德亦無差降。時病比丘便自思惟。即捨形壽。便得無餘<span class='note-inline'>(出佛看比丘病不受長者請經)</span>。</p>
</div>
<div class='div-other'><a id='mulu372' />
<p class='h3'>比丘因怖得道二十二</p><p>時摩偷羅國。有一男子。從優波笈多出家。多喜睡眠。笈多化作一鬼。而有七頭。手捉樹枝身懸空中。比丘見已即便驚覺。生大怖畏。還其本所。笈多語云。還坐禪處。比丘白言。和上彼林中有一鬼。七頭當我前。手捉樹枝懸在空中。甚可怖畏。笈多言。此鬼不足畏。睡眠最可畏。若比丘為此鬼所殺。必不入生死。若為睡眠所殺。則生死無窮。比丘即還坐禪處。復見此鬼。畏此鬼故不敢睡眠。是時比丘精進思惟。得阿羅漢果<span class='note-inline'>(出阿育王經第十卷)</span>。</p>
</div>
<div class='div-other'><a id='mulu373' />
<p class='h3'>比丘與女戲有惡聲自殺天神悟之精進得道二十三</p><p>佛住舍衛國。有異比丘。在拘薩羅人間。住一林中。比丘與長者婦女嬉戲。起惡名聲。比丘自念。我今自殺。林中有天神。化作長者女身。語比丘言。世間諸人為我及汝。空作惡名言。我與汝共相習近。作不正事。既已有惡聲。可近還俗共相娛樂。比丘答曰。為有此聲。我今自殺。神復天身。而說偈言。</p>

<div class="lg regular"><div class='lg-row'>雖多惡名　行者忍之　不應自害</div>
<div class='lg-row'>不應起惱　比丘開悟　專精思惟</div>
<div class='lg-row'>斷除煩惱　得阿羅漢<span class='note-inline'>(出比丘避女惡名欲自殺經)</span></div>
</div></div>
<div class='div-other'><a id='mulu374' />
<p class='h3'>比丘在俗害母為溥首菩薩所化出家得道二十四</p><p>路有一人。害所生母。止住樹下。啼哭懊惱。稱叫奈何。自責無狀而造大逆。自害我母當墮地獄。其人雖爾當修律行。溥首菩薩。見其現在應當得度。化作異人。携其父母詣害母人所。去之不遠中道而住。父母謂子此是正路。子言非正。遂共諍計。子現瞋怒殺化父母。已啼哭酸毒不能自勝。往殺母人所。謂言。我殺父母當墮地獄。哭言奈何。當設何計。其害母者而自念言。今此來人乃害二親。我但危母。其人癡冥罪莫大焉。我之為逆尚差於彼。知彼受罪吾猶覺輕。其人悲哀酸酷口並宣言。吾當往詣能仁佛所。其無救者佛為設救。其恐懅者佛能慰除。如佛所教我當奉還。於時化人啼哭進路在其前行。此害母者尋隨其後。如彼悔過吾亦當爾。吾罪微薄彼人甚重。化人詣佛稽首于地。而白佛言。唯然世尊。吾造大逆而害二親。犯斯大罪。佛告化人。善哉善哉。子為至誠而無所欺言行相副詣如來前。言說至誠。口不兩舌。亦不自侵。當自察觀心之法。以何所心。危二親者。用過去心當來心乎。現在心耶。其過去心即已滅。現在心即以別去。無有處所。亦無方面。不知安在。當來心者。此則未至。無集聚處。未見旋反。亦無往還。子當知之。心亦不立於身之內。亦不由外亦無境界。不處兩間不得中止<span class='note-inline'>(如此文多不可備載)</span>化人歎曰。未曾有。如來成最正覺。了知法界無有作者。亦無有受無有生者。無滅度者。無所依倚。願得出家。因佛世尊得作沙門。受具足戒。佛言。比丘善來。於時化人前作沙門。即白佛言。唯然世尊。吾獲神通今欲滅度。佛之威神使彼化人去地四丈九尺。於虛空中而取滅度。身中出火。還自燒體。逆子見之。心自念言。彼作沙門便得滅度。吾効此人。往詣佛所。稽首聖足。我亦造逆。自危母命。佛言。善哉。至誠而無所欺。言行相副。於是逆人地獄之火從毛孔出。其痛甚劇。而無救護。白佛言。我今被燒。唯天中天而見救濟。世尊出金色臂。著人頭上。火時即滅。見如來身。若干相好。身痛休息。而得安隱。又前白佛。欲作沙門。佛尋聽之。即為出家。說四諦法。其人聞之。遠塵離垢得法眼淨。修行法教。逮得往還。證得羅漢。又白佛言。欲般泥洹。佛言隨意。時比丘踊在虛空。去地四丈九尺。身自出火。還燒己體。百千天人於虛空中。而來供養。時舍利弗白佛言。如來恩施所說律。乃令逆者得度。唯有如來。諸大菩薩能覩一切群萌根源。隨而度之。非聲聞緣覺境界。佛言如是<span class='note-inline'>(出心本淨經)</span>。</p>
</div>
<div class='div-other'><a id='mulu375' />
<p class='h3'>比丘貧老公垂殞佛說往行許其出家二十五</p><p>舍衛國。有一貧窮老公。踰二百歲。眉生秀毛耳出於頭。齒如齊貝。手過於膝。貌而視之似如有相。而貧窮辛苦。衣不蓋形五體裸露。腹恒飢空行步。纔動示有氣息。欲往見佛。釋梵侍門勅不通之。老公大聲。言曰。吾雖貧窮。民之斯下。千載有幸。今得值佛。欲問罪福。求離眾苦。我聞世尊仁慈普逮。莫不受恩。而獨斷我亦誣聖意。佛呼使前。匍匐寸進。為佛作禮。悲喜交流。稱其窮苦。願一奉覲十年始果。氣力既惡。進退無路。但恐命絕穢污聖門。重增其罪。天尊哀矜不奪本願。如此而死無復恨矣。唯願速終願垂恩施。佛言。人之受生多以緣致。我為汝說。汝前世時。生豪強大國明慧王家。時為太子。憍貴非凡。上為父母所珍。下為臣民所奉。用此恣意輕凌於人。高目大視矜抗邈然。財寶億萬皆是民物。百姓貧弊皆以調斂。唯知聚積初不布施。時有寒素沙門。名曰靜志。從遠國來。故往詣卿所求不多。唯法衣耳。而卿了不當接。遇之甚惡。衣既不乞。又不與食。空坐著前去復不聽。晝夜七日。水漿乖絕。示有氣息。方大歡喜。聚眾看之。以為至樂。侍臣諫曰。沙門慈恭。道德內全。凍之不寒。餓之不飢。所以來乞欲為福耳。既不施與。安可窮逼。幸發遣之。勿招其罪。太子乃曰。此是何人詐稱道德。試小困之。纔令不死。正爾放去。無所憂也。即便遣去。驅逐出國。出界十餘里。逢遭餓賊。欲殺噉之。沙門言曰。我窮凍沙門。羸瘦骨立肉痟腥臊不中食也。空當見殺而無所任。餓賊答曰。我餓困累日但食土耳。卿雖小瘦故是肉也。終不相放但當就死。如此前却良久。太子得知便馳往曰。我以不能乞其衣食。寧當令賊殺之耶。賊見太子皆各叩頭謝罪。放沙門去。時沙門者彌勒是也。故卿今日受此貧窮之罪。坐慳貪也。所以長壽救沙門之命也罪福各應如有影響。老公曰。去事以爾。願畢於今。乞得如垂沒之命。得作沙門。後生世世常侍佛邊。佛言善哉。應時老公。鬚髮墮地。法衣在身。體氣更健。耳目聰明。立得上決。入三昧門。以偈讚佛。作禮而退。</p>

<div class="lg regular"><div class='lg-row'>我昔為寵子　不識仁義方</div>
<div class='lg-row'>驕貴自放恣　時為大國王</div>
<div class='lg-row'>自謂無罪福　以此可保常</div>
<div class='lg-row'>唐悟生死對　於今受其殃</div>
<div class='lg-row'>從罪復蒙祐　得覩天中天</div>
<div class='lg-row'>解脫既往罪　垂命入法門</div>
<div class='lg-row'>永離慳貪心　長受智慧根</div>
<div class='lg-row'>世世不遠佛　保持萬劫存<span class='note-inline'>(出貧窮老公經卷)</span></div>
</div></div>
<div class='div-other'><a id='mulu376' />
<p class='h3'>比丘見一須陀洹先作維那今獲苦報畏故得道二十六</p><p>摩偷羅國有一男子。於優波笈多所出家。笈多說法。比丘精進思惟。得須陀洹果。不放逸故脫惡道怖。七生天上。七生人中。受人天樂。當入涅槃。笈多見其意。共入摩偷羅國。次第乞食至旃陀羅舍。有旃陀羅子。得須陀洹果。身有惡病。一切身體為蟲所食。口氣臭穢。優波笈多語弟子言。汝觀此小兒。得須陀洹。受如此苦。</p>

<div class="lg regular"><div class='lg-row'>生旃陀羅姓　樂著於三月</div>
<div class='lg-row'>惡蟲食其體　為愛自在故</div>
<div class='lg-row'>生死無有實　猶如芭蕉林</div>
</div><p>比丘問何緣。得須陀洹。而受此苦。笈多答曰。先身出家。眾僧坐禪其為維那。有一羅漢。居此惡病。搔刮作聲。維那語言。惡蟲食汝。而作此聲。即牽臂出言。汝入旃陀羅室去。阿羅漢語維那。汝當精進。莫往生死受苦。是維那即懺悔之。懺悔竟得須陀洹果。不復精進。今小兒是也。牽羅漢出。今生旃陀羅處。受此報也。比丘怖畏勤精進。即得阿羅漢果<span class='note-inline'>(出阿育王經第十卷)</span>。</p>
</div>
<div class='div-other'><a id='mulu377' />
<p class='h3'>二比丘所行不同得報亦異二十七</p><p>昔有兩比丘。持戒智慧正等。俱得須陀洹道。一比丘但行乞匃。以用布施。飯諸比丘僧及貧窮者。一比丘但坐禪自守。謂行乞匃作布施者言。何以不坐禪。自守空自勤苦。一比丘答言。賢者。佛言。為比丘亦當布施。不則後世貧窮。後二比丘俱得羅漢。迦羅越子作沙門。前世乞匃。今得自守眾人。自持衣食日日與之。其一比丘前世但自守。今為婢子。作沙門乞匃。無有與者。常大飢渴故應持戒布施。不當自守也<span class='note-inline'>(出十卷譬喻經第三卷)</span>。</p>
</div>
<div class='div-other'><a id='mulu378' />
<p class='h3'>沙門樹下坐貪想不除佛化身說法得羅漢道二十八</p><p>佛在世時。有一道人。在於河邊樹下學道。貪想不除。走心散意但念六欲。身靜意遊曾無寧息。十二年中不能得道。佛知可度。化作沙門。往至其所。樹下共宿。須臾月明。有龜從河中出。來至樹下。復有水狗飢行求食。與龜相逢。便欲噉龜。龜縮頭尾及其四脚。藏於甲中不能得噉。水狗小遠。復出頭足行步如故。遂便得免。時化沙門語言比丘。吾念世人不如此龜。有護命之鎧。能令水狗不得其便。世人無智放恣六情。天魔得便殺形壞神去。生死無端輪轉五道。苦惱百千。即為說偈而勸勉之。比丘聞偈貪斷望止。得羅漢道。知化沙門是佛世尊。敬肅正服稽首佛足<span class='note-inline'>(出法句經譬喻第二卷)</span>。</p>
</div>
<div class='div-other'><a id='mulu379' />
<p class='h3'>沙門飯僧污手拭柱柱為之裂二十九</p><p>有沙門。作摩波利。飯比丘。分酪蘇著手。以手塗柱。柱即破裂<span class='note-inline'>(出譬喻經)</span>。</p>
</div>
<div class='div-other'><a id='mulu380' />
<p class='h3'>沙門小便不彈指尿漈鬼面三十</p><p>有一沙門。不彈指來小便。漈清中鬼面。厲鬼大恚。欲殺沙門。沙門持戒。厲鬼隨逐。伺覓其短。不能得便。沙門後作摩波利。有人上此僧物者。即於坐上。得羅漢道<span class='note-inline'>(出一卷雜譬喻經)</span>。</p>
</div>
<div class='div-other'><a id='mulu381' />
<p class='h3'>沙門開戶五指火出三十一</p><p>有沙門先共學道。同住一堂。一沙門言。此沙門惡性不可共止。捐往他國。還過視之。為得道未。夜到其舍。沙門鑰開召呼前坐。舉五指頭火出外來。沙門即大驚愕。歎其得道<span class='note-inline'>(出一卷雜喻經)</span>。</p>
</div></div>
<p class='juan'>經律異相卷第十八</p></div>
</div><!-- end of div[@id='body'] -->
</body></html>