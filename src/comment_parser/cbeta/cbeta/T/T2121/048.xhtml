<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>經律異相</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu880' />經律異相卷第四十八<span class='note-inline'>(禽畜生部中蟲畜生部下)</span></p><p class="byline">梁沙門僧旻寶唱等集</p>
<div class='div-other'><a id='mulu881' />
<ul class="">
<li>金翅一<span class="note-inline">(二事)</span></li>

<li>千秋二<span class="note-inline">(一事)</span></li>

<li>雁三<span class="note-inline">(三事)</span></li>

<li>鶴四<span class="note-inline">(一事)</span></li>

<li>鴿五<span class="note-inline">(二事)</span></li>

<li>雉六<span class="note-inline">(一事)</span></li>

<li>烏七<span class="note-inline">(四事)</span></li>
</ul>
<div class='div-other'><a id='mulu882' />
<p class='h3'>金翅第一</p>
<ul class="">
<li>生住所資一</li>

<li>正音王死相二</li>
</ul>
<div class='div-other'><a id='mulu883' />
<p class='h4'>生住所資一</p><p>金翅鳥有四種。一者卵生。二者胎生。三者濕生。四者化生。皆先大布施心高凌虛。苦惱眾生心多瞋慢。生此鳥中。有如意寶珠以為瓔珞。變化萬端無事不辦。身高四十里。衣廣八十里。長四十里。重二兩半。食黿鼉魚鼈以為揣食<span class='note-inline'>(涅槃經云能食能消。一切龍魚金銀等寶唯除金剛耳)</span>洗浴衣服為細滑食。亦有婚姻。兩身相觸以成陰陽。壽一劫或有減者。大海北岸一樹名究羅瞋摩高百由旬。蔭五十由旬<span class='note-inline'>(樓炭經略同)</span>樹東有卵生龍宮卵生金翅鳥宮。樹南有胎生龍宮胎生金翅鳥宮。樹西有濕生龍宮濕生金翅鳥宮。樹北有化生龍宮化生金翅鳥宮。各各縱廣六千由旬。莊飾如上。若卵生金翅鳥飛下海中以翅搏水。水即兩披深二百由旬。取卵生龍隨意而食之<span class='note-inline'>(華嚴經云。此鳥食龍。所扇之風若入眼人眼失明故不來人間)</span>胎濕化亦復如是<span class='note-inline'>(涅槃經云唯不能食受三歸者)</span>有化生龍子三齋日受齋八禁。時金翅鳥欲取食之。銜上須彌山北大鐵樹上。高十六萬里。求覓其尾了不可得。鳥聞亦受五戒<span class='note-inline'>(出長阿含經第十九卷。又出增一阿含第十五卷。大智論華嚴經。亦見也)</span>。</p>
</div>
<div class='div-other'><a id='mulu884' />
<p class='h4'>正音王死相二</p><p>金翅鳥王。名曰正音。於眾羽族快樂自在。於閻浮提日食一龍王及五百小龍。於四天下更食。一日數亦如上。周而復始。經八千歲死相既現。諸龍吐毒不能得食。飢逼慞惶永不得安。至金剛山。從金剛山直下從大水際。至風輪際為風所吹還金剛山。如是七反然後命終。以其毒故令十寶山同時火起。難陀龍王懼燒此山。即降大雨渧如車輪。鳥肉消盡唯餘心存。心又直下七反如前住金剛山。難陀龍王取為明珠。轉輪聖王得為如意珠。若人念佛心亦如是<span class='note-inline'>(出觀佛三昧經第一卷)</span>。</p>
</div></div>
<div class='div-other'><a id='mulu885' />
<p class='h3'>千秋第二</p>
<div class='div-other'><a id='mulu886' />
<p class='h4'>千秋生必害母</p><p>千秋。人面鳥身。生子還害其母。復學得羅漢果。畜生無有是智及有尊卑想。不受五逆罪<span class='note-inline'>(出婆須蜜經第八卷)</span>。</p>
</div></div>
<div class='div-other'><a id='mulu887' />
<p class='h3'>雁第三</p>
<div class='div-other'><a id='mulu888' />
<p class='h4'>金羽雁猶愛前生妻子日與一毛一</p><p>毘舍離獼猴江側有蒜園。偷羅難陀比丘尼。去園不遠。園主問言。阿姨欲須蒜耶。比丘尼即與沙彌尼式叉摩那尼。數數往索蒜。遂都盡。其主委園而去。佛說本生。昔有一婆羅門。年百二十形體羸瘦。其婦端正無比。多生男女。此婆羅門繫心其婦及諸男女。初不捨離。以此愛著情篤。遂至命終便生雁中。其身毛羽盡為金色。以前福因緣故自識宿命。我以何方便養活此男女使不貧苦。日日來還日落一羽而去。兒見如是不知因緣。即共議言。我等寧可伺其來時。方便捉之盡取金羽。如其所計盡拔金羽。羽盡更生白羽。佛告諸比丘。欲知爾時婆羅門死為雁者。豈異人乎。即園主是。其端正婦者即比丘尼是。男女者即式叉摩那沙彌尼等是<span class='note-inline'>(出四分律二分第三卷)</span>。</p>
</div>
<div class='div-other'><a id='mulu889' />
<p class='h4'>五百雁為獵所殺以聞佛法生天得道二</p><p>佛在波羅奈國。於林澤中。為諸天人四輩之類顯說妙法。時虛空中有五百雁為群。聞佛音聲深心愛樂迴翔欲下。獵師張羅雁墮其中。為獵師所殺生忉利天。處父母膝上若八歲兒。端嚴無比光若金山。便自念言。我何因生此。即識宿命愛法果報。即共持華下閻浮提。至世尊所禮足白言。我蒙法音生在妙天。願重開示。佛說四諦。得須陀洹。即還天上<span class='note-inline'>(出賢愚經第十三卷)</span>。</p>
</div>
<div class='div-other'><a id='mulu890' />
<p class='h4'>雁遇王羅不食得出三</p><p>國王夫人昇在樓上。見雁飛空中欲得其肉。便以白王。王遣獵工。持網行羅分布求索。即得數十以籠養之。中有不食者。諸雁謂言。今已得活不食何益。不食者日。憂不能食。七日瘠瘦於籠孔中得出飛去。遙語肥者曰。卿等貪食害痛在後<span class='note-inline'>(出十卷譬喻經第六卷)</span>。</p>
</div></div>
<div class='div-other'><a id='mulu891' />
<p class='h3'>鶴第四</p>
<div class='div-other'><a id='mulu892' />
<p class='h4'>常吐根力八道之音一</p><p>彌陀佛國。常有種種奇妙雜色之鳥。白鵠孔雀鸚鵡舍利迦陵頻伽共命之鳥。晝夜六時出和雅音。其音所說。五根。五力。七菩提分。八聖道分。如是等法。其土眾生聞是音聲。皆悉念三寶<span class='note-inline'>(出彌陀經)</span>。</p>
</div></div>
<div class='div-other'><a id='mulu893' />
<p class='h3'>鴿第五</p>
<ul class="">
<li>鴿捨命施飢窮人一</li>

<li>鴿被鷹逐遇佛影則安弟子影猶戰二</li>
</ul>
<div class='div-other'><a id='mulu894' />
<p class='h4'>鴿鳥捨命施飢窮人一</p><p>昔雪山上有一鴿鳥。時大雨雪。有人失道窮厄辛苦。飢寒兼至命在須臾。鴿飛求火。為其聚薪然之。既然身投火中。施此飢人<span class='note-inline'>(出大智論第十一卷)</span>。</p>
</div>
<div class='div-other'><a id='mulu895' />
<p class='h4'>鴿被鷹逐遇佛影則安弟子影猶戰二</p><p>佛在祇洹林晡時經行。舍利弗從。時有鷹逐鴿。鴿飛來佛邊。佛行影覆之。鴿身安隱怖畏即除不復作聲。後舍利弗影到。鴿便作聲戰怖如初。舍利弗白佛言。佛及我身俱無三毒。佛影覆鴿鴿不恐怖。我影覆鴿戰慓如初。佛言。汝有三毒習故。汝觀此鴿宿世因緣幾世作鴿。舍利弗即時入宿命智三昧。觀見此鴿。已八萬大劫常作鴿身。過是已往我不能見。佛言。汝若不能盡知過去。試觀此鴿何時當脫。舍利弗即入願智三昧。觀見此鴿。八萬大劫未脫鴿身。過是不知。於恒河沙等大劫中常作鴿身<span class='note-inline'>(出大智論第十一卷)</span>。</p>
</div></div>
<div class='div-other'><a id='mulu896' />
<p class='h3'>雉第六</p>
<div class='div-other'><a id='mulu897' />
<p class='h4'>雉救林火一</p><p>昔野火燒林。林有一雉。勤身自力飛來入林。以水灑林往反疲乏不以為苦。時天帝釋來問之言。汝作何等。答曰。我救此林愍眾生故。此林蔭育處廣清涼快樂。我諸種類及諸宗親皆悉依仰。我有身力云何懈怠而不救之。天帝問言。汝乃精勤當至幾時。雉言。以死為期。天帝言。誰為汝證。即自立誓。我心至誠信不虛者火即自滅。是時淨居天知雉弘誓。即為滅火。始終常茂不為火燒<span class='note-inline'>(出大智論第十六卷)</span>。</p>
</div></div>
<div class='div-other'><a id='mulu898' />
<p class='h3'>烏第七</p>
<ul class="">
<li>烏王甘蔗所領四烏使至沙竭國一</li>

<li>赤[口*(隹/乃)]烏與獼猴為親友二</li>

<li>烏與鷄合共生一子三</li>

<li>烏與蟲狐迭相讚嘆四</li>
</ul>
<div class='div-other'><a id='mulu899' />
<p class='h4'>烏王甘蔗所領四烏使至沙竭國一</p><p>波斯匿王有四大臣。拜為將。合四部兵欲伐小國。四臣見佛稽首足下。世尊問之。仁等何去。具以事答。我等之身為此國王多所興立常畏危命今當攻伐。世尊讚曰。善哉諸賢。是為報恩而有反復。不但今世為此國王。過去世時沙竭之國。有諸烏眾而來集會止頓其國。烏王名曰甘蔗。主八萬烏。烏王有婦名舊黎尼。懷軀惡食至誠白王。我身小發欲得善柔。鹿王肉食乃活不爾者死。於是烏王聞其音聲合會烏眾。汝等當往沙竭國。沙竭國王有大鹿王。名曰須具。欲得其肉。四烏應募。吾等堪任。不惜身命當辦此事。於時四烏數至會所。時國王子見烏恐懼。馳還白王。我見四烏色像若斯。數來鹿苑。王即勅人令捕。烏師造立方便張羅捕烏。輒以獲之生上國王。王問四烏而呵罵之。汝等何故數來至此。犯吾境界。烏言曰。唯然天王非我所樂。有王名曰安住。其婦受胎。欲得須具善柔鹿肉。彼王遣來。受其君教。時國王愕然怪之。自受王教作此方計。投棄軀命誠非所及。欲求俗人有此反復。受君父教尚不可得。況鳥獸乎。王告諸烏。今赦汝罪<span class='note-inline'>(出蜜具經又名俱薩國烏王經)</span>。</p>
</div>
<div class='div-other'><a id='mulu900' />
<p class='h4'>赤[口*(隹/乃)]烏與獼猴為親友二</p><p>昔有烏名曰拘耆<span class='note-inline'>(梁言赤嘴烏也)</span>遊在叢樹產乳諸子在於樹上。時拘耆與一獼猴共為親厚。時叢樹間有一毒蛇。伺行不在。噉拘耆子無復遺餘。拘耆失子悲鳴啼呼不知所在。熟自思惟。知蛇所噉。獼猴歸見問之何為。答曰。蛇噉我子了盡無餘。獼猴曰。我當報之。時毒蛇行。獼猴前遶之。蛇怒纏獼猴。獼猴捉得頭曳。至石上磨破而死。棄擲而還。拘耆踊躍<span class='note-inline'>(出赤嘴烏喻經)</span>。</p>
</div>
<div class='div-other'><a id='mulu901' />
<p class='h4'>烏與鷄合共生一子三</p><p>過去世時。有一群鷄依榛林住。有狸侵食唯餘一䳄。烏來覆之共生一子。子作聲時烏說偈言。</p>

<div class="lg regular"><div class='lg-row'>此兒非我有　野父聚落母</div>
<div class='lg-row'>共合生兒子　非烏復非鷄</div>
<div class='lg-row'>若欲學公聲　復是鷄所生</div>
<div class='lg-row'>若欲學母鳴　其父復是烏</div>
<div class='lg-row'>學烏似鷄鳴　學鷄作烏聲</div>
<div class='lg-row'>烏鷄若兼學　是二俱不成</div>
</div><p style="margin-left:1em"><span class='note-inline'>(出僧祇律第二十四卷)</span>。</p>
<p>久遠世時。有黃門命過。棄樗樹間。蠱狐及烏。共來食肉。更相讚歎。烏曰。</p>

<div class="lg regular"><div class='lg-row'>君體如師子　其頭如仙人</div>
<div class='lg-row'>胎由鹿中王　美哉如好華</div>
</div><p>狐曰。</p>

<div class="lg regular"><div class='lg-row'>誰尊在樹上　其慧最第一</div>
<div class='lg-row'>其明照十方　如積紫磨金</div>
</div><p>時大仙人處於閑居。淨修為道。聞之說偈問曰。</p>

<div class="lg regular"><div class='lg-row'>所作吾久見　其事為兩舌</div>
<div class='lg-row'>自藏於樹間　食死黃門肉</div>
<div class='lg-row'>汝輩下賤物　自稱如上人</div>
</div><p>烏曰。</p>

<div class="lg regular"><div class='lg-row'>師子及孔雀　其食於禽肉</div>
<div class='lg-row'>何謝髠減頭　次第而求乞<span class='note-inline'>(出蟲狐烏經)</span></div>
</div></div></div></div>
<div class='div-other'><a id='mulu902' />
<p class='h2'>蟲畜生部下</p>
<ul class="">
<li>龍一<span class="note-inline">(五事)</span></li>

<li>蛇二<span class="note-inline">(三事)</span></li>

<li>龜三<span class="note-inline">(一事)</span></li>

<li>魚四<span class="note-inline">(二事)</span></li>

<li>蛤五<span class="note-inline">(一事)</span></li>

<li>穀賊六<span class="note-inline">(一事)</span></li>

<li>[泳-永+狂]中虫七<span class="note-inline">(一事)</span></li>

<li>虱八<span class="note-inline">(一事)</span></li>
</ul>
<div class='div-other'><a id='mulu903' />
<p class='h3'>龍第一</p>
<ul class="">
<li>生住資待一</li>

<li>娑竭龍王為五百鬼神所護二</li>

<li>眷屬先少後多三</li>

<li>龍持一日戒為人所剝生忉利天四</li>

<li>四大龍王患金翅請佛五</li>
</ul>
<div class='div-other'><a id='mulu904' />
<p class='h4'>生住資待一</p><p>龍有四種。一者卵生。二者胎生。三者濕生。四者化生。皆先多瞋恚心曲不端。大行布施今受此形。以七寶為宮<span class='note-inline'>(宮之所在乃現金翅鳥部)</span>身高四十里。衣長四十里。廣八十里。重二兩半。神力自在百味飲食。最後一口變為蝦蟇。若自化眷屬發於道心。施乞皂衣能使諸龍各興供養者。沙不雨身及離眾患<span class='note-inline'>(又云。變身為蛇虺等不遭蝦蟇及金翅鳥)</span>食黿鼉魚鼈。以為揣食<span class='note-inline'>(樓炭經云龍食魚鼈及提違提歷大魚也)</span>洗浴衣服為細滑食。亦有婚姻。身相觸以成陰陽。壽命一劫。或有減者。免金翅鳥食。唯有十六王。一娑竭。二難陀。三跋難陀。四伊那婆羅。五提頭賴吒。六善見。七阿虛。八伽句羅。九伽毘羅。十阿波羅。十一伽㝹。十二瞿伽㝹。十三阿耨達。十四善住。十五優睒伽波頭。十六得叉迦<span class='note-inline'>(樓炭經六十三出長阿含樓炭大智論)</span>。</p>
</div>
<div class='div-other'><a id='mulu905' />
<p class='h4'>娑竭龍王為五百鬼神所護二</p><p>娑竭龍王。住須彌山北大海底。宮宅縱廣八萬由旬。七寶所成牆壁七重。欄楯羅網嚴飾其上。園林浴池眾鳥和鳴。金壁銀門。門高二千四百里。廣二千二百里。綵畫姝好。常有五百鬼神之所守護。能隨心降雨。群龍所不能及。所住之淵涌流入海。青琉璃色<span class='note-inline'>(出樓炭華嚴經)</span>。</p>
</div>
<div class='div-other'><a id='mulu906' />
<p class='h4'>眷屬先少後多三</p><p>龍王白佛言。我從劫初止住大海。從拘樓秦佛時。大海之中妻子甚少。今者海龍眷屬繁多。佛告龍王。其於佛法出家。違戒犯行不捨破戒者多生龍中。</p>
<p>直見不墮地獄。如斯之類壽終已後皆生龍中。佛告龍王。拘樓秦佛時。九十八億居家出家。違其禁戒皆生龍中。拘那含牟尼佛時。八十億居家出家。毀戒恣心。壽終之後皆生龍中。迦葉佛時。六十四億居家出家。犯戒皆生龍中。於我世中。九百九十億居家。鬪諍誹謗經戒死生龍中。今已有生者。以是之故。在大海中諸龍妻子眷屬不可稱計。我泥洹後多有惡優婆塞。違失禁戒當生龍中。或墮地獄<span class='note-inline'>(出海龍王經第二卷)</span>。</p>
</div>
<div class='div-other'><a id='mulu907' />
<p class='h4'>龍持戒至死不破四</p><p>大力毒龍。以眼視人弱者即死。以氣噓人強者亦死。時龍受一日戒。出家入林樹間思惟。坐久疲懈而睡。龍法眠時形如蛇狀。七寶雜色。獵者見之驚喜言曰。以希有難得之皮。獻上國王。以為船飾不亦宜乎。便以杖案其頭刀剝其皮。龍自念言。我力能傾國。此一小物豈能困我。我今以持戒故不計此身。當從佛語自忍。閉目不視閉氣不息。憐愍此人。為持戒故一心受剝不生悔意。既以失皮赤肉在地。時日大熱宛轉土中。欲趣大水見諸小蟲來食其身。為持戒故不復敢動。自思惟言。今我此身以施諸蟲。為佛道故。今以肉施以充其身。後以法施以益其心。身乾命絕即生忉利天上<span class='note-inline'>(出大智論第十四卷)</span>。</p>
</div>
<div class='div-other'><a id='mulu908' />
<p class='h4'>四大龍王患金翅請佛五</p><p>有龍王。一名噏氣。二名大噏氣。三名能羅。四名無量色。白世尊曰。於此海中無數種龍。有四種金翅鳥常食海中諸龍。願佛擁護令得安隱不懷愁恐。世尊脫身皂衣告海龍王曰。汝當取是如來皂衣。分與諸龍皆令周遍。在大海中有值一縷者。金翅鳥王不能觸犯。佛所建立不可思議巍巍之德其如斯矣。時海龍王即取佛衣而分與諸龍王。隨其所乏廣狹大小自然給與。其衣如故終不可盡。於時海龍王告諸龍王。當敬此衣如敬世尊。泥洹後供養舍利。一切眾具而以奉事世尊。四金翅鳥王聞佛所建惶懅。速疾往詣佛所前稽首足。何故世尊奪吾等食。佛言。都有四食。坐趣三處。何等四。一曰網獵禽獸殘害群畜殺生枉命以為飲食。二曰執帶兵仗刀矛斫刺逼迫格射劫奪他財以用飲食。三曰慳貪諛諂亂犯禁邪見欺巧而以得食。四曰非師稱師。非世尊稱世尊。隨邪稱正。非寂志稱寂志。非清淨稱清淨。非梵行稱梵行。自稱詐求而以得食。是為四食。坐趣地獄餓鬼畜生三惡之處。吾所說法除此四食。不當以養身害於眾生。欲自護身當護他人。所不當作慎勿為也。爾時四金翅鳥王。各與千眷屬俱而白佛言。今日吾等自歸命佛及法眾僧。自首悔過前所犯殃。奉持禁戒從今日始。以無畏施一切龍王。擁護正法至佛法住將。從道法至于滅盡不違佛教<span class='note-inline'>(出海龍王經第四卷)</span>。</p>
</div></div>
<div class='div-other'><a id='mulu909' />
<p class='h3'>蛇第二</p>
<ul class="">
<li>毒蛇捨金設會生忉利天一</li>

<li>一蛇首尾兩諍從尾則亡二</li>

<li>蛇龜蝦蟇遭飢相語三</li>
</ul>
<div class='div-other'><a id='mulu910' />
<p class='h4'>毒蛇捨金設會生忉利天一</p><p>昔閻浮提有國名波羅奈。中有一人。特愛黃金。苦身營覓得七瓶金。埋內土中終不衣食。遇疾而亡。貪愛既重。轉身作一毒蛇。纏遶金瓶死已更生經數萬歲。後自思惟忽能醒悟。正當為金受此惡報。當捨施福田求覓善處。時出路邊見婆羅門。便言。我有一瓶金託君飯諸眾僧。若不為我我當殺君。婆羅門言。我能相為。蛇出金與之。即持詣於伽藍。具以白僧。稱蛇欲設供意。僧許。持金付維那。維那經營設食日近。婆羅門以小阿翰提往至蛇所。蛇見歡喜。即盤阿翰提上。婆羅門以㲲覆之擔向寺所。路人見之多與財物送其家中。別剋一日。請諸賢聖僧設飯食。會竟。前至僧伽藍著眾僧前住街而立。令婆羅門次第行看。自以信心觀受食者。熟視不移。事訖蛇益懷敬心無厭足。僧食畢重為說法。蛇并捨七瓶金將維那取以為供養。即離惡形生忉利天<span class='note-inline'>(出賢愚經第四卷)</span>。</p>
</div>
<div class='div-other'><a id='mulu911' />
<p class='h4'>一蛇首尾兩諍從尾則亡二</p><p>昔有一蛇頭尾自諍。頭語尾曰。我應為大。尾語頭曰。我應為大。頭曰。我有耳能聽。有目能視。有口能食。行時在前。故可為大。汝無此術。尾曰。我令汝去。故得去耳。若我以身遶木三匝。三日不已不得求食。飢餓垂死。頭語尾曰。汝可放之聽汝為大。尾聞其言即時放之。復語尾曰。汝既為大聽汝前行。尾在前行。未經數步墜火坑而死。</p>
</div>
<div class='div-other'><a id='mulu912' />
<p class='h4'>蛇龜蝦蟇遭飢相語三</p><p>昔有一蛇。與一蝦蟇一龜在一池中共作親友。其後池水竭盡。飢窮困乏無所控告。時蛇遣龜以呼蝦蟇言。</p>
<p class="lg-abnormal"><div class='lg-row'>若遭貧窮失本心　不惟本義食為先</div>
</p><p>蝦蟇曰。</p>
<p class="lg-abnormal"><div class='lg-row'>汝持我聲以語蛇</div>
<div class='lg-row'>蝦蟇終不到汝邊<span class='note-inline'>(出大智論第十二卷)</span></div>
</p></div></div>
<div class='div-other'><a id='mulu913' />
<p class='h3'>龜第三</p>
<div class='div-other'><a id='mulu914' />
<p class='h4'>盲龜值浮木孔一</p><p>告諸比丘。如大海中有一盲龜。壽無量劫。百年一遇出頭。復有浮木正有一孔。漂流海浪隨風東西。盲龜百年一出得遇此孔至海東。浮木或至海西違繞亦爾。雖復差違或復相得。凡夫漂流五趣之海。還復人身甚難於此<span class='note-inline'>(出雜阿含經第十六卷)</span>。</p>
</div></div>
<div class='div-other'><a id='mulu915' />
<p class='h3'>魚第四</p>
<ul class="">
<li>百頭魚為捕者所得聞其往緣漁人悟道一</li>

<li>三魚隨濤流入小涇二強得反一羸被縶二</li>
</ul>
<div class='div-other'><a id='mulu916' />
<p class='h4'>百頭魚為捕者所得聞其往緣漁人悟道一</p><p>佛與諸比丘。向毘舍離。到黎越河。河邊有五百牧牛人五百捕魚人。佛去河不遠而坐止息。時捕魚人網得一魚。五百人挽不能使出。復喚牧牛之眾。千人併力得一大魚。身有百頭若干種類。驢馬駱駝虎狼猪狗猿猴狐狸如斯之屬。眾人甚怪競集看之。世尊尋時往至魚所。而問魚言。汝是迦毘梨不。如是三問皆答言是。復問。教化汝黨今在何處。答言。墮阿鼻地獄中。阿難曰。今者何故喚百頭魚為迦毘梨。佛言。迦葉佛時有婆羅門。生一男兒。字迦毘梨<span class='note-inline'>(梁言黃頭)</span>。聰明博達。於種類中多聞第一。唯不如諸沙門輩。其父臨終慇懃約勅。汝慎莫與迦葉沙門講論道理。所以者何。沙門智深汝必不如。父沒之後其母問曰。汝本高明今頗更有勝汝者不。答言。沙門殊勝於我。母復問言。云何為勝。答有疑往問佛能開解。彼若問我我不能答。母復告言。何以不學習其法。答言。敬學其法當作沙門。我是白衣何緣得學。母復告曰。偽作沙門學習已達還來在家。奉其母教而作比丘。經少時間讀誦三藏綜達義理。母問之曰。今得勝未。答言。學問中勝不如坐禪。何以知之。我問彼人悉能分別。彼人問我我不能知。因是事故未與他等。母復告曰。自今已往若共談論。儻不如時便可罵辱。迦毘梨言。出家沙門無復過罪。云何罵之。答曰。但罵卿當得勝。時迦毘梨不忍違母。後日更論理。若短屈即便罵言。汝等愚騃無所識別劇於畜生。諸百獸頭皆用比之。如是非一。以是果報今受魚身而有百頭。阿難問佛。何時當脫此魚身。佛告阿難。此賢劫中千佛過去猶故不脫。爾時阿難及於眾人。聞佛所說。咸共同聲而作是言。身口意行不可不慎。時捕魚人及牧牛人等。一時俱共合掌向佛。求索出家淨修梵行。佛言善來。鬚髮自落法衣在體。為說妙法成阿羅漢<span class='note-inline'>(出賢愚經第十卷)</span>。</p>
</div>
<div class='div-other'><a id='mulu917' />
<p class='h4'>三魚隨濤流入小涇二強得反一羸被縶二</p><p>南海卒涌驚濤浸灌。有三大魚流入小洲涇。自相謂言。我等厄此及曼水未減。宜可逆上還歸大海。復礙水洲不得越過。第一魚者盡力跳洲得度。次魚復憑草獲過。其第三魚氣力消竭。為獵者得之。佛見而說頌曰。</p>

<div class="lg regular"><div class='lg-row'>是日已過　命則隨減</div>
<div class='lg-row'>如少水魚　斯有何樂<span class='note-inline'>(出出曜經第十八卷)</span></div>
</div></div></div>
<div class='div-other'><a id='mulu918' />
<p class='h3'>蛤第五</p>
<div class='div-other'><a id='mulu919' />
<p class='h4'>蛤聞甘露死生天上見佛得道一</p><p>迦羅池中有一蛤。聞佛說法。即從池出入草根下。是時有一牧牛人。見大眾圍遶聽佛說法。往到佛所。欲聞法故以杖刺地。誤著蛤頭。蛤即命終生忉利天。見諸妓女娛樂音聲。尋即思惟。我先為畜生。何因緣故生此天宮。即以天眼觀。先於池邊聽佛說法。以此功德得此果報。時蛤天人即乘宮殿。往至佛所頭頂禮足。佛為說法得須陀洹果<span class='note-inline'>(出善見<span class='corr'>毘</span>婆沙第四卷)</span>。</p>
</div></div>
<div class='div-other'><a id='mulu920' />
<p class='h3'>穀賊第六</p>
<div class='div-other'><a id='mulu921' />
<p class='h4'>穀賊天金藏以報穀主一</p><p>昔有大家收穀千斛。埋著地中。前至春溫開之取種。了不見穀。而有一蟲大如牛筥。無有手足亦無頭目如頑鈍肉。主人大小莫不怪之。出著平地。即問。汝是何等。終無所道。便以鐵錐刺一處。語曰。欲知我名者持我著大道旁。自當有名我者。於是舉著道邊。三日之中無能名者。次有數百乘黃馬車。衣服侍從皆黃。駐車而呼。穀賊汝何為在是間。答曰。吾食人穀故持我著此。語極久便辭別去。主人問穀賊。向者是誰也。答言。是金寶之精。居在此西三百餘步大樹下。有百石甕滿中金。主人即將數十人往掘即得甕金。家室歡喜輦載將歸。叩頭向穀賊。今日得金是大神恩。寧可留神共歸更設供養。穀賊曰。前食君穀不語姓字者。欲令君得是金報。今當轉行福於天下。不得復住。言竟忽然不見<span class='note-inline'>(出譬喻經第二卷)</span>。</p>
</div></div>
<div class='div-other'><a id='mulu922' />
<p class='h3'>蟲第七</p>
<div class='div-other'><a id='mulu923' />
<p class='h4'>[泳-永+狂]中大蟲先世業緣一</p><p>王舍城東南嵎有一[泳-永+狂]水。城內溝瀆污穢。屎尿盡趣其中。臭不可近。有一大蟲生[泳-永+狂]水內。身長數丈無有手足。而宛轉低仰戲[泳-永+狂]水中。觀者數千。阿難分衛見而往視。蟲即跳梁波浪動涌。具以啟佛。佛與諸比丘共詣池所。眾人見佛。各各念言。今日如來。當為眾會說蟲本末以釋眾疑不當快乎。佛言。維衛佛泥洹後。時有塔寺。有五百比丘經過寺中。寺主見大歡喜。請留供養三月眾皆受請。寺主盡心供饌無有所遺。後五百商人入海採寶還過塔寺。見五百比丘精勤行道。並各發心。欣然共議。福田難遇當設薄供。便白寺主。寺主報言。我請三月更五日滿。乃得廣設。賈人言。吾等當去不得待竟。五百商人各捨一珠。得五百摩尼珠。以寄寺主。囑寺主言。日足以吾等珠供於僧眾。比丘言諾。即皆受之。後生不善心。圖欲獨取。卒不為供。眾僧問言。主前賈客施珠應當設供。而發遣耶。寺主言。是施我耳。若欲奪吾糞可施汝。若不時去。劓汝手足投於糞坑。眾愍其癡默然各去<span class='note-inline'>(出十卷譬喻經第四卷)</span>。</p>
</div></div>
<div class='div-other'><a id='mulu924' />
<p class='h3'>虱第八</p>
<div class='div-other'><a id='mulu925' />
<p class='h4'>虱依坐禪人約飲血有時節一</p><p>過去久遠。應現如來滅度以後。像法之中有一坐禪比丘。獨在林中常患蟣虱。即便共約。我若坐禪汝宜默然。身隱寂住虱甚如法。於後一時。有一土蚤來至虱邊。問言。汝今云何身體肥盛。虱言。所依主人常修禪定。教我飲食時節。我如法行所以鮮肥。蚤言。我亦欲修習其法。虱言隨意。蚤聞血肉香即便食噉。比丘苦惱。即便脫衣以火燒之。坐禪比丘迦葉佛是。土蚤者提婆達多是。虱者我是<span class='note-inline'>(出報恩經第四卷)</span>。</p>
</div></div></div></div>
<p class='juan'>經律異相卷第四十八</p>
</div><!-- end of div[@id='body'] -->
</body></html>