<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>經律異相</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu194' />經律異相卷第九<span class='note-inline'>(外化菩薩部第二)</span></p><p class="byline">梁沙門僧旻寶唱等集</p>
<div class='div-other'><a id='mulu195' />
<ul class="">
<li>文殊變金光首女令成醜壞一</li>

<li>文殊現身諸剎取鉢弘教二</li>

<li>普賢誓護五種法師三</li>

<li>淨精進化功德財久忍眾苦四</li>

<li>樹提摩納手出龍象五</li>

<li>普施求珠降伏海神以濟窮乏六</li>

<li>重勝王與女人一處為阿難所譏七</li>

<li>大薩他婆渡海船壞殺身濟眾八</li>

<li>端坐山中鳥[孑*(焉-正+?)]頂上子未能飛終不捨去九</li>

<li>入海採珠以濟貧苦十</li>

<li>坐海以救估客十一</li>

<li>從地踊出現長舌相十二</li>

<li>牧牛小兒善說般若義弘廣大乘十三</li>
</ul>
<div class='div-other'><a id='mulu196' />
<p class='h3'>文殊變金光首女令成醜壞一</p><p>上金光首與長者子畏聞。俱在遊觀園散花燒香莊嚴伎樂。時彼女人觀長者子意以為足。文殊師利<span class='note-inline'>(舊法云濡首)</span>化此女身應時終亡。顏色變惡。眼耳鼻口膿血流出。身體[病-丙+(絳-糸)]爛不可復視。青蠅飛來周匝共食。時長者子見此女身變壞如是。怖懅不安欲求自歸濟脫是患。當從何所而免斯苦。時文殊師利童真威神。令園樹木自然出讚。時長者子聞樹讚頌。歡喜踊躍善心即生。以衣裓盛女人死屍棄叢樹間而捨之去。於是世尊欲以開化彼長者子。從身放光其明普照摩竭國界。長者子見如來威神巍巍。心生歡喜。其天帝釋則在前立。見長者子而歎之曰。年少善緣。獲得福利。乃能見佛。時彼年少聞此勸讚。即與天帝俱詣佛所。帝釋天意。華用與年少言。可取此華散如來上。散已稽首佛足前住白言。今自歸佛及法聖眾。有放逸女上金光首。實與戲樂詣遊觀園。則於今日顏貌變惡即時壽終。捨諸一切宗室眷屬。發大恐懼。將無國王推問之耶。佛言且止。時上金光首。見長者子以蒙開化。隨從律教。即與伎樂往詣佛所。稽首佛足退住一面。時文殊師利謂長者子曰。為識此姊不。答云。已知之矣。又問。云何知乎。於是長者子報文殊師利。而說頌曰。色者如聚沫。痛痒泡起頃。幻想如野馬。吾曉知如是。佛告阿難。文殊師利乃往古世勸化此女使發道意。吾本前世而勸化之使發道意。上金光首過九十二百千劫。當得作佛。號寶光明。長者子當為菩薩。名德光耀。其復作佛。未滅度時。授德光燿菩薩之決。乃般泥洹號曰持㷿<span class='note-inline'>(出大淨法門經)</span>。</p>
</div>
<div class='div-other'><a id='mulu197' />
<p class='h3'>文殊現身諸剎取鉢弘教二</p><p>有二百天子發菩薩心。而未堅固皆欲墮落。各自念言佛法難得。我等今定不學菩薩。不如取羅漢辟支佛而般泥洹。佛知是人可成菩薩。而意中退。佛便化作一迦羅越。持百味飯滿鉢到佛前。而便作禮以鉢上佛。佛即受鉢。文殊師利白言。世尊。當故報恩。舍利弗疑即便問佛。佛即以鉢捨地。其鉢便下沒過諸剎。直過七十二恒沙等剎土。名曰漚呵沙。其佛號曰光明王。今現在世。其鉢於彼佛剎住止空中亦無持者。鉢所過諸佛剎。其佛侍者皆問於佛。佛答上方有佛號釋迦文。鉢從彼來。救護墮退菩薩意耳。佛語舍利弗。行求鉢來。舍利弗即承佛威神。自以慧力以萬三昧過萬佛剎都不見鉢。從三昧起還白佛言。求之不見。復遣目連亦復不見。須菩提等五百尊者悉不能見。彌勒菩薩又不能見。令文殊師利求鉢。文殊師利不起于坐即入三昧。以其右手指地下。行過諸佛剎莫不聞知。所過剎土皆為震動。凡諸剎土皆見文殊。過七十二恒河沙。其臂上毛一一毛間有億百千光明億百千蓮華。一蓮華上有坐菩薩。悉歎釋迦文佛功德聲聞菩薩及以佛土。時釋迦文放足下光明。照下方過七十二恒河沙等剎。見其光明悉得摩仳低三昧。文殊師利以右手取鉢。與無央數菩薩俱來。鉢在手中作禮授鉢。佛謂舍利弗。今為汝說過去劫事。往昔有佛。號勇莫能勝。有比丘僧。名曰慧王。持鉢入惟致國中分衛。得百味飯。爾時有尊者子名離垢王。為乳母所抱。在城門上。其兒遙見比丘。而從抱下便往趣之。求其飲食。比丘即以蜜餅授之。其兒則食知味甘美。隨比丘行不顧乳母。便隨至勇莫能勝佛所。為佛作禮而坐一面。比丘以所持鉢食與是小兒令其上佛。兒便授佛。佛食隨滿。以是遍八萬四千比丘及菩薩萬二千人。各各皆飽。其兒所持食猶無減損。佛以威神令兒歡喜。因從比丘受五戒法發菩提心。兒父母求子為佛作禮。子白父言。我今已得入菩薩法。願作沙門。父母即聽。吾等亦為發心從汝。佛言。慧王比丘文殊師利是。其時兒者我身是也。如我身等不可稱數。阿僧祇剎土諸佛。悉為文殊師利之所發動。我等悉蒙文殊師利之恩。其二百天子即時自念。釋迦文佛為文殊師利之所發意自致成佛。我等何為懈怠。用是念故其心則堅<span class='note-inline'>(出阿闍世王經上卷)</span>。</p>
</div>
<div class='div-other'><a id='mulu198' />
<p class='h3'>普賢誓護五種法師三</p><p>普賢菩薩。以自在神通威德名聞。與大菩薩不可稱數從東方來。所經諸國普皆震動。雨寶蓮華作眾伎樂。又與無數八部鬼神等大眾圍繞。禮釋迦牟尼佛。白佛言。我於寶威德上王佛國。遙聞此娑婆世界說法華經共來聽受。唯願世尊當為說之。佛告普賢。若有善男子女人。成就四法。於如來滅後當得是法華經。普賢菩薩言。若有行立懃誦此經思惟此經。若人於此經有所忘失一句一偈。大菩薩眾俱詣其所。而自現身供養守護安慰其心。亦為供養法華經故還令通利。見者歡喜轉復精進。以見我故即得三昧及陀羅尼。若後惡世中四眾來求索者。受持者。讀誦者。書寫者。欲修習是法華經。於三七日中應一心精進。滿三七日亦當現其人前而為說法<span class='note-inline'>(出妙法蓮華經第七卷)</span>。</p>
</div>
<div class='div-other'><a id='mulu199' />
<p class='h3'>淨精進化功德財久忍眾苦四</p><p>過去劫時佛號廣光明<span class='note-inline'>(菩薩行經云離垢光)</span>國王之子名財功德<span class='note-inline'>(菩薩行經云業首)</span>時年十六。自恃端政而生憍慢。初不向佛恭敬禮拜。佛即行籌誰能教化。八萬四千菩薩無受籌者。有一菩薩名淨精進。言。我能。即時大千六反震動。便往王門立。王子見之惡言訾毀。以土坌面。刀杖瓦石而加其身。菩薩爾時不瞋不去心不疲厭。經一千年受如是苦。過二萬歲乃得至彼第二門下。八萬四千年七日未滿方得至其第七門下。爾時王子見是菩薩便作是言。道士今來何所求索。即於菩薩生不思議心。云何是人。終經爾時多受眾苦。而心不厭。爾時菩薩知王子心已自調伏。即便說偈令往詣佛。爾時王子即捨王位。在佛法中出家聽法如法而住得無生忍。爾時淨精進者我身是也。財功德者即彌勒是<span class='note-inline'>(出大集經第二十六卷又出調伏王子道心經菩薩行經大同)</span>。</p>
</div>
<div class='div-other'><a id='mulu200' />
<p class='h3'>樹提摩納手出龍象五</p><p>樹提摩納。在寶藏佛前。右膝著地長跪叉手。前白佛言。世尊。我今發無上菩提心成就善根。於三乘法若我所顧得己利者。令我兩手自然而出白色龍象。佛神力故其兩手中即出龍象。其色純白七處到地。見是事已告言。龍象汝等。今者可昇虛空去此。不遠遍雨此界八德香水。覺悟此界一切眾生。若有眾生得遇一渧。聞其香氣悉斷五蓋。所謂婬欲瞋恚睡眠掉戲疑。是時龍象在虛空中。周遊速疾猶如力士善射放箭。是二龍象所作諸事悉成就已。復還來至摩納前住。時樹提見之心大歡喜<span class='note-inline'>(出樹提摩納發菩提誓願經)</span>。</p>
</div>
<div class='div-other'><a id='mulu201' />
<p class='h3'>普施求珠降伏海神以濟窮乏六</p><p>昔者菩薩從四姓生。墮地即曰。眾生萬禍吾當濟之。無明無法吾當除其盲聾令之聞見眾聖明範。九親驚曰。未聞孩幼而能言。斯將非天龍鬼神之靈乎。當卜之焉。答曰。吾為上聖之所化。懷普明之智。非彼眾妖慎無疑矣。言畢即默。親曰。兒有乾坤弘潤之志。將非凡夫乎。名曰普施。年至十歲。佛諸典籍流俗眾術靡不貫綜。辭親濟眾布施貧乏。親曰。吾有最富之上名也。爾可恣意。對曰。不足乞作沙門。垂賚法服應器錫杖以斯濟眾。父母聽之。周旋教化經一大國。國有豪姓亦明眾書。覩其儀容普施心性惔怕淨若天金。有上聖之表。將為世雄。謂普施曰。吾有陋女願給箕箒。答口。大善。須吾還也。即附載度海上岸入山。到無人處遙覩銀城。宮有毒蛇繞城七匝。體大百圍舉首相看。普施念曰。斯有害心吾當興慈。蛇毒即滅垂首而眠。登首入城。城中天神覩之。欣豫曰。久服聖德今來翔茲。誠吾心願。留三旬。普施以事委付近臣。身受供饌。時供養畢以明月真珠一枚送之。珠明四万里。志願若發眾寶滿足。若後得佛願為弟子。普施曰可。即復前行。覩黃金城毒蛇圍城十有四匝。巨軀倍前舉首數丈。普施復入慈定蛇即垂首。登之入城。中有天人相見歡喜曰。久服靈耀翔茲甚善。願留百八十日。吾所供養。過是辭退。天人復以神珠一枚送之。明耀二十萬里。志之所願眾寶滿中。若子得道願為弟子神足無上。即復前進覩琉璃城。又有毒蛇軀以繞城二十一匝。仰首瞋目當彼城門。復生慈定誓濟眾生。毒歇垂首登之入城。天人欣喜如前。請留三時。願供所志期竟辭退。又送神珠明耀百六十萬里。珠之所在眾寶尋從。滿其明內在志所欲無求不獲。子得正覺願為弟子有最明之智。曰必獲爾願。普施得珠反其舊居。海諸神僉會議曰。吾等巨海唯斯三珠為吾榮華。道士悉得。吾等寧當都亡諸寶不失斯珠。海神化為凡人。當普施前曰。吾聞仁者獲世上寶。可得觀乎。即以示之。神搏手奪取。普施曰。吾歷險跨海乃獲斯寶欲濟困乏。反為斯神所見奪乎。曰爾還吾珠不者吾竭爾海。神曰。巨海深廣孰能盡之。天勸作風。普施曰。吾於錠光佛前。願得道力反覆眾海。指擢須彌震天地移諸剎。佛從吾志。吾今得之矣。今爾鬼物絲髮之力。焉能遏吾正真之勢乎。即併兩足摽渫海水投鐵圍外。遍淨天曰。吾昔於錠光佛前聞其志願。必為世尊度吾等眾生。即下助其渫水十分去八。海神怖曰。斯水盡矣。吾居壞也。即還其珠。尋路布施。所過之國無復貧民。處處諸王無不改操。以五戒十善為國政法。開獄大赦。潤逮眾生遂至得佛。普施我身是。父者即白淨王是。母者即吾母舍妙是。時道士女今裘夷是。時銀城中天者今阿難是。金城天者目連是。琉璃城天者舍利弗是<span class='note-inline'>(出度無極集第一卷又出賢愚經)</span>。</p>
</div>
<div class='div-other'><a id='mulu202' />
<p class='h3'>重勝王與女人一處為阿難所譏七</p><p>阿難白佛。憶念我昔入舍衛城。見重勝王菩薩與女人同床。我謂犯穢心用惟慮得無異人。學梵行者於如來教將無造見聞想念。發斯語時三千大千世界六反振動。時重勝王菩薩即自踊身住於空中。去地四丈九尺。報阿難曰。犯禁穢者寧能踊身止虛空乎。在如來前。阿難投身即自悔過。如何偏見求大龍短。佛告阿難。彼女人者。乃往過去世為重勝王百生之偶。宿情未拔貪重勝顏。口發誓言。重勝王若與我願得遂所娛當從其教。時重勝王心知其念。晨朝正服入之其室。即時頌曰。</p>

<div class="lg regular"><div class='lg-row'>我愚悖於欲　諸佛所不歎</div>
<div class='lg-row'>能蠲恩愛者　得佛人中上</div>
</div><p>時女喜躍。即從坐起自投于地。歸命自責伏罪悔過。為重勝王而歎頌曰。</p>

<div class="lg regular"><div class='lg-row'>吾已離諸欲　世尊之所歎</div>
<div class='lg-row'>節止恩愛著　願佛無上道</div>
<div class='lg-row'>前心之所想　今自首悔過</div>
<div class='lg-row'>傷愍諸群生　究竟發道意</div>
</div><p>爾時重勝王授彼女訣。轉此女身後九十九劫當得作佛。號離無數百千所受如來<span class='note-inline'>(出慧上菩薩經上卷)</span>。</p>
</div>
<div class='div-other'><a id='mulu203' />
<p class='h3'>大薩他婆渡海船壞殺身濟眾八</p><p>釋迦牟尼佛為菩薩時。名大薩他婆。當渡大海惡風壞船。語眾賈人捉我頭髮手足當渡汝等。人人捉已以刀自殺。大海水法不停死屍。即時疾風吹至岸邊<span class='note-inline'>(出大智論第四卷)</span>。</p>
</div>
<div class='div-other'><a id='mulu204' />
<p class='h3'>菩薩端坐山中鳥孺頂上子未能飛不捨去九</p><p>菩薩在山。慈心端坐思惟不動。鳥孺頂上覺鳥在頂。懼卵墜落身不移搖。捨身而行彼處不動及鳥生翅。但未能飛終不捨去。如是自知便說此偈。</p>

<div class="lg regular"><div class='lg-row'>若能辦此事　於天人中天</div>
<div class='lg-row'>能不觸嬈彼　此德無有上</div>
<div class='lg-row'>是故彼世尊　最為第一神</div>
<div class='lg-row'>故在道場處　功德皆備具</div>
</div><p style="margin-left:1em"><span class='note-inline'>(出僧伽羅剎經上卷)</span>。</p>
</div>
<div class='div-other'><a id='mulu205' />
<p class='h3'>入海採珠以濟貧苦十</p><p>吾從無數劫以來精進求道。初無懈息自致得佛。超越九劫出彌勒前。我念過去時國人貧窮生怜愍心。乃欲入海求如意珠。眾人大會望風舉帆。詣海龍王從求頭上如意之珠。龍王聞其欲濟窮士即以珠與。時諸賈客各各採寶悉皆具足乘船來還。海中諸龍及諸神鬼悉共議言。此如意珠海中上寶。非世俗人所當獲者。云何損海益閻浮利。誠可惜之。當作方計還奪其珠不可失之。時諸龍鬼晝夜圍繞欲奪其珠。導師德尊如意珠力不能奪之。度海既畢。菩薩踊躍住於海邊。低頭下手呪願海神。以珠繫頸。時海龍神因緣得便使珠墮海。導師感激吾行入海。乘船涉難勤苦無量乃得此寶。當救眾乏。於今海神反令墮海。勅邊侍人捉持器來。吾卷海水令至底泥。不得珠者終不休懈。即便卷水不惜壽命。水自然趣悉入器中。諸海龍神見之懷懼。此人威勢精進之力。誠非世有。水不久竭。即持珠來辭謝還之。吾等即爾相試不圖精進力勢如是。天上天下無能勝君。導師獲寶齎還國中。使雨七寶以供天下莫不安隱。時導師者則我身是<span class='note-inline'>(出生經第一卷)</span>。</p>
</div>
<div class='div-other'><a id='mulu206' />
<p class='h3'>坐海以救估客十一</p><p>昔者菩薩與五百商人入海採寶。入海數月獲寶重載。將旋本土道逢飄風。雷電振地水神雲集。四周若城眼中出火波涌灌山。眾人啼曰。吾等死矣。恐怖易色仰天求哀。菩薩愴然心生計曰。吾之求佛但為眾生耳。海神所惡死屍。為其危命濟眾。斯乃開士之尚業矣。</p>
<p>吾不以身血注海。惡海神之意者船人終不被于岸。謂眾人曰。爾等屬手相持并援吾身。眾人承命。菩薩即引刀自害。海神德焉漂舟上岸。眾人普濟。船人抱屍號哭曰。斯必菩薩非凡之徒也。躄踊呼天。寧令吾等命殞于茲。無喪上德之士矣。其言真誠上感諸天。天帝釋覩菩薩之弘慈。帝釋下曰。斯至德菩薩將為聖雄。今自活之。以天神藥灌其口中。并通塗屍。菩薩即蘇忽起坐與眾相勞。帝釋以名寶滿其舟中。千倍于前。即還本土九親相見靡不歡悅。賙窮濟乏惠逮眾生。顯宣佛經開化愚冥。其國王服菩薩德詣稟清化。君仁臣忠率土持戒家有孝子。國豐毒歇黎庶歡欣。終生天上長離眾苦。菩薩累劫精進不休遂至得佛。殺身濟眾者吾身是也。天帝釋者彌勒是也。五百商人者今坐中五百應真是也<span class='note-inline'>(出殺身濟賈人經又出度無極集)</span>。</p>
</div>
<div class='div-other'><a id='mulu207' />
<p class='h3'>從地踊出現長舌相十二</p><p>時千世界微塵等菩薩摩訶薩。從地踊出一心合掌仰瞻尊顏。而白佛言。我等於佛滅後。世尊分身所在國土滅度之處當廣說此經。我等亦自欲得是真淨大法受持讀誦解說書寫而供養之。爾時世尊於文殊師利等無量百千萬億舊住娑婆世界菩薩及諸聲聞人非人等一切眾前。出廣長舌上至梵世。一切毛孔放無量色光。皆悉遍照十方世界。眾寶樹下師子坐上諸佛亦復如是<span class='note-inline'>(出法華經第六卷)</span>。</p>
</div>
<div class='div-other'><a id='mulu208' />
<p class='h3'>牧牛小兒善說般若義弘廣大乘十三</p><p>昔有比丘精進持戒初不毀犯。住在精舍。所可諷誦是般若波羅蜜。有聞此比丘音聲莫不歡喜。有一小兒始年七歲城外牧牛。遙聞比丘誦說經聲。尋聲詣寺聽聞即解。貌大歡喜便問比丘。答不可意。小兒反說其義甚妙昔所希聞。比丘聞之歎此小兒。乃有智慧非是凡人。時兒即去還至牛所。所牧牛犢散走入山。兒尋其迹值虎被害。生長者家第一夫人作子。夫人懷妊口便能說般若波羅蜜。從朝至暮初不應息。其長者家素不奉法。怪此夫人謂口妄語謂呼鬼病。卜問譴崇無能知者。家中內外皆悉憂惶。是時比丘入城分衛詣長者門。遙聞經聲心甚喜悅。即問長者內中誰說深經音聲微妙。長者報言。婦得鬼病。晝夜妄語口初不息。比丘報言。此非鬼病。但說深經甚有義理。疑此夫人所懷妊兒是佛弟子。長者意解。即留比丘與作飲食。日月滿足乃產一男。又無惡露。其兒適生叉手長跪說般若波羅蜜。夫人產已還復如本。如夢寤已了無所識。長者集僧覩兒說經初無質礙。是時眾僧各各一心觀此小兒。長者問言。此為何等。比丘答曰。真佛弟子。慎莫驚疑。好養育之。此兒後大當為一切眾人作師。吾等悉當從其啟受。至七歲悉知微妙。與眾超絕智度無極。諸比丘等皆從受學。經中誤脫有所短少。皆為刪定足其所乏。兒每出入有所至止。輒開化人使發大乘。長者家室內外大小五百人眾。皆從兒學發大乘意悉行佛事。兒所教授城郭市里。凡所開發無上道意者八萬四千。承受弟子者五百人。諸比丘聞之意解志求大乘皆得法眼淨。佛告阿難。是時小兒者吾身是也。時比丘者迦葉佛是也<span class='note-inline'>(出小兒聞法即解經)</span>。</p>
</div></div>
<p class='juan'>經律異相卷第九</p></div>
</div><!-- end of div[@id='body'] -->
</body></html>