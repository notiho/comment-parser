<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘大集地藏十輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 411 [No. 410]
<p class='juan'><a id='mulu1' />大乘大集地藏十輪經序品第一</p><p class="byline">三藏法師玄奘奉　詔譯</p>
<div class='div-pin'><a id='mulu2' /><p>如是我聞：</p>
<p>一時，薄伽梵在佉羅帝耶山，諸牟尼仙所依住處，與大苾芻眾俱，謂過數量大聲聞僧；復有菩薩摩訶薩眾，謂過數量大菩薩僧；說月藏已。</p>
<p>爾時，南方大香雲來，雨大香雨；大花雲來，雨大花雨；大妙殊麗寶飾雲來，雨大殊麗妙寶飾雨；大妙鮮潔衣服雲來，雨大鮮潔妙衣服雨。是諸雲雨充遍其山，諸牟尼仙所依住處。從諸香花寶飾衣服，演出種種百千微妙大法音聲，謂：歸敬三寶聲、受持學處聲、忍辱柔和聲、精進勇猛聲、降伏四魔聲、趣入智慧聲、廣大名稱遍滿三界聲、勸修殊勝念定總持聲、空無相無願聲、厭離貪欲聲、色如聚沫聲、受如浮泡聲、想如陽焰聲、行如芭蕉聲、識如幻事聲、無常聲、苦聲、無我聲、空聲、慚愧聲、遠離聲、護念聲、慈悲喜捨聲、證得諸法聲、生天涅槃聲、趣向三乘聲、轉大法輪聲、雨大法雨聲、成熟有情聲、度三惡趣聲、修治圓滿六到彼岸聲、善巧方便聲、趣入十地聲、遊戲神通聲、遊戲清淨無上大乘聲、不退轉地聲、無生法忍聲、灌頂受位聲、趣入一切諸佛大海聲。</p>
<p>爾時，一切諸來大眾咸見如是種種雲雨，亦聞如是諸法音聲。隨意所樂，各見其身種種香花、寶飾、衣服之所莊嚴。又各自見兩手掌中持如意珠，從是一一如意珠中雨種種寶，復從一一如意珠中放諸光明。因光明故，一一有情，皆見十方殑伽沙等諸佛世界。又因光明，見諸佛土一一世尊，無量眾會恭敬圍遶。復因光明，見諸佛土一切有情，若有病者，因此光明之所照觸，眾病除愈。諸應被殺、及囚繫者，光明照故，皆得解脫。諸身、語、意、麁重穢濁，因光皆得輕軟清淨，諸飢渴者亦皆飽滿。諸被種種刑罰逼切，光明照故、皆離憂苦。諸少衣服、寶飾、珍財，光明照故，隨念皆足。若諸有情，樂欲殺生，乃至或有樂欲邪見，由此光明之所照觸，皆悉樂欲遠離殺生，乃至樂欲遠離邪見。若諸有情，為於種種求不得苦之所逼切，光明照故，隨願皆得。</p>
<p>又因光明，見諸佛土一切有情所受眾苦，無不休息，皆悉歡娛受諸妙樂。又見如是諸佛土中，由此光明之所照觸，遠離一切昏雲、塵霧、烈風、暴雨、不善音聲，及諸臭穢、苦辛、惡味、惡觸、恐怖；遠離一切邪業、邪語、邪意、邪歸；不寒不熱，安靜坦然，地平如掌，諸妙樂具充滿其中。</p>
<p>爾時，眾會其身欻然，地界增強，堅重難舉。既覩斯瑞，咸悉驚疑：「何因何緣而現此相？」於眾會中，有天帝釋名無垢生，去薄伽梵不遠而坐，即從座起，頂禮世尊合掌向佛，以頌問曰：</p>

<div class="lg regular" style="margin-left:1em;"><div class='lg-row'>「具諦語諦見、　諦善住牟尼，</div>
<div class='lg-row'>普為眾弘宣，　諦究竟堅法，</div>
<div class='lg-row'>令諸有情類，　滅苦、及苦因，</div>
<div class='lg-row'>何緣於此中，　現諸雲、雨等？</div>
<div class='lg-row'>令舉眾歡悅，　咸生淨信心，</div>
<div class='lg-row'>皆發趣大乘，　度疑、生實見。</div>
<div class='lg-row'>天、人、大眾身，　地界增堅重，</div>
<div class='lg-row'>不能自勝舉，　此相有何緣？</div>
<div class='lg-row'>兩手皆珠現，　雨眾寶，放光</div>
<div class='lg-row'>照十方；除罪，　息苦，獲安樂；</div>
<div class='lg-row'>導師復何因，　令舉眾皆見，</div>
<div class='lg-row'>種種香鬘等，　各各自嚴身？</div>
<div class='lg-row'>天、人普猶豫，　不測何因緣，</div>
<div class='lg-row'>有誰將欲來，　現此神通力？</div>
<div class='lg-row'>為是佛菩薩？　為梵魔釋天？</div>
<div class='lg-row'>唯願大導師，　速為眾宣說！」</div>
</div><p>爾時，世尊告無垢生天帝釋曰：「汝等當知，有菩薩摩訶薩，名曰地藏，已於無量、無數大劫，五濁惡時無佛世界，成熟有情。今與八十百千那庾多頻跋羅菩薩俱，為欲來此禮敬、親近、供養我故，觀大集會生隨喜故，并諸眷屬作聲聞像，將來至此，以神通力現是變化。</p>
<p>「是地藏菩薩摩訶薩，有無量、無數、不可思議、殊勝功德之所莊嚴。一切世間、聲聞、獨覺、所不能測。此大菩薩，是諸微妙功德伏藏、是諸解脫珍寶出處、是諸菩薩明淨眼目、是趣涅槃商人導首，如如意珠，雨眾財寶，隨所希求皆令滿足。譬諸商人所採寶渚，是能生長善根良田、是能盛貯解脫樂器、是出妙寶功德賢瓶。照行善者猶如朗日；照失道者猶如明炬；除煩惱熱如月清涼；如無足者所得車乘、如遠涉者所備資糧、如迷方者所逢示導、如狂亂者所服妙藥、如疾病者所遇良醫、如羸老者所憑几杖、如疲倦者所止床座。度四流者為作橋梁，趣彼岸者為作船筏。是三善根殊勝果報，是三善本所引等流。常行惠施如輪恒轉，持戒堅固如妙高山，精進難壞如金剛寶，安忍不動猶如大地，靜慮深密猶如祕藏，等至嚴麗如妙花鬘，智慧深廣猶如大海，無所染著譬太虛空。妙果近因如眾花葉，伏諸外道如師子王，降諸天魔如大龍象，斬煩惱賊猶如神劍，厭諸諠雜如獨覺乘，洗煩惱垢如清淨水，能除臭穢如疾飄風，斷眾結縛如利刀劍，護諸怖畏如親如友，防諸怨敵如塹如城，救諸危難猶如父母，藏諸怯劣猶若叢林。如夏遠行所投大樹，與熱渴者作清冷水、與飢乏者作諸甘果、為露形者作諸衣服、為熱乏者作大密雲、為貧匱者作如意寶、為恐懼者作所歸依、為諸稼穡作甘澤雨、為諸濁水作月愛珠。令諸有情善根不壞，現妙境界令眾欣悅，勸發有情增上慚愧，求福慧者令具莊嚴。能除煩惱如吐下藥，能攝亂心如等持境，辯才無滯如水激輪，攝事繫心如觀妙色，安忍堅住如妙高山，總持深廣猶如大海，神足無礙譬若虛空。滅除一切惑障習氣，猶如烈日銷釋輕氷。常遊靜慮無色正道，一切智智妙寶洲渚，能無功用轉大法輪。</p>
<p>「善男子！是地藏菩薩摩訶薩，具如是等，無量、無數、不可思議殊勝功德。與諸眷屬欲來至此，先現如是神通之相。」</p>
<p>世尊說是地藏菩薩諸功德已。爾時，地藏菩薩摩訶薩，與八十、百、千、那庾多頻跋羅菩薩，以神通力，現聲聞像，從南方來，至佛前住，與諸眷屬，恭敬頂禮世尊雙足，右遶三匝，在如來前，合掌而立，以頌讚曰：</p>

<div class="lg regular" style="margin-left:1em;"><div class='lg-row'>「兩足尊導師，　慈心常普覆，</div>
<div class='lg-row'>安忍如大地，　遍除瞋忿心。</div>
<div class='lg-row'>具殊勝相好，　莊嚴諸佛國，</div>
<div class='lg-row'>能以諦慈悲，　充滿一切土。</div>
<div class='lg-row'>永絕諸愛網，　如實善安住，</div>
<div class='lg-row'>捨諸清淨國，　度染濁眾生。</div>
<div class='lg-row'>本願攝穢土，　成熟惡眾生，</div>
<div class='lg-row'>起堅固正勤，　久修諸苦行。</div>
<div class='lg-row'>久修諸苦行，　聞生悚懼心，</div>
<div class='lg-row'>修諸施戒忍，　及精進定慧。</div>
<div class='lg-row'>曾供事無量，　佛菩薩聲聞，</div>
<div class='lg-row'>及濟諸有情，　飢渴病死者。</div>
<div class='lg-row'>本為他有情，　自捨多身命，</div>
<div class='lg-row'>本為正法故，　捨多骨血皮。</div>
<div class='lg-row'>棄捨自安樂，　悲愍諸有情，</div>
<div class='lg-row'>專為諸有情，　勤修斷惑網。</div>
<div class='lg-row'>善護於六根，　恒遠離諸欲，</div>
<div class='lg-row'>觀有為無常，　苦空無我性。</div>
<div class='lg-row'>諸苦業增長，　皆貪愛為因，</div>
<div class='lg-row'>故先於六根，　永斷諸貪欲。</div>
<div class='lg-row'>普於有情界，　常安住大悲，</div>
<div class='lg-row'>雖得勝菩提，　而不捨本願。</div>
<div class='lg-row'>隨見諸有情，　逼切在眾苦，</div>
<div class='lg-row'>隨起勤精進，　勇猛而濟拔。</div>
<div class='lg-row'>令勤修施戒，　忍進定般若，</div>
<div class='lg-row'>如母於一子，　慈心而養育。</div>
<div class='lg-row'>本於有情類，　常住普慈心，</div>
<div class='lg-row'>故速證菩提，　度脫無量眾。</div>
<div class='lg-row'>本修菩提行，　無不為眾生，</div>
<div class='lg-row'>故今於有情，　不捨於六度。</div>
<div class='lg-row'>昔常於末世，　求無上菩提，</div>
<div class='lg-row'>今還末世中，　速成無上覺。</div>
<div class='lg-row'>調伏諸惡見，　天龍人藥叉，</div>
<div class='lg-row'>安住能斷惑，　如金剛聖道。</div>
<div class='lg-row'>授無量有情，　得勝菩提記，</div>
<div class='lg-row'>成應供導首，　最上良福田。</div>
<div class='lg-row'>世尊無等侶，　普覆諸群生，</div>
<div class='lg-row'>無量大名聞，　充滿十方界。</div>
<div class='lg-row'>是故諸菩薩，　為成就己事，</div>
<div class='lg-row'>咸共來歸依，　大牟尼足下。</div>
<div class='lg-row'>聞所說妙法，　皆生歡喜心，</div>
<div class='lg-row'>起增上正勤，　修習菩提行。</div>
<div class='lg-row'>由導師法力，　皆速證菩提，</div>
<div class='lg-row'>故今者導師，　大集未曾有，</div>
<div class='lg-row'>十三兆藥叉，　恒噉諸血肉，</div>
<div class='lg-row'>皆捨諸惡業，　速趣大菩提。</div>
<div class='lg-row'>有得勝總持，　安忍及靜慮，</div>
<div class='lg-row'>有永盡諸漏，　應供世間尊。</div>
<div class='lg-row'>有修四無量，　有住四攝法，</div>
<div class='lg-row'>有得四辯才，　有安住順忍，</div>
<div class='lg-row'>有得健行定，　有得妙慧眼，</div>
<div class='lg-row'>有住無生忍，　皆由導師力。</div>
<div class='lg-row'>世尊大威德，　摧滅眾魔怨，</div>
<div class='lg-row'>降伏諸外道，　九十五異類。</div>
<div class='lg-row'>盡地獄傍生，　餓鬼非天趣，</div>
<div class='lg-row'>故貞實有情，　咸歸尊足下。</div>
<div class='lg-row'>今者息刀兵，　疫病飢饉劫，</div>
<div class='lg-row'>度迷失正道，　盲冥諸有情，</div>
<div class='lg-row'>諸煩惱狂亂，　皆安寂滅道，</div>
<div class='lg-row'>故我捨諸緣，　來禮敬尊足。</div>
<div class='lg-row'>無邊諸佛土，　現在諸導師，</div>
<div class='lg-row'>咸廣讚世尊，　聞者皆來此。</div>
<div class='lg-row'>我聞遍知海，　真實德無邊，</div>
<div class='lg-row'>度脫諸有情，　心歡喜敬禮。</div>
<div class='lg-row'>曾修無量福，　今得禮尊足，</div>
<div class='lg-row'>願無量劫中，　常修多供養。</div>
<div class='lg-row'>我今學世尊，　發如是誓願，</div>
<div class='lg-row'>當於此穢土，　得無上菩提。」</div>
</div><p>爾時，地藏菩薩摩訶薩以妙伽他禮讚佛已，與諸眷屬復持無量天妙香花、種種寶飾而散佛上，變成寶蓋，住虛空中。為聽法故，即於佛前儼然而坐。</p>
<p>爾時，一切諸來大眾，既見地藏菩薩摩訶薩已，皆獲希奇，得未曾有，各持種種上妙香花、寶飾、衣服、幢幡蓋等，奉散地藏菩薩摩訶薩，而為供養。皆作是言：「我等今者快得善利，因佛神力，親得瞻仰、禮敬、供養、如是大士。」</p>
<p>爾時，眾中有菩薩摩訶薩，名好疑問，從座而起，整理衣服，偏袒一肩，禮佛雙足，右膝著地，合掌向佛，而白佛言：「世尊！此善男子從何而來？所居佛國去此遠近？成就何等功德善根，而蒙世尊種種稱歎？復能讚佛不可思議功德法海？我等昔來未曾聞見，唯願為說。」</p>
<p>世尊告曰：「止！善男子！如是大士功德善根，一切世間，天、人、大眾，皆不能測其量淺深。若聞如來為汝廣說如是大士功德善根，一切世間，天、人、大眾，皆生迷悶，或不信受。」</p>
<p>時，好疑問復重請言：「唯願如來，哀愍為說。」</p>
<p>佛言：「諦聽！善思念之。吾當為汝略說少分。如是大士，成就無量不可思議殊勝功德；已能安住首楞伽摩勝三摩地，善能悟入如來境界；已得最勝無生法忍，於諸佛法已得自在；已能堪忍一切智位，已能超度一切智海；已能安住師子奮迅幢三摩地，善能登上一切智山；已能摧伏外道邪論，為欲成熟一切有情，所在佛國，悉皆止住。如是大士，隨所止住諸佛國土、隨所安住諸三摩地，發起無量殊勝功德，成就無量所化有情。</p>
<p>「如是大士，隨住如是諸佛國土，若入能發智定，由此定力，令彼佛土一切有情，皆悉同見諸三摩地所行境界。隨住如是諸佛國土，若入具足無邊智定，由此定力，令彼佛土一切有情，隨其所應，能以無量上妙供具，恭敬供養諸佛世尊。隨住如是諸佛國土，若入具足清淨智定，由此定力，令彼佛土一切有情，皆悉同見諸欲境界無量過患，心得清淨。隨住如是諸佛國土，若入具足慚愧智定，由此定力，令彼佛土一切有情，皆得具足增上慚愧，離諸惡法，心無忘失。隨住如是諸佛國土，若入具足諸乘明定，由此定力，令彼佛土一切有情，皆得善巧，天眼智通、宿住智通、死生智通，了達此世、他世因果。隨住如是諸佛國土，若入無憂神通明定，由此定力，令彼佛土一切有情，皆離一切愁、憂、昏、昧。</p>
<p>「隨住如是諸佛國土，若入具足勝通明定，由此定力，令彼佛土一切有情，皆得具足神通善巧。隨住如是諸佛國土，若入普照諸世間定，由此定力，令十方界離諸昏暗，令彼佛土一切有情，普見十方諸佛國土。隨住如是諸佛國土，若入諸佛燈炬明定，由此定力，令彼佛土一切有情，捨邪歸依歸正三寶。隨住如是諸佛國土，若入金剛光定，由此定力，令彼佛土所有一切小輪圍山、大輪圍山、蘇迷盧山，及諸餘山、谿㵎、溝壑、瓦礫、毒刺、諸穢、草木，皆悉不現。令彼佛土所有一切眾邪蠱毒、諸惡蟲獸、災橫、疫癘、昏暗、塵垢、不淨、臭穢，悉皆銷滅。令彼佛土地平如掌，種種嘉祥自然踊現，清淨、殊勝、眾相莊嚴。隨住如是諸佛國土，若入智力難摧伏定，由此定力，令彼佛土一切魔王及諸眷屬，皆悉驚怖，歸依三寶。</p>
<p>「隨住如是諸佛國土，若入電光明定，由此定力，令彼佛土一切有情，皆悉遠離後世恐怖，得法安慰。隨住如是諸佛國土，若入具足上妙味定，由此定力，令彼佛土一切有情，隨念皆得飲食充足。隨住如是諸佛國土，若入具足勝精氣定，由此定力，令彼佛土一切有情，無不皆得增上力勢離諸病苦。隨住如是諸佛國土，若入上妙諸資具定，由此定力，令彼佛土一切有情，隨樂皆得床座、敷具、衣服、寶飾、諸資身具，無所乏少，殊妙端嚴，甚可愛樂。隨住如是諸佛國土，若入無諍智定，由此定力，令彼佛土一切有情，身心勇健，遠離一切怨憎繫縛，和順歡娛，愛樂具足，施戒安忍，勇猛、精進，心無散亂，成就智慧。</p>
<p>「隨住如是諸佛國土，若入能引勝踊躍定，由此定力，令彼佛土一切有情，皆受無量勝妙歡喜。隨住如是諸佛國土，若入具足世路光定，由此定力，令彼佛土一切有情，得無礙智，能修種種清淨事業。隨住如是諸佛國土，若入善住勝金剛定，由此定力，令彼佛土一切有情，皆得諸根具足無缺，常樂遠離，其心寂靜。隨住如是諸佛國土，若入增上觀勝幢定，由此定力，令彼佛土一切有情，皆深呵厭自惡業過，咸善護持十善業道，生天要路。隨住如是諸佛國土，若入具足慈悲聲定，由此定力，令彼佛土一切有情，皆悉發起慈心、悲心、無怨害心、普平等心、更相利益安樂之心。隨住如是諸佛國土，若入引集諸福德定，由此定力，令彼佛土一切有情，離諸鬪諍、疾疫、飢饉、非時風雨、苦、澁、辛、酸、諸惡色觸，悉皆銷滅。</p>
<p>「如是大士，隨住如是諸佛國土，若入海電光定，由此定力，令彼佛土一切大地眾寶合成，一切過患皆悉遠離，種種寶樹、衣樹、器樹、諸瓔珞樹、花樹、果樹、諸音樂樹、無量樂具周遍莊嚴。以要言之，此善男子，於一一日每晨朝時，為欲成熟諸有情故，入殑伽河沙等諸定，從定起已遍於十方諸佛國土，成熟一切所化有情，隨其所應利益安樂。</p>
<p>「此善男子，已於無量、無數大劫，五濁惡時無佛世界，成熟有情。復於當來過於是數，或有世界，刀兵劫起，害諸有情。此善男子見是事已，於晨朝時以諸定力，除刀兵劫，令諸有情互相慈愍。或有世界，疫病劫起，害諸有情。此善男子見是事已，於晨朝時以諸定力，除疫病劫，令諸有情皆得安樂。或有世界，飢饉劫起，害諸有情。此善男子見是事已，於晨朝時以諸定力，除飢饉劫，令諸有情皆得飽滿。此善男子，以諸定力作如是等，無量、無邊、不可思議、利益安樂諸有情事。</p>
<p>「此善男子，具足成就無量、無數、不可思議、殊勝功德，常勤精進利益安樂一切有情。曾於過去無量、無數、殑伽沙等佛世尊所，為欲成熟利益安樂諸有情故，發起大悲，<span class='corr'>堅</span>固難壞、勇猛、精進、無盡誓願。由此大悲堅固難壞、勇猛、精進、無盡誓願增上勢力，於一日夜或一食頃，能度無量、百、千、俱胝那庾多數諸有情類，皆令解脫種種憂苦，及令一切如法所求，意願滿足。</p>
<p>「隨所在處，若諸有情，種種希求憂苦逼切；有能至心稱名、念誦、歸敬、供養地藏菩薩摩訶薩者，一切皆得如法所求，離諸憂苦。隨其所應，安置生天、涅槃之道。隨所在處，若諸有情，飢渴所逼；有能至心稱名、念誦、歸敬、供養地藏菩薩摩訶薩者，一切皆得如法所求，飲食充足。隨其所應，安置生天、涅槃之道。隨所在處，若諸有情，乏少種種衣服、寶飾、醫藥、床敷、及諸資具；有能至心稱名、念誦、歸敬、供養地藏菩薩摩訶薩者，一切皆得如法所求，衣服、寶飾、醫藥、床敷、及諸資具無不備足，隨其所應，安置生天、涅槃之道。隨所在處，若諸有情，愛樂別離，怨憎合會；有能至心稱名、念誦、歸敬、供養地藏菩薩摩訶薩者，一切皆得愛樂合會，怨憎別離，隨其所應，安置生天、涅槃之道。</p>
<p>「隨所在處，若諸有情，身心憂苦，眾病所惱；有能至心稱名、念誦、歸敬、供養地藏菩薩摩訶薩者，一切皆得身心安樂、眾病除愈，隨其所應，安置生天、涅槃之道。隨所在處，若諸有情，互相乖違，興諸鬪諍；有能至心稱名、念誦、歸敬、供養地藏菩薩摩訶薩者，一切皆得捨毒害心，共相和穆，歡喜忍受，展轉悔愧，慈心相向，隨其所應，安置生天、涅槃之道。隨所在處，若諸有情，閉在牢獄、杻械、枷<span class='corr'>鎖</span>、檢繫其身，具受眾苦；有能至心稱名、念誦、歸敬、供養地藏菩薩摩訶薩者，一切皆得解脫牢獄、杻械、枷<span class='corr'>鎖</span>，自在歡喜，隨其所應，安置生天、涅槃之道。隨所在處，若諸有情，應被囚執、鞭撻、拷楚、臨當被害；有能至心稱名、念誦、歸敬、供養地藏菩薩摩訶薩者，一切皆得免離囚執、鞭撻加害，隨其所應，安置生天、涅槃之道。</p>
<p>「隨所在處，若諸有情，身心疲倦氣力羸惙；有能至心稱名、念誦、歸敬、供養地藏菩薩摩訶薩者，一切皆得身心暢適，氣力強盛，隨其所應，安置生天、涅槃之道。隨所在處，若諸有情，諸根不具，隨有損壞；有能至心稱名、念誦、歸敬、供養地藏菩薩摩訶薩者，一切皆得諸根具足，無有損壞，隨其所應，安置生天、涅槃之道。隨所在處，若諸有情，顛狂心亂，鬼魅所著；有能至心稱名、念誦、歸敬、供養地藏菩薩摩訶薩者，一切皆得心無狂亂，離諸擾惱，隨其所應，安置生天、涅槃之道。隨所在處，若諸有情，貪欲、瞋恚、愚癡、忿恨、慳嫉、憍慢、惡見、睡眠、放逸、疑等皆悉熾盛，惱亂身心，常不安樂；有能至心稱名、念誦、歸敬、供養地藏菩薩摩訶薩者，一切皆得離貪欲等身心安樂，隨其所應，安置生天、涅槃之道。隨所在處，若諸有情，為火所焚，為水所溺，為風所飄，或於山巖崖岸，樹舍顛墜墮落，其心慞惶；有能至心稱名、念誦、歸敬、供養地藏菩薩摩訶薩者，一切皆得離諸危難，安隱無損。隨其所應，安置生天、涅槃之道。</p>
<p>「隨所在處，若諸有情，為諸毒蛇毒蟲所螫，或被種種毒藥所中；有能至心稱名、念誦、歸敬、供養地藏菩薩摩訶薩者，一切皆得離諸惱害，隨其所應，安置生天、涅槃之道。隨所在處，若諸有情，惡鬼所持成諸瘧病，或日日發，或隔日發，或三四日而一發者，或令狂亂，身心戰掉，迷悶失念，無所了知；有能至心稱名、念誦、歸敬、供養地藏菩薩摩訶薩者，一切皆得解脫無畏，身心安適，隨其所應，安置生天、涅槃之道。隨所在處，若諸有情，為諸藥叉、羅剎、餓鬼、畢舍遮鬼、布怛那鬼、鳩畔荼鬼、羯吒布怛那鬼、吸精氣鬼，及諸虎、狼、師子、惡獸、蠱毒、厭禱、諸惡呪術、怨賊、軍陣，及餘種種諸怖畏事之所纏繞，身心慞惶、懼失身命，惡死貪生，厭苦求樂；有能至心稱名、念誦、歸敬、供養地藏菩薩摩訶薩者，一切皆得離諸怖畏，保全身命，隨其所應，安置生天、涅槃之道。</p>
<p>「隨所在處，若諸有情，或為多聞、或為淨信、或為淨戒、或為靜慮、或為神通、或為般若、或為解脫、或為妙色、或為妙聲、或為妙香、或為妙味、或為妙觸、或為利養、或為名聞、或為功德、或為工巧、或為花果、或為樹林、或為床座、或為敷具、或為道路、或為財穀、或為醫藥、或為舍宅、或為僕使、或為彩色、或為甘雨、或為求水、或為稼穡、或為扇拂、或為涼風、或為求火、或為車乘、或為男女、或為方便、或為修福、或為溫暖、或為清涼、或為憶念、或為種種世、出世間，諸利樂事，於追求時，為諸憂苦之所逼切；有能至心稱名、念誦、歸敬、供養地藏菩薩摩訶薩者，此善男子，功德、妙定、威神力故，令彼一切皆離憂苦，意願滿足，隨其所應，安置生天、涅槃之道。</p>
<p>「隨所在處，若諸有情，以諸種子，殖於荒田、或熟田中，若勤營務、或不營務；有能至心稱名、念誦、歸敬、供養地藏菩薩摩訶薩者，此善男子，功德、妙定、威神力故，令彼一切果實豐稔。所以者何？此善男子，曾過無量、無數大劫，於過數量佛世尊所，發大精進堅固誓願，由此願力，為欲成熟諸有情故，常普任持一切大地，常普任持一切種子，常普令彼一切有情隨意受用。此善男子威神力故，能令大地一切，草木、根鬚、芽莖、枝葉、花果，皆悉生長，藥穀、苗稼、花果、茂實成熟，潤澤香潔軟美。</p>
<p>「隨所在處，若諸有情，貪、瞋、癡等，皆猛利故，造作殺生、或不與取、或欲邪行、或虛誑語、或麁惡語、或離間語、或雜穢語、或貪、或瞋、或復邪見、十惡業道；有能至心稱名、念誦、歸敬、供養地藏菩薩摩訶薩者，一切煩惱悉皆銷滅，遠離十惡，成就十善，於諸眾生，起慈悲心及利益心。此善男子，成就如是，功德、妙定、威神之力，勇猛、精進，於一食頃，能於無量、無數佛土，一一土中以一食頃，皆能度脫無量、無數、殑伽沙等所化有情，令離眾苦皆得安樂，隨其所應，安置生天、涅槃之道。</p>
<p>「此善男子，成就如是，如我所說，不可思議諸功德法，堅固誓願，勇猛、精進。為欲成熟諸有情故，於十方界，或時現作大梵王身，為諸有情如應說法。或復現作大自在天身、或作欲界他化自在天身、或作樂變化天身、或作覩史多天身、或作夜摩天身、或作帝釋天身、或作四大王天身、或作佛身、或作菩薩身、或作獨覺身、或作聲聞身、或作轉輪王身、或作剎帝利身、或作婆羅門身、或作茷舍身、或作<span class='corr'>戍</span>達羅身、或作丈夫身、或作婦女身、或作童男身、或作童女身、或作健達縛身、或作阿素洛身、或作緊捺洛身、或作莫呼洛伽身、或作龍身、或作藥叉身、或作羅剎身、或作鳩畔荼身、或作畢舍遮身、或作餓鬼身、或作布怛那身、或作羯吒布怛那身、或作粤闍訶洛鬼身、或作師子身、或作香象身、或作馬身、或作牛身、或作種種禽獸之身、或作剡魔王身、或作地獄卒身、或作地獄諸有情身，現作如是等，無量、無數異類之身，為諸有情如應說法，隨其所應，安置三乘不退轉位。</p>
<p>「善男子！如是大士，成就如是不可思議諸功德法，是諸殊勝功德伏藏、是諸解脫珍寶出處、是諸菩薩明淨眼目、是趣涅槃商人導首。如是乃至能無功用轉大法輪，如前廣說。</p>
<p>「善男子！假使有人，於其彌勒及妙吉祥，并觀自在、普賢之類，而為上首，殑伽沙等諸大菩薩摩訶薩所，於百劫中，至心歸依、稱名、念誦、禮拜、供養、求諸所願，不如有人於一食頃，至心歸依、稱名、念誦、禮拜、供養地藏菩薩，求諸所願速得滿足。所以者何？地藏菩薩利益安樂一切有情，令諸有情所願滿足，如如意寶，亦如伏藏。如是大士，為欲成熟諸有情故，久修堅固大願、大悲、勇猛、精進，過諸菩薩。是故，汝等應當供養。」</p>
<p>爾時，十方諸來大眾、一切菩薩摩訶薩，及諸聲聞、天人、藥叉、健達縛等，皆從座起，隨力所作，各持種種金銀等屑，眾寶、花香，奉散地藏菩薩摩訶薩。復持種種上妙衣服、末尼寶珠、真珠花鬘、真珠瓔珞、金銀寶縷、幢幡蓋等，奉上地藏菩薩摩訶薩。復以無量上妙音樂、種種讚頌、恭敬供養地藏菩薩。</p>
<p>爾時，地藏菩薩摩訶薩，持此種種上妙供具，迴奉世尊，而說頌曰：</p>

<div class="lg regular" style="margin-left:1em;"><div class='lg-row'>「天、人、龍、神所供養，　十方菩薩皆來奉，</div>
<div class='lg-row'>聞救世有大功德，　唯願受我最勝供。」</div>
</div><p>爾時，地藏菩薩摩訶薩說是頌已，頂禮佛足。於是世尊復說頌曰：</p>

<div class="lg regular" style="margin-left:1em;"><div class='lg-row'>「起堅固慧清淨心，　滅諸有情無量苦，</div>
<div class='lg-row'>施眾妙樂如寶手，　能斷惑網如金剛。</div>
<div class='lg-row'>起大悲慧具精進，　善持妙供奉世尊，</div>
<div class='lg-row'>以海智救苦眾生，　登諸趣有無畏岸。」</div>
</div><p>爾時，地藏菩薩摩訶薩即從座起，而白佛言：「大德世尊！我當濟度此四洲渚世尊弟子，一切苾芻，及苾芻尼，鄔波索迦，鄔波斯迦，令其皆得，增長憶念、增長守護憶念、增長壽命、增長身體、增長無病、增長色力、增長名聞、增長資具、增長親友、增長弟子、增長淨戒、增長多聞、增長慧捨、增長妙定、增長安忍、增長方便、增長覺分聖諦光明、增長趣入大乘正道、增長法明、增長成熟有情、增長大慈大悲、增長一切白法、增長妙稱遍滿三界、增長法雨普潤三界、增長一切大地精氣滋味、增長一切眾生精氣善作事業、增長正法精氣善行、增長智慧光明、增長六到彼岸妙行、增長五眼、增長灌頂、增長生天涅槃。所謂有名，具足水火吉祥光明大記明呪總持章句，我於過去殑伽沙等佛世尊所，親承受持此陀羅尼，能令增長一切白法，增長一切種子、根鬚、芽莖、枝葉、花果、藥穀、精氣、滋味，增長雨澤，增長有益地、水、火、風，增長喜樂，增長財寶，增長勝力，增長一切受用資具。此陀羅尼能令一切智慧猛利，破煩惱賊。」</p>
<p>即說呪曰：</p>
<p class="dharani">「讖蒱<span class='note-inline'>(一)</span>　讖蒱<span class='note-inline'>(二)</span>　讖讖蒱<span class='note-inline'>(三)</span>　阿迦舍讖蒱<span class='note-inline'>(四)</span>　縛羯洛讖蒱<span class='note-inline'>(五)</span>　菴跋洛讖蒱<span class='note-inline'>(六)</span>　筏羅讖蒱<span class='note-inline'>(七)</span>　伐折洛讖蒱<span class='note-inline'>(八)</span>　阿路迦讖蒱<span class='note-inline'>(九)</span>　萏摩讖蒱<span class='note-inline'>(十)</span>　薩帝<span class='note-inline'>(丁[其*皮]反)</span>摩讖蒱<span class='note-inline'>(十一)</span>　薩帝<span class='note-inline'>(丁[其*皮]反)</span>昵<span class='note-inline'>(泥吉反)</span>訶羅讖蒱<span class='note-inline'>(十二)</span>　毘婆<span class='note-inline'>(縛迦反)</span>路迦插婆讖蒱<span class='note-inline'>(十三)</span>　鄔波睒摩讖蒱<span class='note-inline'>(十四)</span>　奈野娜讖蒱<span class='note-inline'>(十五)</span>　鉢<span class='corr'>剌</span>惹三牟底<span class='note-inline'>(都異反)</span><span class='corr'>剌</span>拏讖蒱<span class='note-inline'>(十六)</span>　剎拏讖蒱<span class='note-inline'>(十七)</span>　毘濕婆<span class='note-inline'>(縛迦反)</span>梨夜讖蒱<span class='note-inline'>(十八)</span>　舍薩多臘婆<span class='note-inline'>(縛迦反)</span>讖蒱<span class='note-inline'>(十九)</span>　毘阿<span class='note-inline'>(去聲)</span>荼素<span class='note-inline'>(上聲)</span>吒<span class='note-inline'>(二十)</span><span class='note-inline'>(知戒反)</span>　莫醯隸<span class='note-inline'>(二十一)</span>　萏謎<span class='note-inline'>(二十二)</span>　睒謎<span class='note-inline'>(二十三)</span>　斫羯洛細<span class='note-inline'>(二十四)</span>　斫羯洛沫呬隸<span class='note-inline'>(二十五)</span>　廁<span class='note-inline'>(初凡反)</span>隷<span class='note-inline'>(二十六)</span>　諀<span class='note-inline'>(匹里反)</span>隸<span class='note-inline'>(二十七)</span>　揭<span class='corr'>剌</span>婆跋羅伐<span class='corr'>剌</span>帝<span class='note-inline'>(二十八)</span>　[尸*欠]<span class='note-inline'>(上聲醯以反)</span>㘑<span class='note-inline'>(二十九)</span>　鉢臘<span class='corr'>薜</span><span class='note-inline'>(三十)</span>　鉢<span class='corr'>剌</span>遮囉飯怛泥<span class='note-inline'>(三十一)</span><span class='note-inline'>(去聲)</span>　曷<span class='corr'>剌</span>怛泥<span class='note-inline'>(三十二)</span><span class='note-inline'>(去聲)</span>　播囉<span class='note-inline'>(三十三)</span>　遮遮遮遮<span class='note-inline'>(三十四)</span>　[尸*欠]<span class='note-inline'>(上聲)</span>隸<span class='note-inline'>(三十五)</span>　弭隸<span class='note-inline'>(三十六)</span>　黳羯他<span class='note-inline'>(三十七)</span>　託契<span class='note-inline'>(三十八)</span>　託齲盧<span class='note-inline'>(三十九)</span>　闥㘑<span class='note-inline'>(四十)</span>　闥㘑<span class='note-inline'>(四十一)</span>　弭隸<span class='note-inline'>(四十二)</span>　磨綻<span class='note-inline'>(四十三)</span><span class='note-inline'>(徒界反)</span>　癉綻<span class='note-inline'>(四十四)</span><span class='note-inline'>(徒界反)</span>　矩隸<span class='note-inline'>(四十五)</span>　弭隸隸<span class='note-inline'>(四十六)</span>　盎矩之多毘<span class='note-inline'>(四十七)</span>　遏[口*梨]<span class='note-inline'>(四十八)</span>　祁<span class='note-inline'>(上聲)</span>[口*梨]<span class='note-inline'>(四十九)</span>　波囉祁<span class='note-inline'>(上聲)</span>[口*梨]<span class='note-inline'>(五十)</span>　矩吒苫沫隸<span class='note-inline'>(五十一)</span>　敦祇<span class='note-inline'>(五十二)</span><span class='note-inline'>(葵計反)</span>　敦祇<span class='note-inline'>(五十三)</span><span class='note-inline'>(葵計反)</span>　敦具隸<span class='note-inline'>(五十四)</span>　滸盧<span class='note-inline'>(五十五)</span>　滸盧<span class='note-inline'>(五十六)</span>　滸盧<span class='note-inline'>(五十七)</span>　矩盧窣都弭隸<span class='note-inline'>(五十八)</span>　弭[口*李]第<span class='note-inline'>(五十九)</span>　彌[口*李]綻<span class='note-inline'>(六十)</span><span class='note-inline'>(徒界反)</span>　叛荼陀<span class='note-inline'>(六十一)</span>　喝<span class='note-inline'>(訶葛反)</span>羅<span class='note-inline'>(六十二)</span>　[尸*欠]<span class='note-inline'>(上聲)</span>梨<span class='note-inline'>(六十三)</span>　滸盧<span class='note-inline'>(六十四)</span>　滸魯盧<span class='note-inline'>(六十五)</span></p>

<div class="lg regular" style="margin-left:1em;"><div class='lg-row'>「善說能淨諸有塵、　善說能淨鬪諍劫、</div>
<div class='lg-row'>善說能淨濁惡意、　善說能淨濁大種、</div>
<div class='lg-row'>善說能淨濁惡味、　善說能淨濁惡氣、</div>
<div class='lg-row'>善說能滿諸希望、　善說能成諸稼穡、</div>
<div class='lg-row'>善說能令一切佛，　如來世尊所加護，</div>
<div class='lg-row'>善說又能令一切，　菩薩加護而隨喜。</div>
</div><p>「世尊！如是具足水火吉祥光明大記明呪總持章句，我於過去殑伽沙等佛世尊所，親承受持此陀羅尼。能令增長一切白法，廣說乃至增長一切受用資具。</p>
<p>「大德世尊！此陀羅尼，普能濟度此四洲渚世尊弟子，一切苾芻、及苾芻尼、鄔波索迦、鄔波斯迦，令其皆得增長憶念，廣說乃至增長一切受用資具。此陀羅尼，能令世尊甘露聖教熾然久住，利益安樂三界眾生。」</p>
<p>爾時，地藏菩薩摩訶薩，演說如是大記明呪總持章句。時，佉羅帝耶山，普皆震動，俱胝天樂不鼓自鳴，雨無量種天妙香花及珍寶等，一切眾會咸悉驚躍，皆獲希奇得未曾有。</p>
<p>時，眾會中有，大吉祥天女、具大吉祥天女、大池妙音天女、大堅固天女、具大水天女、放大光天女而為上首，總有一萬八千天女，於四大種皆得自在，從座而起，稽首佛足，合掌恭敬，而白佛言：「希有，大德！甚奇，世尊！我等雖於諸四大種得自在轉，而不能知是四大種初中後相生滅違順。如此大士，已得微細甚深般若波羅蜜多，能善了知是四大種初中後相生滅違順。」</p>
<p>佛言：「如是，如是。天女！此善男子，已得微細甚深般若波羅蜜多，能善了知是四大種初中後相生滅違順。天女當知，如如意珠具足眾德，能雨種種上妙珍寶，施諸眾生；此善男子亦復如是，能雨種種覺支珍寶，施諸眾生。如寶洲渚種種珍寶，充滿其中；此善男子亦復如是，成就種種覺支珍寶。如天波利質多羅樹，眾妙香花之所嚴飾；此善男子亦復如是，種種微妙佛法珍寶，而自莊嚴。如師子王，一切畜獸無能驚伏；此善男子亦復如是，一切眾生無能驚伏。譬如朗日，能滅世間一切昏暗；此善男子亦復如是，能滅一切眾生惡見，無明昏暗。譬如明月，於夜分中，能示一切失道眾生平坦正路，隨其欲往，皆令得至；此善男子亦復如是，於無明夜，能示一切迷三乘道，馳騁生死曠野眾生，三乘正路，隨其所應，方便安立，令得出離。譬如大地一切種子，樹山、稼穡、地身眾生，之所依止；此善男子亦復如是，一切殊妙菩提分法之所依止。譬如大寶妙高山王，善住堅固，無缺無隙；此善男子亦復如是，善住一切不共佛法。由不棄捨諸眾生故，名為無缺。一切善根皆善施與諸眾生故，名為無隙。譬如虛空一切眾生，皆所受用；此善男子亦復如是，一切眾生皆所受用。此善男子，成如是等，無量、無邊、諸功德法。」</p>
<p>時，諸大眾聞說地藏菩薩摩訶薩，成就無量稱讚功德，皆獲希奇得未曾有，尊重恭敬，皆大歡喜，至心諦觀地藏菩薩目不暫捨。爾時，世尊重顯此義，而說頌曰：</p>

<div class="lg regular" style="margin-left:1em;"><div class='lg-row'>「地藏真大士，　具杜多功德，</div>
<div class='lg-row'>現聲聞色相，　來稽首大師。</div>
<div class='lg-row'>施諸眾生樂，　救脫三有苦，</div>
<div class='lg-row'>雨無量種雨，　為供養大師。</div>
<div class='lg-row'>天帝無垢生，　觀察四方已，</div>
<div class='lg-row'>合掌恭敬住，　讚請於大師。</div>
<div class='lg-row'>我見世尊眾，　末尼寶光明，</div>
<div class='lg-row'>遍照諸佛國，　無不皆明了。</div>
<div class='lg-row'>六通照世間，　今當來至此，</div>
<div class='lg-row'>勇猛名地藏，　現出家威儀。</div>
<div class='lg-row'>七聖財伏藏，　無畏佛音聲，</div>
<div class='lg-row'>諸菩薩勝幢，　眾生之導首。</div>
<div class='lg-row'>解脫寶所依，　福海具精進，</div>
<div class='lg-row'>悲意樂聰敏，　救苦諸有情。</div>
<div class='lg-row'>與怖者為城，　如明月示道，</div>
<div class='lg-row'>生善根如地，　破惑如金剛。</div>
<div class='lg-row'>能施解脫寶，　如水漂眾惑，</div>
<div class='lg-row'>煩惱熱為蓋，　愈疾如良醫。</div>
<div class='lg-row'>一日稱地藏，　功德大名聞，</div>
<div class='lg-row'>勝俱胝劫中，　稱餘智者德。</div>
<div class='lg-row'>能解諸眾生，　一切煩惱縛，</div>
<div class='lg-row'>至健行定等，　諸定之彼岸。</div>
<div class='lg-row'>十二緣清淨，　諸智如虛空，</div>
<div class='lg-row'>破無邊佛土，　諸有情暗聚。</div>
<div class='lg-row'>隨諸土入定，　四靜慮等流，</div>
<div class='lg-row'>普令諸有情，　入定除惑熱。</div>
<div class='lg-row'>眾生宿惡業，　刀兵病飢饉，</div>
<div class='lg-row'>隨所在惱害，　皆能令解脫。</div>
<div class='lg-row'>眾生五趣身，　諸苦所逼切，</div>
<div class='lg-row'>歸敬地藏者，　有苦悉皆除。</div>
<div class='lg-row'>眾生乘苦輪，　展轉相違害，</div>
<div class='lg-row'>歸敬地藏者，　皆住忍慈心。</div>
<div class='lg-row'>十二緣所怖，　追求苦所依，</div>
<div class='lg-row'>歸敬地藏者，　皆安住無畏。</div>
<div class='lg-row'>若樂修諸福，　正念戒聞慧，</div>
<div class='lg-row'>歸敬地藏者，　所求皆滿足。</div>
<div class='lg-row'>樂一一功德，　工巧藥種子，</div>
<div class='lg-row'>歸敬地藏者，　所求皆滿足。</div>
<div class='lg-row'>求諸穀藥田，　男女衣僕使，</div>
<div class='lg-row'>歸敬地藏者，　所求皆滿足。</div>
<div class='lg-row'>眾德具相應，　能任持大地，</div>
<div class='lg-row'>因茲諸穀藥，　潤澤而細軟。</div>
<div class='lg-row'>諸煩惱所覆，　樂行十惡業，</div>
<div class='lg-row'>歸敬地藏者，　煩惱惡皆除。</div>
<div class='lg-row'>現作種種身，　為眾生說法，</div>
<div class='lg-row'>具足施功德，　悲愍諸眾生。</div>
<div class='lg-row'>假使百劫中，　讚說其功德，</div>
<div class='lg-row'>猶尚不能盡，　故皆當供養。」</div>
</div>
<p class='juan'>大乘大集地藏十輪經卷第一</p></div>
<div class='div-w'><p><span class='note-inline'>(永徽二年正月廿三日於長安大慈恩寺翻經院法師玄奘奉　詔譯)</span></p>
<p><span class='note-inline'>(大慈恩寺沙門大乘光筆受　法海寺沙門神昉筆受)</span></p>
<p><span class='note-inline'>(大總持寺沙門道觀筆受　蒲洲普救寺沙門行友證文)</span></p>
<p><span class='note-inline'>(普光寺沙門道智證文　汴洲真諦寺沙門玄忠證文)</span></p>
<p><span class='note-inline'>(弘福寺沙門明濬正字　大總持寺沙門玄應正字)</span></p>
<p><span class='note-inline'>(弘福寺沙門文備證義　蒲洲栖巖寺沙門神泰證義)</span></p>
<p><span class='note-inline'>(廓洲法講寺沙門道深證義　寶昌寺沙門法祥證義)</span></p>
<p><span class='note-inline'>(羅漢寺沙門慧貴證義　實際寺沙門道明證義)</span></p>
<p><span class='note-inline'>(大總持寺沙門道洪證義　大慈恩寺沙門玄奘奉詔譯)</span></p>
</div>
</div><!-- end of div[@id='body'] -->
</body></html>