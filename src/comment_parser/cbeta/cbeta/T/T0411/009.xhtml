<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘大集地藏十輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu19' />大乘大集地藏十輪經卷第九<p class="byline">三藏法師玄奘奉　詔譯</p>善業道品第六之二</p><p>「復次，善男子！若菩薩摩訶薩，能盡形壽，遠離瞋恚，一切眾生常所愛重，其心清淨，離諸垢穢。由此，善根速得成熟。所有前際輪轉五趣沒生死河，因瞋恚故，造身語意諸惡業障、諸煩惱障、諸有情障、一切法障、諸無明障，自作、教他、見聞隨喜，由此遠離瞋恚輪故，皆悉輾壞摧滅無餘，不受果報。於現身中，諸人天等，皆共親愛，無所猜慮，其心清淨，離諸垢穢。將命終時，身心不為憂苦逼切，所愛妻子眷屬圍遶。臨命終時，不見可怖剡魔王使；唯見可意成調善法、具戒、富德、真實福田，為善知識；身心歡悅，深生敬信。既命終已還生人中，諸根圓滿支體具足，隨所生處，其心清淨，離諸垢穢，端正聰明，安隱快樂。復遇可意成調善法、具戒、富德、真實福田，為善知識。依彼修學離瞋恚法，能斷一切惡不善法，能成一切殊勝善法，能求一切大乘法義，能修一切菩薩願行，漸次趣入深廣智海，乃至證得無上菩提。所居佛土遠離一切濁穢、風雲、欝烝、塵垢、諸麁弊物。眾寶莊嚴，甚可愛樂。遠離憍慢、顏貌端嚴、諸根無缺、心常寂定，如是有情來生其國，慈悲功德圓滿莊嚴。如來自身壽命無量，為諸有情如應說法。般涅槃後正法久住，利益安樂無量有情。善男子！是名菩薩摩訶薩第九遠離瞋恚輪也。</p>
<p>「菩薩摩訶薩成就此輪故，於聲聞乘得無誤失；於聲聞乘補特伽羅得無誤失；於獨覺乘得無誤失；於獨覺乘補特伽羅得無誤失；於其大乘得無誤失；於其大乘補特伽羅得無誤失。常能熾然三寶種姓；於諸如來出家弟子，若是法器、若非法器，下至一切被片袈裟剃<span class='corr'>鬚</span>髮者，得無誤失；於大乘法，常得昇進，無有退轉；利慧、勝福常得增長；於一切定、諸陀羅尼、諸忍諸地，速得自在，無有退轉；常得值遇諸善知識，隨順而行；常得不離見一切佛，及諸菩薩、聲聞弟子，不離聞法、不離親近供養眾僧；於諸善根常精進求，心無厭足；常於菩提種種行願，心無厭足。所得果報廣說如前。</p>
<p>「復次，善男子！若菩薩摩訶薩，能盡形壽，遠離邪見，一切眾生常所愛重，其心清淨離邪分別。由此，善根速得成熟。所有前際輪轉五趣沒生死河，因邪見故，造身語意諸惡業障、諸煩惱障、諸有情障、一切法障、諸正見障，自作、教他、見聞隨喜，由此遠離邪見輪故，皆悉輾壞摧滅無餘，不受果報。於現身中，諸人天等皆共親愛，無所猜慮，身心安樂，其心清淨，離邪分別。將命終時，身心不為憂苦逼切，所愛妻子眷屬圍遶。臨命終時，不見可怖剡魔王使；唯見可意成調善法、具戒、富德、真實福田，為善知識；身心歡悅，深生敬信。既命終已還生人中，諸根圓滿支體具足，隨所生處其心清淨，離邪分別，端正聰明，安隱快樂。復遇可意成調善法、具戒、富德、真實福田，為善知識。依彼修學離邪見法，能斷一切惡不善法，能成一切殊勝善法，能求一切大乘法義，能修一切菩薩願行，漸次趣入大乘大海，乃至證得無上菩提。所居佛土遠離一切聲聞、獨覺二乘人法，遠離一切天魔徒眾，遠離一切外道朋黨。眾寶莊嚴，甚可愛樂。遠離一切妄執、吉凶、常見、斷見、我、我所見，如是有情來生其國，壽命長遠受用一味，謂大乘味。如來自身壽命無量，為諸有情如應說法。般涅槃後正法久住，利益安樂無量有情。聖教一味無有乖諍，熾盛流通，離諸障難。善男子！是名菩薩摩訶薩第十遠離邪見輪也。</p>
<p>「菩薩摩訶薩成就此輪故，於聲聞乘得無誤失；於聲聞乘補特伽羅得無誤失；於獨覺乘得無誤失；於獨覺乘補特伽羅得無誤失；於其大乘得無誤失；於其大乘補特伽羅得無誤失。常能熾然三寶種姓；於諸如來出家弟子，若是法器、若非法器，下至一切被片袈裟剃鬚髮者，得無誤失。於大乘法，常得昇進，無有退轉；利慧、勝福、常得增長；於一切定、諸陀羅尼、諸忍諸地，速得自在，無有退轉；常得值遇諸善知識，隨順而行；常得不離見一切佛，及諸菩薩、聲聞弟子，不離聞法、不離親近供養眾僧；於諸善根常精進求，心無厭足；常於菩提種種行願、六波羅蜜多，心無厭足。所得果報廣說如前。</p>
<p>「善男子！若菩薩摩訶薩成就如是十輪，能速證得阿耨多羅三藐三菩提。所以者何？於過去世，一切如來、應、正等覺，皆悉遠離十惡業道，皆悉稱揚、讚歎如是十善業道所得果報。為欲長養一切眾生，利益、安樂、菩提道故；為欲除滅一切眾生業煩惱苦，令無餘故；為欲枯竭三惡趣故；為欲紹隆三寶種故；為欲斷除三界有故；為欲永斷蘊、界、處故；為令一切速入無畏涅槃城故；廣說如前遠離十種不善業道所得果報。是故，善男子！若不真實希求如是十善業道所證佛果，及不真實下至守護一善業道，乃至命終而自稱言：『我是真實行大乘者，我求無上正等菩提。』當知如是補特伽羅，是極虛詐、是大妄語。對十方界佛世尊前，誑惑世間，無慚、無愧，說空斷見，誘誑愚癡；身壞命終墮諸惡趣。</p>
<p>「善男子！若但言說，及但聽聞，不由修行十善業道，能得菩提般涅槃者，於一劫中、或一念頃，可令十方一切佛土、地界、微塵、算數眾生，皆登正覺入般涅槃，然無是事。所以者何？十善業道，是大乘本、是菩提因、是證涅槃堅固梯蹬。善男子！若但發心發誓願力，不由修行十善業道，能得菩提般涅槃者，於一劫中、或一念頃，可令十方一切佛土、地界、微塵、算數眾生，皆登正覺入般涅槃，然無是事。所以者何？十善業道，是世、出世殊勝果報功德根本。善男子！若不修行十善業道，設經十方一切佛土微塵數劫，自號大乘，或說、或聽、或但發心、或發誓願，終不能證菩提涅槃，亦不令他脫生死苦。</p>
<p>「善男子！要由修行十善業道，世間方有諸剎帝利、婆羅門等大富貴族，四大王天乃至非想非非想處，或聲聞乘、或獨覺乘，乃至無上正等菩提，皆由修行十善業道品類差別。是故，善男子！若欲速滿無上正等菩提願者，當修如是十善業道，以自莊嚴；非住十惡不律儀者，能滿如是無上正等菩提大願。若求速悟大乘境界、速證無上正等菩提、速滿一切善法願者，先應護持十善業道。所以者何？十善業道是能安立一切善法功德根本，是世、出世勝果報因。是故，應修十善業道。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「欲除諸有苦，　證得大菩提，</div>
<div class='lg-row'>應修十善輪，　精勤勿放逸。</div>
<div class='lg-row'>便於三乘法，　及補特伽羅，</div>
<div class='lg-row'>一切出家人，　皆得無誤失；</div>
<div class='lg-row'>信受行大乘，　利樂一切眾，</div>
<div class='lg-row'>覺勝法淨土，　速證大菩提。</div>
<div class='lg-row'>若離於殺生，　一切皆愛敬，</div>
<div class='lg-row'>恒無病長壽，　常樂不害法；</div>
<div class='lg-row'>一切所生處，　恒樂佛所行，</div>
<div class='lg-row'>常遇佛法僧，　速成無上覺。</div>
<div class='lg-row'>若離不與取，　智者皆愛敬，</div>
<div class='lg-row'>滅貪所生業，　獲無貪所生；</div>
<div class='lg-row'>生生常巨富，　能為大施主，</div>
<div class='lg-row'>得眾寶莊嚴，　可愛淨佛國。</div>
<div class='lg-row'>若離欲邪行，　滅臭穢煩惱，</div>
<div class='lg-row'>枯竭貪愛河，　速得淨佛國；</div>
<div class='lg-row'>拔諸眾生類，　令出欲淤泥，</div>
<div class='lg-row'>安置於大乘，　使勤修梵行。</div>
<div class='lg-row'>若離虛誑語，　得聖自在智，</div>
<div class='lg-row'>常樂諦實言，　滅虛妄眾苦；</div>
<div class='lg-row'>一言為證量，　常遇佛法僧，</div>
<div class='lg-row'>速得大菩提，　勸修不妄語。</div>
<div class='lg-row'>若離離間語，　成眾善法器，</div>
<div class='lg-row'>常遇佛法僧，　不歸於斷滅；</div>
<div class='lg-row'>得聖無染著，　陀羅尼寶藏，</div>
<div class='lg-row'>達深法海源，　速成無上覺。</div>
<div class='lg-row'>若離麁惡語，　常說柔軟言，</div>
<div class='lg-row'>眾生皆愛敬，　滅先世罪業；</div>
<div class='lg-row'>令眾常歡悅，　成菩薩導師，</div>
<div class='lg-row'>知諸佛所行，　超過第十地。</div>
<div class='lg-row'>若離雜穢語，　智者皆愛敬，</div>
<div class='lg-row'>為他所發言，　具獲五功德；</div>
<div class='lg-row'>常聽受聖言，　恒欣求聖道，</div>
<div class='lg-row'>圓滿諸佛海，　速得一切智。</div>
<div class='lg-row'>若離於貪欲，　不誹謗聖教，</div>
<div class='lg-row'>供養服袈裟，　弘三乘聖道；</div>
<div class='lg-row'>當生淨佛國，　導師之所居，</div>
<div class='lg-row'>乘於無上乘，　速得最勝智。</div>
<div class='lg-row'>若離於瞋恚，　一向修慈心，</div>
<div class='lg-row'>速疾證等持，　樂眾聖行處；</div>
<div class='lg-row'>當生淨佛土，　遠離諸過惡，</div>
<div class='lg-row'>住彼證菩提，　令離諸瞋忿。</div>
<div class='lg-row'>若離於邪見，　純修淨信心，</div>
<div class='lg-row'>樂開示三乘，　亦供養諸佛；</div>
<div class='lg-row'>永脫諸惡趣，　遇眾賢聖者，</div>
<div class='lg-row'>具諸菩薩德，　逮得最上智。</div>
<div class='lg-row'>我說十善業，　能趣勝菩提，</div>
<div class='lg-row'>生長諸等持，　陀羅尼忍地；</div>
<div class='lg-row'>此輪大威德，　能摧諸惡趣，</div>
<div class='lg-row'>破壞諸惡障，　速證大菩提。</div>
</div></div>
<div class='div-pin'><a id='mulu20' />
<p class='h1'>大乘大集地藏十輪經福田相品第七之一</p><p>「復次，善男子！菩薩摩訶薩，有十財施大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。何等為十？所謂布施種種飲食、衣服、寶飾、象馬、車乘，及以自身、手、足、耳、鼻、頭、目、髓、腦、皮、骨、血、肉、國城、妻子、奴婢、田宅。如是一一行布施時，不顧身命。不專為己求於世間、出世間樂，發心布施。但欲普為一切有情生長大慈、大悲芽故，發心布施。為欲引發善巧方便殊勝智故，發心布施。為欲引發一切有情安樂事故，發心布施。為欲除滅一切有情苦惱事故，發心布施。無勝他心、無麁獷心、無嫉妬心、無慳悋心而行布施。於所施物，若多、若少，下至一食，終不希求自受果報，發心布施。終不希求聲聞乘果，發心布施。終不希求獨覺乘果，發心布施。於所施物，若多、若少，下至一食、但為希求一切種智，發心布施。</p>
<p>「善男子！菩薩摩訶薩成就如是十種財施大甲冑輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。所以者何？聲聞、獨覺、發心布施無大慈悲，但為己身捨貧窮故；但為己身脫眾苦故；但為己身得安樂故；但為己身證涅槃故；不能普為一切有情而行布施。菩薩摩訶薩發心布施有大慈悲，普為有情捨貧窮故；普為有情脫眾苦故；普為有情得安樂故；普為有情證涅槃故；不為自身而行布施。以是義故，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。</p>
<p>「菩薩摩訶薩修行財施波羅蜜多時，於妙五欲心無染著，自所攝受一切樂具，普能施與一切有情，依普攝受諸有情心，依自忍受一切苦心，依滅一切有情苦心，依與一切有情樂心，依與有情大涅槃心，而行布施。以是義故，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。</p>
<p>「善男子！若於五欲心無染著，具大慈悲而行布施，是名菩薩摩訶薩也，亦名一切聲聞、獨覺真實福田。若不除斷世間五欲，無大慈悲而行布施，雖捨無量、無邊施物，而猶不得名為菩薩摩訶薩也，亦非一切聲聞、獨覺真實福田，此施不蒙聖印所印。是故，應斷世間五欲，具大慈悲而行布施。若不斷於世間五欲，無大慈悲而行布施，不名菩薩、非真福田。善男子！染著五欲行布施輪，尚不能滅自身所有少分苦惱，況能除滅一切有情無量苦惱！」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「成就財施輪，　智者淨意樂，</div>
<div class='lg-row'>盡離於五欲，　安樂諸有情。</div>
<div class='lg-row'>為樂諸有情，　不求自果報，</div>
<div class='lg-row'>雖行少分施，　而名真福田。</div>
<div class='lg-row'>雖復施眾多，　而依止五欲，</div>
<div class='lg-row'>非聖印所印，　住不定聚中。</div>
<div class='lg-row'>雖行少分施，　而不依五欲，</div>
<div class='lg-row'>名聲聞獨覺，　真實良福田。</div>
<div class='lg-row'>故應捨五欲，　常行清淨施，</div>
<div class='lg-row'>安樂有情眾，　成真實福田。</div>
</div><p>「復次，善男子！菩薩摩訶薩有十法施大甲冑輪。若菩薩摩訶薩成就此輪，從初發心，一切五欲皆能除斷，速能獲得日燈光定。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。何等為十？謂：諸如來所說正法、或聲聞乘相應正法、或獨覺乘相應正法、或與大乘相應正法、或世間法、或出世間法、或有漏法、或無漏法、或有為法、或無為法、或不二法，菩薩摩訶薩於此十法深信敬重一切聽聞，隨力所能審諦領受，思惟觀察，究竟通利，隨其所宜為他演說。於說法時，無嫉妬心、無慳悋心、無憍慢心、無求利心、無輕他心、無自舉心，有恭敬心、有饒益心、有大慈心、有大悲心。為聲聞乘補特伽羅說聲聞法，不為彼說獨覺乘法及大乘法。為獨覺乘補特伽羅說獨覺法，不為彼說聲聞乘法及大乘法。為於大乘補特伽羅說大乘法，不為彼說聲聞乘法、獨覺乘法。隨諸有情根器所能為說正法，非根器者終不為說。於其大乘諸有情所，終不勸修獨覺乘行、聲聞乘行。於獨覺乘諸有情所，或時勸彼修大乘行。於聲聞乘諸有情所，或時勸修獨覺乘行及大乘行。於諸如來所說正法，下至一頌乃至半句，深信敬重，終不毀謗、障蔽、隱沒。於說法師起世尊想，於聽法眾起病者想，於所說法起良藥想。斷除五欲無所希求，宣說正法。善男子！是名菩薩摩訶薩十種法施大甲冑輪。若菩薩摩訶薩成就此輪，能斷五欲，速能獲得日燈光定。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「智者修法施，　隨器說三乘，</div>
<div class='lg-row'>不為說餘乘，　恐聞而謗法。</div>
<div class='lg-row'>稱根器說法，　不為非根器，</div>
<div class='lg-row'>各隨其所樂，　勸進令歡喜。</div>
<div class='lg-row'>終不勸大乘，　令修二乘行；</div>
<div class='lg-row'>或時勸彼二，　進修中上乘。</div>
<div class='lg-row'>常恭敬聽法，　深信不毀謗，</div>
<div class='lg-row'>供養說法師，　如佛世尊想。</div>
<div class='lg-row'>勸聞妙法藥，　令除煩惱病，</div>
<div class='lg-row'>捨利養名譽，　而宣說正法。</div>
</div><p>「復次，善男子！菩薩摩訶薩，復有淨戒大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何淨戒大甲冑輪？善男子！菩薩淨戒有二種相：一者、共；二者、不共。云何菩薩共淨戒輪？謂：諸在家近事近住所受律儀，或復出家及受具足別解脫戒。如是律儀別解脫戒，是名菩薩共淨戒輪，共諸聲聞、獨覺乘等。菩薩不由此淨戒輪，能除一切有情煩惱、諸惡見趣，及能解脫業障生死，此不名為大甲冑輪，亦不由此名為菩薩摩訶薩也，及名一切聲聞、獨覺真實福田。云何菩薩不共淨戒大甲冑輪？謂：諸菩薩普於十方一切有情起平等心、無擾動心、無怨恨心，護持淨戒；普於一切持戒、犯戒、布施、慳貪、慈悲、忿恚、精進、懈怠、下、中、上品諸有情所無差別心、無差別想，護持淨戒；普於三界一切有情無恚、無忿及諸惡行，護持淨戒；普於三有蘊、界、處中無所分別，護持淨戒；不依欲界護持淨戒；不依色界護持淨戒；不依無色界護持淨戒；不觀諸有一切果報，護持淨戒；不依一切得與不得，護持淨戒；不依諸行，護持淨戒。是名菩薩不共淨戒大甲冑輪。善男子！若菩薩摩訶薩成此淨戒大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「住在家律<span class='corr'>儀</span>，　出家解脫戒，</div>
<div class='lg-row'>與二乘等共，　不名摩訶薩。</div>
<div class='lg-row'>智者修空法，　不依諸世間，</div>
<div class='lg-row'>亦不依諸有，　護持清淨戒；</div>
<div class='lg-row'>離取相尸羅，　無染無諸漏，</div>
<div class='lg-row'>護持如是戒，　名真實福田。</div>
</div><p>「復次，善男子！菩薩摩訶薩，復有安忍大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何安忍大甲冑輪？善男子！菩薩安忍有二種相：一者、世間；二者、出世間。云何菩薩世間安忍？謂：有漏忍。緣諸有情，有取，有相，依諸果報、依諸福業所發起忍，依自諸色、聲、香、味、觸所發起忍。有發趣忍、無堪能忍、力羸劣忍、棄眾生忍、有誑詐忍、矯悅他忍、不為利樂諸有情忍。是名菩薩世間安忍。如是安忍共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺真實福田。云何菩薩出世安忍大甲冑輪？謂：無漏忍。一切賢聖大法光明，普為利樂一切有情，無染著忍。永斷一切所作事業、語言、因相、文字、音聲，行依處安忍。修此忍故，能斷一切三結、三受、三相、三世、三有、三行、三不善根、四種瀑流、四扼、四取、四種身繫。修此忍時，心意寂靜。是名菩薩出世安忍大甲冑輪。善男子！若菩薩摩訶薩成此安忍大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「安忍說二種，　謂有相無相，</div>
<div class='lg-row'>有相忍有著，　智者不稱譽；</div>
<div class='lg-row'>修忍依三行，　依蘊界處等，</div>
<div class='lg-row'>是名有漏忍，　非摩訶薩相。</div>
<div class='lg-row'>為滅四顛倒，　修無染著忍，</div>
<div class='lg-row'>寂靜三行等，　此忍可稱譽；</div>
<div class='lg-row'>能寂靜諸行，　離一切分別，</div>
<div class='lg-row'>心平等如空，　此忍可稱譽；</div>
<div class='lg-row'>諸法同一趣，　空無相寂滅，</div>
<div class='lg-row'>心無所住著，　此忍成大利。</div>
</div><p>「復次，善男子！菩薩摩訶薩，復有精進大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何精進大甲冑輪？善男子！菩薩精進有二種相：一者、世間；二者、出世間。云何菩薩世間精進？謂：諸菩薩精進勇猛，勤修三種世福業事。何等為三？一者、施福業事；二者、戒福業事；三者、修福業事。修此即名三種精進。如是精進，緣諸眾生，有漏，有取，依諸果報，依諸福業。是名菩薩世間精進。如是精進共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺真實福田。云何菩薩出世精進大甲冑輪？謂：諸菩薩勇猛精進，於諸眾生其心平等，除滅一切煩惱業苦。如是精進，一切賢聖共所稱譽，無漏、無取、無所依止。普於一切精進、懈怠、布施、慳貪、持戒、破戒、慈悲、忿恚、下、中、上品諸眾生所，無差別心、無差別想、勇猛精進。普於三界一切眾生，平等無二，為作事業、語言、思惟、諸行依處無所住著，勇猛精進。普於三有蘊、界、處中無所分別，勇猛精進。不依欲界勇猛精進，不依色界勇猛精進，不依無色界勇猛精進。不觀諸有一切果報，勇猛精進。不依一切得與不得，勇猛精進。不依諸行，勇猛精進。不依三種世福業事，勇猛精進。具足出世三福業事，勇猛精進。是名菩薩出世精進大甲冑輪。善男子！若菩薩摩訶薩成此精進大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「於六根染著，　漂愚五瀑流，</div>
<div class='lg-row'>雖勇猛精進，　智者皆厭毀；</div>
<div class='lg-row'>緣眾生精進，　有漏及有取，</div>
<div class='lg-row'>非真實福田，　不名摩訶薩。</div>
<div class='lg-row'>智者勤精進，　遠離一切著，</div>
<div class='lg-row'>心無所依止，　名真實福田。</div>
<div class='lg-row'>不染著名色，　離蘊界處等，</div>
<div class='lg-row'>為眾作歸依，　是名摩訶薩。</div>
<div class='lg-row'>行世如水月，　修精進究竟，</div>
<div class='lg-row'>此輪能永斷，　眾生煩惱縛。</div>
</div><p>「復次，善男子！菩薩摩訶薩，復有靜慮大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何靜慮大甲冑輪？善男子！菩薩靜慮有二種相：一者、世間；二者、出世間。云何菩薩世間靜慮？謂：諸菩薩依著諸蘊，修習靜慮。依著諸界，修習靜慮。依著諸處，修習靜慮。依著欲界，修習靜慮。依著色界，修習靜慮。依著無色界，修習靜慮。依著三律儀，修習靜慮。依著三解脫，修習靜慮。依著四念住，修習靜慮。依著四正斷，修習靜慮。依著四神足，修習靜慮。依著五根，修習靜慮。依著五力，修習靜慮。依著七等覺支，修習靜慮。依著八聖道支，修習靜慮。依著地界，修習靜慮。依著水界，修習靜慮。依著火界，修習靜慮。依著風界，修習靜慮。依著空界，修習靜慮。依著識界，修習靜慮。依著樂受，修習靜慮。依著苦受，修習靜慮。依著不苦不樂受，修習靜慮。依著虛空無邊處，修習靜慮。依著識無邊處，修習靜慮。依著無所有處，修習靜慮。依著非想非非想處，修習靜慮。依著此世，修習靜慮。依著他世，修習靜慮。依著小想，修習靜慮。依著大想，修習靜慮。依著無量想，修習靜慮。如是靜慮，有漏、有取、有所依著，是名菩薩世間靜慮。如是靜慮共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺真實福田。</p>
<p>「云何菩薩出世靜慮？謂：諸菩薩遠離諸蘊，修習靜慮。遠離諸界，修習靜慮。遠離諸處，修習靜慮。遠離欲界，修習靜慮。遠離色界，修習靜慮。遠離無色界，修習靜慮。遠離三律儀，修習靜慮。遠離三解脫，修習靜慮。遠離四念住，修習靜慮。遠離四正斷，修習靜慮。遠離四神足，修習靜慮。遠離五根，修習靜慮。遠離五力，修習靜慮。遠離七等覺支，修習靜慮。遠離八聖道支，修習靜慮。遠離地界，修習靜慮。遠離水界，修習靜慮。遠離火界，修習靜慮。遠離風界，修習靜慮。遠離空界，修習靜慮。遠離識界，修習靜慮。遠離樂受，修習靜慮。遠離苦受，修習靜慮。遠離不苦不樂受，修習靜慮。遠離虛空無邊處，修習靜慮。遠離識無邊處，修習靜慮。遠離無所有處，修習靜慮。遠離非想非非想處，修習靜慮。遠離此世，修習靜慮。遠離他世，修習靜慮。遠離小想，修習靜慮。遠離大想，修習靜慮。遠離無量想，修習靜慮。如是靜慮能發賢聖廣大光明，無漏、無取、無所依著，是名菩薩出世靜慮大甲冑輪。善男子！若菩薩摩訶薩成此靜慮大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「為捨己重擔，　修有所得定，</div>
<div class='lg-row'>求斷自煩惱，　非真智者相。</div>
<div class='lg-row'>依器有所觀，　求解脫修定，</div>
<div class='lg-row'>取著此彼岸，　非利樂有情。</div>
<div class='lg-row'>為利樂有情，　修定捨重擔，</div>
<div class='lg-row'>滅一切煩惱，　是真智者相。</div>
<div class='lg-row'>為潤諸有情，　修無依著定，</div>
<div class='lg-row'>永斷諸有愛，　是名大慧者。</div>
<div class='lg-row'>為解諸有縛，　令住無畏城，</div>
<div class='lg-row'>修行寂止定，　是名摩訶薩。</div>
</div>
<p class='juan'>大乘大集地藏十輪經卷第九</p></div>
</div><!-- end of div[@id='body'] -->
</body></html>