<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘大集地藏十輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu13' /><a id='mulu14' />大乘大集地藏十輪經卷第六<p class="byline">三藏法師玄奘奉　詔譯</p>有依行品第四之二</p><p>「善男子！汝觀如是剎帝利等無量有情，親近如是破戒、惡行、非法器僧，退失一切所有善法，乃至當墮無間地獄。是故，欲得上妙生天涅槃樂者，皆應親近、承事供養勝道沙門，諮稟聽聞三乘要法；或求示道、命道沙門。若無如是三道沙門，當於污道沙門中求。雖復戒壞而有正見，具足意樂及加行者，應往親近、承事供養、諮稟聽聞三乘要法。不應親近、承事供養加行意樂及見壞者。彼雖戒壞而無邪見，意樂、加行、見具足故。應詣其所，諮稟聽聞聲聞乘法、獨覺乘法及大乘法，不應輕毀。於三乘中，隨意所樂，發願精進隨學一乘，於所餘乘不應輕毀。若於三乘隨輕毀一下至一頌，不應親近、或與交遊、或共住止、或同事業。若有親近、或與交遊、或共住止、或同事業，俱定當墮無間地獄。</p>
<p>「善男子！是故，若欲於三乘中隨依一乘，求出生死、欣樂安樂、厭危苦者，應於如來所說正法，或依聲聞乘所說正法，或依獨覺乘所說正法，或依大乘所說正法，普深信敬，勿生謗毀、障蔽、隱沒，下至一頌；常應恭敬、讀誦、聽聞，應發堅牢正願求證。謗毀三乘隨一法者，不應共住下至一宿，不應親近諮稟聽法。若諸有情，隨於三乘毀謗一乘，或復親近謗三乘人諮稟聽受，由此因緣，皆定當墮無間地獄，受大苦惱，難有出期。何以故？善男子！我於過去修菩薩行，精勤求證無上智時，或為求請依聲聞乘所說正法，下至一頌，乃至棄捨自身手足、血肉、皮骨、頭目、髓腦。或為求請依獨覺乘所說正法，下至一頌，乃至棄捨自身手足、血肉、皮骨、頭目、髓腦。或為求請依於大乘所說正法，下至一頌，乃至棄捨自身手足、血肉、皮骨、頭目、髓腦。如是勤苦，於三乘中，下至求得一頌法已，深生歡喜恭敬受持，如說修行時無暫廢。經無量劫，修行一切難行、苦行，乃證究竟無上智果。復為利益安樂有情，宣說開示三乘正法。以是義故，不應謗毀、障蔽、隱沒，下至一頌；常應恭敬、讀誦、聽聞，應發堅牢正願求證</p>
<p>「善男子！如是三乘出要正法，一切過去、未來、現在過殑伽沙諸佛同說，大威神力共所護持，為欲拔濟一切有情生死大苦，為欲紹隆三寶種姓令不斷絕。是故，於此三乘正法應普信敬，勿生謗毀、障蔽、隱沒；若有謗毀、障蔽、隱沒三乘正法下至一頌，決定當墮無間地獄。</p>
<p>「復次，善男子！於未來世此佛土中，有剎帝利旃荼羅、婆羅門旃荼羅、宰官旃荼羅、居士旃荼羅、沙門旃荼羅、長者旃荼羅、茷舍旃荼羅、<span class='corr'>戍</span>達羅旃荼羅，若男、若女，諂曲、愚癡、懷聰明慢；其性兇悖、懆厲、麁獷；不見、不畏後世苦果；好行殺生，乃至邪見、嫉妬、慳貪、憎背善友、親近惡友，非是三乘賢聖法器。或少聽習聲聞乘法，便於諸佛共所護持獨覺乘法、無上乘法，誹謗、毀呰、障蔽、隱沒，不令流布。或少聽習獨覺乘法，便於諸佛共所護持聲聞乘法、無上乘法，誹謗、毀呰、障蔽、隱沒，不令流布。或少聽習無上乘法，便於諸佛共所護持聲聞乘法、獨覺乘法，誹謗、毀呰、障蔽、隱沒，不令流布。為求名利，唱如是言：『我是大乘，是大乘黨。唯樂聽習受持大乘，不樂聲聞、獨覺乘法，不樂親近學二乘人。』如是詐稱大乘人等，由自愚癡憍慢勢力，如是謗毀、障蔽、隱沒三乘正法，不令流布；憎嫉修學三乘法人，誹謗毀辱令無威勢。</p>
<p>「善男子！一切過去、未來、現在諸佛世尊，及諸菩薩摩訶薩，為欲利樂一切有情，以大悲力護持二事：一者、為欲紹隆三寶種姓常令不絕，捨俗出家，剃除鬚髮被服袈裟；二者、三乘出要四聖諦等相應正法。如是二事，唯佛世尊及大菩薩能善護持，非諸聲聞、獨勝覺等，亦非百千那庾多數大梵天王及天帝釋、王四大洲轉輪王等，所能護持。於未來世此佛土中，有剎帝利旃荼羅王，見依我法而得出家剃除鬚髮被袈裟者，方便伺求所犯過失，以種種緣，呵罵、毀辱，或加鞭杖、或閉牢獄、或奪資具、或脫袈裟，廢令還俗，使作種種居家事業，或橫驅役、或濫擯遣、或斷飲食、或害身命。彼剎帝利旃荼羅王，以己愚癡、憍慢、勢力，毀辱、謫罰諸佛菩薩以大悲力共所護持我諸弟子，誹謗、毀滅諸佛菩薩以大悲力共所護持我甚深法，於其三世諸佛菩薩共所護持三乘正法，障蔽、隱沒、不令流布。</p>
<p>「有剎帝利旃荼羅王，乃至茷舍<span class='corr'>戍</span>達羅等旃荼羅人，若男、若女，愚癡、憍慢，自號大乘。彼人尚非聲聞、獨覺二乘法器，況是無上大乘法器！為求利養、恭敬、名譽，誑惑世間愚癡雜類，自言我等是大乘人，謗毀如來二乘正法。如是人等，愚癡、諂曲、憍慢、嫉妬、慳貪因緣，毀我法眼令速隱滅。彼於三世一切諸佛犯大過罪；亦於三世一切菩薩犯大過罪；又於三世一切聲聞犯大過罪。不久便當支體廢缺，遭遇種種重惡疾病。</p>
<p>「彼剎帝利旃荼羅王，乃至茷舍<span class='corr'>戍</span>達羅等旃荼羅人，若男、若女，由造惡業起倒見故，損斷一切所有善根。雖復有時多修施福，於未來世，當生鬼趣、傍生趣中受富樂果，而彼身中，尚不能起色、無色界、下劣善根，況當能種聲聞、獨覺及無上乘無功用起一切智智善根種子！又令其舌為病所害，於多日夜結舌不言，受諸苦毒痛切難忍，命終定當生於無間大地獄中。</p>
<p>「是故，如來慈悲憐愍一切真善剎帝利王，乃至真善<span class='corr'>戍</span>達羅等，若男、若女，令得長夜利益安樂，慇懃懇切作如是言：『汝等應當於歸我法剃除鬚髮被片袈裟出家人所，慎勿惱亂譏呵讁罰。於我所說三乘正教，慎勿謗毀、障蔽、隱沒。若違我言而故作者，所獲罪報如前廣說。』所以者何？此歸我法剃除鬚髮被赤袈裟出家形相，乃是過去、未來、現在諸佛菩薩大悲神力之所護持。此剃鬚髮被赤袈裟出家威儀，是諸賢聖解脫幢相；亦是一切聲聞乘人，受用解脫法味幢相；亦是一切獨覺乘人，受用解脫法味幢相；亦是一切大乘之人，受用解脫法味幢相。如來所說三乘正法，亦是三世諸佛菩薩大悲神力之所護持，是諸賢聖解脫依止；亦是一切聲聞乘人，受用解脫法味依止；亦是一切獨覺乘人，受用解脫法味依止；亦是一切大乘之人，受用解脫法味依止。</p>
<p>「善男子！以是義故求解脫者，應當親近、恭敬、供養諸歸我法剃除鬚髮被赤袈裟出家之人，應先信敬聲聞乘法。若自聽受教他聽受、若自讀誦教他讀誦、若自書寫教他書寫、若自施與教他施與、若自宣說教他宣說，思惟修行廣令流布。如是，信敬獨覺乘法，若自聽受教他聽受、若自讀誦教他讀誦、若自書寫教他書寫、若自施與教他施與、若自宣說教他宣說，思惟修行廣令流布。如是，信敬於大乘法，若自聽受教他聽受、若自讀誦教他讀誦、若自書寫教他書寫、若自施與教他施與、若自宣說教他宣說。思惟修行廣令流布。若非器者，不應自聽、勿教他聽，乃至廣說，又應遠離一切惡法，應捨惡友、應親善友，應勤修習六到彼岸，應數懺悔一切惡業，應隨所宜勤發正願。若能如是斯有是處，現身得成聲聞乘器、或獨覺乘種子不退、或復大乘種子不退。是故三乘皆應修學，不應憍傲妄號大乘，謗毀聲聞、獨覺乘法。我先唯為大乘法器堅修行者，說如是言：『唯修大乘能得究竟。』是故今昔說不相違。」</p>
<p>爾時，世尊重顯此義而說頌曰：</p>

<div class="lg regular" style="margin-left:0em;"><div class='lg-row'>「對諸大眾前，　金剛藏問我：</div>
<div class='lg-row'>『云何勸供養，　破戒惡苾芻，</div>
<div class='lg-row'>失杜多功德，　癡惡見所持，</div>
<div class='lg-row'>非法器污道，　而不聽讁罰？</div>
<div class='lg-row'>復說從彼聞，　三乘微妙法，</div>
<div class='lg-row'>真解脫良藥，　趣寂靜涅槃。</div>
<div class='lg-row'>何故餘經言，　一大乘解脫，</div>
<div class='lg-row'>遮學二乘法，　今復說三乘？</div>
<div class='lg-row'>哀愍諸有情，　令捨邪惡業，</div>
<div class='lg-row'>得利益安樂，　願為說除疑。』</div>
<div class='lg-row'>為益剎帝利，　乃至<span class='corr'>戍</span>達羅，</div>
<div class='lg-row'>不聽惱苾芻，　恐彼染大罪。</div>
<div class='lg-row'>剃髮被袈裟，　諸佛法幢相，</div>
<div class='lg-row'>諸佛等護持，　解脫道之眼。</div>
<div class='lg-row'>雖破諸律儀，　非永遮解脫，</div>
<div class='lg-row'>能捨諸惡見，　當速趣涅槃。</div>
<div class='lg-row'>如腐敗良藥，　猶能療眾病，</div>
<div class='lg-row'>如是破律儀，　亦能滅他苦。</div>
<div class='lg-row'>不聽彼苾芻，　在布薩羯磨，</div>
<div class='lg-row'>許為他說法，　俱獲福無疑。</div>
<div class='lg-row'>若歸敬三寶，　稱我為大師，</div>
<div class='lg-row'>能棄捨眾惡，　勝諸外道眾。</div>
<div class='lg-row'>如墮羅剎渚，　商眾悉驚惶，</div>
<div class='lg-row'>各執獸一毛，　渡海得免難。</div>
<div class='lg-row'>如是破戒者，　離諸惡邪見，</div>
<div class='lg-row'>由一信為因，　脫煩惱羅剎。</div>
<div class='lg-row'>由護解脫相，　諸佛等護持，</div>
<div class='lg-row'>不惱破戒僧，　能離諸重惡。</div>
<div class='lg-row'>諸樂多福人，　欣求真解脫，</div>
<div class='lg-row'>等護器非器，　證解脫無難。</div>
<div class='lg-row'>癡慢號大乘，　彼無有智力，</div>
<div class='lg-row'>尚迷二乘法，　況能解大乘！</div>
<div class='lg-row'>譬如闕壞眼，　不能見眾色，</div>
<div class='lg-row'>如是闕壞信，　不能解大乘。</div>
<div class='lg-row'>無力飲池河，　詎能吞大海？</div>
<div class='lg-row'>不習二乘法，　何能學大乘？</div>
<div class='lg-row'>先信二乘法，　方能信大乘，</div>
<div class='lg-row'>無信誦大乘，　空言無所益。</div>
<div class='lg-row'>內真懷斷見，　妄自號大乘，</div>
<div class='lg-row'>不護三業罪，　壞亂我正法。</div>
<div class='lg-row'>彼人命終後，　定墮無間獄，</div>
<div class='lg-row'>故應觀機說，　勿為非器者。</div>
<div class='lg-row'>憍傲無慈悲，　暴惡志下劣，</div>
<div class='lg-row'>智者應當知，　是<span class='corr'>懷</span>斷見者。</div>
<div class='lg-row'>非聲聞緣覺，　亦非大乘器；</div>
<div class='lg-row'>諂毀謗諸佛，　必墮無間獄。</div>
<div class='lg-row'>持戒樂喧閙，　慳法畏苦惡，</div>
<div class='lg-row'>智者應當了，　是名聲聞乘。</div>
<div class='lg-row'>樂施觀生滅，　常欣獨靜處，</div>
<div class='lg-row'>智者應當了，　是名獨覺乘。</div>
<div class='lg-row'>具足諸善根，　守護慈悲本，</div>
<div class='lg-row'>常樂攝利物，　是名為大乘。</div>
<div class='lg-row'>捨身命護戒，　不惱害眾生，</div>
<div class='lg-row'>精進求空法，　應知是大乘。</div>
<div class='lg-row'>心堪忍諸法，　善言無祕悋，</div>
<div class='lg-row'>於法常欣樂，　應知是大乘。</div>
<div class='lg-row'>法器非法器，　利樂心平等，</div>
<div class='lg-row'>不染諸世法，　應知是大乘。</div>
<div class='lg-row'>是故有智者，　普敬說三乘，</div>
<div class='lg-row'>不惱我僧徒，　速成無上覺。</div>
</div><p>「復次，善男子！若有真善剎帝利、真善婆羅門、真善宰官、真善居士、真善長者、真善沙門、真善茷舍、真善<span class='corr'>戍</span>達羅，若男、若女，成就十種有依行輪，於現身中速能種殖聲聞乘種令不退失，或於現身成聲聞乘諸聖法器；非獨覺乘、大乘聖器。何等為十？一者、具足淨信，信有一切善、惡業果；二者、具足慚愧，遠離一切惡友、惡見；三者、安住律儀，遠離殺生乃至飲酒；四者、安住慈心，遠離一切瞋恚、忿惱；五者、安住悲心，救拔一切羸弱有情；六者、安住喜心，遠離一切語四惡業；七者、安住捨心，遠離一切慳貪、嫉妬；八者、具正歸依，遠離一切妄執吉凶，終不歸依邪神外道；九者、具足精進，堅固勇猛修諸善法；十者、常樂寂靜，思求法義歡悅無倦。善男子！若有真善剎帝利王，乃至真善<span class='corr'>戍</span>達羅等，若男、若女，成此十種有依行輪，於現身中速能種殖聲聞乘種令不退失，或於現身證聲聞乘所有聖法，成聲聞乘諸聖法器；非證獨覺大乘聖法、非成獨覺大乘聖器。應知此中獨覺、大乘皆如是說。善男子！如是十種有依行輪，一切聲聞、獨覺、菩薩、諸佛如來，皆同共有。</p>
<p>「善男子！復有十種有依行輪，不共聲聞，唯與獨覺、菩薩、如來皆同共有。若有真善剎帝利王，乃至真善<span class='corr'>戍</span>達羅等，若男、若女，成此十種有依行輪，於現身中速能種殖獨覺乘種令不退失，或於現身證獨覺乘所有聖法，成獨覺乘諸聖法器。何等為十？一者、修行清淨身、語、意、業；二者、具足慚愧，厭患自身；三者、於五取蘊，深生怖畏；四者、見生死河，極為難渡；五者、常樂寂靜，離諸憒閙；六者、樂阿練若，不譏他失；七者、守護諸根，心常寂定；八者、善觀緣起，審察因果；九者、常樂勤修等持、靜慮；十者、於集起法，能善除滅。</p>
<p>「善男子！若有真善剎帝利王，乃至真善<span class='corr'>戍</span>達羅等，若男、若女，成此十種有依行輪，於現身中速能種殖獨覺乘種令不退失，或於現身證獨覺乘所有聖法，成獨覺乘諸聖法器。善男子！是名一切聲聞、獨覺有依行輪。一切聲聞及諸獨覺依止此輪，速能超渡三有大海，速能趣入般涅槃城。</p>
<p>「善男子！有依行輪，是何句義？言有依者，名有執取、有我所依、有所攝受、有所繫屬。行謂：蘊行、界行、處行、有繫屬行。輪謂：教授、教誡之輪；如轉輪王所乘車輪、或首行輪。如是一切聲聞、獨覺，依止此輪求涅槃道，故此二種非大乘器。所以者何？由彼依止下劣行故，非大乘器。由彼執取自諸蘊行，驚怖、厭患、自求解脫一切憂苦，不求解脫一切有情而修行，故非大乘器。由彼依止自諸界行，驚怖、厭患、自求解脫一切憂苦，不求解脫一切有情而修行，故非大乘器。由彼攝受自諸處行，驚怖、厭患、自求解脫一切憂苦，不求解脫一切有情而修行，故非大乘器。由彼繫屬有繫屬行，於諸有情不樂攝受，無有慈悲有繫屬，故非大乘器。由彼觀他具受眾苦捨而不救，但為自身求解脫，故非大乘器。由彼自斷諸煩惱首，不樂斷除一切有情諸煩惱首，非大乘器。由彼不能馭大乘輪趣菩提，故非大乘器。由彼不能隨大光輪趣菩提，故非大乘器。由彼憙樂獨一無侶入涅槃城而修行，故非大乘器。</p>
<p>「善男子！有諸眾生，於聲聞乘、獨覺乘法，未作劬勞正勤修學，如是眾生根機未熟、根機下劣、精進微少。若有為說微妙甚深大乘正法，說、聽二人俱獲大罪，亦為違逆一切諸佛。所以者何？若諸眾生於聲聞乘、獨覺乘法，未作劬勞正勤修學，根機未熟、根機下劣、精進微少，而便聽受微妙甚深大乘正法，如是眾生實是愚癡自謂聰叡，陷斷滅邊，墜顛狂想，執無因論，於諸業果生斷滅想，撥無一切善作、惡作。妄說大乘壞亂我法，非法說法、法說非法，實非沙門說是沙門、實是沙門說非沙門，實非毘奈耶說是毘奈耶、實是毘奈耶說非毘奈耶。愚癡、顛倒、憍慢、嫉妬、朋黨之心，於大乘法稱讚擁衛令廣流布，於聲聞乘、獨覺乘法，謗毀、障蔽，不令流布。不能如實依聲聞乘、或獨覺乘、或無上乘，捨俗出家受具足戒成苾芻性，亦不如實修集一切善法因緣。於我弟子，或是法器、或非法器，謂：勤修行、學無學行，乃至證得最後極果真善異生，持戒、破戒、無戒者所，種種毀罵、呵嘖、惱亂、奪其衣鉢，不聽受用諸資生具，繫縛、禁閉。如是撥無一切因果斷滅論者，雖在人中實是羅剎，於當來世無數大劫難得人身；寧在地獄受無量苦，不處人中起斷滅見。</p>
<p>「如是癡人，不久便當支體廢缺，於多日夜結舌不言，受諸苦毒痛切難忍，命終定生無間地獄。於諸惡趣輪轉往來受諸苦惱，難可救濟，多百千劫難復人身。雖過無量、無數劫已，還得人身，而生五濁無佛世界，生盲、生聾、瘖啞無舌，種種重病常所嬰纏，或身矬醜人不憙見，言詞拙訥耳所惡聞，心常迷亂無所解了，生貧窮家眾事闕乏，不逢善友，隨惡友行樂作惡業，好執惡見造無間罪，復還重墮無間地獄，輪轉惡趣難有出期。</p>
<p>「如是愚癡斷滅論者，壞亂毀滅我之正法，逼惱謫罰我諸弟子，持戒、破戒、及無戒者，皆令不安修諸善品。由是因緣，多百千劫沒眾惡趣，從闇入闇難有出期。如是眾生所有罪報，皆為未求聽習聲聞、獨覺乘法，先求聽習微妙甚深大乘正法。如是愚癡斷滅論者，下劣人身尚難可得，況當能成賢聖法器！尚不能得聲聞、獨覺所證涅槃，況得廣大甚深無上正等菩提！如是眾生所有過失，皆由未學聲聞乘法、獨覺乘法，先入大乘。</p>
<p>「善男子！譬如坯瓶多諸瑕隙，盛油乳等，盡皆滲漏，能盛、所盛二俱壞失。所以者何？器有失故。如是眾生，於聲聞乘、獨覺乘法，未作劬勞正勤修學，根機未熟、根機下劣、精進微少。若有為說微妙甚深大乘正法，說、聽二人俱獲大罪，亦為違逆一切諸佛，所有過失廣說如前。譬如世間庫藏頹穴，置諸寶貨多有散失。如是眾生，於二乘法，謗毀不信、不肯修學，為說大乘不如實解，因此造罪輪轉無窮。譬如舟船，多諸泄漏，不任乘載泛於大海。如是眾生，多懷慳嫉，於二乘法未曾修學，妄號大乘實懷斷見，憍慢諂曲成泄漏身，不堪憑入一切智海。譬如有人，其目盲瞽，不堪呈示種種珍寶。如是眾生，憍慢放逸，執著空見，不學二乘，盲無慧目，不任顯示無上大乘功德珍寶。譬如有人，其身臭穢，雖以種種上妙香塗，而竟不能令身香潔。如是眾生，愚癡憍慢，於二乘法不樂勤修，不斷殺生乃至邪見，雖勤聽受無上大乘，而竟不能解甚深法。</p>
<p>「譬如石田，雖殖好種勤加營耨，終無果實。如是眾生，於二乘法，憍慢懈怠不樂勤修，貪求五欲曾無厭倦，雖於彼身殖大乘種，精進勤苦終無所成。譬如甕器，先貯毒藥投少石蜜，不任食用。如是眾生，於二乘法不肯修學，執無因論，為說大乘終不能成自他利益。譬如甕器，先貯石蜜投少毒藥，不任食用。如是眾生，精勤修學二乘正法猶未成就，為說大乘，二俱壞失。譬如有人，癡狂心亂，為作音樂，不能了知。如是眾生，於二乘法未曾修學，貪、瞋、癡等猛利煩惱擾亂其心，執著無因及斷滅論，根機未熟，為說大乘，雖經多時而不能解。譬如有人，不著甲冑、不持刀仗輙入陣中，必遭傷害受諸苦惱。如是眾生，於二乘法未曾修學，智慧狹劣根器未成，為說大乘必生妄執，由此展轉造惡無窮。如是癡人，不久便當支體廢缺，於多日夜結舌不言，受諸苦毒痛切難忍，命終定生無間地獄。於諸惡趣輪轉往來，應知如前次第廣說。</p>
<p>「善男子！是故智者先應觀察一切眾心，然後說法。先當發起慈心、悲心、喜心、益心、不懈怠心、能忍受心、不憍慢心、不嫉妬心、不慳悋心、等引定心，然後為他宣說正法。終不令他諸眾生類，聞所說法，輪轉生死，墮大險難。是故，如來善達一切眾生心相，以無塵垢、無取行輪，為說正法。具大甲冑一切菩薩摩訶薩眾，為他說法亦復如是，由悲愍故、為令斷滅諸煩惱故、為令超渡三有海故、為諸眾生於三乘中隨心所樂隨趣一乘速圓滿故，為說正法，終不令其輪轉生死，墮大險難。</p>
<p>「云何名無塵垢行輪？無塵垢者，謂說法時，不為有蘊、不為有處、不為有界，不為有欲界、不為有色界、不為有無色界，不為有此世、不為有他世，不為有諸行、不為有受、不為有想、不為有思、不為有觸、不為有作意、不為有無明，乃至不為有老死、不為有行及不行故，為諸眾生宣說正法；唯為一切諸蘊、處、界，廣說乃至行與不行，皆寂滅故，為諸眾生宣說正法，以是義故，名無塵垢。行者，所謂為能永斷死此生彼，為諸眾生宣說正法，為能永斷諸蘊、處、界，廣說乃至為能永斷行與不行，為諸眾生宣說正法，是名為行。輪者，所謂如滿月光清涼無礙，遍滿虛空，照觸一切無障境界。如是，如來及諸菩薩，所有神通、記說、教誡三種勝輪，作用無礙遍諸世界，利樂一切所化眾生。令諸眾生不異歸趣，不共一切世間眾生，不共一切聲聞、獨覺，能令眾生斷滅生死諸苦惱法，證得安樂菩提涅槃，是名為輪。如是名為諸佛、菩薩無塵垢行輪。</p>
<p>「云何名為無取行輪？謂於諸法無所罣礙，猶如日光普照一切，三乘根器隨其所宜，宣說正法無所執著。謂諸如來，為諸眾生說如是法，猶如虛空無差別相，以無量定遊戲自在莊嚴住持，為諸眾生說微妙法無所執著。具大甲冑一切菩薩摩訶薩眾，為他說法亦復如是。謂說諸法非有、非空；非即色空、非離色空，乃至非即識空、非離識空；非即眼空、非離眼空，乃至非即意空、非離意空；非即色空、非離色空，乃至非即法空，非離法空；非即眼識空、非離眼識空，乃至非即意識空、非離意識空。非即欲界空、非離欲界空，乃至非即虛空無邊處空、非離虛空無邊處空，非即識無邊處空、非離識無邊處空，非即無所有處空、非離無所有處空，非即非想非非想處空、非離非想非非想處空。非即四念住空、非離四念住空，乃至非即八支聖道空、非離八支聖道空，非即緣起法空、非離緣起法空，非即三不護空、非離三不護空，非即四無所畏空、非離四無所畏空，非即十力空、非離十力空，非即十八不共法空、非離十八不共法空，非即大慈大悲大喜大捨空、非離大慈大悲大喜大捨空，非即涅槃空、非離涅槃空。是名，如來及諸菩薩，為諸眾生宣說處中微妙正法。</p>
<p>「善男子！如是如來，為諸眾生，以無塵垢行輪說法；如滿月光，清涼無礙，遍滿虛空，照觸一切無障境界。乃至廣說，又以無取行輪說微妙法；於一切法無所罣礙，猶如日光普照一切，三乘根器隨其所宜，宣說正法無所執著。謂諸如來，為諸眾生說如是法，猶如虛空無差別相，以無量定遊戲自在莊嚴住持，為諸眾生說微妙法無所執著，令於三乘隨宜趣入。具大甲冑一切菩薩摩訶薩眾，為他說法亦復如是，令諸眾生聞此最勝甚深法已，於三乘中，隨其所樂隨趣一乘，種種善根皆得成熟；隨於一乘極善安住，終不令其於生死中增長種種惡、不善法，令於涅槃堅固不退。</p>
<p>「善男子！菩薩摩訶薩，為斷無量無數眾生生死流轉，為他說法；聲聞、獨覺，但為自斷生死流轉，為他說法。菩薩摩訶薩，為令無量無數眾生渡四瀑流，為他說法；聲聞、獨覺，但為令己渡四瀑流，為他說法。菩薩摩訶薩，為除無量無數眾生諸煩惱病，為他說法；聲聞、獨覺，但為自除諸煩惱病，為他說法。菩薩摩訶薩，為斷眾生諸蘊煩惱、習氣相續，令盡無餘，為他說法；聲聞、獨覺，但為自斷諸蘊煩惱、習氣相續，有餘不盡，為他說法。菩薩摩訶薩，為成大悲等流果故，大悲為因，為他說法；聲聞、獨覺，不為大悲等流果故，無大悲因，為他說法。菩薩摩訶薩，於諸眾生有所顧念，而為說法；聲聞、獨覺，於諸眾生無所顧念，而為說法。菩薩摩訶薩，為息一切他眾生苦，為他說法；聲聞、獨覺，但為自息己所有苦，為他說法。菩薩摩訶薩，為滿一切眾生法味，為他說法；聲聞、獨覺，但為自滿己身法味，為他說法。菩薩摩訶薩，為諸眾生得勝法明，為他說法；聲聞、獨覺，但為自己得勝法明，為他說法。</p>
<p>「善男子！以要言之，菩薩摩訶薩無量律儀，普為除滅一切眾生大無明闇、大怖畏事、一切衰損，得大光明及大名稱，如實覺悟一切智智，為他說法。聲聞、獨覺少分律儀，但為滅除自無明闇，得小光明及小名稱，如實覺悟少分法智，為他說法。</p>
<p>「善男子！聲聞、獨覺，無有於他實懷顧念，無有於他實懷悲惻，無有於他實不輕弄，無有於他實為利益，無有於他實為拔濟，無有於他實行薦舉，無有於他實欲稱歎，無有於他實無諂曲而行讚美，無有於他不顧己身令彼安樂，無有於他不起誤失身、語、意、業。善男子！住大乘者，無有於己實懷顧念，廣說乃至，無有於他發起誤失身、語、意業。</p>

<p class='juan'>大乘大集地藏十輪經卷第六</p></div>
</div><!-- end of div[@id='body'] -->
</body></html>