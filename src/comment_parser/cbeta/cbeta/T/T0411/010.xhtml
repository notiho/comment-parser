<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘大集地藏十輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu21' />大乘大集地藏十輪經卷第十<p class="byline">三藏法師玄奘奉　詔譯</p>福田相品第七之二</p><p>「復次，善男子！菩薩摩訶薩，復有般若大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何般若大甲冑輪？善男子！菩薩般若有二種相：一者、世間；二者、出世間。云何菩薩世間般若？謂：諸菩薩唯依讀誦、書寫、聽聞，為他演說三乘正法；欲求除滅一切眾生無明黑暗；欲求發起一切眾生大慧光明。謂：於如來所說種種與聲聞乘相應正法，精勤讀誦、聽聞、書寫、為他演說，勸正修行。或於如來所說種種與獨覺乘相應正法，精勤讀誦、聽聞、書寫、為他演說，勸正修行。或於如來所說種種與無上乘相應正法，精勤讀誦、聽聞、書寫、為他演說，勸正修行。不求賢聖無漏道支、不求聖道、不求聖道所攝解脫、不行寂靜真實般若，常行有見、有相般若。如是般若有取、有著，是名菩薩世間般若。如是般若共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺真實福田。云何菩薩出世般若？謂：諸菩薩精勤修習菩提道時，隨力讀誦、聽聞、書寫、為他演說三乘正法。而於其中依無所得方便而住，無所行動、無所思惟、無有根本。以如虛空心、普寂滅心、無增減慧、無取著心、無生滅心、無退轉心、法平等心、真如心、實際心、法界心、無我心、無分別心、寂滅安忍離分別心，善巧安住無成壞地，善巧安住無住、無著、勝妙慧地。如是般若無取、無著，是名菩薩出世般若大甲冑輪。善男子！若菩薩摩訶薩成此般若大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。</p>
<p>「復次，善男子！菩薩摩訶薩，復有善巧方便大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何名為善巧方便大甲冑輪？善男子！菩薩善巧方便有二種相：一者、世間；二者、出世間。云何名為菩薩世間善巧方便？謂：諸菩薩或為自利、或為他利、或為俱利，常懷彼此，示現種種工巧伎術。為自及他得成熟故，承事供養諸佛世尊、或諸菩薩、或諸獨覺、或諸聲聞、或母或父、或諸病者、或諸羸劣無依怙者。若見厄難臨被害者，種種勤苦方便救濟，以四攝事成熟有情。是諸菩薩自住大乘，於諸聲聞及獨覺乘非大乘器、若諸聲聞及獨覺乘根未熟者，為說微妙甚深法教令其修學；或勸勤修諸聖靜慮；或為開示最勝義諦，勸令修行，超四顛倒，覺悟四種無墮法性；或令趣入四無礙解；或復乃至勸令安住四念住、四正斷、四神足、五根、五力、七等覺支、八聖道支、有餘、無餘道及道果；趣入巧智，令其成熟。若諸有情貪求名稱、利養、富貴，諸根躁擾，善根未熟，勸令讀誦諸阿笈摩及毘奈耶、阿毘達磨；或勸讀誦除佛所說順解脫論，令其成熟。若諸有情不樂布施，勸令惠捨種種珍財，令其成熟。若諸有情暴惡不仁，勸令修學四種梵住。若諸有情心多忿恚，勸令修忍。若諸有情心多懈怠，勸修精進。若諸有情心多散亂，勸修靜慮。若諸有情具足惡慧，為說正法，謂以記說教誡方便，令其成熟。若諸有情不敬三寶具無依行，勸受三歸，令敬三寶；或勸受學近事律<span class='corr'>儀</span>，或勸受學近住律儀，令其成熟；或勸修習種種工巧伎術業處，令其成熟。如是等菩薩摩訶薩，種種世間巧方便智，過殑伽沙菩薩摩訶薩，以是一切書論、工巧、伎術、業處、加行、精進、巧方便智，摧伏一切外道異學。如是名為菩薩世間善巧方便。此巧方便共諸聲聞、獨覺乘等，亦作一切佛法依因，亦是善巧諸行依處，亦是善巧任運無思滅退墮法。</p>
<p>「又善男子！若諸菩薩不依明師、不依善友，修行世間善巧方便，是諸菩薩愚於世間善巧方便，向諸惡趣，不能隨順安住出世巧方便智，亦非一切真實福田。不能善巧知諸有情根行差別，以於善巧方便愚故，為諸聲聞及獨覺乘、非大乘器及於大乘根未熟者，宣說大乘，令其修學。又為大乘法器有情，宣說聲聞、獨覺乘法，令修聲聞、獨覺乘行。為獨覺乘法器有情，說聲聞乘，令其修習聲聞乘行。為聲聞乘法器有情，說生死法，令其愛著，不為宣說厭生死法。又於善巧方便愚故，若諸有情樂行殺生，廣說乃至執著邪見，為彼宣說甚深大乘，不為宣說生死流轉，死此生彼，眾苦果報，令其厭怖，離諸惡法。又於善巧方便愚故，乃至若諸有情樂修淨戒，令修布施；若諸有情樂修安忍，勸捨安忍，令修淨戒；若諸有情樂修精進，勸捨精進，令修安忍；若諸有情樂修靜慮，勸捨靜慮，令修精進；若諸有情樂修般若，勸捨般若，令修靜慮。</p>
<p>「如是菩薩愚於世間善巧方便，不能真實利樂有情，與諸有情為惡知識。此巧方便依有所得、有所執著，如是名為菩薩世間善巧方便。如是世間善巧方便共諸聲聞、獨覺乘等，此不名為大甲冑輪，亦不由此名為菩薩摩訶薩也，及名一切聲聞、獨覺真實福田。</p>
<p>「云何名為菩薩出世善巧方便？謂：諸菩薩但為利他，不為自利，示現種種工巧伎術。為成熟他，承事供養諸佛世尊、或諸菩薩、或諸獨覺、或諸聲聞、或母、或父、或諸病者、或諸羸劣無依怙者。若見厄難臨被害者，種種勤苦方便救濟，以四攝事成熟有情，隨其意樂，隨其根器，為諸有情宣說正法。又能漸次勸諸聲聞修獨覺乘，勸諸獨覺修習大乘。若於聲聞及獨覺乘根未熟者，為說厭離生死苦法，令其修學，厭離生死，欣求涅槃。若諸有情，樂行殺生，廣說乃至樂著邪見，隨其根性，或為宣說，生死流轉，死此生彼，眾苦果報，令其厭怖離諸惡法；或為宣說，與聲聞乘相應正法；或為宣說，與獨覺乘相應正法；或為宣說，無上乘中淺近之法，令漸修學。若諸有情已樂布施，為說勝上受持淨戒，令其修學；廣說乃至若諸有情已樂靜慮，為說勝上無漏聖道所攝般若，令其修學。此巧方便依無所得、無所執著，如是名為菩薩出世善巧方便大甲冑輪。</p>
<p>「善男子！若菩薩摩訶薩成就如是善巧方便大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊欲重顯此義而說頌曰：</p>

<div class="lg regular" style="margin-left:1em;"><div class='lg-row'>「所修慧有二，　世間出世間，</div>
<div class='lg-row'>取著名世間，　無取著出世。</div>
<div class='lg-row'>修善巧方便，　依二種差別，</div>
<div class='lg-row'>有所得世間，　無所得出世。</div>
<div class='lg-row'>若唯說一乘，　是名惡說法，</div>
<div class='lg-row'>不能自成熟，　亦不能度他。</div>
<div class='lg-row'>一向惡眾生，　為說三乘教，</div>
<div class='lg-row'>是則為愚癡，　不名摩訶薩。</div>
<div class='lg-row'>有堪趣三乘，　欣求聞正法，</div>
<div class='lg-row'>為說樂生死，　非為智者相；</div>
<div class='lg-row'>專意諦思惟，　隨根欲教化，</div>
<div class='lg-row'>此善巧方便，　智者所稱譽；</div>
<div class='lg-row'>眾生雖有惡，　而堪入三乘，</div>
<div class='lg-row'>隨根器教導，　令解脫眾惡。</div>
</div><p>「復次，善男子！菩薩摩訶薩，復有大慈大甲冑輪，若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。云何大慈大甲冑輪？善男子！慈有二種，謂：法緣慈、有情緣慈。法緣慈者，名為大慈，名大甲冑。有情緣慈，不名大慈，非大甲冑。所以者何？有情緣慈共諸聲聞、獨覺乘等。聲聞、獨覺為自利樂，不為有情精勤修習有情緣慈。聲聞、獨覺為自寂靜、為自涅槃、為滅自惑、為滅自結，不為有情精勤修習有情緣慈。是故，此慈不名大慈，非大甲冑。其法緣慈不共聲聞、獨覺乘等，唯諸菩薩摩訶薩眾所能修行。菩薩摩訶薩普為利樂一切有情，精勤修習此法緣慈。菩薩摩訶薩普為一切有情寂靜，及得涅槃滅煩惱結，精勤修習此法緣慈。是故，此慈名為大慈，是大甲冑。又諸菩薩修法緣慈，不依諸蘊、不依諸處、不依諸界、不依念住，乃至不依道支、不依欲界、不依色界、不依無色界、不依此世、不依他世、不依此岸、不依彼岸、不依得、不依不得。如是菩薩修法緣慈，超諸聲聞、獨覺乘地，是名菩薩法緣大慈大甲冑輪。</p>
<p>「善男子！若菩薩摩訶薩成此大慈大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「聲聞及獨覺，　修有情緣慈，</div>
<div class='lg-row'>心帶十三過，　唯求自利樂。</div>
<div class='lg-row'>菩薩大名稱，　普為諸有情，</div>
<div class='lg-row'>修不共大慈，　心離十三過；</div>
<div class='lg-row'>心除十三垢，　為趣大菩提，</div>
<div class='lg-row'>修法緣大慈，　成福田非遠；</div>
<div class='lg-row'>安住十三力，　出過諸有情，</div>
<div class='lg-row'>猶如師子王，　超勝諸禽獸；</div>
<div class='lg-row'>降伏十三怨，　離斷常邊執，</div>
<div class='lg-row'>心無有染濁，　速證大菩提。</div>
</div><p>「復次，善男子！菩薩摩訶薩，復有大悲大甲冑輪，若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。所以者何？一切聲聞、獨覺乘等，但為己身得利樂故而修行悲，不欲普為一切有情得利樂故修行大悲。菩薩摩訶薩不為己身得利樂故而修行悲，但欲普為一切有情得利樂故修行大悲。是故，菩薩成就大悲大甲冑輪，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。是菩薩摩訶薩普為饒益諸有情故，行四攝事而成熟之。謂：由大悲，普為利樂諸有情故，行布施攝，能捨一切珍寶、財物、禽獸、僕使、國城、妻子，乃至身命無所悋惜。行無所得為方便故，不見一切所化有情、不見施者、不見受者、不見施物、不見施行、不見施行所得果報，乃至不見無所得行。如是大悲普為利樂諸有情故，行愛語攝、行利行攝、行同事攝，隨其所應如上廣說，乃至不見無所得行。是菩薩摩訶薩，常以最勝能調伏心、能寂靜心、無數量心、不行一切蘊處界心所生無動無住大悲大甲冑輪，成熟一切所化有情，心無厭倦。如是名為菩薩大悲大甲冑輪，不共一切聲聞、獨覺。</p>
<p>「善男子！若菩薩摩訶薩成此大悲大甲冑輪，從初發心，一切五欲皆能除斷，得名菩薩摩訶薩也。超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「甚深微妙法，　所成之大悲，</div>
<div class='lg-row'>難測類虛空，　無色無安住。</div>
<div class='lg-row'>菩薩大精進，　具杜多功德，</div>
<div class='lg-row'>勝智成大悲，　勇健超諸世。</div>
<div class='lg-row'>無依怙有情，　生死苦穢縛，</div>
<div class='lg-row'>大悲水沐浴，　令解脫眾苦。</div>
<div class='lg-row'>菩薩行大悲，　能竭生死海，</div>
<div class='lg-row'>非諸聲聞眾，　及獨覺所行。</div>
<div class='lg-row'>眾生貪恚癡，　迷謬墮惡趣，</div>
<div class='lg-row'>濯以大悲水，　脫苦得蕭然。</div>
</div><p>「復次，善男子！菩薩摩訶薩，復有能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪。若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。</p>
<p>「云何菩薩摩訶薩能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪？謂：諸菩薩於一切法審諦照察，如明月光遍滿虛空，其心平等，無依、無相、無住、無染，普於一切三摩地門、陀羅尼門，心無行動。於諸眼色、眼識、眼觸，離意染著，心無行動。於眼觸緣生內三受，或樂、或苦、或非苦樂，心常寂定，無所取著。於諸耳聲、耳識、耳觸，於諸鼻香、鼻識、鼻觸，於諸舌味、舌識、舌觸，於諸身觸、身識、身觸，於諸意法、意識、意觸，廣說亦爾。普於一切心、意、識中，心常寂定，無所取著。於心、意、識所生三受，或樂、或苦、或非苦樂，心常寂定，無所取著。普於三世諸蘊、界、處一切品類，皆無取著，心無行動。普於一切三界、三行、三觸、三受、三根、三乘、三律儀、三解脫一切品類，其心寂靜，無住、無相、無所取著，平等而住。普於一切布施、淨戒、安忍、精進、靜慮般若波羅蜜多，心無行動，寂靜而住。</p>
<p>「如是，普於四念住、四正斷、四神足、五根、五力、七等覺支、八聖道支，心無行動，寂靜而住。普於一切九次第定，心無行動，寂靜而住。又於三行無障法智道支道體所引作用，皆無取著，心無行動。於阿賴耶、非阿賴耶，有取、無取、有漏、無漏、此岸、彼岸、小大無量、作與不作、善惡無記諸品類中，心無行動，寂靜而住。普於一切大慈、大悲、善巧方便、成熟有情，乃至十地、三不護、四無所畏，乃至十八不共佛法，一切品類，皆無取著，心無所動，寂靜而住。</p>
<p>「菩薩摩訶薩由此輪故，能永息除三受過失，能永寂滅一切分別，能永遠離一切法相，復能安住能引一切虛空眼頂諸三摩地、諸陀羅尼善巧方便大甲冑輪。菩薩安住如是輪故，一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。</p>
<p>「又善男子！譬如世界火災將起，五日出時，一切世間小池、大池、小河、大河、小海、大海水，皆枯竭滅盡無餘。如是菩薩成就能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪，復能安住能引一切虛空眼頂諸三摩地、諸陀羅尼善巧方便大甲冑輪。一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。</p>
<p>「又善男子！譬如世界水災起時，於此三千大千世界、諸小世界、各四大洲、八萬小渚、妙高山王及諸山等，皆為灰水浸爛銷盡令無有餘。如是菩薩成就能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪，復能安住能引一切虛空眼頂諸三摩地、諸陀羅尼善巧方便大甲冑輪。一切過去所引未盡惡不善業、無暇惡趣、諸有諸趣、死生諸業，皆能除滅，令盡無餘不受果報。</p>
<p>「又善男子！譬如黑暗遍滿虛空，朗日出時皆能除滅。如是菩薩成就能引遍滿虛空、無量無邊、廣大眾具辭無礙解，一切佛法，諸三摩地，諸陀羅尼堅固大忍大甲冑輪，復能安住能引一切虛空眼頂諸三摩地、諸陀羅尼善巧方便大甲冑輪。發起無邊虛空智日，能永除滅自身四倒無明黑暗。一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。又由此故，於諸佛法增進自在常無退轉，不復隨順惡友力行。常得不離見一切佛，及諸菩薩、聲聞弟子，不離聞法、不離親近供養眾僧。於諸功德心常無厭，乃至菩提恒無間斷，又常不離念佛思惟，乃至夢中亦無暫廢。</p>
<p>「又善男子！云何菩薩摩訶薩能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪？謂：諸菩薩入初靜慮乃至第四靜慮，入無邊虛空處乃至非想非非想處，入滅受想定，住此定中，一切三受、三行、斷滅，心無行動，諸受，想、思、觸、作意等，悉皆斷滅。安住此定，或一日夜，或復乃至七七日夜，受定味食。從此定起，其心寂靜，無所取著，宴然而住。復入勝義究竟空定，住此定中其心平等，無所取著猶若虛空。身諸毛孔皆出霜液，狀如昴星，滅除一切欝烝結縛。從此定起得正憶念，最勝喜樂充遍其身。如大自在天子入現一切樂定，身諸毛孔皆遍受樂。</p>
<p>「如是菩薩樂觸其身便思念佛，思念佛故則唯見佛，不見餘相。菩薩爾時，若念一佛則見一佛；若念多佛則見多佛；若念小身佛則見小身佛；若念大身佛則見大身佛；若念無量身佛則見無量身佛；若念自身為佛身相，則見自身同於佛身，眾相圓滿；若念他身為佛身相，則見他身同於佛身，眾相圓滿；若念一切情、非情數所有色像為佛身相，則見一切情、非情數所有色像皆同佛身眾相圓滿，不見其餘一切色像。菩薩爾時便作是念：『一切諸法、一切色像，皆如幻等，諦實不虛。我今復應皆悉斷滅，一切三受、三行等法，令無有餘。』作是念已入滅盡定，住此定中，如心所期皆盡斷滅。受定味食，或一七日夜、或二七日夜、或三四五六七八九十七日夜、或經無量百千俱胝那庾多劫，隨力所能，安住此定，受定味食。從此定起，其心寂靜，無所取著，宴然而住。復入勝義究竟空定，廣說如前，乃至思念佛身相已，知一切法、一切色像，皆如幻等，諦實不虛。善男子！是名菩薩摩訶薩能引遍滿虛空、無量無邊、廣大眾具辭無礙解，一切佛法、諸三摩地、諸陀羅尼堅固大忍大甲冑輪。菩薩摩訶薩成就此輪，則能安住能引一切虛空眼頂諸三摩地、諸陀羅尼善巧方便大甲冑輪。住此輪故，發起無邊虛空智日，能永除滅自身四倒無明黑暗。一切過去所引未盡惡不善業、無暇惡趣、諸有諸趣、死生諸業，皆能除滅令盡無餘，不受果報。</p>
<p>「善男子！若菩薩摩訶薩成就此輪，從初發心，一切五欲皆能除斷，超勝一切聲聞、獨覺，普為一切聲聞、獨覺作大福田。一切聲聞、獨覺乘等，皆應供養承事守護。由此輪故，於諸佛法增進自在常無退轉，不復隨順惡友力行。常得不離見一切佛，及諸菩薩、聲聞弟子，不離聞法、不離親近供養眾僧。於諸功德心常無厭，乃至菩提恒無間斷，又常不離念佛思惟，乃至夢中亦無暫廢。如是菩薩福德、智慧速疾圓滿，不久安住清淨佛國，證得無上正等菩提。於彼佛國一切有情，皆受化生色相如佛，煩惱微薄皆住大乘。」</p>
<p>爾時，世尊重顯此義而說頌曰：</p>

<div class="lg regular" style="margin-left:1em;"><div class='lg-row'>「欲成諸法器，　斷一切煩惱，</div>
<div class='lg-row'>常趣入真空，　眾事無難作；</div>
<div class='lg-row'>為斷諸有縛，　當勤修等持，</div>
<div class='lg-row'>功德定相應，　必獲難思慧。</div>
<div class='lg-row'>修靜慮無色，　滅定真空觀，</div>
<div class='lg-row'>起念佛勝智，　能盡一切惡；</div>
<div class='lg-row'>有無一切法，　破以真空觀，</div>
<div class='lg-row'>永離諸惡趣，　常得見諸佛。</div>
<div class='lg-row'>善修真空觀，　勤學諸善法，</div>
<div class='lg-row'>供養一切佛，　速當成佛果；</div>
<div class='lg-row'>為有情親友，　滅除煩惱病，</div>
<div class='lg-row'>速住淨佛國，　證得大菩提。</div>
<div class='lg-row'>眾生如佛相，　遍滿於佛土，</div>
<div class='lg-row'>皆趣求佛乘，　離聲聞獨覺。」</div>
</div></div>
<div class='div-pin'><a id='mulu22' />
<p class='h1'>大乘大集地藏十輪經獲益囑累品第八</p><p>佛說如是大法門時，於眾會中有殑伽沙等菩薩摩訶薩，過去久習念佛思惟，今聞世尊所說念佛修觀方便，皆得念佛三摩地門。復有無量無邊眾生，聞是法已，皆得一切定命華鬘陀羅尼門。復有無量無邊眾生，聞佛所說，皆得一切首楞伽摩電光依止陀羅尼門。復有無量無邊眾生，聞佛所說，皆得一切法自在轉光明依止順忍。復有無量無邊眾生，聞佛所說，遠塵離垢，於諸法中生淨法眼，得預流果。復有無量無邊眾生，聞佛所說，得一來果。復有無量無邊眾生，聞佛所說，得不還果。復有無量無邊眾生，聞佛所說，皆得最上阿羅漢果。復有無量無邊眾生，聞佛所說，心求出離三界牢獄，依佛出家趣入正法。復有無量無邊眾生，聞佛所說，盡壽安住十善業道，依聲聞乘發心不退。復有無量無邊眾生，聞佛所說，盡壽安住十善業道，依獨覺乘發心不退。復有無量無邊眾生，聞佛所說，盡壽安住十善業道，依大乘中發阿耨多羅三藐三菩提心，不復退轉。復有無量無邊眾生，聞佛所說，得世正見，由此正見，除滅一切往惡趣因煩惱惡業，增長一切向善趣因正願善業。復有無量無邊眾生，聞佛所說，皆受三歸，安住近事，近住淨戒，樂供養佛、樂聽聞法、樂奉事僧，晝夜精勤，曾無懈廢。復有無量無邊眾生，聞佛所說，遠離一切邪趣、邪歸、惡意、惡業，於佛法中得決定信，棄捨家法，清淨出家。</p>
<p>爾時，世尊告虛空藏菩薩摩訶薩言：「善男子！吾今持此地藏十輪大記法門，付囑汝手，汝當受持，廣令流布。若諸眾生於此法門，有能讀誦、思惟其義、為他解說、住正行者，汝當為彼守護十法，令於長夜利益安樂。何等為十？一者、為彼守護，一切財位令無損乏；二者、為彼守護，一切怨敵令不侵害；三者、為彼守護，令捨一切邪見、邪歸、十惡業道；四者、為彼守護，令免一切身、語、讁罰；五者、為彼守護，遮斷一切謗毀輕弄；六<span class='corr'>者</span>、為彼守護，令於一切軌範、尸羅皆得無犯；七者、為彼守護，令悉除滅一切非人、四大乖反、非時老病；八者、為彼守護，不遭一切非時非理災橫夭歿；九者、為彼守護，命欲終時，得見一切諸佛色像；十者、為彼守護，令其終後，往生善趣，利益安樂。善男子！若諸有情於此法門，有能讀誦、思惟其義、為他解說、住正行者，汝當為彼，勤加守護如是十法，令於長夜利益安樂。」</p>
<p>時，虛空藏菩薩摩訶薩白佛言：「唯然，世尊！我當受持如是法門，廣令流布。若諸有情於此法門，有能讀誦、思惟其義、為他解說、住正行者，我當為彼守護十法，令於長夜利益安樂。」</p>
<p>時，薄伽梵說是經已，於眾會中，虛空藏菩薩摩訶薩、地藏菩薩摩訶薩、金剛藏菩薩摩訶薩、好疑問菩薩摩訶薩、天藏大梵等，及諸天、龍、藥叉、健達縛、阿素洛、揭路荼、緊捺洛、莫呼洛伽、人、非人等，一切大眾聞佛所說，皆大歡喜信受奉行。</p>

<p class='juan'>大乘大集地藏十輪經卷第十</p></div>
<div class='div-xu'><a id='mulu23' />
<p class='h1'>大乘大集地藏十輪經序</p><p>昔者旭照高山天宮，御一乘之駕，流暉原隰鹿苑，轉四諦之輪，雖復發軫分逵而塗無亂轍，一雲普洽而卉木各茂。自鵠林變色、慧日寢光，達學電謝以息肩，真人長往而寂慮，且前賢述聖，難令各解，後進孤陋，更異親承。況乎正法既往、久當像末，定慧與福德異時，醇化與澆風殊運，然則一乘三乘之駕，安可以同其轍哉？若識時來在數藥性勿違，然後可以清沈痼之宿疾、體權實之同歸矣。</p>
<p>十輪經者，則此土末法之教也。何以明之？佛以末法惡時、去聖浸遠，敗根比之坏器，空見借喻生盲，沈醉五欲類石田之不苗，放肆十惡似臭身之垢穢。故此經能濯臭身、開盲目、陶坏器、沃石田，是以菩薩示聲聞之形，象王敬出家之服，以此幢相化彼無慚，顯二事之護持，成三乘之道果。故經曰：「為令此土三寶種姓威德熾盛久住世故。」又曰：「摧滅一切諸眾生類猶如金剛堅固煩惱。」然則三寶久住，顯教傳於末法，金剛煩惱，驗障異乎一乘。尋舊經之來，年代蓋久，但譜第遺目，傳人失記。翻譯之主既往，來茲之日罕聞，同我者失魄於真彩，異我者大笑於淡味，謬以千里，能勿悲乎？夫極曜文天，或蔽虧於薄霧，至言軌物，時淪滯於廣辯。鍼石一違，有死生之巨痛。纖毫錯學，有升墜之異塗。其可易乎？</p>
<p>屬有三藏玄奘法師者，始則學架東朝，末乃訪道西域，輕一生之性命，涉數萬之艱難。果能竭溟渤以索亡珠，蹈龍宮而窮祕藏，吞法流於智海，瓶寫無遺，受道氣於檀林，香風更馥。至於因明三量、聲論八音，莫不究立破之源，窮字轉之本。如來所說、菩薩所傳，已來未來一朝備集。昉以薄業不偶真應，幸達聖制亂於未肇，後賢傳燈於既夕，遂使定死餘命冀反魂於法藥，昏野迷方期還轅於覺道。於是染翰操紙杜絕外慮，務詳至教釋彼紛執，疇諮法主重啟梵文。粵以永徽二年歲次辛亥正月乙未，盡其年十二月甲寅翻譯始畢，凡八品十卷。以今所翻比諸舊本，舊本已有今更詳明，舊本所無斯文具載。於是處座伉談者，響法雷而吐辯，靜慮通微者，鏡玄波而照心；頂火暴腹之徒，戢螢暉於慧日，喜足謙懷之侶，騰高節於清風矣。前佛既往，後佛未興，庶此教長懸永濟來者。弘道之士，如何勿思！</p>
大乘大集地藏十輪經卷十</div>
</div><!-- end of div[@id='body'] -->
</body></html>