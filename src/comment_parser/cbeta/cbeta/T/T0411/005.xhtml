<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘大集地藏十輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu10' />大乘大集地藏十輪經卷第五<p class="byline">三藏法師玄奘奉　詔譯</p>無依行品第三之三</p><p>爾時，地藏菩薩摩訶薩，復白佛言：</p>
<p>「大德世尊！若有真善剎帝利、真善宰官、真善居士、真善長者、真善沙門、真善婆羅門，如是等人能自善護，亦善護他、善護後世、善護佛法。出家之人若是法器、若非法器、下至無戒剃除鬚髮被袈裟者，普善守護、恭敬、供養；又能善護聲聞乘法、緣覺乘法及大乘法，恭敬聽聞，信受供養。於住大乘具戒、富德、精勤修行，乃至住果補特伽羅，能善守護助其勢力，諮問聽受歡喜談論，遠離破戒惡行苾芻。於諸所施四方僧物，終不令人非法費用，勤加守護，供四方僧。於窣堵波及僧祇物，終不自奪、不教他奪，亦不自用、不教他用。於能辯說三乘法人，恭敬供養，加護與力，不令他人誹謗毀辱；尊重安慰諸出家人，信受護持佛所說法，終不破壞諸窣堵波，亦常護持僧伽藍舍。於剃鬚髮被服袈裟出家人所，終不毀廢。於十惡輪，自不染習；亦常勸他離十惡輪，具學先王治國正法，紹三寶種常令熾盛，恒樂親近諸善知識，慈心撫育一切國人，隨其所宜方便化導，令捨邪法，修行正法。如是真善剎帝利王乃至真善婆羅門等，得幾所福？滅幾所罪？」</p>
<p>佛言：「善男子！假使有人出現世間具大威力，於日初分，積集七寶滿贍部洲，奉施諸佛及弟子眾；於日中分，亦集七寶滿贍部洲，奉施諸佛及弟子眾；於日後分，亦集七寶滿贍部洲，奉施諸佛及弟子眾。如是，日日相續布施滿百千年，此人福聚寧為多不？」</p>
<p>地藏菩薩摩訶薩言：「甚多。世尊！甚多。大德！此人福聚，無量、無邊、不可稱計，算數、譬喻所不能及；惟佛能知，餘無知者！」</p>
<p>佛言：「善男子！如是如是，如汝所說。若有真善剎帝利王乃至真善婆羅門等，於十惡輪自不染習，亦常勸他離十惡輪，所獲福聚過前福聚，無量、無邊、不可稱計。又善男子！假使有人，出現世間具大威力，為四方僧營建寺宇，其量寬廣等四大洲，上妙房舍、床敷、衣服、飲食、醫藥，資緣充備，令諸如來、聲聞、菩薩、大弟子眾，止住其中，精進修行種種善品，若晝、若夜、無有懈息；經百千俱胝那庾多歲，供給、供養、相續不絕。此人福聚寧為多不？」</p>
<p>地藏菩薩摩訶薩言：「甚多。世尊！甚多。大德！此人福聚，無量、無邊、不可稱計，算數、譬喻所不能及；惟佛能知，餘無知者！」</p>
<p>佛言：「善男子！如是如是，如汝所說。又善男子！假使有人，出現世間具大威力，為四方僧營建寺宇，寬廣量等十四大洲，上妙房舍、床敷、衣服、飲食、醫藥，資緣充備，令諸如來、聲聞、菩薩、大弟子眾，止住其中，精進修行種種善品，若晝、若夜無有懈息；經百千俱胝那庾多歲，供給、供養、相續不絕。此人福聚寧為多不？」</p>
<p>地藏菩薩摩訶薩言：「甚多。世尊！甚多。大德！此人福聚，無量、無邊、不可稱計，算數、譬喻所不能及；唯佛能知，餘無知者！」</p>
<p>佛言：「善男子！如是如是，如汝所說。又善男子！假使有人，出現世間具大威力，為佛舍利起窣堵波，嚴麗高廣，量等三千大千世界；如前所說，為四方僧造寺福聚；類此所說為佛舍利起窣堵波所獲福聚，於百分中不及其一，於千分中亦不及一，於百千分亦不及一，於俱胝分亦不及一，那庾多分、數分、算分、計分、喻分乃至鄔波尼殺曇分亦不及一。</p>
<p>「又善男子！假使有得波羅蜜多、具八解脫靜慮等至大阿羅漢，遍滿三千大千世界，如稻麻、竹葦、甘蔗、叢林，一切皆被堅縛五處經百千年。時，有一人出現於世，具大威力，樂福德故悉解被縛諸阿羅漢，香湯澡浴，奉施衣鉢，經百千年，給上房舍、床敷、衣服、飲食、醫藥，種種所須如法資具。諸阿羅漢般涅槃已，供養、焚燒、收取舍利，以妙七寶起窣堵波，安置其中。復以種種寶幢、幡蓋、香花、伎樂而供養之。如前所說，為佛舍利起窣堵波所獲福聚，類此所說解阿羅漢供養福聚，於百分中不及其一，於千分中亦不及一，於百千分亦不及一，於俱胝分亦不及一，那庾多分、數分、算分、計分、喻分乃至鄔波尼殺曇分亦不及一。</p>
<p>「善男子！若有真善剎帝利王，乃至真善婆羅門等，於十惡輪自不染習，亦常勸他離十惡輪，所獲福德過前福聚，無量、無邊、不可稱計，如生福數，滅罪亦爾。</p>
<p>「善男子！若有真善剎帝利王，及諸真善宰官、居士、長者、沙門、婆羅門等，於未來世後五百歲，法欲滅時，能善護持我之法眼，能自善護，亦善護他、善護後世、善護我法。出家弟子若是法器、若非法器，下至無戒剃除鬚髮被袈裟者，普善守護，恭敬供養，令無損惱，又能善護三乘正法。聽受供養聲聞法時，於獨覺乘及大乘法不生誹謗，於獨覺乘及大乘人亦不憎嫉。聽受供養獨覺法時，於聲聞乘及大乘法不生誹謗，於聲聞乘及大乘人亦不憎嫉。聽受供養大乘法時，於聲聞乘、獨覺乘法不生誹謗，於聲聞乘、獨覺乘人亦不憎嫉；於聲聞乘、獨覺乘法不求趣證，唯求趣證大乘正法。於住大乘具戒、富德、精勤修行，乃至住果補特伽羅，多數親近，承事供養，深心敬重，請問聽受，遠離破戒惡行苾芻。於諸所施四方僧物，終不令人非法費用，勤加守護，供四方僧。於窣堵波及僧祇物，終不自奪、不教他奪，亦不自用、不教他用。於能辯說三乘法人，恭敬供養，加護與力，不令他人誹謗毀辱，尊重安慰諸出家人，信受護持如來聖教，終不破壞諸窣堵波，亦常護持四方僧寺。於我出家諸弟子所，終不毀廢，還俗策使。於十惡輪自不染習，亦常勸他離十惡輪，具學先王治國正法，十善業道攝化世間，常當親近諸善知識，紹三寶種常令熾盛，善護法眼令不滅沒。</p>
<p>「如是真善剎帝利王，乃至真善婆羅門等，由具如是諸功德故，名不虛受國人俸祿。一切天、龍、藥叉鬼神乃至羯吒布怛那等，皆生歡喜，慈悲擁護。一切法器、真實福田，亦生歡喜慈悲護念。由是因緣，所居國土及諸有情，展轉熾盛，安隱豐樂；隣國兵戈不能侵害，皆敬慕德自來歸附。由此展轉勸修善業，枯竭惡趣，增長天人。守護身命令得長遠，自滅煩惱亦令他滅。住持菩提道六波羅蜜多，破壞一切眾邪惡道，於生死海不久沈淪。常離惡友，常近善友，生生常遇諸佛、菩薩，恭敬承事，曾無暫廢，不久皆當隨心所樂，各各安住於佛國土，證得無上正等菩提。」</p>
<p>爾時，眾中一切天帝及諸眷屬，乃至一切畢舍遮帝及諸眷屬，從座而起，頂禮佛足，合掌恭敬，而白佛言：「大德世尊！於未來世後五百歲，於此佛土法欲滅時，若有真善剎帝利王，乃至真善婆羅門等，於十惡輪自能遠離，亦能勸他令其遠離，善護自他、善護後世、護持正法，紹三寶種皆令熾盛，無有斷絕，以要言之如佛所說。如是等人，於三乘法恭敬聽受終不隱藏，於三乘人護持供養不令擾惱，於三寶物勤加守護不令侵損。我等眷屬，於此真善剎帝利王，乃至真善婆羅門等，勤加擁護，令其十法皆得增長。何等為十？一者、增長壽命；二者、增長無難；三者、增長無病；四者、增長眷屬；五者、增長財寶；六者、增長資具；七者、增長自在；八者、增長名稱；九者、增長善友；十者、增長智慧。大德世尊！若彼真善剎帝利王，乃至真善婆羅門等，於十惡輪自能遠離，亦能勸他令其遠離，具前所說諸功德者，我等擁護定當得此十法增長。</p>
<p>「復次，世尊！若有真善剎帝利王，乃至真善婆羅門等，成就如前所說功德，我等眷屬勤加擁護，令於十法皆得遠離。何等為十？一者、遠離一切怨家寇敵；二者、遠離一切非愛、色、聲、香、味、觸、境；三者、遠離一切障癘疾病；四者、遠離一切邪執惡見；五者、遠離一切邪妄歸依；六者、遠離一切邪惡災怪；七者、遠離一切邪惡事業；八者、遠離一切邪惡知識；九者、遠離一切居家淤泥；十者、遠離一切非時夭喪。大德！世尊！若彼真善剎帝利王，乃至真善婆羅門等，成前所說諸功德者，我等擁護，定當得此十法遠離。</p>
<p>「復次，世尊！若有真善剎帝利王，具修如前所說功德令圓滿者，我等眷屬勤加擁護，令此帝王并諸眷屬及其國土一切人民，令於十法皆得遠離。何等為十？一者、遠離一切他國怨敵；二者、遠離一切自國怨敵；三者、遠離一切凶惡鬼神；四者、遠離一切諐陽亢旱；五者、遠離一切伏陰滯雨；六者、遠離一切非時寒熱、烈風、暴雨、霜雹、災害；七者、遠離一切惡星變怪；八者、遠離一切飢饉荒儉；九者、遠離一切非時病死；十者、遠離一切邪執惡見。大德世尊！若彼真善剎帝利王，具修如前所說功德令圓滿者，我等眷屬勤加擁護，令此帝王并諸眷屬及其國土一切人民，定當得此十法遠離。」</p>
<p>爾時，世尊讚諸天帝及其眷屬，乃至一切畢舍遮帝及眷屬言：「善哉，善哉！汝等乃能發此誓願，此事皆是汝等應作。由是因緣，當令汝等長夜安樂。」</p>
<p>爾時，天藏大梵復白佛言：「世尊！唯願聽我，為未來世此佛土中，一切真善剎帝利王，說能護國不退輪心大陀羅尼明呪章句。由此護國不退輪心大陀羅尼明呪章句威神力故，令未來世此佛土中，一切真善剎帝利王，不為一切怨敵惡友之所摧伏，能令一切怨敵惡友自然退散。能善護持身、語、意業，為諸智者常所稱讚，離諸惡法，常行善法，常離一切邪見、邪歸；常於大乘精進修行，勇猛堅固；常能成<span class='corr'>熟</span>無量無數所化有情，智不依他，自然善巧，具能修行六到彼岸珍寶伏藏，遠離一切忿、慳、嫉等煩惱纏垢；常為一切人、非人等恭敬護念，諸有所為心無忘失，不捨有情，樂四攝事；常不遠離法器福田。」</p>
<p>佛言：「天藏！吾今恣汝為未來世此佛土中一切真善剎帝利王，說能護國不退輪心大陀羅尼明呪章句，由此護國不退輪心大陀羅尼明呪章句威神力故，令未來世此佛土中，一切真善剎帝利王，不為一切怨敵惡友之所摧伏，廣說乃至，常不遠離一切諸佛及佛弟子。」</p>
<p>爾時，天藏大梵即說護國不退輪心大陀羅尼明呪章句：</p>
<p class="dharani">「怛絰他<span class='note-inline'>(唐言謂)</span>牟尼冐㘑<span class='note-inline'>(一)</span>　牟那揭臘茷<span class='note-inline'>(二)</span>　牟尼紇梨達曳<span class='note-inline'>(三)</span>　牟尼嚧訶毘折<span class='note-inline'>(常列反)</span>隸<span class='note-inline'>(四)</span>　牟那曷栗制<span class='note-inline'>(五)</span>　牟尼笈謎<span class='note-inline'>(六)</span>　束訖羅博差<span class='note-inline'>(七)</span><span class='note-inline'>(初戒反)</span>　鉢邏奢博差<span class='note-inline'>(八)</span><span class='note-inline'>(初戒反)</span>　蜜羅博差<span class='note-inline'>(九)</span><span class='note-inline'>(初戒反)</span>　騷剌婆紇栗帝<span class='note-inline'>(十)</span>　妬剌拏紇栗折<span class='note-inline'>(章列反)</span>隸<span class='note-inline'>(十一)</span>　鉢怛邏叉紇栗帝<span class='note-inline'>(十二)</span>　具具拏蜜隸<span class='note-inline'>(十三)</span>　唈<span class='note-inline'>(烏合反)</span>茷叉薩隸<span class='note-inline'>(十四)</span>　遏怒訶祇[口*履]茷<span class='note-inline'>(十五)</span>　牟尼鉢塔茷<span class='note-inline'>(十六)</span>　莎訶<span class='note-inline'>(唐言善說)</span>」</p>
<p>天藏大梵說是呪已，復白佛言：「唯願世尊及諸大眾，於我所說大陀羅尼皆生隨喜。」</p>
<p>世尊告曰：「善哉，善哉！」一切大眾亦作是言：「善哉，善哉！」</p>
<p>爾時，世尊復告尊者大目乾連，及告彌勒菩薩摩訶薩曰：「善男子！汝等皆應受持如是天藏大梵所說護國不退輪心大陀羅尼明呪章句，傳授未來此佛土中，一切真善剎帝利王，令自受持，及令流布。由是因緣，彼諸真善剎帝利王，并諸眷屬及國人民，一切皆得利益安樂；常轉法輪，名稱高遠，威德熾盛，摧滅邪見，建立正見，守護法眼，紹三寶種，皆令熾盛，無有斷絕。成熟無量、無邊有情。於大乘中堅固淨信，久住圓滿，能具修六波羅蜜多，斷一切障速到究竟。」</p>
<p>爾時，世尊重顯此義而說頌曰：</p>

<div class="lg regular" style="margin-left:0em;"><div class='lg-row'>「時天藏大梵，　請問兩足尊：</div>
<div class='lg-row'>『利根等有情，　樂修定誦福；</div>
<div class='lg-row'>聰慧王成法，　為升進沈淪？</div>
<div class='lg-row'>所修三事中，　唯除惑不退？』</div>
<div class='lg-row'>世尊告彼言：　『若犯無依行，</div>
<div class='lg-row'>雖覺慧猛利，　而趣無間獄；</div>
<div class='lg-row'>非真聰慧故，　樂行十惡輪，</div>
<div class='lg-row'>斷滅諸善根，　速趣於地獄。</div>
<div class='lg-row'>定能斷煩惱，　非聽誦福業，</div>
<div class='lg-row'>故欲求涅槃，　常當修靜慮。</div>
<div class='lg-row'>有慧勤精進，　護持我正法，</div>
<div class='lg-row'>由敬信袈裟，　能渡煩惱海；</div>
<div class='lg-row'>樂處空閑林，　遠造無<span class='corr'>間</span>類，</div>
<div class='lg-row'>敬持戒修定，　能渡諸有海；</div>
<div class='lg-row'>普信敬三乘，　興隆我正法，</div>
<div class='lg-row'>供養染衣者，　當成功德海；</div>
<div class='lg-row'>能伏難調心，　不舉苾芻罪，</div>
<div class='lg-row'>修知足聖種，　當成兩足尊。</div>
<div class='lg-row'>遠離惡苾芻，　親近聖行處，</div>
<div class='lg-row'>不食用僧物，　速證大菩提。</div>
<div class='lg-row'>三界中安樂，　皆由三寶生，</div>
<div class='lg-row'>故求安樂人，　常供養三寶。</div>
<div class='lg-row'><span class='corr'>旃</span>荼羅王等，　朋黨惡苾芻，</div>
<div class='lg-row'>於三寶起過，　速墮無間獄。</div>
<div class='lg-row'>十壓油輪罪，　等彼一婬坊；</div>
<div class='lg-row'>置彼十婬坊，　等一酒坊罪；</div>
<div class='lg-row'>置十酒坊罪，　等彼一屠坊；</div>
<div class='lg-row'>置彼十屠坊，　罪等王等一。</div>
<div class='lg-row'>真善國王等，　興隆我正法，</div>
<div class='lg-row'>普供養三乘，　當成功德海。</div>
<div class='lg-row'>七寶滿贍部，　奉施佛及僧，</div>
<div class='lg-row'>彼所獲福聚，　不如護佛法。</div>
<div class='lg-row'>為佛僧造寺，　量等十四洲，</div>
<div class='lg-row'>彼所獲福聚，　不如護佛法。</div>
<div class='lg-row'>造佛窣堵波，　量等三千界，</div>
<div class='lg-row'>彼所獲福聚，　不如護佛法。</div>
<div class='lg-row'>解阿羅漢縛，　種種修供養，</div>
<div class='lg-row'>不障我正法，　其福勝於彼。</div>
<div class='lg-row'>千俱胝劫中，　智者勤修定，</div>
<div class='lg-row'>所生勝覺慧，　不如護我法。</div>
<div class='lg-row'>真善國王等，　遠離十惡輪，</div>
<div class='lg-row'>護持我正法，　及著袈裟者，</div>
<div class='lg-row'>不毀謗我說，　三乘法及人，</div>
<div class='lg-row'>普聽聞供養，　護持說法者，</div>
<div class='lg-row'>不損三寶物，　不障著袈裟，</div>
<div class='lg-row'><span class='corr'>常</span>敬器非器，　福勝無倫匹。</div>
<div class='lg-row'>如五日並現，　大海皆枯竭，</div>
<div class='lg-row'>如是護我法，　能枯竭煩惱；</div>
<div class='lg-row'>如風災起時，　諸山皆散滅，</div>
<div class='lg-row'>如是護我法，　能除滅煩惱；</div>
<div class='lg-row'>如水災起時，　大地皆漂壞，</div>
<div class='lg-row'>如是護我法，　能壞非愛果；</div>
<div class='lg-row'>如如意寶珠，　隨所願皆滿，</div>
<div class='lg-row'>如是三乘法，　能滿眾生願；</div>
<div class='lg-row'>如遇得賢瓶，　除貧獲富樂，</div>
<div class='lg-row'>如是遇佛法，　滅惑證菩提；</div>
<div class='lg-row'>如十五夜月，　明照滿虛空，</div>
<div class='lg-row'>如是護法人，　智慧周法界；</div>
<div class='lg-row'>如虛空平等，　無物亦無相，</div>
<div class='lg-row'>如是護法人，　知諸法一味；</div>
<div class='lg-row'>如日放光明，　恒除世間闇，</div>
<div class='lg-row'>如是護法者，　常普照世間。』」</div>
</div></div>
<div class='div-pin'><a id='mulu11' /><a id='mulu12' />
<p class='h1'>大乘大集地藏十輪經有依行品第四之一</p><p>爾時，金剛藏菩薩摩訶薩，於大眾中從座而起，頂禮佛足，偏袒一肩，右膝著地，合掌恭敬，以頌問曰：</p>

<div class="lg regular" style="margin-left:1em;"><div class='lg-row'>「昔言破戒失淨德，　非賢聖器非我子，</div>
<div class='lg-row'>諸沙門法棄如燼，　不應居我清眾中。</div>
<div class='lg-row'>三垢所污失滅道，　彼不堪消勝供養，</div>
<div class='lg-row'>於施四方僧眾物，　少分我亦不聽受。</div>
<div class='lg-row'>四根本罪隨犯一，　清眾所棄如海尸；</div>
<div class='lg-row'>云何今說惡苾芻，　應忍應悲遮讁罰，</div>
<div class='lg-row'>復<span class='corr'>勸</span>應勤供養彼，　悲愍勿生微惡心，</div>
<div class='lg-row'>恭敬聽受所說法，　當獲福慧大悲者？</div>
<div class='lg-row'>六通救世餘經說，　汝等皆當信大乘；</div>
<div class='lg-row'>正直微妙菩提道，　應捨二乘解脫路。</div>
<div class='lg-row'>云何今復說三乘，　普勸聽持修供養，</div>
<div class='lg-row'>根力覺道沙門果，　此經中有餘處無？</div>
<div class='lg-row'>八支聖道無等倫，　三乘皆同行此道，</div>
<div class='lg-row'>欲求解脫勤精進，　各隨所願證菩提。</div>
<div class='lg-row'>有情中尊當照察，　會今昔教使無違，</div>
<div class='lg-row'>令諸天人菩薩眾，　解悟心歡證真實。</div>
<div class='lg-row'>聞說大乘誰有益？　聞說大乘誰有損？</div>
<div class='lg-row'>十種解脫聲聞乘，　聞說誰損誰有益？</div>
<div class='lg-row'>何人聞法轉昇進？　何人聞法翻退沒？</div>
<div class='lg-row'>云何厭患諸有為，　能速枯竭於老死？</div>
<div class='lg-row'>晝夜勤修諸善者，　依何妙理御何乘，</div>
<div class='lg-row'>能渡深廣四瀑流？　救世皆當為宣說。」</div>
</div><p>爾時，佛告金剛藏菩薩摩訶薩言：「善哉，善哉！善男子！汝今為欲利益安樂無量有情，為諸天、人、阿素洛等作大義利，請問如來如是深義。汝應諦聽，善思念之，吾當為汝分別解說。」</p>
<p>金剛藏菩薩言：「唯然，世尊！願樂欲聞。」</p>
<p>佛言：「善男子！有十種補特伽羅，輪迴生死，難得人身。何等為十補特伽羅？一者、不種善根；二者、未修福業；三者、雜染相續；四者、隨惡友行；五者、不見、不畏後世苦果；六者、猛利貪欲；七者、猛利瞋恚；八者、猛利愚癡；九者、其心迷亂；十者、守惡邪見。如是十種無依行因，令諸眾生犯根本罪、毀犯尸羅、墮諸惡趣。何等名為十無依行？謂我法中而出家者，有加行壞、意樂不壞。有意樂壞、加行不壞。有<span class='corr'>加</span>行、意樂俱壞。有戒壞、見不壞。有見壞、戒不壞。有戒、見俱壞。有於加行、意樂、戒、見、雖皆不壞，而但依止惡友力，行作無依行。有雖依止善友力行，而復愚鈍猶如瘂羊，於諸事業都不分別，聞善友說善、不善法，不能領受、不能記持，不能解了善、不善義，由是因緣作無依行。有於種種財寶、眾具常無厭足，追求因緣，其心迷亂作無依行。有為眾病之所逼惱，便求種種祠祀呪術，由是因緣作無依行。如是十種無依行因，令諸眾生犯根本罪，於現法中非賢聖器，毀犯尸羅，墮諸惡趣。</p>
<p>「善男子！若有補特伽羅，加行壞、意樂不壞，隨遇一種無依行因，犯根本罪，便深怖懼慚愧棄捨，而不數數作諸惡行。如來為益彼故，說有污道沙門。所以者何？彼作如是重惡業已，即便發露不敢覆藏，慚愧懺悔。彼由如是慚愧懺悔，罪得除滅，永斷相續，不復更作。雖於一切沙門法事皆應擯出，一切沙門所有資具不聽受用，而由彼人於三乘中成法器故，如來慈悲，或為彼說聲聞乘法、或為彼說緣覺乘法、或為彼說無上乘法。彼有是處，轉於第二、第三生中，發正願力，遇善友力，一切所作諸惡業障，皆悉消滅。或有證得聲聞乘果、或有證得緣覺乘果而般涅槃、或有悟入廣大甚深無上乘理。如是戒壞、見不壞者，應知亦爾。</p>
<p>「若有補特伽羅，意樂壞、加行不壞，如來為益彼故，說求四梵住法，彼是聲聞乘器，或是緣覺乘器。</p>
<p>「若有補特伽羅，加行、意樂俱壞，彼於諸乘皆非法器。如來為益彼故，讚說布施。</p>
<p>「若有補特伽羅，見壞、戒不壞，如來為益彼故，說緣起法令捨惡見，於現身中入聲聞法、或緣覺法，或於餘身方能悟入。</p>
<p>「若有補特伽羅，戒、見俱壞，彼於聖法亦不成器。如來為益彼故，讚說布施。</p>
<p>「若有補特伽羅，加行、意樂、戒、見不壞，而但依止惡友力行，如來為益彼故，讚說十善業道。</p>
<p>「若有補特伽羅，雖復依止善友力行，而復愚鈍猶如啞羊，不能領受善、不善法。如來為益彼故，讚說習誦。若為種種貪病所逼、有為種種見趣迷惑，如來為益如是等故，求解脫者，為其開示能出生死趣聲聞乘四聖諦法；斷見論者，為其讚說諸緣起法；常見論者，為說三界諸有諸趣死此生彼，如陶家輪往來無絕、無常等法。</p>
<p>「善男子！如來無有所說名字、言說音聲、空無果者，無不皆為成熟有情。是故，一切毀謗如來所說正法，壞諸有情正法眼罪，過諸無間、似無間等無量重罪。若有於我為欲利樂一切有情所說正法，謂依聲聞乘所說正法、或依緣覺乘所說正法、或依大乘所說正法，誹謗、遮止、障蔽、隱沒，下至一頌，當知是名謗正法者、亦名毀滅八聖道者、亦名破壞一切有情正法眼者。如是之人，既自習行大無利行，亦令一切有情習行大無利行，此人依止無慚愧僧，如是毀謗如來正法。</p>
<p>「復次，善男子！有四種僧。何等為四？一者、勝義僧；二者、世俗僧；三者、啞羊僧；四者、無慚愧僧。</p>
<p>「云何名勝義僧？謂佛世尊；若諸菩薩摩訶薩眾，其德尊高，於一切法得自在者；若獨勝覺；若阿羅漢；若不還；若一來；若預流；如是七種補特伽羅，勝義僧攝。若諸有情帶在家相，不剃鬚髮、不服袈裟，雖不得受一切出家別解脫戒、一切羯磨布薩自恣悉皆遮遣，而有聖法得聖果故，勝義僧攝，是名勝義僧。</p>
<p>「云何名世俗僧？謂剃鬚髮被服袈裟，成就出家別解脫戒，是名世俗僧。</p>
<p>「云何名啞羊僧？謂不了知根本等罪犯與不犯，不知輕重，毀犯種種小隨小罪，不知發露懺悔所犯。憃愚魯鈍，於微小罪不見、不畏，不依聰明善士而住，不時時間往詣多聞聰明者所，親近承事。亦不數數恭敬請問，云何為善？云何不善？云何有罪？云何無罪？修何為妙？作何為惡？如是一切補特伽羅啞羊僧攝，是名啞羊僧。</p>
<p>「云何名無慚愧僧？謂若有情為活命故，歸依我法而求出家。得出家已，於所受持別解脫戒，一切毀犯，無慚、無愧，不見、不畏後世苦果。內懷腐敗，如穢蝸螺，貝音狗行，常好虛言曾無一實；慳貪、嫉妬、愚癡、憍慢，離三勝業，貪著利養恭敬名譽；耽湎六塵，好樂婬泆，愛欲色、聲、香、味、觸、境；如是一切補特伽羅無慚僧攝，毀謗正法，是名無慚愧僧。</p>
<p>「善男子！勝義僧者，於中或有亦是勝道沙門所攝。言勝道者，謂若能依八支聖道，自度一切煩惱駛流，亦令他度。此復云何？謂佛世尊，及獨勝覺，諸阿羅漢。如是三種補特伽羅，已離一切有支眷屬，故名勝道。復有菩薩摩訶薩眾，不假他緣，於一切法智見無障，攝受利樂一切有情，亦名勝道沙門所攝。</p>
<p>「其勝義僧及世俗僧，於中或有亦是示道沙門所攝。若有成就別解脫戒真善異生，乃至具足世間正見，彼由記說變現力故，能廣為他宣說開示諸聖道法，當知如是補特伽羅，名最下劣示道沙門。證預流果補特伽羅，是名第二。證一來果補特伽羅，是名第三。證不還果補特伽羅，是名第四。復有菩薩摩訶薩眾，是名第五，謂住初地至第十地，乃至安住最後有身，此皆示道沙門所攝。</p>
<p>「若有成就別解脫戒軌，則所行清淨具足，此皆命道沙門所攝。以道活命，故名命道。復有菩薩摩訶薩眾，為欲攝受利益，安樂一切有情，具足修行六到彼岸，亦名命道。</p>
<p>「如是勝道、示道、命道三種沙門，名為世間真實福田。所餘沙門名為污道，雖非真實，亦得墮在福田數中。</p>
<p>「若有依止無慚愧僧補特伽羅，於我正法毘奈耶中名為死屍，於清眾海應當擯棄，非法器故。我於彼人不稱大師，彼人於我亦非弟子。有無慚僧不成法器，稱我為師，於我舍利及我形像深生敬信；於我法僧聖所愛戒亦深敬信；既不自執諸惡邪見，亦不令他執惡邪見；能廣為他宣說我法，稱揚讚歎不生毀謗；常發正願，隨所犯罪數數厭捨；發露懺悔，眾多業障皆能除滅。當知如是補特伽羅，信敬三寶聖戒力故，勝九十五諸外道眾多百千倍。非速能入般涅槃城，轉輪聖王尚不能及，況餘雜類一切有情！</p>
<p>「以是義故，如來觀察一切有情，諸業法受差別相已，作如是說：『於我法中，剃除鬚髮被袈裟者，我終不聽剎帝利等，毀辱讁罰。』若有毀辱讁罰一切出家之人，所獲罪報如前廣說。又依我法捨俗出家，剃除鬚髮被赤袈裟，即為一切過去、未來、現在、諸佛慈悲護念；威儀形相所服袈裟，亦為過去、未來、現在、諸佛世尊慈悲守護。是故，輕毀剃除鬚髮被赤袈裟出家人者，即是輕毀一切過去、未來、現在、諸佛世尊。由是因緣，諸有智慧、厭怖眾苦、欣求人天涅槃樂者，不應輕毀捨俗出家剃除鬚髮被袈裟者。</p>
<p>「有無慚僧毀破禁戒，不成三乘賢聖法器，既自堅執諸惡邪見，亦能令他執惡邪見。謂為真善剎帝利、真善婆羅門、真善宰官、真善居士、真善沙門、真善長者、真善茷舍、真善<span class='corr'>戍</span>達羅、若男、若女，說諸世間無父、無母，乃至無有善業、惡業所得果報，無有能得聖道果者，一切諸法不從因生。或有執言，色界是常，非變壞法。或有執言，無色界常，非變壞法。或有執言，外道所計諸苦行法得究竟淨。</p>
<p>「或有執言，唯聲聞乘得究竟淨，非獨覺乘，亦非大乘；於聲聞乘，信敬稱讚宣說開示，於獨覺乘及於大乘，誹謗、輕毀、障蔽、隱沒，不令流布。或有執言，唯獨覺乘得究竟淨，非聲聞乘亦非大乘。於獨覺乘，信敬稱讚，宣說開示。於聲聞乘及於大乘，誹謗、輕毀、障蔽、隱沒，不令流布。或有執言，唯有大乘得究竟淨，非聲聞乘、非獨覺乘。於大乘法，既自生信教他生信、既自恭敬教他恭敬、既自稱讚教他稱讚、既自書寫教他書寫、既自讀誦教他讀誦、既自聽受教他聽受、既自思惟教他思惟，於他有情若是法器、若非法器，皆為廣說、開示、解釋，微細甚深大乘法義。於聲聞乘，及獨覺乘，誹謗、輕毀、障蔽、隱沒，不令流布。自不生信障他生信、自不恭敬障他恭敬、自不稱讚障他稱讚、自不書寫障他書寫、自不讀誦聽受思惟、障他讀誦聽受思惟，不樂廣說、開示、解釋、三乘法義。</p>
<p>「或有執言，唯修布施得究竟淨，非戒、非忍乃至非慧。或有執言，唯修禁戒得究竟淨，非施、非忍乃至非慧。或有執言，唯修安忍得究竟淨，非施、非戒乃至非慧。或有執言，唯修精進得究竟淨，非施、非戒乃至非慧。或有執言，唯修靜慮得究竟淨，非施、非戒乃至非慧。或有執言，唯修般若得究竟淨，非施、非戒乃至非定。或有執言，唯修種種世間所習諸伎藝智，得究竟淨。</p>
<p>「或有執言，唯修種種投巖、赴火、自餓等行，得究竟淨。</p>
<p>「善男子！如是破戒惡行苾芻非法器者，種種誑惑真善法器諸有情等，令執惡見。彼由顛倒諸惡見故，破壞真善剎帝利王，乃至真善<span class='corr'>戍</span>達羅等，若男、若女，所有淨信、戒、聞、捨、慧。轉剎帝利成旃荼羅，乃至茷舍、<span class='corr'>戍</span>達羅等成旃荼羅。此非法器破戒苾芻并剎帝利旃荼羅等師及弟子，俱斷善根，乃至當墮無間地獄。</p>
<p>「善男子！如人死尸，膖脹爛臭，諸來見者皆為臭熏，隨所觸近爛臭死尸，或與交翫隨被臭穢之所熏染。如是真善剎帝利王，乃至真善戍達羅等，若男、若女，隨所親近破戒惡行非法器僧，或與交遊、或共住止、或同事業，隨被惡見臭穢熏染。如是如是，令彼真善剎帝利王，乃至真善戍達羅等，若男、若女，退失淨信、戒、聞、捨、慧，成旃荼羅師及弟子，俱斷善根，乃至當墮無間地獄。</p>

<p class='juan'>大乘大集地藏十輪經卷第五</p></div>
</div><!-- end of div[@id='body'] -->
</body></html>