<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>北山錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu11' />北山錄卷第四</p><a id='mulu12' />
<p class='h1'>宗師議第七<span class='note-inline'>(議經律論禪各有師承宗祖之道)</span></p><p>柰苑餘波。永平肇流<span class='note-inline'>(波羅奈國之苑也。亦云婆羅痆斯國。此云注遶城。以江遶城種於花木。有苑號鹿野。如來常於此說法。後漢明帝永平十年。佛法始流於此。故云肇也)</span>䓗嶺之東暨于流沙。風光漸遠<span class='note-inline'>(震旦之西山最高者曰窓嶺。以其窓翠故也)</span>被于中夏。在於漢世。微有經學。禪律未融<span class='note-inline'>(融明也。自竺法蘭等創齎四十二章經至。又安清等持經像到。然未曉禪律)</span>人雖落髮。事猶類俗。衣無條葉。食通餚胾。供會齋懺。頗均祠祀<span class='note-inline'>(僧無戒律。與俗不異。衣謂袈裟。此云壞色。有三種衣。一僧伽梨。此云合成。割之重合。三長一短也。二鬱多羅僧。此云上著衣。最在上者。兩長一短。今七條也。三安陀會。此云中宿衣。謂近身。即五條也。亦謂執作衣。此乃三衣也。如來皆令割載以為條葉。取象稻田。蓋取出生福慧義。餚胾肉也。均同也)</span>朱士衡為出家首焉<span class='note-inline'>(士衡。頴川人。出家後以大法為已任。於洛陽講小品。往往不通。每歎此經大乘之要而譯理不盡。遂往至于闐。果獲正品梵本。遣弟子送歸洛陽。于闐小乘白王云。漢地僧以婆羅門書一亂正典。因焚之不損即今放光般若是也)</span>魏初曇柯羅創傳戒法。金牒玉檢五篇七聚<span class='note-inline'>(元魏也。佛法入漢。戒律自柯羅始也。波羅夷．謂殘．波逸提．提舍尼．突吉羅五篇也。加偷蘭遮。惡作惡說。是為七聚)</span>繩口體之愆違<span class='note-inline'>(繩正也。口過有四。妄言．綺語．兩舌．惡口．身有三種。殺．盜．婬。持戒律能正之使無過也)</span>節服饌之慢易。烈烈乎商飈。淒淒乎寒霜。秩秩乎科條<span class='note-inline'>(烈烈威也。凄凄嚴也。秩秩清也。言戒法嚴峻也)</span>不威而肅。不刑而治。神州有沙門。自柯羅始也<span class='note-inline'>(漢雖有沙門。而戒律未備)</span>昔漢末安世高。吳康僧會。並遐域之畸人也<span class='note-inline'>(世高。安息國王太子。僧會。康居國王太子。所謂方外而不偶人俗者也。莊子云。畸人者畸於人而侔於天也)</span>學究天人之奧。德動鬼神之契<span class='note-inline'>(孫皓將禁淫祀及欲毀廢。令張昱詰難會。盡日不能屈也。世高遊至䢼亭。湖神乃見因化之而捨惡趣也)</span>至若智參幽運。會如不及<span class='note-inline'>(世高知有宿債而兩來酬之也)</span>制作垂文。會或過之<span class='note-inline'>(會才辯立言成典也)</span>自是已前師訓未彰<span class='note-inline'>(自漢永平至吳赤烏。雖有飜譯未甚流美也)</span>會之牆仞莫有得其門者<span class='note-inline'>(子貢云。夫子之牆數仞。得其門者寡)</span>魏世有月支人支謙。受業於支亮。亮受業於支讖。語曰。天下博知不出三支<span class='note-inline'>(本月支國優婆塞漢末遊洛。精究成藝。遍通異書。曉六國語。多所探習也)</span>謙為人細長黑瘦。眼白而睛黃。語云支郎。支郎眼中黃。形軀雖細是智囊。漢末避難歸吳。孫權拜為博士。輔東宮與韋曜同列。而吳誌不載。史臣之不直也<span class='note-inline'>(東宮即太子和也。遭讚而廢。韋曜。字弘嗣好學善屬文。遷太子中庶。後累遷至侍中。脩吳史未就。為孫皓所誅)</span>蜀有普曜經。莫究孰為譯者<span class='note-inline'>(一卷。入藏見行)</span>夫草昧至言。於忿慾之俗則必鑿枘鉏鋙<span class='note-inline'>(柄鑿柄也。鉏鋙不齊貌。楚詞云。不量鑿而正抦而木破矣如以善而投惡)</span>疑謗紛糺。非神德尊威之賢則無崇功被物。而蜀志不記傳其人者。蓋劉氏將欲反漢。舊物興戎于魏。遊玄之教雖弘。元匠之勳未顯。遂使後世集錄者耿然追恨<span class='note-inline'>(劉備。承漢獻之末。三分據蜀。北有霸魏之讐。東有孫吳之敵。積穀訓兵。干戈日阻。豈暇弘闡於空寂之教哉。又陳壽蜀志云。諸葛相失在不置史官。是以無文而載矣)</span>晉初竺法護時號焞煌菩薩<span class='note-inline'>(高僧竺法護。焞煌人。八歲出家。後往西國。篤志好學。萬里尋師。孫綽方之山巨源。譯正法華等經。晉惠時卒於繩池也)</span>門下有作者七人。其始譯正法華。既定詁訓命康那律講授。諷誦者翕然為美。至羅什世重譯為妙法蓮華。而護所譯稍潛其耀<span class='note-inline'>(羅什弘始年於逍遙園重譯。於世盛行正法華稍歇。今在藏內)</span>蓋覩大輅者。不以椎輪為貴也<span class='note-inline'>(文選云。椎輪為大輅之始。大輅寧有於椎輪之質。增氷為積水所成。積水增微於曾氷之凜。椎輪古棧車也。大輅玉輅也。得華忘樸之義)</span>護門法乘<span class='note-inline'>(竺法乘。依法護為沙彌。幼而神悟玄鑒過人。有詐投護。急求錢二十萬。護未苔。乘年十三在師側。即語云。和尚已相許前人。果非求財者。將觀護之道德也)</span>才慧俊拔。孫綽方諸王濬沖。以皆少有機悟之鑒也<span class='note-inline'>(王戎。字濬沖。太源人。渾之子。與阮籍友少之二十歲。相得如時輩。每至某家輒之戎室。謂其父曰。濬中清尚非鄉倫也。與鄉語不如阿戎矣)</span>竺法雅<span class='note-inline'>(河間人。擬正有庶少善外學。長達佛經。才思俊贍。時賢企慕。兼善著述)</span>康法朗<span class='note-inline'>(中山人。善戒節西遊諸國還)</span>以經中義類擬議儒書。為生解之例。謂之格義以訓門學。甞與道安法汏講談諸經。皆妙盡其要。朗門人令韶每入定。數日不起。朗終刻木為像。如事生之禮。帛法祖風神之秀也。於王導則以簡率於下望之則莊敬以為王公風道斯言卞令軌度格物故也<span class='note-inline'>(帛遠。字法祖。本姓萬。河內人。才思俊徹敏朗絕倫。日誦萬言。值晉亂將遁隴右。秦州<span class='corr'>刺</span>史張輔重之。欲令反服不從遂殺之。蕃漢追悼。孫綽道賢論方之稽康也)</span>祖弟法祚。德行沖允。實祖之季也<span class='note-inline'>(祚亦有少譽被博士徵不就。二十五出家。洞明佛理梁州<span class='corr'>刺</span>史張光。以祚兄不肯反服輔殺之。光又逼之祚。亦堅志不從。亦為光所害)</span>帛高座卓朗之傑也<span class='note-inline'>(帛尸梨蜜多羅。吉交。國人時呼為高座。以其善說法故。本國王之子讓位出家。於東晉譯藥師等經)</span>王導謂之曰。外國有君一人而已。尸梨蜜笑曰。若使貧道只如檀越為今日。豈得遊歷至此<span class='note-inline'>(晉咸康中卒。春秋八十餘。葬石子岡。岡在吳後起寺焉)</span>支遁常遣人就竺潛買剡[山*卬]山側沃洲小嶺<span class='note-inline'>(支遁。字道林。姓關氏。陳留人。幼有神俊聰明秀徹。王濛甚重之。後於沃州小嶺立寺。晚出山陰講維摩經。許詢為都講也)</span>潛曰。欲來輒給。豈聞巢許買山而隱<span class='note-inline'>(竺潛。字法深。姓王。晉大將軍敦之弟。事忠州劉元真為師。元真有才譽。後隱剡山當世追蹤問道者也)</span>遁後與高麗道人書曰。上座竺法深。忠州劉公之弟子。體性貞峙。道俗綸綜。往在京邑。維持法網。內外具瞻。弘道之匠也。頃以道業靖濟不耐塵俗。考室山澤。修德就閑。今在縣之[山*卬]山。率合同遊。論道說義。高棲浩然。遐邇有。詠孫綽以潛比劉伯倫。謂曠大之體同焉。時[山*卬]山竺法友從深受阿毘曇<span class='note-inline'>(一百卷)</span>一宿便誦。深曰。經目則誦見稱昔人。若能仁更興大晉者。必取汝為五百之一人矣<span class='note-inline'>(法友年二十四。便能講說。後立剡縣城南臺寺焉)</span>晉成世康僧淵．康法暢．支敏度俱過江<span class='note-inline'>(僧淵。本西國人。生長安為僧。常乞食自資。德逾暢度。與殷浩對問內外典籍。浩詞屈不能對)</span>暢常執麾尾行。每值名賓。輒清談盡日。庾元規曰。此麈尾何以常在。暢曰。廉者不求。貪者不與。故常在耳。著人物始義論<span class='note-inline'>(支畝度著譯經錄。今行於世)</span>支遁初至京。王濛器重之。謂人曰。精微之功不減輔嗣。殷融與衛玠交時。謂其神情俊徹後進莫有繼之者。及見遁歎息以為重見若人<span class='note-inline'>(若人如此人謂珍也)</span>遁每講善標宗會。而章句或有所遺。時為宗文者所陋。謝安聞之曰。此乃九方堙相馬。略其玄黃而取其駿逸<span class='note-inline'>(莊子云。九方堙善相者。淮南子。秦穆公召伯樂使求馬。三月而反曰。已得矣在沙丘。公曰。何馬也。曰牡而黃及至驪而牝。公怒曰。子之所求毛色牝牡不知之。伯樂喟然曰。一至此乎。所觀者天機也。得其精而忘其麄。在其內而忘其外。見其所見而忘其所不見。馬至而果天下之馬也)</span>後出沃州。於山陰講維摩經。許詢為都講。遁通一義。眾謂詢無所措難。詢設一難。亦謂遁不能通<span class='note-inline'>(世說。許詢。字玄度。好遊山水。而便登涉隱永興幽穴。每致四方諸候之遺。山陰縣在越州。即王右軍蘭亭曲水在此。有越王勾踐小城猶在)</span>哀帝徵出京。王濛宿構數百語。謂遁莫能抗。遁徐曰。貧道與君別來多年。君語了不長進。郗超問謝安。林公談何如嵆中散<span class='note-inline'>(郗超。字嘉賓。桓溫記室參軍形質短小多機辯。嵆康為中散大夫)</span>安曰。嵆努力裁得去耳。又問。於殷浩何如。曰亹亹論辯。恐殷制支超拔直上。殷有慚德。後超與親友書云。林法師神理所通玄拔獨悟。數百年來紹明大法。令真理不絕一人而已。遁幼以雞子無命。其師與爭辯且不勝。死後見形。投卵於地。殼破鶵行。遁乃感而蔬食<span class='note-inline'>(遁與師論卵生用未足殺之無罪。以其慧辯師不能勝。乃死之現形。擲卵以悟之也)</span>禮云。國君春不圍澤。大夫不掩群士不取麛卵。遁若始乃未知。既知矣則不違仁。何俟師之誨焉<span class='note-inline'>(蓋師見其前猶未悟爾)</span>有遺馬者養之曰。吾愛其神駿。聊復畜之耳。有餉鶴者放之曰。爾沖天之物。寧為耳目之翫乎。先經營餘姚塢山。至於名辰獨還塢中。或問其意曰。謝安在昔數來相見。輒移旬日。今觸情舉目莫不興想。孫綽比諸向子期<span class='note-inline'>(向秀字子期)</span>以雅尚莊老風好同焉。于法蘭<span class='note-inline'>(高陽人。少有異操)</span>隱居巖壑。時氷雪甚。有一虎入房。蘭神色無忤。後往江東。將適西域至交州。終於象林。遁為贊曰。于氏超世綜體玄旨。嘉遁山澤。明馴虎兇。孫綽方於阮嗣宗。俱以高尚不群也。蘭之門于法開于道邃。開之門于法威。凡三世負盛譽。開每與支遁爭即色空義。蓋龍虎之勍敵也<span class='note-inline'>(廬間何默申明開難高平郗超宣述林解並傳於出也)</span>孫綽為威贊曰。易曰白馬<span class='note-inline'>(賁卦文也)</span>詩員蘋藻。班如在場。芬若渟潦。于威明發。介然遐討。有潔其名。無愧懷抱。開甞使威出都。途經山陰。算支遁講般若其辰所至處示其攻難。威至郡果不出其計。乃往復數番。遁引退因厲聲曰。君何足復受人寄載來耶。後詔徵講放光經。邃從蘭過江。沒於交趾<span class='note-inline'>(南激之地。通典云。彼國人立足拇相交也)</span>郗超圖像支遁贊曰。英英上人。識通理清。朗質王瑩。德音蘭馨。孫綽比於阮威<span class='note-inline'>(咸字仲容。家貧七月七日皆曬好衣。咸於庭曬犢鼻[示*昆]。或問之曰。焉能免俗也)</span>以其高風一致也。剡山竺法崇<span class='note-inline'>(不詳何許人。少入道唯專法華一經。後著義䟽四卷行之)</span>曾遊湘州麓山<span class='note-inline'>(今潭州也)</span>山神化為大人。詣崇請戒。乃捨山為寺<span class='note-inline'>(居之少時。治湘士。後還剡之葛峴山。茅庵泉飲而已)</span>潛門人竺法義。忽患心疾。至念觀音。夢被人破腸。其疾乃愈<span class='note-inline'>(義年十二遇潛。異之勸出家。遊刃眾典。九善法華。卒東晉太元五年)</span>傅亮云。吾先君與義公遊處。每聞觀音神異。莫不大小肅然。孝武徵出京就講<span class='note-inline'>(孝武。晉簡文帝子。名昌明。立二十四年崩)</span>古者出家從師命氏<span class='note-inline'>(取師之姓)</span>道安受業佛圖澄。澄姓帛。安以師莫過佛。遂通以釋氏為姓。中夏沙門呼釋氏。自安始也。語曰。學不師安義不中難習鑿齒與謝安書曰。比見釋道安。固是非常勝士。師徒數百。齋講不倦。無變化伎術可以惑常人之耳目。無重威篤罰可以整群小之參差。而師徒肅肅自相尊敬。洋洋濟濟由來未見。其人內外群書皆略遍觀。陰陽計數亦皆通會。佛經妙義固所遊刃。翻覆籌算無可比肩。恨足下不同日而見也。慧遠初為儒。年過乎弱冠。遇道安於太行恒山。喜曰。以為真吾師也。常欲總攝綱維。以大法為己任。以夜續晝。貧旅多闕。曇翼每給以燈燭之費。安聞之曰。道士誠知人矣。甞他日安歎曰。使道流東土其在遠乎。遠後盛德既彰。聲華洽聞。外國咸稱漢有大乘道士。每東向廬山稽首焚香遐誠展敬。羅什入關。遠致書通好。什答書其卒章曰。經云末後東方有護法菩薩。勗哉仁者善弘其事。殷仲堪之荊州至山。與遠臨北㵎談易移景不倦。盧循初據江州。以父嘏同為書生。歡然篤舊。有諫者曰。循為國冠。與之厚得不疑乎。遠曰。我佛法中情無取捨。豈不為識者所察。洎宋武討循。左右曰。遠公素篤循交。裕曰。遠公世表之人。心無彼此。乃齎書遺錢米。遠講喪服記。宗雷並執卷<span class='note-inline'>(宗炳雷次宗)</span>。雷後著義疏。首稱雷氏宗炳嘲之曰。昔與足下共。於釋和尚間面受此義。今便題卷首稱雷氏乎。慧持形長八尺。常躡屣衲衣半脛。將入蜀。兄止之曰。人生愛聚。汝獨樂離如何。持曰。若滯情愛聚本不應出家。今既割欲求道。正以西方為期耳。同學慧永於西林嶺上別立一室欲禪。輒往居焉。常有一虎在屋。賓至則使去。於一日會何無忌於虎溪。遠從徒百餘莊而肅。永獨衲衣草屨荷鍚提鉢。松下飄然而來。時以清散之風多於遠也。其門德行有道祖僧迁道流。富有才思。遠每謂祖等曰。夫易悟盡如汝輩。則吾不復憂後生矣。<span class='note-inline'>(孔子曰。聞義不能徙是吾憂也)</span>其後迁流夭世。遠曰。此子並才義英茂清悟日新。使此長往一何痛哉。有慧要者。患山中無刻漏。乃於水上立十二葉芙蓉。因波轉以定十二時。晷景無差耳<span class='note-inline'>(又甞作木鵡。令飛數百步。有張山人者。廣政中於蜀主殿前立渾儀樓。注以水銀。令木人執二時牌子。隨水銀轉對殿報時。晷刻不差。張山人。名思訓。本遂州人。後入京。係司天監)</span>有僧澈者。善篇牘。甞至山南攀松而嘯<span class='note-inline'>(盧山南也)</span>於是和風遠集。眾鳥悲鳴。超然有勝氣。退而諮於遠曰。律禁管絃歌舞。一吟一嘯可得為乎。遠曰。以亂意言之皆為違法。澈聞唯而止。其姑道儀見於高尼傳也<span class='note-inline'>(尼傳四卷)</span>議者以為佛圖澄之門豫樟<span class='corr'>杞</span>梓也<span class='note-inline'>(即安公是)</span>道安之門崐藍琮璧也<span class='note-inline'>(琮璧美王出於崐山藍田　遠公是也)</span>羅什之門瑚璉簠簋也<span class='note-inline'>(生肇等也。殷瑚夏璉周簠簋也)</span>慧遠之門犀象齒革也<span class='note-inline'>(道祖等。象之是犀之革也)</span>慧光之門孔翠羽毛也<span class='note-inline'>(光姓楊。定州人。師佛陀出家。俊異朗悟。所習諸經便為人說。師為出家更多頴俊。時俗呼為聖沙彌。尤攻律部。造䟽注經甚多。門學如林。入室九人。道暉為首。儒生馮袞也)</span>玄奘之門沈檀蘭蕙<span class='note-inline'>(窺基。字洪道。造百本䟽)</span>去聖逾遠。道德降矣。藝行美矣<span class='note-inline'>(晉宋之代。多脩禪觀。得道者多。隋唐已降。慧學者多。藝解美矣。得道者少)</span>將非泉涸之魚失江湖之所在多其昫沫耶<span class='note-inline'>(逐聲教而依蕩。隨慧解以澆漓)</span>宋人魏人南北兩都<span class='note-inline'>(宋劉氏都江南。魏元氏都洛邑)</span>宋風尚華。魏風猶淳。淳則寡不據道。華則多遊於藝<span class='note-inline'>(晉宋高僧。藝解光時。弘闡法教。故曰華也。元魏高僧以禪觀行業據道。故曰渟然在人不在他也)</span>夫何以知觀乎。北則枝葉。生於德教。南則枝葉生辭行。昔臧氏宰漆雕氏。以大蔡繁簡知臧氏之優劣<span class='note-inline'>(臧氏魯大夫。漆雕開魯賢人。宰家宰也。臧氏世貯大蔡之龜。文仲賢三年一十。武仲二年一卜。已下一年一卜。簡少也。繁多也。知其優勝劣弱也)</span>今奚獨不若於憑乎其象<span class='note-inline'>(奚何也。臧氏以蔡龜之象而知優劣。何不以淳華而知其師訓也)</span>文章之家屈宋楊馬遞相祖迷<span class='note-inline'>(屈平。宋玉。楊子雲。馬長鄉。皆祖述文章之士)</span>雖欲速鞭難其齊足。故道德言行古今殊世。厥若坡陀矣<span class='note-inline'>(不齊貌)</span>浸微矣<span class='note-inline'>(漸次貌)</span>夫琢奇璞為美器。良工之能也。構貞材為廣廈。哲匠之力也。授專門以成德。仁師之訓也。故鳥可以擇木。魚可以擇泉。臣可以擇君。弟子可以擇師。夫不能為臣而求能為君。不能為子而求能為父。不能為弟子而求能為師者難矣<span class='note-inline'>(忖己度事可矣)</span>故為人在恕己也。然父子天屬也。其有不象者<span class='note-inline'>(父子之道天性也。若禹鮌不象者也)</span>君臣國體也。故有象不象者<span class='note-inline'>(澆之元凱為象也。四兇為不象也)</span>師資義會也。安得有不象者乎。如舜生均。文王生武王。父子象不象也<span class='note-inline'>(舜大聖。生商均不肖。為父子不象也。文王聖。生武王亦聖。為父子之象也)</span>庭堅為虞臣。飛廉為紂臣。驩兜為堯臣。龍逢為桀臣。君臣象不象也<span class='note-inline'>(庭堅皐陶也。與虞舜為象。飛廉與紂為象也。驩兜與堯。龍逢與桀。為君臣不象者也)</span>仲尼之門。顏閔尚於仁義。鬼谷之門。蘇張尚於譎詐。克象也<span class='note-inline'>(蘇秦張儀並師鬼谷子。學縱橫[椑-(白-日)]闔之術也)</span>故仲尼之門。三尺童子猶恥言其霸。昔釋公道行乎關右。廬山化被於江左。法汏亮直於晉世<span class='note-inline'>(法汏與道安同行。道安往襄陽。汏至荊州。桓溫迎之。身長八尺。風恣可觀。與道恒法師論議而破之。興瓦官寺。王珣謝安常禮焉)</span>道生果斷於宋年<span class='note-inline'>(謂定言一切眾生皆得成佛於宋代)</span>夫何象也歷觀前往。孰能不由道德之室而至於大名乎<span class='note-inline'>(楊雄云。師者人之摸範也。不摸不範。不可以為師也)</span>禮云。善歌者使人繼其聲。善教者使人繼其志也。故不能繼釋氏聖人而能繼釋氏之君子。何莫由師之道焉。夫澄至安。安至遠。遠至曇順。順至僧慧。凡五世。價重帝王。風動四方。事標史冊<span class='note-inline'>(書曰四方風動唯乃之休)</span>其或立德也<span class='note-inline'>(謂禪觀之行者)</span>立功也<span class='note-inline'>(翻譯流傳)</span>立言也<span class='note-inline'>(講說著述)</span>為天下之人也。僧會支遁為天下之人。而一會一遁其後篾聞也。然有至乎累世者。或青出於藍。或氷出於水。但為一方之賢。未果為天下之賢者也。故為弟子者患師不得於安遠。為師者亦患弟子不至於安遠。夫鼓鍾于宮。聲聞于外。懸象在天。光流于下。琴瑟在御。知音難閟。氷雪載駕。遺躅寧隱<span class='note-inline'>(此上喻好事匿于內光華彰干外必有跡也)</span>如彼德行秉躬語默信時<span class='note-inline'>(既蘊德行不言。人自信。若桃李之自蹊也)</span>雖高岸已谷。松柏已朽。而徽華弗蔽。洋洋乎盈耳哉<span class='note-inline'>(洋洋美譽也)</span>曹馬之年<span class='note-inline'>(魏晉之代也)</span>經論權輿。源流混淆<span class='note-inline'>(教法初來。若混淆之濁水流泛未廣)</span>宣唱者但包括大義翫味玄旨。至於剖析名相罔有攸據<span class='note-inline'>(罔無。攸所也。教文多闕)</span>豈非聲教所覃未備者歟。安公初見譯諸部小論。蹈詠稱慶。以為幸覩三藏全矣。而未知但滄溟畎澮耳<span class='note-inline'>(畎澮田畔。溝渠喻所覩者也。滄溟喻未覩者也)</span>雖上士假微詮以悟旨。而中則實未多也。北涼浮陀跋摩譯阿毘曇毘婆沙<span class='note-inline'>(此云覺鎧。西國人。蒙遜子茂處請譯於姑臧。凡一百卷)</span>學者挹其波瀾浩若無涯涘矣。後秦佛陀耶舍善大毘婆沙。時號赤髭也<span class='note-inline'>(此云覺明。罽賔國人。婆羅門族。年十三隨師日誦三萬言。誦大小乘經數百萬。性度簡慠。不為諸僧所遇。羅什於沙勒甚相隆厚。自龜茲至長安。譯十住經大毘婆沙等。姚爽疑其所誦。令誦於羌籍藥方可五萬言。二日誦。就覆之不誤一字)</span>卑摩羅叉善十誦。時號青眼也<span class='note-inline'>(此云無垢眼。罽賔國人。苦節律藏。與羅什相遇。什禮為師。譯十誦律為六十卷。卒壽春石澗寺。時號青眼律師也)</span>魏曇始足白。於時呼白足阿練若也<span class='note-inline'>(始行不履地。練若即僧也。無爭寂靜義)</span>耶舍在沙勒。為羅什師。後至姑臧。聞什為秦污戒曰。羅什如好綿纊。何可使入棘林中乎<span class='note-inline'>(姚興嘗謂什曰。大師聰明超悟。天下莫二。一旦後世。何可使法種無嗣。遂以妓女十人逼令受之。自爾已來不住僧坊。別立廨舍。每至講說。常先譬喻如臭泥中生蓮花。但採蓮花勿取臭泥)</span>什啟秦主曰。夫欲宣通無上法教。宜令文義理趣圓通。貧道雖復讀誦其文。未善其理。唯有耶舍。深達經教。今在姑臧。願詔徵之。一言三詳。然後著筆。使微言不墜取信千載。興乃聘耶舍。耶舍笑曰。明旨既降。便應載馳。檀越待士既厚。脫如羅什見處則未敢聞命。興歎其機慎。重詔教喻。乃至悲夫晉殺竇犢。仲尼不濟于河<span class='note-inline'>(孔子自衛將之晉至河。聞趙簡子殺竇鳴犢及舜華。乃臨河而歎曰。美哉水。洋洋乎。丘之不濟此命也夫。子貢問何謂也。竇犢舜華簡子未得志須之晉趙之賢大夫也。簡子今殺之。刳胎焚林則麒麟不至。覆巢破卵則鳳凰不翔云云。遂迴車不渡也)</span>秦蠱羅什。耶舍辭於入國。豈非害一賢而群賢不塈<span class='note-inline'>(塈至也)</span>翫一德而眾德將離乎。當弘始初童壽譯三論<span class='note-inline'>(中百中觀十二門也)</span>尚空門者輻湊。後譯成實。善法相者雲委。其時以為究暢名數靡有過於此論。什首命僧叡講傳。謂之曰。此爭論中。有七處破阿毘曇宗。而在言小隱。若能不問而解可謂英才。叡啟發幽微果不諮什。什歎曰。吾傳譯經論。得與子相值。無所恨矣<span class='note-inline'>(叡魏郡長樂人。依僧賢法師為弟子。謙虛內敏。佐羅什譯經。善攝威儀。弘贊經法。常迴此業願生安養。坐不背西。臨終洗浴燒香向西合掌。嚴然而卒)</span>或謂什門四聖生肇融叡上首。精難則觀肇第一。或謂十哲。道恒道標加焉<span class='note-inline'>(道生。僧肇。道融。僧叡。曇影。慧嚴。慧觀。本傳無名。憑者有南齊道憑。非什門下。有僧䂮者。甚俊恐是字誤)</span>而恒標降于八人。猶負翼亮之才<span class='note-inline'>(道恒京兆人。九歲出家。為隱士張忠嗟曰。此小兒有出人之相。在俗有輔政之功。在道有光顯之德。事後母甚孝。博綜經書。佐羅什譯經。道標亦雅有才力。皆有佐助之功也)</span>可居王佐。姚興務其經綸。以金紫巖廊之位強之二賢。雖逼霸威而終不為其臣也。是知賢達背向各有所得。務軒榮者以籍莾食杼為飛走<span class='note-inline'>(譬之鳥獸不可與同群)</span>味虛玄者以黼衣食豢為桎梏<span class='note-inline'>(猶入廟之犧牲)</span>而伊尹呂望求為人臣<span class='note-inline'>(伊尹湯相。呂望太公也。武王臣)</span>卞隨務光俱為讓主<span class='note-inline'>(堯禪位而不受者也)</span>豈不各反其好惡異其榮悴哉。如恒標者。尚能以形骸為逆旅。而豈顧其名器。是以。接風雲之遇。割君親之愛。泛五湖而不為難<span class='note-inline'>(范蠡辭越王勾踐。乘扁舟泛五湖。王以金鑄招之而不返)</span>蹈滄海而不為遙<span class='note-inline'>(魯連云寧蹈滄海死不事無道主)</span>彼區區之秦何所致哉。使唐虞之際與元愷相齒<span class='note-inline'>(八元八愷堯之賢臣相齒齊年也)</span>殷周之始與伊尹齊足。猶慮失之矧乎此時爵祿曷云重矣<span class='note-inline'>(此時謂偏霸偽秦)</span>昔支林慧遠致譽望者多嬰此難<span class='note-inline'>(為王臣所逼也)</span>而振去若輕埃。揮絕若腐纏<span class='note-inline'>(腐纏朽索也)</span>不足難也。故巢由可為皇臣。非帝力所能起也。夷叔可為帝臣。非王力所能起之也。綺李可為王臣。非霸力所能起之也<span class='note-inline'>(靜民則法曰皇。謂炎昊之主也。德象天地曰帝。謂堯舜也。仁義所往曰王。夏殷周也。秦漢皆曰覇也)</span>夫居俗外而為俗內。所起不亦難哉。宋文帝甞述生公頓悟義。群僧構難。帝以麈尾扣机曰。若使逝者可興。豈為諸公所屈<span class='note-inline'>(竺道生。鉅鹿人。幼而頴悟。聰哲若神。鑽仰群經。斟酌雜論。止青園寺。初見泥洹經。乃說頓悟成佛義。籠罩舊說。時以為邪說。被遷擯於廬山。及後分經至。果稱闡提悉有佛性。乃升座論義數番。麈尾紛然而墜隱几乃卒。言忍死以待經也。故宋文重舉之)</span>顏延之著離識論。帝令慧嚴辯同異。往復終日。帝笑曰。公等今日無媿支許之譚也。支遁才章茂逸。得僧會之風。僧肇筆削奇邁。又得支林之風。安遠生叡之徒。各擅其美。自後緇列。寡有紹其音徽者。齊梁之後。世尚紆麗。詞虧體要。致使求其雅言立意曾不及於漢魏之間箴論<span class='note-inline'>(若楊子雲之續虞箴等)</span>而況於聖人經籍乎。故懸象嶽瀆不以妍華為天地之文章。以其能綱紀覆載為文章<span class='note-inline'>(懸象經天也。嶽瀆締地也)</span>。人文安不然乎。甞讀殷之盤銘曰。苟日新日日新又日新。孔丘誄曰。旻天不憖遺耆老。莫相子位焉。嗚呼哀哉<span class='note-inline'>(孔丘卒。魯哀公誄之曰。旻天不弔不憖遺一老俾屏余一人以在位㷀㷀余在疚嗚呼哀哉。尼父無自律文。在左傳三十。與今小異)</span>斯文也天之將喪久矣。不有盛德大業。其孰能興之者焉<span class='note-inline'>(仲尼以天縱多能故哀誄之)</span>肇著般若無知論<span class='note-inline'>(僧肇。京兆人。家貧傭書為業。因得歷觀經史善莊老。後見古維摩經云。方知所歸矣。羅什至從之翻譯。著不遷等四論。義熙十年卒於長安。年三十一)</span>劉遺民見而歎曰。不意方袍復有平叔。融講新法華經。開為九轍號九轍法師。什曰。佛法之興融其人也<span class='note-inline'>(道融。汲郡林慮人。師愛其聰明。先令外學。令往林中。借論語竟不齎歸。於彼已誦。師更以本覆之。不遺一字。至立年才解冠絕。聞什至往諮稟。什見而奇之。卒於彭城。年七十四矣)</span>。什譯中論始二卷。融更剖扸。預貫始終。時師子國有一婆羅門。乘駝負書而來。請求捔試優劣。優則行之。秦人覩其口眼便辟。將改吾觀<span class='note-inline'>(有迴敬之心也)</span>什告融曰。此外道聰慧殊人。捔言必勝。豈可使無上大道在吾徒為彼而屈。如吾所觀。在君一人而已。融自顧才力可濟<span class='note-inline'>(濟成也)</span>但患外道書籍未盡披讀。乃密寫其目。一覽而誦既刻日。爰整其徒。對敡于王庭。彼外道恃其博知。倍意攻融。融出其所知。討其所不知。彼遽保其強誦。而融列其所誦。并諸夏群書。編目尤廣。其所誦梵志蹇而肆<span class='note-inline'>(肆放也。蹇吃情放也)</span>羅什濟詞而嘲之。彼殞越而亡也<span class='note-inline'>(濟益也。云逃也)</span>昔符師征晉。大事將去。謝安知玄而舉之。爰致大勳。天下服其遠鑒。而什之知融。何莫安之儔歟。故質斯興廢。同在一舉耳<span class='note-inline'>(質形對也。以什舉融。可對安舉玄)</span>融性不狎喧。常登樓披翫。僧叡初為僧賢弟子。賢友僧朗。講放光經。亟遭叡譏難。朗謂賢曰。叡比格難。吾累思不能通。可謂賢賢弟子也。叡魏郡人。秦主問姚嵩曰。叡公何如。曰鄴衛之松柏。興召見大賞悅。勅給俸吏力車轝。後謂嵩曰。此乃四海之標領。何獨鄴衛之松柏乎。叡平生素不背西<span class='note-inline'>(願生西方也)</span>曇影初從什。什謂姚主曰。昨見影公。亦是此國風流標望之僧也。宋僧導<span class='note-inline'>(京兆人。十歲出家。後著成實論䟽。起壽春光山寺)</span>止壽春。孝武詔于京鑾輿降蹕。導以孝建之初三綱更始。悲不自勝<span class='note-inline'>(元嘉三十年。太子劭弑文帝自立。三月為武陵王駿與諸王殺之即帝位。改元建武。號孝武皇帝)</span>帝亦哽噎勅開講。帝及公卿會焉。導曰。昔王宮託生。雙林見滅。自爾已來歲逾于載。淳源永謝。澆風不追。給苑丘墟。鹿園蕪穢。九十五種<span class='note-inline'>(外道之類。或云九十六)</span>以趣下為升高。三界群生以火宅為淨土<span class='note-inline'>(法華經云。三界無安猶如火宅)</span>豈知上聖流涕大士悽惶者哉。因則涕泗。四眾為之改容<span class='note-inline'>(導卒壽春石磵寺年九十六也)</span>時石磵寺僧因亦當世名匠。或問之與導孰愈。因曰。吾與導同師什公。方孔門則。導入室。吾升堂矣。道猷述頓悟義。孝武曰。生公孤情絕照。猷公直轡獨上。可謂克明師匠無忝微旨<span class='note-inline'>(道猷吳人。生公弟子。師云後見勝鬘經披卷歎曰。先師昔義與此經闇合。因注之五卷。後孝武詔講頓悟義。競辯之徒聞奏互起。猶皆破之。帝乃撫几稱快)</span>晉慧遠慧持兄弟也。宋法愛法瑗遠持也。愛為芮國師。俸三千戶。瑗文帝使述生公頓悟義。何尚之聞乃歎曰。常謂生公歿後微言永絕。今日復聞象外之談。可謂天之未喪斯文也。僧遠隱上定林寺。齊太祖鑾駕詣遠。遠門狹不容輿。蓋太祖欲見遠。遠稱老足不垂床。太祖遣問興臥轉蹕而去。文慧太子竟陵王<span class='note-inline'>(蕭子良也)</span>崇為師範。何默周顒吳苞張融稟戒受道焉。昔沙門稱貧道於帝王。南齊法獻玄暢俱為僧正。武帝與語皆名不坐。後僧鍾稱貧道。帝嫌之問王儉曰。先輩沙門於帝王何所稱正殿坐不。儉曰。漢魏佛法未興不記傳。自偽國稱貧道亦預坐。及晉初亦然。中世有庾氷桓玄等。皆欲使沙門盡敬。朝議紛紜。事皆休寢。宋之中朝。亦頗令致禮。而尋見不行。自邇迄今。多預坐稱貧道。帝曰。獻暢二僧道業如此。尚自稱名。況復餘者揖拜太甚稱名亦無嫌。自後稱名獻暢始也。梁寶亮性率直。每對武帝稱貧道上。雖有間然而挹其神志。亮青州人。初至京。袁璨異之曰。珠生合浦。魏人取以照乘。璧在邯鄲。秦人請以華國。天下之寶當與天下共之。非復上人貴州所宜專也。僧旻七歲出家居虎丘。或問曰。沙彌何姓。家在何處。對曰。貧道姓釋。家于此山。張融謝眺少相厚善。陸倕甞與賓從造旻。旻稱疾不見。倕欣然曰。法師不趨於世。此誠弟子所望也。蕭昂出守吳興<span class='note-inline'>(吳興郡漢置也。古防風氏之國。至隋廢郡改為湖州。即烏程縣也)</span>將謁旻。旻曰。吾山藪病人。無事見貴二千石。昔戴顒居北嶺。宋江夏王入山。顒高臥牖下不與相見。吾雖德薄。請附戴公之事矣。及蕭至後戶而遁。夫擯世者祿干之不及。尚利者干祿之不及。既得祿狎侮為志。於其賢雖始降禮。若欣遇而無恒其心。卒能以權勢而卑之<span class='note-inline'>(既有祿相及。則親狎而侮慢。雖有賢者而能下禮相接。然見遇之道其心不恒。則恃其權勢而以踞傲終之也。則今貴門皆然也)</span>然能病其終卑而兆其始遇則高。見之昭昭不貽己慼矣<span class='note-inline'>(顧其始而知其終。則免其自貽伊慼也)</span>智藏事師。以孝敬聞。師疾絕食。藏亦絕食。師進飲。藏乃飲。但性傷乎許直<span class='note-inline'>(訐舉人私也)</span>而以譽行為干櫓故不至於危殆也。甞捨財大懺。謝幾卿指挂衣竹戲之曰。猶留此物。尚有意耶。藏曰。身猶未滅。意何由可盡。道安之門人法遇領徒四百。時有一僧。飲酒廢夕燒香。遇罰而不遣。安聞之。以筒緘杖寄遇。遇曰。此由飲酒者也。我訓不勤。遠貽憂賜。乃集眾命維那行杖至三。因泣下自咎。魏道辯門人亡名。負才傲世。辯撻而徙黃龍。其初無恨想。晨夕向辯遙禮。唐智正之門人。智見師所著述。必侍立而書累載。初不貽坐。或久而仆。正責曰。翹足七日匪勞。今爾心輕何不然也<span class='note-inline'>(釋迦因地。七日翹一足。讚底沙如來)</span>北遠之門智微每講析幽微。皆云。大法師意如此。因則聲淚俱發<span class='note-inline'>(廬山慧遠。姓賈。雁門人。謂之南遠。澤州硤石寺慧遠。姓李。燉煌人。著涅槃經䟽者。謂之北遠也)</span>禮云。凡學之道。嚴師為難。師嚴然後道尊。道尊然後民知敬學。然良家子在家。家有訓從師。師有教故能克意。盡所敬而行敬。盡所信而行信。是以大聖皆命族姓子而勉之<span class='note-inline'>(不貌卑賤律禁出家)</span>非繩樞甕牖者之能也<span class='note-inline'>(貧家以繩繫樞。以甕作牖也)</span>哀今弟子罕有不聞言於師範者。彼以禮疏而來。此以恩薄而往<span class='note-inline'>(弟子既於師䟽師遂顧之恩薄故不住而去也)</span>然牽牛蹊田而奪之牛<span class='note-inline'>(春秋有牽牛以蹊田為過也。而奪之牛罪之太甚矣。今喻師之恩薄已非而便捨之不事若奪牛之甚也)</span>本輕而末重也<span class='note-inline'>(師之恩薄本輕而不敬為末重)</span>如尊雖義不至卑則欲據其事歟<span class='note-inline'>(父縱不父子不可不子也)</span>禮曰。父母愛之。喜而不忘。父母惡之。懼而無怨<span class='note-inline'>(為人子者。不患無所立而患不孝。敬恭父命何常之有)</span>夫能移此於其師者。豈使過及其身乎<span class='note-inline'>(移事父不忘不怨之道。而事於師則固無其過矣)</span>故有假師而為名侮師之涼德<span class='note-inline'>(涼薄也。假借也。以其師之德薄殊無敬順之儀。但假借師名而已)</span>將升堂則筋骨捷解。俾侍坐則手足窳憜<span class='note-inline'>(窳苽在穴也。臥而不起。懶人慵憜。如苽在穴臥而不起也)</span>斯或尾大而難掉<span class='note-inline'>(左傳。尾大不掉。今或弟子勝師故相輕傲也)</span>故訓罰之不至。或螟蛉之有似物類之相召<span class='note-inline'>(螟蛉者蜂取蟲而呪之似我。似我不日而蟲化為蜂也。今弟子乃他人所生取以教之。令作其資)</span>其威尚不謹其容。而德豈能服其心歟<span class='note-inline'>(官有威刑事公尚不懼其容。今師以德如何能伏其心也)</span>今澆季之風。師求弟子。匪弟子求師。師以此始。弟子以此終。嗟乎何日不由之矣。夫魯國先師以冉有僕樊遲御。子貢糴顏回爨<span class='note-inline'>(冉求字子有。樊須字子遲。端木賜字子貢。顏回字子淵。昔夫子在陳。則賜糴同爨也)</span>其何至於此哉。彼德厚可慕而弟子實慕德故也。梁惠布三果至人也。妙窮三論。時號得意布也。見樂生淨土者告云。方土乃淨非吾願也。如何在蓮華中十劫受樂。未若三塗救苦者也<span class='note-inline'>(生西方下品中生在花中六劫。下品下生在蓮華中十二劫。開花方得見佛。不如三塗救苦眾生。此乃悲增菩薩也)</span>凡法集先眾往而默彼譁者憚若銜枚德之至也<span class='note-inline'>(升堂先往。後生懼之。而默靜也)</span>卒後手屈三指地動七日。史奏得道人星滅矣<span class='note-inline'>(高僧傳慧布誓生三塗救苦眾生)</span>昔魏玄高有願生三惡道。齊僧景亦如之。唯聖人與聖人而能至於此也。陳衡岳慧思<span class='note-inline'>(衡岳南岳也。在湖南。今岳州也)</span>證法華三昧。能知前生事。頂有肉髻。知達人心。毒不能害。怨不能動。初智顗悅其風而造焉。思曰。昔靈山同聽法華。宿緣所追。今復來矣。遂示普賢道場四安樂行。顗行道經三七夕誦至藥王品心緣苦行至是真精進句。見與慧思同在靈山聽佛說法。思云。此之靈相非爾不感。非我莫識。此法華三昧前方便也。思以三觀義傳顗。顗以四教義裨之。三觀四教之宗旨自衡岳天台始也。梁策草堂約為智者<span class='note-inline'>(慧約法師也)</span>陳隋以顗為智者<span class='note-inline'>(即今江陵玉泉寺關將軍起寺者也)</span>惟有道之賢。聽虛名非美。視虛器非重。心若浮雲。跡猶過羽<span class='note-inline'>(唯器與名不可以假人。而有道之高士視浮名亦不以為貴)</span>而帝天下者。師其聖。友其賢。固其然也<span class='note-inline'>(以梁陳隋貴有天下不可不尊聖而友賢乎)</span>或問岳位。告云。吾鐵輪王位中人耳<span class='note-inline'>(四加行位菩薩為四州王。鐵輪王則合是煖位也)</span>或問天台位。告云。吾不領徒眾。當淨六根<span class='note-inline'>(一云八地已上六根清淨。二云初地已上。三云資加亦清淨。今顗與思。恐俱是地前資加也)</span>為他損己。只是五品內人耳。嘉祥初聞天台頗輕於耳<span class='note-inline'>(高僧慧皎住嘉祥寺)</span>亦既目覿乃伏膺為徒。又以三輪剖斷經例制勝之論。而特聞於天下者也。弟子智愷專門之業雖不盡於師。而於死則有稱焉。南土四朝克尚玄理<span class='note-inline'>(宋齊梁陳)</span>資於龍樹提婆為不拔之論。真諦雖譯對法唯識等部<span class='note-inline'>(真諦三藏陳朝至)</span>會王室多虞。天步孔艱<span class='note-inline'>(孔甚艱難也。後主變亂也)</span>承業學徒所究未弘。有法遇鑽研講記殆乎過半。惜哉短命不極其志。將死之日勒焚遺草。聞者為之涕零。自後其徒沒沒焉<span class='note-inline'>(遇法師所討唯識未盡其旨。而至唐慈恩著唯識疏十卷)</span>洎真諦南迴綜習無聞。故色心之學終少聞於盡善。章疏之家必先意於空理<span class='note-inline'>(自真諦去後。少傳法相。多弘空性也)</span>國初玄奘<span class='note-inline'>(貞觀年)</span>譯唯識授門下基<span class='note-inline'>(窺某姓尉遲。字洪道。鄂公敬德之猶子也。造百本疏。慈恩和尚也)</span>兼之瑜伽也<span class='note-inline'>(並大乘論)</span>譯俱舍授門下光<span class='note-inline'>(未詳)</span>兼之婆沙也<span class='note-inline'>(並小乘論)</span>可謂法相光華。名數淵弘。精搜真俗。通乎大道。彼空宗之學悄若乎不紓其志也<span class='note-inline'>(奘三藏。自貞觀年往西國。學經論法相。至貞觀迴。大弘法相。空性之徒覩之。若風恬而波偃)</span>太宗高宗製聖教序<span class='note-inline'>(今見冠經首也)</span>華藻耀乎天文。真風翔乎海隅。洎玄宗注般若。蓋二聖鴻基之積潤也<span class='note-inline'>(玄宗注金剛經。見行于世)</span>但世以譯經則易。譯論則難。而傳者亦如之<span class='note-inline'>(傳經者。止於尋文刻旨敘意連環故為易也。傳論者。循環性相洞達幽微故為難也)</span>寔由經但斷疑生信。旨遠而文近。論則殫窮性相。訓暢精微。為義必典。為文尚華。錯綜音律。鏗鏘彬蔚<span class='note-inline'>(彬蔚文彩興盛貌也)</span>賓主相由。鉤賾為美。自非上智不能見往復之意。故學之者鮮不功倍為山<span class='note-inline'>(淺近之者聞而輕侮。蓋非其境也。為山九仞起於累土也)</span>辯參神化。以教行中夏始不譯論。求其師資輔會之道難矣<span class='note-inline'>(至今學經之徒。其侶若林。究論之士。若披沙見寶也)</span>夫法學之侶。知經律而不知論者。但直讚述其文而已。至於攀援大義。則不謂之洞達者也<span class='note-inline'>(故今蜀中凡善傳經者皆兼習論。然後傳演方為美也)</span>其羅什譯經則齷齪。譯論則舒緩。玄奘反之。故什世經學則優<span class='note-inline'>(優勝也)</span>奘世論學則倍矣。昔慧休者一鞋三十年。遇泥則跣曰。泥軟易蹈。吾不欲損信施故也。每告眾曰。吾所聽經律皆三二十遍。猶恨少功。欲兼異部。未遑多涉。今之學者罕有備通。文句薄知則預師範。致有窮括。莫知由緒。此法滅在人矣。所以終夜長想有慨于懷爾。</p>

<p class='juan'>北山錄卷第四</p></div>
</div><!-- end of div[@id='body'] -->
</body></html>