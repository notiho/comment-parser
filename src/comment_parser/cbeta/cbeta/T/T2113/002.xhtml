<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>北山錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu5' />北山錄卷第二</p><a id='mulu6' />
<p class='h1'>法籍興第三<span class='note-inline'>(此篇明如來一代時教經律論興建之由也)</span></p><p>道樹降魔穆清天下<span class='note-inline'>(佛初成道於伽耶城菩提樹下金剛座上。以智慧力降魔之後法界肅靜也)</span>。垂世立教四十九年<span class='note-inline'>(以三十成道。四十九年說法度人。七十九歲入滅也)</span>以經律論為三藏也<span class='note-inline'>(經為修多羅藏。律為毘奈耶藏。論為摩得勒迦藏也)</span>。以五戒十善四諦十二緣六度為五乘也<span class='note-inline'>(五戒為人乘。十善為天乘。四諦為聲聞乘。十二緣生為緣覺乘。六波羅蜜為菩薩乘)</span>統之以十二分<span class='note-inline'>(一契經。二應頌。三記別。四重說。五自說。六緣起。七譬喻。八本事。九本生。十方廣。十一希有法。十二論義。亦呼十二部教也)</span>開之為四宗<span class='note-inline'>(經律論呪)</span>教始興乎一音。而大協于群心。目之曰甘露。亦謂之毒鼓<span class='note-inline'>(應其病者除其熱惱故曰甘露。不應其病起煩惱故謂之毒鼓)</span>至聖既沒而微言殆絕<span class='note-inline'>(至聖即如來也)</span>大迦葉遽命應真之侶千人。撰定詮序俾罔墜厥旨。王城始會造于石室<span class='note-inline'>(撰音選。自佛滅度荼毘之後。大迦葉命羅漢千人。往畢鉢羅窟結集法藏。請無憂王為檀護主也)</span>龜氏尸其位<span class='note-inline'>(尸主也龜氏迦葉也)</span>首唱優波離令誦律部<span class='note-inline'>(優波離者是諸釋子剃髮師。諸釋子出家。遂以瓔珞環釧奉之。波離得<span class='corr'>已</span>內自思惟。此人性高體貴尚能捨去。況我貧賤守寶受苦。乃懸樹上。誰有須者任意。因求出家。常弘律部)</span>波離避席將就座<span class='note-inline'>(大迦葉初於畢鉢羅置三法座。一令集律藏。一令集經藏。一令集論藏。故優波離起就座也)</span>禮僧足而昇。執象牙扇。如先佛所說不愆于文字<span class='note-inline'>(一依佛在而說。並不愆少一文一字也)</span>一千漏盡迭察迭書。再覆其言然後乃定。滿八十反號八十誦<span class='note-inline'>(波離旋記而說。大眾旋書而集之也)</span>次命阿難<span class='note-inline'>(阿難本以身居有學不得預眾。被逐在堀外。乃以三界九地惑束為九類。起九無間道斷九解脫道證。然後獲得三明六通。以神境通從戶鑰孔入。故得在會。迦葉乃令集經藏。迦旃延集論藏)</span>阿難曰諾。如波離。過三月飲光虞逸亡。以願智力觀之無褊慢矣<span class='note-inline'>(飲光即迦葉也。虞慮也。逸亡散失也。恐經日久散失。遂常以智願觀之無於怠慢也)</span>凡百年夷路既廣人用知訓<span class='note-inline'>(自佛滅後。迦葉弘持法藏二十年付阿難。亦二十年又付與末田地。二十年末田地又付商那和脩。二十年商那和脩又付與優波毱多。五人共一百年弘持法藏也)</span>百年後毱多違世法驂[牛*弋]軸<span class='note-inline'>(違世遷化也。服外謂之驂。[牛*弋]殘也。喻毱多滅後而法乘摧毀也)</span>雖跋闍干紀擅興十過。而離波多等七百無著人殄之。如金僕姑而穿魯縞矣<span class='note-inline'>(佛滅後百年。毘舍離國有跋闍子比丘。說十事為清淨。謂指抄食飲酒受畜金銀等十事皆佛制不許。長老離波多與一切去上座三浮那及搜婆村長老等七百羅漢。作羯磨而殄其罪也。出四分律五十四卷。縞素帛也。金僕姑箭名。魯莊公以之射南宮長萬也)</span>暨大長老摩訶提婆<span class='note-inline'>(即大天也。本土火羅國商主之子。因父他往染其母。父歸殺之。後殺其母及阿羅漢。懼罪而求出家。聰明博達三藏)</span>竊聖人之譽怙王者之力<span class='note-inline'>(自云。我得羅漢入。無憂王宮常為王者之師。怙恃也)</span>鄙爭為心離析是謀。增損佛語黷亂聖典<span class='note-inline'>(因僧十五日說戒而妄有稱說。黷亂聖言與僧不和也)</span>群聖叱其庸違<span class='corr'>僭</span>而不經<span class='note-inline'>(上座聖眾責其違亂佛語遂成爭競。王不能和也)</span>其徒蝟張剪為冠讎<span class='note-inline'>(大天之徒如蝟毛而張熾。與聖眾共為寇讎也)</span>群聖不克禦侮<span class='note-inline'>(克能也。大天部強盛。聖眾部不能制止也)</span>遂破為二部<span class='note-inline'>(大天為大眾部。聖眾部為上座部)</span>二部派流有蕩不返。迨數百年浸為二十部<span class='note-inline'>(大眾內分出成九部。一說部。二說出世部。三雞胤部。四多聞部。五說假部。六制多山部。七西山住部。八北山住部。并本部成九也。上座部分成十一部。一說一切有部。二雪山住部。三犢子部。四法上部。五賢胄部。六正量部。七密林山部。八化地部。九法藏部。十飲光部。十一經量部。雪山部。則本部也成二十部)</span>哀哉化醇為醨。大義於是乖矣<span class='note-inline'>(醇濃醨薄也。佛滅度自百年之後分為二十部。法味澆薄也)</span>㭊金爭㲲分河於是飲矣<span class='note-inline'>(譬如一金杖分為五段段段皆金。如佛法分為五部也。迦葉佛父吉利枳王曾作十夢。皆表釋迦遺教弟子內一夢見一張白㲲二十人爭此㲲㲲終不破。表此二十部大小乘爭後遂分河而飲水也)</span>故諸部云如是契經我部不誦。而於自部皆至于解脫者也<span class='note-inline'>(各以自部教是佛語。他部則非也)</span>其大乘宗智論。謂文殊師利與諸徒大會于鐵圍。召阿難誦之。非諸聲聞所預聞也<span class='note-inline'>(智論亦云。智度論說。大乘結集乃是文殊菩薩與阿難等在鐵圍山結集。時皆大乘聲聞小智不預其眾也)</span>聲聞聞之迷亂倒錯。斯或別乘之謂也<span class='note-inline'>(謂二乘實聲聞也)</span>或不迴心之人也<span class='note-inline'>(謂定性聲聞定不迴心灰身滅智者一類。聞說大乘迷錯不信也)</span>餘經餘聖貶不由論。豈行之艱而亦不能知者乎<span class='note-inline'>(或有餘部經教及諸部聖人。貶論而不取者。蓋以論是慧學義理深玄學之實難。而知之亦不得易也)</span>彌勒造瑜伽凡一十七地<span class='note-inline'>(一五識身相應地。二意地。三有尋有伺地。四無尋唯伺地。五無尋無伺地。六三摩呬多地。七非三摩呬多地。八有心地。九無心地。十聞所成地。十一思所成地。十二修所成地。十三聲聞地。十四緣覺地。十五菩薩地。十六有餘依地。十七無餘依地也)</span>備舉三乘開張演布<span class='note-inline'>(梵云瑜伽。此云相應。謂一切乘境行果等所有諸法皆名相應也。即十七地稱之為師)</span>後諸學者以文殊為法性。以慈氏為法相<span class='note-inline'>(法性以真理融觀為門。法相以識相行布為旨)</span>各封涯域互馳章句自伐其美<span class='note-inline'>(後人所宗性相有殊。宗性者以融觀為美。宗相者以區別為善。各黨其宗者也)</span>致使西極東華人到于今有南北兩宗之異也。故南宗焉以空假中為三觀<span class='note-inline'>(觀遍計煩惱空處能顯真理為真諦觀。觀依他假有為俗諦觀。觀真俗混同為第一義諦觀也)</span>北宗焉遍計依他圓成為三性也<span class='note-inline'>(遍計依妄情而生。依他假眾緣而起。圓成即真理者也)</span>而華嚴以體性德相業用範圍法界<span class='note-inline'>(即能所證體用而論範圍籠羅也)</span>得其門統於南北。其猶指乎諸掌矣<span class='note-inline'>(學華嚴者盡達性相之原俱盡南北之旨)</span>印土傳法。自大龜氏至師子比丘有二十四人。雅紹真誥流演溥暢<span class='note-inline'>(自佛滅後。大迦葉弘持法藏。以至師子比丘共二十四人。雅繼能仁之軌躅。妙弘祖聖之玄風也)</span>暨師子遇害於罽賓。自是相承相付泯矣<span class='note-inline'>(師子比丘傳法至罽賓國。為罽賓王害之自後。法藏雖傳其道澆也)</span>然戒法防患獨為大聖所制<span class='note-inline'>(戒者。梵云毘奈耶。此云調伏藏。以防非止惡調伏有情三業。如來親制最為付囑)</span>以戒即七支之業業性甚深。獲業智力乃窮其數<span class='note-inline'>(七支。身三業殺盜婬。口四業惡口兩舌妄言綺語。共為七支也。獲智力者了業之數)</span>故開遮持破關乎損益。而前佛後佛皆不寄口而言之<span class='note-inline'>(或法之中。有開則許其通容。有遮則絕其為作。持為堅守不犯。破為誤犯不持也。律藏是佛親制。不因寄口而傳說也)</span>又峻設其防言不浮行。心資定慧以至懸解<span class='note-inline'>(如來明立禁戒。峻設遮防浮泛也。心習定慧以至懸解。懸解者若以繩繫物。而懸慧解了達若解之也)</span>故亦謂之波羅提木叉也<span class='note-inline'>(波羅提木叉此云別解脫戒。謂七眾所持各別而解脫。又持一戒得一解脫)</span>經通五人說<span class='note-inline'>(智度論云。五人者一佛二弟子三神仙四天五變化也)</span>以彰善癉惡導物起信刊定邪正。皆得謂之繩墨義也<span class='note-inline'>(彰明也。癉病也。病於惡而明於善導引起生也。有不信者引之令信。不定者刊削之。邪曲者則正之。如世繩墨能正材之斜曲也)</span>窮括性相不令散失。貫于人心皆得謂之結鬘義也<span class='note-inline'>(經內性相無不窮括義聚前後聯貫。猶若西國之人以線穿貫花鬘而為嚴飾也)</span>至言有准規矩合度。而民是則之皆得。謂之法義也<span class='note-inline'>(猶若王言出則天下准承。規者圓也。矩者方也。方圓皆合其制度為人之准故名為法。法者則也)</span>其言如蘭其信乃恒。天下酌之而不知其竭皆得。謂之常義也<span class='note-inline'>(蘭香草也。恒常也。若湧泉而不竭。故謂之常也)</span>論通弟子造。以能合離真俗舒蓄名理。壼奧在彀風味淵派。法義之所由生故皆得。謂之摩怛哩迦也<span class='note-inline'>(論者循環研覈究暢真宗為義。本唯佛說散在眾經。後乃大小聖弟子通亦造之。而能離合真俗區擘色心。定有無之指歸。盡名義之壷奧。其唯論藏乎。梵云摩怛哩迦。此云本母。能生智慧如母生子也)</span>矯伏擒縱啟塞關徼<span class='note-inline'>(矯詐也。伏順也。擒奪。縱放也。論義之道。或詐現縱伏而後奪取其義也。啟開也。塞閉也。關門鑰也。徼小路也。論宗有開有閉有遮防塞其關要也)</span>發期爾的弛有餘勇<span class='note-inline'>(發言之道。須有準當。若箭發機須期中的。弛放也。放其義題須令勇氣有餘也。苦理門四宗中不顧論宗等也)</span>外道異黨莫余敢侮<span class='note-inline'>(論乃摧邪顯正。故外道之徒莫敢侮慢也)</span>故皆謂之優波提舍也<span class='note-inline'>(梵云優波提舍此云論義也)</span>。法謂所對<span class='note-inline'>(屬於所照之境)</span>。慧則向觀<span class='note-inline'>(謂能照之心)</span>。向則克滅<span class='note-inline'>(謂能證智起則諸惑皆滅也)</span>。觀則克聖<span class='note-inline'>(謂慧照理若燈之照物則能顯於聖道)</span>。故皆謂之阿毘達磨也<span class='note-inline'>(梵云阿毘達磨此云無對法)</span>。佛昔一時有言曰彼此中間而入於定<span class='note-inline'>(佛一日言彼此中間三件未指而入定也)</span>。諸大弟子各以己解競宣聖意。或以生死為此。涅槃為彼。道為中間<span class='note-inline'>(生死謂分段變易二種生死為此也。涅槃謂四種涅槃所證之理為彼。道則能證之智為中間也)</span>或為眼根為此。色境為彼。識是中間<span class='note-inline'>(根為能照。境為所照。識在中間為能了別)</span>如是乃有五百言不相與志不相奪<span class='note-inline'>(雖各不同亦各言其志也)</span>暨大聖起定。舍利弗等騰情稽疑。佛言。我說觸為此。集為彼。受為中間<span class='note-inline'>(觸為對境。集為能染。心受於中間領納也)</span>爾曹雖非我意。然皆為滅苦之因。並應受持不宜忘失也<span class='note-inline'>(曹輩也。弟子所說雖非佛之本意。然亦無爽道理也)</span>故佛日未亡。舍利弗造集異門足論<span class='note-inline'>(二十卷一百八十九紙。玄奘譯)</span>目連造法蘊足論<span class='note-inline'>(二十卷一百七十八紙。玄奘譯)</span>迦多演那造施設足論<span class='note-inline'>(一萬八千頌。此未見行。上三論皆是如來在日諸弟子造也)</span>玉毫既晦。提婆設磨造識身足論<span class='note-inline'>(十六卷。佛滅後一百年造。玄奘三藏譯)</span>世友造品類足論<span class='note-inline'>(十八卷二百九十紙。佛滅後三百年造)</span>戒身足論<span class='note-inline'>(三卷四十九紙。世友造。已上謂六足也)</span>迦多演尼造發智論<span class='note-inline'>(十六卷三百六十五紙。大義具足故。號此論為身。以六足為足也。佛滅後造)</span>凡七論奮揚才藻控越風猷。傍求聖意式弼神化。其大窮天地。其細考鄰虛<span class='note-inline'>(七論並小乘之文。辭藻宏曠風規超弈。至於性相心色無不具論也。鄰虛極微之塵也)</span>方諸儒門。三傳四詩各金玉其音也<span class='note-inline'>(三傳。一左丘明傳。二公羊高傳。三穀梁赤傳。四詩。魯詩。魯人申培公漢武以浦輪徵之已八十餘以詩經為訓口傳無傳也。二齊詩齊人袁固生所傳。三韓詩燕人韓嬰所學。四毛詩河間毛公字文操所傳於子夏也)</span>由是四百年初。迦濕彌羅國五百六通依發智論撰大毘婆沙<span class='note-inline'>(佛滅後四百年初。有羅漢名迦旃延子。擊乾稚普告十方諸天及賢聖。不得入滅有於佛所聞一曷一句皆會迦濕彌羅國。諸聖既至。遂集所聞。是者取。非者去。乃成大毘婆沙。此云廣解。禁之不令出國。謂婆娑頭拔尊者潛入彼國誦之出國歸。罽賓傳之後方流於諸國也)</span>備釋三藏<span class='note-inline'>(謂經律論)</span>以品有八。譯者謂之八蘊。亦日八藏是也<span class='note-inline'>(蘊藏皆聚義也即八揵度)</span>至五百年。龍樹學窮域內。自謂一切智人。方立為大師。阿耨達龍引入于宮。示以塵沙祕藏。愧所負罪九旬假誦於龍宮。而特悔其所稱者也<span class='note-inline'>(龍樹本南天竺國梵志也。誦四韋陀因入王宮。厭欲出家。經論誦盡嫌佛所說經不多。後龍王請入宮經九十日。點經題不盡。深悔言失。通解造智度論十萬偈。天竺立廟敬奉如佛)</span>其所誦習人間或得之。由是廣製諸論丕守先教<span class='note-inline'>(丕大也。謂大能弘守先聖之教也)</span>洎千年。世親初學小乘。常欲不利於大乘。其兄無著愍之。假疾召使至。具以微言誨。天親退而省其咎矍然。將自援刀斷舌。無著聿來其前止之曰。罪自汝心匪舌之咎。昔既以毀。今盍以讚<span class='note-inline'>(盍何不也)</span>斷之何補焉。遂乃制論千部。或宗或釋翊贊于五乘也<span class='note-inline'>(天親菩薩北天竺留婁沙富羅國人。兄弟三人俱在有部出家。兄無著先悟大乘。常往兜率請彌勒說瑜伽。天親在有部日。先造小乘論五百部廣非大乘。後因無著化之既悟大乘。乃却造五百本大乘論廣贊大乘。故號千部論主也)</span>秦正世<span class='note-inline'>(秦始皇。姓嬴。名正。字祖龍。秦襄王之子。收六國築萬里長城。令方士入海往蓬萊求仙藥也)</span>有十八沙門自西域至<span class='note-inline'>(謂室利房等十八人也)</span>彼暴嬴方有事于天下。不遑大道<span class='note-inline'>(遑及也不及行於大道)</span>醜我有德獄沙門於重垣。為力士神奮威擊垣<span class='note-inline'>(始皇惟降服禮謝。道人却反西國)</span>夫秦之於吾道也如石不濡於水焉。膏肓之門不足以發藥其在此也<span class='note-inline'>(秦方無道。以善化之故不相投也。晉景公有疾求醫于秦。夢疾化為二竪子曰。彼良醫也。懼傷我焉。其一曰居肓之上膏之下。若我何醫至曰疾不可為也。今秦暴惡不足以善化。若疾之膏肓也)</span>雖當時沙門不見申於秦而鞠之亦頗得其由矣<span class='note-inline'>(室利房等雖不蒙秦之見遇而又禁之。蓋以秦暴而不納於善。亦為騰蘭之因也)</span>夫人心險易間于山川。爾後所來實幸。失利房等先甞之。不求之不至也<span class='note-inline'>(嘗試也。以失利房等先試來。秦雖不納。後來三藏幸此事而知之。故若無蔡愔使人求請即不至於此也)</span>漢永平七年辛卯<span class='note-inline'>(以年曆推之。合是甲子。今作辛卯誤)</span>顯宗夢金人<span class='note-inline'>(顯宗。謂後漢第二主明帝。名莊。光武之子。陰皇后所生)</span>項佩日光。在殿庭而飛。乃宵衣俟旦<span class='note-inline'>(俟待也。夜夢金人。身有光明。遂坐以待明)</span>召群臣以問。傅毅對曰。是佛神也<span class='note-inline'>(時王遵傅毅等奏。周昭王二十四年。大史蘇由云。西國佛生。一千年後聲教流此。今千載餘合是佛神來至也)</span>俾蔡愔秦景將命求諸夢<span class='note-inline'>(遂使蔡愔等一十八人往西國求之也)</span>及大月氏。與攝摩騰竺法蘭遇焉<span class='note-inline'>(至月氏國。見二三藏。一姓迦攝名摩騰。一姓竺名法蘭也)</span>彼二士宿蘊遐遊濟俗之志獲秦蔡而合矣<span class='note-inline'>(秦景等見二三藏於月氏求請。以歸漢國)</span>十年甲午<span class='note-inline'>(本作丁卯甲午誤)</span>漢使至自西域。二沙門入于洛<span class='note-inline'>(時後漢都洛陽)</span>獻釋迦圖像并諸經。於是肇有寺于洛城<span class='note-inline'>(三藏初至館于鴻臚寺。以白馬馱經而來。遂呼為白馬寺。若就梵語為僧伽藍。此為眾園。謂行道處也)</span>為像於南宮清涼臺及關陽門顯節陵上也<span class='note-inline'>(皆於此等處圖像也)</span>其經始命翻譯以四十二章載其首<span class='note-inline'>(摩騰二三藏最初譯經一卷。號四十二章經)</span>緘于蘭臺石室。俟可聞者聞焉於穆哉<span class='note-inline'>(蘭臺石室漢藏書閟閣也。於嗟歎之辭。穆敬也)</span>夫聖教之於時。其可順也不可強也。順則渥物<span class='note-inline'>(渥霑也。謂若漢明之代而來)</span>強則疵物<span class='note-inline'>(若秦代而來疪病也)</span>故推引之道非至智不能見之矣。人亦有言曰。夫永平何世漢明何德。蓋元淳漸澆仁義漸廢。道德與五經將墜于地<span class='note-inline'>(自永平時。道德既薄。文籍將墜。言世澆漓之甚也)</span>而慈運遠構。釋教彌布。使此方黷先所習者。忻新所聞<span class='note-inline'>(佛法於澆薄之代而來。使厭仁義禮樂者忻其新教。改往習新而行之也)</span>革違從勸三訓萃舉以光被天下也<span class='note-inline'>(訓教也。萃集也。以三教集舉而化世也)</span>故吾道焉將不可舉。雖千年參辰背焉<span class='note-inline'>(吾教為化導之本。若與世未合。縱歷千載之期。若參星與辰星必不相合也)</span>將可舉雖萬里風馬通焉<span class='note-inline'>(其或教可舉。行途雖萬里亦可通也。風馬謂牝牡相逐也。齊桓伐楚。楚子云。至於風馬牛不相及也)</span>是以漢詔降于天陲。聖日出于東方<span class='note-inline'>(陲邊也。謂秦景等至月氏。聖日謂摩騰東來也)</span>燭生靈於重垠示大覺於昭回<span class='note-inline'>(垠邊也佛日照燭群品。光華天地也)</span>夫假一宵之夢。樹風聲於萬古。如帝莊者天下實有君矣<span class='note-inline'>(漢明一夢金人。西求教法。始立風範。聲教終為萬古之規)</span>宣心茂猷光啟有漢。如王傅秦蔡。漢室實有臣矣<span class='note-inline'>(茂盛猷圖也。宣心盛圖開明漢祚。謂王遵傅毅秦景蔡愔等也)</span>為法王之遺徒<span class='note-inline'>(遺苗徒弟)</span>弘嗣德音如騰蘭者。天竺實有僧矣<span class='note-inline'>(能嗣聲教)</span>眇觀前古。豐德厚利實勤於生民者。民荷其賜。播其休烈。盛于祠秩<span class='note-inline'>(眇細也。觀前代有利於民。感其恩。必揚其美。業大陳于享祀也)</span>故禮曰。法施於生民死則祀之。以勞定國則祀之。以能禦大災則祀之。能捍大難則祀之。而炎氏與二三臣。暢金仙之教。適未聞之俗。使人以悃悃之誠<span class='note-inline'>(悃悃切也)</span>知罪福所歸。厭有涯之形。尚滅心之理<span class='note-inline'>(漢明與二三臣。初道開佛教。使迷倒之俗悟解罪福厭有盡之身。達證無生之理)</span>恢恢焉玄化之功冠乎仁祠。而世不崇其寢昭其奠禮。雖古之云闕而今亦未得也<span class='note-inline'>(恢恢廓也。以其功雖恢廓造化於祠典合冠其首。而世不崇其寢廟明其亨奠於古之云闕今亦未得不闕也)</span>自漢中興之始。涓涓乎濫觴<span class='note-inline'>(濫溢也。漢水初出只可溢於一觴。佛法自後漢之初涓涓細流。如漢水之初出也)</span>魏流束薪<span class='note-inline'>(至曹魏之代漸如流於束薪)</span>迄今我唐。其風寖廣<span class='note-inline'>(自漢佛法初至到今巨唐其法漸廣矣)</span>鞠搜眾部<span class='note-inline'>(鞠窮也)</span>八千餘卷。今來梵僧翻譯未已。其間齊梁之世。二蕭之家<span class='note-inline'>(南齊蕭道成。梁武蕭衍。兩朝二蕭並都金陵也)</span>學優詞洽多乎製撰。如竟陵王子良。鈔集眾經。別為七十部二百五十九卷<span class='note-inline'>(齊竟陵王以部類抄集之也)</span>雖當時自意不欲外傳。而後世寫之編諸正錄。梁太子綱<span class='note-inline'>(即簡文帝)</span>撰法寶聯璧二百卷。沙門僧祐<span class='note-inline'>(撰弘明集十六卷)</span>僧旻<span class='note-inline'>(住虎丘山蕭昂往禮之高臥不起人號為梁代素王)</span>寶唱<span class='note-inline'>(楊都莊嚴寺僧。博識洽聞。梁武令撰經律異相五十卷)</span>智藏<span class='note-inline'>(梁高僧聰明博識)</span>咸皆纘述頗多條目。後葉或有廢。通莊而遵岐路者也<span class='note-inline'>(通莊大路謂正經也岐小路群集也)</span>時太學江泌女<span class='note-inline'>(梁朝學士)</span>年始八歲自永元元年至天監四年<span class='note-inline'>(永元南齊年號。天監梁武年號自己卯至乙酉。計七年)</span>靜坐閉目自然誦出三十卷<span class='note-inline'>(今藏內有題目而無經文。既非佛語今在偽錄也)</span>議者以為天授之也。夫何區別其真偽哉。大乘以一法謂實相也<span class='note-inline'>(實相謂真如也)</span>小乘三焉。謂諸行無常。諸法無我。涅槃寂靜。然有乖乎此者。則不為吾教也。其有蕪累凡淺。如七佛神呪．普賢證明．法華度量．天地八陽．延壽命等經。乖於眾典。失聖言之體。存乎疑偽。非所論也<span class='note-inline'>(並存疑偽錄)</span>其或質濁繁細<span class='note-inline'>(如陰持入道地等經)</span>如漢魏失譯并藥師等經<span class='note-inline'>(尸利蜜多羅。及與鹿野寺惠簡譯。今在正錄)</span>雖不雅奧且非虧謬。驗之重譯不可廢也。然得禽雖一目之網。而藉萬目資乎一目。出苦雖一門之法。而兼萬法資乎一門<span class='note-inline'>(雖以一目獲禽不可唯開於一目。雖以一法契機不可唯演於一法)</span>故演而伸之。為八萬四千之法藏也。牟子云<span class='note-inline'>(牟子蒼梧太守也。著書曰牟子)</span>佛經前說億載之事。却道萬世之要。太素未兆。太始未生。乾坤肇興。其微不可握。其纖不可入。佛悉彌綸其廣大之表。剖析其窈眇之內。靡不紀之故。其經卷以萬計。言以億數<span class='note-inline'>(故龍樹九十日龍宮不能盡其籤題)</span>譬如臨河飲水飽而自足。焉知其餘哉。函夏二聖之經<span class='note-inline'>(謂孝子宣父)</span>居百氏。如北辰之於懸象矣<span class='note-inline'>(孔孝為北辰。諸子為眾星)</span>而孔老之外。猶有象聖之格言。楊朱惠施虛無之流也<span class='note-inline'>(出莊子)</span>墨翟韓非濟世之流也<span class='note-inline'>(出史記)</span>其間馬遷修史<span class='note-inline'>(司馬遷。字子長。漢武時人。為太史繼父脩史記一百三十卷)</span>先黃老而後六經<span class='note-inline'>(六經春秋．禮記．毛詩．尚書．周易．樂記為云也)</span>班固藝文<span class='note-inline'>(班固。字孟堅。修前漢書一百二十卷)</span>始儒家而次道德三於吾宗為三教<span class='note-inline'>(所謂儒道釋)</span>揚日月於不朽。至於廢興取捨。皆繫於時也<span class='note-inline'>(或取或捨。或廢或興。皆繫於時數也)</span>其有後世作者。或詞勝於理。或才不及事<span class='note-inline'>(或詞雖富贍其理疎曠。或事雖備引而才力不足也)</span>務華去實<span class='note-inline'>(漏失也。好史筆者於實事多失)</span>尚玄否黃知之者患居浮促。孰能與死者交論<span class='note-inline'>(既知偏執之非。而所患浮世短促。誰能與前代之人交論是非者矣)</span>不知者誠誦在心。播流無極<span class='note-inline'>(不了之徒。但知持誦在心。布流無盡而已)</span>然儒教以朝祀喪戎為國之綱紀<span class='note-inline'>(朝謂殷眺會覲之禮。祀謂宗廟六禋之事。喪謂弔贈葬臨之儀。戎謂講武征伐之事)</span>統行其道鮮克攸紊<span class='note-inline'>(攸所也紊亂也能總其事而行之則於禮少有紊亂)</span>釋老之教理在虛玄迹參權實<span class='note-inline'>(理既虛無幽玄。其道或權或實也)</span>致令中人已下<span class='note-inline'>(上士聞而行之。中士如存。若亡下士侮而笑之)</span>阿附曲演非妖則妄。鄭聲亂雅魚目欺珠。是以道則有化胡經<span class='note-inline'>(晉時王浮道士所撰。一卷。後漸添成十一卷)</span>夷夏三破十異九迷<span class='note-inline'>(皆道門非釋之文)</span>釋則有滅惑駁夷夏<span class='note-inline'>(甄銮笑道論等並在弘明集)</span>破邪辯正<span class='note-inline'>(唐沙門法琳撰)</span>紛然陵駕。既悖而往。亦悖而復<span class='note-inline'>(互相矛楯)</span>情意忌慕<span class='note-inline'>(忌者惡之慕者好之)</span>義不由直相附如糺纏<span class='note-inline'>(以曲為直也)</span>相酬如響答。糅以編簡<span class='note-inline'>(糅雜也)</span>閟以緄縢<span class='note-inline'>(緄縢緘也)</span>豈關十二分五千文之本歟<span class='note-inline'>(聖人之旨元無是非之文)</span>西域統一世之教以為三時。謂有教<span class='note-inline'>(即阿含等是)</span>空教<span class='note-inline'>(即八部般若等是)</span>不空不有教<span class='note-inline'>(即解深密經是)</span>此方以五時辯例。一則四諦<span class='note-inline'>(謂苦集滅道四事。小乘教也)</span>二則般若<span class='note-inline'>(謂八部般若空教)</span>三則淨名思益等<span class='note-inline'>(謂維摩等論不思議教)</span>四法華<span class='note-inline'>(會二歸一中道教)</span>五涅槃<span class='note-inline'>(圓寂教)</span>或有謂之不然。今存乎古也<span class='note-inline'>(謂三時教)</span>。</p>
</div>
<div class='div-other'><a id='mulu7' />
<p class='h1'>真俗符第四<span class='note-inline'>(冥契無為之為真。有相動用之為俗。俗非真而莫興真非俗而莫顯真俗。互依有無相顯故曰符符契也)</span></p><p>昭機之士是有也<span class='note-inline'>(昭顯也。依言論之教歷修證之門也)</span>冥機之士是其無也<span class='note-inline'>(冥默也。超言論之相離作為之境也)</span>相反為道<span class='note-inline'>(說真者於俗猶迷。存俗者於真未了。各執為道)</span>如隻輪騁衢奇翰戾天偕何得也<span class='note-inline'>(奇單也。翰翼也。車本雙輪方轉。鳥以兩翼而飛。今於真俗若不圓通。如隻輸之車。單翼之鳥也。偕齊也)</span>但道之不弘為物所宗篾其攸濟<span class='note-inline'>(篾無也。攸所也。若不弘真俗之道。欲為物之宗匠。必無所成也。濟成也)</span>故以真俗兩門為道之樞總。吹萬有於一指。靜群動於絕眹。蕩蕩焉真可入不二法門之夷路也<span class='note-inline'>(攝萬有而入於一指趣。寂眾慮而泯其形兆。於所對則了然無滯。內外不取中間本無。此則入不二之門也)</span>何則會極捐情之謂真。起微涉動之謂俗<span class='note-inline'>(未必以造至極之境。便為之真。涉有作之相。便謂之俗。豈期然乎)</span>真也者性空也<span class='note-inline'>(謂真性之空圓成之理)</span>俗也者假有也<span class='note-inline'>(謂依他幻有也)</span>假有之有謂之似有<span class='note-inline'>(其法本無。仗緣而有緣离却無。似其幻化之有)</span>性空之空謂之真空<span class='note-inline'>(真性之上百非四相了然無得故也)</span>故悟士立真於俗相違<span class='note-inline'>(真即無為。俗即有為。二法不同故也)</span>合真俗於不二<span class='note-inline'>(真者理也。俗者事也。事無理而不興。理無事而不顯。無俗不可言真。無理不可談事。不即不离故為不二也)</span>中道洞照赫然玄會。未甞有一事當情者也。夫如是簡易之理于何不著。久大之業于何不備<span class='note-inline'>(繫辭云。易則易知。簡則易從。易知則有親。易從則有功。順萬物之情。通天下之志。則能成可久可大之功)</span>雖僧祇云遠法身無外於焉悟哉<span class='note-inline'>(阿僧祇此云無量也。自十信初發心至世第一末名初僧祇。從見道至第七地末名第二僧祇從第八地至解脫道名第三僧祇。此三祇外方得成佛不亦遠乎。然法身之理。本來混融。迷悟雖殊。而非外得者也)</span>故萬象語其真。以空為性<span class='note-inline'>(青青翠竹盡是真如。欝欝黃華無非般若)</span>辯其假以有為相<span class='note-inline'>(依　假即真空之相)</span>既空假一質。二際無得。非中道如何<span class='note-inline'>(空是性。假是相。相不离性。性不离相。故云一質。二際者二邊也。二邊無得故契中道也)</span>是以觀象之生也不有自體。待彼眾緣生。既待緣則象本無矣<span class='note-inline'>(萬象之法本無自體。緣合而生。緣离而滅。若心法四緣。色法二緣。自不能生。則為無體也)</span>根於空矣<span class='note-inline'>(假有之象以空為本)</span>空含於象。待象以顯。顯既在象則空為象矣。象外無空矣<span class='note-inline'>(無為之空含有為之象。將顯無為必仗有為。有為則能顯無為則所顯也)</span>譬諸水月緣會則見。孰得謂之空也。形虛無在。孰得謂之有也<span class='note-inline'>(月本在天。影流于水。誰言其空水本無月　假影所流誰得言有也)</span>故聖人妙體有無之間。能成有無之用。是謂至矣<span class='note-inline'>(是以聖人方了其體用)</span>清辯云。有為如幻化。無為如空花也<span class='note-inline'>(掌珍論云　有為之法猶如幻化。本非有故。無為之法猶若空花。定不起故也)</span>夫幻法假有。蓋以有而適無<span class='note-inline'>(兔角本無。幻師以手巾而假有。离手巾外都無兔角。猶有為之法仗眾緣而假有。离眾緣外假法元無。則是以有而適無也)</span>空花本無。蓋以無而似有。無而似有。湛乎真際<span class='note-inline'>(真性本無不起猶若空花。為焉有為作依　所以似有了此似有本無。即是湛然真際也)</span>有而適無。復歸無物<span class='note-inline'>(若以有為假有之法緣散歸元即本無物也)</span>叩兩喻以表法則法無所在矣<span class='note-inline'>(兩喻。幻法以喻真性有為也。以空花喻真性無為也)</span>但善文字者。得其徼而不得其數。善心學者。知其極而不知其象<span class='note-inline'>(物生有象象。然後有數。徼者邊也。極者終也。尋文之徒。雖得邊徼之小逕。而不得其指歸之總數。傳心印者。雖得終極之妙門。復不知原始之兆象也)</span>守兩厓而不泯。患在此焉<span class='note-inline'>(一則緣文字而著有。一則斥眾相而著空。各守一岸之邊。豈達中道之逕也)</span>故滯有者濫於常。沈空者涉於斷<span class='note-inline'>(計有者執諸法是常。若外道計四遍常等。又小乘計一切有等。執空者如外道計七斷滅論等。又吾宗亦有撥諸法全空等)</span>與其涉斷寧與濫常。常則有法可修。斷則無善不棄。棄則當乎邪見。修則漸乎真道矣<span class='note-inline'>(如以菩提涅槃皆撥為空等故云寧可著有。如須彌不可撥空如芥子)</span>今有封於喪有取空為至極之門者<span class='note-inline'>(如近代說禪滯於喪有之道者。便全執空為至極之道)</span>試問。此空為可取乎為不可取乎<span class='note-inline'>(設爾何失)</span>若有空可取則空便是有<span class='note-inline'>(空既可取豈不是有)</span>蓋是以封執之心取混茫之空<span class='note-inline'>(此但滅蕩然之空也)</span>何關修行見性之理歟。若空不可取則與有俱遣<span class='note-inline'>(有亦不可取與空何別)</span>既與有俱遣則亦與有俱存<span class='note-inline'>(有既不可取存空。遣於有空亦不可取。何妨亦存有)</span>何獨存空道歟。夫能雙遣雙存。蕩然無累<span class='note-inline'>(居相則空有不無。混真則有無俱泯)</span>始曰大士之正觀道場之玄照矣<span class='note-inline'>(离二取相故名實住唯識)</span>龍樹云。譬有適異國者。館於逆旅<span class='note-inline'>(逆旅客舍也)</span>逆旅主人享之。以肴飯方撤<span class='note-inline'>(撤去也謂收飯)</span>賓作而辭曰。何有哉<span class='note-inline'>(見食美而起致問也)</span>主人曰。吾國有醬故也。彼退而私曰。醬與味合而猶至。是矧若獨為味乎。乃宣主人之惠也<span class='note-inline'>(宣明也。謂明憶主人之言也)</span>由是。陰於鬻醬家<span class='note-inline'>(陰暗也鬻賣也)</span>貪恣己求。處無人之室。屬饜而食<span class='note-inline'>(屬饜飽縱也)</span>鹹過渴而死。夫以偏空為道者。亦卒以空為害矣<span class='note-inline'>(滯而不通故為害也)</span>中觀云。若人見有空諸佛所不化畏其著斷之誡也。經云。勝意比丘聞喜根說婬怒癡是道<span class='note-inline'>(喜根菩薩說婬怒癡為道者。如言先以欲鉤牽後令入佛智等)</span>不平其理。忿慢是生。喜根觀乎他世有益。強授不忌<span class='note-inline'>(今雖未達。終為他世之善因也。忌怨也)</span>但今邪見者誤執其文以為名相。皆空為惡不怍<span class='note-inline'>(怍慚也。聞說空言不得。其意便撥名相皆空而不慚也)</span>豈得經之意。然而書曰。皇建有極會其有極。歸其有極皇大極中也<span class='note-inline'>(凡立事當用大中之道。此與尚書文小異爾)</span>大中之道。非聖人莫能庶幾行之<span class='note-inline'>(大中之道。謂九疇也。一曰五行。二曰敬用五事。三曰農用八政。四曰協用五紀。五曰建用皇極。六曰乂用三德。七曰明用稽疑。八曰念用庶徵。九曰饗用五福威用六極。此九也聖人君子帝王也)</span>禮曰。中庸其至矣乎<span class='note-inline'>(禮記第十六有中庸篇)</span>庸常也。用中為常道也。故皇極者萬化之中中也。中庸者亦萬化之中中也<span class='note-inline'>(所謂萬物者各有道在其中)</span>為至德之性也。為萬物之形容也<span class='note-inline'>(為萬化之主張陰陽之真宰也)</span>老聖云。三十輻共一轂。當其無有車之用<span class='note-inline'>(老子道經第十一章文也。三十輻者眾也。一轂者少也。以少總眾也。此舉轅廂有體之法。而資無體之用也)</span>埏埴以為器。當其無有器之用<span class='note-inline'>(埏和也。埴土也。和土為瓦器。是有以內空處有盛物之用也)</span>故有之以為器<span class='note-inline'>(如有為事法也)</span>無之以為用<span class='note-inline'>(如無為假有為事法而顯也)</span>無則中也<span class='note-inline'>(以中喻至道)</span>中示一也。故曰。天得一以清。地得一以寧<span class='note-inline'>(老子第三十九章文。物得道用故天清而地寧。用失則實喪也)</span>易曰。神無方而易無體<span class='note-inline'>(繫辭文。神乃陰陽不測易則唯變所之不可以一方一體而明之也)</span>又曰。一陰一陽之謂道<span class='note-inline'>(道者寂然無體之稱。陰陽雖殊無一以待之。在陰以無陰陰以生之。在陽為無陽陽以成之。故曰一陰一陽也)</span>但揭厲有深淺。而三門之說異矣<span class='note-inline'>(論語云。深則厲。淺則揭。爾雅云。以衣涉水為厲。若淺則和衣而入也。淺則揭揭衣也。淺揭喻行道觀之有淺深也)</span>夫秉大中於內。行德教於外。天地和平。鬼神不靈。故大庭赫胥<span class='note-inline'>(皆□□之前治之君也)</span>得環中之術。總萬化於無為也<span class='note-inline'>(不親其親。不子其子。無為而自化也)</span>昔魯桓之廟<span class='note-inline'>(桓公則魯惠公之子隱公弟仲子所生者)</span>有欹器焉<span class='note-inline'>(形如小瓦甕。以之盛水。虛則欹。欹傾也。中則正。滿則覆。喻守中正也)</span>示人以中正之表。夫中則正。正則虛滿合度。超然特植。始在于目。而畢應乎心。淵而諒矣<span class='note-inline'>(特樹之者。令初視之於目。而終悟之於心。玄而可信也)</span>書曰。剛而無虐。簡而無傲<span class='note-inline'>(舜典文也。剛失入虐。簡失入傲)</span>子溫而厲。威而不猛<span class='note-inline'>(論語文。溫和也。又嚴厲也。雖嚴而又不猛烈也)</span>皆聖人君子。權衡物理。心融事會。而不失其中也<span class='note-inline'>(已上雖外典所明。皆取其中庸之義也。北山和尚意。指學空學有者宜得其中)</span>智論以大士觀於色空。如屠牛師弟子<span class='note-inline'>(大智度論文。與莊子文意全同也)</span>莊氏以為庖丁解牛。目無全牛<span class='note-inline'>(庖丁為文惠君解牛。手之所觸。肩之所倚。足之所履。膝之所踦。[主/石]然嚮然。奏刀<span class='corr'>騞</span>然莫不中音合於柔林之舞。乃中經首之會。以神遇而不以目視。以一刀十九年解數千牛。刀刃若新。發於硎者。彼節有間而刀刃無厚。以無厚入有間。恢恢乎其於遊刃必有餘也。此乃莊生寓言況道也。取其利用不滯之意)</span>夫何故耶。牛之質戴角垂胡<span class='note-inline'>(胡項肉也)</span>有也。骨節間無也。無厚之刃入有間之軀。安得不恢恢焉。何牛之有也。屠牛師昭其易也<span class='note-inline'>(未解牛時。所見無非牛者。三年之後。未甞見全牛。以神遇者也)</span>屠牛師弟子昭其難也。其猶良庖族庖更刀有近久也<span class='note-inline'>(良庖歲更刀割也。族庖月更刀析也。與十九年刀異也)</span>故體中者不以實物為礙<span class='note-inline'>(得其道者物不能礙也)</span>而妙高納於芥。實委瀚注於豪隙<span class='note-inline'>(委瀚海也)</span>誠可得而易矣<span class='note-inline'>(淨名經意)</span>老聖云。兕無所投其角。虎無所措其爪。兵無所容其刃<span class='note-inline'>(此不求害物無害心也。故無投角措爪容刃之所矣)</span>莊氏云。大浸稽天而不溺<span class='note-inline'>(大浸海也。稽同也。逍遙篇文)</span>大旱金石流土山燋而不熱<span class='note-inline'>(不為寒暑而遷其相。不為世物而奪其操也)</span>仲尼見呂梁丈人懸流三十仞。恃忠信而游泳<span class='note-inline'>(七尺為仞。恃忠信之道。而不懼險阻也)</span>豈不皆以含大中之理。和品物之性。而能至於此耶。故蹈水赴火。觸刃履危。身能輕舉。耳可洞聽。目可徹視。正由心虛而已<span class='note-inline'>(老子云。虛其心。實其腹)</span>夫心虛故不逆於萬物<span class='note-inline'>(無彼我而接之也)</span>萬物亦與我玄順。浩然之性無往不合<span class='note-inline'>(虛心求物。所遇玄會也)</span>且夫水火物之害也<span class='note-inline'>(水能漂溺。火能焚爇。皆是物之害也)</span>而鱗育於泉<span class='note-inline'>(魚龍得水以生)</span>獸生於火<span class='note-inline'>(如有火鼠火龜皆生於火中)</span>彼豈假禦水火之術乎。但性合於燥濕。氣同於寒燠。故相容而不相違。相生而不相害。誠則全也<span class='note-inline'>(既不相傷則信水火能全於物)</span>況有道者而德全於萬類乎。故大士以此心學。目之曰禪。禪者靜慮也<span class='note-inline'>(梵語三摩呬多。此云靜慮。此定能止寂心慮也)</span>外境不足以遷情目之曰定<span class='note-inline'>(梵云三昧。此云正定)</span>定者專一也。其有以身即佛屏除像設居大聖之位者。誠愚悖虐己者也<span class='note-inline'>(如金剛禪之徒)</span>苟誠之以水火。寧得多其幸而免哉<span class='note-inline'>(若投之於水火。又豈能逃於害乎)</span>下識惑其游言不理其實行。附瞽而求直路難已矣<span class='note-inline'>(如盲引盲之類也)</span>夫為道之人。知心行心使心三者。審諸已然後語其所至。知心謂了其真妄。行心謂滅其愛憎。使心謂變其垢淨<span class='note-inline'>(心淨則世界淨等也)</span>今始學之流。方欲似知。於餘則闕。何求自誷焉<span class='note-inline'>(今之禪師。往往有自謂得。而誣誷於人者。如山果金剛禪等妖妄者多矣)</span>故大悲無窮。香飯無窮也。大智不礙。方丈不礙也<span class='note-inline'>(如維摩詰大悲無窮。所取香飯不盡。所脩智行不障礙。今方丈所感亦不障礙也)</span>經云。若得作佛時。具三十二相等<span class='note-inline'>(法華經文)</span>始可謂永盡矣。衡岳天台<span class='note-inline'>(即思大和尚居南岳也。智者大師居天台也)</span>一心三觀<span class='note-inline'>(謂摩訶般若。摩訶法身。摩訶涅槃也。一從假入空。觀色即空故顯法身二從空入假。觀空即色故顯般若。三空假平等。謂色空無異故是涅槃也)</span>成乎圓伊三德<span class='note-inline'>(已上三法相須而成。謂之三德。亦曰圓伊。梵書伊字三點。若摩醯首羅面上三目也)</span>蓋得之龍樹也。嘉祥權實雙行成乎悲智兩足<span class='note-inline'>(慧皎會稽嘉祥寺僧。學通內外。善經律論。著梵網涅槃等跡。以大悲故樂度生。大智故樂斷證也。相依如人兩足也)</span>蓋得之於華嚴也<span class='note-inline'>(此乃得實性之旨也)</span>菩提達磨致思無為無思無慮。得之於性空<span class='note-inline'>(以梁天監中至此也)</span>而近世不知空不離假。廢有求空。異端於是作矣<span class='note-inline'>(以真空不離於假有)</span>奈何然履俗者知假不離空<span class='note-inline'>(履事法須知事法以空為依)</span>則達我之所為不謂俗也<span class='note-inline'>(雖俗而能達其身。豈得謂俗耶)</span>居真者知真不離假。則照我之不為不謂之真也<span class='note-inline'>(居真能知真以俗顯則不執真而自滯也)</span>故大聖存三界為無生。二乘滅三界為無生<span class='note-inline'>(大乘乃即俗談真。小乘乃滅俗而談真)</span>偏圓於此優劣矣<span class='note-inline'>(大乘以圓通解脫。小乘以偏執自滯)</span>經曰。雖知諸佛國及與眾生空。而常修淨土教化諸群生<span class='note-inline'>(雖知有相是空。而不廢度生)</span>是謂行中道也。如是鎔金繕素孰謂之有。累趺冥目孰謂之空<span class='note-inline'>(於有作而了。有作之相誰言其墮於有耶。於無作而達。無作誰言其墮於無作之空耶)</span>其能體達行於非道通會佛道者。始可與言其極<span class='note-inline'>(能體達其非道。而能通會佛道。方可論其至極之理也)</span>彼孤陋者謂之何哉<span class='note-inline'>(迷空著有之徒豈識此道也)</span>有智保者謹於名節挺然孤介。而能以持律著譽。而不能虛心合道<span class='note-inline'>(但堅小節之心有昧圓通之道)</span>寒則入水。熱則就火。渴則食鹽。其死悽然。哀為寺神。雖勵操篤誠。而不知道之所由矣。夫寒暑天地之恒紀。彼尚愎而違之<span class='note-inline'>(愎戾也)</span>況能冥情於物我乎<span class='note-inline'>(第二十祖名闍夜多。至羅閱城。見一頭陀。六時禮念。少欲知足。長坐不臥。一食而已。尊者告大眾曰。此頭陀者汝見如何。眾曰。不可思議常修梵行。此是道耶誠如尊者。說曰。今此頭陀不久墮落。與道懸遠。心有所得不名道故。眾曰。何知。尊者曰。我不求道。亦不顛倒。不六時禮。亦不輕慢。我不長坐。亦不懈怠。我不一食。亦不雜食。我不知足。亦不貪欲。頭陀聞說。即生敬重。天竺呼為遍行頭陀。即婆脩槃頭也)</span>故生勞其形死淪無狀也。而小乘於大乘持律為破戒<span class='note-inline'>(如瑜伽說。菩薩若見有情受惡業。則斷其命自受殺業。令其得脫苦身等也)</span>精勤為懈怠<span class='note-inline'>(耽玩小法是懈怠也)</span>信為智障<span class='note-inline'>(信小果而不起大智)</span>義可見矣。有執忘言為道者。固亦頗類此焉。夫不知言而言妄言者也。不知言而不言慎言者也。承言而言學言者也<span class='note-inline'>(承人之言也)</span>知言不言靜言者也。其欲亡於言而不果於亡言之心。則雖響息於外。情躁於內。蓋不亡者也<span class='note-inline'>(口雖泯言而心逐名利。則是不果亡言之心也)</span>夫能體言生於物物物皆自化言者亦自化。終日言而常默。是謂真亡言者也<span class='note-inline'>(雖言而心不著者也)</span>而經中淨名不言。由前諸大士言已至盡言<span class='note-inline'>(不言為真入不二法門也)</span>復何謂也。莊氏無為謂不告知北遊。以其人不能體言而即道乃不告也<span class='note-inline'>(告請也。自印證不請告也)</span>如經云。是法不可示言詞相寂滅<span class='note-inline'>(法華經文。此談真理之相也)</span>豈則不說乎。是以。般若漚和為圓宗之兩備。去方便則般若孤照矣<span class='note-inline'>(梵云般若。此云智。梵云漚和俱舍囉。此云方便。方便與智體用相依。若去方便之用。即般若之體為孤照矣)</span>故至道焉。統天地。含萬物。動變化。得之入一塵而曠乎法界<span class='note-inline'>(一塵不窄法界不寬也)</span>失之行法界而隘乎一塵<span class='note-inline'>(不得其道者雖法界而窄於微塵)</span>大山之與秋毫。迷悟何相遠矣<span class='note-inline'>(太山秋毫小大不齊。迷悟之情通滯亦別也)</span>。</p>

<p class='juan'>北山錄卷第二</p></div>
</div><!-- end of div[@id='body'] -->
</body></html>