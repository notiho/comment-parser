<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>北山錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu13' />北山錄卷第五</p><a id='mulu14' />
<p class='h1'>釋賓問第八<span class='note-inline'>(假設賓主之問答以釋吾門之疑滯也)</span></p><p>向方士適石林之館<span class='note-inline'>(向方士者假設。若烏有先生亡是公之類)</span>膜跪造[月*來]<span class='note-inline'>(膜跪拜也。穆天子傳云膜跪受之。郭璞云。若今胡人禮佛也)</span>述於主人曰。吾之生也罹乎百憂。甞他日在異室有牢醴有琴瑟有詩書備讌。好謌詠乎先王之風。猶慊乎未樂。今聿來高居。松桂寂寥。環堵虛白。鄙悋之心<span class='corr'>祛</span>矣<span class='note-inline'>(慊恨也。久居俗網。每厭繁雜。一來蕭寺幽虛暢然者也)</span>將幸味金仙之旨。暢無生之篇<span class='note-inline'>(佛經讚無生理)</span>飲歠法喜<span class='note-inline'>(法華經云。法喜禪悅食。餐飲法味自然飽足)</span>沐浴甘露。朗煩素於秋照。擢華耀於春滋。心顏雖懇。非敢以覬如之何<span class='note-inline'>(既沐玄風。道心滋茂。心貌雖有情懇。請問未敢。覬望如何)</span>主人曰。余病廢久矣。覩流世若瞑眩不悅乎厥躬<span class='note-inline'>(說命云。若藥弗瞑眩。則厥疾弗瘳。今我病世人廢棄已久。覩流世之徒於我瞢然不相顧悅也)</span>退藏于山林。居乃積蘇編茨<span class='note-inline'>(蘇草也茨茅也)</span>衣乃弊褐麁純<span class='note-inline'>(褐毛也。純絲也。論語云。今也純儉)</span>食乃單盂隻豆。巖流沈沈。與鳧鹿為群。夫何道之可觀事之可詢歟。但金石之和。隨拊擊之。良能小大舒速。或亦果應<span class='note-inline'>(樂無善聲。隨拊擊而則奏。人無言對。逐把問以相酬也)</span>賓降拜<span class='note-inline'>(以謝主人許問)</span>主人避不敏<span class='note-inline'>(避位謙也敏達也)</span>既復席。賓曰。漢夢未占。音譯未通。此方先有得聞至教者乎<span class='note-inline'>(自漢明已前。此方還有知西方有佛者無)</span>主人曰。遼哉何吾之知也<span class='note-inline'>(遼遠也。向吾之知謙也)</span>但觸石之雲生於膚寸<span class='note-inline'>(公羊傳云。雲因觸石而生。膚寸而合。四指曰膚。兩指曰寸)</span>射鮒之水負於艅艎<span class='note-inline'>(艅艎吳王舡名。言射鮒小水能載大舡也)</span>何期不然也。昔大聖遊婆闍國。其國在南海。去方夏未之遠也<span class='note-inline'>(南海去洛未過萬里)</span>微流之風何莫及斯。故周穆王遇西極化人老聖稱古皇先生<span class='note-inline'>(老子西昇經云。竺乾有古皇先生)</span>孔丘推西方有大聖者<span class='note-inline'>(子云。西方有大聖人。不言而自理)</span>佛圖澄知臨淄石下有舊像右露盤。揵陀呵見盤鴟山中有古寺基址。安得不有見聞者乎<span class='note-inline'>(此皆預有見聞者也)</span>迨漢武元狩初<span class='note-inline'>(前漢第五主元狩年)</span>命霍去病北伐匈奴。過居延擒休屠王<span class='note-inline'>(屠音除)</span>獲金人以為大神。列于甘泉宮。陳香火以禮事之三年。鑿昆明池<span class='note-inline'>(漢武元狩三年減隴西上郡戍卒之半及弄法者謫之。使穿昆明池。西京雜記云。池中刻石為魚至遇雷雨魚常鳴吼上有艛船數百戈矛照燭三輔故事云廣三百二十畝。初穿得黑灰。帝將以問東方朔也)</span>得黑灰問東方朔。朔曰。此非臣能知。陛下可問西域胡道人。暨張騫大夏還。知有申毒國<span class='note-inline'>(漢書張騫傳音䔍。即印度同)</span>山海經云。身毒之民。偎人而愛人。郭璞注云。則天竺浮圖所興之處也。亦曰印度。印度月名也。彼月有千名。茲乃一焉<span class='note-inline'>(若此方蟾蜍桂影氷輸金盤等彼土取以為國名具臨照義也)</span>哀帝世。景憲往大月氏。受浮圖經月氏王使太子口授之也。劉向云。余遍尋群策。往往見有佛經。及鴻嘉之年<span class='note-inline'>(漢成帝世)</span>撰列仙傳<span class='note-inline'>(兩卷)</span>云。吾搜檢藏書緬尋太史創造列仙圖。黃帝已下六世迄于今。得仙道者七百餘人。向檢虛實定得一百四十六人。其七十四人已見佛經矣。以是而推周化為秦。秦滅漢興。至于永平實千年矣。自此之前何不聞也<span class='note-inline'>(答漢夢未占等也)</span>賓曰。在昔菴園按地。靈鷲騰光。聖眾滿於虛空<span class='note-inline'>(維摩居士以方丈室性菴園見佛。釋迦說法華經於靈鷲山。放光動地)</span>道場周于法界<span class='note-inline'>(法華曾上三變土田周于法界也)</span>姬孔之典于何不載。秦洛之人未甞預會。將無大聖頗歟。傳者張歟<span class='note-inline'>(佛既放光周遍法界。何故京洛無有見聞之者。為如大聖化有偏頗。為如傳者開張虛誕乎)</span>主人曰。魚潛不知乎水人陸不覩其風。非可知而知居之而不知也。非可見而見居之而不見也。況方諸酌月。非方諸則謂無月矣<span class='note-inline'>(方諸者。王充論衡云。水鏡也。十一月王子日夜半子時。煉五方石鑄如盤盂。向月得水也。高誘云。陰燧似大蛤。熟摩拭以向月水下得數石也)</span>陽燧爍日。非陽燧則謂無日乎<span class='note-inline'>(有珠映日光。以艾嵩承之則得火。謂之陽燧。又有以流黃等藥鑄鏡。承日亦出火。承月出水。圓者號陽燧。方者號方諸。日月恒而方諸等忽闕則水火不獲。如佛普現而無緣者或不覩<span class='corr'>聞</span>也)</span>寔由靈變在心而外應乎物。惟心之不變者。其何得耶<span class='note-inline'>(三界唯心。萬法唯識。心變而覩物。無虛起也)</span>。禮云。心不在焉。視而不見。聽而不聞。食而不知其味。故知昔信不在彼非宜聞見也<span class='note-inline'>(昔此方人未信。故或縱覩光門地動不以為意。故不記也)</span>縱有抱信獨得者言之。則人責之以詭妄焉<span class='note-inline'>(眾所無緣不覩。其或有緣之士獨得見聞。則人必責之以怪妄。豈能共信者也)</span>加乎歲序曠矣。編簡漏矣<span class='note-inline'>(而況年代綿歷。書冊亡墜。豈能備知)</span>或周史知非中國之事。故乃不書也<span class='note-inline'>(凡為史官。各記本國之事。此非中國之事。又君子慎疑。故不書也)</span>孔聖嫌無受道之器。故不語也<span class='note-inline'>(嫌　也。孔子謙己無受道之器。故不欲言)</span>豈以闕於史記則謂無歟。夫折柱立極貫虹夾烏騰娥昏見繞樞騎尾<span class='note-inline'>(昔女媧與共工氏爭天下。頭觸不周山天柱折也。又斷鼇足以立極又女媧感虹光貫日而生顓頊春秋時有雲如赤鳥夾日而飛三日又羿請不死之藥於西王母羿妻恒娥竊之以奔月中也出易略。又電繞樞星而黃帝生。又傳說死精神上為星同於列宿在尾宿上故云騎)</span>而覆載是一。三光攸同。彼西域不見不書。則誠亦謂華言為不實歟。若彼疑果非則此疑何是。若彼信為實則此信何虛。然華夏六典。敦簡務要。嬰於秦滅。尚不備聞<span class='note-inline'>(古之書籍。本以簡要。又遭暴秦焚爇。往事豈得備聞乎)</span>如唐虞二世。尚書但存數篇<span class='note-inline'>(但存堯典等五篇)</span>商周盛化。詩頌能餘幾什。此重刑德猶有所闕。況彼象外所逸而能備哉。故堯師尹壽。舜事務光。周孔亦所不載。孔丘言道見乎莊氏<span class='note-inline'>(五經不言並出莊子)</span>老聃知禮存乎戴聖<span class='note-inline'>(戴德字近君傳禮號大戴禮。至信都太傅。戴聖字次君傳禮號小戴禮。以博士論石渠至九江太守)</span>向使此書煨燼。則豈知二聖窮禮知道耶<span class='note-inline'>(苦在暴秦焚盡。則此豈能窮之乎)</span>賓曰。蘭騰至國。人追黑灰以訊之。蘭云。劫燒之餘灰也。而實獲其事歟<span class='note-inline'>(實是劫火灰耶)</span>主人曰。言存人往。焉識其心<span class='note-inline'>(此言傳來雖存。其人已無。安能知彼所答之意心在於何)</span>仲尼云。情欲信辯欲巧是辯也<span class='note-inline'>(此之所答。但是蘭之辯對也)</span>或亦貞而不諒也<span class='note-inline'>(貞正也。諒信也。意雖正言未必執信也)</span>夫劫火所焚。大地悉盡。然既却復。安有燼乎<span class='note-inline'>(劫火之際。大地炎輝。燒至初禪。然後却復。豈有灰燼也。是知劫火無灰也)</span>昔莊周以仲尼之智非至凶不為侮。故遠取東陵寓辭見意<span class='note-inline'>(盜跖居東陵也)</span>而蘭亦以釋氏之玄非駭耳不為變。故託劫燒開闢其教<span class='note-inline'>(人以驚聽為異。故將開化。以此亦權而動之)</span>蓋君子以德義為信也<span class='note-inline'>(君子義然後信。信近於義言可復也)</span>若使只言常火。則曼倩豈將讓歟<span class='note-inline'>(曼倩方朔。字向。若答以只言是常火。則豈夫於方朔所讓乎)</span>故撫無以導實。廢近以徵遠<span class='note-inline'>(其欲化之故先權指於無而誘之廢近常火遠徵劫火)</span>使人渴聞其所新。而欲誘之於善也。夫渴聞則致疑。致疑則必求詣理。理詣則不遠而復<span class='note-inline'>(詣實也)</span>其若虞機張省筈得于度也<span class='note-inline'>(太甲文也。幾弩牙也。虞度也。將發箭先度其機合發之必中。若將開化導須使必歸也)</span>賓曰。佛出於戎。教被戎人。華風為戎。不亦陋哉。主人曰。無然之矣。無然之矣。君子所居尚不為陋。何言聖人歟<span class='note-inline'>(論語。子欲之九夷。或曰。陋如之何。孔子曰。君子居之。何陋之有。君子尚爾。聖人居之。即化固不為陋)</span>夫皇天無親。惟德是輔。學無常師。主善為師<span class='note-inline'>(主親也。有善則從意而從之)</span>天下之善一也。安可以隄封為限哉<span class='note-inline'>(但以利濟為心。豈以封域為限)</span>故大禹姬文聖王也<span class='note-inline'>(大禹出西羌生於石細。今茂州路也。周文生於邠皆戎羌)</span>由余日磾賢臣也<span class='note-inline'>(由余。戎使至秦。秦築宮室。由余譏之云。若非鬼工則須人造也。金日碑。漢武時蕃人。在漢宮甚賢也)</span>生不在中夏。太康周幽荒君也<span class='note-inline'>(太康夏王好田遊。五子作歌以諫之。十旬不返也。周幽王寵褒姒以滅身也)</span>寒浞申侯悖臣也<span class='note-inline'>(寒浞伯明氏之讒子弟也。滅羿而立。申侯滅周幽王也)</span>生不在四夷。豈以邦域而論賢鄙哉。而黃帝登崑崙。老聖適流沙<span class='note-inline'>(黃帝登崑崙山。問道廣成子。老子適流沙。尋釋迦文也)</span>俱貴其所聞。慕其所同。而後往也<span class='note-inline'>(同聲相應同道相求)</span>夫胡馬服皂<span class='note-inline'>(皂隸養馬賤職)</span>胡樂張廷<span class='note-inline'>(如琵琶羌笛等)</span>胡琮充府<span class='note-inline'>(琮璧出異域)</span>未則云陋耶。故希出俗之道。當為背俗之儀<span class='note-inline'>(圓頂方袍也)</span>處其儀而不欲勉其道者。中才已上適恥也<span class='note-inline'>(處無塵之地。作背俗之儀。不能進德脩業。而遑遑於財利之鄉。上士顧之恥也)</span>而孔聖云。不敢毀傷者。蓋言為眚召害之誡也<span class='note-inline'>(眚過也。害災也。孝經。身體髮膚不敢毀傷。蓋誡其過害也)</span>至若泰伯以斷髮為至德。預讓以漆身為秉忠<span class='note-inline'>(吳泰伯周太王之長子。以幼弟季歷賢。又生聖子文王。昌知其必有天下。遂避之適吳。剪髮文身。孔子以之為至德也。史記。趙襄子殺智伯。預讓思為智伯報之。襄子知令國人逐之。預讓乃漆身以變形。吞炭以改聲而入其國。史記以為忠。則斷髮變形。未為不忠不孝也)</span>其能立德揚名。何甞以全髮膚之為孝也。由是華夏古今知其厚益則而象之不以變形儀則英賢廢。存冠服則家國興。故友瑗不假簪紱<span class='note-inline'>(季友衛遽瑗皆賢二子之賢。豈因簪紱之致)</span>桓卯不以髠赭<span class='note-inline'>(桓魋少正卯皆不仁。豈因髠赭也)</span>何榮此辱彼哉。昔趙武靈王始變胡服<span class='note-inline'>(趙武靈王謂樓緩曰。吾欲胡服。曰善。群臣不欲。肥義侍王。又告之曰。吾欲胡服。而恐後世將議寡人奈何。義曰。臣聞。疑事無功。疑行無名。王既定負遺俗之慮。治無顧天下之議矣。愚者闇於成事。智者見於未萌。然則王何疑焉。於是遂胡服也)</span>隋唐之後。漸改衣冠。所貴在治。建為王度。記事記言未見譏之者也<span class='note-inline'>(為政貴在治民。立其王度。未見譏其胡服也)</span>夫仲尼非虞夏之臣。而宗乎三代禮樂<span class='note-inline'>(虞夏商也)</span>吳越非魯衛屬國。而行乎姬文周公孔氏之教。洎秦正新室所置百官刑政典法。後世帝王多亦尋於時政因而無替<span class='note-inline'>(正始皇新室王莽二雖無道。所置百官法度。或因而不改也)</span>若以二世王莽同居中夏。故遞相㳂襲。非彼絕域者。或則失於用天司牧之意也<span class='note-inline'>(天生蒸民。樹之司牧。又云。用天之道。何限夷夏也)</span>夫一日月所照皆吾天下。吾行天下之善。孰則不為吾天下者乎。昔楚王亡弓任楚得之。仲尼云。惜乎其不大也。何不使人得之<span class='note-inline'>(楚王失弓曰但不過楚人得之。仲尼聞之曰。惜乎何不曰人亡弓人得之)</span>但今言者皆盡稱西域為胡。而實胡在䓗嶺之下三十餘國。嶺西身毒國謂婆羅門國也。然於其間非無雜類。嵌目雕決。如此方伊洛。戎狄逼邇王畿。故身毒極鄙胡稱<span class='note-inline'>(今河南伊洛之間。皆有戎居也)</span>然王浮化胡經云。胡人凶獷。故化之為佛令髠赭絕嗣夫何惑哉。當春秋時。赤狄白狄為列國寇讎。獫狁孔熾。蠻夷猾夏<span class='note-inline'>(孔甚也。猾亂也。當春秋時。狄伐晉魯等也)</span>如何邇而不服遠。於流沙之外大荒之末。方肆勇乎<span class='note-inline'>(老子以定王時生中國。自為戎狄所逼何不服之。而云往天竺服彼胡人者哉)</span>又自古聖王皆遠者懷之何有陰期殄胤矯誡人道<span class='note-inline'>(遠人不服則脩文德以來之。又云。惟德動天。無遠弗屆。又無怠無荒。四夷來王。豈假絕其嗣胤矯為制誡者也)</span>詳夫三苗弘酷商鞅極法未甚於此者也<span class='note-inline'>(舜時。三苗之國左洞庭右彭䗍。在荒服之外。數千王誅不循王道也。秦孝公時。嬖臣景監進衛人商鞅。以酷而佐秦。後孝公卒惠王立。發使捕之。商君奔至關下欲舍客舍。客人不知其是商君也。曰商君之令舍人無驗者坐之。商君曰。嗟乎為法之弊。一至此哉。遂被攻裂而殺之。今釋子非三苗之徒。老聖非商鞅之類。何至於此也)</span>而老聖言常善救物。豈其然歟<span class='note-inline'>(若爾則言與行違也)</span>賓曰。違父命貽母戚。輕畏就險。可謂孝乎<span class='note-inline'>(太子悉達欲出家父王不許加婇女以虞之太子半夜潛去逾城是違父命也。令姨母悲泣肝腸摧裂。是貽母戚也。居儲副之位而獨處山谷。是輕畏也。在雪嶺之中是就險也。如此可得名孝乎)</span>為瓶沙王師。處迦毘羅族。阿闍逆害。琉璃攻伐。既不果救。可得仁乎<span class='note-inline'>(瓶沙王。則頻婆娑羅也。住王舍城。阿闍世王父。闍王囚之以至餓死。佛不能救。又波斯匿之子琉璃王。未利夫人生。則釋種之外甥也。以婢子之言乃加兵。盡殺釋族。佛知其宿業相對。而皆不能救也)</span>調達天倫<span class='note-inline'>(調達。斛飯王之子。佛之堂弟也)</span>善星至性。生被黜辱。死嬰塗炭。可謂義乎<span class='note-inline'>(調達善星俱陷地獄)</span>踞寶玉之床。受君父之拜。言大違謙。色高象傲。可謂禮乎。懸弧未旬。母后窮年。罔極之禍愆莫大焉。可謂福乎<span class='note-inline'>(太子生。以桑弧蓬矢懸於門也。昔佛為太子。生才七日而摩耶亡也)</span>夫如是其利安在欲使中國行之者也。主人曰。愛惡之論。譽辱何定。古有罪三皇而毀五帝者。有譽漢陰而抑仲尼者<span class='note-inline'>(莊子。漢陰丈人抱甕入井。取水以灌園。子貢教之作桔橰。漢陰丈人盛抑仲尼之巧偽也)</span>有強漁父而責三閭者<span class='note-inline'>(三閭大夫屈原。遭靳尚所讚。懷王疑之。遂貶長沙。獨行江畔。見漁父問之。故曰。舉世皆醉唯我獨醒。舉世皆濁唯我獨清。漁父勉之不可。遂沈水而卒)</span>有劇秦法而美新室者<span class='note-inline'>(秦始王莾法殘虐。後世有揚雄著美新一篇。劇秦始而美王莽)</span>討其向背。壞壁穿墉。為雀鼠之功矣<span class='note-inline'>(有習古人槽柏更增穿窬以鼓是非者。若王充劉子玄等。唯事雌黃也)</span>禮曰。大孝嚴親。其次不辱。其次能養<span class='note-inline'>(嚴親謂使尊其祖考也。不辱脩身持行也)</span>若夫化家為國。天下稱之為大化。凡為聖天下孰謂之小哉。故雖邇失嚴愛遐蹈山林。而使天下之人知父為大聖之父。知母為大聖之母。既知之而尊之。既尊之而安之。孝子之義真曰不匱<span class='note-inline'>(匱乏也。此乃嚴親之道也。詩云。孝子不匱。永錫爾類)</span>曾是以為不孝。則孰能為之孝乎。曾子曰。養可能也敬為難<span class='note-inline'>(至於犬馬皆能有養。不敬何以別乎)</span>敬可能也安為難。安可能也卒為難。父母既沒。慎行其身。不遺父母惡名。可謂能終也<span class='note-inline'>(始於毘嵐。終於鶴樹。有善皆稱。無惡可謗。實謂孝之終也)</span>而大聖豈不篤其備耶。若乃聖人有作不違。兩曜昏旦不違四時。榮落所可違者。暫化而已矣。化久則愆於物性。恢怪詭譎生焉<span class='note-inline'>(雖聖人不能違宿業也)</span>至若幽囚餒喪坑骸刃肌。蓋酬因於往世<span class='note-inline'>(瓶沙為無子。占云。山中仙人當作子。遂殺之令急受生。又未生更作白兔亦殺之。故今被闍王幽囚而死也。釋種又以宿殺摩竭大魚故也)</span>報應前緣。非聖人不能使暫違之。但非業理之長謝也<span class='note-inline'>(經云。假使經百劫。所作業不亡。因緣會遇時。果報還自受)</span>夫后禝善播順天時也。扁鵲工醫資有命也。違時與命非彼所可。故去形方影滅。除業方報亡。若使滅影留形遣報存業。則巫幻作矣<span class='note-inline'>(未經懺洗令業除謝。則同巫誑妖幻之說)</span>昔者食馬麥。目連請求地味<span class='note-inline'>(阿耆違多婆羅門請佛九十日。唯食馬麥。劫初有地味陷在地下。目連欲運通取之。如來皆不許。意示後世者也)</span>迦毘被圍。目連請以鐵為城<span class='note-inline'>(釋種被琉璃王所圍。目連欲化鐵城以護之。如來不聽。以業不可逃)</span>大聖皆以業報不然之也。故可為而不為不仁也。不可為而不為。何謂不仁乎。若乃得理雖傷謂之義也。失理雖存未云義也。丹均薄於堯舜<span class='note-inline'>(以其不才故薄之。而不使嗣位也)</span>管蔡夷於周旦<span class='note-inline'>(管蔡二叔流言謗周公。周公不以骨肉而不誅。遂殺管叔而[殺/米]蔡叔)</span>鄭莊克段<span class='note-inline'>(共叔段鄭莊公之母弟也。以作亂莊公克之于偃)</span>石碏屠厚<span class='note-inline'>(石碏石厚之父。厚與公子州吁弑衛桓公自立。問定君於碏碏使朝陳而殺之也)</span>蓋骨肉是忍也。保宗祧為事也。舉其刑法以示將來。使不子不弟之流是懼是厲。如調達善星。儻假鴻私免其罪戾。則勸天下之為逆耳。故呼食唾以辱之<span class='note-inline'>(調達學神通已。化作一小兒。於闍王[月*來]上。闍王因唾其口。調達承而食之。故佛以此辱為食唾之人)</span>彰重苦以期之<span class='note-inline'>(佛夜行道。善星以時久欲歇。遂假作薄俱羅鬼恐佛。故陷地獄)</span>使臭味所同有恥且格<span class='note-inline'>(格正也。雖於骨肉似有恥辱理歸於正同族為臭味同)</span>罔有務倖于其免矣<span class='note-inline'>(不以倖門而免之也)</span>由是聖人刑自邇而及遠。不密親而間疏。大權之義於焉何測。若迺大禮與天地同節。道德與天地同尊。聖人與道德同體。而君父率乎禮則尊天地。尊天地則親道德。親道德。則敬聖人。敬聖人則合天地之節。廣道德之風矣。非我大聖要上以求尊重。蓋君父由道德而自尊重之也。禮法既彰而人是俲。故使形儀異俗。則不異者禮敬之。順道德也。形儀不異俗。使異俗者禮敬之。則背道德也。雖異者不必賢於不異。不異者不必愚於異。然土石之偶旌其像飾猶可敬也<span class='note-inline'>(土木偶雕塑像也)</span>農賈之子表其服貌安不敬也<span class='note-inline'>(四姓出家皆同釋族。不以賤族而不敬也)</span>敬其不肖猶愈不敬<span class='note-inline'>(不以凡庸而敬之猶勝不敬)</span>存夫羊而識禮<span class='note-inline'>(魯之常禮。必殺羊告朔於廟。自文公後不行告朔之禮。猶祭羊而已。至哀公時。子貢為司倉主祭廟告朔之禮。因君不視朔。遂兼欲廢祭羊之事。夫子曰。爾愛其羊。我愛其禮。君雖不視朔見羊猶知此禮。若兼去羊則禮無所記。今敬亦然)</span>市駿骨以招賢<span class='note-inline'>(昔燕昭王將慕賢士。郭隗曰。請王以黃金築臺而尊於臣。則四方之賢者至矣。以臣不肖王尚用之。況賢者乎。昔有求龍馬不獲。有得死馬首者上之。王以千金相醻。聞者皆至。一月獲三龍馬。請王尊臣。後果有樂毅等數人而至)</span>蓋人倫之大道也。故君父敬不敬在已以沙門受不受在人非大聖必欲抑君父致敬沙門必當欲坐受拜揖。禮云。子新冠而母拜<span class='note-inline'>(禮記冠義云。已冠而字之。成人之道也。見於母母拜之。見於兄弟兄弟拜之。成□而具為禮也)</span>介冑者不拜。皆不失君親之敬也。況儒有不臣天子不仕諸侯者乎<span class='note-inline'>(若巢許四皓等)</span>若乃摩耶假壽待為佛母。聖既誕矣。還形于天<span class='note-inline'>(華嚴經。過去未來諸佛皆以摩耶為母。生佛既了。遂歸于天)</span>母子有裕。奚非福乎。昔夏啟生而母化為石<span class='note-inline'>(帝王世紀曰。鮌納葉氏女曰脩已山行見流星意感。又吞意茨三年不產。後破背而生禹。今蜀汶山廣葉縣有地名石細。乃禹母化石處。又禹欲通轅山。謂塗山女曰。餉我聞鍾鼓聲而來。禹躍石能中鼓聲女往餉見禹方化動。而至嵩山下化為石女。方孕啟禹曰。我子石也。歸破而生啟母化為石也)</span>伊尹生而母為空桑<span class='note-inline'>(伊尹湯相生而母化為空桑)</span>豈則不祥耶。故二教直辯於此生。釋教統示於他生。如彼二母化為桑石。精魂何往。聖母俯瞰日月下哀。人世實則福履將之矣。賓曰。虐魏門誅於內信。昏周不類於玄侶<span class='note-inline'>(魏太武拓跋燾。太延五年滅法。有藏沙門者死。周武宇文邕。建德二年滅佛教玄僧也類享)</span>使統宇嗷嗷王澤竭焉。始若有逞終則遄害<span class='note-inline'>(二王初滅法。似協于志。尋亦終於惡疾也)</span>彼何至於此哉。主人曰。沴氣蒸而五義敗矣。姦邪作而萬靈怒矣<span class='note-inline'>(五行既敗。百神是怒)</span>故天之所助者順也。人之所助者信也。匪信匪順。人天合誅焉。得不亡乎<span class='note-inline'>(書云。天作孽猶可逃。自作孽不可逭)</span>初魏太祖太宗<span class='note-inline'>(太祖拓跋珪。太宗柘跋嗣。號明帝。太祖武帝長子)</span>篤於因緣之教。沙門法果。戒行精純。開演法籍。太祖詔為沙門統。太宗彌加崇敬。授以輔國宜城子忠信侯安城公盡辭焉。帝幸其居。以門狹不容輿輦。詔廣之。八十而卒。帝親臨其喪。贈老壽將軍<span class='note-inline'>(皆旌帝之寵也)</span>趙靈公世祖即位<span class='note-inline'>(太武皇帝)</span>初遵行之。每引高德沙門。與之譚論。四月八日輿像於廣衢。帝御門臨檻。散花稽顙致敬。但以八歲在極。訪國政於司徒崔皓。皓極言莊老。深蠧釋宗。帝雅信重求方術士。及得天師寇謙。詔諸州鎮立道壇。會蓋吳反於杏城。關中騷擾。太延五年己卯。帝西伐長安<span class='note-inline'>(後魏時都平城)</span>時沙門有種麥於寺中者御騶牧。帝入寺觀馬。從官窺便。室有財產弓矢牧守。富豪所寄藏物萬計。時帝年二十四。春秋方富。寡於理學。覩其事符於崔皓之言。由是下詔。焚破經像。惟留臺下四寺如長安。太平真君五年。又下詔。王公已下至於庶人。有私養沙門者。限其年二月十五日。過期不出。沙門身死。容者誅一門。時宗恭奉太子監國表諫。刑殺沙門濫酷。又非圖像之罪。今宜罷其道。杜諸寺門。世不修奉。土木丹青自然毀滅。奏不行。是歲太子晃師沙門玄高皓譖皆死<span class='note-inline'>(與太子皆也)</span>七年春三月。詔佛法一切蕩除。沙門無少長悉坑之。宗恭言雖不用猶緩宣詔命令。遠近各得祕藏。逃匿為計。皓死於十一年間。武帝彌留。為閹人宗愛所害<span class='note-inline'>(後魏初都平城。姓拓跋。至孝文皇帝乃遷都洛陽。方改姓元氏。西魏依宇文泰都長安。東魏撤洛陽宮闕都鄴城也)</span>初崔寇同從駕。寇爭而崔不從。寇曰。卿今促年壽滅門戶矣<span class='note-inline'>(竟臨誅仍令溲其口小便也)</span>周高祖以沙門應黑讖。初太祖黑泰挾魏西奔。衣物旗幟盡尚黑。於後沙門並著黃衣。齊民尤忌。而周人以為莫黑匪烏誅烏姓也。莫黑匪豆誅竇姓也。有衛元嵩反服<span class='note-inline'>(蜀新繁縣人。反服上狀沙汰)</span>黃冠張賓相耦耕<span class='note-inline'>(耦對耕以墾於宗教春秋二五耦晉國)</span>帝躬受符籙。天和四年己丑春三月。大集三教有嘉聞者。并文武二千餘人。僉議興廢不克定。夏四月詔司隷甄鸞詳較之。五年鸞上笑道論<span class='note-inline'>(在藏)</span>。帝以彰露道法訛醜甚矣俾燎之。道安獻二教論。帝謀稍寢。至建德三年夏五月。資二教相毀其計復行。釋李同棄於芻狗<span class='note-inline'>(芻狗草作狗也。老子道經以萬物為芻狗也)</span>坑像誅人不可聞也。六年春周師克齊。自以為滅教之祐<span class='note-inline'>(建德六年正月十九日平北齊。得秦制傳玉璽。方四寸。文曰。受命于天既壽永昌。得州五十五。郡一百六十一。縣三百八十五。戶三百萬二千五百二十八。口三千萬二千八百八十六。二月師還)</span>七年改元曰宣政。是歲不及甞。而崩於雲陽也<span class='note-inline'>(甞秋祭也。六月帝崩。太子贇立日宣帝改元宣政。又改大成大象年。荒淫酒色入市人稅各一錢。尋立太子為帝。自稱天元皇帝)</span>夫貪夫重利。何顧於君親。如商臣蒯瞶無避惡也<span class='note-inline'>(商臣楚成王太子也。弑父仍加惡諡。父目不瞑。改諡為成。乃瞑受唅。蒯瞶衛靈公太子欲殺母。南子不捷遂奔公薨乃立蒯瞶之子輒。父子相攻爭國出入相殺。豈避於惡名也)</span>拓跋以譖言而殺元子<span class='note-inline'>(太子晃為宗愛譖云淫于內。帝怒。晃懼誅將謀逆。帝乃詐死。使召太子至。以銕籠罩之撻三百。遂殺之擲棘中。常侍宗愛尋害帝)</span>宇文以猜忌而害家宰<span class='note-inline'>(晉公宇文護。為太宰執政。帝疑忌之。建德元年三月。帝自以簡擊殺之於宮內。帝自總萬機)</span>彼尚鯨鯢於骨肉。而豈能仁恕於道德乎<span class='note-inline'>(鯨鯢之魚大而好鬪)</span>故今三尺童子無不抵掌太息於其事也<span class='note-inline'>(抵掌擊手掌而譚說也)</span>哀彼二武不得為鬼。何厚顏於祖考乎。賓曰。魏靈太后造浮圖。罄億兆之產。屹若造化。人實保之。天若棄之。故一朝為災。煙焰赩乎九垓。蒸焦貫於重垠。未喻天意可得辯乎。主人曰。夫物以合度為德。失度為孽。為德則常。為孽則亡。胡氏孽矣。過於大壯故也。豈神鬼之庸蓋人力也。其高千尺。其層有九。剎上金瓶容二十五斛。金承露盤一十一重。四角鐵鎖四道引剎。並垂金鐸如一斛器。四面各有三門。間以六窓。朱扉鏤鐶。繡柱金鋪。秋風朗夜熠爚耀空。鏗鏘之響聞十餘里。延袤博敞。登降崢嶸。居閻浮提為第一也<span class='note-inline'>(易曰。古者穴居而野處。後世聖人易之以宮室。上棟下宇以待風雨。蓋取諸大壯未有違謙越禮能其壯者也)</span>雖盛則極矣。而南有強隣。中分日月<span class='note-inline'>(時太后居洛陽。武　金陵)</span>國有姦臣。求主之瘼<span class='note-inline'>(謂爾朱榮之類)</span>金玉既竭。物役亦苦。其後爾朱乘釁。震動瀍洛河橋之下衣冠葬於魚鼈矣<span class='note-inline'>(太后不脩德政。爾朱榮等抗表云。今海內皆言。先帝為鴆毒所害。奉未言之兒。以臨四海。榮乃率眾渡河遂至洛陽。使騎拘太后及少主等。並沈于河)</span>昔後趙尚書張離張良各起一大塔。佛圖澄謂之曰。事佛在於清淨無欲。慈矜為心。檀越宣奉大法。貪悋未已。畋獵無度。積聚無窮。方受見世之罪。何福報之可希。耶離等後並被誅。惟人心無寄。故託塔像以辯理詣則宜見聖人慈恕之心矣。若外伐佞善。內祕殘虐。必業害所鍾。非聖力而能黨之也。且大聖割肌塗膚。等情無二<span class='note-inline'>(如來有三平等。一左以旃檀塗。右以利刀割。中一人非塗非割。如來於此三人心皆平等)</span>曷可以一塔而與其非善乎。故為善者當以善至善。不可以非善至善。書云。牝鷄無晨。牝鷄之晨惟家之索。荒哉胡后索元氏之家矣<span class='note-inline'>(牧誓文也。以婦人知國政。喻母鷄代雄鷄鳴則人家當蕭索也。喻胡后知政)</span>雖欲樹不世之功。而實營家之不造焉<span class='note-inline'>(後魏靈太后胡氏。宣武之后孝明之母也。曰胡充華。尊為皇后。孝明幼。太后臨朝稱制。淫亂于朝。命侍臣射不能者罰之。自射針孔中之大悅。大臣宣淫有揚白花者有才貌。后逼之。白花懼禍及乃奔梁。太后追思不已。令文士作歌詞。日夜令宮人連唱踏聲甚悽切矣。黃門侍郎元順諫之。明帝崩后臨朝)</span>書曰。黍禝非馨。明德惟馨。易曰。東隣殺牛。不如西隣之禴。祭言鬼神享于克誠。而況聖人乎。或有謂不道之財為善猶愈於濟惡不宜顯貶者。彼乃阿利容非輕本重末之士也。夫沙門貯販為像。律家不禮<span class='note-inline'>(不重非道也)</span>狐丘盜財為食。義士却吐<span class='note-inline'>(袁精目者。甞飢於道。狐丘之見而餉之。因問。子何人也。曰。我狐丘之。憫子飢竊父飯以餉子也。曰。吾義士也。不食子無義之食。遂兩手據地嘔之而死矣。出列子也)</span>禮曰。父母既沒必求仁者之粟以祀之。此之謂禮。是知財由不義不為福也。若使誠如所論。蓋小人於不道中自辯優劣。其由賞兇酗之子以不繼父為德<span class='note-inline'>(不紹父凶酗為德)</span>胠篋之盜。以能行仁義為賢<span class='note-inline'>(鬼谷子曰。胠篋探囊胠旁也。從傍開取物為胠也)</span>非是昭犬典之流訓也。賓曰。梁武盡志弘宣。名冠宇宙。宜天勳遐統降天永命何分崩離析骨肉相殘。非畢世而有裕乎<span class='note-inline'>(梁武帝蕭衍受齊禪。志崇佛教。宗廟素食。身披法服。捨身入寺。臣下具錢贖歸。至侯景作逆。石頭城陷憤悶而崩。簡文孝元並皆遇害也)</span>主人曰。曆數在天。知微在聖。而賢者猶其昧之。況謏才之所宜言乎<span class='note-inline'>(謏寡薄也)</span>大統蕭氏。膺大寶之位。行聖人之教。或不見聖人之心遠矣。夫服文彩帶利劍。負扆以臨群后。何必損已為臺隷乎<span class='note-inline'>(臺隸賤者。又作皂隸通)</span>必若厭黃屋齊卑宮<span class='note-inline'>(齊好也)</span>胡不歷有德而高讓。履金繩而不返<span class='note-inline'>(胡何也。祇園以金繩界地)</span>豈俟君臣之請歟<span class='note-inline'>(梁武居萬乘之尊。三度捨身沒常住以供賤隸。朝臣以錢一萬意贖之遂還)</span>楊朱云。唐堯偽讓以享福。夷齊真讓而致餒。況梁氏兼亡於真偽乎。雖四十五年江表無事。而政刑襄缺。禮樂崩弛。征傜不減。鰥寡無告。君倡臣和。父倡子和。自謂無為致理。高談治國。遂使侯景伺隙。憑天作威。既喪其身。亦棄其族。上九在元。安得無悔<span class='note-inline'>(易乾卦上九辭六。亢龍有悔。處上位之極。為言知進不知退。知存不知亡。知得而不知喪也。太清元年侯景反於壽春。遂濟江圍臺城。陳帝之十失援軍莫有鬪志。遂陷臺城。景自為丞相。帝憂憤成病。口苦索蜜不得荷荷而卒。年八十六)</span>宋文帝謂求那跋摩曰。弟子常欲齊戒。不殺迫以身徇於物不獲從志。法師何以教之。跋摩曰。帝王與匹夫。所修各異。匹夫身賤名劣。言令不威。若不克己苦躬將何為用。帝王以四海為家。萬民為子。出一嘉言士女以悅。布一善政人神以和。固當刑不夭命役無勞力。則使風雨順時。寒暖應節。百穀滋繁。桑麻欝茂。如此持齊。齊亦大矣。如此不殺。德亦眾矣<span class='note-inline'>(清潔為齊。防非為戒)</span>寧在闕半日之餐。全一禽之命。然後方為弘濟耶。帝撫几曰。法師所言真謂開悟人心。明達物理。可謂談於人天之際矣。懿哉若人。非獨誘進於真門抑亦俾興於王化。而齊之與戒。雖天子至庶人達其至理。猶五孝不同其經也<span class='note-inline'>(天子以愽愛廣敬為孝。諸侯以不驕謹法為孝。卿大夫以遵法約禮為孝。士以愛父同君為孝。庶人以謹身養親為孝)</span>聞一以知二者。其在宋文乎<span class='note-inline'>(文帝名義隆。宋高祖第三子。即位改元元嘉。有文武之才。蘊寬明之德。勤苦節儉在位三十年)</span>向使梁武納大麓難庶官順考古慎厥終<span class='note-inline'>(麓錄也。謂親萬機。選任眾官惟難得人。順稽古帝道而行之敬慎其終也。所謂安必思危。治不忘亂之道也)</span>省乎前言。而或不及於此難也<span class='note-inline'>(若梁武常省前言。恐不及侯氏之難)</span>其太子綱<span class='note-inline'>(簡文也。帝第三子)</span>綸<span class='note-inline'>(卲陵王也)</span>紀<span class='note-inline'>(益州<span class='corr'>刺</span>史武陵王也)</span>宗室諸王亟弄文墨。請帝自講。勅答曰。汝等未達稼穡之艱難。安知天下之負重。庸主少君所以繼踵顛覆。皆由安不思危。況復未安者耶。殷鑒不遠在於前世。吾今所行雖異曩日。但知講說不憂國事。則與彼人異術同亡耳<span class='note-inline'>(術道路也)</span>而前後累請。帝亦累拒。但年高氣昏。精華已竭。家有佞父之子。朝無匪躬之士。前否後允卒如所言<span class='note-inline'>(如異術同亡之言。暨俟景作亂帝崩之後。景立簡文。尋幽之於永福省以絕人望。景尋弑之。及王僧辯破侯景立孝元帝。後魏兵至城陷被擒。仍賦詩為土囊殞之。前梁四主國歸陳。後梁三主國入隋)</span>賓曰。一人失馭已塞天譴。百工周行何咎預難。致使死者股荷首倚而日繼之乎。主人曰。是何言歟。夫君辱臣死。況君死耶。凡帝天下者以任忠良為聖。忠良以衛社禝為賢。故文武之臣。進思盡忠。退思補過。雖當時應金陵之氣。偶時邕之運。台袞不聞於廟算。征帥匪思於取勝。是以尸素之門各各以文章自衒<span class='note-inline'>(沈約．何尚之．顏延年等)</span>如法寶聯璧．形神滅論．并答佛性二諦難等。君罔其威。臣與害隣<span class='note-inline'>(罔無也。害侯景)</span>綢繆苑囿。物役非任。莊氏云。庖人雖不治庖。尸祝豈可越於罇俎耶。昔陳平不對於廩粟<span class='note-inline'>(文帝問周勃。天下粟廩多少庫藏錢物出入日有多少。周勃流汗而不能對問陳平。平云。廩庫之事各有司存。宰相但調陰陽而已)</span>邴吉但問於牛喘<span class='note-inline'>(丙吉。字少卿。北海人。漢宣帝時為相。見喘牛問之來近遠。若近則是陰陽失度)</span>故為王者當為於無為<span class='note-inline'>(天子垂衣裳而端拱冕旒黈纊而已。此即無為也)</span>不以己能於有為。不以己能於無為。不使君為於無為也<span class='note-inline'>(臣不能執政使君自主之也)</span>由是燎原之火焯厥無赦<span class='note-inline'>(書云。惡之易也。若火之燎于原。不可向邇。其由可撲滅乎)</span>脫輻輿尸<span class='note-inline'>(易小畜卦九二辭也輿脫輻師卦六五爻辭云弟子輿尸)</span>何嗟及矣。詩曰。靖恭爾位。正直是與。神之聽之。式穀以汝<span class='note-inline'>(詩小雅靖治也。尒汝也。式用也。穀祿也。言敬治汝職位政事。正直之人乃與為倫。神聽汝之所為。用福與汝)</span>彼不與直式穀何望焉。賓曰。憍陳如弊服五錢。須菩提華房百寶。俱聖人也<span class='note-inline'>(憍陳如。亦云憍陳那。則五俱倫也。不求華飾耳。須菩提出家之後久不得道果。佛問阿難。阿難云。闕於寶翫之具故也。佛令阿難為置。阿難無寶具。佛令王宮借之布於房內。即得解脫。證阿羅漢果)</span>衡岳終身一衲<span class='note-inline'>(南嶽惠思也)</span>玄景每曙更衣<span class='note-inline'>(高僧玄景。每日必換新衣。經於身則以施人)</span>俱高僧也。將修于已四者何先。主人曰。善乎善者無不善。不善乎善者無可善。故此四者克不克在于我。可不可不在乎物<span class='note-inline'>(能修不能修在於人。非由乎外物也)</span>何則夫貧則獨善其身。富則博施廣濟。奢則務禮。儉則近仁。是賢智也。貧則隕穫。富則家食<span class='note-inline'>(大畜卦文也。大畜之實以之養賢。命賢者不家食也)</span>奢則僭逸<span class='note-inline'>(不遜故也。若季氏等)</span>儉則固陋<span class='note-inline'>(如晏嬰儉不合禮。皆為固陋也)</span>是愚鄙也。故聖不隔於貧富。處貧富俱為聖人。賢不隔於奢儉。處奢儉俱為高僧。古人言。儉德之恭也。侈惡之大也。而實不德不儉惡盈而侈誠為禍胎安不忌歟。易曰。豐其屋。蔀其家。窺其戶。閴其無人。三歲不覿凶<span class='note-inline'>(蔀覆障也。易豊卦上六爻辭也。其意云。無德而祿身之災也。三年必受其殃。故云閴其無人也)</span>但繒纊皮革。聖慈所許。今有行之則為寡德。反之則為合道。是惑也<span class='note-inline'>(以著絲綿者為寡德。以屏棄為合道。殊不知如來有開遮之道。以俗情堅執也)</span>其有務自苦節。麻艾充軀。高靜其業。茲可尚也。若矯行沽名。服輕緆曳纖絇<span class='note-inline'>(沽賣也。矯誑也。緆細布也。本無道德。詐見孤節。以細布為衣。以黲布作襪。何儉之有)</span>誠則侈靡傷財。孰為廉士。夫服者心行之表。得其儀則鮮辱寡過。違其義則啟姦納害。故禮云。君子居縗絰則有哀色。居端冕則有敬色。居介冑則有不可辱色。方茲沙門居稻畦則當有虛靜之色<span class='note-inline'>(稻畦袈裟也。佛見水田指示阿難言。我弟子當割截為衣。如此水田有出生之義。可以生於福田也)</span>虛者道也。故所服在乎道不必抑以皮纊而舉氈紵獎人務詐矣<span class='note-inline'>(若專獎布紵。則詭詐者務於矯飾也)</span>梁沈約以沙門食肉。小教雖容而後教塞違。蠶綿之理則何不然。但教來遺闕非所可也。遂撰究竟慈悲論。廣申其例。然慮沈說非也<span class='note-inline'>(沈約。字休文。吳興武康人。流寓孤貧。篤志好學。晝夜不捨。母恐其勞。常減油滅火。及佐梁武龍飛。累遷尚書。久居端揆。有志臺司。帝終不用。致書徐勉。勉為言於帝。但加鼓吹而已。約性不飲酒少嗜慾。左目重瞳子。腰有紫志。聚書二萬卷。為丹陽尹侍中。卒官著晉宋齊等書)</span>雖欲廣顯其特見。而聖人之意或則不然。夫因患制戒。去損就益。食肉之過。凶而無謀<span class='note-inline'>(涅槃經云。食肉之人眾生遠離。楞嚴云。是諸佛怨。斷大慈種。一切鬼神夜臥䑛其脣吻。福德日消)</span>仁智猶鄙。況聖人乎<span class='note-inline'>(孟子曰。是以君子之於禽獸也。見其生不忍見其死。聞其聲不忍食其肉。是以不近庖厨)</span>綈革資形儀服修潔世人未甞譏之<span class='note-inline'>(故馬勝比丘以威儀攝眾也)</span>聖人由其美之。故經云。懸繒幡蓋。又云。柔軟繒纊以為絪褥<span class='note-inline'>(法華經)</span>若酌以今所未斷由經未至者而涅槃許有憍奢耶衣<span class='note-inline'>(謂赤色好衣也。又名衣上服價直千萬。施佛及僧)</span>何為不備哉。但蕭陳之世。人過乎信。法教滋彰。甞讀齊太子并梁陳書。屢捨袞冕乘輿寶玉。為諸經懺。秉筆流辭。以菩薩行願為童戲也。方於周魏則愈求於風教則病矣。賓曰。法雲馳騖吊慶。譏者謂之侫。靈裕儉陋布褐。時議謂之矯<span class='note-inline'>(法雲者。周處之後。丁母憂。毀瘠過禮。累曰不食。殆不勝喪。僧旻諫之曰。聖人制禮。賢者俯就。不賢者企及毀不滅性。尚出儒書。況佛有旨。近奉色養。遠發菩提。況恩愛之賊不可寬放。乃割哀情。微進粥食。靈裕以周滅法。乃潛形世。瓌衣斬縗。三升之布頭絰麻帶。如喪考妣。誓得佛法更始。方襲舊儀)</span>夫如是德行。安得不媮乎<span class='note-inline'>(媮薄也)</span>主人曰。書云。與人無求備。禮云。以義度人則難為人<span class='note-inline'>(不可求備也)</span>以人望人則賢者可知已矣<span class='note-inline'>(以賢望不賢則知勝劣也)</span>夫以法服趑趄。為法則辱已。不為法則兼辱法<span class='note-inline'>(為數為眾趨塵猶可庶幾。非此則為辱也)</span>但大士或以理通為美<span class='note-inline'>(違教順理亦可行也。然教有權實矣)</span>故黃裳元吉信在內也<span class='note-inline'>(坤卦六五辭也。黃中正之色也。裳下之飾也。坤為臣道盡美於下任夫文理垂黃裳以獲元吉。如法雲等。為法趨塵也)</span>晉文公譎而不正。非不霸也<span class='note-inline'>(文公重耳也。復晉之後。大霸諸侯。將朝周自嫌強盛。遂召王使出而行覲禮。夫子云。以臣召君不可訓。故春秋改云天王狩于河陽也。是為譎而不正也)</span>如雲者豈得不為高僧乎。其人天縱英敏。挺生于世。感通靈瑞。身死言立。實為法之祥也<span class='note-inline'>(雲母吳氏生雲日。見祥雲滿空。故名之為法雲。住義興莊嚴寺。講法華淨名等經。如疾風應變。時人謂之幻法師)</span>然方彼遠公影不出山。迹不入俗。迎送不過虎溪。慧熙莓苔一徑三十餘載端坐榻。心兩頭塵合固則忝矣<span class='note-inline'>(蜀空惠寺僧慧熙。成都人。幼好篇詠。因與大石寺沙彌道徵連唱詩章遂成言。隙乃迴意。栖心禪觀。及具受。乃遍習經律究三論。夜宿本房。但坐床。心兩頭塵合。自餘房地。唯有一蹤。餘並莓苔也)</span>靈裕曰。吾縱矯世為善。猶愈於直心為惡。斯則言興於古人繼之在裕矣。夫管晏皆為賢大夫也。管僣晏陋。前禮卒同譏之<span class='note-inline'>(管仲齊大夫夷吾也。娵三國九女。官事不攝。以樹屏塞門。及置反坫。皆為僣也。然相桓公。九合諸侯。尊獎王室。責楚苞茅。故稱賢也。晏嬰齊大夫。性儉䐁肩不掩豆之類。然相景公。一言省刑。等皆得稱賢也。但幾其儉)</span>曾子曰。國奢示人以儉。國儉示人以禮。晏子之然也<span class='note-inline'>(齊景公有馬千駟。死之日民無德而稱焉。故晏子示之以儉)</span>但沈潛者不盡得魚龍之變。處陸者不盡得飛走之功<span class='note-inline'>(物象不可以盡窮其性也)</span>豈衣縫掖則盡孔門之學<span class='note-inline'>(縫掖大袖。雖稱儒士。實昧典墳。徒號書生。安知稽古)</span>冠芙蓉則盡老聖之風<span class='note-inline'>(俾貪命米。豈尚清虛。唯讀竈經寧窮道德)</span>。執鐶杖則盡釋氏之道<span class='note-inline'>(只憑一毳。便過浮生。不勵進修。安知討習)</span>而則有揭其短長。望厓而信。望厓而沮。沮未必喪其賢。信未必得其人<span class='note-inline'>(唯人難知自知亦難)</span>且仲尼採數千年賢智所行之事為禮樂。使一士百年之內行之。固不究也<span class='note-inline'>(仲尼以天縱之才生。魯襄公二十二年。十八歲往西周問禮。門徒三千。達者七十二。魯哀公十一年。自衛返魯。修春秋。述易道。刪詩書。定禮樂。而古之賢哲明窮一經。鬚鬢皓首莫得其涯也。故云仰之彌高。鑽之彌堅)</span>況善惡不相遠。攻一是則亦一非隨焉。故陳司敗以諱國惡為黨<span class='note-inline'>(陳司敗問夫子昭公知禮乎。子曰。知禮。曰君娶於吳為同姓豈知禮。司敗曰。吾聞君子不黨。君子亦有黨乎。以諱國惡為是黨君知禮非也。若不黨為是則彰國惡為非也)</span>季康子以問晝寢為忤。而忠不必恭。恭不必孝。孝不必義。今釋氏子統億世所行之善。而欲使一身一世行之。固不可也。遂有智而無節<span class='note-inline'>(有慧解而無節操也)</span>質而篤道<span class='note-inline'>(撲鈍而純直者)</span>勤體被物。尚行專已。但可嘉其所能矜其所不能。非構廈則榱梠期之<span class='note-inline'>(榱椽也。梠桷端連綿木)</span>將無廢也<span class='note-inline'>(雖非梁棟之才。亦可小用也)</span>驥稱其德不稱其力。鳳稱其瑞不稱其鷙。夫何備哉<span class='note-inline'>(鷙搏擊也)</span>賓曰。虐周之際。靜靄剖心<span class='note-inline'>(靄諫周武。極言抗旨。不遂乃入山。遍割身肉。以腸桂樹。剖心而卒。卒後骨坐不侄)</span>靈裕縗絰。慧遠奔喪<span class='note-inline'>(北遠也。奔竄山林避道喪也)</span>普曠簪笏<span class='note-inline'>(曠樊川郿人。值周武沙汰置通道觀選俊才三百學士。曠應召仍剃髮帽以烏紗。斷決如流。至教興出家也)</span>孰為賢乎。主人曰。彼各任其能也。靜靄以不克荷負。殺身動俗。雖無當時之益。而實彰君之罪也。其若尸諫謀與後悔懷沙之恨。不其怨乎<span class='note-inline'>(衛靈公。常寵彌子瑕。史鰌數諫不納。及死令家人陳尸於窓下。君必臨喪。若問云大夫生欲進蘧伯玉退彌子瑕不遂。所以死不成喪。君果問。遂納其事令遷尸於堂位。屈原諫楚懷王不納。遂懷沙沈汨羅江而死。靄事同之也)</span>靈裕以吾教運鍾百六<span class='note-inline'>(百六四千六百一十七歲為一元。一百六歲曰陽九之厄。出文選三國名臣讚)</span>苴杖而斬<span class='note-inline'>(若喪考妣之服)</span>無喪而服去國而亡故也<span class='note-inline'>(建德二年癸巳滅法。甲午興。丁酉君薨。辛丑國滅也)</span>慧遠法嗣在已避世圖存。數不終否。必授以泰。但己存而法亡。於我如不亡也<span class='note-inline'>(教興重演故也)</span>普曠以哀樂俯仰與時推移。為鳶能天。為魚能淵。晦恥和光。潛伺興替。貌雖改而氣不可奪也。古者殷亡。而三人異志。仲尼皆曰仁乎<span class='note-inline'>(微子啟紂庶兄。先奔周以存宗廟之計。箕子紂之諸父。囚國佯狂比干諫而剖心。雖殊行而同稱仁)</span>賓曰。萬德歸仁。仁無不死。為無為者俟河之清<span class='note-inline'>(修行期道何年乃證)</span>曷若咀味靈英浸澤雲腴輕舉神丹下可躋年高者上昇免為一凾之腐骨。實長生之良算也。今而何謂端居待化歟。主人曰。長生由乎仙骨。仙骨者吾教謂之宿植德本。自非累世陶冶塵滓修鍊精魂。寧可率由枯蕪燋石而詎能度世耶。故長桑漸乎仙階。扁鵲救世為名。莊周遷於桐柏。蓋功未備而不登于雲天。克遐其壽矣。若階由宿學。何不志於釋氏乎。夫黃帝乘蒼龍。列子之御風。王喬之飛舄<span class='note-inline'>(軒轅乘龍仙於鼎湖。列御寇乘風而行出。莊子王喬為葉令化舄為鳧而乘之也)</span>彼宿有仙骨焉。於其人也。猶介之有龜。羽之有鶴。宿稟氣運之所壽也。非龜之介。非鶴之羽。雖同其族。莫得其方也<span class='note-inline'>(如黿鼉之屬。又如眾禽之類)</span>若使傚而得成者。仲尼之門。德行之儔。生無不貴。知無不博。何不精意求之變化。以克永世乎。周穆<span class='note-inline'>(乘八駿。會王母於瑤池。可不求長生羽化之藥)</span>秦皇<span class='note-inline'>(方士往蓬萊採藥。竟死沙丘)</span>漢武<span class='note-inline'>(好道求仙。竟歸蒿里)</span>燕昭方士有幾存乎。惑慕者眾矣。得者誰矣。歷於所獲不多於所喪矣。夫老耼含粹孕靈。立五千文治于家國。道味凝乎太和。至德含乎太虛。故能壽能少以隱以顯。至若駕螭鸞。挾日月。磅礴宇宙。出入死生。假彼神用以彰道德。非謂不撤腥肥不潔心慮。但由克意草木。而能駐彼爽口腐腸之性命者也。故老聖云。孔德之容惟道是從<span class='note-inline'>(孔甚也。從順也。言甚有容德之人。所行唯以虛極之道是順也)</span>夫師以德義為本。疑游覆以張其末。其或本之病矣。末奚以為<span class='note-inline'>(德行為本。伎藝為末)</span>而吾教雖有神仙五通之化。皆由定力而後乃成矣。晉單道開服松脂吞細石。能日行七百里。而不能過百年之壽<span class='note-inline'>(高僧單道開。好道常餐松脂。竟歸無常)</span>梁慧約餌松木凡三十餘年。年近于期頤<span class='note-inline'>(亦高僧。禮記期頤百歲也)</span>長生之道未有聞也。但世途好修惡短惑惑然不自決。吾教以去殺施食為長壽因。胡不遵歟。世途好堅惡朽惑惑然不自決。吾教以除難授法為不壞因。胡不勉歟。至若以凡世言之處萬載。若旦暮同盡者也。夫新新之運未甞不為物就化。修者君此世之化。短者先後世之化。與不化奚異焉<span class='note-inline'>(莊生云。生者死之悲。死者生之悲也)</span>故古之達者安時而處。順哀樂之所不能入矣。孟孫問於楊朱曰。有人於此。愛生貴身。以祈不死可乎。曰理無久生。夫生非貴所能存。身非愛所能厚。且久生奚為。五情好惡古猶今也。四體安危古猶今也。世事苦樂古猶今也。變易治亂古猶今也。既聞之矣。既見之矣。既遍之矣。百年猶厭其多。況久生之苦乎<span class='note-inline'>(居世若不進道。修行長生亦奚以為)</span>賓曰。子貢問於孔子曰。死人有知乎。子曰。吾欲言有知。將恐孝子順孫妨生以送死。吾欲言無知。將恐不孝之子孫棄其親而不葬賜。欲知有知與無知。非今之急。後當自知之矣<span class='note-inline'>(出家語也)</span>仲獻子曰<span class='note-inline'>(仲獻子。仲孫蔑也)</span>夏后氏用盟器示民無知也。殷人用祭器示民有知也。周人兼用之示民有疑也。因緣之經將必極焉<span class='note-inline'>(此乃三世因緣之事。儒教未明。故有茲問也)</span>主人曰。死者形謝而精神有往。綿續五道輪復無窮<span class='note-inline'>(以無明發行支感愛取潤。見在十支因。未來二支果。<span class='corr'>輪</span>迴無已)</span>此以彼生為死。彼以此死為生也<span class='note-inline'>(南華文也。死有生是生有死也。生有生則死有死也)</span>故為鬼則有知是死不為鬼則無知也。而鬼有小大焉。大則知大。小則知小。至若岳瀆社禝為綱為紀大焉。在檐霤在戶竈為罔蜽為蜲蛇小焉。季路問事鬼神。仲尼亦所未答<span class='note-inline'>(但云未能事人焉能事鬼)</span>以其冥道幽昧慮益生人之惑矣。宋何承天云。生必有死。形斃神散。猶春榮秋落四時代換。奚有更受形哉。詩曰。三后在天。言精靈之昇遐也<span class='note-inline'>(神滅論也)</span>顏延之讓曰。若精靈必果異乎。草木則受形之論無乃更資。將由三后萃善報在生天。若徒有精靈尚無體狀。未知在天當何憑以立也。梁范縝形神滅論云。宗廟祭饗。周孔之道以敬也。申生伯有恢怪之妖也<span class='note-inline'>(狐突往曲沃見申生使之御云夷吾對余無禮余得請於帝當以晉卑秦言訖而滅後惠公果為秦獲鄭殺伯有後忽介甲而見也)</span>雖人間有鬼。自是天地之一物。如人畜類。非死者而為之也。當時詔百官精詳曉諭其人愚反非聖人之法不可教也。易曰。仰以觀於天文。俯以察於地理。是知幽明之故原始反終。是故知死生之說。精氣為物。遊魂為變。是故知鬼神之情狀。斯言所謂至矣哉。文子稱黃帝之形有[序-予+(林/木)]而神不化。以不化之化乘變無窮。延陵季子適于齊。長子死葬於嬴博之間<span class='note-inline'>(嬴博齊地。太山縣也)</span>其坎深不至泉殮以時服曰骨肉歸于土命也。若魂氣為變無所不之仲尼賢之也<span class='note-inline'>(莊子將死。弟子欲厚葬莊子曰。吾以天地為棺椁。日月為連壁。星辰為珠璣。萬物為資送。吾葬具不備耶。何以加其弟子。曰吾恐烏鳶之食夫子也。莊子曰。在上為烏鳶食。在下為螻蟻食。奪彼與此何其偏耶)</span>。</p>

<p class='juan'>北山錄卷第五</p></div>
</div><!-- end of div[@id='body'] -->
</body></html>