<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>僧羯磨</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />僧羯磨卷下<span class='note-inline'>(出《四分律》)</span></p><p class="byline">西太原寺沙門懷素集</p>
<div class='div-other'><a id='mulu17' />
<p class='h1'>治人篇第十三</p><p>與呵責羯磨法<span class='note-inline'>(案律有二法，僧應與作呵責羯磨：非法說法、法說非法，乃至說、不說亦如是；乃至舉羯磨亦如是。復有三事，僧應與作呵責羯磨：謂破戒、破見、破威儀；乃至舉羯磨亦如是。復有比丘憙共鬪諍，共相罵詈，口出刀劍，互求長短；若復有餘比丘鬪諍，往彼勸助，是故令僧未有諍事便有諍事，已有諍事而不除滅。佛言：「聽僧與作呵責白四。」集僧；集已，為作舉；作舉已，為作憶念；作憶念已，應與罪；與罪已，如是作：)</span></p>
<p>大德僧聽！此某甲比丘，憙共鬪諍，共相罵詈，口出刀劍，互求長短。彼自共鬪諍已，若復有餘比丘鬪諍者，即復往彼勸言：「汝等勉力，莫不如他！汝等多聞智慧，財富亦勝，多有知識；我等當為汝作伴黨。」令僧未有諍事而有諍事，已有諍事而不除滅。若僧時到，僧忍聽，僧為某甲比丘作呵責羯磨，若後復更鬪諍，共相罵詈者，眾僧當更增罪治。白如是。</p>
<p>大德僧聽！此某甲比丘，憙共鬪諍，共相罵詈，口出刀劍，互求長短。彼自共鬪諍已，若復有餘比丘鬪諍者，即復往彼勸言：「汝等勉力，莫不如他！汝等智慧多聞，財富亦勝，多有知識；我等當為汝作伴黨。」令僧未有諍事而有諍事，已有諍事而不除滅。僧為某甲比丘作呵責羯磨。誰諸長老忍僧與某甲比丘作呵責羯磨，若後復更鬪諍，共相罵詈者，眾僧當更增罪治。忍者默然，誰不忍者說。<span class='note-inline'>(三說。)</span>僧已忍為某甲比丘作呵責羯磨竟。僧忍，默然故，是事如是持。<span class='note-inline'>(彼得法已，修行七五之行。此七五行，具如上明。)</span></p>
<p>解呵責羯磨法<span class='note-inline'>(若眾僧在小食上、後食上、若說法、若布薩，被呵責羯磨人，正衣服，脫革屣，在一面住，䠒跪合掌，白如是言：)</span></p>
<p>大德僧！受我懺悔。自今已去，自責心，止不復作。<span class='note-inline'>(佛言：「若隨順眾僧，無所違逆，求解呵責羯磨。聽解，作白四羯磨。」僧應觀察，有五法不應為解，謂違上七五之行；有五法應為解呵責，謂不違上七五之行。應至僧中，具儀作如是乞：)</span></p>
<p>大德僧聽！我某甲比丘，僧與作呵責羯磨。我今隨順眾僧，無所違逆，從僧乞解呵責羯磨。願僧慈愍故，為我解呵責羯磨。<span class='note-inline'>(三說。僧應如是與法。)</span></p>
<p>大德僧聽！某甲比丘，僧為作呵責羯磨。彼比丘隨順眾僧，無所違逆，從僧乞解呵責羯磨。若僧時到，僧忍聽，解某甲比丘呵責羯磨。白如是。</p>
<p>大德僧聽！此某甲比丘，僧為作呵責羯磨。彼比丘隨順眾僧，無所違逆，從僧乞解呵責羯磨。誰諸長老忍僧為某甲比丘解呵責羯磨者默然，誰不忍者說。<span class='note-inline'>(三說)</span>僧已忍解某甲比丘呵責羯磨竟。僧忍，默然故，是事如是持。</p>
<p>與擯羯磨法<span class='note-inline'>(時有比丘行惡行，污他家。言惡行者，自種花樹、教他種等。言污家者，有四種事：一、依家污家，二、依利養污家，三、依親友污家，四、依僧伽藍污家。此比丘行惡行，污他家，見聞皆具。佛言：「聽僧為作擯白四。」此作及解，文如律明。)</span></p>
<p>與依止羯磨法<span class='note-inline'>(若比丘癡無所知，多犯眾罪，共白衣雜住而相親附，不順佛法。佛言：「聽僧為作依止白四。」謂遣依止有德人住，不得稱方國土等作。此作及解，亦文如律。)</span></p>
<p>與遮不至白衣家羯磨法<span class='note-inline'>(白衣有五法，僧應為作遮不至白衣家羯磨：此人恭敬父、母、沙門、婆羅門、所應持者堅持不捨。比丘有十法，僧應與作遮不至白衣家羯磨：惡說罵白衣家、方便令白衣家損減、作無利、作無住處、鬪亂白衣、於白衣前謗佛法僧、在白衣前作下賤罵、如法許白衣而不實。此作及差使送懺<span class='corr'>悔</span>、解等，亦文如律。)</span></p>
<p>與不見罪舉羯磨法<span class='note-inline'>(時有比丘犯罪，餘比丘語言：「汝犯罪見不？」答言：「不見。」佛言：「聽僧與作不見罪舉白四。」此作及解，亦如律。)</span></p>
<p>與不懺悔罪舉羯磨法<span class='note-inline'>(若有比丘犯罪，諸比丘語言：「汝有罪懺悔。」答言：「不懺悔。」佛言：「聽僧與作不懺悔罪舉白四。」此作及解，亦文如律。)</span></p>
<p>與不捨惡見舉羯磨法<span class='note-inline'>(若有比丘如是惡見生，作如是言：「我知佛所說法，犯婬欲非障道法。」佛言：「聽僧為作呵諫白四。」諫法如文。彼比丘僧與作呵諫，故不捨惡見。佛言：「與作不捨惡見舉白四。」此作及解，亦文如律。)</span></p>
<p>與狂癡羯磨法<span class='note-inline'>(有三種狂癡：一、說戒時，或憶或不憶、或來或不來，二、或憶而來，三、或不憶不來；是謂三種狂癡。是中下二，不應與作；初一應作白二羯磨。應如是與。)</span></p>
<p>大德僧聽！此某甲比丘心亂狂癡，或憶說戒或不憶說戒、或來或不來。若僧時到，僧忍聽，僧與某甲比丘作心亂狂癡羯磨，或憶或不憶、或來或不來僧作羯磨說戒。白如是。</p>
<p>大德僧聽！此某甲比丘心亂狂癡，或憶說戒或不憶說戒、或來或不來。僧與某甲比丘作心亂狂癡羯磨，或憶或不憶、或來或不來作羯磨說戒。誰諸長老忍僧與某甲比丘作心亂狂癡，或憶或不憶、或來或不來作羯磨說戒者默然，誰不忍者說。僧已忍與某甲比丘作心亂狂癡，或憶或不憶、或來或不來作羯磨竟。僧忍，默然故，是事如是持。</p>
<p>解狂癡羯磨法<span class='note-inline'>(若狂病止，應白二解。彼應具儀，作如是乞。)</span></p>
<p>大德僧聽！我某甲比丘，先得狂癡病。說戒時，或憶或不憶、或來或不來，眾僧與我作狂癡病羯磨。作已，病還得止，今從眾僧乞解狂癡羯磨。<span class='note-inline'>(三說。僧應與法。)</span></p>
<p>大德僧聽！此某甲比丘，先得狂癡病。彼說戒時，或憶或不憶、或來或不來，眾僧與作狂癡病羯磨。與作羯磨已，狂癡病還得止，今從眾僧乞解狂癡病羯磨。若僧時到，僧忍聽，與解狂癡病羯磨。白如是。</p>
<p>大德僧聽！此某甲比丘，先得狂癡病，彼說戒時，或憶或不憶、或來或不來，眾僧與作狂癡病羯磨。與作羯磨已，狂癡病還得止，今從眾僧乞解狂癡病羯磨。誰諸長老忍僧與某甲比丘解狂癡病羯磨者默然，誰不忍者說。僧已忍與某甲比丘解狂癡病羯磨竟。僧忍，默然故，是事如是持。<span class='note-inline'>(佛言：「隨狂病時與作羯磨；狂止，還解。」)</span></p>
<p>與學家羯磨法<span class='note-inline'>(時有居士家，夫婦俱得信樂，為佛弟子。諸佛見諦弟子常法：於諸比丘無所愛惜，乃至身肉。若諸比丘至家，常與飲食及諸供養，故令貧窮，衣食乏盡。佛言：「聽僧與彼居士作學家羯磨。」應如是作。)</span></p>
<p>大德僧聽！於某城中某居士家，夫婦得信，為佛弟子，財物竭盡。若僧時到，僧忍聽，僧今與作學家羯磨，諸比丘不得在某家受食食。白如是。</p>
<p>大德僧聽！於某城中某居士家，夫婦得信，為佛弟子，財物竭盡；僧今與作學家羯磨，諸比丘不得在某家受食食。誰諸長老忍僧與某居士作學家羯磨者默然，誰不忍者說。僧已忍與某居士作學家羯磨竟。僧忍，默然故，是事如是持。<span class='note-inline'>(若先受請、若有病、若置地與、若從人受、若學家施後財物還多，無犯。)</span></p>
<p>解學家羯磨法<span class='note-inline'>(若學家財物還多，從僧乞解學家羯磨者，僧應白二為解。應如是作。)</span></p>
<p>大德僧聽！於某城中某居士家，夫婦得信，為佛弟子，好施，財物竭盡，僧先與作學家羯磨；今財物還多，從僧乞解學家羯磨。若僧時到，僧忍聽，解學家羯磨。白如是。</p>
<p>大德僧聽！於某城中某居士家，夫婦得信，為佛弟子，財物還多；僧今與某居士解學家羯磨。誰諸長老忍僧與某居士解學家羯磨者默然，誰不忍者說。僧已忍與某居士解學家羯磨竟。僧忍，默然故，是事如是持。</p>
<p>作餘語羯磨法<span class='note-inline'>(時有比丘犯罪，諸比丘問言：「汝自知犯罪不耶？」即以餘事報諸比丘：「汝向誰語？為說何事？為論何理？為語我？為語誰耶？是誰犯罪？罪由何生？我不見罪！云何言我有罪？」佛言：「自今已去，聽白已，名作餘語。」應如是白：)</span></p>
<p>大德僧聽！此某甲比丘犯罪。諸比丘問言：「汝今自知犯罪不耶？」此比丘即以餘事報諸比丘言：「汝向誰語？為說何事？為論何理？為我說？為餘人說？誰犯罪？罪由何生？我不見罪！」若僧時到，僧忍聽，當名某甲比丘作餘語。白如是。<span class='note-inline'>(作是白已，名作餘語。若未白前作餘語者，一切盡突吉羅；若作白已作餘語者，一切盡波逸提。)</span></p>
<p>作觸惱羯磨法<span class='note-inline'>(時有比丘，眾僧立制不得作餘語已，便觸惱僧：喚來不來，不喚來便來，應起不起，不應起便起，應語不語，不應語便語。佛言：「聽僧與此比丘作白羯磨已，名作觸惱。」作如是白：)</span></p>
<p>大德僧聽！此某甲比丘，僧名作餘語已，便觸惱眾僧：喚來不來，不喚來便來；應起不起，不應起便起；應語不語，不應語便語。若僧時到，僧忍聽，制某甲比丘，名作觸惱。白如是。<span class='note-inline'>(如是白已，名作觸惱僧。未白前觸惱僧者，一切盡突吉羅；若作白已觸惱僧者，一切盡波逸提。)</span></p>
<p>惡馬治法<span class='note-inline'>(時有比丘，惡性不受諫語，多犯眾罪。餘比丘語言：「汝犯罪見不？」答言：「不見。」僧應捨棄莫問，語如是言：)</span></p>
<p>汝今不見罪，汝所往之處，彼亦當舉汝罪，為汝作自言，不聽汝作阿㝹婆陀，不聽布薩自恣。如調馬師，惡馬難調，即合所繫韁<span class='corr'>杙</span>棄之；汝比丘不自見罪，亦復如是，一切捨棄。汝所往之處，乃至不聽汝布薩自恣。<span class='note-inline'>(是人不應求聽，此即是聽。)</span></p>
<p>梵罰治法<span class='note-inline'>(時有比丘，惡性犯戒，復不受諫，作默擯治。應如是作。)</span></p>
<p>一切比丘默擯不與語，是梵罰治。<span class='note-inline'>(然不改者)</span>將詣眾中，諸人共彈使出，莫與說戒，亦莫與法會從事。</p>
<p>捨教授比丘尼法<span class='note-inline'>(時六群比丘尼、沙彌尼、式叉摩那，來至寺內，共比丘、沙彌共住，更相調弄，共唄、共哭、或共戲笑，亂諸坐禪比丘。佛言：「應喚來謫罰。若不改者，應為沙彌尼和上、闍梨作捨教授羯磨。」)</span></p>
<p>與白衣家作覆鉢羯磨法<span class='note-inline'>(佛言：「白衣家有五法，不應與作覆鉢：不孝順父、不孝順母、不敬沙門、不敬婆羅門、不供事比丘。有五法應作，即反上是。復有十法，眾僧應與作覆鉢：罵謗比丘、為比丘作損減、作無利益、方便令無住處、鬪亂比丘、於比丘前說佛法僧惡、以無根不淨法謗比丘、若犯比丘尼。如是九八七六五四三二一，與作覆鉢。」應如是與。)</span></p>
<p>大德僧聽！此某甲，某甲比丘清淨，而以無根波羅夷法謗。若僧時到，僧忍聽，僧今為此某甲作覆鉢不相往來。白如是。</p>
<p>大德僧聽！此某甲，某甲比丘清淨，而以無根波羅夷法謗；今僧為某甲作覆鉢不相往來。誰諸長老忍僧為某甲作覆鉢不相往來者默然，誰不忍者說。僧已忍為某甲作覆鉢不相往來竟。僧忍，默然故，是事如是持。</p>
<p>差比丘使告白衣法<span class='note-inline'>(佛言：「應白二羯磨差一比丘為使，告白衣令知。」其使比丘應具八德。八德及差，廣如律明。此使比丘往至彼家，不應受床坐飲食供養等，直應語云：)</span></p>
<p>今僧為汝作覆鉢不相往來。<span class='note-inline'>(彼若不解，應廣為說。彼人若言：「作何方便解我覆鉢，還相往來者。」彼使應語云：「汝應往懺悔眾僧。彼若懺悔，隨順眾僧，不敢違逆，從僧乞解覆鉢，還相往來者，僧應為解。」解文如律。)</span></p>
</div>
<div class='div-other'><a id='mulu18' />
<p class='h1'>設諫篇第十四</p><p>諫破僧法<span class='note-inline'>(若比丘方便欲破和合僧，受破僧法，堅持不捨。彼比丘諫此比丘言：)</span></p>
<p>大德！莫方便欲破和合僧，莫受破僧法，堅持不捨。大德！當與僧和合，歡喜不諍，同一水乳，於佛法中有增益安樂住。大德！可捨此事，莫令僧作呵諫，而犯重罪。<span class='note-inline'>(若用語者善，若不用語者)</span>復令比丘、比丘尼、優婆塞、優婆夷、若王、大臣、種種異道沙門、婆羅門求，若餘方比丘聞知其人，信用言者，應來。<span class='note-inline'>(若用言者善，若不用言者)</span>應作白。<span class='note-inline'>(作白已，應更求：)</span>大德！我已白竟，餘有羯磨在。汝今可捨此事，莫令僧為汝作羯磨，更犯重罪。<span class='note-inline'>(若用語者善，若不用語者)</span>應作初羯磨。<span class='note-inline'>(作初羯磨已，應更求：)</span>大德！我已白作初羯磨竟，餘有二羯磨在。汝可捨此事，莫令僧更為汝作羯磨，而犯重罪。<span class='note-inline'>(若用言者善，若不用言者)</span>應作第二羯磨。<span class='note-inline'>(作第二已，應更求云：)</span>大德！我已作白二羯磨竟，餘有一羯磨在。汝可捨此事，莫令僧更為汝作羯磨，而犯重罪。<span class='note-inline'>(若能捨者善，若不能捨者)</span>與說第三羯磨。<span class='note-inline'>(說第三羯磨竟，僧伽婆尸沙。作白二羯磨竟，捨者，三偷蘭遮。作白一羯磨竟，捨者，二偷蘭遮。作白竟，捨者，一偷蘭遮。若初白未竟，捨者，突吉羅。若一切未白前，方便欲破和合僧，受破和合僧法，堅持不捨，一切突吉羅。羯磨法體，具如律明。)</span></p>
<p>諫破僧助伴法<span class='note-inline'>(眾僧諫彼破僧比丘時，復有非法群黨比丘，一、二、三、眾多，語諸比丘言：「大德！汝莫諫此比丘，此比丘是法語比丘、律語比丘；此比丘所說，我等忍可。」諸比丘應語言：)</span>汝莫作是語，言：「此比丘是法語比丘、律語比丘；此比丘所說，我等忍可。」而此比丘非法語比丘、非律語比丘。汝等莫壞和合僧，當助和合僧。大德！與僧和合，歡喜不諍等。如前。<span class='note-inline'>(羯磨法體，亦如律明。)</span></p>
<p>諫被擯謗僧法<span class='note-inline'>(時有比丘行惡行，污他家，見聞皆具。僧作擯法，便謗僧言：「諸比丘有愛、有恚、有怖、有癡，有如是同罪比丘，有驅者、有不驅者。」諸比丘應語彼言：)</span></p>
<p>大德！污他家亦見亦聞，行惡行亦見亦聞。大德！污他家，行惡行，可捨此事，莫為僧所呵，更犯重罪。<span class='note-inline'>(若隨語者善；若不隨語者，乃至與說第三，如上。白四法體，亦如律明。)</span></p>
<p>諫惡性不受語法<span class='note-inline'>(若比丘惡性不受人語，諸比丘以戒律如法教授，自身作不可共語，語諸比丘言：「大德！莫語我若好、若惡，我亦不語諸大德若好、若惡。大德止！不須諫我。」彼比丘諫此比丘言：)</span></p>
<p>大德！莫自作不可共語，當作可共語。大德如法諫諸比丘，諸比丘亦當如法諫大德。如是佛弟子眾，得增益展轉相教，展轉相諫，展轉懺悔。大德！可捨此事，莫為僧所呵，更犯重罪。<span class='note-inline'>(若隨語者善；若不隨語者，乃至第三，如上。白四法體，亦如律明。)</span></p>
<p>諫惡見說欲不障道法<span class='note-inline'>(彼比丘作如是言：「我知佛所說法，行婬欲非障道法。」諸善比丘應諫此比丘言：)</span></p>
<p>汝莫作是語，莫謗世尊，謗世尊者不善，世尊不作是語。世尊無數方便說行婬欲是障道法。汝今可捨此事，莫為僧所呵，更犯罪。<span class='note-inline'>(若隨語者善；若不隨語者，乃至第三，如上。白四法體，亦如律明。呵諫說欲不障道沙彌法，同此無異。)</span></p>
<p>諫犯罪法<span class='note-inline'>(時有比丘欲犯波羅夷乃至惡說，諸比丘應諫此比丘言：)</span></p>
<p>大德！莫作語是，此不應爾。大德所作，非法、非律、非佛所教。<span class='note-inline'>(然此比丘不從諸善比丘如法諫勸，即便犯戒。若此比丘自知所作是，明他諫者非，故作，犯根本；不從語者，突吉羅。若此比丘自知所作非，明他諫者是，故作，犯根本；不從語者，波逸提。若無智人、不知諫法，應語彼云：)</span>汝可問汝和上、阿闍梨，更學問誦經，知諫法已，然後設諫。</p>
</div>
<div class='div-other'><a id='mulu19' />
<p class='h1'>滅諍篇第十五</p><p>與現前毘尼法<span class='note-inline'>(時諸比丘，人不現前，便作羯磨。佛言：「不應人不現前而作羯磨。」)</span></p>
<p>自今已去，為諸比丘結現前毘尼滅諍，應如是說現前毘尼。<span class='note-inline'>(但現前有五，謂：法、毘尼、人、僧、界。云何法現前？所持法滅諍者是。云何毘尼現前？所持毘尼滅諍者是。云何人現前？言義往返者是。云何僧現前？同羯磨和合集一處，不來者囑授，在現前應呵者不呵是。云何界現前？在界內羯磨作制治者是。)</span></p>
<p>與憶念毘尼法<span class='note-inline'>(時諸比丘實不犯重罪波羅夷、僧伽婆尸沙、偷蘭遮，諸比丘皆言犯重罪。問言：「汝憶犯重罪不？」彼不憶犯，答言：「我不憶犯如是罪。」即語諸比丘言：「長老！莫數詰<span class='corr'>問</span>我。」諸比丘故詰問不止。佛言：「聽僧為作憶念毘尼白四羯磨。」乞作如文。)</span></p>
<p>自今已去，與諸比丘結憶念毘尼滅諍，應如是說憶念毘尼。<span class='note-inline'>(云何憶念毘尼？彼比丘此罪，更不應舉、不應作憶念。)</span></p>
<p>與不癡毘尼法<span class='note-inline'>(時有比丘癡狂心亂，多犯眾罪，非沙門法，言無齊限，行來出入不順威儀。後還得心時，諸比丘言：「犯重罪波羅夷、僧伽婆尸沙。」問言：「汝憶犯重罪不？」彼即答言：「我先癡狂心亂時多犯眾罪，非我故作，是狂癡耳。諸長老不須數見難詰。」諸比丘故難詰不止。佛言：「聽僧與作不癡毘尼白四羯磨。」乞作如文。)</span></p>
<p>自今已去，與諸比丘結不癡毘尼滅諍，應如是說不癡毘尼。<span class='note-inline'>(云何不癡毘尼？彼比丘此罪，更不應舉、不應作憶念。)</span></p>
<p>與自言治毘尼法<span class='note-inline'>(比丘以天眼清淨，見比丘犯戒，不取自言，牽出門外。佛言：「不應如是。若於異時，亦不應如是。令彼伏罪然後與罪，不應不自伏罪而與罪。」)</span></p>
<p>自今已去，為諸比丘結自言治滅諍，應如是說自言毘尼。<span class='note-inline'>(是中人現前者，受懺者、懺悔者是。云何自言？說罪名、說罪種懺悔者是。云何治？自責汝心，生厭離也。)</span></p>
<p>與多人語毘尼法<span class='note-inline'>(諸比丘諍事現前不能滅者，應多求如法比丘行舍羅滅諍，以籌多表語。)</span></p>
<p>自今已去，為諸比丘結用多人語滅諍法，應如是說用多人語。<span class='note-inline'>(云何多人語？若用多人說，持法、持毘尼、持摩夷。)</span></p>
<p>與罪處所毘尼法<span class='note-inline'>(時諸比丘犯罪，前後相違。佛言：「聽僧與彼比丘作罪處所白四羯磨。」應如是與：集僧；集已，為作舉；作舉已，與作憶念；作憶念已，與罪。作法如文。作已，順行七五之行。)</span></p>
<p>自今已去，為諸比丘結罪處所滅諍法，應如是說結罪處所。<span class='note-inline'>(云何罪處所？彼比丘此罪，與作舉、作憶念者是。)</span></p>
<p>與草覆地毘尼法<span class='note-inline'>(諸比丘作念：「我曹多犯眾戒，非沙門法，亦作亦說，出入無限。若我曹還自共善問此事，或能令此諍事轉深重，經歷年月，不得如法、如毘尼、如佛所教滅除諍事，令僧不得安樂。」佛言：「應滅此諍，猶如草覆地。」)</span></p>
<p>自今已去，為諸比丘結如草覆地滅諍法，應如是說如草覆地。<span class='note-inline'>(云何草覆地？此<span class='corr'>罪</span>更不說罪名、罪種懺悔者是。)</span></p>
<p>諍有四種<span class='note-inline'>(言諍、覓諍、犯諍、事諍。云何言諍？比丘共比丘諍言，引十八諍事：法、非法，乃至說、不說。若以如是相共諍言語，遂彼此共鬪，是為言諍。云何覓諍？若比丘與比丘覓罪，以三舉事：破戒、破見、破威儀，見、聞、疑，作如是相覓罪，共語不妄，求伴勢力，安慰其意，若舉、作憶念，若安此事、若不安此事，不癡、不脫，是為覓諍。云何犯諍？犯七種罪，波羅夷乃至惡說，是為犯諍。云何事諍？言諍中事作，覓諍中事作，犯諍中事作，是為事諍。舉藥對諍，律文廣明。)</span>◎</p>
</div>
<div class='div-other'><a id='mulu20' />◎
<p class='h1'>雜行篇第十六</p><p>結說戒堂法<span class='note-inline'>(律言：不知當於何處說戒？佛言：「聽作說戒堂。應一比丘具儀唱某大堂、閣上堂、經行堂、若河側、若樹下、若石側、生草處已。」應如是作。)</span></p>
<p>大德僧聽！若僧時到，僧忍聽，在某處作說戒堂。白如是。</p>
<p>大德僧聽！今眾僧在某處作說戒堂。誰諸長老忍僧在某處作說戒堂者默然，誰不忍者說。僧已忍聽在某處作說戒堂竟。僧忍，默然故，是事如是持。</p>
<p>解說戒堂法<span class='note-inline'>(時諸比丘先立說戒堂，復欲餘處立。聽解前說戒堂，然後更結。應如是解。)</span></p>
<p>大德僧聽！若僧時到，僧忍聽，解某處說戒堂。白如是。</p>
<p>大德僧聽！今僧解某處說戒堂。誰諸長老忍僧解某處說戒堂者默然，誰不忍者說。僧已忍解某處說戒堂竟。僧忍，默然故，是事如是持。</p>
<p>結庫藏法<span class='note-inline'>(時客比丘來，移衣物著餘房，不堅牢。佛聽別房結作庫藏屋。應一比丘唱某房、若溫室、若重屋、若經行處，作庫藏屋。唱已，應如是作。)</span></p>
<p>大德僧聽！若僧時到，僧忍聽，僧結某甲房作庫藏屋。白如是。</p>
<p>大德僧聽！僧結某甲房作庫藏屋。誰諸長老忍僧結某甲房作庫藏屋者默然，誰不忍者說。僧已忍結某甲房作庫藏屋竟。僧忍，默然故，是事如是持。<span class='note-inline'>(若庫藏不堅牢，聽差守庫藏人，具德如上。若不肯者，與福饒、與粥。若故不肯，一切所受衣食分，應與二分。若故不肯，當如法治。)</span></p>
<p>解庫藏法<span class='note-inline'>(文略無解，應翻結云：)</span></p>
<p>大德僧聽！若僧時到，僧忍聽，僧解某甲房庫藏屋。白如是。</p>
<p>大德僧聽！僧解某甲房庫藏屋。誰諸長老忍僧解某甲房庫藏屋者默然，誰不忍者說。僧已忍解某甲房庫藏屋竟。僧忍，默然故，是事如是持。</p>
<p>與無主為<span class='corr'>己</span>造房法<span class='note-inline'>(彼比丘看無難、無妨處已，僧中具儀，作如是乞：)</span></p>
<p>大德僧聽！我某甲比丘，自乞作屋，無主，自為<span class='corr'>己</span>，我今從僧乞處分無難、無妨處。<span class='note-inline'>(三說。僧應觀察此比丘為可信不？若可信者，即當聽作；若不可信者，一切僧應到彼看。若僧不去，遣僧中可信者看。若彼處有難、有妨處，不應與處分。若無難、有妨處，有難、無妨處，亦不應與處分。若無難、無妨處，應與處分。作如是與：)</span></p>
<p>大德僧聽！某甲比丘，自求作屋，無主，自為<span class='corr'>己</span>，從僧乞處分無難、無妨處。若僧時到，僧忍聽，僧今與某甲比丘處分無難、無妨處。白如是。</p>
<p>大德僧聽！某甲比丘，自求作屋，無主，自為<span class='corr'>己</span>，從僧乞處分無難、無妨處；僧今與某甲比丘處分無難、無妨處。誰諸長老忍僧與某甲比丘處分無難、無妨處者默然，誰不忍者說。僧已忍與某甲比丘處分無難、無妨處竟。僧忍，默然故，是事如是持。<span class='note-inline'>(有主造房，文同，但稱有主為異。)</span></p>
<p>與結不失衣法<span class='note-inline'>(時有比丘得乾痟病，有糞掃僧伽梨患重，自思念言：「世尊與諸比丘結戒，不得離衣宿。我今得乾痟病，有糞掃僧伽梨極重，有因緣欲往人間行，不堪持行。」佛言：「自今已去，聽僧與此病比丘結不失衣白二羯磨。」應至僧中，具儀作如是乞。)</span></p>
<p>大德僧聽！我某甲比丘得乾痟病，此糞掃僧伽梨重，有因緣事欲人間行，不堪持行，我今從僧乞結不失衣法。<span class='note-inline'>(三說。僧如是與。)</span></p>
<p>大德僧聽！某甲比丘得乾痟病，有糞掃僧伽梨重，有因緣事欲人間行，不堪持行，從僧乞結不失衣法。若僧時到，僧忍聽，與此比丘結不失衣法。白如是。</p>
<p>大德僧聽！某甲比丘得乾痟病，有糞掃僧伽梨重，有因緣事欲人間行，不堪持行，從僧乞結不失衣法；今僧與某甲比丘結不失衣法。誰諸長老忍僧與某甲比丘結不失衣法者默然，誰不忍者說。僧已忍與某甲比丘結不失衣法竟。僧忍，默然故，是事如是持。</p>
<p>與作新臥具法<span class='note-inline'>(時有比丘得乾痟病，有糞掃臥具極重，自念：「世尊制戒，作新臥具持至六年；若減六年，不捨故臥具，更作新者，尼薩耆波逸提。我今得乾痟病，此臥具重，不堪持行。」佛言：「聽僧與彼比丘白二羯磨。」當往僧中，具儀作如是乞。)</span></p>
<p>大德僧聽！我某甲比丘得乾痟病，有小因緣欲人間行，有糞掃臥具極重，不堪持行，我今從僧乞作新臥具羯磨。<span class='note-inline'>(三說。僧如是與。)</span></p>
<p>大德僧聽！此某甲比丘得乾痟病，欲人間行，有糞掃臥具重，今從僧乞作新臥具羯磨。若僧時到，僧忍聽，僧與此某甲比丘作新臥具羯磨。白如是。</p>
<p>大德僧聽！此某甲比丘得乾痟病，有糞掃臥具重，欲人間遊行，今從僧乞更作新臥具羯磨；僧與此某甲比丘更作新臥具羯磨。誰諸長老忍僧與此某甲比丘更作新臥具羯磨者默然，誰不忍者說。僧已忍與某甲比丘更作新臥具羯磨竟。僧忍，默然故，是事如是持。</p>
<p>與畜杖絡囊法<span class='note-inline'>(時有比丘羸老，不能無絡囊盛鉢無杖而行。佛言：「聽僧與彼老比丘作杖絡囊白二羯磨。」應至僧中，具儀作如是乞。)</span></p>
<p>大德僧聽！我某甲比丘老病，不能無絡囊盛鉢無杖而行，今從僧乞畜杖絡囊。願僧聽我某甲比丘畜杖絡囊，慈愍故。<span class='note-inline'>(三說。僧應如是與法。)</span></p>
<p>大德僧聽！此某甲比丘羸老，不能無絡囊盛鉢無杖而行，今從僧乞杖絡囊。若僧時到，僧忍聽，與某甲比丘杖絡囊。白如是。</p>
<p>大德僧聽！此某甲比丘羸老，不能無杖絡囊而行，今從僧乞杖絡囊；僧今與此某甲比丘杖絡囊。誰諸長老忍僧與某甲比丘杖絡囊者默然，誰不忍者說。僧已忍與某甲比丘杖絡囊竟。僧忍，默然故，是事如是持。</p>
<p>六念法<span class='note-inline'>(依《僧祇》云：)</span>第一念：<span class='note-inline'>(謂知日數，月之大小、黑白。稱云：)</span>此月大<span class='note-inline'>(月小稱小)</span>，白月一日乃至十五日。<span class='note-inline'>(黑月應云：)</span>黑月一日乃至十四、十五日。<span class='note-inline'>(西方本制，月有黑白，白月純大，黑有小大；此土，月以三十日為。故作念者，通知大小，即應此方立其月法；別言黑白一二日等，復順西方本制月日。)</span></p>
<p>第二念：<span class='note-inline'>(謂知食處。食處不定，隨其食處稱云：)</span>或食僧常食、或常乞食、或受彼請、或自食等。<span class='note-inline'>(若無食處，稱云：)</span>今日念不背請食。</p>
<p>第三念：<span class='note-inline'>(謂知受戒時日歲數。稱云：)</span>我於某年某月某日某時，一尺木若干影，受具足戒，無夏。<span class='note-inline'>(若有夏者，隨夏稱之。)</span></p>
<p>第四念：<span class='note-inline'>(謂知衣鉢緣資有無具闕。若衣鉢有闕者，隨有稱云：)</span><span class='corr'>某</span>衣及鉢具。<span class='note-inline'>(餘不具者，稱云：)</span>某衣及鉢不具，念當時具。<span class='note-inline'>(若總具足，應云：)</span>三衣鉢具。<span class='note-inline'>(餘長衣藥鉢，念知已淨、未淨。若有未淨者，稱云：)</span>有某長衣及藥鉢未作淨，念當說淨。<span class='note-inline'>(若無，稱云：)</span>無長衣藥鉢。</p>
<p>第五念：<span class='note-inline'>(謂知食之同別。勸與眾同，稱云：)</span>不別眾食。</p>
<p>第六念：<span class='note-inline'>(謂知病不？有病者云：)</span>我今有病，念當療治。<span class='note-inline'>(無病者云：)</span>我今無病，依眾行道。</p>
<p>捨請法<span class='note-inline'>(若比丘無病及施衣緣，一日之中有多請者，應自受一請，餘者，轉施與人。作如是言：)</span></p>
<p>長老！某甲家請我施五正食，我應往彼，今布施汝。<span class='note-inline'>(若不捨前請，受後請食，食者，咽咽波逸提；若不捨後請，受前請食，食者，咽咽突吉羅。)</span></p>
<p>作餘食法<span class='note-inline'>(食有二種：一者正食，二者不正食。不正食者，謂：根、莖食等。此非正食，非足。正食者，謂：飯、麨、乾飯、魚、及肉。若粥初出釜，以草畫之不合者，是正食，不得食。於五種食中，若食一一食令飽足已，捨威儀，不作餘食法，食者，咽咽波逸提。若欲食者，持食至一未足食比丘所，作如是言：)</span></p>
<p>大德！我足食已，知是看是，此作餘食法。<span class='note-inline'>(彼比丘應取少許食已，語此比丘言：)</span>長老！我已食止，汝取食之。<span class='note-inline'>(彼應答言：)</span>爾。<span class='note-inline'>(作此法已，得隨意食。)</span></p>
<p>別眾食白入出法<span class='note-inline'>(別眾者，若四人、若過四人。若二人、三人，隨意食。四人、若過，應分二部更互食。若比丘有別眾食因緣，欲入食者，當起白言：)</span>我有某別眾食緣，欲求入。<span class='note-inline'>(佛言：「當聽隨上座次入。」別眾食緣者，病時、作衣時、施衣時、道行時、船行時、大眾集時、沙門施食時。若比丘無別眾食因緣，彼比丘即當起白言：)</span>我於此別眾食中無因緣，欲求出。<span class='note-inline'>(佛言：「聽出。」若比丘別眾食，咽咽波逸提。若有因緣不說，突吉羅。)</span></p>
<p>前食後食詣餘家囑授法<span class='note-inline'>(諸比丘大有請處，畏慎不敢入城。佛言：「聽諸比丘相囑入城；若獨一房者，當囑比房比丘。」作如是言：)</span></p>
<p>大德一心念！我某甲比丘，已受某甲請。今有某緣，入某聚落，至某甲家，白大德令知。<span class='note-inline'>(病時、作衣時、施衣時，開不囑授。若囑授已，欲<span class='corr'>詣</span>所去處而中道還；或不至所囑處，更詣餘家，乃至庫藏處、聚落邊房、及尼伽藍；若至所囑處白衣家還出；如是等，皆失前囑授，若欲往者，當更囑授。)</span></p>
<p>非時入聚落囑授法<span class='note-inline'>(若有僧事、塔寺事、瞻病比丘事，聽囑授入聚落。若獨房者，當囑比房比丘。作如是言：)</span></p>
<p>長老一心念！我某甲比丘，非時入某聚落，至某甲家，為某緣故，白長老令知。<span class='note-inline'>(若道由村過、若有啟白、若喚、受請、或為力勢所持、繫縛等，不犯。)</span></p>
</div>
<div class='div-other'><a id='mulu21' />
<p class='h1'>修奉篇第十七</p><p>爾時世尊告諸比丘：「汝等諦聽，善思念之！若比丘說相似文句，遮法毘尼，此比丘令多人不得利益，作諸苦業，以滅正法；若比丘隨順文句，不違法毘尼，如此比丘利益多人，不令作眾苦業，正法久住。是故諸比丘，汝等當隨順文句，勿令增減、違法毘尼，當如是學。」佛說如是，諸比丘聞，歡喜信樂受持。</p>
<p>爾時佛告諸比丘：「如來出世，見眾過失，故以一義為諸聲聞結戒：攝取於僧。以此一義故，如來為諸聲聞結戒。」佛說如是，諸比丘聞，歡喜信樂受持。乃至正法久住，句句亦如是。</p>
<p>爾時佛告諸比丘：「如來出世，以一義故，為諸比丘制呵責羯磨：攝取於僧。以是一義故，如來出世為諸比丘制呵責羯磨。」佛說如是，諸比丘聞，歡喜信樂受持。乃至正法久住，句句亦如是。如是擯羯磨、依止羯磨、遮不至白衣家羯磨，作不見罪舉羯磨、不懺悔羯磨、惡見不捨羯磨，檢校法律所制，制受依止、制梵罰、制舉、制憶念、制求聽、制自言、制遮阿㝹婆陀、制遮說戒、制遮自恣、制戒、制說戒、制布薩、制布薩羯磨、制自恣、制自恣羯磨、制單白羯磨、制白二羯磨、制白四羯磨、制與覆藏、與本日治、與摩那埵、與出罪、制四波羅夷、制十三僧伽婆尸沙、二不定法、三十尼薩耆、九十波逸提、四波羅提提舍尼、式叉迦羅尼、七滅諍，一一句如呵責羯磨。</p>
<p>爾時佛告諸比丘：「有二見，出家人不應行：非法見法，法見非法。復有二見：毘尼言非毘尼，非毘尼言毘尼。復有二見：非犯見犯，犯見非犯。復有二見：輕而見重，重而見輕。復有二見：有餘見無餘，無餘見有餘。復有二見：麁惡見非麁惡，非麁惡見麁惡。復有二見：舊法見非舊法，非舊法見舊法。復有二見：制見非制，非制見制。復有二見：說見非說，非說見說。復有二見：酒見非酒，非酒見酒。復有二見：飲見非飲，非飲見飲。復有二見：食見非食，非食見食。復有二見：時見非時，非時見時。復有二見：淨見不淨，不淨見淨。復有二見：重見非重，非重見重。復有二見：難見非難，非難見難。復有二見：無蟲見蟲，蟲見無蟲。復有二見：破見不破，不破見破。復有二見：種見非種，非種見種。復有二見：已解義見未解，未解義見已解。復有二見：可親見非親，非親見可親。復有二見：怖見不怖，不怖見怖。復有二見：道見非道，非道見道。復有二見：可行見非行，非行見可行。復有二見：出離見不出離，不出離見出離。復有二見：棄見不棄，不棄見棄。復有二見：見世間常，見世間無常。復有二見：見世界有際，見世界無際。復有二見：是身是命，身異命異。復有二見：有如來滅度，無如來滅度。復有二見：有無如來滅度，非有無如來滅度。於佛法內有如是二見，出家人不應修行；若修行，如法治。」佛說如是，諸比丘聞，歡喜信樂受持。</p>
<p>爾時佛告諸比丘：「有二種人住不安樂：一憙嗔，二懷怨。復有二法：一急性，二難捨。復有二法：一慳，二嫉妬。復有二法：一欺詐，二諂曲。復有二法：一自高，二憙諍。復有二法：一好飾，二放逸。復有二法：一慢，二增上慢。復有二法：一貪，二恚。復有二法：一自譽，二毀他。復有二法：一邪見，二邊見。復有二法：一有難教，二不受訓導。」佛說如是，諸比丘聞，歡喜信樂受持。</p>
<p>爾時佛告諸比丘：「破戒墮二道：地獄、畜生中。持戒生二道：生天及人中。屏處造惡業，生墮於二道：地獄及畜生。屏處造善業，得生於二道：生天及人中。邪見生二道：地獄及畜生。正見生二道：生天及人中；佛聖弟子，天人中尊貴。有二法不得解脫：一犯戒，二不見犯。有二法自得解脫：一不犯，二見犯。有二法不得解脫：一犯而不見罪，二見犯而不如法懺悔。有二法自得解脫：一見犯罪，二犯而能如法懺悔。有二法不得解脫：一見罪不如法懺悔，二若如法懺而彼不受。有二法自得解脫：一見罪能如法懺，二如法懺者彼能如法受。縛、不縛亦如是。有二種清淨：一不犯，二懺悔。」佛說如是，諸比丘聞，歡喜信樂受持。</p>
<p>爾時佛告諸比丘：「有二眾：一法語眾，二非法語眾。何等非法語眾？眾中不用法毘尼，不以佛所教而說，應教不教而住，應滅不滅而住，是為非法語眾。何等法語眾？眾中用法毘尼，隨佛所教而說，應教教而住，應滅滅而住，是為法語眾。此二眾中，法語眾，我讚歎為尊。」佛說如是，諸比丘聞，歡喜信樂受持。</p>
<p>復有二眾：「如法眾，不如法眾。何等不如法眾？眾中若非法者有力，如法者無力；非法者得伴，如法者不得伴；作非法羯磨，不作法羯磨；作非毘尼羯磨，不作毘尼羯磨；非法便行，是法不行；是為非法眾。何等如法眾？若眾中如法者有力，非法者無力；如法者得伴，不如法者不得伴；作法羯磨，不作非法羯磨；作毘尼羯磨，不作非毘尼羯磨；是法行，非法滅；是為如法眾。此二眾中，如法眾，我讚歎為尊。」佛說如是，諸比丘聞，歡喜信樂受持。有二眾：等眾，不等眾，亦如是。</p>
<p>爾時佛告諸比丘：「若國法王力弱，眾賊熾盛，爾時法王不得安樂出入，邊國小王不順教令，國界人民亦不安樂出入，生業休廢，憂苦、損減，不得利益。如是非法比丘有力，是法比丘無力。如法比丘不得安樂，若在眾中亦不得語。若在空處住，是時作非法羯磨，不作法羯磨；作非毘尼羯磨，不作毘尼羯磨；非法便行，是法不行。彼不勤行精進，未得令得，未入令入，未證令證，則令諸天人民不得利益，長夜受苦。」佛說如是，諸比丘聞，歡喜信樂受持。</p>
<p>爾時佛告諸比丘：「若國法王力強，眾賊力弱，皆來歸伏或復逃竄。時法王安樂出入，無有憂慮，邊國小王順從教令，境內人民亦得安樂，生業自恣無諸憂苦，多得利益無有損減。如是如法比丘得力，非法比丘無力，非法比丘來至如法比丘所，隨順教令不敢違逆，若當逃竄，不作眾惡。爾時如法比丘安隱得樂，若在僧中得語。若在空處住，作如法羯磨，不作非法羯磨；作毘尼羯磨，不作非毘尼羯磨；是法便行，非法不行；勤修精進，未得能得，未入能入，未證能證，則令諸天人民得大利益。」佛說如是，諸比丘聞，歡喜信樂受持。</p>
<p>爾時舍利弗告諸比丘：「諸長老！若有鬪諍，舉他比丘及有罪比丘不自觀察，當知此諍遂更增長，不得如法、如毘尼除滅，諸比丘不安樂。若比丘共諍，舉他比丘及有罪者各自觀過，當知此諍不復增長深重，得如法、如毘尼除滅，諸比丘便得安樂住。諸比丘云何自觀過？有罪比丘作是念：『我犯如是事，彼見我犯非，我若不犯者，彼不得見我犯非，以我犯故，令彼見我；我今應自悔過，令彼不復以惡語呵我，我若如是，使善法增長。』是為比丘能自觀其過。云何舉他比丘自觀其過？彼作如是念：『彼比丘犯非，令我得見，若彼不犯非者，我則不見，以彼犯非故，令我得見；若彼自能至誠懺悔者，不令我出惡言，如是令善法增長。』是為舉他比丘自觀其過。若比丘有諍事，舉他比丘、有罪比丘能作如是自觀其過，當知此過不復增長，如法、如毘尼、如佛所教，諸比丘得安樂住。」舍利弗說如是，諸比丘聞，歡喜信樂受持。</p>
<p>爾時有眾多比丘往世尊所，頭面禮足，却坐一面，白世尊言：「大德是法之主，說言學，云何為學？」佛告諸比丘：「學於戒，故言學。云何學戒？增戒學、增心學、增慧學，是故言學。彼增戒學、增心學、增慧學時，得調伏貪欲、瞋恚、愚癡盡；彼得貪欲、瞋、癡盡已，不造不善，不近諸惡，是故言學。」佛說如是，諸比丘聞，歡喜信樂受持。</p>
<p>爾時佛問諸比丘：「汝云何學？云何為學？」諸比丘白佛言：「大德是法之根本，為法之主，如世尊向所說，我等受持，故言學。復有三學：增戒學、增心學、增慧學，學此三學，得須陀洹、斯陀含、阿那含、阿羅漢果，是故當勤精進，學此三學。」</p>
<p>爾時阿難在波羅梨子城雞園中，時有孔雀冠婆羅門至阿難所，問訊已，在一面坐，白阿難言：「沙門瞿曇何故為諸比丘制增戒學、增淨行學、增波羅提木叉學？」阿難答言：「所以爾者，為調伏貪欲、瞋恚、愚癡令盡故，世尊為諸比丘制戒。」復問言：「若比丘得阿羅漢漏盡，彼何所學？」阿難答言：「貪欲、瞋恚、愚癡盡，不造不善，不近諸惡，所作已辦，名為無學。」婆羅門言：「如向所說，便為無學耶？」阿難答言：「如是。」孔雀冠婆羅門聞已，歡喜信樂受持。</p>
<p>佛告迦葉比丘言：「若上座既不學戒亦不讚歎戒，若有餘比丘樂學戒讚歎戒者，亦復不能以時勸勉讚歎。迦葉比丘！我不讚歎如是上座。何以故？若我讚歎者，令諸比丘親近；若有親近者，令餘人習學其法；若有習學其法，長夜受苦。是故迦葉比丘！我見如是上座過失，故不讚歎。」<span class='note-inline'>(若中座、下座，亦如是。次有上、中、下座如法，反上句是。)</span></p>
<p>爾時佛告諸比丘：「譬如有驢與群牛共行，自言：『我亦是牛！我亦是牛！』而驢毛不似牛，脚不似牛，音聲亦不似牛，而與牛共行，自言是牛。如是有癡人隨逐如法比丘，自言是比丘。此癡人無有增戒、增心、增慧如善比丘，與眾僧共行，自言：『我是比丘！』是故汝等當勤修習增戒學、增心、增慧學。」佛說如是，諸比丘聞，歡喜信樂受持。</p>
<p>爾時佛告諸比丘：「有三學：增戒學、增心學、增慧學。何等增戒學？若比丘尊重於戒，以戒為主；不重於定，不以定為主；不重於慧，不以慧為主。彼於此戒，若犯輕者懺悔，何以故？此中非如破器、破石故；若是重戒，便應堅持，善住於戒，應親近行，不毀闕行，不染污行。常如是修習，彼斷下五使，於上涅槃，不復還此。若比丘重於戒，以戒為主；重於定，以定為主；不重於慧，不以慧為主；如上。若比丘重於戒，以戒為主；重於定，以定為主；重於慧，以慧為主；彼漏盡得無漏心解脫、慧解脫，於現在前自知得證，我生已盡，梵行已立，所作已辦，不復還此。滿足行者，具滿成就；不滿足行者，得不滿足成就。我說此戒，無有唐捐。」佛說如是，諸比丘聞，歡喜信樂受持。</p>
<p>「復有三學：增戒、增心、增慧學。何等增戒學？若有比丘具滿戒行，少行定行，少行慧行，彼斷下五使，便於上涅槃，不復還此。若不能至如是處，能薄三結：貪欲、瞋恚、癡，得斯陀含來生世間，便盡苦際。若不能至如是處，能斷三結，得須陀洹，不墮惡趣，決定取道，七生天上、七生人中，便盡苦際。若比丘具滿戒行，具滿定行，少行慧行，亦如上。若比丘具滿戒行，具滿定行，具滿慧行，亦如上。」</p>
<p>「復有三學：增戒學、增心學、增慧學。何等增戒學？若比丘具足持波羅提木叉戒，成就威儀，畏慎輕戒重若金剛，等學諸戒，是謂增戒學。何等增心學？若比丘能捨欲惡，乃至得入第四禪，是為增心學。何等增慧學？若比丘如是知苦諦，知集、盡、道，是為增慧學。」</p>
<p>爾時世尊在婆闍國地城中，告諸比丘：「我說四種廣說，汝等善聽，當為汝說。」諸比丘言：「大德！願樂聞之。」「何等四？若比丘如是語：『諸長老！我於某村某城，親從佛聞受持，此是法、是毘尼、是佛教。』若聞彼比丘說，不應便生嫌疑，亦不應呵，應審定文句已，應尋究修多羅、毘尼、檢校法律。若聽彼比丘說，尋究修多羅、毘尼、檢校法律時，若不與修多羅、毘尼、法律相應，違背於法，應語彼比丘：『汝所說者，非佛所說，或是長老不審得佛語。何以故？我尋究修多羅、毘尼、法律，不與修多羅、毘尼、法律相應，違背於法。長老！不須誦習，亦莫教餘比丘，今應捨棄。』若聞彼比丘說，尋究修多羅、毘尼、法律時，若與修多羅、毘尼、法律相應，應語彼比丘言：『長老所說是佛所說，審得佛語。何以故？我尋究修多羅、毘尼、法律，與共相應，而不違背。長老！應善持誦習，教餘比丘，勿令忘失。』此是初廣說。復次，若比丘如是語：『長老！我於某村某城，和合僧中上座前聞，此是法、是毘尼、是佛所教。』聞彼比丘說時，不應嫌疑，亦不應呵，應審定文句，尋究修多羅、毘尼、檢校法律。若聞彼比丘說、尋究修多羅、毘尼、法律時，不與相應，違背於法，應語彼比丘言：『長老！此非佛所說，是彼眾僧及上座不審得佛語，長老亦爾。何以故？我尋究修多羅、毘尼、法律，不與相應，違背於法，長老不須誦習，亦莫教餘比丘，今當棄之。』若聞彼比丘語，尋究修多羅、毘尼、法律，與相應，不違背於法，應語彼比丘言：『長老！是佛所說，彼眾僧上座及長老亦審得佛語。何以故？我尋究修多羅、毘尼、法律，而與相應，無有違背。長老！應善持誦習，亦教餘人，勿令忘失。』此是第二廣說。<span class='note-inline'>(次第三句，從知法、毘尼、摩夷眾多比丘所聞，亦如是。第四句，從知法、毘尼、摩夷一比丘所聞，亦如是。)</span>是為四廣說。」佛說如是，諸比丘聞，歡喜信樂受持。</p>
<p>毘尼有五事答：一、序，二、制，三、重制，四、修多羅，五、隨順修多羅。有五法名為持律：知犯，知不犯，知輕，知重，廣誦二部戒。復有五法：四法同前，第五、廣誦毘尼。復有五法：四法同前，第五、住毘尼而不動。復有五法：四法同前，第五、諍事起善能除滅。有五種持律：誦戒序，四事，十三事，二不定，廣誦三十事；是初持律。若廣誦九十事，是第二持律。若廣誦戒毘尼，是第三持律。若廣誦二部戒毘尼，是第四持律。若都誦毘尼，是第五持律。<span class='note-inline'>(是中春秋冬，應依上四種持律；若不依住，突吉羅。夏安居應依第五持律；若不依住者，波逸提。)</span></p>
<p>持律人有五功德：戒品堅牢，善勝諸怨，於眾中決斷無畏，若有疑悔者能開解，善持毘尼令正法久住。</p>
<p>復次，有五種犯：波羅夷，僧伽婆尸沙，波逸提，波羅提提舍尼，突吉羅；亦名五種制戒，亦名五犯聚。若不知、不見五犯者，我說此人愚癡波羅夷乃至突吉羅。</p>
<p>復次，死人有五不好：一、不淨，二、臭，三、有恐畏，四、令人恐畏，惡鬼得便，五、惡獸非人所住處。犯戒人有五過失：有身口意業不淨，如彼死屍不淨；我說此人亦復如是。或有身口意業不淨，惡聲流布，如彼死屍臭氣從出；我說此人亦復如是。有身口意業不淨，諸善比丘畏避，如彼死屍令人恐怖；我說此人亦復如是。有身口意業不淨，令諸善比丘見之生惡心，言：「我云何乃見如是惡人。」如人見死屍生恐畏，令惡鬼得便；我說此人亦復如是。有身口意業不淨者，與不善人共住，如彼死屍處惡獸非人共住；我說此人亦復如是。是為犯戒人五事過失，如彼死屍。破戒有五過失：自害，為智者所呵，有惡名流布，臨終時生悔恨，死墮惡道。持戒有五功德<span class='note-inline'>(反上句是)</span>。復有五事：先未得物不能得；既得不護；若隨所在眾，若剎利眾、婆羅門眾、若居士眾、若比丘眾，於中有愧恥；無數由旬內，沙門、婆羅門稱說其惡；破戒惡人死墮惡道。持戒有五功德。<span class='note-inline'>(反上句是)</span></p>
<p>有五種淨菓：火淨、刀淨、瘡淨、鳥淨、不任種淨。復有五淨：若剝少皮、若都剝、若腐爛、若破、若瘀。</p>
<p>有五法令正法疾滅，何等五？有比丘不諦受誦，憙忘誤，文不具足，以教餘人；文既不具，其義有闕。是為第一疾滅正法。復次，有比丘為僧中勝人上座，若一國所宗，而多不持戒，但修諸不善法，放捨戒行，不勤精進，未得而得，未入而入，未證而證。後生年少比丘倣習其行，亦多破戒，修不善法，放捨戒行，亦不勤精進，未得而得，未入而入，未證而證。是為第二疾滅正法。復次，有比丘多聞，持法、持律、持摩夷，不以所誦教餘比丘、比丘尼、優婆塞、優婆私，便命終；彼既命終，令法斷滅。是為第三疾滅正法。復次，有比丘難可教授，不受善言，不能忍辱，餘善比丘即便捨置。是為第四疾滅正法。復次，有比丘熹鬪諍，共相罵詈，彼此諍言，口如刀劍，互求長短。是為第五疾滅正法。復有五法令正法久住。<span class='note-inline'>(反上句是)</span></p>
<p>爾時有異比丘往佛所，白言：「大德！以何因緣正法疾滅而不久住？」佛告比丘：「若比丘在法律中出家，不至心為人說法，亦不至心聽法憶持，設復有堅持，不能思惟義趣，彼不知義，不能如說修行，不能自利，亦不利人。」佛告比丘：「有是因緣，令法疾滅而不久住。」「大德！復以何因緣令法久住？」<span class='note-inline'>(反上句是)</span></p>
<p>爾時佛告諸比丘：「比丘至僧中先有五法：應以慈心；應自卑下如拭塵巾；應善知坐起，若見上座不應安坐，若見下座不應起立；彼至僧中，不為雜說論世俗事，若自說法，若請人說法；若見僧中有不可事，心不安忍，應作默然，何以故？恐僧別異故。比丘應先有此五法，然後至僧中。」</p>
<p>爾時世尊在瞻婆城伽伽池邊，白月十五日說戒時，於露地坐，與眾僧俱前後圍繞。時有比丘舉彼比丘見、聞、疑罪。當舉罪時，彼比丘乃作餘語答，便起嗔恚。佛告諸比丘：「應審定問彼人。彼人於佛法中無所堪任，無所增長，譬如農夫田苗稊稗參生，苗葉相類不別而為妨害，乃至秀實，方知非穀之異。既知非穀，即耘除根本。何以故？恐害善苗故。比丘亦復如是，有惡比丘行來坐起，攝持衣鉢，如善比丘不別，乃至不出罪；時既出其罪，方知比丘中稊稗之異。既知其異，應和合為作滅擯除之。何以故？恐妨善比丘故。譬如農夫治穀，當風簁揚，好穀留聚其下，秕[卄/告]隨風除之。何以故？恐污好穀故。如是惡比丘行來出入，如善比丘不別乃至不出罪；時既出其罪，方知比丘中秕[卄/告]穢惡。既知已，應和合為作滅擯除之。譬如有人須木作井欄，從城中出，手捉利斧，往彼林中遍扣諸樹，若是實中者，其聲貞實；若是空中者，其聲虛而㽄。而彼空樹根莖枝葉如貞實者不異，至於扣時，方知內空；既知內空，即便斬伐，截落枝葉，先去麁樸，然後釿剗細治，內外俱淨，以作井欄。如是惡比丘行來出入，攝持衣鉢，威儀如善比丘不異，乃至不出罪；時既出其罪，方知沙門中垢穢稊稗空樹。若知已，即應和合作滅擯。何以故？恐妨害善比丘故。」而說偈言：</p>

<div class="lg regular" style="margin-left:1em;"><div class='lg-row'>「同住知性行，　嫉妬喜嗔恚，</div>
<div class='lg-row'>人中說善語，　屏處造非法，</div>
<div class='lg-row'>方便作妄語，　明者能覺知，</div>
<div class='lg-row'>稊稗應除棄，　及以空中樹。</div>
<div class='lg-row'>自說是沙門，　虛妄應滅擯，</div>
<div class='lg-row'>已作滅擯竟，　行惡非法者。</div>
<div class='lg-row'>清淨者共住，　當知是光顯，</div>
<div class='lg-row'>和合共滅擯，　和合盡苦際。」</div>
</div><p>佛說如是，諸比丘聞，歡喜信樂受持。</p>
</div>
<p class='juan'>僧羯磨卷下</p>
</div><!-- end of div[@id='body'] -->
</body></html>