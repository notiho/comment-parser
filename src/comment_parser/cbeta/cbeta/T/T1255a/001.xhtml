<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說摩利支天菩薩陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1255
<div class='div-jing'>
<p class='juan'><a id='mulu1' />佛說摩利支天菩薩陀羅尼經</p><p class="byline">大興善寺三藏沙門不空奉　詔譯</p><p>如是我聞。一時佛在舍衛國祇樹給孤獨園。與大阿羅漢千二百五十人俱。復有無量大菩薩眾。彌勒菩薩。曼殊室利菩薩。觀世音菩薩。而為上首。及摩利支等諸天。龍八部前後圍遶。爾時舍利弗即從座起。偏袒右肩右膝著地。合掌向佛。而白佛言。世尊於未來世。末世眾生作何等法得脫諸難。</p>
<p>佛告舍利弗。諦聽諦聽。我今為汝說於此事。爾時會眾歡喜踊躍。重勸請佛。</p>
<p>爾時世尊告諸比丘。日前有天。名摩利支。有大神通自在之法。常行日前。日不見彼。彼能見日。無人能見。無人能知。無人能捉。無人能害。無人欺誑。無人能縛。無人能債其財物。無人能罰。不畏怨家能得其便。</p>
<p>佛告諸比丘。若有人知彼摩利支天名者。彼人亦不可見亦不可知。亦不可捉亦不可害。亦不為人欺誑亦不為人縛。亦不為人債其財物。亦不為人責罰。亦不為怨家能得其便。</p>
<p>佛告諸比丘。若善男子善女人知彼摩利支天名者。應作是言。我弟子某甲知彼摩利支天名故。無人能見我。無人能知我。無人能捉我。無人能害我。無人能欺誑我。無人能縛我。無人能債我財物。無人能責罰我。亦不為怨家能得我便。此呪有大神力。所作成就。破一切惡。若用結界百由旬內一切諸惡無敢入者。爾時世尊即說呪曰。</p>
<p class="dharani">南無佛陀耶<span class='note-inline'>(一)</span>南無達摩耶<span class='note-inline'>(二)</span>南無僧伽耶<span class='note-inline'>(三)</span>怛姪他<span class='note-inline'>(四)</span>遏囉迦末斯<span class='note-inline'>(五)</span>摩囉迦末斯<span class='note-inline'>(六)</span>蘇途末斯<span class='note-inline'>(七)</span>支鉢囉末斯<span class='note-inline'>(八)</span>摩訶支鉢囉末斯<span class='note-inline'>(九)</span>摩利支夜末斯<span class='note-inline'>(十)</span>安怛陀那夜末斯<span class='note-inline'>(十一)</span>那謨粹都底<span class='note-inline'>(十二)</span>莎訶<span class='note-inline'>(十三)</span></p>
<p>王難中護我。賊難中護我。行路中護我。失於道路曠野中護我。晝日護我。夜中護我。水難中護我。火難中護我。羅剎難中護我。茶枳儞鬼難中護我。毒藥難中護我。佛實語護我。法實語護我。僧實語護我。天實語護我。仙人實語護我。</p>
<p class="dharani">怛姪他<span class='note-inline'>(一)</span>阿羅拘隷<span class='note-inline'>(二)</span>阿囉拘隷<span class='note-inline'>(三)</span>雞栗底<span class='note-inline'>(知約反四)</span>薩婆迦囉醯蔽<span class='note-inline'>(蔽亞反下同五)</span>薩蒲跛突瑟䶩<span class='note-inline'>(二合)</span>蔽<span class='note-inline'>(六)</span>薩婆伊都波達羅鞞蔽<span class='note-inline'>(七)</span>囉<span class='note-inline'>(上音)</span>叉囉<span class='note-inline'>(上音)</span>叉<span class='note-inline'>(自稱名字八)</span>莎呵<span class='note-inline'>(九)</span></p>
<p>奉請摩利支天呪。一名摩利支天身呪。呪曰。</p>
<p class="dharani">娜謨囉跢那<span class='note-inline'>(二合)</span>跢囉<span class='note-inline'>(二合)</span>夜耶<span class='note-inline'>(一)</span>摩唎支唎馱<span class='note-inline'>(去音)</span>耶<span class='note-inline'>(二)</span>摩婆<span class='note-inline'>(上)</span>帝移沙<span class='note-inline'>(上)</span>彌<span class='note-inline'>(三)</span>跢姪他<span class='note-inline'>(四)</span>婆<span class='note-inline'>(上)</span>囉<span class='note-inline'>(去)</span>梨<span class='note-inline'>(五)</span>婆馱梨<span class='note-inline'>(六)</span>婆囉呵目溪<span class='note-inline'>(七)</span>薩婆<span class='note-inline'>(上)</span>徒瑟誓<span class='note-inline'>(去二合八)</span>槃<span class='note-inline'>(上)</span>馱槃<span class='note-inline'>(上)</span>馱<span class='note-inline'>(九)</span>娑婆呵<span class='note-inline'>(十)</span></p>
<p>佛告諸比丘。若有人識彼摩利支天菩薩者。除一切障難王難賊難。猛獸毒蟲之難。水火等難。若人欲行此法者。一切法中此法最勝。持此呪者面向百踰闍那。一切鬼神惡人無能得其便者。若於難中行時。晨起誦前身呪。呪一掬水。四方散灑及灑自身。若衣襟若衣袂若袈裟角。一呪一結總作三結。即往難中行連誦前二大呪而行。所有一切事難軍防主者悉皆迷醉。都無覺知之者。</p>
<p>佛說是經已。告諸比丘比丘尼。優婆塞優婆夷。國王大臣及諸人民等。聞佛說是摩利支天陀羅尼。一心受持之者。是人不為一切諸惡所害。諸比丘若有人。能書寫讀誦受持之者。若著髻中。若著衣中。隨身而行。一切諸惡悉皆退散無敢當者。是諸四眾天龍八部禮佛而退。歡喜奉行。</p>

<p class='juan'>佛說摩利支天菩薩陀羅尼經</p></div>
</div><!-- end of div[@id='body'] -->
</body></html>