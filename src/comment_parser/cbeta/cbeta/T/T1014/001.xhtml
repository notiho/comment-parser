<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無量門破魔陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1014 [Nos. 1009, 1011-1013, 1015-1018]
<div class='div-jing'>
<p class='juan'><a id='mulu1' />無量門破魔陀羅尼經</p><p class="byline">宋西域沙門功德直共玄暢譯</p><p>如是我聞。一時佛住毘舍離大林重閣。與大比丘眾一千二百五十人俱。是時世尊默然自念。化緣將畢應捨壽行。却後三月當般涅槃。爾時如來即於是處。便勅長老大目乾連。汝往遍告大千世界諸比丘眾一時令集。目連白佛唯然奉教。一念之頃到須彌頂。宣大音聲普聞大千。即有四十百千比丘忽然來集大林重閣。是諸比丘既見世尊。頂禮佛足却住一面。時舍利弗即生念言。我今亦應以神通力。往至三千大千世界諸比丘僧所住之處。遍告一切行聲聞乘辟支佛乘學大乘者。皆當令集大林重閣。時舍利弗即以神力。往三千大千世界諸比丘僧所住之處。宣告一切行聲聞乘辟支佛乘求大乘者。今可皆集大林重閣。時諸大眾即如其言。到已稽首却住一面。</p>
<p>爾時世尊告諸菩薩。汝等即時皆應來集。時不空見菩薩。文殊師利菩薩。不捨惡趣菩薩。斷一切憂惛菩薩。施一切菩薩。除一切礙菩薩。觀世音菩薩。香象菩薩。最高辯菩薩。彌勒菩薩摩訶薩等。同時俱來到如來所。爾時世尊而告之曰。諸善男子汝今可往十方恒沙諸佛剎土。告眾菩薩摩訶薩等。其有已得無生法忍。及住不退諸餘菩薩。乃至位階一生補處諸大菩薩。咸使令集。</p>
<p>時諸菩薩即承聖旨。遍至十方召諸菩薩。彼諸大士既聞宣告。皆稱善哉唯然敬諾。時九萬億百千那由他諸菩薩等。皆悉已得無生法忍。復有三億百千那由他菩薩。住不退轉。又億百千諸大菩薩。各各皆是一生補處。如是一切諸菩薩等。以神通力於一念頃。皆悉來集大林重閣。爾時大眾見世尊已。頂禮佛足却住一面。</p>
<p>時舍利弗既見十方諸菩薩等皆悉來集。即生念言我於今者。當請如來應正遍知問如是相。以我所問。為斷一切諸菩薩疑得深智辯。於恒沙佛所聞妙法。未曾一念而生廢忘。乃至未得無上菩提。諸菩薩等。皆應修是四淨妙行。何謂為四。一者眾生淨。二者法淨。三者辯淨。四者佛土淨。復令菩薩生四正念何謂為四。正念於身。正念於口。正念於心。正念於生。復有四法漸得深入陀羅尼門。何等為四。一得無盡宣說善入陀羅尼門。二知眾生諸根巧便逮得入於陀羅尼門。三知有為業報巧便亦得入於陀羅尼門。四得甚深無生法忍疾得善入陀羅尼門。</p>
<p>時舍利弗如其所念。即白佛言此諸菩薩欲修淨行。唯願世尊矜愍為說令得修行。爾時佛告舍利弗言。此諸行者發廣大心。若欲修行菩薩法者。又欲於法心無所著無取無捨。是諸行者應當受持誦念如是陀羅尼呪神妙章句。</p>
<p class="dharani">阿禰<span class='note-inline'>(奴市反一)</span>阿企<span class='note-inline'>(遣祇反二)</span>摩企<span class='note-inline'>(三)</span>三曼跢<span class='note-inline'>(都我反)</span>目企<span class='note-inline'>(四)</span>育帝<span class='note-inline'>(都絭反五)</span>尼陸帝<span class='note-inline'>(六)</span>尼陸底<span class='note-inline'>(都矢反七)</span>斯鞞<span class='note-inline'>(蒲詣反八)</span>嘻<span class='note-inline'>(許耆反)</span>隷<span class='note-inline'>(九)</span>劫臂<span class='note-inline'>(脯迷反十)</span>劫波伺<span class='note-inline'>(十一)</span>娑隷<span class='note-inline'>(十二)</span>婆羅跋帝<span class='note-inline'>(十三)</span>嘻羅嘻利<span class='note-inline'>(十四)</span>嘻隷嘻犁隷<span class='note-inline'>(十五)</span>嘻羅嘻隷<span class='note-inline'>(十六)</span>遮<span class='note-inline'>(主何反)</span>帝<span class='note-inline'>(十七)</span>遮槃禰<span class='note-inline'>(十八)</span>遮羅遮羅禰<span class='note-inline'>(十九)</span>遏恒帝<span class='note-inline'>(二十)</span>阿蘭禰<span class='note-inline'>(二十一)</span>涅未題<span class='note-inline'>(徒隷反二十二)</span>涅跋多禰<span class='note-inline'>(二十三)</span>昵闍<span class='note-inline'>(殊何反)</span>帝<span class='note-inline'>(二十四)</span>禰呵<span class='note-inline'>(二十五)</span>毘摩隷<span class='note-inline'>(二十六)</span>輸檀禰<span class='note-inline'>(二十七)</span>跛羅<span class='note-inline'>(盧可反)</span>訖帝<span class='note-inline'>(都至反)</span>提般禰<span class='note-inline'>(二十八)</span>婆[(口*皮)/女]<span class='note-inline'>(蒲餓反)</span>毘婆跋禰<span class='note-inline'>(二十九)</span>阿僧祇<span class='note-inline'>(三十)</span>陀迷<span class='note-inline'>(莫計反三十一)</span>毘富羅斯鞞<span class='note-inline'>(蒲詣反三十二)</span>三迦釐沙禰<span class='note-inline'>(三十三)</span>提隷提隷<span class='note-inline'>(三十四)</span>摩呵提提隷<span class='note-inline'>(三十五)</span>耶耆跋帝<span class='note-inline'>(三十六)</span>遮隷<span class='note-inline'>(三十七)</span>阿遮隷<span class='note-inline'>(三十八)</span>摩陀隷<span class='note-inline'>(三十九)</span>三<span class='note-inline'>(蘇暫反)</span>摩遮隷<span class='note-inline'>(四十)</span>致馱珊地<span class='note-inline'>(四十一)</span>頞[牛*失]<span class='note-inline'>(㝹質反)</span>帝<span class='note-inline'>(四十二)</span>阿僧伽毘呵隷<span class='note-inline'>(四十三)</span>阿僧伽尼呵隷<span class='note-inline'>(四十四)</span>毘呵邏毘摩隷<span class='note-inline'>(四十五)</span>膩呵邏輸檀膩<span class='note-inline'>(四十六)</span>致芩蘇寐<span class='note-inline'>(四十七)</span>咃彌<span class='note-inline'>(四十八)</span>咃摩婆帝<span class='note-inline'>(四十九)</span>摩呵斯鞞<span class='note-inline'>(五十)</span>三曼哆斯鞞<span class='note-inline'>(五十一)</span>毘富羅斯鞞<span class='note-inline'>(五十二)</span>毘富羅剌<span class='note-inline'>(盧轄反)</span>彌<span class='note-inline'>(五十三)</span>三曼多目企<span class='note-inline'>(五十四)</span>薩婆哆羺<span class='note-inline'>(女留反)</span>竭帝<span class='note-inline'>(五十五)</span>阿那眵<span class='note-inline'>(姝支反)</span>豉<span class='note-inline'>(五十六)</span>陀羅尼陀羅尼<span class='note-inline'>(五十七)</span>尼陀那劬低莎波訶<span class='note-inline'>(五十八)</span></p>
<p>爾時世尊告舍利弗。我向所說陀羅尼呪。此諸菩薩及以行者。皆當受持讀誦通利。而不應取有為無為。於一切法無染無著。亦勿誹謗心生厭離。亦不攝受勤求修習。若取有為無為諸法。當速遠離。不應執著。不見法合不見法散。不見法生不見法滅。亦不見法有去來。今不見法增不見法減。不見十二因緣法起。不見十二因緣法滅。不宣說法非不宣說。菩薩常應正念。諸佛非色非無色。非相非無相。非義非不義。非戒非不戒。非定非不定。非慧非不慧。非解脫非不解脫。非解脫知見非不解脫知見。非族姓非不族姓。非眷屬非不眷屬。非行非不行。非到非不到。非時非不時。非陰入界非不陰入界。非智非不智。非說法非不說法。非我淨非他淨。非眾生淨亦非不淨。非自義非他義。非法非律。非身口淨亦非意淨。又非過去來今行淨。不為自不為他。告舍利弗。如是說者此則名為菩薩念佛。皆悉攝入一切諸法。名為永到諸法等集微妙總持。又復名為第一義辯最勝無礙陀羅尼門。亦名滿足一切諸願陀羅尼門。又名必得菩提一分諸深三昧陀羅尼門。又名辯攝諸餘善根陀羅尼門。亦名法藏性相妙義真實之行陀羅尼門。復名有為方便超過降伏諸魔陀羅尼門。</p>
<p>又舍利弗此陀羅尼。名說無量法門。是諸行者皆當獲此甚深義利。疾得無上菩提之道。所以者何是陀羅尼。名為諸佛決定大乘一切功德甚深法藏。是處名破一切眾生生死之行無染法戒陀羅尼門。爾時世尊即說偈言。</p>

<div class="lg regular"><div class='lg-row'>無求於空法　不戲論菩提</div>
<div class='lg-row'>隨順法界性　速得陀羅尼</div>
<div class='lg-row'>勤聽習此經　無盡陀羅尼</div>
<div class='lg-row'>於是得成就　一切智明慧</div>
<div class='lg-row'>若欲求菩提　持此陀羅尼</div>
<div class='lg-row'>以是行者得　修習總持故</div>
<div class='lg-row'>即聞十方佛　廣說諸法界</div>
<div class='lg-row'>既聞一切法　深解第一義</div>
<div class='lg-row'>如彼日光耀　明解亦如是</div>
<div class='lg-row'>以得修最勝　微妙陀羅尼</div>
<div class='lg-row'>受持斯經故　常得覩諸佛</div>
<div class='lg-row'>假使諸眾生　經於一劫中</div>
<div class='lg-row'>欲得問難者　行者悉能斷</div>
<div class='lg-row'>菩提辯如是　不可得窮盡</div>
<div class='lg-row'>如此諸行者　即是法王子</div>
<div class='lg-row'>已得近最勝　無上菩薩道</div>
<div class='lg-row'>若樂聞此經　當近是法師</div>
<div class='lg-row'>是諸佛世尊　不但念行者</div>
<div class='lg-row'>亦愍諸眾生　如慈母愛子</div>
<div class='lg-row'>此人行世間　持是陀羅尼</div>
<div class='lg-row'>爾時即能見　一億諸世尊</div>
<div class='lg-row'>若人億千劫　先世造眾罪</div>
<div class='lg-row'>一月持此經　其罪悉除滅</div>
<div class='lg-row'>一切諸世尊　皆當授其手</div>
<div class='lg-row'>假使諸菩薩　億劫積功德</div>
<div class='lg-row'>若能一月持　如此陀羅尼</div>
<div class='lg-row'>所獲功德報　其福過於彼</div>
<div class='lg-row'>三界諸眾生　設使皆為魔</div>
<div class='lg-row'>無能沮壞此　持陀羅尼者</div>
<div class='lg-row'>若行者憶念　最上陀羅尼</div>
<div class='lg-row'>復能常誦持　乃至得菩提</div>
<div class='lg-row'>說此陀羅尼　是名決定持</div>
<div class='lg-row'>一切諸眾生　即當於是處</div>
<div class='lg-row'>皆悉現前得　無上菩提道</div>
<div class='lg-row'>聞是陀羅尼　燈明佛所說</div>
<div class='lg-row'>即於俄頃間　得覩恒沙佛</div>
<div class='lg-row'>若樂於諸佛　及知其所在</div>
<div class='lg-row'>應修持是經　皆即隨其意</div>
<div class='lg-row'>若欲得清淨　最妙佛剎土</div>
<div class='lg-row'>光相甚明徹　聲聞眾具足</div>
<div class='lg-row'>持此陀羅尼　一切皆當得</div>
<div class='lg-row'>行者應精進　七日七夜中</div>
<div class='lg-row'>思惟陀羅尼　覩八十億佛</div>
<div class='lg-row'>不思於惡思　亦不思異思</div>
<div class='lg-row'>專思如是經　疾得陀羅尼</div>
<div class='lg-row'>譬如入大海　更不求他寶</div>
<div class='lg-row'>得此陀羅尼　終不願樂餘</div>
<div class='lg-row'>所以精此經　欲近深菩提</div>
<div class='lg-row'>當得無上道　到於寂滅處</div>
</div><p>佛告舍利弗。菩薩行者具足四法得陀羅尼。何謂為四。不著穢欲。於諸眾生不起嫉妬。施諸財物心無悔悋。晝夜常樂修習善法。又舍利弗菩薩具足如是四法。得陀羅尼。爾時世尊即說偈言。</p>

<div class="lg regular"><div class='lg-row'>棄彼污穢欲　及捨鄙魔行</div>
<div class='lg-row'>如此欲因緣　即是地獄趣</div>
<div class='lg-row'>於他親名利　不生嫉妬心</div>
<div class='lg-row'>慈眼觀眾生　得大威妙形</div>
<div class='lg-row'>眾生若諍訟　皆由此身起</div>
<div class='lg-row'>是故應棄愛　必得陀羅尼</div>
<div class='lg-row'>晝夜常求法　一心樂菩提</div>
<div class='lg-row'>行者即能得　如此陀羅尼</div>
<div class='lg-row'>常應現前修　如是等四法</div>
</div><p>爾時如來告舍利弗。如此四法常應修學。又舍利弗復有四法。行者具此得陀羅尼。何謂為四。一者常當精勤修習阿蘭若行。二者於彼甚深法忍堪任奉持。三者不著利養名譽。四者棄於一切所愛染著之處悉皆能捨。乃至身命況餘財物。舍利弗菩薩具足如此四法。得陀羅尼。爾時世尊即說偈言。</p>

<div class="lg regular"><div class='lg-row'>常修阿蘭若　住於不放逸</div>
<div class='lg-row'>勤行深忍心　當如救頭然</div>
<div class='lg-row'>斯行最殊勝　諸佛之所讚</div>
<div class='lg-row'>不於他眷屬　名譽利養等</div>
<div class='lg-row'>及以諸財物　而生貪愛心</div>
<div class='lg-row'>少欲及知足　如鳥無儲積</div>
<div class='lg-row'>既已得人身　常應修眾善</div>
<div class='lg-row'>善哉得佛法　出家棄苦本</div>
<div class='lg-row'>憍慢諸煩惱　悉已得清淨</div>
<div class='lg-row'>應當勤恭敬　尊重佛法僧</div>
<div class='lg-row'>貪利失念智　亦喪信戒法</div>
<div class='lg-row'>去菩提甚遠　是故應棄貪</div>
</div><p>又舍利弗。行者復應成就四法。得陀羅尼。何等為四。有八字義。云何為八。所謂阿字是第一義。一切諸法入無我義。攞者相好。此相好者入於如來法身之義。婆者嬰兒。嬰兒法者決定趣入聰慧之義。闍者生老病死之患。是生老等入無生滅。迦者作業。入無業報。陀者總持陀羅尼法。空無相願趣入法界。奢者舍摩他毘婆舍那舍摩他等。入一切法。叉者諸法無住無盡。亦無破壞又無前後。如是諸法趣入涅槃。如是八字皆入此義。菩薩當隨而入之。是則名為初第一法。</p>
<p>應善書寫精勤受持。如是總持陀羅尼典。是名行者入第二法。半月半月應讀誦念如是總持陀羅尼法。是名行者入第三法。行者常應專心思念如是總持陀羅尼法。令諸眾生皆悉歡喜。誘引其意務使精敏。是名行者入第四法。舍利弗行者具足如是四法。得此陀羅尼。爾時世尊即說偈言。</p>

<div class="lg regular"><div class='lg-row'>書持陀羅尼　思惟八字者</div>
<div class='lg-row'>若半月半月　專勤常讀誦</div>
<div class='lg-row'>眾生於是處　修習恒繼念</div>
<div class='lg-row'>親近於廣大　菩提甚深智</div>
<div class='lg-row'>決定能現見　十方一切佛</div>
<div class='lg-row'>是故於此法　應修勤學心</div>
</div><p>佛告舍利弗。菩薩摩訶薩有四法利。常當專習。何謂為四。一者正念十方諸佛。二者究竟無諸魔事。三者是人速離業障。四者疾得無斷微妙甚深辯才。又舍利弗如是四法。行者應當專勤修習此陀羅尼。必獲法利。爾時世尊即說偈言。</p>

<div class="lg regular"><div class='lg-row'>應正念諸佛　眾魔所不覺</div>
<div class='lg-row'>悉得速遠離　一切諸業障</div>
<div class='lg-row'>亦獲無量億　辯才陀羅尼</div>
</div><p>佛告舍利弗。乃往宿世無量無邊阿僧祇劫。是時有佛號曰寶勝火聚光明如來應正遍知明行足善逝世間解無上士調御丈夫天人師佛世尊。出現於世。舍利弗寶勝火聚光明如來般涅槃時。有轉輪王名曰星持。七寶具足領四天下。其王有子名不思議功德最勝。而是王子至年一千六百歲時寶勝火聚光明佛所。初得聞此陀羅尼法。即便解悟專精修習。經七萬歲晝夜不懈。未曾疲怠目不暫閉。王子復於七萬歲中。捨身命財及以王位。又七萬歲獨靜一處精勤經行脅不著地。復於九億百千那由他諸如來所。聞說法已皆悉受持讀誦通利。王子即便出家修道。經九萬歲受持成就如此無量陀羅尼門。時此比丘成就是已。廣為眾生宣示斯義。比丘王子即於此生。化八十億那由他百千眾生。皆悉安住阿耨多羅三藐三菩提道。亦復證於不退轉地。</p>
<p>又舍利弗爾時眾中有長者子。名曰月幢。是長者子於彼比丘法師所。聞如此無量陀羅尼門。聞已即便隨喜頂受。月幢以此隨喜善根功德因緣。值九十億諸佛世尊。恭敬供養。得此最上陀羅尼法。於諸言論最為殊勝。又獲第一不斷辯才王子比丘。三劫供養是諸佛已得無上道。又舍利弗勿生疑惑。爾時王子比丘法師。今無量壽如來是也。爾時月幢定光佛是。佛告舍利弗。我與賢劫諸菩薩等。俱共聞此陀羅尼法即生隨喜。以此善根功德因緣。經歷四十百千劫中。常勤背捨生死之法。於九十億諸如來所。得陀羅尼最為第一。言論超絕辯才殊勝。又舍利弗。是故行者若欲速得無上道者。當受持此陀羅尼法。若復不能受持書寫讀誦之者。但生隨喜。所以者何緣此善根。令是行者必當獲得不退轉地至無上道。何況受持書寫讀誦。廣為他人敷演之者。所得功德唯除如來。一切眾生不能測量。何況思惟廣為人說。爾時世尊即說偈言。</p>

<div class="lg regular"><div class='lg-row'>得此陀羅尼　名為無量門</div>
<div class='lg-row'>諸佛常護念　魔不得其便</div>
<div class='lg-row'>業障眾塵勞　皆速獲清淨</div>
<div class='lg-row'>聞此妙典已　隨喜即書寫</div>
<div class='lg-row'>受持恒讀誦　廣為人演說</div>
<div class='lg-row'>一切諸眾生　不測其功德</div>
<div class='lg-row'>行者所生處　常得見諸佛</div>
<div class='lg-row'>獲不思議信　善解深經義</div>
<div class='lg-row'>是行者疾得　最上菩提道</div>
<div class='lg-row'>三昧通無盡　陀羅尼亦然</div>
<div class='lg-row'>形色恒具足　福報常相繼</div>
<div class='lg-row'>見佛及聞法　無時而暫缺</div>
<div class='lg-row'>未得菩提間　永保斯功德</div>
<div class='lg-row'>我念宿世時　已聞此總持</div>
<div class='lg-row'>見於恒沙佛　得無上菩提</div>
<div class='lg-row'>譬如昔月幢　得成定光佛</div>
<div class='lg-row'>過去功德勝　法師比丘者</div>
<div class='lg-row'>今見無量光　阿彌陀佛是</div>
<div class='lg-row'>我與賢劫中　無量諸菩薩</div>
<div class='lg-row'>俱聞此經典　深心共隨喜</div>
<div class='lg-row'>若樂速親近　無上菩提道</div>
<div class='lg-row'>又樂疾降魔　復樂百福嚴</div>
<div class='lg-row'>當勤心總持　得此不為難</div>
<div class='lg-row'>若人以珍寶　滿恒沙世界</div>
<div class='lg-row'>布施於一切　皆使得豐足</div>
<div class='lg-row'>但能書此經　其福過於彼</div>
<div class='lg-row'>是故應靜聽　一心初不亂</div>
<div class='lg-row'>書寫與受持　及以善思惟</div>
<div class='lg-row'>如此深妙典　斯為智菩薩</div>
<div class='lg-row'>疾得於菩提　不足以為難</div>
</div><p>又告舍利弗。若有行者專心繼念此陀羅尼。有八夜叉住在雪山。晝夜擁護如是行者。除諸衰患益其勢力。何者為八。一名首羅<span class='note-inline'>(宋言勇健)</span>二名緻栗馱<span class='note-inline'>(堅固)</span>三名簸臘復多<span class='note-inline'>(眾多)</span>四名那羅延婆邏<span class='note-inline'>(大力士也)</span>五名那隷因馱羅<span class='note-inline'>(人主)</span>六名突陀利沙<span class='note-inline'>(五能誹謗)</span>七名迦羅邏<span class='note-inline'>(嘊柴)</span>八名修婆睺<span class='note-inline'>(好臂)</span>。</p>
<p>告舍利弗。行者應當以好帛素。圖畫如此八鬼神像。以鮮綵色極令清淨。不得雜用眾生之膠。行者若欲讀誦此經。先應沐浴著淨衣服。專心祈請此八鬼神。為設種種香潔飲食。眾妙雜香散華華鬘。及淨油燈以供養之。行者復應綵畫於地。如圓輪座自在其上。右膝著地手執香爐。一心慈念無量眾生。七遍微誦陀羅尼呪。是八鬼神即現其身。</p>
<p>欲界天中有菩薩。是八大士見此行者敬誦如此陀羅尼時。亦常護念益其勢力。何者為八。眾光菩薩。智光菩薩。日光菩薩。問難菩薩。一切願滿菩薩。大力菩薩。星王菩薩。妙意菩薩。是八菩薩及八鬼神。令此行者一心專修。得陀羅尼法利勢力。使諸眾生皆愛念之。一切所須隨意不乏。百由旬內無諸衰患。如是行者應當修陀羅尼。發真實願憶念精勤。愛樂一切善法。分布施戒等心廣惠。隨彼多少無所悋惜。行者受持此陀羅尼。又應尊重佛及法僧。於三寶所恒生敬畏。一心專修甚深法忍。</p>
<p>世尊說此陀羅尼時。三千恒河沙百千億那由他諸菩薩等。悉得此陀羅尼門名說無量。又復證於不退轉地。當得阿耨多羅三藐三菩提。六十頻婆羅諸天人等。未發無上菩提心者。今皆悉發無上道意。</p>
<p>時舍利弗白佛言世尊。何名斯經。云何奉持。告舍利弗。此經名為無量門總持陀羅尼。如是受持。亦名摧破一切眾魔總持陀羅尼如是受持。亦名菩薩一分超意總持陀羅尼如是受持。亦名一分得一切智總持陀羅尼如是受持。爾時世尊說此經已。舍利弗等諸大聲聞。菩薩人天修羅迦樓羅乾闥婆緊那羅摩睺羅伽。一切世間聞佛所說。歡喜踊躍頂戴受持作禮而退。</p>

<p class='juan'>無量門破魔陀羅尼經</p></div>
</div><!-- end of div[@id='body'] -->
</body></html>