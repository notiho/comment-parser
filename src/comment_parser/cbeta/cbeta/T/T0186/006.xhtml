<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普曜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />普曜經卷第六</p><p class="byline">西晉月氏三藏竺法護譯</p>
<div class='div-pin'><a id='mulu24' />
<p class='h1'>◎降魔品第十八</p><p>「於是魔波旬心中憒亂，恐怖色變強顏不去，不欲退還故作訛言：『我所為是，告其兵眾，卿等併心皆共和同，所可見知諸天鬼神逼迫菩薩莫使縱逸也，當共伏之爾乃捨去。』</p>
<p>「爾時波旬告其四女：一名、欲妃，二名、悅彼，三名、快觀，四、名見從：『汝詣佛樹惑亂菩薩，嗟歎愛欲之德，壞其清淨之行。』女聞魔言，即詣佛樹，住菩薩前，綺言作姿三十有二：</p>
<p>「一、曰張眼弄睛。二、曰舉衣而進。三、曰[言*口][言*口]並笑。四、曰展轉相調。五、曰現相戀慕。六、曰更相觀視。七、曰姿弄脣口。八、曰視瞻不端。九、曰嫈嫇細視。十、曰互相禮拜。十一、以手覆面。十二、迭相捻握。十三、正住佯聽。十四、在前跳蹀。十五、現其髀脚。十六、露其手臂。十七、作鳧鴈鴛鴦哀鸞之聲。十八、現若照鏡。十九、周旋出光。二十、乍喜乍悲。二十一、乍起乍坐。二十二、意懷踊躍。二十三、以香塗身。二十四、現持寶瓔。二十五、覆藏項頸。二十六、示如閑靜。二十七、前却其身遍觀菩薩。二十八、開目閉目如有所察。二十九、俾頭閉目如不視瞻。三十、嗟歎愛欲。三十一、拭目正視。三十二、遍觀四面舉頭下頭。</p>
<p>「菩薩心淨，猶明月珠而無瑕疵，如日初出照於天下，猶如蓮華在於泥水而無所著，如須彌山不可移動，其德高遠諸根寂定，其心澹泊而無增損。</p>
<p>「爾時魔女善學女幻迷惑之業，往欲亂道，而重言曰：『仁德至重諸天所敬，應有供養，故天遣我。我等既好年壯盛時，天女端政優鉢華色莫喻我者，願得晨起夜寐供事左右。』</p>
<p>「菩薩答言：『汝宿有福受得天身，不念無常而作妖媚，形體雖好而心不端，譬如畫瓶中盛臭毒，將以自壞；有何等奇福難久居，淫惡不善自亡其本，死則當墮三惡道中受鳥獸形，欲脫致難。汝輩故來亂人善意，非清淨種，革囊盛臭而來何為？去，吾不用。今阿母等不安天上，何為橫來？』其魔王女化成老母，不能自復，即還魔所而說偈言：</p>

<div class="lg regular" style="margin-left:2em;"><div class='lg-row'>「『禁戒清淨不樂觀，　所視恭敬無瞋恨；</div>
<div class='lg-row'>所察威儀無愚冥，　其身微妙審詳序。</div>
<div class='lg-row'>快說女人之瑕穢，　已離愛欲無所戀；</div>
<div class='lg-row'>天上世間無等倫，　不見真行如是者。</div>
<div class='lg-row'>所在進止覩女像，　本淨謹慎妙巍巍；</div>
<div class='lg-row'>堅一其心無瑕穢，　猶如安明不可動。</div>
<div class='lg-row'>察福威神及功勳，　從無數劫護禁戒；</div>
<div class='lg-row'>清淨梵天無數億，　頭面稽首真人足。</div>
<div class='lg-row'>必當降伏我魔兵，　輙成道德如前佛；</div>
<div class='lg-row'>以故我等不可爭，　逮得尊業療一切。</div>
<div class='lg-row'>所觀如空明珠寶，　億載菩薩往恭敬；</div>
<div class='lg-row'>若干雜形如妙華，　迦留須倫山樹木。</div>
<div class='lg-row'>有所思惟無想念，　咸來供養於十力；</div>
<div class='lg-row'>其面眉間功勳光，　斯明極曜遍照遠。</div>
<div class='lg-row'>所行之處無求便，　所受根本無所失；</div>
<div class='lg-row'>無瞋無塵無有所，　舉動作事常少欲。』</div>
</div><p>「於是樹神，覩其威神即懷恐懼，承佛威力，所言至誠悉共和同，以十六事嗟歎菩薩：今清淨人極妙巍巍，如十五日月盛滿時；其明普照，猶如日出曜於天下；如樹華茂無不芬葩，奇相眾好金色從容；諸根寂定，猶如蓮華處於浴池；所演有威，猶師子吼而有殊特；猶念菩薩，在林樹間獨步無畏，所造習行人中獨尊，譬安明山跱于大海超絕獨顯；平等堅固，如鐵圍山出眾山上；尊人功勳普聞遠近，若水具足攝持天地；其意恢廓而有殊特，斯心無限猶如虛空；其心正住曜無等倫，譬如天地眾生所仰；其心清淨而無穢濁，萬民悅豫至無有餘；其意清明無能覩者，一切眾生所可慕樂；有所度脫而有超異，悉斷一切諸所想念；尊力無上猶如鉤鏁，莫不為伏；所行精進志性堅固，諸狐疑者眾結悉解；退降魔眾捐棄于兵令還歸宮，尊人善利致得十力，力勢無雙。如是比丘，樹神以十六事，嗟歎菩薩功德無侶，聞者莫不欣喜。」</p>
<p>佛告比丘：「淨居諸天以十八事，嗟歎菩薩，毀呰魔眾。何謂十八？</p>
<p>「魔以見棄猶如羸老不能得勝，一。</p>
<p>「波旬劣極如朽牆壞，二。</p>
<p>「波旬大聖一己勇猛至願而降伏卿，三。</p>
<p>「波旬無侶如病無養，四。</p>
<p>「波旬無力猶門戶破，五。</p>
<p>「波旬今見遠棄如失娛樂，六。</p>
<p>「波旬今日住於邪徑如賈失路，七。</p>
<p>「波旬疾棄如病不除，八。</p>
<p>「波旬愚癡所在不安，九。</p>
<p>「波旬不孝不知報恩，十。</p>
<p>「波旬馳走如師子吼小獸馳逸，十一。</p>
<p>「波旬見擯如眾斥棄，十二。</p>
<p>「波旬不知時節福盡無餘，眾所捨除如滿器土，十三。</p>
<p>「波旬已見縛束，勇猛巧言自懅怕擯，十四。</p>
<p>「波旬失眾力如失頭髮手足，十五。</p>
<p>「波旬無意如狂失志，十六。</p>
<p>「波旬迷惑不知家處，十七。</p>
<p>「波旬奔馳如狂逸走，十八。</p>
<p>「如是，比丘！淨居諸天以十八事毀訾波旬。」</p>
<p>佛告比丘：「宿衛佛樹諸天，以十六事覆蔽於魔。何謂十六？</p>
<p>「今日菩薩降伏波旬及諸官屬，一。</p>
<p>「今日菩薩總以大勢力攝取波旬令自然羸，二。</p>
<p>「今日菩薩使魔波旬不知處所，若日光明曀於熒火，三。</p>
<p>「今日菩薩以佛大權過諸天威拔惡根本，四。</p>
<p>「今日菩薩以佛大威神師子之力，消伏波旬若小獸縮，五。</p>
<p>「今日菩薩墮魔山谷，如有力人斫截樹木，六。</p>
<p>「今日菩薩懊惱波旬，如大怨家見逐曠野，七。</p>
<p>「今日菩薩得波旬降，猶如大海和於牛跡，八。</p>
<p>「今日波旬妬於菩薩，如獄囚得脫故有賊心，九。</p>
<p>「今日菩薩迷惑波旬，如豪貴之人牽掣貧匱，十。</p>
<p>「今日菩薩棄捐波旬，如非法王失於故土，十一。</p>
<p>「今日菩薩勝於波旬，如猛毅<span class='corr'>士</span>屈伏劣弱，十二。</p>
<p>「今日菩薩令魔憂慼，如破壞人不知所奏，十三。</p>
<p>「今日菩薩令魔訛言如海船壞，十四。</p>
<p>「今日菩薩令魔消除，猶如劫盡燒諸草木，十五。</p>
<p>「今日菩薩毀落波旬，猶如大勢壞諸異學，十六。</p>
<p>「如是，比丘！宿衛佛樹諸天，以是十六事，覆於魔波旬。</p>
<p>「於是時弊魔聞諸天人至誠分別，決了本末教令還歸。魔毒益盛，謂菩薩言：『疾起奔馳，我眾兵仗十八億眾，皆共併勢，如是勢相，若斯度已而危仁身。是我眷屬眾兵相越，我終不言當復相救，速疾起走。』</p>
<p>「菩薩答曰：『如須彌山不可動搖，一切十方諸<span class='corr'>會</span>眾多尚可墮地，萬物草木皆為眾生無能傾心，若有一意尚竭大海不損吾心，不得佛道吾終不起。』魔復說言：『我生欲界，一切四天王、天帝諸釋、阿須倫、健陀羅、迦留羅、真陀羅、摩休勒，在中為主屬我無餘，仁亦屬我，今者自恣耶？』</p>
<p>「菩薩答曰：『卿欲界尊自謂威神，必非是尊，非法尊也，道法尊者乃謂為尊。不但欲尊，地獄、餓鬼、畜生於中罪尊，非道正真無上聖尊也；必當成佛，降伏弊魔。』魔復報曰：『今日沙門獨在林岨，欲得是願致為甚難，欲立應行今且壞失，何因得道？』</p>
<p>「菩薩報曰：『以失義理，告何從來？不違禪定神足功德，不亡威力能大勤修，乃名曰為精進力也，不成佛道終不起也。魔何所恚在前而住，宣麤惡辭？』『或謂已止。一己獨身在於曠野，猶如一日滅十方闇眾光炬明，今與大眾，乃在吾前而現顏貌。吾當相逼速起出去，必相危害已興眾變，遇眾苦難。鬼神所在能立郡縣，猶是所作能成自在，眾形無數天人逼卿。』</p>
<p>「菩薩報曰：『空尚可盡，風尚可握，男女大小，其月無垢光滅眾冥，尚可墮地。光亦可冥，無能移吾退樹下去。要成道德，雖興勢力不捨兵眾興麤害心，吾常仁慈柔和為本，咄咀小子，如斯毀壞不察本變，不捨兵眾，吾在眾中若紫金山，猶大寶藏靡不咨嗟，如妙華鬘今日必勝，化大亂眾善毀魔兵，鬼神種靡不歸伏。』音越梵天聞於十方，聲如哀鸞。『諸神惡鬼此眾伴侶，天神來現住在目前，遍虛空中皆集勇猛，來詣樹下欲得壞卿。』『假使大千滿中諸形若干種變皆執金剛，不能動吾，雖懷惡心執持五兵，吾不畏之。』魔持刀劍：『沙門速起盡力馳走，今以刀刃段段解截。』『假使三千土地所有境界，皆滿中魔各各執劍如須彌山，不能搖動吾一毛矣，況欲害乎。吾心堅強終不傾移。』神通之曜巍巍無量，體紫金色如火中金。魔王益惱，召四部兵大來集會：『無極大力當往戰鬪，自古迄今未見有此，汝等併勢當討滅之。』</p>
<p>「爾時四部十八億眾，各各變為師子熊羆、虎兕象龍、牛馬犬豕猴猨之形，不可稱言；蟲頭人軀，虺蛇之身，黿鼉之首，一面六目，或一項而多頭，齒牙爪距擔山吐火，雷電四繞擭戈矛戟。菩薩慈心不驚不怖一毛不動，光顏益好。鬼兵不能得近，魔王自前與佛相詰難，其辭曰：</p>

<div class="lg regular" style="margin-left:0em;"><div class='lg-row'>「『比丘何求坐樹下？　樂於林藪毒獸間；</div>
<div class='lg-row'>雲起可畏窈冥冥，　天鬼圍繞不以驚。』</div>
<div class='lg-row'>『古有真道佛所行，　澹泊無畏除無明；</div>
<div class='lg-row'>其成最勝法滿藏，　吾求斯坐決魔王。』</div>
<div class='lg-row'>『汝當作王轉金輪，　七寶自至典四方；</div>
<div class='lg-row'>所受五欲最無比，　斯處無道起入宮。』</div>
<div class='lg-row'>『吾覩欲盛吞火銅，　棄國如唾無所貪；</div>
<div class='lg-row'>得王亦有老死憂，　去此無利勿妄談。』</div>
<div class='lg-row'>『何安坐林而大語，　委國財位守空閑；</div>
<div class='lg-row'>不見我與四部兵，　象馬步兵十八億。』</div>
<div class='lg-row'>『以見猨猴師子面，　虎兕毒蛇象鬼形；</div>
<div class='lg-row'>皆持刀劍擭戈矛，　跳躍哮呼滿虛空。』</div>
<div class='lg-row'>『設復億姟神武備，　為魔如汝來會此；</div>
<div class='lg-row'>矢刃火攻如風雨，　不先得佛終不起。』</div>
<div class='lg-row'>『魔有本要令我退，　吾亦自誓不虛還；</div>
<div class='lg-row'>今汝福地何如佛，　於是可知誰得勝。』</div>
<div class='lg-row'>『吾曾終身快布施，　故典六天為魔王；</div>
<div class='lg-row'>比丘知我宿福行，　自稱無量誰為證。』</div>
<div class='lg-row'>『昔吾行願從定光，　受莂為佛釋迦文；</div>
<div class='lg-row'>恐畏相盡故坐斯，　意定必解壞汝軍。』</div>
<div class='lg-row'>『我所奉事諸佛多，　財寶衣食常施<span class='corr'>人</span>；</div>
<div class='lg-row'>仁戒積德厚於地，　是以脫想無患難。』</div>
<div class='lg-row'>菩薩即以智慧力，　伸手按地是知我；</div>
<div class='lg-row'>應時普地轟大動，　魔與官屬顛倒墮。</div>
<div class='lg-row'>魔王敗績悵失利，　惽迷却踞前畫地；</div>
<div class='lg-row'>其有曉心乃了悟，　即時自歸前悔過。</div>
<div class='lg-row'>『吾以不復用兵器，　等行慈心却魔怨；</div>
<div class='lg-row'>世用兵器動人心，　而我以等如眾生。</div>
<div class='lg-row'>若調象馬雖以調，　然後故能會復生；</div>
<div class='lg-row'>若得最調如佛調，　以如佛說無不仁。』</div>
<div class='lg-row'>姟天見佛擒魔眾，　忍調無想怨自降；</div>
<div class='lg-row'>諸天歡喜奉華臻，　非法王壞法王勝。</div>
<div class='lg-row'>本從等意智慧力，　慧能即時禳不祥；</div>
<div class='lg-row'>能使怨家為弟子，　當禮四等道之證。</div>
<div class='lg-row'>面如滿月色從容，　名聞十方德如山；</div>
<div class='lg-row'>求佛相貌難得比，　當稽首斯度世仙。」</div>
</div></div>
<div class='div-pin'><a id='mulu25' />
<p class='h1'>普曜經行道禪思品第十九</p><p>佛告比丘：「菩薩坐佛樹下，以降魔怨成正真覺。消荊蕀根三毒之源，無諸緣起陰蓋衰種；永無微曀，眾想以定淨如虛空；勇猛無難，竪其大幢顯示一切，招來十方度脫三界。默坐樹下示現四禪，為將來學顯道徑路；以縛諸我神通微妙，棄欲惡法無復五蓋，不受五欲眾惡自滅，念計分明；思視無為，譬如健人得勝怨家，意以清淨成一禪行。心自開解却情欲意，無惡可攻不復計觀，寂然惔怕如聖賢行念思以滅，譬如山頂之泉水自在中出盈流於外，谿谷雨潦無緣得入，靜然守一專心不移成二禪行。又棄喜意惟見無欲，外諸好惡一不得入，內亦不起，心正體安，譬如蓮華根在土中華合未開，根莖華葉潤漬水中，以淨見真成三禪行。棄苦樂意無憂樂想，心不依善亦不附惡，無苦樂志正在其中，如人沐浴潔淨覆以鮮好白繒，中外俱淨表裏無垢，喘息自滅寂然無變，成四禪行。</p>
<p>「譬如陶家，和埴調軟中無砂礫，<span class='corr'>任</span>作何器。精進開發無所不能，已得定意建立大慈不捨大悲，智慧善權究暢要妙。通三十七道品之行，所謂：四意止、四意斷、四禪足、五根、五力、七覺、八道，終而復始。以曉三脫得三達智，去來今事無所罣礙。變化現法所欲如意，不復用思身能飛行；能分一身作百作千，至億萬無數，復令為一。能徹入地石壁皆過從一方現，俯沒仰出如出入水，能身中出水火，履水行虛身不陷墜；坐臥空中如鳥飛翔，坐能及天手捫日月，其身平立能至梵天，出沒自在；眼能徹視，耳能洞聽，豫知諸天人龍鬼神蚑行蠕動之類身行口言。念於所念悉見聞知，諸有貪婬無貪婬者，有瞋恚無瞋恚者，有愚癡無愚癡者，有愛欲無愛欲者，有大志行無大志行者，有內外行無內外行者，有念善無念善者，有一心無一心者，有解脫意無解脫意者，一切悉知。</p>
<p>「菩薩觀天上、人中、地獄、畜生、鬼神五道先世父母兄弟妻子中外姓字，一一分別。一世十世百千億無數世事，至于天地成敗空荒之時，還復成時。能知一劫十劫至千億劫無數劫中，內外姓字衣食苦樂壽命長短，死此生彼展轉所趣，從上頭始諸所更身生長老終，形色好醜賢愚苦樂，一切三界皆分別知。見人魂神各自隨行生於五趣中，或墮餓鬼，或墮畜生，或作鬼神，或生天上，或入人形，有生豪貴富樂家者，或生卑鄙貧賤家者；知眾生惑五陰自蔽色痛想行識皆習五欲，眼色耳聲鼻香舌味身受心法為愛欲所牽，惑於財色思望安樂。</p>
<p>「從是生諸惡本，從惡致苦。能斷愛習，不隨婬心大如毛髮，受行八道則眾苦滅。何謂為八？正見、正念、正言、正業、正治、正方便、正意、正定。譬如無薪無火不然不滅，是謂無為度世之道。</p>
<p>「菩薩自知以棄惡本，無婬怒癡，生死以除，種根以斷，無餘災[卄/(阿-可+辛)/女]，所作以成，智慧以了。明星出時廓然大悟，得無上正真道，為最正覺。</p>
<p>「爾時得佛十種神力，四無所畏，十八之法。佛十神力者：</p>
<p>「佛悉見知深微隱遠是處非處有限無限，明審如有。一力也。</p>
<p>「佛悉明知來今往古所造行地所受報處。二力也。</p>
<p>「佛能現化禪定脫門正受。三力也。</p>
<p>「佛悉分別天人眾生彼彼異念。四力也。</p>
<p>「佛知眾生若干種語及度世語。五力也。</p>
<p>「佛悉了知世間雜種無量情態。六力也。</p>
<p>「佛知欲縛知縛解要在所宜行。七力也。</p>
<p>「佛智如海善言無量，追識一切宿命所更。八力也。</p>
<p>「佛天眼淨，見人初死神所出生，善惡殃福隨行受報。九力也。</p>
<p>「佛漏已盡無復縛著，神真叡智自知見證，究暢道行所作能作，無餘生死其智明審。是為佛十神力也。</p>
<p>「佛四無所畏者：佛神智正無不知見。愚人惑言，佛未悉知；至諸梵魔眾聖，莫能論佛之智故，獨步不懼。一無畏也。</p>
<p>「佛漏盡智悉知。愚惑相言，佛漏未盡；至于梵魔眾聖，莫能論佛之智故，獨步不懼。二無畏也。</p>
<p>「佛說經戒天下誦習。愚惑相言，佛經可遍；至于梵魔眾聖，莫能論毀佛之正經故，獨步不懼。三無畏也。</p>
<p>「佛現道義言真而要能度苦厄。愚惑相言，不能度苦；至于梵魔眾聖，莫能論佛正真故，周行不懼。四無畏也。</p>
<p>「佛十八不共：從得佛至于泥洹，一、無失道。二、無空言。三、無忘志。四、無不靜意。五、無若干想。六、無不省視。七、志達無損。八、精進無損。九、定意無損。十、智慧無損。十一、解脫無損。十二、度知見無損。十三、古世之事悉知見。十四、未來之事悉知見。十五、今世之事悉知見。十六、攬眾身行化以本際。十七、攬眾言行化以本際。十八、攬眾意行化以本際。是為十八不共之法。</p>
<p>「佛得道意一切知見，坐自念言：『是實微妙難知難明，甚難得也。高而無上廣不可極，淵而無下深不可測。大苞天地，細入無間。昔錠光佛時莂我為佛，名釋迦文。今果得之，從無數劫勤苦所求，適今成耳。自念宿命諸所施為，道德慈孝仁義禮信，忠正守真虛心學聖，柔弱淨意行六度無極，布施、持戒、忍辱、精進、一心、智慧，行四等心慈悲喜護，四思隨時，養育眾生如愛赤子，承事諸佛積德無量，累劫勤苦功不唐捐，今悉獲之。』喜自歎曰：</p>

<div class="lg regular" style="margin-left:2em;"><div class='lg-row'>「『今覺佛極尊，　棄婬淨無漏；</div>
<div class='lg-row'>一切能將導，　從者必歡豫。</div>
<div class='lg-row'>天福之報快，　妙願皆以成；</div>
<div class='lg-row'>敏疾得上寂，　吾將逝泥洹。』</div>
</div></div>
<div class='div-pin'><a id='mulu26' />
<p class='h1'>普曜經諸天賀佛成道品第二十</p><p>「於是欲行天王女見如來坐於樹下，神通以達所願具足，降魔怨敵，竪大幢幡，無極大仁為大醫王療眾疾患。無極師子若於恐懼衣毛不竪，調和心意滅除三垢，成三達智越於四瀆；執一道蓋救護三界，清淨梵志為棄眾惡，則為比丘除諸愚冥。何謂沙門？越於六徑，廣學無限，名曰博聞。德消塵勞，成為勇猛度於彼岸。所謂力者，總十種力具足法寶。見如來坐於樹下。以偈讚曰：</p>

<div class="lg regular" style="margin-left:2em;"><div class='lg-row'>「『今在佛樹下，　降伏魔官屬；</div>
<div class='lg-row'>難動如須彌，　無畏無所捨。</div>
<div class='lg-row'>從無數億劫，　施戒學智慧；</div>
<div class='lg-row'>合會進道義，　亦無數億劫。</div>
<div class='lg-row'>所行蔽釋梵，　本發求佛道；</div>
<div class='lg-row'>無數劫行忍，　堪任眾苦惱。</div>
<div class='lg-row'>故光紫金色，　精進無數劫；</div>
<div class='lg-row'>超越生死難，　以故降伏魔。</div>
<div class='lg-row'>從無數億劫，　行禪神通慧；</div>
<div class='lg-row'>奉事無數佛，　是故眾供養。</div>
<div class='lg-row'>從無數億劫，　至誠博智慧；</div>
<div class='lg-row'>將護億眾生，　是故速得佛。</div>
<div class='lg-row'>以降於身魔，　亦離於死魔；</div>
<div class='lg-row'>除去欲塵魔，　故得無憂患。</div>
<div class='lg-row'>是為天中天，　諸天所奉事；</div>
<div class='lg-row'>三界所敬養，　為無量福田。</div>
<div class='lg-row'>悉消諸音響，　值佛成眾祐；</div>
<div class='lg-row'>無能望覩者，　乃至坐道場。</div>
<div class='lg-row'>眉間相照曜，　無數億佛土；</div>
<div class='lg-row'>悉曀日月光，　使眾逮道明。</div>
<div class='lg-row'>端正中殊妙，　顏色最第一；</div>
<div class='lg-row'>相好愍念眾，　三界所奉事。</div>
<div class='lg-row'>其眼甚清淨，　覩無數諸佛；</div>
<div class='lg-row'>國土眾生身，　心中所懷念。</div>
<div class='lg-row'>其心甚清淨，　聞無數音聲；</div>
<div class='lg-row'>諸天人民言，　佛教法之響。</div>
<div class='lg-row'>今得廣長舌，　知時言柔軟；</div>
<div class='lg-row'>當聽斯正法，　至無為甘露。</div>
<div class='lg-row'>以見魔兵眾，　自悅心不懅；</div>
<div class='lg-row'>又見諸天人，　不歡如須彌。</div>
<div class='lg-row'>覩魔諸兵眾，　不動亦不搖；</div>
<div class='lg-row'>雖懷其害心，　勇力降伏之。</div>
<div class='lg-row'>在坐不移轉，　其身不傾動；</div>
<div class='lg-row'>不喜亦不瞋，　當時無所難。</div>
<div class='lg-row'>諸天世人民，　則為得善利；</div>
<div class='lg-row'>乃逮聞正法，　輙奉行至誠。</div>
<div class='lg-row'>常立在功勳，　蒙最勝福德；</div>
<div class='lg-row'>所行輙速成，　寂然人中英。</div>
<div class='lg-row'>人中尊導師，　以逮成正覺；</div>
<div class='lg-row'>震動億姟國，　降伏眾魔官。</div>
<div class='lg-row'>其聲如梵天，　亦如哀鸞音；</div>
<div class='lg-row'>聲香為第一，　瞿曇說是言。</div>
<div class='lg-row'>福報為最安，　除一切惱患；</div>
<div class='lg-row'>所願者必成，　其人有功德。</div>
<div class='lg-row'>疾逮得佛道，　便降伏魔眾；</div>
<div class='lg-row'>輙得歸清涼，　以恬怕滅度。</div>
<div class='lg-row'>是故何福人，　興立行有厭？</div>
<div class='lg-row'>以聞甘露法，　誰當有懈惓？</div>
<div class='lg-row'>處在林藪間，　誰當有退意？</div>
<div class='lg-row'>饒益於萬民，　當奉行精進。</div>
<div class='lg-row'>其從菩薩行，　為人乃歸命；</div>
<div class='lg-row'>所行造供養，　各成己國土。</div>
<div class='lg-row'>平如掌明鏡，　輙等住其地；</div>
<div class='lg-row'>百千葉蓮華，　自然出暐曄。</div>
<div class='lg-row'>百千億諸天，　來覩佛道場；</div>
<div class='lg-row'>皆由己功勳，　如海無限量。</div>
<div class='lg-row'>降伏魔力勢，　逮甘露法門；</div>
<div class='lg-row'>皆稽首作禮，　歸命於如來。</div>
<div class='lg-row'>以若干清淨，　各各執香蓋；</div>
<div class='lg-row'>以覩見師子，　佛威神變化。</div>
<div class='lg-row'>則發菩薩意，　所住無能動；</div>
<div class='lg-row'>所言有名稱，　如海不可量。</div>
<div class='lg-row'>強如須彌山，　為諸山中王；</div>
<div class='lg-row'>十指叉為禮，　從空出梵聲。</div>
<div class='lg-row'>人中聖亦然，　處於師子座；</div>
<div class='lg-row'>百千諸樹木，　曲躬向道場。</div>
<div class='lg-row'>其光明百千，　震動億國土；</div>
<div class='lg-row'>盡滅諸惡趣，　諸難皆閑靜。</div>
<div class='lg-row'>無能越度者，　病者皆得療；</div>
<div class='lg-row'>是人中至真，　坐於師子床。</div>
<div class='lg-row'>佛威神變化，　猶如明珠火；</div>
<div class='lg-row'>自然有光曜，　猶如日月明。</div>
<div class='lg-row'>眉間演大光，　當時所奮明；</div>
<div class='lg-row'>普曜於三界，　無能見佛頂。</div>
<div class='lg-row'>人中勇如是，　坐於師子床；</div>
<div class='lg-row'>所顯神足變，　來者靡不覩。</div>
<div class='lg-row'>坦然奉敬佛，　地六反震動；</div>
<div class='lg-row'>假使不捨兵，　善權多所感。</div>
<div class='lg-row'>若不捨兵仗，　當致眾毒惱；</div>
<div class='lg-row'>尊師子如是，　在座現感應。』</div>
</div><p>「於是淨居天、梵世迦夷天、善梵天，及敬道魔子，往詣佛所執大寶蓋，以貢上佛，即叉十指以偈讚曰：</p>

<div class="lg regular" style="margin-left:2em;"><div class='lg-row'>「『仁尊現目前，　精進禪慧力；</div>
<div class='lg-row'>在魔顯大辯，　聖以降伏之。</div>
<div class='lg-row'>一切義吉祥，　無數億魔來；</div>
<div class='lg-row'>不起身不動，　稽首普世尊。</div>
<div class='lg-row'>若干如恒沙，　不及於至尊；</div>
<div class='lg-row'>無所能動搖，　猶如恒沙劫。</div>
<div class='lg-row'>祠若干億千，　所設為道故；</div>
<div class='lg-row'>無敢毀能人，　所行不可逮。</div>
<div class='lg-row'>有曾施妻子，　男女及僕使；</div>
<div class='lg-row'>菀園以國邑，　王位諸莊嚴。</div>
<div class='lg-row'>手足及其頭，　身中諸所為；</div>
<div class='lg-row'>用行道之故，　仁慈不迷惑。</div>
<div class='lg-row'>如口所可說，　言辭終不變；</div>
<div class='lg-row'>佛無著大度，　當度無數眾。</div>
<div class='lg-row'>億載越汎流，　禪定神足力；</div>
<div class='lg-row'>降伏淨正法，　願具度眾生。</div>
<div class='lg-row'>施世盲冥目，　普令一切和；</div>
<div class='lg-row'>一心願普智，　合集歸尊導。</div>
<div class='lg-row'>其志無限量，　靡不嗟歎者；</div>
<div class='lg-row'>如是降魔官，　覺成一切智。』</div>
</div><p>「如是魔子嗟歎佛已，却住一面。</p>
<p>「於是化自在天、無憍樂天、兜術天、焰摩天、忉利天，及四天王、虛空天、地神天，供養世尊普悉莊嚴。一切天地散華燒香，竪諸幡蓋歸命至尊，以偈讚曰：</p>

<div class="lg regular" style="margin-left:2em;"><div class='lg-row'>「『其化自在天，　無憍樂兜術；</div>
<div class='lg-row'>焰忉利四王，　皆來供養佛。</div>
<div class='lg-row'>堅固如金剛，　住在三千國；</div>
<div class='lg-row'>志強不可毀，　正住佛道場。</div>
<div class='lg-row'>正使肌皮消，　骨髓盡無餘；</div>
<div class='lg-row'>若不成佛道，　終不起于坐。</div>
<div class='lg-row'>仁師子辭正，　一切三千國；</div>
<div class='lg-row'>盡誓立威神，　草木皆為兵。</div>
<div class='lg-row'>興大無極哀，　來至菩薩所；</div>
<div class='lg-row'>我領億剎土，　坦平無有難。</div>
<div class='lg-row'>余等地諸神，　咸來得善利；</div>
<div class='lg-row'>及使最尊人，　舉足履我上。</div>
<div class='lg-row'>其在世勇猛，　靡所不照明；</div>
<div class='lg-row'>將護三千界，　何況於一身。</div>
<div class='lg-row'>下方億百千，　皆為一品類；</div>
<div class='lg-row'>普度諸眾生，　所可作基業。</div>
<div class='lg-row'>我等護是地，　普及三千土；</div>
<div class='lg-row'>皆使得上願，　隨樂得服食。</div>
<div class='lg-row'>若有越境界，　所在使安隱；</div>
<div class='lg-row'>其諸佛之子，　瞿曇諸聲聞。</div>
<div class='lg-row'>班宣道法時，　若復聽聞者；</div>
<div class='lg-row'>一切諸德本，　皆勸助佛道。』</div>
</div><p>「梵天、化自在天、無憍樂天、兜術天、焰摩天、忉利天、四天王、虛空天、地神天，地神天，供養歎佛已，却住一面。」</p>
</div>
<p class='juan'>普曜經卷第六</p>
</div><!-- end of div[@id='body'] -->
</body></html>