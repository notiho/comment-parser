<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普曜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />普曜經卷第七</p><p class="byline">西晉月氏三藏竺法護譯</p>
<div class='div-pin'><a id='mulu28' />
<p class='h1'>觀樹品第二十一</p><p>佛告比丘：「以成正覺，諸天皆來，嗟歎佛已；如來正坐一心觀樹，目未曾瞬，禪悅為食、解慧為漿，永安無橫；宿夜七日觀道場樹以報其恩。過七日已，欲行天人各共齎持萬甕香水，色行天人俱亦如是，往詣佛所香水洗之，若干種香初沐浴佛。諸天、龍神、揵沓惒、阿須倫、迦留羅、真陀羅、摩休勒，所用香水如來浴身，香水溢流皆灑此等，蒙香之恩悉發無上正真道意；是時眾生皆蒙香熏香不離體，時諸天子還入宮殿不聞餘香。」</p>
<p>佛告比丘：「有一天子，名曰普化，投佛足底，起坐叉手，前白佛言：『佛坐樹下七日之中，坐三昧定，其定何名？』世尊告曰：『定名悅食，如來以是悅食定意，晝夜七日觀樹不瞬。』時普化天子，以偈讚佛：</p>

<div class="lg regular" style="margin-left:2em;"><div class='lg-row'>「『常奉行諸行，　悅寂句威力；</div>
<div class='lg-row'>使魔失徑路，　自投稽首佛。</div>
<div class='lg-row'>歸命佛足下，　以歡悅之心；</div>
<div class='lg-row'>於時諸天子，　說是散諸意。</div>
<div class='lg-row'>寂定諸天人，　若知是種姓；</div>
<div class='lg-row'>則盡婬怒癡，　智慧無有底。</div>
<div class='lg-row'>消除天人疑，　何故有十力？</div>
<div class='lg-row'>曉了解十方，　諸法度無極。</div>
<div class='lg-row'>愍傷常七日，　盡意如虛空；</div>
<div class='lg-row'>堅坐不動移，　觀樹眼不瞬。</div>
<div class='lg-row'>其師子之尊，　何故坐七日，</div>
<div class='lg-row'>而觀察此樹，　所以寂然跡？</div>
<div class='lg-row'>本造所立願，　師子為一切；</div>
<div class='lg-row'>本願之所致，　坐樹不時起。</div>
<div class='lg-row'>施以世尊心，　現在所住安；</div>
<div class='lg-row'>如是十力尊，　奉行諸訓教。</div>
<div class='lg-row'>知天人本末，　前世之所願；</div>
<div class='lg-row'>聞經典之教，　常奉行訓誨。</div>
<div class='lg-row'>其十力如是，　無畏願具足；</div>
<div class='lg-row'>是故坐七日，　而不起于座。</div>
<div class='lg-row'>勇猛能觀之，　悉降伏一切；</div>
<div class='lg-row'>平等坐道場，　滅除眾塵勞。</div>
<div class='lg-row'>清淨而極遠，　以是安眾生；</div>
<div class='lg-row'>由斯當出家，　奉行正真法。</div>
<div class='lg-row'>得離諸瑕穢，　永無所畏懼；</div>
<div class='lg-row'>是故成聖眾，　不造非法行。</div>
<div class='lg-row'>能忍恩愛有，　及諸無明行；</div>
<div class='lg-row'>斷眾結根本，　察之如埃土。</div>
<div class='lg-row'>見於遠時節，　以是計吾我；</div>
<div class='lg-row'>遍處在陰蓋，　我知斷除盡。</div>
<div class='lg-row'>吾久積此行，　迷惑之業律；</div>
<div class='lg-row'>究竟諸陰蓋，　以慧除吾我。</div>
<div class='lg-row'>其斷欲恚恨，　眾生處愚冥；</div>
<div class='lg-row'>如水中之月，　吾伏令無餘。</div>
<div class='lg-row'>是行無所亂，　意中自解耳；</div>
<div class='lg-row'>往古以降之，　一切悉斷滅。</div>
<div class='lg-row'>是卿等現在，　邪癡墮火獄；</div>
<div class='lg-row'>佛拔令無餘，　不復更歷此。</div>
<div class='lg-row'>以去諸陰蓋，　施與滅蓋本；</div>
<div class='lg-row'>消滅四顛倒，　療除使無餘。</div>
<div class='lg-row'>此眾相念垢，　其知經法本；</div>
<div class='lg-row'>師父令滅盡，　迴轉使無餘。</div>
<div class='lg-row'>身苦六十五，　過有三十垢；</div>
<div class='lg-row'>現在有四十，　道場悉斷此。</div>
<div class='lg-row'>所生有十六，　現處十八教；</div>
<div class='lg-row'>是則二十五，　於道場斷此。</div>
<div class='lg-row'>賢聖財十二，　人畏二十八；</div>
<div class='lg-row'>吾以越此業，　精進力超度。</div>
<div class='lg-row'>以覺是不還，　分別五百事；</div>
<div class='lg-row'>吾以悉暢達，　往古百千法。</div>
<div class='lg-row'>是諸結永盡，　九十八根源；</div>
<div class='lg-row'>諸可有處所，　眾生所倚受。</div>
<div class='lg-row'>斷疑諸所習，　愚冥邪見網；</div>
<div class='lg-row'>竭四塵勞河，　令不得自在。』</div>
</div><p>「世尊說法班宣言教，當棄諛諂吾我貪故。曠然其志愍傷塵勞，以律正教拔一切貪，是諸足下消除邪行。奉行真正除眾音響，精進滅度得其邊際；今無吾我，禪定功勳懷來定意，度四瀑流，憂結自大放逸之業，降伏此事皆使永盡。以真正故，懷來定意制眾塵勞，消諸妄想猶拔樹根。意越彼岸悉使無餘斷其處所，便師子吼其力甚大，三界自在而無有主；皆滅境界，以禪明智割除怨難，猶如天帝，使其羅網眾罪悉盡。用三十六精進之行，在於地中，智慧兵力斷絕無愛；是諸根源塵勞結著究苦毒本，以慧明力欲令永盡，以是智眼善治本淨。真正人等，明藥威力療其無明，癡樹廣遠令無根源，於斯界中行至誠矣。用心毀散瞋恚死蛇，心意這異則為怨賊，吾以枯竭十二諸海，以滅境界思想烟火顯耀三達。滅眾塵垢然熾之焰，樂於脫門消諸瑕疵，是故教訓也。慰勞一切去荊蕀想，空無音響，曉了精進求於清淨，猶如攢木出其火光，又如泉源其心寂然。以智兵力劫心塵垢，懷來定意是謂執幢，奉持訓誨自能曉了。降伏辯事懷來慈心，以是五欲而知豪富。住於眾行棄捐諛諂，從本起塵，是為眾結之所罣礙。其鬪不和，吾悉究暢致三昧定。悉知內事建立慚愧，有想無想，從是得致悉獲是行。究暢所有，<span class='corr'>捐</span>諸思想一切縛結，如是行者棄<span class='corr'>捐</span>無餘，以精進力而降伏之。三達脫門，以是之故，不以無緣想於下劣，苦樂無常但謂吾我，而造想求六衰之本。在佛樹下，悉斷除此一切無常是廣大荒穢濁之事。以聖明達消諸愛欲，過於日月其懷愛欲；在於虛空，解於三達，顏貌無量，以度生死濟斷大海，精進力故越婬怒癡。以微妙行斷於吾我，六度無極消億塵勞，生死俓苦愍之息意。於是慕斷前後而無二坎，等於平等所度無極，眾邪異學逮得甘露，而無有餘盡生死根。其無四大亦無諸入，求諸智寶得無央數，道寶之明致無所畏，是無量佛於內得安，少求如化分別根源。</p>
<p>「前世所行是吾曉了，所以億載劫，審施珍寶無數甘露故暢斯學，樂柔軟行聞世億姟諸法言教，亦復剖判緣起悉起悉空。心發意頃了如野馬，此吾清淨其目明好，超越十方一切眾生，察如手掌如本所殖生樹果實，宿世所更得解了斯。諸度無極億載劫中，悉解念夢若干品覺，過去諸天所可諍念顛倒之業，有彼如是，此亦若茲。於時吾往無死藥業，所以十力行慈心者，愍念眾生故行慈力。今是我父處於甘露，所以十力行愍哀力降化一切，是以使吾處甘露間。常行護力降伏一切，由是化之入無死地。所以行喜普行悅故，以是喜力降伏一切，是故建立處甘露間。憶念十力邊恒沙劫，見過去佛而供養之，以是之故處甘露間。吾本所誓心口所說，不降伏魔，不化邪見，不從坐起，無有放逸，度於彼岸；壞癡羅網，從無數劫住智金剛，以逮十力得無所著，降伏諸漏令無有餘，不捨其力乃從坐起。具足洗浴濁垢使淨，於時世護十力自在而度無極三千世界，猶如金剛常修等行，億千姟天供養無量，及諸玉女不可稱載。佛子如是皆有因緣，處賢聖座受大自在，寶甕千枚若干香水洗於護世，三千世界由是自在。佛子如斯皆有因緣，所以宿夜七日不從座起，常觀察樹。彼七晝夜觀於佛樹，化七千億人令發道心，思惟寂然。地六反震動，時佛乃從師子座起，其心和安其身柔軟，所行知時在佛道場，觀其道樹猶如師子而無所畏，禪思脫門賢聖之行。</p>
</div>
<div class='div-pin'><a id='mulu29' />
<p class='h1'>普曜經商人奉麨品第二十二<span class='note-inline'>(有本云四天王上鉢品)</span></p><p>「爾時提謂波利之等，與賈人俱五百為侶，於時樹木華實茂盛演佛之音，七日不動不搖。時有梵天厥名識乾，住于梵天，見佛新得道，快坐七日，未有獻食者。『我當求人令飯上佛。』即使五百賈人皆躓不行。識乾先世五百賈人之知識也，欲度之故，故使然矣。提謂波利怖還，與眾人共議。天即時而讚偈言：</p>

<div class="lg regular" style="margin-left:2em;"><div class='lg-row'>「『如來成佛道，　所願已具足；</div>
<div class='lg-row'>汝等貢上食，　因是轉法輪。』</div>
</div><p>「時五百人詣樹神所，梵作樹現光光像分明，言：『今世有佛在拘留國界尼連禪水邊，未有致食者，汝曹幸先能有善意必獲大福。』賈人聞佛名皆大喜言：『佛必獨大尊，天神所敬，非凡品也。』即和麨蜜俱於樹下稽首上佛。佛念：『先古諸佛哀受人施，法皆持鉢，不宜如餘道人手受食也。』時四天王於頗那山上，得四枚青石之鉢，欲於中食。時有天子名曰照明，謂天王曰：『今者有佛，名釋迦文，應用斯鉢，非仁之器，今當受食，可往奉之。』於是四王則與天子，華香伎樂幡蓋并鉢，如屈伸臂頃俱下詣佛，四天王各取所持之鉢共貢上佛。佛念：『取一不快餘人，意當悉納之。』提頭賴王先以獻佛，佛即受之，而為說偈言：</p>

<div class="lg regular" style="margin-left:2em;"><div class='lg-row'>「『今授世尊器，　當獲尊法器；</div>
<div class='lg-row'>自得寂然鉢，　心意無忘失。』</div>
</div><p>「時毘留勒王，次復奉鉢，佛尋受之，而說偈言：</p>

<div class="lg regular" style="margin-left:2em;"><div class='lg-row'>「『若授如來器，　其心未曾妄；</div>
<div class='lg-row'>四天王安護，　乃至清涼覺。』</div>
</div><p>「時毘留羅叉王，次復奉鉢，佛尋受之，而說偈曰：</p>

<div class="lg regular" style="margin-left:2em;"><div class='lg-row'>「『其施清淨器，　淨心授如來；</div>
<div class='lg-row'>身心常輕便，　天龍神所歎。』</div>
</div><p>「時毘沙門王，次復奉鉢，佛即受之，而說偈曰：</p>

<div class="lg regular" style="margin-left:2em;"><div class='lg-row'>「『佛戒無缺漏，　授完牢之器；</div>
<div class='lg-row'>信施無亂心，　使德無缺減。』</div>
</div><p>「佛受鉢已，累左手中，以右手按上，即合成一令四際現，而復歎曰：</p>

<div class="lg regular" style="margin-left:2em;"><div class='lg-row'>「『吾前世施鉢，　故有是果報；</div>
<div class='lg-row'>今獲斯四器，　四王神足致。』</div>
</div><p>「佛歎偈已，即以其鉢受賈麨蜜。呪願賈人言：『今所布施，欲令食者得充氣力，當令施家世世得願得壽、得色得力、得瞻得喜，安快無病，得辯才慧，終保年壽，眾邪惡鬼不得嬈近，以有善意，立德本故；諸善鬼神常當擁護，開示道地得利諧偶，不使迍蹇。無復難患，人有見正，以信喜敬，淨潔不悔。施道德者福德蓋天，所致轉勝吉無不利，日月五星二十八宿天神鬼王，常隨護助。四天大王賞別善人，東提頭賴、南維睒文、西維留勒叉、北拘鈎羅，當護汝等令不遭橫。能有慧意研精學問，敬佛法眾，棄捐眾惡不自放恣，終受吉祥。種福得福行道得道，已先見佛一心奉承，當為從是致第一福。現世獲祐快解見諦，常受富樂自致泥洹。』聞呪願已，皆發無上正真道意。</p>
<p>「佛食畢竟擲鉢虛空，有天子名善梵，即接取之無罣礙鉢，齎上梵天，億千梵天皆共供養右繞奉事。於是世尊無等倫德歎其功勳，以是德本於將來世，諸賈客等當得作佛，名曰蜜成如來、至真、等正覺、明行成為、善逝、世間解、無上士、道法御、天人師，為佛、世尊。於時導師授無限決，然後化於無數菩薩，受其決者在於佛道而不退轉。聞佛授決欣然踊躍，時諸兄弟叉手自歸，共持身命奉上如來。」</p>
<p>佛告比丘：「如來具足成正覺已，便以神足移坐石室；自念本願，欲度眾生，思惟生死本從十二因緣，緣從法起便有生死，法滅者生死乃盡，以自作是故自得是，若不作是是便休息。一切眾生意為精神，精神窈冥恍惚無形，自起識想隨行受身；身無常主，神無常形，神心變化燥濁難清，自生自滅未曾休息；一念去一念來，如流草木，若水中泡，一這滅尋一復興；至于三界欲色無色，九神所止皆係於識，不得免苦，昧昧暗冥然不自覺，故謂之癡，莫知要道。夫道至妙虛寂無念，不可以凡世間意知；世間道術九十六種，各信所事孰知其惑，皆樂生求安貪欲嗜味，好於聲色故不能樂佛道。佛道清淨無所有，計身萬物不可得常有，設當為說天地無常，世間皆苦身非我所，空無所有誰能信者？意欲默然，不為世間說法，便入定意。</p>
<p>「佛眉間光上照天帝，天帝知佛不欲說經，悲念三界皆為長衰，以不得知度世之道，死即當墮三惡道中，何時當脫？天下久遠乃有佛耳，佛難得見若靈瑞華，今我當為天下人請命，求哀於佛令說經法。即將般遮識下到石室。佛這定意，教般遮識鼓琴，歌佛本願之德，以歎頌曰：</p>

<div class="lg regular" style="margin-left:2em;"><div class='lg-row'>「『聽我歌十力，　棄蓋寂定禪；</div>
<div class='lg-row'>光徹照七天，　德香喻栴檀。</div>
<div class='lg-row'>上帝神妙來，　歎仰欲見尊；</div>
<div class='lg-row'>梵釋齎敬意，　稽首欲受聞。</div>
<div class='lg-row'>佛所本行願，　精進百劫懃；</div>
<div class='lg-row'>四等大布施，　十方受弘恩。</div>
<div class='lg-row'>持戒淨無垢，　慈軟護眾生；</div>
<div class='lg-row'>勇慧入禪智，　大悲敷度經。</div>
<div class='lg-row'>苦行積無數，　功勳成於今；</div>
<div class='lg-row'>戒忍定慧力，　動地魔以降。</div>
<div class='lg-row'>德普蓋天地，　神智過靈皇；</div>
<div class='lg-row'>相好特無比，　八聲震十方。</div>
<div class='lg-row'>志高於須彌，　清妙莫能倫；</div>
<div class='lg-row'>永離婬怒癡，　無復老死患。</div>
<div class='lg-row'>惟哀從定覺，　愍傷諸天人；</div>
<div class='lg-row'>為施法藏寶，　敷慧甘露珍。</div>
<div class='lg-row'>令從憂畏解，　危厄得以安；</div>
<div class='lg-row'>迷惑見正道，　邪疑覩真言。</div>
<div class='lg-row'>一切皆願樂，　欲聽受無厭；</div>
<div class='lg-row'>當開不死法，　垂化於無窮。』</div>
</div><p>「於是世尊隨世習俗，心自念言：『是法甚深所入無限，成最正覺，寂然微妙難逮難知，非心所思非言所暢，非是凡聖所能逮及；一切訓誨不可得習，存其本原至滅度矣。一切所遇最無所著，乃至清涼無生無極；不得處所悉無所有，越度六界；無想不願無獲無言，無有音響，無有教訓，無有無集，寂滅諸行，至於無斷無為之業。吾設為說斯義本末，萬物無常有身皆苦，身非為身，空無所有；眾人不解唐苦疲勞，所有親戚家屬悉非人所，正言似反誰肯信者？不如默然耶！』於時世尊。即說偈言：</p>

<div class="lg regular" style="margin-left:2em;"><div class='lg-row'>「『深奧恬怕，　曜明無垢；</div>
<div class='lg-row'>吾已逮是，　甘露無為。</div>
<div class='lg-row'>我今說之，　眾人不解；</div>
<div class='lg-row'>如吾今日，　不如默然。</div>
<div class='lg-row'>除去言辭，　無思無得；</div>
<div class='lg-row'>如是自然，　猶如虛空。</div>
<div class='lg-row'>心思法意，　神識以脫；</div>
<div class='lg-row'>無念第一，　能知他人。</div>
<div class='lg-row'>此不可以，　文字說之；</div>
<div class='lg-row'>以入道義，　不入專精。</div>
<div class='lg-row'>過去諸佛，　皆為眾生，</div>
<div class='lg-row'>其斯知識，　從其因緣，</div>
<div class='lg-row'>計於此業，　悉無有法；</div>
<div class='lg-row'>彼亦無有，　若有若無，</div>
<div class='lg-row'>皆從因緣，　而興生老。</div>
<div class='lg-row'>彼亦不念，　若有若無，</div>
<div class='lg-row'>億百千劫，　不可稱限。</div>
<div class='lg-row'>吾前世時，　自從諸佛，</div>
<div class='lg-row'>未曾逮獲，　如是法忍；</div>
<div class='lg-row'>無我無人，　亦無壽命。</div>
<div class='lg-row'>假使以逮，　得是法忍；</div>
<div class='lg-row'>亦無有生，　眾生無命。</div>
<div class='lg-row'>是謂本淨，　無吾我法；</div>
<div class='lg-row'>時定光佛，　授我此慧。</div>
<div class='lg-row'>吾時愍哀，　無限眾生；</div>
<div class='lg-row'>不令眾生，　來相勸請。</div>
<div class='lg-row'>今眾生故，　感動梵天；</div>
<div class='lg-row'>使彼勸我，　乃轉法輪。</div>
<div class='lg-row'>今我如是，　清淨正法；</div>
<div class='lg-row'>梵天來下，　以相勸助。</div>
<div class='lg-row'>轉於離垢，　微妙正法；</div>
<div class='lg-row'>眾生因覺，　乃解神識。』」</div>
</div></div>
<div class='div-pin'><a id='mulu30' />
<p class='h1'>梵天勸助說法品第二十三</p><p>佛告比丘：「於時如來演眉間相光明威神，又彼光明名照生，百萬梵王使發其心，斯光普遍三千大千佛國。時識乾梵王，承其聖旨如佛心念，世尊默然不肯說法。梵天心念：『今我寧可往詣佛所，勸請如來轉正法輪。』于時識乾梵王與六萬八千梵天眷屬圍遶，來詣佛所稽首足下，退住一面，前白佛言：『唯然世尊！天地無祐今欲毀壞。所以者何？如來至真已逮無上正真道，為最正覺。寂然定意不肯說法，眾苦沈滯沒於三界，願轉法輪悉教眾生。』於是頌曰：</p>

<div class="lg regular" style="margin-left:2em;"><div class='lg-row'>「『願賢聖財，　淨於眾生；</div>
<div class='lg-row'>誰當勸安，　億載黎庶。</div>
<div class='lg-row'>布施以慧，　聽覺蓮華；</div>
<div class='lg-row'>班宣正觀，　除眾逆賊。</div>
<div class='lg-row'>隨時撾擊，　無量法鼓；</div>
<div class='lg-row'>因其吹此，　無極法珂。</div>
<div class='lg-row'>當建立斯，　高顯法幢；</div>
<div class='lg-row'>誰當興發，　大法光曜？</div>
<div class='lg-row'>必當興雲，　降大法雨；</div>
<div class='lg-row'>願常流布，　大聖眾坐。</div>
<div class='lg-row'>當療治是，　大痛處所；</div>
<div class='lg-row'>惟滅塵勞，　眾火之熱。</div>
<div class='lg-row'>為其示現，　寂然之道；</div>
<div class='lg-row'>安豐無熱，　無憂之業。</div>
<div class='lg-row'>無為之道，　導化趣真；</div>
<div class='lg-row'>常興愍哀，　和眾諍訟。</div>
<div class='lg-row'>必當開通，　解脫之門；</div>
<div class='lg-row'>說至誠義，　無恚恨本。</div>
<div class='lg-row'>為盲冥者，　開目視瞻；</div>
<div class='lg-row'>療治令淨，　得上法眼。</div>
<div class='lg-row'>非是天世，　及梵天宮；</div>
<div class='lg-row'>非鬼揵沓，　阿須倫民。</div>
<div class='lg-row'>無能治滅，　眾熱之病；</div>
<div class='lg-row'>惟有聖尊，　人中日月。</div>
<div class='lg-row'>是故吾今，　勸請法王；</div>
<div class='lg-row'>今立造勝，　一切諸天。</div>
<div class='lg-row'>以是功德，　自勸如來；</div>
<div class='lg-row'>唯當轉講，　無上法輪。』</div>
</div><p>「時佛世尊默然可之。識乾梵天見佛默然，愍傷諸天、世間人民、阿須倫、龍、鬼神，欲使度脫。時梵天王見佛可之，以栴檀雜香而散佛上，忽不現。時佛樹神名曰法明，又名法樂，又名法意，又名法持，往到佛所前白佛言：『今佛世尊，當於何國而轉法輪？』時佛告曰：『在波羅奈仙人之處鹿苑之中。』樹神白佛：『波羅奈國仙人之處鹿苑之中，人民尠少不可說法。』佛告樹神：『勿說此言。所以者何？我宿命時在中建立法祠，六萬億載在中供養六萬億諸佛世尊，及若干種仙人，學遊居其中。波羅奈國諸天龍神所共嗟歎，無極大法稽首歸命，千億諸佛悉念本末，在此神仙樹木之間，應轉法輪。寂然惔怕，不覩無智暗冥之黨，以此之故，在此神仙樹木之間而轉法輪。』」</p>
<p>佛告比丘：「於時世尊所作已辦無復餘患，斷眾罣礙淨眾塵勞，諸垢已盡，降伏魔怨成一切智；普見十方，獲十種力、四無所畏、十八不共諸佛之法，慧明聖達無所罣礙，以佛道眼普觀世間，今當為誰第一說法？何所有人易化受教？婬怒癡薄為先說法？佛即念知欝曇藍弗三垢尠，今為所在？佛念即知，物故已來已復七日；第二學仙今日壽終。時虛空中天神白佛：『唯然世尊，如大聖教皆悉壽終。』佛復念言：『昔者父王遣五人俱侍衛我，經歷勤苦有大功夫，我今寧可為是先說經法而開化之。』」</p>
<p>佛告比丘：「於時世尊從樹下起，尋時舉聲告於三千大千世界，皆使知之。從次前行至波羅奈神仙鹿苑，詣五人所。於時五人遙見佛來，轉相謂言：『今者汝等寧復遙見沙門瞿曇來不？迷失無定，所志不獲奉行經戒，多所熏修違忘道業，假使來者慎莫為起亦勿迎逆。』彼時五人遙見佛到，觀察如來威神巍巍，不能堪任無上聖德，不安所座，各從座起，前行奉迎各口發言：『善來聖尊！』有執法衣，受鉢器者，前布座者，稽首作禮取水洗脚。佛時問彼五人曰：『卿曹持意何不堅固？為我之故，長夜不安遭勤苦患，今當報功；又卿五人咸當知之，吾成正覺逮一切智，覩見十方，獲清涼樂無復諸漏，遊得自在，於一切法無所罣礙，當為說法度生老病死。』於時五人稽首佛足悔過自責：『吾等愚冥不識正真，憍慢無伏。』恭敬自投甚自尅責。</p>
<p>「於時世尊放身光焰，其明普照三千大千諸佛世界，靡不周遍。其光自然，暢此偈言：</p>

<div class="lg regular" style="margin-left:2em;"><div class='lg-row'>「『其兜術天身，　來下降母胎；</div>
<div class='lg-row'>在林微尼樹，　墮地行七步。</div>
<div class='lg-row'>即時師子吼，　四天王帝接；</div>
<div class='lg-row'>其音超梵天，　三世為最尊。</div>
<div class='lg-row'>消滅諸惡趣，　出家行學道；</div>
<div class='lg-row'>造立勤苦行，　往詣佛樹下。</div>
<div class='lg-row'>降伏魔力怨，　逮無上正覺；</div>
<div class='lg-row'>今於仙人處，　當轉正法輪。</div>
<div class='lg-row'>梵天哀勸請，　宣無上法典；</div>
<div class='lg-row'>能仁然可之，　愍傷一切故。</div>
<div class='lg-row'>建立誓堅固，　波羅奈鹿苑；</div>
<div class='lg-row'>當轉大法輪，　最上無能勝。</div>
<div class='lg-row'>欲聽聞法者，　宿億載積德；</div>
<div class='lg-row'>速疾來至彼，　以時聽經典。</div>
<div class='lg-row'>人身甚難得，　佛世亦難遇；</div>
<div class='lg-row'>尊法不可值，　捨八惡眾難。</div>
<div class='lg-row'>今日正是時，　開信值佛興；</div>
<div class='lg-row'>皆棄諸患難，　聽受尊法教。</div>
<div class='lg-row'>億載劫不聞，　希可值遇法；</div>
<div class='lg-row'>今日當得聽，　不當放懈怠。』」</div>
</div><p>佛告比丘：「地神暢音，佛之聖旨，立大高座當轉法輪。其大聖佛以己口宣：『我最為尊十方第一，降伏魔兵盡眾苦源在佛樹下。時能仁尊道德寂然，裂壞勞怨所願具足無復餘結，百劫所行欲度眾生，所轉法輪無所慕樂，安住光明，勸化千億佛土無數百千諸佛真子威神足力，若干諸佛所可造化，現大柔軟如來音聲，至真功勳，勸助大哀愍念眾庶，覩其威耀察諸方便，於百千劫揚大雷吼，為諸眾生雨八味水，滅諸所受，根、力、覺意、禪思脫門，定意正受增益道性；從無數劫如所聞法，己身立行積累道法，分別諸藥曉眾生業，又斯病者當療治安，久遠塵勞皆令無想。佛為法醫度脫眾生，因轉法輪所度無極，其間神足從來歷載，道品之法普至微妙，一切德行積善法施，曉了醫藥充無限願，雖在貧匱無所貪樂隨顛倒財。諸佛導師常轉法輪，無有財利金銀思想；樂清淨乘，華香雜香擣香，宮內愛子躬身不好，不以歡樂，棄於天上天下之欲，志求佛道轉於法輪。布施救眾，戒無所犯，善將護禁而無缺漏；百劫之中常行忍辱；精進懃修，不懷怯弱無有增減；志存禪定觀于神通；智慧興隆具足所願，轉於法輪消于惱熱，乃應道法。』</p>
<p>「於是有菩薩名發意，轉法輪歎說此法，超諸俗寶，一切眾寶道寶為上，甚好巍巍嚴飾清淨，其千光明悉照天下，自以要誓華香幢幡，俱共叉手，帳紫金色，香水滿瓶弘誓洗浴，清心眾垢造立吉祥。</p>
<p>「爾時世尊，則轉法輪而勸助之，復叉手指供養世尊，而偈歎曰：</p>

<div class="lg regular" style="margin-left:2em;"><div class='lg-row'>「『其定光如來，　授聖清淨決；</div>
<div class='lg-row'>當得佛道意，　人中師子尊。</div>
<div class='lg-row'>在彼立所願，　行法是色像；</div>
<div class='lg-row'>以得佛道時，　因勸助道法。</div>
<div class='lg-row'>入若干品業，　常以一切故；</div>
<div class='lg-row'>在眾生之類，　濟十方來會。</div>
<div class='lg-row'>勸助諸種族，　宣布道法輪；</div>
<div class='lg-row'>叉手自奉事，　投身稽首禮。</div>
<div class='lg-row'>其在佛樹下，　清淨諸天人；</div>
<div class='lg-row'>若行清白業，　奉供最能仁。</div>
<div class='lg-row'>一切皆住立，　請說大法輪；</div>
<div class='lg-row'>具一切人中，　歎德不可盡。</div>
<div class='lg-row'>三千大千界，　周遍虛空中；</div>
<div class='lg-row'>諸天阿須倫，　天下皆稽首。</div>
<div class='lg-row'>諸天越音聲，　須臾無信者；</div>
<div class='lg-row'>一切者歡悅，　皆觀如來尊。</div>
<div class='lg-row'>梵天得自在，　暢雷雨之音；</div>
<div class='lg-row'>百千巨億載，　咸皆共來會，</div>
<div class='lg-row'>無數億劫中，　善行正真業。</div>
<div class='lg-row'>時釋迦文佛，　與拘倫談論，</div>
<div class='lg-row'>苦空非我有，　說其眼非常，</div>
<div class='lg-row'>耳鼻不能久，　自然為恍惚。</div>
<div class='lg-row'>頭首亦自然，　諸根無常聚；</div>
<div class='lg-row'>以如是觀者，　無我無壽命。</div>
<div class='lg-row'>是一切諸法，　皆從因緣生；</div>
<div class='lg-row'>若離是諸見，　覩之如虛空。</div>
<div class='lg-row'>無見無有作，　亦無覩眾生；</div>
<div class='lg-row'>若淨不淨緣，　亦不得捨離。</div>
<div class='lg-row'>五陰無所起，　起者大苦患；</div>
<div class='lg-row'>興起恩愛淟，　其行遂增減。</div>
<div class='lg-row'>以能等觀者，　得正真道義；</div>
<div class='lg-row'>致究竟盡法，　便能覺了盡。</div>
<div class='lg-row'>從發思想念，　不慎行致之；</div>
<div class='lg-row'>常修明智行，　遵行如是道。</div>
<div class='lg-row'>在於因緣行，　而無所造立；</div>
<div class='lg-row'>雖處於神識，　不與因緣合。』」</div>
</div></div>
<div class='div-pin'><a id='mulu31' />
<p class='h1'>拘隣等品第二十四</p><p>佛告比丘：「爾時如來為頒宣諸法，說十二因緣根本所起，從無明有行，從行有識，從識有名色，從名色有六入，從六入有更，從更有痛，從痛有愛，從愛有受，從受有有，從有有生，從生致老病死大苦患合。無明以盡行便盡，行已盡識便盡，識已盡名色便盡，名色已盡六入便盡，六入已盡更便盡，更已盡痛便盡，痛已盡愛便盡，愛已盡受便盡，受已盡有便盡，有已盡生便盡，生已盡老病死皆盡，則無五陰大苦之患。從緣則有，無緣則無。如來解是六情因緣十二之本，是故自在達皆自然無有根本。其外異學不及知此空法自然，如是法者，過去諸佛所可解達，為諸眾生分別說之，曉了是法乃得寂然，是故敷演十二緣起而轉法輪。拘隣知之，拘隣者知本際也，以滅盡者則成三寶。佛、法、聖眾是三寶名，暢布天下音徹梵天，如來今日轉於清淨法輪，護世至真興顯三寶，世難可致。拘隣之等五人比丘，六十億天得法眼淨，復八十億色界天人得法眼淨無上正真，八萬世人來會觀者亦法眼淨，皆度眾苦。</p>
<p>「時佛音響徹聞十方，虛空天神聞柔和音，是釋迦文十力世尊，仙人之處鹿苑之中，敷演法輪說十二緣，咸使知之。十方諸佛聞其音者皆悉默然，諸天、龍神、阿須倫，諸佛侍者各白其佛：『分別諸法普聞其音，善哉世尊！速決其意，何故默然？先世之時寂然精進，以其道力習於道法，越無央數百千菩薩，自致得佛。今此十力勤修得佛，轉其三合十二法輪，其三合十二法輪者，無去來今三世之心也，是故一切聞是音聲。』億百千人興發慧力建立大道，各自念言：『吾等當學彼佛精進威神勢力，使疾獲致三世之尊施世道目，皆使逮致無上正真之道。』</p>
<p>「於是諸天子等悉來集會：一、名神妙，二、名天妙，三、名歡豫，四、名加歡，五、名栴檀，六、名大悅，七、名寂然，八、名寂律。如是等類八淨居天，從千天子悉來集會，聽受世尊所轉法輪。彼時大聖告大神妙天子：『今此經名曰《普曜大方等法》。諸菩薩所以娛樂，諸佛境界所入普照，其身精進自致得佛。如來所說，是故受持諷誦奉行，為眾人說。』」</p>
◎</div>
<p class='juan'>普曜經卷第七</p>
</div><!-- end of div[@id='body'] -->
</body></html>