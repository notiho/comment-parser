<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普曜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu18' />普曜經卷第五</p><p class="byline">西晉月氏三藏竺法護譯</p>
<div class='div-pin'><a id='mulu19' />
<p class='h1'>異學三部品第十四</p><p>「於是菩薩遊在山間，往至尼連水邊，樂於閑居心意寂然，慈念十方欲益天人。」</p>
<p>佛告諸比丘：「菩薩遙見欝頭藍弗，為諸弟子所見奉敬，達知圖讖算術天地災變，為眾最師。菩薩心念：『今者此等自以己身，計知算術星宿災異，為眾人師，所見奉事。吾往其所，問其所行能知殊勝，爾乃降伏講有無法，一心脫門三昧正定超其所學；以權方便觀其本末，自覩此等所當行者，世俗定意，然後為說深奧之定，無為三昧乃歸大道。』於時菩薩思惟是已，往詣其所。問言：『賢者！所事何師？誰為說法而學此業？』欝頭藍弗答言：『吾無有師，自然達之。』又問：『今所達者，為何所獲？』答曰：『獲有想無想定。』菩薩報曰：『寧可從人得學是定乎？』答曰：『善哉！從志所樂。』</p>
<p>「時菩薩起在於屏處結加趺坐。菩薩適坐，功福殊特聖慧無匹，宿世所行卓然有異，入諸定意一切正受；獨步無侶靡不通達，百千定意一切備矣，猶如照鏡而得自在，而無罣礙。於時菩薩從三昧起，重詣藍弗所，復問：『寧更有定踰無想乎？進至道耶？』答曰：『無也。』菩薩自念：『藍弗無信，獨吾有信；藍弗無精進、念、定意、智慧，獨吾有之。』</p>
<p>「思惟是已便捨之去，詣迦羅無提所，問之曰：『誰為師主？從何受法？』答曰：『無師，自然暢之。』又問：『暢之何所獲乎？』答曰：『獲無用虛空三昧。』於時菩薩三昧正受，最為殊特。即復說言：『此業善哉，我所歸趣仁亦趣此，俱共在斯，與是眾人而為眷屬。』菩薩答曰：『今此業者不至滅度，不離於欲，不達無為，不至寂然，無有沙門，不至正覺，非是泥洹。』</p>
<p>「於時菩薩與彼藍弗及此迦羅反覆相難，知之不及便捨之去。轉復前行見三梵志：一曰、憂為迦葉，次曰、那提迦葉，次曰、竭夷迦葉，兄弟三人有千弟子。菩薩過候，問：『何所事乎？』曰：『奉事水火及於日月，上至梵天。』菩薩答曰：『是不真正，水不常滿，火不久熱，日出則移，月滿則缺，梵天無常雖久必終，唯有無為無終無始能無窮極。』所論適竟，因捨之去，還歸本處。」</p>
<p>佛告比丘：「於時菩薩心自念言：『今吾處在五濁之世，值下劣眾外學熾盛，各墮異見九十六俓六十二疑，貪身愛命蔽塞愚冥，染慕情欲懷傷害心，不受訓誨不向清淨，志慕飲食愛戀土地，常行非義不志微妙，不樂慧施愛財貪嫉，志不存此道品之義，不在無礙馳騁情態，住於十惡不離自大，不救眾厄放逸不定，難可開化。殺害恣意飲酒無節，唯慕樂之；或事水火日月梵天；或事山神社神虛空天神，海水泉池樹木之神；或服果蓏，入山服食，或一日一食，二日三日或至七日一食；或日一揣，二日三日七日一揣；或十五日乃至一月一食，淨修梵行四禪四等，上仙梵天不逝生死；或有裸形，或服鹿皮；或事鬼神羅剎阿須倫神，不免惡趣，不能成道，謂之自達不可軌則，無以開化世俗眾邪異學。今我寧可示現清行，以用攝取外學之等，顯正真業使捨迷惑，所當應行，欲界色界不從彼教，來入佛道。』」</p>
</div>
<div class='div-pin'><a id='mulu20' />
<p class='h1'>六年勤苦行品第十五</p><p>佛告比丘：「於時菩薩作是思惟，六年之中示大勤苦精進之行。以何等故名勤苦行？是事難及人所不逮，是故名曰勤苦行矣。眾生之中，若天世人不能修行、成辦此業，唯有究竟一生補處菩薩，乃能行之，故曰難辦。斯勤苦行，因是現行四禪之法，數出入息令解其意，無想不念無所悕望，在所至奉心無所猗，不貪是四，其像本末宿世所學，無學緣覺菩薩所行，是則名曰周遍虛空。無作非作靡所不作，彼則名曰普護一切，以等如空行禪定事，是亦名曰去無所至。</p>
<p>「於時菩薩欲現世間開化外學，若干品業訓誨諸天示其罪福。外學異術，計死斷絕神無所生；或言有常云何罪福。為分別說功德之報，現身口心當行清淨，日服一麻一米，六年之中，修立難及勤苦之行，宿命不債。菩薩六年之中結加趺坐，威儀禮節未曾進退，常存露精亦無覆蓋，不避風雨，不障頭首塵土之患，不起左右行大小便，亦無涕[涅-日+乖]，不屈申俯仰，亦不傾側，身不倚臥，或興雲大雨電雷霹靂，春秋冬夏菩薩默坐，值此眾難未曾舉手以自障蔽，諸根不亂不生恐怖；丘聚村落男女大小，牧馬牛羊擔薪負草，過邊興塵不相念之，不以為患，無所污難。</p>
<p>「彼時菩薩，眾人怪之<span class='corr'>羨</span>之所行，取其草木投著耳中，耳不痛痒，著之鼻中鼻亦不嚏，亦不棄去。諸天、龍神、阿須倫、迦留羅、真陀羅、摩休勒，目自覩見菩薩功勳道德巍巍，來往其邊供養奉事，稽首菩薩。</p>
<p>「爾時菩薩定坐六年，現勤苦行，教授開化十二載天人，立之三乘，以是之故，坐六年耳。於是頌曰：</p>

<div class="lg regular" style="margin-left:0em;"><div class='lg-row'>「菩薩前出家，　其功勳真正；</div>
<div class='lg-row'>厥心常寂然，　顯是愍眾生。</div>
<div class='lg-row'>在五濁之世，　由下劣俗故；</div>
<div class='lg-row'>生此閻浮提，　於世現罪福。</div>
<div class='lg-row'>邪學業熾盛，　諸見六十二；</div>
<div class='lg-row'>故立此精進，　逼困身畢罪。</div>
<div class='lg-row'>浴池諸泉源，　日月眾光明；</div>
<div class='lg-row'>樹木巖石山，　厭鬼地神禮。</div>
<div class='lg-row'>自然行精進，　建立難及行；</div>
<div class='lg-row'>修成勤苦業，　為眾示現此。</div>
<div class='lg-row'>身力如金剛，　禪思不可動；</div>
<div class='lg-row'>用若干義故，　亦復現緣覺。</div>
<div class='lg-row'>若諸天人民，　異學亂見喜；</div>
<div class='lg-row'>亦化此等故，　示勤苦之行。</div>
<div class='lg-row'>而結加趺坐，　在地無坐具；</div>
<div class='lg-row'>日進一麻米，　示現而服此。</div>
<div class='lg-row'>示出息不出，　亦無還報息；</div>
<div class='lg-row'>六年甚堅強，　禪思不缺漏。</div>
<div class='lg-row'>無念無不念，　不念所可行；</div>
<div class='lg-row'>心猶如虛空，　禪思不傾動。</div>
<div class='lg-row'>不覆蓋身上，　亦無所障蔽；</div>
<div class='lg-row'>不移動如山，　禪思不增減。</div>
<div class='lg-row'>不避其風雨，　亦不障頭首；</div>
<div class='lg-row'>不失威儀節，　禪思無進退。</div>
<div class='lg-row'>村落諸男女，　牧牛馬猪羊；</div>
<div class='lg-row'>擔薪及負草，　行邊興塵土。</div>
<div class='lg-row'>不淨坋其身，　若干品諸難；</div>
<div class='lg-row'>無念不迷惑，　禪思無進退。</div>
<div class='lg-row'>身肉為消盡，　唯有皮骨存；</div>
<div class='lg-row'>腹背表裏現，　猶如箜篌形。</div>
<div class='lg-row'>諸所造天行，　須倫龍沓和；</div>
<div class='lg-row'>目覩總功勳，　皆其咸供養。</div>
<div class='lg-row'>五體禮受教，　令疾得成就；</div>
<div class='lg-row'>使我得致是，　如心懷愍哀。</div>
<div class='lg-row'>欲降外異學，　闇蔽眾邪業；</div>
<div class='lg-row'>因是現罪福，　其身坐口言：</div>
<div class='lg-row'>『是佛道難得，　髠頭何有道？』</div>
<div class='lg-row'>行無央數劫，　六年畢其罪。</div>
<div class='lg-row'>以是化天人，　其數十二載；</div>
<div class='lg-row'>是故人中尊，　坐禪不進退。」</div>
</div><p>佛告諸比丘：「菩薩修勤苦行竟六年已，心自念言：『雖有神通聖明慧力，今吾以是羸瘦之體，往詣佛樹，將無後世邊地諸國有譏者乎？謂餓得道。吾身寧可服柔軟食，平復其體使有勢力，然後乃往至其樹下，能成佛道。』時有丘聚名曰修舍慢加，有長者女，日日飲食八百梵志，見知菩薩造勤修行，常願奉供。大聖菩薩，即夜往樹下坐。時長者女，始出嫁時，有願生男子者，必當與作甘美餚饍，祠山樹神。時長者女，生得一男心中歡喜，[((土/口)*殳)/牛]千頭牛展轉相飲，取其淳乳用作乳糜，欲祠樹神；即便遣婢先往掃除。婢見佛坐，不識何神，還啟大家掃除已竟，樹下有神端正殊好，非世所見。</p>
<p>「時女聞喜欲取糜往，糜跳出釜高一丈餘不可得取，女甚怪之。時八百梵志中師見之謂女：『今此乳糜非凡夫所應服者，唯臨成佛，服食此飯乃消化耳。』天於虛空而出聲曰：『今日女欲興立大祠，有大菩薩在於精思勤修苦行，已從坐起，汝本有願當先飯之。食之充滿，爾乃逮成無上正真之道，為最正覺，便說此意勿違本願。』時長者女聞天神言，即取乳糜盛滿金鉢，手執賓乾與八百梵志，俱往尼連水邊。」</p>
<p>佛言比丘：「菩薩知之，即以神通慧力，還江水邊，忽然而度，隨其習俗示現入水而自洗浴。時八萬天子各按樹枝供養菩薩，菩薩牽枝出在岸邊，其身輕便清淨無垢。菩薩適住，時兜術天子號離垢光，尋取天衣袈裟僧迦梨，化沙門形奉上菩薩，於時菩薩即取著之，靜然而住。時尼連江水中龍妻從地化出，以微妙床貢進菩薩，菩薩即坐。時修舍慢加村落長者女與諸梵志，奉美乳糜詣菩薩所，稽首足下右遶三匝，以賓乾水灌菩薩手，以美乳糜進奉上之。菩薩愍哀女故輙受食之，氣力得充心無所戀，持金鉢投之江水，具足千龍即攝取之而供養鉢，於時奉床龍妻得之，用立神寺勤心供養。諸天百千億載，悉取香水和泥起寺，其欲供養菩薩鉢者，各現宮殿咸共奉事。於時村落長者女等，佛與髮爪得之起塔供養。」佛言比丘：「菩薩適服此乳糜以成福願，身遂充滿容色光光，踰於日月。於是頌曰：</p>

<div class="lg regular" style="margin-left:0em;"><div class='lg-row'>「『時世尊精思，　勤心自念言：</div>
<div class='lg-row'>「身神通慧力，　往詣樹王下；</div>
<div class='lg-row'>成一切智慧，　以逮諸通慧。</div>
<div class='lg-row'>便行普愍哀，　最後救眾生；</div>
<div class='lg-row'>我寧可服食，　令身得充滿。</div>
<div class='lg-row'>往到樹王下，　成聖一切智；</div>
<div class='lg-row'>不以少薄福，　得致天人安。</div>
<div class='lg-row'>不得成明眼，　還身力甘露；</div>
<div class='lg-row'>至說宿功德，　決斯安隱祠。」</div>
<div class='lg-row'>其心思如是，　天聞告村落：</div>
<div class='lg-row'>「金鉢盛乳糜，　往詣江水邊；</div>
<div class='lg-row'>奉上心踊躍，　逮得道甘露。」</div>
<div class='lg-row'>所行百千劫，　諸根悉寂定；</div>
<div class='lg-row'>諸天龍神往，　大聖至水岸。</div>
<div class='lg-row'>適施度無極，　入水自洗浴；</div>
<div class='lg-row'>以洗除心垢，　愍傷於世俗。</div>
<div class='lg-row'>億千天歡喜，　各齎華㨶香；</div>
<div class='lg-row'>世寂適入水，　人中上洗浴。</div>
<div class='lg-row'>念知是菩薩，　建立行無垢；</div>
<div class='lg-row'>仁賢適洗浴，　百千天奉事。</div>
<div class='lg-row'>其身無垢穢，　天子奉袈裟；</div>
<div class='lg-row'>身即著衣服，　著衣服已竟。</div>
<div class='lg-row'>龍妻尋歡喜，　奉之好床座；</div>
<div class='lg-row'>寂定意便坐，　為世之道眼。</div>
<div class='lg-row'>修舍女奉食，　金鉢盛乳糜；</div>
<div class='lg-row'>稽首禮足下，　大通即服之。</div>
<div class='lg-row'>服此得充滿，　投鉢著水中；</div>
<div class='lg-row'>諸天奉真誠，　來供養於佛。</div>
<div class='lg-row'>如來適飯竟，　乳糜極甘美；</div>
<div class='lg-row'>其身氣力充，　行詣佛樹下。</div>
<div class='lg-row'>適到佛樹下，　行身不動搖；</div>
<div class='lg-row'>強如帝釋步，　建立菩薩行。』</div>
</div><p>「於是菩薩飯食已充，愍念十方救濟危厄，欲坐樹下現成佛道度脫眾生。十方諸佛，咸示威變，顯其瑞應，五百化鳥自然來現，往詣其所遶菩薩身，暢悲哀音，歎其宿世所行無量積累功德，為一切故，欲化五趣故現五百，令去五陰，消除五蓋，拔五道行，逮五神通，化去五五二十五事，所處甚難，存處道場，住無所住，本無定慧。於是頌曰：</p>

<div class="lg regular" style="margin-left:2em;"><div class='lg-row'>「『從無數劫來，　積德行六度；</div>
<div class='lg-row'>四等心四恩，　護三界之將。</div>
<div class='lg-row'>大慈無蓋哀，　欲脫癡聾盲；</div>
<div class='lg-row'>今當成大道，　具三十二相。</div>
<div class='lg-row'>隨俗而現身，　說苦空非常；</div>
<div class='lg-row'>使了悉本無，　入佛三寶藏。</div>
<div class='lg-row'>俗人罪所蓋，　十二因緣障；</div>
<div class='lg-row'>不達無上真，　生死沈沒亡。</div>
<div class='lg-row'>若解一切空，　不犯五陰行；</div>
<div class='lg-row'>陰衰已消滅，　心淨如法王。</div>
<div class='lg-row'>至真無上慧，　莫能限度量；</div>
<div class='lg-row'>光明踰日月，　所濟無有疆。</div>
<div class='lg-row'>須彌尚可稱，　虛空可度量；</div>
<div class='lg-row'>不及大智慧，　大聖無極行。』</div>
</div><p>「歎此頌時，無數天神皆發無上正真道意也。」</p>
<p>佛告諸比丘：「菩薩江水邊洗已飯食乳糜，知氣力充，往詣佛樹；佛樹王下修如法行，皆無所動堅住如山，不諂蔽行，不逼短氣造立清淨，不動搖行而不相掁，以不強項性不卒暴，所行高下自然平等；演光明王晃晃灼灼，至真善行消垢下意；法過去佛清淨正行，至師子床不壞性行；斷眾惡趣思念永安，棄魔力勢令不堪任；度眾邪行受正法業，滅冥樹塵生死之本；使無部黨，釋梵四王行無所處；一心勇猛恐伏怨難，所遊獨步達一切智，心意無雙斷終始滋，捨欲諸貪使滅四難，無為無畏度於彼岸；如是行者，菩薩德行功勳皆成。詣江水邊至佛樹下，欲行天人化其道路，弘廣無際，又斯道路左右七寶欄楯，悉令嚴正，高四丈二，上有交露行諸臺閣，亦眾寶成天蓋幢幡，處處珓飾，七寶樹木高大妙好，諸寶樹間琦珍為繩；交絡諸樹兩兩樹間，有一浴池，池底金沙中生青蓮芙蓉莖華。其樹四邊寶為欄楯，明月瑠璃雜廁其間，鳧鴈鴛鴦遊戲其中，八千玉女香汁灑地掃道令淨，二萬玉女垂諸寶瓔，散諸天華。其樹間地七寶合成，八萬玉女各持供養，名香木蜜諸雜琦異，執金香瓶著寶垛上；一一垛上有五千玉女，鼓天之樂。」</p>
<p>佛言：「如是，比丘！菩薩欲詣佛樹下時，嚴治道路巍巍如是。至江水邊，諸志大乘亦入此路。其夜菩薩當成佛時，千梵天王告梵天眾：『其福功德顯燿清淨，皆修道跡，慈悲喜護禪定神通，從千劫來奉行大道，今詣佛樹，吾等當共往供養之，所修令吉以能歸命，無有<span class='corr'>恐</span>懼，終無所畏，無八難患，生天上人間十方佛前。』在梵天宮，梵天聞之，六年苦行今詣佛樹，皆共善心當懷悅豫，供養菩薩大千世界之法主也。天帝釋梵、日月天王，詣江水邊皆往奉迎；在億載佛國，皆心念之，今詣佛樹下，當降伏魔，無能見頂，上至梵天，亦無能覩。今尊身相甚妙，莊嚴其身三十有二，言辭柔和清淨無垢，音聲雅妙過踰梵天，今坐樹下當共供養。其忍辱力，釋梵知之忽然安隱，悉斷一切塵勞結縛，若有聞者，致甘露跡成緣覺業；若逮佛道，普世界眾生皆來供養。」</p>
<p>佛告比丘：「有一梵天名曰三千建立，覩此三千大千佛國，平等如掌悉令照明，化於此地生軟青草，在其左右猶如天衣，如是草比遍大千佛國，而於眾生無所妨害，莊嚴此國。東方釋梵及四天王，諸菩薩眾不可稱計，諸佛國土諸菩薩眾，皆來供養。南西北方四維上下諸佛國土無央數眾，釋梵四王莊嚴供具，皆來貢上。一一佛土若干莊嚴，鐵圍、大鐵圍一切諸山，是諸佛國忽然不現，悉不知處，唯覩一切諸菩薩身普周佛土，諸天子等又有十六人侍從菩薩。其名曰：轉進菩薩，無進菩薩，施與菩薩，愛敬菩薩，勇力菩薩，髮猛菩薩，善住菩薩，總持菩薩，照曜菩薩，華鬘菩薩，法英菩薩，吉恐菩薩，不害眼菩薩，大淨菩薩，淨嚴菩薩，戒淨菩薩，眷屬圍遶，是諸天子等，悉不退轉逮得法忍，供養菩薩莊嚴道場，平治其地三千二百里，周匝圍遶有好七重欄楯，七重行樹，七重交露縵縵，七重寶樓，皆悉紫金諸雜挍飾。若干種品諸寶蓮華自然化生，燒眾名香；上虛空中立一寶蓋，覆於十方諸佛國土，生諸寶樹，諸天人民，其樹華果悉現道場；其十方界水陸眾華，悉現道場。十方佛國菩薩道場，所可莊嚴不可限量。功德聖慧清淨之業，亦現道場。佛樹如是，諸天子等眷屬圍遶，莊嚴佛樹極令清淨。一切諸天龍鬼神乾沓和，所可莊嚴宮殿室宅，若干品妙悉遙目覩，咸共歎曰：『善哉，善哉！功德福報應不可思議。』</p>
<p>「彼佛樹神有四天俱嚴治道樹，一、名足跡，二、名邊豆，三、名善意，四、名布精，莊嚴佛樹供養菩薩。其樹根莖枝節諸葉華實，皆悉茂盛圍遶佛樹，廣長極妙高八十里，巍巍無量欄楯樹木，交露眾帳亦各七重，七寶合成周匝圍繞，猶如忉利晝度之樹，若有見者而無厭極。三千國土，國土堅彊猶如金剛不可毀壞，自然現彼菩薩坐樹當成佛道。」</p>
<p>佛言比丘：「是菩薩身演大光明，普塞惡趣，滅除八難，病者得愈，恐怖得安，繫縛得解，聾盲瘖痾皆悉解脫，貧者大富，塵勞熱者悉彼療治，飢渴飽滿，懷姙得產，老耄強健；當爾之時，悉無欲縛，無婬怒癡，不想患厭，無有諍訟。當爾之時，一切眾生相視如父如母如子如身，皆懷慈心。於是頌曰：</p>

<div class="lg regular" style="margin-left:2em;"><div class='lg-row'>「『其至無擇界，　現於地獄中；</div>
<div class='lg-row'>諸有苦惱者，　咸得入安隱。</div>
<div class='lg-row'>畜生自然和，　各各相愛念；</div>
<div class='lg-row'>皆共懷慈心，　逮得無所畏。</div>
<div class='lg-row'>至於餓鬼處，　諸飢渴窮厄；</div>
<div class='lg-row'>皆獲得食飲，　因菩薩威神。</div>
<div class='lg-row'>八難皆閉塞，　消滅諸惡趣；</div>
<div class='lg-row'>眾生悉安隱，　快樂如天上。</div>
<div class='lg-row'><span class='corr'>諸</span>有聾盲者，　眾根不具足；</div>
<div class='lg-row'>應時悉視聽，　其身皆備悉。</div>
<div class='lg-row'>婬怒癡塵勞，　眾生被熱惱；</div>
<div class='lg-row'>諸塵得休息，　皆悉念正真。</div>
<div class='lg-row'>貧者得財富，　皆得生天上；</div>
<div class='lg-row'>病者悉除愈，　繫縛得解脫。</div>
<div class='lg-row'>無厭及瞋恚，　無有諍訟者；</div>
<div class='lg-row'>爾時咸相敬，　皆共起慈心。</div>
<div class='lg-row'>如父母一子，　展轉相愛念；</div>
<div class='lg-row'>眾生等如是，　相愛如父子。</div>
<div class='lg-row'>時菩薩光明，　普照曜佛土；</div>
<div class='lg-row'>猶如江河沙，　普遍四方界。</div>
<div class='lg-row'>不礙諸鐵圍，　通過諸黑山；</div>
<div class='lg-row'>一切諸佛國，　悉現如一土。</div>
<div class='lg-row'>見羅列諸寶，　平正如手掌；</div>
<div class='lg-row'>莊嚴諸佛土，　以供養菩薩。</div>
<div class='lg-row'>十六諸天子，　圍遶佛道樹；</div>
<div class='lg-row'>莊嚴其道場，　三千二百里。</div>
<div class='lg-row'>諸所可莊嚴，　不思議億國；</div>
<div class='lg-row'>菩薩威神故，　皆現彼佛樹。</div>
<div class='lg-row'>諸天龍鬼神，　真陀摩休勒；</div>
<div class='lg-row'>各各起宮殿，　遙望悉見之。</div>
<div class='lg-row'>以見此清淨，　諸天人欣喜；</div>
<div class='lg-row'>善哉福之報，　所作今悉見。</div>
<div class='lg-row'>眾口意所行，　所可修平等；</div>
<div class='lg-row'>諸利義悉吉，　心所願輙得。</div>
<div class='lg-row'>如宿世所行，　所願悉具足；</div>
<div class='lg-row'>諸所罪福報，　所獲亦如是。</div>
<div class='lg-row'>莊嚴殊道場，　四天子交飾；</div>
<div class='lg-row'>猶如晝度樹，　佛昇忉利天。</div>
<div class='lg-row'>因緣不自在，　悉說諸功勳；</div>
<div class='lg-row'>菩薩清淨業，　如本所作行。』」</div>
</div></div>
<div class='div-pin'><a id='mulu21' />
<p class='h1'>迦林龍品第十六</p><p>佛告比丘：「菩薩身光照迦林龍王宮，龍蒙佛光身心悅豫，消諸塵勞，普獲安隱，面目欣怡。爾時龍王見斯光明，目即得開，與眷屬前而讚歎曰：『我已曾見拘留秦佛，從來久遠，亦見拘那含牟尼佛并及迦葉，光明所照。覩諸法王光明無垢，必當有佛，相好愍哀慧明興世，故照我宮，金色光光不妄晃昱，明踰日月火焰明珠所不能逮，天帝梵光自然遠邊，阿須倫明亦不能及；宮殿常冥今忽大明，覺了離垢身得安隱，心懷踊躍體無眾患，無熱清涼，無數億劫精進不疑。詣道樹下，善哉！共取華香衣服寶瓔珞琦珍，名香搗香箜篌樂器，當往供養，執有功勳。』</p>
<p>「龍后聞之，歡喜悅豫出觀四方，遙見菩薩如須彌山，威光莊嚴，百千億天而圍繞之，釋梵奉敬心中踊躍，見其塗路。時龍后喜詣度世所，投身作禮叉手前住。於是大悅，供養華香眾雜名香鼓樂，而嗟歎曰：『功勳真正，見尊善哉，如月盛滿，化眾度世，覩前至聖所見瑞應，今見亦然等無差別。今必降魔逮得滅度，猶賈脫難，宿曾布施如所願得，逮致忍辱，所求精進，樂於禪思，然智慧燈，本所行願今悉具足，必成最勝。猶如有樹華實茂盛，致佛滅度，如千泉源汲水無盡。』其心歡悅，普悉興雲而雨遍至虛空：『今必成道，體紫金色光周遍佛土，一切惡趣悉致弘要。其三千國諸豪尊位，令三世醫必當詣佛，燿於天下猶安明山不可傾動，如明智人覩四大海尚可枯竭，詣樹王下無能蔽障不成佛道。』」</p>
<p>佛告比丘：「於是菩薩心自念言：『諸過去佛，為在何坐得成無上正真之道為正覺乎？』復更念言：『過去諸佛坐於草蓐成最正覺。』虛空之中無數百千天，覩菩薩心即時報言：『如大聖意，過去如是，皆坐草蓐成最正覺。』」</p>
<p>佛語比丘：「於時菩薩見路右邊，有一人名曰吉祥，刈生青草柔軟滑澤，整齊不亂好若天衣。時菩薩見，即便越道詣吉祥所，以慈和心與共談語，而謂之言：『敷演善教而勸助之，言辭溫雅無有麁獷，其心安和而無惡意，除婬怒癡演哀鸞音，釋梵八聲甚深難及，如師子<span class='corr'>吼</span>猶若雷震。十方佛國眾生蒙化，皆得安隱。有所講說，百千法音無能制止，以一法音普入諸聲，皆相安和至於解脫。普悅眾會，一切諸佛所說應時與慈仁語。吾欲得草，吉祥與我！今日欲得，當伏邪力成無上覺。無數劫來所施調意，棄捨諸想奉行禁戒，今應獲之。忍辱精進智慧功力，聲名智力禪定神通，脫門道力今當獲之。』於是吉祥，聞導師說清和之辭，歡喜踊躍，身和意悅奉柔軟草，興大功祚度於無極：『吾成甘露，吉祥施座當得佛道。用施草故，吾無數億劫修勤苦行，奉若干業，智慧功德善權方便，心意堅強然後得佛，必成正覺如我今也。若至道場當教餘人，果得所願，知吾得佛分別甘露，當來聽法逮最賢聖。』適施草座地則大動。天在虛空皆共叉手合掌歎曰：『今日降魔及官屬力，乃逮甘露無上正真。』」</p>
<p>佛語比丘：「往詣樹時，諸天化作八萬佛樹師子之座，心自念言：『當令菩薩坐此嚴淨成最正覺。』又諸佛樹華果茂盛，或淳香樹高四十里，或有佛樹七寶珓成高八千里，或四千里，或高百千由旬，一切佛樹具足八萬；若干天衣而布其上，或布蓮華若干種品，以為床座。菩薩座上，有三昧名曰淨燿定意正受，適以是定三昧正受，一切佛樹皆菩薩坐，相好嚴身；一一天子，念知菩薩坐我座上不在餘座。淨燿定意威神之故，地獄、餓鬼、畜生皆得休息，諸天人民、五道所生眾生之類，皆自目覩菩薩大士坐我佛樹下，不見在餘也。其下劣眾大薄福者，見於菩薩身坐草蓐，詣菩薩所右遶七匝。</p>
<p>「爾時菩薩則坐自然師子之座，力勢堅固猛過龍象，豪尊自在無能及者。名稱普聞，布施、持戒、忍辱、精進、一心、智慧，福祚妙達，能降魔怨故，現坐於草蓐。其身直坐心意正定。有德之人，時見菩薩坐師子床，如月盛滿照於十方。菩薩自誓：『使吾身壞肌骨枯腐其身碎盡，不成佛道終不起也。從無央數億姟載劫，勤為苦行今乃得之，終不迴還。』」</p>
<p>佛語比丘：「爾時菩薩坐佛樹下，有大光明號班宣道場，放斯光明普照十方無限佛界，遍虛空際照諸佛土。爾時東方離垢世界，無垢光如來佛國，有一菩薩名燿嚴光，光往勸照，與無央數菩薩眷屬往詣道場，適詣佛樹。南西北方四隅上下十方佛國，盡虛空界所有佛土，皆見菩薩坐一道場樹下，咸悉覩焉如近相見。五道眾生展轉相視，皆見菩薩如觀手指。云何大聖微妙如是？彼諸菩薩見其面像，說是偈曰：</p>

<div class="lg regular" style="margin-left:2em;"><div class='lg-row'>「『無塵勞瑕疵，　拔除眾垢濁；</div>
<div class='lg-row'>身光照十方，　超越諸威曜。</div>
<div class='lg-row'>其福慧定意，　積累無數劫；</div>
<div class='lg-row'>彼最勝能仁，　普遍一切方。』</div>
</div><p>「於時南方寶焰如來佛國，最淨世界，菩薩名現寶積蓋，光往勸照，與無央數諸菩薩俱眷屬圍遶，往詣佛樹供養菩薩；執一寶蓋皆覆道場，釋梵四王展轉相謂：『獲嚴淨蓋為供養誰？』時寶蓋中出是偈言：</p>

<div class="lg regular" style="margin-left:2em;"><div class='lg-row'>「『百千那術載，　以施無等倫；</div>
<div class='lg-row'>常懷弘慈心，　此有殊特相。</div>
<div class='lg-row'>鈎璅演光明，　今至佛道場；</div>
<div class='lg-row'>力勢難可及，　故來供養此。』</div>
</div><p>「於時西方思夷像佛土，華嚴神通如來世界，菩薩名無著光明，其光勸照，與無央數諸菩薩俱往詣道場，寶交露帳；十方天、龍、鬼神、健沓和，展轉相謂：『此嚴淨光為從何來？』寶交露帳，說此偈曰：</p>

<div class="lg regular" style="margin-left:2em;"><div class='lg-row'>「『寶車及寶衣，　高上至三界；</div>
<div class='lg-row'>寶稱樂寶眼，　被鎧而精進。</div>
<div class='lg-row'>今當得佛道，　眾菩薩皆至；</div>
<div class='lg-row'>致此寶交露，　供養彼最勝。』</div>
</div><p>「於時北方日轉世界，蔽日月光如來佛土，菩薩名淨王，光往勸照，與無央數，諸菩薩俱往詣道場；十方世界所有德淨，皆現高座，時菩薩眾皆說此言：『誰今致此若茲嚴淨？』其普嚴淨，演是偈言：</p>

<div class="lg regular" style="margin-left:2em;"><div class='lg-row'>「『其身清淨者，　無數功德慧；</div>
<div class='lg-row'>所行口清淨，　彼宣斯法目。</div>
<div class='lg-row'>斯心常清淨，　久發慈悲心；</div>
<div class='lg-row'>今至樹王下，　供養釋尊人。』</div>
</div><p>「於時東南方德王世界，德明王如來佛土，菩薩名德音光明，其光勸照，與無央數諸菩薩俱，往詣道場供養菩薩；持交露臺中有高座。其交露臺，演此偈言：</p>

<div class="lg regular" style="margin-left:2em;"><div class='lg-row'>「『其功勳德普，　須倫鬼休勒；</div>
<div class='lg-row'>彼德王福稱，　以奉上道場。』</div>
</div><p>「於時西南方樂成世界，寶林如來佛土，菩薩名寶光明，其光勸照，與無央數諸菩薩俱，來詣道場供養菩薩；致無量寶交露之臺，中有高座。其交露臺，演此偈言：</p>

<div class="lg regular" style="margin-left:2em;"><div class='lg-row'>「『彼善意恭敬，　施無數珍寶；</div>
<div class='lg-row'>講堂及軒窓，　捨身及車乘。</div>
<div class='lg-row'>嚴交露華蓋，　微妙好園觀；</div>
<div class='lg-row'>惠頭及手足，　由是坐道場。』</div>
</div><p>「於時西北方雨氏世界，雨香王如來佛土，菩薩名積雷雨音光明，其光勸照，與無央數諸菩薩俱，來詣道場供養菩薩；致眾香交露臺，中有高座，雨眾名香散高座上。其雨香音，演此偈言：</p>

<div class="lg regular" style="margin-left:2em;"><div class='lg-row'>「『雨法遍三界，　具解脫光明；</div>
<div class='lg-row'>雨離欲甘露，　至滅度無為。</div>
<div class='lg-row'>消一切眾塵，　悉斷結縛毒；</div>
<div class='lg-row'>禪思神足力，　造三品華香。』</div>
</div><p>「於時東北方樂帛交露世界，寶蓋起光如來佛土，菩薩名嚴帛帳光明，其光勸照，與無央數諸菩薩俱，來詣道場供養菩薩；其交露帳以寶為地，化作菩薩相好嚴淨，是諸菩薩各各執持天華香，卑身低頭說此偈言：</p>

<div class="lg regular" style="margin-left:2em;"><div class='lg-row'>「『瞻大眾恭敬，　嗟歎億載佛；</div>
<div class='lg-row'>所說如梵天，　稽首詣道場。』</div>
</div><p>「於是下方普明世界，普現如來佛土，菩薩名寶藏光明，其光勸照，與無央數諸菩薩俱，來詣道場供養菩薩；焰光高座紫金蓮華自然現矣，彼蓮華上化有天像，則以右手執寶瓔珞垂繒幡綵，卑身低頭說此偈言：</p>

<div class="lg regular" style="margin-left:2em;"><div class='lg-row'>「『其身恒恭敬，　常禮佛弟子；</div>
<div class='lg-row'>禮佛捨自大，　吾禮德功勳。』</div>
</div><p>「於是上方虛空世界，無限眼王如來佛土，菩薩名虛空藏光明，其光勸照，與無央數諸菩薩俱，來詣道場供養菩薩；十方佛土如虛空界，合集諸華名香搗香，衣服華蓋幢幡，金銀眾寶，象馬車乘，樹葉花實，男女大小，揵沓和、真陀羅、天、龍、鬼神、釋梵四王時放大雨，使諸眾生想歡喜悅，其有恐懼令無畏難。於是頌曰：</p>

<div class="lg regular" style="margin-left:2em;"><div class='lg-row'>「『好談如菩薩，　奉愍傷得道；</div>
<div class='lg-row'>莊嚴淨應度，　德踰大威神。</div>
<div class='lg-row'>或上雨虛空，　垂百千寶瓔；</div>
<div class='lg-row'>或上香寶鬘，　現垂軒華香。</div>
<div class='lg-row'>或地師子吼，　演空無相願；</div>
<div class='lg-row'>或空揚大聲，　古未見此華。</div>
<div class='lg-row'>或在空上界，　現己千億寶；</div>
<div class='lg-row'>遍空故吉祥，　歎菩薩福祐。</div>
<div class='lg-row'>應時放光明，　覆蔽魔宮殿；</div>
<div class='lg-row'>或現寶幢英，　最福詣佛樹。</div>
<div class='lg-row'>明珠停虛空，　光曜月善月；</div>
<div class='lg-row'>或心化須曼，　雨道場佛樹。</div>
<div class='lg-row'>或頭面稽首，　天子念造敬；</div>
<div class='lg-row'>或可如須彌，　虛空手散華。</div>
<div class='lg-row'>或至四方澤，　燒諸好名香；</div>
<div class='lg-row'>手執持寶杖，　遙覩見菩薩。</div>
<div class='lg-row'>或現寂梵像，　澹泊寂然住；</div>
<div class='lg-row'>毛出柔軟香，　等慈悲喜護。</div>
<div class='lg-row'>或如天帝釋，　億載天圍繞；</div>
<div class='lg-row'>往詣佛道場，　叉手散明珠。</div>
<div class='lg-row'>或至四方域，　揵沓鬼真陀；</div>
<div class='lg-row'>雨光果須曼，　此諸神歎勇。</div>
<div class='lg-row'>或受持華香，　樹葉華香散；</div>
<div class='lg-row'>佛子現半身，　卑已散華香。</div>
<div class='lg-row'>或受分陀利，　青蓮若干華；</div>
<div class='lg-row'>住相三十二，　歎尊無所著。</div>
<div class='lg-row'>身大如須彌，　在虛空自投；</div>
<div class='lg-row'>幢幡及華香，　見三千佛國。</div>
<div class='lg-row'>目覩天地燒，　悉見諸合散；</div>
<div class='lg-row'>念入法門行，　聞天不與欲。</div>
<div class='lg-row'>或暢真陀音，　顏色妙具足；</div>
<div class='lg-row'>莊嚴如玉女，　觀天人無厭。</div>
<div class='lg-row'>身如剛無壞，　心行棄自大；</div>
<div class='lg-row'>或來口說義，　浴身光去垢。</div>
<div class='lg-row'>或寶場寶掌，　辦百千幢蓋；</div>
<div class='lg-row'>雨寶華名香，　眾生苦立安。</div>
<div class='lg-row'>出地大寶藏，　毛說億載經；</div>
<div class='lg-row'>辯才令意覺，　解眾生迷惑。</div>
<div class='lg-row'>持無畏如山，　化亂第一安；</div>
<div class='lg-row'>十方億載國，　今日覺甘露。』」</div>
</div><p>佛告比丘：「菩薩嚴淨如是比像，國土自然，去來今佛諸佛國土，菩薩道場所作嚴淨，皆以普現交露臺閣。菩薩如是坐此高座，其斯欲界諸天之中，計魔波旬最為豪尊，今吾應義當成無上正真之道為最正覺，當感致魔令到於斯，緣斯降伏。因斯攝化諸欲界天子，具足得本，及魔界天，見師子吼降伏一切，成最正覺，爾乃發起三界眾生。」◎</p>
</div>
<div class='div-pin'><a id='mulu22' />
<p class='h1'>◎召魔品第十七</p><p>佛告比丘：「於時菩薩有光明，名消魔宮場，演斯光明普照三千佛國，靡不周遍，曜魔宮殿皆使覆蔽。從其光明使魔波旬聞此像教，大清淨<span class='corr'>士</span>從無數劫，積功累德棄國捐王，愍哀正真欲成甘露。在佛樹下，己身已度當度餘人，己越三界當脫他人，己身已安當安一切，己身寂滅滅度他人，處在閑居護諸惡趣令無有餘，為天世人一切師父。神通已達，永離諸惡趣令無有餘，為天世人一切師父。神通已達永獲大安，以甘露安安於一切。當空汝界加縛卿頸使無勢力，失眾眷屬，心中隔塞不知何計。當興法雨，潤澤一切。」</p>
<p>佛語比丘：「時魔波旬聞是頌教，臥寐夢中見三十二變：一、見宮殿闇冥不明；二、見宮殿污泥不淨；三、見宮殿毀壞破散而生荊棘；四、見恐怖衣毛為竪馳逸散走；五、見迷惑失道入於邪徑荊棘瓦石；六、見其後園所生樹木無有華實；七、見池水枯竭無諸蓮華；八、見鳧鴈鴛鴦孔雀哀鸞百鳥禽獸皆無羽翼；九、見其大鼓箜篌樂器破壞斷絕棄捐在地；十、見捨所愛敬妻子眷屬別異處寐；十一、自見己身床上墮地破傷頭面；十二、見諸魔子威神力強，皆來稽首歸命菩薩；十三、見魔四女迷失時節化為老母；十四、自觀己身衣體污泥垢塵；十五、自見牆壁軒窓臺閣門戶傾危；十六、自見軍眾鬼神、閱叉、厭鬼、揵沓和、天龍眷屬，一切手脚，其身及頭皆墮在地；十七、見欲界諸天、天帝釋、焰天、兜術天、無憍樂、化自在天，各自捨去不從其教；十八、見魔宮殿所居止眾裹覆頭首；十九、見大自在今不由已；二十、自見眷屬不為歸伏；二十一、見頭冠幘珠璣瓔珞火自然燒；二十二、見魔宮殿自然震動；二十三、見諸樹木而截墮地；二十四、見諸可意業都不復現；二十五、見其水決沒壞宮殿；二十六、見河水崩頹灌民居舍；二十七、見一切天王皆來歸命菩薩瞻其顏色；二十八、見身床臥自然出外；二十九、見其餘眷屬而捨遠去歸於菩薩；三十、見吉祥釜竈皆悉毀壞；三十一、見諸梵王諸魔官屬宣傳不吉；三十二、覩見十方一切眾生歸命菩薩而從受教。」</p>
<p>佛告比丘：「魔於夢中見是諸變，時從夢起心中恐怖，衣毛為竪，召會大臣及諸兵眾，為告說此夢中所見。魔有智臣，名師子安，王問此大臣及諸會者：『我於夢中，聞於空中自然出聲，釋家生子身相眾好，六年之中修勤苦行，詣佛樹下當成正覺。從夢覺已心自念言：「今此菩薩度無央數億載人民，必空我界令無有餘，當禁制之。有德如是，輙成佛道，名曰法王普往歸之。以何方便斷其徑路令不成就？」以大兵眾而往伏之。』於是頌曰：</p>

<div class="lg regular" style="margin-left:2em;"><div class='lg-row'>「『以將大兵眾，　共行害除之；</div>
<div class='lg-row'>便就其樹下，　危殺此沙門。</div>
<div class='lg-row'>將四部之兵，　其欲愛敬我；</div>
<div class='lg-row'>與我共戰鬪，　急速往遣之。</div>
<div class='lg-row'>緣覺及羅漢，　遍滿於天下；</div>
<div class='lg-row'>滅除我眾兵，　使無有力勢。</div>
<div class='lg-row'>如是當成佛，　天地之法王；</div>
<div class='lg-row'>部黨甚熾盛，　為佛無斷絕。』</div>
</div><p>「於是魔子導師，為魔波旬說此偈言：</p>

<div class="lg regular" style="margin-left:2em;"><div class='lg-row'>「『大人面何變，　顏色不如常；</div>
<div class='lg-row'>如忉利天人，　其身不和調。</div>
<div class='lg-row'>今何所見聞，　疾告今欲知；</div>
<div class='lg-row'>常觀正本末，　療治其疾患。</div>
<div class='lg-row'>聞天人所言，　臥寐見惡夢；</div>
<div class='lg-row'>若皆眾中說，　聞者自投身。』</div>
</div><p>「魔子導師自詣啟父：『我會大眾雖宣音聲，令無所勝，使無非惡，眾庶心生，或有所生，或無所生，如是服響自於樹下，今現瑞應則為吉祥，不見輕慢也。我察必安具眾吉祥，善與少事令罪不生。我見寂然所可導御，不起幻術，不以吾我，行成吉祥正真導師。』導師復言：『若有威力而不成力，自然羸弱有生勇士慈行得勝。假使螢火滿三千界，有一毫明，必能普照十方天下，其心懷穢妄道習惑，輕於明智彼病難治，無能動移億佛不療。』」</p>
<p>佛告比丘：「於是波旬不用導師之言，即召千子——其五百子導師之等，信樂道德歸於菩薩，住菩薩右；其五百子隨魔教者住菩薩左——時魔波旬告諸子言：『汝等一心共立建謀，以何力勢勝菩薩乎？』其右面子名導師者，答父波旬而說偈言：</p>

<div class="lg regular" style="margin-left:2em;"><div class='lg-row'>「『令諸子諍豈為好，　自任訟理欲斷根；</div>
<div class='lg-row'>小蟲欲與師子戰，　勇如是行豈勝佛。』</div>
</div><p>「其左面子，名曰惡目，以偈報答：</p>

<div class="lg regular" style="margin-left:2em;"><div class='lg-row'>「『適覩我身力便傷，　如樹墮地拔根枝；</div>
<div class='lg-row'>於今沙門察我住，　以得視息復欲喘。』</div>
</div><p>「其右面子，名曰軟音，以偈報曰：</p>

<div class="lg regular" style="margin-left:2em;"><div class='lg-row'>「『欲興恐懼消大海，　所行顛倒求安和；</div>
<div class='lg-row'>斯觀菩薩之面像，　吾不謂父為奇訝。』</div>
</div><p>「其左面子，名曰不淨，以偈答曰：</p>

<div class="lg regular" style="margin-left:2em;"><div class='lg-row'>「『自見一己欲得勝，　卿作沙門默然退；</div>
<div class='lg-row'>見我兵眾無數千，　皆共猛勇害汝形。』</div>
</div><p>「其右面子，名曰善意，而說偈言：</p>

<div class="lg regular" style="margin-left:2em;"><div class='lg-row'>「『象大鉤鎖所有力，　勇執金剛密健人；</div>
<div class='lg-row'>建得忍力藏柔軟，　使諸剛強永無力。』</div>
</div><p>「其左面子，名曰強威，重說偈言：</p>

<div class="lg regular" style="margin-left:2em;"><div class='lg-row'>「『雖菩薩身光消病，　我入於彼悉破壞；</div>
<div class='lg-row'>受持善根如劫燒，　我身當害於菩薩。』</div>
</div><p>「其右面魔子，名曰善因，以偈報曰：</p>

<div class="lg regular" style="margin-left:2em;"><div class='lg-row'>「『山尚可動空可墮，　其大海水尚可盡；</div>
<div class='lg-row'>虛空盡可行在地，　不得甘露不捨樹。』</div>
</div><p>「其左面魔子，名曰所入變，復以偈答曰：</p>

<div class="lg regular" style="margin-left:2em;"><div class='lg-row'>「『日月光明猶可蔽，　魔宮殿住能隱水；</div>
<div class='lg-row'>豈取一渧盡江海，　將兵迴還勿雷吼。』</div>
</div><p>「其右面魔子，名曰德悅，復以偈報曰：</p>

<div class="lg regular" style="margin-left:2em;"><div class='lg-row'>「『日月可滅明，　鐵圍可不淨；</div>
<div class='lg-row'>菩薩之清淨，　己一無能當。』</div>
</div><p>「其左面魔子，名曰求便，即時頌偈答曰：</p>

<div class="lg regular" style="margin-left:2em;"><div class='lg-row'>「『無兵無黨名純淑，　其面妙好無鎧仗；</div>
<div class='lg-row'>未見無兵欲戰鬪，　如我今日必相害。』</div>
</div><p>「其右面子，名曰德嚴，以偈報曰：</p>

<div class="lg regular" style="margin-left:2em;"><div class='lg-row'>「『不可從己而獨言，　心懷忍力精進強；</div>
<div class='lg-row'>行三脫門智慧財，　德力為兵相降伏。』</div>
</div><p>「其左面魔子，名曰不還，以偈答曰：</p>

<div class="lg regular" style="margin-left:2em;"><div class='lg-row'>「『當還害之如燒草，　正使吉呪不免箭；</div>
<div class='lg-row'>呪以成者破山還，　不令太子住不馳。』</div>
</div><p>「其右面子，名曰法樂，以偈報曰：</p>

<div class="lg regular" style="margin-left:2em;"><div class='lg-row'>「『虛空可盡令有形，　其眾生界可一同；</div>
<div class='lg-row'>柔軟風冷尚可獲，　菩薩樹下不可移。』</div>
</div><p>「其左面子，名曰澹怕，以偈答曰：</p>

<div class="lg regular" style="margin-left:2em;"><div class='lg-row'>「『我父境界供自然，　眾人所欲皆有之；</div>
<div class='lg-row'>皆當破壞害其命，　就樹下危乃捨去。』</div>
</div><p>「其右面子，名曰一切吉，以偈報曰：</p>

<div class="lg regular" style="margin-left:2em;"><div class='lg-row'>「『假使三千滿中物，　皆成為毒不能傷；</div>
<div class='lg-row'>婬怒癡毒大恐難，　皆欲加聖終不能。』</div>
</div><p>「其左面魔子，名曰樂貪，以偈答曰：</p>

<div class="lg regular" style="margin-left:2em;"><div class='lg-row'>「『百千玉女自莊嚴，　鼓於無數伎樂音；</div>
<div class='lg-row'>受喜數受樂欲好，　從是致安諸所慕。』</div>
</div><p>「右面魔子，名曰法行，以偈報曰：</p>

<div class="lg regular" style="margin-left:2em;"><div class='lg-row'>「『以法所樂而自娛，　慕敬禪定好甘露；</div>
<div class='lg-row'>度脫眾生受以慈，　誰復有心樂於欲。』</div>
</div><p>「左面魔子，名曰好跂，以偈答曰：</p>

<div class="lg regular" style="margin-left:2em;"><div class='lg-row'>「『月行虛空有所至，　除去闇冥故清明；</div>
<div class='lg-row'>我等今日得沙門，　毀滅所行諸覺業。』</div>
</div><p>「其右面子，名曰師子吼，以偈報曰：</p>

<div class="lg regular" style="margin-left:2em;"><div class='lg-row'>「『無數野狐而鳴呼，　不如一勇師子吼；</div>
<div class='lg-row'>百獸聞音懷恐懼，　戰慄驚怛奔四方。</div>
<div class='lg-row'>今者卿等亦如是，　不聞人尊頒宣法，</div>
<div class='lg-row'>自強廣遠妄所說，　聞聖師子吼降伏。』</div>
</div><p>「其左面子，名曰念惡，以偈答曰：</p>

<div class="lg regular" style="margin-left:2em;"><div class='lg-row'>「『今來眾會無數變，　云何觀此諸頭首？</div>
<div class='lg-row'>愚人覩是不捨走，　言降伏之乃訛言。』</div>
</div><p>「取要言之，一切魔子，清白部，又黑冥部，各各說偈。於時有一將軍，名曰賢天，為魔波旬說此偈言：</p>

<div class="lg regular" style="margin-left:2em;"><div class='lg-row'>「『是君之所知，　釋四王真陀；</div>
<div class='lg-row'>阿須倫迦留，　叉十稽首禮。</div>
<div class='lg-row'>何況所不惑，　梵天及光音；</div>
<div class='lg-row'>淨居諸天子，　普亦自歸命。</div>
<div class='lg-row'>今所生諸子，　從尊受教令；</div>
<div class='lg-row'>斯等敬菩薩，　至此皆稽首。</div>
<div class='lg-row'>今斯魔軍眾，　三千二百里；</div>
<div class='lg-row'>恭恪悅意觀，　心中懷<span class='corr'>踊</span>躍。</div>
<div class='lg-row'>覩之面和悅，　百千天雨華；</div>
<div class='lg-row'>無數神供養，　諸天下賓王。</div>
<div class='lg-row'>諸魔眾所作，　憒亂鼓不鳴；</div>
<div class='lg-row'>能還者為智，　必不得其勝。</div>
<div class='lg-row'>佛樹為吉祥，　鳧鴈呰孔雀；</div>
<div class='lg-row'>不畏而悲鳴，　不勝不如還。</div>
<div class='lg-row'>魔眾所住處，　雨墨及塵土；</div>
<div class='lg-row'>道場雨眾華，　唯聽願迴還。</div>
<div class='lg-row'>魔眾所住處，　溝坑布[金*疾]鏫；</div>
<div class='lg-row'>道場于香熏，　智覩當還逝。</div>
<div class='lg-row'>前所夢見瑞，　目覩何不還；</div>
<div class='lg-row'>為欲奈之何，　處所已破壞。</div>
<div class='lg-row'>其濫衍化人，　瞋於凡大仙；</div>
<div class='lg-row'>精進極歎頌，　雨雷不生草。</div>
<div class='lg-row'>精進仙人還，　應儀能合偶；</div>
<div class='lg-row'>不害眾生故，　頭首得自在。</div>
<div class='lg-row'>天王不聞乎，　身相光遠照；</div>
<div class='lg-row'>出國無所異，　成佛降塵勞。</div>
<div class='lg-row'>其身如是淨，　仙人奉敬之；</div>
<div class='lg-row'>當往詣至尊，　<span class='corr'>莫</span>不啟受教。</div>
<div class='lg-row'>眉間白毫毛，　若演其光明；</div>
<div class='lg-row'>覆蔽億國土，　蓋魔宮不現。</div>
<div class='lg-row'>無能見其頂，　極察不能覩；</div>
<div class='lg-row'>無能堪任觀，　成就正真覺。</div>
<div class='lg-row'>猶須彌鐵圍，　日月天帝梵；</div>
<div class='lg-row'>土地諸道場，　樹木山稽首。</div>
<div class='lg-row'>福力有智力，　聖力精進力；</div>
<div class='lg-row'>忍力禪思力，　魔力消無力。</div>
<div class='lg-row'>猶如坏為器，　必當疾毀壞；</div>
<div class='lg-row'>師子比禽獸，　螢火比日月。</div>
<div class='lg-row'>求比無等倫，　師子虺同耶；</div>
<div class='lg-row'>比察於菩薩，　不見有等類。』</div>
</div></div>
<p class='juan'>◎普曜經卷第五</p>
</div><!-- end of div[@id='body'] -->
</body></html>