<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>讚觀世音菩薩頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1052
<p class='juan'><a id='mulu1' />讚觀世音菩薩頌</p><p class="byline">唐天后代佛授記寺翻經沙門慧智奉　制譯</p>
<div class='div-jing'>
<div class="lg regular"><div class='lg-row'>菩薩號為觀世音　神通無礙難可量</div>
<div class='lg-row'>搖山竭海震大地　悲愍眾生同一體</div>
<div class='lg-row'>記憶名號福不虛　是故常應稱念彼</div>
<div class='lg-row'>我今至誠念彼德　以是敬心而讚歎</div>
<div class='lg-row'>菩薩智慧深如海　方便善權無能測</div>
<div class='lg-row'>所有諸天阿脩羅　摩睺羅伽及人眾</div>
<div class='lg-row'>咸以微妙清淨偈　歷劫讚之無懈倦</div>
<div class='lg-row'>我今宣說春陽頌　述其功德之少分</div>
<div class='lg-row'>世間形色尊嚴者　諸天莫踰於梵王</div>
<div class='lg-row'>況聖自在本色身　百千萬分不及一</div>
<div class='lg-row'>尊者首飾甚嚴好　冠以曼陀及金花</div>
<div class='lg-row'>虹蜺美麗以莊嚴　復如半月映山王</div>
<div class='lg-row'>又似百寶成須彌　尊者身相甚微妙</div>
<div class='lg-row'>猶如輕雨籠寶岳　伊尼鹿彩覆其肩</div>
<div class='lg-row'>光明晃朗普周遍　巍巍挺特若金山</div>
<div class='lg-row'>亦如滿月處虛空　又似薝波迦花色</div>
<div class='lg-row'>勝彼摩醯首羅身　徒以白龍為瓔珞</div>
<div class='lg-row'>右手執持金蓮花　毘琉璃寶以為莖</div>
<div class='lg-row'>以慈開敷極香潔　令諸智者生愛樂</div>
<div class='lg-row'>尊手所持勝淨花　莊嚴殊妙甚暉麗</div>
<div class='lg-row'>如月光曜須彌頂　聖身所處蓮花臺</div>
<div class='lg-row'>由尊福德之所感　我以至誠慇重心</div>
<div class='lg-row'>歸命敬禮賜願者　諸天供養所讚歎</div>
<div class='lg-row'>我今淨心歸命禮　尊者螺髻玄蜂色</div>
<div class='lg-row'>牟尼妙像處其中　光明映曜嚴尊首</div>
<div class='lg-row'>如燒珊瑚流電色　又如雌黃耀黑山</div>
<div class='lg-row'>上下莊嚴大聖身　冒敢為文稱歎彼</div>
<div class='lg-row'>四面狂象利牙齒　若人居中將被害</div>
<div class='lg-row'>其人專心念菩薩　捨離苦惱而無畏</div>
<div class='lg-row'>暴龍哮吼放烟毒　嘊喍瞋怒厲惡色</div>
<div class='lg-row'>將噬其人甚可怖　憶念觀音便解脫</div>
<div class='lg-row'>海潮風浪出音聲　摩竭巨魚皆震激</div>
<div class='lg-row'>若人船破誤落中　念彼觀音獲安隱</div>
<div class='lg-row'>高山嶮谷懸巖裏　奔流濺石眾難處</div>
<div class='lg-row'>若人墮中無救護　心念觀音登彼岸</div>
<div class='lg-row'>烈火猛焰惡風起　延燒屋宅焚及人</div>
<div class='lg-row'>至心念彼功德藏　應時災火不為害</div>
<div class='lg-row'>若人繫縛在牢獄　身嬰枷鎖及杻械</div>
<div class='lg-row'>至心稱念觀音故　其人須臾便解脫</div>
<div class='lg-row'>若人墮落大火坑　專志稱名觀世音</div>
<div class='lg-row'>其人除熱得清淨　猶若池中華開敷</div>
<div class='lg-row'>若人經於大林中　忽遇雷電驟風雨</div>
<div class='lg-row'>霹靂將燒極危殆　稱念觀音免災難</div>
<div class='lg-row'>若人逢值猛師子　牙爪銛利如刀劍</div>
<div class='lg-row'>瞋目吼喚來食人　稱念觀音便免害</div>
<div class='lg-row'>惡賊突厥彌戾車　兇險無慈若羅剎</div>
<div class='lg-row'>復以鐵鎖繫縛人　稱名發念皆解脫</div>
<div class='lg-row'>深山大澤險難處　劫賊伺人將抄奪</div>
<div class='lg-row'>稱名念力願救護　其人釋然無患苦</div>
<div class='lg-row'>呪呾讒訟擬中傷　恒以惡心求方便</div>
<div class='lg-row'>由彼常念觀音故　其人竟不能為害</div>
<div class='lg-row'>鬪戰旗鼓兩相當　鋒鏑交橫競殘刃</div>
<div class='lg-row'>此時心念及稱名　菩薩於中施無畏</div>
<div class='lg-row'>大力惡鬼執捉人　鳩槃荼等飲人髓</div>
<div class='lg-row'>若能繫念觀音者　擁護其人銷疫難</div>
<div class='lg-row'>鬼病熱病腹脹病　疳病黃病心痛病</div>
<div class='lg-row'>癩病癲病霍亂病　血氣羸瘦種種病</div>
<div class='lg-row'>諸惡黑業纏其身　稱名繫念皆除愈</div>
<div class='lg-row'>有諸餓鬼腹如山　脣口乾焦飢渴惱</div>
<div class='lg-row'>菩薩見之生慈悲　次第令其得充足</div>
<div class='lg-row'>餓鬼或遭寒凍逼　身體皮肉皆破壞</div>
<div class='lg-row'>舉彼兩手生極苦　神通方便令熅適</div>
<div class='lg-row'>若金翅鳥以嘴爪　搏撮水陸諸龍等</div>
<div class='lg-row'>其龍專心念菩薩　即得離苦獲安樂</div>
<div class='lg-row'>若有欲求勝果報　象馬車乘及奴婢</div>
<div class='lg-row'>衣服飲食諸珍寶　由彼常念觀音故</div>
<div class='lg-row'>應其求願自然至　若有欲得長生術</div>
<div class='lg-row'>坐臥雲間恣空行　由彼常念觀音故</div>
<div class='lg-row'>當獲神呪及仙藥　我見壁畫觀音像</div>
<div class='lg-row'>遍視色相諸功德　及見神通大自在</div>
<div class='lg-row'>故起至誠而讚歎　所有一切諸功德</div>
<div class='lg-row'>於菩薩中最第一　無邊善巧大方便</div>
<div class='lg-row'>示現清淨妙色身　遠離有無諸分別</div>
<div class='lg-row'>利益無量如虛空　以此讚歎功德藏</div>
<div class='lg-row'>願證如來一切智</div>
</div><p>以此讚歎觀世音菩薩功德上資。</p>
<p>國主聖神皇帝陛下善轉金輪。色力壽命永無窮盡。智慧果報不可思議。恒御閻浮長居震旦。擁護三寶利益群生。一切含靈皆蒙聖福。</p>

<p class='juan'>讚觀世音菩薩頌</p></div>
</div><!-- end of div[@id='body'] -->
</body></html>