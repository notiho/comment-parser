<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說祕密三昧大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />佛說秘密三昧大教王經卷第四</p><p class="byline">西天譯經三藏朝奉大夫試光祿卿傳法大師賜紫臣施護等奉　詔譯</p><p>爾時，金剛手菩薩摩訶薩又復宣說妙樂金剛祕密大曼拏羅頌曰：</p>

<div class="lg regular" style="margin-left:1em;"><div class='lg-row'>「內外曼拏羅相分，　悉依大曼拏羅法，</div>
<div class='lg-row'>中心依法安本尊，　所謂金剛薩埵像，</div>
<div class='lg-row'>或用雕鏤、或鑄造、　或塑、或畫當隨應，</div>
<div class='lg-row'>結加趺坐具威容，　執金剛杵高舉勢，</div>
<div class='lg-row'>面現喜相身月色，　赫奕焰光遍圍繞，</div>
<div class='lg-row'>諸佛寶鬘等莊嚴，　及諸瓔珞為嚴飾。</div>
<div class='lg-row'>菩薩前後及左右，　依法應畫四大士，</div>
<div class='lg-row'>黃、赤、白、黑當隨方，　各執本部標幟等。</div>
<div class='lg-row'>前安意生金剛尊，　勇執金剛器仗相；</div>
<div class='lg-row'>右安枳里枳羅尊，　現踰始多善愛相；</div>
<div class='lg-row'>後安念金剛大尊，　竪立仙幢表剎相；</div>
<div class='lg-row'>左安欲自在聖尊，　現彼金剛高舉相。</div>
<div class='lg-row'>輪隅復安四菩薩，　香華燈塗供養尊，</div>
<div class='lg-row'>外隅色聲香味尊，　四門鉤索鎖鈴等。</div>
<div class='lg-row'>禰踰賀半當安置，　箭等隨應諸標幟，</div>
<div class='lg-row'>隅外復安四賢瓶，　插金剛枝滿盛水。</div>
<div class='lg-row'>布壇場已作法者，　飾妙華鬘香塗身，</div>
<div class='lg-row'>著赤色衣淨莊嚴，　入壇應結高舉印。</div>
<div class='lg-row'>入已先當遍頂禮，　次作金剛嬉戲相，</div>
<div class='lg-row'>左手為拳右如鉤，　成請召印大明曰：</div>
</div><p class="dharani">「唵<span class='note-inline'>(引)</span>摩賀<span class='note-inline'>(引)</span>蘇珂嚩日囉<span class='note-inline'>(二合)</span>薩埵<span class='note-inline'>(引)</span>野<span class='note-inline'>(引)</span>呬<span class='note-inline'>(一句)</span>　尸<span class='note-inline'>(引)</span>竭囕<span class='note-inline'>(二合)</span>摩賀<span class='note-inline'>(引)</span>三摩野怛埵摩耨三摩<span class='note-inline'>(二合)</span>囉<span class='note-inline'>(二)</span>　鉢囉<span class='note-inline'>(二合)</span>沒[亭*夜]鉢囉<span class='note-inline'>(二合)</span>沒[亭*夜]<span class='note-inline'>(三)</span>　蘇囉多薩怛鑁<span class='note-inline'>(三合)</span>三摩<span class='note-inline'>(引)</span>吠<span class='note-inline'>(引)</span>舍<span class='note-inline'>(四)</span>　薩哩嚩<span class='note-inline'>(二合)</span>迦<span class='note-inline'>(引)</span>野嚩<span class='note-inline'>(引)</span>枳唧<span class='note-inline'>(二合)</span>多嚩日哩<span class='note-inline'>(二合引)</span>毘踰<span class='note-inline'>(二合引)</span><span class='note-inline'>(五)</span>　婆誐鑁那那<span class='note-inline'>(引)</span>禰儞馱那薩埵<span class='note-inline'>(六)</span><span class='note-inline'>(合)</span>　薩哩嚩<span class='note-inline'>(二合)</span>悉提孕<span class='note-inline'>(二合)</span>彌鉢囉<span class='note-inline'>(二合)</span>野蹉<span class='note-inline'>(七)</span>　遏怛囉<span class='note-inline'>(二合)</span>曼拏梨<span class='note-inline'>(引)</span>三摩野摩耨播<span class='note-inline'>(引)</span>羅野<span class='note-inline'>(八)</span>　伊沙怛網<span class='note-inline'>(二合引)</span>阿<span class='note-inline'>(引)</span>訖哩<span class='note-inline'>(二合)</span>沙也<span class='note-inline'>(二合)</span><span class='note-inline'>(九)</span>　鉢囉<span class='note-inline'>(二合)</span>吠<span class='note-inline'>(引)</span>舍三摩曳<span class='note-inline'>(引)</span>哩嚩<span class='note-inline'>(二合)</span>特嚩<span class='note-inline'>(二合引)</span><span class='note-inline'>(十)</span>　嚩尸<span class='note-inline'>(引)</span>羯嚕彌昧母捺囉<span class='note-inline'>(二合)</span>鉢乃<span class='note-inline'>(引)</span><span class='note-inline'>(十一)</span>　[口*弱]吽<span class='note-inline'>(引)</span>鑁<span class='note-inline'>(引)</span>呼<span class='note-inline'>(引)</span><span class='note-inline'>(十二)</span>」</p>
<p>說是大明已，復說金剛根本無性法門頌曰：</p>

<div class="lg regular" style="margin-left:1em;"><div class='lg-row'>「然後本尊大金剛，　以真實理而警說，</div>
<div class='lg-row'>隨樂妙樂即真實，　一切自在法成就。</div>
</div><p>「然後阿闍梨令弟子依法右手作金剛拳安於腰側，左手持華入曼拏羅。入已，授此祕密真實三昧頌曰：</p>

<div class="lg regular" style="margin-left:2em;"><div class='lg-row'>「『諸佛常住妙樂法，　即金剛手大樂門，</div>
<div class='lg-row'>一切從是大樂生，　應當尊敬如父想。』</div>
</div><p>「復授此大明曰：</p>
<p class="dharani">「唵<span class='note-inline'>(引)</span>蘇囉多嚩日囉<span class='note-inline'>(二合)</span>發吒<span class='note-inline'>(半音)</span><span class='note-inline'>(一句)</span></p>
<p>「授是大明已，復與誓誡言：『若有違越此金剛手三昧者，我以不空明呪當作摧伏，令彼一切生中皆悉破壞。』如是言已，令其弟子頂禮賢聖。次當授與五智金剛杵，然後乃為授其灌頂。作灌頂已，復為立名金剛灌頂，即誦此金剛灌頂大明曰：</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合引)</span>提鉢底埵<span class='note-inline'>(一句)</span>　何毘詵左<span class='note-inline'>(引)</span>彌<span class='note-inline'>(二)</span>　摩賀<span class='note-inline'>(引)</span>蘇珂嚩日囉<span class='note-inline'>(二合)</span>達囉係<span class='note-inline'>(引)</span>嚩日囉<span class='note-inline'>(二合)</span>那<span class='note-inline'>(引)</span>摩呼<span class='note-inline'>(引)</span><span class='note-inline'>(三)</span></p>
<p>「若作灌頂法時，誦此大明隨稱彼名而用作法。所言金剛灌頂者，謂於一切曼拏羅中，獲得大樂甘露金剛水，灌注心頂故，說名為金剛灌頂。作是灌頂時，所有本部供養法、本部入壇印、及拋華等事皆如本法說。</p>
<p>「復次，頌曰：</p>

<div class="lg regular" style="margin-left:2em;"><div class='lg-row'>「『隨入一切壇場中，　所得果報悉最上，</div>
<div class='lg-row'>大士所說常諦聽，　即得金剛大樂法。』</div>
</div><p>「最上果報者，所謂獲得諸隱身法，不為惡魔而來侵嬈。設使造作諸非橫事亦得成就，況復一切勝成就邪？復得一切具足、增長一切智慧、成辦一切事業。如上所說，皆是金剛手真實之言。</p>
<p>「又復，修此法者，隨其力能、隨所樂欲，一切上味飲食、華鬘、諸妙樂具所應受用者，常悉安置奉獻本尊，或自受用皆無障礙。何以故？此名金剛薩埵大樂法故。</p>
<p>「此名金剛妙樂曼拏羅。</p>

<div class="lg regular" style="margin-left:1em;"><div class='lg-row'>「復次我今當宣說，　畢竟常住成就法，</div>
<div class='lg-row'>現生若得此法者，　彼能成就畢竟常。</div>
<div class='lg-row'>如是菩薩諸大士，　雖處輪迴而不著，</div>
<div class='lg-row'>廣利無邊諸眾生，　不入涅槃善施作。</div>
<div class='lg-row'>欲求本尊成就者，　當住妙樂勝境中，</div>
<div class='lg-row'>祕密供養普獻陳，　作大鉤召而廣集。</div>
<div class='lg-row'>後結祕密大印契，　次詠妙樂金剛歌，</div>
<div class='lg-row'>作持誦事表了已，　得金剛手勝成就。</div>
<div class='lg-row'>如是一切所欲心，　一切成就自在樂，</div>
<div class='lg-row'>後成大執金剛王，　得已不老而不死。</div>
<div class='lg-row'>若入曼拏羅中間，　一稱大明獲大樂，</div>
<div class='lg-row'>諸勝成就若欲成，　一切最上皆成就。</div>
</div><p>「此名最上祕密大三昧邪真實儀軌。」</p>
<p>爾時，最初集會彼諸如來——通達一切教者——眾牟尼尊以祕密義俱問金剛手菩薩摩訶薩言：</p>

<div class="lg regular" style="margin-left:1em;"><div class='lg-row'>「汝說最初妙歌音，　而彼歌音何所表？</div>
<div class='lg-row'>大三昧邪真實理，　汝具大慧今當說。</div>
<div class='lg-row'>云何當說曼拏羅？　入者當得何果利？</div>
<div class='lg-row'>云何金剛阿闍梨，　所作一切成就事？</div>
<div class='lg-row'>云何最初金剛杵，　而為一切標幟相？</div>
<div class='lg-row'>云何解說彼印義？　云何結印及成就？</div>
<div class='lg-row'>云何祕密供養事、　及彼金剛供養法、</div>
<div class='lg-row'>香華燈塗供養儀？　是中隨應分別說。</div>
<div class='lg-row'>云何本尊成就法？　云何持誦及法用？</div>
<div class='lg-row'>何人不得成就法？　尠福者得又云何？</div>
<div class='lg-row'>此等真實祕密門，　隨諸所問汝應說，</div>
<div class='lg-row'>令修行者現生中，　常得一切大成就。」</div>
</div><p>爾時，金剛手菩薩摩訶薩為欲圓滿一切如來殊勝願故，隨應答此祕密法門：</p>

<div class="lg regular" style="margin-left:1em;"><div class='lg-row'>「所言最初歌音者，　此表初義或表愛，</div>
<div class='lg-row'>法中隨力用莊嚴，　乃說吽字為歌詠。</div>
<div class='lg-row'>我金剛手祕密心，　最初以此為妙歌，</div>
<div class='lg-row'>一切成就悉令成，　是故以此表大愛。</div>
<div class='lg-row'>真實曼拏羅法用，　金剛賢聖眾圍繞，</div>
<div class='lg-row'>安立執金剛大尊，　一切妙樂成就者。」</div>
</div><p>此答第一問，廣如大儀軌中說。</p>
<p>「所言大三昧邪真實理者：</p>

<div class="lg regular" style="margin-left:1em;"><div class='lg-row'>「彼大金剛大薩埵，　共立金剛薩埵名，</div>
<div class='lg-row'>而此最上大三昧，　一切諸佛不違越。</div>
<div class='lg-row'>即彼根本無性法，　是為三昧真實門，</div>
<div class='lg-row'>金剛大樂普賢身，　三界同悟本真覺。</div>
<div class='lg-row'>如是最初器世間，　及彼眾生諸心行，</div>
<div class='lg-row'>金剛真實性所持，　一切所作亦如是。</div>
<div class='lg-row'>若不解此真實理、　又不能具淨信財，</div>
<div class='lg-row'>彼求成就久難成；　若具信者速成就。」</div>
</div><p>此答第二問。</p>
<p>「所言曼拏羅者：</p>

<div class="lg regular" style="margin-left:1em;"><div class='lg-row'>「隨處隨說如儀軌，　隨同行人同所依，</div>
<div class='lg-row'>大三昧邪真實等，　彼諸大士依法畫。</div>
<div class='lg-row'>諸佛菩薩普集會，　此即名大曼拏羅，</div>
<div class='lg-row'>入者所得諸福報，　後當隨應分別說。」</div>
</div><p>此答第三問。</p>
<p>「所言金剛阿闍梨者：</p>

<div class="lg regular" style="margin-left:1em;"><div class='lg-row'>「大曼拏羅分別已，　心曼拏羅為最上，</div>
<div class='lg-row'>最先自入勝壇場，　先自灌頂後廣作。</div>
<div class='lg-row'>金剛阿闍梨無等，　諸成就中悉無疑，</div>
<div class='lg-row'>是故善具淨信財，　此名阿闍梨正行。</div>
<div class='lg-row'>金剛薩埵心明等，　誦洛叉數得成就，</div>
<div class='lg-row'>此即聖大阿闍梨，　諸教最上成就者。」</div>
</div><p>此答第四。</p>
<p>「所言最初金剛杵者：</p>

<div class="lg regular" style="margin-left:1em;"><div class='lg-row'>「當知五欲大箭者，　即是五智金剛杵，</div>
<div class='lg-row'>大金剛智所安立，　出生大樂成就法。</div>
<div class='lg-row'>五智金剛大成就，　開發光明熾焰門，</div>
<div class='lg-row'>一切佛大金剛杵，　如彼五智金剛說。</div>
<div class='lg-row'>金剛杵有大光焰，　出現忿怒藥叉眾，</div>
<div class='lg-row'>并餘菩薩及聖賢，　此名最初金剛杵。」</div>
</div><p>此答第五問。</p>
<p>「所言解說印義者：</p>

<div class="lg regular" style="margin-left:1em;"><div class='lg-row'>「所有身、語、心金剛，　是即最初堅固體，</div>
<div class='lg-row'>影像和合表了門，　此說名為祕密印。</div>
<div class='lg-row'>譬如世間國王印，　一切無敢違越者；</div>
<div class='lg-row'>金剛大法印亦然，　諸佛尚不敢違越。</div>
<div class='lg-row'>若人結此密印時，　金剛薩埵等聖眾，</div>
<div class='lg-row'>為施成就勝法門，　怖彼或破三昧法。</div>
<div class='lg-row'>若人結此密印時，　即得一切所攝受，</div>
<div class='lg-row'>以此供養諸聖賢，　獲得三界中最勝。</div>
<div class='lg-row'>世間所宜化導法，　隨應為說成就事，</div>
<div class='lg-row'>以方便即普攝持，　能成一切成就事。</div>
<div class='lg-row'>成佛為利眾生故，　發起一切方便事，</div>
<div class='lg-row'>不以菩提為所求，　當知印義亦如是。」</div>
</div><p>此答第六問。</p>
<p>「所言結印者：</p>

<div class="lg regular" style="margin-left:1em;"><div class='lg-row'>「十指堅固安於心，　二手後結金剛縛，</div>
<div class='lg-row'>一稱大明隨掣開，　彼金剛縛大明曰：</div>
</div><p class="dharani">「唵<span class='note-inline'>(引)</span>嚩日囉<span class='note-inline'>(二合)</span>滿馱怛囉<span class='note-inline'>(二合)</span>吒<span class='note-inline'>(半音)</span><span class='note-inline'>(一句)</span></p>

<div class="lg regular" style="margin-left:1em;"><div class='lg-row'>「於諸印中用此縛，　能作自化成就事，</div>
<div class='lg-row'>堅固真實成就中，　以怛囕字為等引。</div>
</div><p>「復次，宣說諸祕密印相：</p>

<div class="lg regular" style="margin-left:1em;"><div class='lg-row'>「欲作本法成就者，　應當先結於大印，</div>
<div class='lg-row'>此印若結一遍已，　後諸所用隨應結。</div>
</div><p>「此中大三昧邪印并儀軌者，次第今說：</p>

<div class="lg regular" style="margin-left:1em;"><div class='lg-row'>「金剛薩埵加趺坐，　一切成就法相應，</div>
<div class='lg-row'>先以左足而屈盤，　次以右足壓於左。</div>
<div class='lg-row'>金剛薩埵灌頂已，　頂戴諸佛最勝冠，</div>
<div class='lg-row'>結加<span class='corr'>趺</span>坐如本儀，　後有日輪圓光相，</div>
<div class='lg-row'>右手戲擲金剛杵，　左現高舉自在勢，</div>
<div class='lg-row'>成就身、語、心金剛，　此是金剛薩埵相。</div>
<div class='lg-row'>成此金剛薩埵已，　即成諸佛或菩薩，</div>
<div class='lg-row'>得諸成就自在門，　所作成就皆圓滿。</div>
<div class='lg-row'>又復身、語、心金剛，　隨其形像隨分量，</div>
<div class='lg-row'>隨應標幟及印儀，　悉是金剛薩埵相。</div>
<div class='lg-row'>若依本法結大印，　獲得最上勝成就；</div>
<div class='lg-row'>若人供養即現身，　隨得供養及瞻仰。</div>
</div><p>「其三昧邪印者，先當十指平掌，緊實相合，名金剛掌。後以十指作縛，名金剛縛，即於此縛中以十指頭相交，右手大指屈入掌中，與左手大指相合成印。</p>
<p>「復次，不改前印，以二中指屈入縛中，二大指竪立如金剛杵相，此名妙樂金剛印。</p>
<p>「又，不改前印，二中指如鉤，作勇進勢，安自心間，名大樂金剛印。從此印中出生四印，即前金剛縛，以二頭指如鉤，二中指與二大指屈入掌中，指面相向成金剛眼菩薩印。</p>
<p>「又，不改前印，以二大指相觸成金剛枳里枳羅菩薩印。</p>
<p>「又，不改前印，以諸指向內展舒，竪立頭指成金剛幢菩薩印。</p>
<p>「又，不改前印，作有力勢安二髀間成金剛欲自在菩薩印。</p>
<p>「復說諸法語印：先以吽字為妙歌音，後當宣說法智印明，所謂：</p>
<p class="dharani">「呼<span class='note-inline'>(引)</span>吽<span class='note-inline'>(引)</span>賀<span class='note-inline'>(引)</span>阿<span class='note-inline'>(引)</span></p>
<p>「復說諸羯磨印，此中先以二手作金剛縛，二頭指如鉤，二無名指入掌中，置二大指處成大三昧拳印。此印結已，復從羯磨拳、金剛拳二拳出生金剛薩埵菩薩高舉印。</p>
<p>「其印以二手先作金剛拳，如勇進射箭勢，次如立幢及高舉勢。後以金剛拳猶如電轉，升舉盤旋，復作嬉戲。然以二手作有力緊密合掌，捧持華等，先置頂上，徐徐而下作嬉戲相，次第獻諸供養，後作金剛旋舞祕密供養。又以嬉戲及金剛高舉相作旋轉勢，而復觀視頂禮一切賢聖。此印亦名大三昧邪大印，能作一切不空成就事業。</p>
<p>「復次，宣說一切如來最上身金剛界大自在印：其印先作無畏坐，身分平正，後以二手作一切如來金剛縛，二頭指如鉤後復磔開，彼二頭指如圓光相成印。</p>
<p>「復說金剛印：從一切金剛出生，其印先作加<span class='corr'>趺</span>坐，次作金剛縛，其縛向外如安立最初三昧金剛杵相，後從金剛薩埵等金剛縛中出生諸指，以二頭指如金剛相成印。</p>
<p>「復次，右手作有力持劍勢，名金剛善哉印。</p>
<p>「復次，諸指頭背相鉤，名為寶印。</p>
<p>「又，不改前印，諸指入中，名金剛火焰印。</p>
<p>「又，不改前印，如轉衣勢作金剛蓮華合掌，後諸指入掌中，次復磔開，名為輪印。</p>
<p>「又，不改前印，即此頭指等，亦名指輪印。</p>
<p>「又，不改前印，作金剛掌，名出生印。</p>
<p>「又，以二頭指如鉤，名中金剛印。</p>
<p>「又，以二頭指向內捻二大指，名三昧金剛拳印。</p>
<p>「復以二手作金剛拳，依本法結，此名羯磨縛印。</p>
<p>「復次，宣說諸菩薩心印：</p>
<p>「此中先以右手作如來拳，左手作忿怒指，名金剛手菩薩印。</p>
<p>「又以二手作金剛忿怒指，二小指如刀相，名金剛寶印。</p>
<p>「又以二頭指、二大指作四門相，名灌頂印。</p>
<p>「又以二手作緊密合掌，二小指、二頭指磔開，如四葉蓮華相，名大蓮華印。</p>
<p>「復次，此中屈入大指，名如來拳。竪立頭指，名金剛拳。若用頭指如劍相、如鐶相，亦名善哉印。或如寶形，亦名火焰出現印。</p>
<p>「復以二手作金剛拳，左手大指竪立，右手如三幡相，名三幡印。</p>
<p>「復以右手大指捻中指甲，名四方轉輪印。</p>
<p>「復以右手握左手五指，名數珠印。</p>
<p>「復以二手作戲鬘歌舞，從頂後下散，然後二手頭指各安掌心，餘指展舒而復相觸，名手相觸印。</p>
<p>「復以二手作拳，二頭指如鉤，二小指相捻，向外而轉，名利牙印。</p>
<p>「復次，宣說諸心印中羯磨法用：行人隨結諸心印時，應持誦本部大明一遍，當與本尊隨念智相應，後隨其力能而求成就。如是等印於一切儀軌中求成就時，日日應當依法結用，即得一切最上成就。</p>
<p>「復次，宣說一切教中通用印相：</p>
<p>「此中身印有其四種：一者、奮迅，二者、鉤召，三者、作阿吠舍，四者、作播多那。若結此等四印，能作一切敬愛、鉤召、破惡等法，於剎那間即得成就。</p>
<p>「語印有四種，是即法智印明，所謂：</p>
<p class="dharani">「惡吽<span class='note-inline'>(引)</span>吽[口*弱]<span class='note-inline'>(一句)</span></p>
<p>「此等印明能作一切阿吠舍……等諸成就法。</p>
<p>「心印有四種：一者、一心遍入諸身廣作敬愛，二者、能攝他心，三者、作諸義利，四者、息除諸苦，此等四印能作如上四種成就。</p>
<p>「復次，金剛印亦有四種，所謂：以金剛拳，一、舉，二、下，三、打，四、持，此等四印能作一切升舉、沈墜、破壞、斷滅等事。</p>
<p>「觀視印亦有四種：一者、戲笑開舉金剛視，二者、瞬動剎那光明視，三者、顰眉大惡忿怒視，四者、兩目不瞬堅固視，此等四印能除一切瘧毒執持等苦。</p>
<p>「復次，一切印中若結大印即得最上成就。彼大印者，所謂金剛手菩薩大印、諸如來金剛降伏大印、觀自在菩薩大印、虛空藏菩薩大印……即此大印，亦是三昧邪印。</p>
<p>「此中金剛手三昧邪印者，如本法說。</p>
<p>「復次，二手作金剛拳，先以左拳向外竪立頭指，右拳向內安於本心，名一切如來三昧邪印。</p>
<p>「又復，先以右臂曲如環相，左手竪立頭指作期剋相，此名金剛降伏三昧邪印。</p>
<p>「又復，二手作緊密合掌，二小指、二大指磔開，如四葉蓮華相，此名蓮華部中觀自在菩薩三昧邪印。</p>
<p>「又復，二手作金剛縛，二頭指、大指垂下，如開四門相，從三昧心起，於灌頂門住，此名虛空藏菩薩三昧邪印。</p>
<p>「彼彼復有法智印明，所謂：</p>
<p class="dharani">「吽<span class='note-inline'>(引)</span>阿<span class='note-inline'>(引)</span>吽<span class='note-inline'>(引)</span>紇哩<span class='note-inline'>(二合引)</span>怛覽<span class='note-inline'>(二合引)</span><span class='note-inline'>(一句)</span></p>
<p>「其羯磨三昧邪印依本法結。</p>
<p>「復次，宣說諸菩薩心印中羯磨拳：此中金剛手菩薩羯磨拳者，即是金剛拳；如來部中一切如來羯磨拳者，即前金剛拳屈入大指，名如來拳；金剛部中金剛拳者，竪立頭指作期剋相，名金剛拳；蓮華部中蓮華拳者，以大指相並捻中指甲，名蓮華拳；寶部中寶拳者，如大寶三昧拳及金剛寶拳，依法結已，即名寶拳；所有餘合用印如諸儀軌中標幟而結。」</p>
<p>此答第七問。</p>
<p>「所言印成就者：</p>

<div class="lg regular" style="margin-left:1em;"><div class='lg-row'>「行人日日清旦時，　應結大印求成就，</div>
<div class='lg-row'>本尊根本心大明，　依法持誦滿百遍，</div>
<div class='lg-row'>然後持誦小心明，　一切事業依法作，</div>
<div class='lg-row'>復誦吽字妙歌音，　剎那即得印成就。」</div>
</div><p>此答第八問。</p>
<p>「所言祕密供養者：</p>

<div class="lg regular" style="margin-left:1em;"><div class='lg-row'>「祕密歌舞大供養，　金剛薩埵成就者，</div>
<div class='lg-row'>若增若減當隨應，　所作皆成獲妙樂。</div>
<div class='lg-row'>又言金剛供養者，　如彼諸教中所說，</div>
<div class='lg-row'>上下旋轉復觀瞻，　一切眾生得成就。」</div>
</div><p>此答第九問。</p>
<p>「所言本尊成就者：</p>

<div class="lg regular" style="margin-left:1em;"><div class='lg-row'>「世間所有諸眾生，　若一切時求成就，</div>
<div class='lg-row'>當與本尊法相應，　為利益故常持誦。」</div>
</div><p>此答第十問。</p>
<p>「所言持誦及法用者：</p>

<div class="lg regular" style="margin-left:1em;"><div class='lg-row'>「行人不動於舌端，　復令脣齒二相合，</div>
<div class='lg-row'>當依諸教中法儀，　離金剛語而持誦。</div>
<div class='lg-row'>出深妙聲如鼓音，　此即佛部持誦法，</div>
<div class='lg-row'>金剛部法雲雷音，　金剛種生微妙語。</div>
<div class='lg-row'>三摩地語蓮華部，　如其教勅如儀軌，</div>
<div class='lg-row'>一切祕密妙歌音，　即是妙樂金剛語。</div>
<div class='lg-row'>諸部持誦一百數，　鉤召法中二十一，</div>
<div class='lg-row'>最上法中如教說，　不應懈倦常持誦。」</div>
</div><p>此答第十一問。</p>
<p>「所言：『何人不得成就法？』者：</p>

<div class="lg regular" style="margin-left:1em;"><div class='lg-row'>「如我金剛手菩薩，　一切敬愛大樂門，</div>
<div class='lg-row'>從彼出生一切法，　不清淨者不成就。」</div>
</div><p>此答第十二問。</p>
<p>「所言：『云何尠福人得成就？』者：</p>

<div class="lg regular" style="margin-left:1em;"><div class='lg-row'>「諸曼拏羅勝無等，　入者但當依法儀，</div>
<div class='lg-row'>設使造罪尠福人，　亦於現生得成就。」</div>
</div><p>此答第十三問。</p>
<p>「此名大三昧邪大教王一切儀軌中最上儀軌。」</p>
<p>爾時，金剛手菩薩摩訶薩又復承諸如來教勅，普遍告語梵王、帝釋……等諸天眾，作如是言：「諸天子！汝等於此大儀軌中應當各各亦說心明，隨其所說，於長夜中作諸成就，廣為利益一切眾生。」</p>
<p>作是言已，時諸天眾咸皆歡喜，踊躍慶快，心生適悅，即時俱共右繞世尊釋迦牟尼如來及諸如來已，各各合掌恭敬頂禮。復向金剛手菩薩摩訶薩前咸禮足已，次第各各說自心明。</p>
<p>爾時，帝釋天主先說心明曰：</p>
<p class="dharani">「唵<span class='note-inline'>(引)</span>嚩日囉<span class='note-inline'>(二合)</span>母瑟致<span class='note-inline'>(二合)</span>薩哩網<span class='note-inline'>(二合)</span>酤嚕<span class='note-inline'>(一句)</span></p>
<p>「我此心明，若有行人依法持誦滿一洛叉，是人即得最上帝網成就，及能請雨、亦能止雨，又能止除一切雷、雹、閃電等事，一切鬪戰皆悉得勝，乃至一切種子苗稼滋生增廣。此名帝釋天儀軌。」</p>
<p>爾時，娑婆界主大梵天王說心明曰：</p>
<p class="dharani">「唵<span class='note-inline'>(引)</span>部<span class='note-inline'>(引)</span>哩部<span class='note-inline'>(二合)</span>嚩莎<span class='note-inline'>(一句)</span>　薩多<span class='note-inline'>(二合)</span>咄薩<span class='note-inline'>(二合)</span>尾覩哩嚩<span class='note-inline'>(二合)</span>哩<span class='note-inline'>(引)</span>赧<span class='note-inline'>(引)</span><span class='note-inline'>(二)</span>　婆哩仵<span class='note-inline'>(二合引)</span>禰<span class='note-inline'>(引)</span>嚩寫提<span class='note-inline'>(引)</span>摩呬提<span class='note-inline'>(引)</span>踰<span class='note-inline'>(引)</span><span class='note-inline'>(三)</span>　踰<span class='note-inline'>(引)</span>那鉢囉<span class='note-inline'>(二合)</span>祖<span class='note-inline'>(引)</span>那夜<span class='note-inline'>(引)</span>咄<span class='note-inline'>(半音)</span><span class='note-inline'>(四)</span></p>
<p>「我此心明，若有行人依法持誦滿一洛叉，是人能作息災、增益、敬愛、降伏、鉤召……等法，一切事業皆悉圓滿，及能成就諸護摩事。此名大梵天王儀軌。」</p>
<p>爾時，那羅延天主說心明曰：</p>
<p class="dharani">「唵<span class='note-inline'>(引)</span>摩<span class='note-inline'>(引)</span>野<span class='note-inline'>(引)</span>作訖囉<span class='note-inline'>(二合)</span>娑<span class='note-inline'>(引)</span>達野薩哩網<span class='note-inline'>(二合)</span><span class='note-inline'>(一句)</span>薩哩嚩<span class='note-inline'>(二合)</span>捺摩那吽<span class='note-inline'>(引)</span><span class='note-inline'>(二)</span></p>
<p>「我此心明，若有行人依法持誦滿一洛叉，是人即能入阿脩羅宮，能現一切幻化等事，能作一切調伏之法；乃至誦此心明滿一洛叉已，即於世間得大自在。此名那羅延天儀軌。」</p>
<p>爾時，大自在天一切三界主說心明曰：</p>
<p class="dharani">「唵<span class='note-inline'>(引)</span>帝哩<span class='note-inline'>(二合)</span><span class='note-inline'>(一句)</span>　薩哩嚩<span class='note-inline'>(二合)</span>薩哩嚩<span class='note-inline'>(二合)</span>商葛囉<span class='note-inline'>(二)</span>　摩賀<span class='note-inline'>(引)</span>嘮捺囉<span class='note-inline'>(二合)</span>薩哩網<span class='note-inline'>(二合)</span>娑<span class='note-inline'>(引)</span>達野吽<span class='note-inline'>(引)</span><span class='note-inline'>(三)</span></p>
<p>「我此心明，若有行人依法持誦滿百千遍，是人於世間一切法中而得成就。若於一切種類中誦是心明時，悉能鉤召，或作禁縛，或令阿吠舍或令作敬愛，或使其來、或遣其去，或使動搖、或令歌舞，或令迷亂、或令破壞財物，乃至一切受用等物或令悉得，隨意受用，於一切母鬼眾中得無能勝、於諸曼拏羅中得為阿闍梨，一切事業隨意能作，乃至功行成已，一切最上成就法皆得成就。」</p>
<p>爾時，三十三天諸天子眾說心明曰：</p>
<p class="dharani">「唵<span class='note-inline'>(引)</span>薩哩嚩<span class='note-inline'>(二合)</span>囉底囉<span class='note-inline'>(引)</span>誐悉[亭*夜]<span class='note-inline'>(切身)</span>呼<span class='note-inline'>(引)</span><span class='note-inline'>(一句)</span></p>
<p>「我此心明，若有行人依法持誦滿洛叉數，即得一切天女及阿脩羅女生信重心，於一切悉帝哩中得自在愛樂，復得一切人常所愛重，及於天中而得自在。」</p>
<p>爾時，一切天女眾說心明曰：</p>
<p class="dharani">「唵<span class='note-inline'>(引)</span>囉底尾邏<span class='note-inline'>(引)</span>娑<span class='note-inline'>(一句)</span>　薩哩嚩<span class='note-inline'>(二合)</span>迦<span class='note-inline'>(引)</span>母<span class='note-inline'>(二)</span>　羯囉摩羯囉摩<span class='note-inline'>(三)</span>　囉<span class='note-inline'>(引)</span>摩野虎虎虎虎<span class='note-inline'>(四)</span></p>
<p>「我此心明，若有行人依法持誦一遍者，是人即得一切阿鉢蹉囉作大愛敬，如其行人隨心所欲，即得彼來施諸成就。若滿四年已，彼為現身作愛樂事，及餘一切所作事業皆悉成就。」復說三十三天諸佛菩薩現集大曼拏羅：「當知此即世間儀軌，餘所有法是不空成就勝成就法。其曼拏羅相四方四門當依法粉畫，種種寶樹周匝莊嚴，竪立幡幢、諸妙寶蓋，復以彼天妙園生樹及俱尾那囉樹廣為嚴飾。其內復畫帝釋宮殿，中安世尊釋迦牟尼如來，十六大菩薩而共圍繞，如其方位依法安布，於外曼拏羅次第復安諸天等眾。如是安布曼拏羅已，金剛阿闍梨依法結印，其印以二手先作金剛拳，次二小指、二大指相結，徐徐高起成金剛水印。復持妙華入曼拏羅，依法拋華，後誦本部大明一遍，即能請召金剛薩埵……等諸賢聖。然後令弟子亦如前法，結印持華，入曼拏羅。入已拋華，華所墮處即是本尊。然後阿闍梨授與三昧頌曰：</p>

<div class="lg regular" style="margin-left:2em;"><div class='lg-row'>「『一切佛、法、僧三寶，　執金剛尊亦復然，</div>
<div class='lg-row'>隨力常行孝敬心，　汝得所欲皆成就。』</div>
</div><p>「說是頌已，又復告言：『從今已後，一切所作皆得成就。』</p>
<p>「此名三十三天現集會大曼拏羅。」</p>
<p>爾時，金剛手菩薩摩訶薩於諸如來前宣說如上祕密大教王甚深法門已，復為利益諸眾生故，說此頌曰：</p>

<div class="lg regular" style="margin-left:1em;"><div class='lg-row'>「我為利益諸眾生，　復令一切教成就，</div>
<div class='lg-row'>說此祕密大教王，　總集大三昧邪法。</div>
<div class='lg-row'>若有欲求成就者，　應當常發淨信心，</div>
<div class='lg-row'>而彼大執金剛王，　常居其頂作衛護。</div>
<div class='lg-row'>行人諸欲受用等，　常得如意復作護，</div>
<div class='lg-row'>彼一切苦悉銷除，　得衛護故無諸難。</div>
<div class='lg-row'>所說一切成就事，　為利未來諸有情，</div>
<div class='lg-row'>或耳、或舌、或夢中，　得金剛手常加被。</div>
<div class='lg-row'>諸有所求速圓滿，　普集祕密大三昧，</div>
<div class='lg-row'>得一切佛及聖賢，　常施一切成就法。」</div>
</div><p>爾時，金剛手菩薩摩訶薩說是種種祕密法已，一切如來咸共讚言：「善哉，善哉。」是時一切大會等眾皆大歡喜，信受奉行。</p>

<p class='juan'>佛說祕密三昧大教王經卷第四</p></div>
</div><!-- end of div[@id='body'] -->
</body></html>