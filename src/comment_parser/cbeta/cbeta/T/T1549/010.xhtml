<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>尊婆須蜜菩薩所集論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />尊婆須蜜論卷第十</p><p class="byline">尊婆須蜜造</p><p class="byline">符秦罽賓三藏僧伽跋澄等譯</p>
<div class='div-other'>
<p class='h1'>◎菩薩所集偈品首</p><p>尊者優婆夷，謨以水道步，尋往作尺蠖行，乃至入有想三昧，更不復見緣能因緣，滅有想無想。彼問世尊曰：</p>

<div class="lg regular"><div class='lg-row'>我獨流無量，　不依不能度，</div>
<div class='lg-row'>與我說其緣，　所依度彼岸。</div>
</div><p>我獨流無量者，獨一者謂不二。無緣生死流不能得度。復作是說：不能度此有想無想。復作是說：一無明流不能得度。與我說其緣者，普眼遍彼緣無眼度生死流，此謂有想無想度無明流。</p>

<div class="lg regular"><div class='lg-row'>觀不用念定，　依彼而度流；</div>
<div class='lg-row'>云何斷欲愛？　愛盡於彼觀。</div>
</div><p>觀不用念定者，起無漏不用定，無常苦空無我。作如是觀念者，專精其神足住止處所，是謂休息。復作是說：觀不用定時，觀涅槃休息，如是汝度流，於彼而滅愛，猶如彼愛先盡。問：三界諸愛，染著於欲。復作是說：住愛而使盡，亦當使求盡。復作是說：彼愛未盡，諸纏著住，非以外道而滅。去離非論，彼聽善論，愛數數使退。以是故世尊使告離非論愛盡。於彼觀者，彼於涅槃有墮想，彼自守持。於是世尊說不涅槃休息。一切欲無愛，依不用定寂寂，想解脫最勝，住彼而不起。一切欲無愛者，於三界欲盡，欲界結永盡，以賢聖道盡愛。依不用寂定者，不依不用定三昧周有想無想及餘三。若依涅槃想解脫最勝者，想解脫有想無想。若住涅槃休息者，彼住不起於彼退，亦無所起。世尊說曰：</p>

<div class="lg regular"><div class='lg-row'>彼住而不起，　無數劫淨眼，</div>
<div class='lg-row'>於彼兩解脫，　識誓知所傳。</div>
</div><p>彼住而不起無數劫淨眼者，答曰：亦當久住於彼兩解脫，於彼般涅槃。識誓知所傳，我於彼退轉亦復不生，不於生入而入誓。</p>

<div class="lg regular"><div class='lg-row'>猶火風所吹，　沒滅不可數，</div>
<div class='lg-row'>仁能名色脫，　沒滅不可數。</div>
</div><p>猶火風所吹沒滅不可數者，如彼火不於空中滅，亦不可稱數、若往東方西方。能仁名色脫者，名四無色陰、色身身，彼俱曰名色。</p>

<div class="lg regular"><div class='lg-row'>沒冥必還明，　若沒如今無，</div>
<div class='lg-row'>作有常之想，　淨眼與我說。</div>
</div><p>沒冥必還明，問：云何為明？猶如日明照。若沒如今無者，若有常若斷滅，還處入淨聚。淨眼與我說，與我布現，尊無所不知。</p>

<div class="lg regular"><div class='lg-row'>沒滅不可數，　願說所無者，</div>
<div class='lg-row'>散離一切愛，　亦散一切義。</div>
</div><p>沒滅不可數者，有限之法彼則無也。願說所無者，諸愛盡者諸愛限數，彼無有此愛諸陰。由行生者諸陰限數，彼無此陰。散離一切愛者，亦散一切義，三界愛盡。</p>

<div class="lg regular"><div class='lg-row'>二問釋種子，　淨眼不授決，</div>
<div class='lg-row'>乃至三大仙，　授決我欲聞。</div>
</div><p>二問釋種子淨眼不授決，彼爾時作二問：云何觀世間，亦不見死生？世尊不與授決。何以故？欲教訓之。彼亦聞三語而授決，於中作是說，乃至三大仙授決我欲聞。</p>

<div class="lg regular"><div class='lg-row'>今世及後世，　梵天上諸天，</div>
<div class='lg-row'>見亦無所知，　瞿曇者德至。</div>
</div><p>今世者是人世，後世謂惡趣。梵天者謂梵迦夷天，諸天者謂欲界天。見亦無所知者，云何見？瞿曇普德至者，世尊聲振四方。如是世諦一切智，猶如轉法輪，說聲聞乃至梵天。</p>

<div class="lg regular"><div class='lg-row'>若欲如是見，　義論之所歸，</div>
<div class='lg-row'>云何觀世間，　而不見死生？</div>
</div><p>若欲如是見者，如是成就妙智，世間及天、梵天而不知見。義論之所歸者，欲聞受決之所歸。云何觀世間而不見死生者，云何觀六入，不生餘境界。</p>

<div class="lg regular"><div class='lg-row'>觀世皆悉空，　愚王亦專念，</div>
<div class='lg-row'>以能拔我見，　如是越生處。</div>
</div><p>觀世皆悉空，亦自見愚王。爾時世尊為說空，常專不移動念者，不念邪事遊意止中。我見者，是愚身見。而滅之，如是度死處，亦不生閻浮境界。尊者拔蘇盧作是說：聞斷滅有常，爾時世尊不與授決。彼亦聞第三句跡而授決，於中作是說：二問釋種子。今世後世者是欲界天，梵天者梵迦夷天，及天者及餘色界天。見亦不知者，住中迹中而不知。如是越所見者，成就如此妙智，世及天者不能解知。如此中亦斷滅有常，觀世斷滅有常而不見死生。云何除斷滅有常而住中迹越生死岸？觀世皆悉空者，自還所覺。若斷滅有常，彼觀皆悉空，住其邊際。如是觀六入，則能越生死岸。</p>

<div class="lg regular"><div class='lg-row'>天女眾所圍，　亦親近妖魅，</div>
<div class='lg-row'>彼園名愚惑，　云何獲安處？</div>
</div><p>天女眾所圍，彼修行人聞三十三天。天女眾所圍者，以天音樂亦親近妖魅。三十三天在街巷頭，門閾左右園果浴池。四天王有諸女鬼，顏色弊惡聲響麁獷，喜恐怖人。彼園名愚惑者，雜園果甚樂無極。天五樂自娛、園能惑人，云何獲安處者？云何得出要？</p>

<div class="lg regular"><div class='lg-row'>彼道名曰等，　彼方名不恐，</div>
<div class='lg-row'>事亦名無聲，　覺法名具足。</div>
</div><p>彼道名曰等者，無曀亦不曲。彼方名不恐者，涅槃名曰方，於彼無生病老死之恐。事亦名無聲者，止觀是名事，無有結著故曰無聲。若賢聖無漏三昧覺法之具足者，覺出要與共相應。</p>

<div class="lg regular"><div class='lg-row'>慚亦不有緣，　念者將從人，</div>
<div class='lg-row'>智慧能御車，　等見先導前。</div>
</div><p>慚亦不有緣者，慚諸結穢惡，彼猶如船車，如是緣慚而起道意，不復思惟。念者將從人，猶如車以虎皮覆上，若豹皮纏恐不得其便不可親近，若怨家盜賊不得其便。如是念，將從不得親近諸惡行。智慧能御車者，猶如侍車人、如好車。如是道智慧最，是道猶如御車者，知道非道猶如御車者侍車而行，應進則進。如是智慧欲退時，便起勇猛意；意若熾盛便使休息。猶如御車者，知進便進，如是智慧思惟方便。等見先導前者，等見先在前而修行道。世尊亦說：等見生等志。復作是說：如彼賢聖人，八種道本亦說故曰慚。亦是彼緣行學增上戒，念者將從人也。學增上心，說智慧御車也，等見先導前者。復作是說：彼車是其處，眾行具足慚，是其緣者有三種：道等、語業、等命。念者，將從人等念也。智慧能御車者，等志、等方便也。等見先導前者，即等見也。復作是說：諸止觀是食者，如本車所說。慚亦是緣者，戒是其食。念將從人者，止是其食。智慧能御車者，觀是其食。</p>

<div class="lg regular"><div class='lg-row'>諸有如此乘，　眾萌男女類，</div>
<div class='lg-row'>彼乘如此車，　往至無住方。</div>
</div><p>諸有如此乘眾萌男女類者，彼已修行道，以乘往至無住方。彼已修行道，未至涅槃便使至涅槃也。</p>

<div class="lg regular"><div class='lg-row'>五斷五已滅，　修行五上者，</div>
<div class='lg-row'>五數比丘過，　是謂已度流。</div>
</div><p>五斷者，五蓋也。五已滅者，五下分結也。修行五上者，是五根也。五數比丘過者，已越五上分結。是謂度流者，已度生死流也。復作是說：五斷者，五邪見也。五已滅，是五身結也。修行五上者，五禪種。五數比丘過者，已度彼欲數。如所說，著欲是謂欲數。是謂度流者，已度欲流。復作是說：五斷者，五趣中結也。已滅五者，是五道也。修行五上者，五解脫入也。五數比丘過者，即越彼五趣。是謂度流者，度生死流也。復作是說：五斷者，五心縛也。已滅五者，心五穢也。修行五上者，五念結也。五數比丘過者，已度心五縛也。是謂是度流者，度生死流也。</p>

<div class="lg regular"><div class='lg-row'>五覺及眠寐，　五眠寐及覺，</div>
<div class='lg-row'>有五受塵垢，　五是清淨行。</div>
</div><p>五覺及眠寐者，五邪見睡眠、五根興寐。五睡眠及覺者，五根睡眠、五邪見覺寐。有五受塵垢者，五見也。是五清淨行者，五根也。如是五身結力結念處所，下分中禪數、上分中解脫，入阿那含凡夫人。</p>

<div class="lg regular"><div class='lg-row'>奔走不樂中，　養新新縛著，</div>
<div class='lg-row'>猶奔冥燈火，　見聞一所作。</div>
</div><p>奔走不樂中者，已斷解脫奔有常，不樂斷滅；復離斷滅有常，不樂有常。養新新縛著者，謂所生見增益諸縛。猶奔冥燈火者，猶如鉢勝伽虫<span class='note-inline'>(飛蛾)</span>，油燈休息想非捨離墮，作如是邪見有休息想，作捨離想墮。見聞一所作者，見淨有淨緣、聞淨有淨緣，如是一切諸見。復作是說：奔走不樂中者，不樂五欲中不樂一欲。養新新縛著者，欲愛縛墮。見聞一所作者，住五欲中。復作是說：奔走不樂中者，不樂欲界，奔走色無色界中。餘亦如是，如奔所趣，如今所覺。或作是說：亦復此事不樂奔結，走解脫牢固，向新解脫牢固。</p>

<div class="lg regular"><div class='lg-row'>老覆蓋世間，　為死所圍繞，</div>
<div class='lg-row'>眾生患愛病，　法住於世間。</div>
</div><p>老覆蓋世間者，所覆不得解脫。為死所圍繞者，亦不得走避。如所說：</p>

<div class="lg regular" style="margin-left:1em;"><div class='lg-row'>「非空非海中，　非入山石間，</div>
<div class='lg-row'>無有地方所，　脫止不受死。」</div>
</div><p>眾生患愛病者，愛縛所纏不能度三界。法住於世間者，住世八法，十善行迹或善或不善。復作是說：住十二因緣。或作是說：為苦所害，使住道也。或作是說：住於七法。或作是說：其事云何住世間？</p>

<div class="lg regular"><div class='lg-row'>偈頌緣為事，　文字為甘味，</div>
<div class='lg-row'>依名而有偈，　造者偈之身。</div>
</div><p>偈頌緣為事者，意欲便造偈敷演諷誦。文字為甘味者，分有文字次第分間布行。依名而有偈者，依名造作，猶如十句偈。造者偈之身，造偈頌為首。</p>

<div class="lg regular"><div class='lg-row'>以六興起世，　六已成就業，</div>
<div class='lg-row'>六造世間法，　有六受苦惱。</div>
</div><p>以六興起世者，六愛身也。六已成就業者，六病身也。六造世間法者，造內六入也。有六受苦惱者，外六入也。復作是說：以六興起世者，六愛身也。六已成就業者，外六入也。六造世間法者，造六塵也。有六受苦惱者，六痛身也。</p>

<div class="lg regular"><div class='lg-row'>四方非四方，　上下最勝界，</div>
<div class='lg-row'>不聞不覺知，　說法使我寤。</div>
</div><p>四方非四方上下最勝界者，當言結聲響。不聞不覺知者，集聚之相，故曰無所、無不知。說法使我寤者，說道審諦出要之業。世尊知根說法之義，使我時得寤。</p>

<div class="lg regular"><div class='lg-row'>本盡不造新，　於有無愛著，</div>
<div class='lg-row'>種盡法不生，　涅槃猶燈滅。</div>
</div><p>本盡不造新者，過去貪欲盡。更不造新者，未來貪欲盡也。於有無愛著者，現在貪欲盡也。種盡者，識種及所生有種盡也。法不生者，彼識處不生，除去行垢。涅槃猶燈滅者，不起便涅槃。猶如燈滅者，不可限量。住至東方若後南方，如是阿羅漢般涅槃不可限量。復作是說：本盡者，過去結滅。不造新者，未來垢盡。於有無愛著者，現在垢盡。種盡者，此垢。種盡不生法者，更不受住。涅槃者，㸌然無垢。猶燈滅者，不為造有所縛。復作是說：本盡者，過去行盡所可受報者也。不造新者，新垢不造。於有無愛著者，行有餘。復作是說：本盡者，因盡也。不造新者，於彼因無有果實。於無愛著者，於彼有餘。復作是說：本盡者，六入盡及本行空。不造新者，不造新行。餘亦如是。</p>

<div class="lg regular"><div class='lg-row'>此王車朽敗，　身亦如是朽，</div>
<div class='lg-row'>真法不朽敗，　於己而平均。</div>
</div><p>此王車朽敗者，王波斯匿車在，深朽故無有光色。身亦如是朽者，如是身在隱匿處，為老病所逼，無有光顏。真法不朽敗者，亦不羸弱。何以故？於己平均。平均法，何者是？道諦是也。諸佛說法是平均法。</p>

<div class="lg regular"><div class='lg-row'>道為八等妙，　聖諦有四句，</div>
<div class='lg-row'>無欲法為上，　與二足作眼。</div>
</div><p>道為八等妙者，一切諸道賢聖八道為上。聖諦有四句者，一切諸諦賢聖諦為上，一切諸法涅槃息為妙。與二足作眼者，一切眾生，佛最為聖，一切悉知。問：猶如實有涅槃道，何以故雙出二事，於尊因陀摩羅沙門名作是說：求為道，出要為涅槃，不空為諦義。毘舒佉作是說：猶如智於境界迴轉，道亦如是。猶如智有境界，如是諦涅槃猶如斷結。猶如智有境界，諦亦如是也。</p>

<div class="lg regular"><div class='lg-row'>覺麁亦覺細，　意盛慢所畏，</div>
<div class='lg-row'>此非智所覺，　意或奔諸趣。</div>
</div><p>覺麁者，不善也。覺細善有漏，受諸有也。復作是說：覺麁者，見諦所斷。覺細者，思惟所斷。復作是說：覺麁者，與欲界相應。覺細者，與色界相應。復作是說：覺麁，覺欲也。覺細者，覺智也。意盛慢所畏者，自意所生，意流馳意，流馳與相應覺知。如是與無明智，彼有覺也。各各馳走，展轉覺知心意常亂。</p>

<div class="lg regular"><div class='lg-row'>如是意覺知，　無惱威儀念，</div>
<div class='lg-row'>在心意熾盛，　無餘諸佛滅。</div>
</div><p>如是意覺知者。等住覺知漸為方便。無惱威儀念者。威儀者亦不覺。念者。專其念。心不移動住者。如念無異。熾盛者無餘之所滅。佛能永滅。問：疑無有疑、身絕欲使，彼亦是佛耶？答曰：諸佛是法，親近諸佛於此契經。復次諸界佛所滅，聲聞不能滅諸界。復作是說：無餘諸佛境界滅。</p>

<div class="lg regular"><div class='lg-row'>天遠地無邊，　大海亦無際，</div>
<div class='lg-row'>日月降光處，　及其滅處所，</div>
<div class='lg-row'>有實無實法，　是謂四極遠。</div>
</div><p>天遠地無邊者，偈廣說。乃至滅處，方遠俱越。有實無實法者，是四極遠自極遠，此法道，無實法是垢。復作是說：有實法十善，無實法十不善法。復作是說：實法是涅槃，無實法是生死。復作是說：實法是諦，無實法是諸見。復作是說：實法是七法，無實法是七非法。復作是說：實法諸佛之要，敷演法教，無法不闡等法印法教也，彼於是不久自然之理。</p>

<div class="lg regular"><div class='lg-row'>優婆尼摩王，　既覺寤馳走，</div>
<div class='lg-row'>偈緣世滅盡，　生老道二遠。◎</div>
</div><p>偈揵度第二品竟。</p>
</div>
<div class='div-other'>
<p class='h1'>◎尊婆須蜜菩薩所集偈品首</p>
<div class="lg regular"><div class='lg-row'>盡形壽愚癡，　親近諸智者，</div>
<div class='lg-row'>彼不識了法，　猶杓不別味。</div>
</div><p>盡形壽愚癡，愚癡者謂之，無此力勢知善語惡語義。彼盡形壽親近諸知識，亦不解了法。智在須臾間，親近諸智，彼能識了法，猶舌盡別味。智在須臾間，親近諸智者，智者謂之諸陰善持善入善。又此力勢成諸器教。愚癡者謂之無此力勢，不能解十二因緣。智者謂之有此力勢，說十二因緣。愚癡者不成聖諦之器，智者謂之數，四四演諦，故曰智在須臾間，親近諸智者。</p>

<div class="lg regular"><div class='lg-row'>彼於死不死，　住者亦不住，</div>
<div class='lg-row'>於窮亦好施，　此法非無義。</div>
</div><p>彼於死不死者，於嫉妬中於妬死而死，好施者於妬著不死；以智慧命為活，住者亦不住。猶如逐商人失道，為惡狩盜賊所害。猶不失道人，不為惡獸盜賊所害。此最是施。於貧能施者，彼愍孤窮，此久遠常法。或作是說：於彼死不死者，慳嫉於惡趣中死，好施者生天上儲糧在前。猶如商人糧食乏少便遭困厄。於少能施者，此法是孤窮，是為孤窮之法。</p>

<div class="lg regular"><div class='lg-row'>本樂得存命，　此瞿曇弟子，</div>
<div class='lg-row'>保命自知短，　無常求所施。</div>
<div class='lg-row'>坐具亦無常，　覺知世無常，</div>
<div class='lg-row'>命知足易滿，　本盡苦原本。</div>
</div><p>本樂得存命者，爾時諸天為諸懈惓比丘說佛語：本樂得存命。知足易滿易養，禪樂三昧善居止。無常求所施者，亦不留遺餘，以乞求為命。坐具無常者，在樹下空處，遊戲其中，意不專一處。知世無常者，本盡苦原本，知六入無常度生死流。復作是說：本樂得存命者，此瞿曇弟子，本以智慧為命，無常求所施。坐具亦無常者，以無常想乞求，復以無常想處彼坐具。覺世無常本盡苦原本者，修無願解脫，覺無所造而般涅槃。</p>

<div class="lg regular"><div class='lg-row'>以何智慧知，　慧必不有難，</div>
<div class='lg-row'>以何智慧知，　是謂名為慧。</div>
</div><p>以何智慧知慧必不有難，是何智？如想無有異。以何智慧知是謂名慧者，以何等智慧知？已知而知者，若法無有難諸法無有二想，於中以何智慧知？是謂名為智慧。諸法無有二想、無有二種生，以何智慧知？是謂名為智慧。此智慧智已知，便是其知，此是何智？猶如一切無常智，智亦無常；一切無我智，智亦無我。猶如有一切智亦有知。</p>

<div class="lg regular"><div class='lg-row'>有寡有生者，　出牛入牛者，</div>
<div class='lg-row'>亦有牛長大，　欲者天便雨。</div>
</div><p>有寡有生，檀尼所由原，寡不生牸牛，憶來導引前，在後驅牛者。牛長者，大牛長無寡，無有生者，出牛入牛者亦復無也，亦無有牛長大。欲者天便雨，無寡。世尊作是說：一切無現無所取。復作是說：色無色界結無有不盡者，無生者，欲界無有結不盡者也。憶牛者，無明也。入者，彼相應心心法，與彼迴轉心不相應行。牛長大者，於此慢盡所作事辦。</p>

<div class="lg regular"><div class='lg-row'>無怒除去穢，　流水側一宿，</div>
<div class='lg-row'>廬露我大覆，　若欲天便雨。</div>
</div><p>無怒除去穢流水側一宿者，現無怒。除穢者，現瞋恚盡、大穢除盡。流水側一宿者，涉道於彼宿也。欲化牧牛者，種種姦偽盡身姦、彼不淨見根，姦是識身，彼亦盡也。我已除火，三火息。</p>

<div class="lg regular"><div class='lg-row'>我已見屋室，　更不起愛著，</div>
<div class='lg-row'>汝盡脇勒摧，　屋舍皆壞敗。</div>
</div><p>我已見屋者，愛受諸有是屋舍。復作是說：屋舍者，此間慢也。復作是說：屋舍是有漏行。復作是說：屋舍者，起諸識更不起愛著者，更不復受有。汝盡脇勒摧者，愛欲已盡。復作是說：脇勒者，於此慢相應法彼永盡。復作是說：脇者，起諸行結彼盡也。復作是說：脇者，是愛彼盡。屋舍壞敗者，五盛陰，彼盡無餘。復作是說：屋舍皆壞敗者，身見，彼盡無餘。復作是說：屋舍是無明，彼盡無餘。復作是說：屋舍是識處住，彼盡無餘。</p>

<div class="lg regular"><div class='lg-row'>人能善眠寐，　亦復憂所護，</div>
<div class='lg-row'>心常樂禪中，　欲使壞娛樂。</div>
</div><p>人能善眠寐者，阿吒羅婆尸佉法授決中廣說也。阿吒羅婆作是說：彼亦不作憂，如我所憂。世尊說：彼不作憂，如我所憂。</p>

<div class="lg regular"><div class='lg-row'>彼不為比丘，　從彼乞求者，</div>
<div class='lg-row'>受取屋舍法，　如是非比丘。</div>
</div><p>比丘契經彼非為比丘，不作比丘作比丘行法。家法者，受取屋舍作諸屋舍行，非以乞食為比丘也。</p>

<div class="lg regular"><div class='lg-row'>若有福有惡，　除去修梵行，</div>
<div class='lg-row'>練滅受不起，　彼謂之比丘。</div>
</div><p>若有福有惡者，福者是善有漏行陰，惡者不善。除去者，謂已斷也。梵行者，修行其道。練滅不受起者，降伏一切魔眾、降伏一切諸結。行者，是住也，彼謂之比丘成就比丘行法。復作是說：福者不用定行，惡者無福行。已斷滅彼而修梵行，二二三昧二二共會。練滅不起者，背彼彼道意止，彼謂之比丘斷諸結。</p>

<div class="lg regular"><div class='lg-row'>青數白所覆，　一輻車而行，</div>
<div class='lg-row'>不勝觀此邊，　斷諸流結縛。</div>
</div><p>廣說如《雜阿含》。</p>

<div class="lg regular"><div class='lg-row'>二十九修跋陀人，　我出家行學道，</div>
<div class='lg-row'>我已知五十歲，　於中學修跋陀。</div>
<div class='lg-row'>戒定修行術，　獨步思惟念，</div>
<div class='lg-row'>敷演說法智，　於此無沙門。</div>
</div><p>戒者，身律口命清淨。三昧者，諸善心。獨步行者，是其事。術者，是智。獨步心思惟三昧，敷演說法智。於彼此無沙門者，智法是道，彼入內外無沙門。問：戒行有何差別？答曰：戒是有漏，行是無漏。復作是說：戒是學，行是無學。三昧、心獨處有何差別？答曰：三昧是有漏，一心獨處是無漏。三昧是學，一心獨處是無學。復作是說：戒是增上戒，三昧是增上心行術，增上智慧是謂見諦道。一心思惟道，是謂見諦道思惟道。甚深法此少入，無外沙門也。復作是說：戒行是增上戒，三昧獨處學增上心術者學增上智慧。此是智法，如少所入，無外沙門也。復作是說：戒、三昧如所說。於戒是修行，謂學增上行。行術者，是增上智慧，是謂學增上智慧。獨處心思惟者，是謂學增上心。是謂知法少所入，外無沙門也。</p>

<div class="lg regular"><div class='lg-row'>有量無量集，　能仁捨諸行，</div>
<div class='lg-row'>自謹慎內情，　無明卵自壞。</div>
</div><p>有量無量集者，有量是行報生有，諸行者是壽行捨之，能仁者是無學，能仁內樂者禪解脫三昧樂。三昧中自謹慎以空為首，三謹慎自謹慎成就。無明卵自壞者，猶如壞卵[革*莫]也。不復觀卵[革*莫]，如是世尊捨壽命，不觀壽命行。或作是說：量者是人，無量者是餘行也。行者，受諸有行。內自樂者，樂諸道也。餘亦如是。</p>

<div class="lg regular"><div class='lg-row'>若愛無住處，　意漸得開解，</div>
<div class='lg-row'>彼愛能仁除，　不知天及人。</div>
</div><p>若愛無住處者，情放逸流馳，彼有二種：愛、見也。無住處，若由愛、若由<span class='corr'>見</span>。意有二種：意愛、意見也。漸者，俱越二三愛盡。能仁行天及人所不知，能仁行天及人所不能知。復作是說：若愛無住處，愛是欲愛也；住處，諸見也。意漸得開解者，意是有愛，漸是無明。有二愛盡，天及人所不能知，諸見無明盡。</p>

<div class="lg regular"><div class='lg-row'>若內無瞋怒，　有有獲種稷，</div>
<div class='lg-row'>彼無恐畏惱，　諸天不往見。</div>
</div><p>若內無瞋怒者，自喜無瞋恚。有有獲種稷者，中有有是謂有，於此間有。彼無恐畏惱者，善修空、善明十二因緣。樂者，四出要樂而成就。無惱者，無有遺餘也。財物之憂設有遺餘，財物之中若得若失亦無愁惱。諸天不往見者，已取涅槃不見五趣。復作是說：若內無瞋恚者，現瞋恚盡。有有獲種稷者，現其欲盡。彼無恐畏惱者，善無有憂，現愚癡盡。諸天不往見者，無欲無瞋恚亦無愚癡，已所涅槃不見涅槃。</p>

<div class="lg regular"><div class='lg-row'>人中等正覺，　自訓專正志，</div>
<div class='lg-row'>遊行梵迹中，　常樂心滅息。</div>
</div><p>人中者，生於人中。等正覺者，盡覺知諸法。自訓者，自然具。專正志者，得三三昧。遊行梵迹者，敬尊法中心。常樂滅息者，諸三昧心得休息，害諸結心得休息而樂其中。</p>

<div class="lg regular"><div class='lg-row'>眾人所敬仰，　盡超一切法，</div>
<div class='lg-row'>諸天亦歸命，　是謂聞無著。</div>
</div><p>眾人所敬仰者，承事歸命。盡超一切法者，越諸善法，猶如超諸偈頌，亦度諸不善法。諸天亦歸命者，諸天亦承事歸命。是謂聞無著者，彼從世尊聞，佛天人所供養也。</p>

<div class="lg regular"><div class='lg-row'>一切結過去，　於園越園果，</div>
<div class='lg-row'>於欲出要樂，　猶如鍊真金。</div>
</div><p>一切結過去者，度九結是謂一切結過去。復作是說：度於三結過去也。於園越園果者，五欲為園，於彼愛盡，越諸愛患，越諸結越有樂。於欲出要者，於欲解脫樂初禪。復次欲中出要樂淨處樂，等樂其中，是謂於欲出要樂。猶如鍊真金者，如金被鍊，無有穢垢極妙，如是如來已越於欲盡無諸漏。</p>

<div class="lg regular"><div class='lg-row'>三佛名流布，　猶如日除冥，</div>
<div class='lg-row'>於世第一尊，　亦如安明山。</div>
</div><p>三佛名流布者，功德聲聞世尊四方上下，乃至阿迦尼吒天皆聞其聲。猶如日除冥者，如日出時普照世間，冥皆為明無不蒙其恩。如是世尊已逮正覺，以光明普照三界。於世第一尊者，以此名為尊，彼一切為現照明。亦如安明者，如須彌山王於眾山中極高最大。世尊亦如是，於一切眾生中而作偈導。</p>

<div class="lg regular"><div class='lg-row'>我當說其義，　亦不作悕望，</div>
<div class='lg-row'>一切名龍者，　實名為如來。</div>
</div><p>我當說其義者，當龍功德。亦不作悕望，尊因陀摩那作是說：是無義語。尊摩醯羅作是說：不作諸眾行。或作是說：不作怨讎。如所說，亦無瞋恚而有所作。復作是說：亦不造惡行。一切名龍者，實名為如來。諸有名龍者，於一切中如來最妙龍。</p>

<div class="lg regular"><div class='lg-row'>能忍不嫉彼，　如龍有二足，</div>
<div class='lg-row'>慇懃修梵行，　所行龍餘迹。</div>
</div><p>能忍不嫉彼如龍有二足者，彼猶龍象前脚已得隱然後身得迴，如是如來以牢固法身得迴轉。慇懃修梵行所行龍餘迹者，猶如龍象後脚以得隱然後身得迴轉，如來亦如是。賢聖法服曩昔諸如來，已得牢固法身得迴轉。</p>

<div class="lg regular"><div class='lg-row'>信為大龍象，　護為白雙牙，</div>
<div class='lg-row'>念頸智慧頭，　威儀用法觀。</div>
</div><p>信為大龍象者，猶如龍象受取皆由鼻。如來如是，以信棄不善法而攝善法，猶如龍象鼻最為要。尊曇摩多羅作是，頌契經者之重過，不得言如來之信更自有因緣。一切諸智算數，象為大龍。猶如龍象受取皆由鼻，如來亦如是。親近諸法數，亦復分別觀有色身，清淨行如來護亦復如是，賢聖八品道清淨無塵垢。復作是說：猶如龍象牙不可移動，如來亦如是，於四等中受取諸氣味便得自在。如來牙亦如是，勇猛有眾相。如來亦如是，於六善來，當有眾相好丈夫之才。念頸者，猶如龍象頸，盡取一切諸味。如來神足亦復如是，一切諸法皆悉普具。復作是說：猶如龍象頸而扶持頭，如來亦如是，念最為上頭、為智者。猶如龍象以頭為命，如來亦如是，以智慧為命。復作是說：猶如龍象色身之中頭最為上，如來亦如是，法身之中三耶三佛最為上。威儀用法觀者，或作是說：此事亦如是，二眼用法觀。猶如龍象左右有兩肩，如來亦如是，有二種：等身習出要、等身盡出要，迹滅不復起。復作是說：猶如龍象有諸法觀速疾而知，如來亦如是，有眾相知眾生。或作是說：猶如龍象心意有眾相，若步若行皆悉知之，如來亦如是。於色身中頭最為上，如來亦如是，阿耨多羅三藐三菩提法身中最為上。或作是說：此亦是其事，有入法觀。猶如龍象左右有二肩，如來亦如是，有二種：等習身出要、等盡身出要。復作是說：猶如龍象法觀作眾相，御象知其相。如來亦如是，亦知其相解眾生。或作是說：猶如龍象，意之所念悉能成辦，若行若住皆悉知之。本無如來亦復如是，知眾生根本。或作是說：猶如龍象意之所念，若行若住皆悉知之。本無如來亦如是，知眾生根相。或作是說：猶如是知眾生根。或作是說：猶如龍象意之所念，若住若行皆悉知之。如來亦如是，知諸根相，親近諸行，於眾生中敷演法，默然承受奉行，展轉相應。</p>

<div class="lg regular"><div class='lg-row'>法藏皆滿具，　照明除拂去，</div>
<div class='lg-row'>樂禪出入息，　內自善謹慎。</div>
</div><p>法藏皆滿具者，猶如龍象腹入若干種食皆依仰之，如來亦如是，法等諸藏依法食。照明除拂去者，猶如龍象尾拂蚊虻蠅[虫*蚤]皆能拂去，如來亦如是，身中敷演教。樂禪出入息內自善謹慎，猶如龍象以出入息而養其形常以為樂。如來亦如是，常以四禪而養其形，內方便具足。</p>

<div class="lg regular"><div class='lg-row'>龍行求茂草，　龍住威儀盛，</div>
<div class='lg-row'>龍臥威儀具，　坐亦威儀成，</div>
<div class='lg-row'>一切龍威成，　是謂龍威儀。</div>
</div><p>龍行求茂草者乃至是謂龍威儀者，世尊於一切威儀中戒三昧成就，得三昧亦成就。若威儀成就，意食不穢處而不食。龍食而量腹命亦不貪。意食不穢處穢處而不食者，穢處食者何等是？有貪意起與邪命俱，彼是穢處。無穢處者，反上事也。彼如來除去穢食，擇無穢食，使根充足而無眾病。猶如膏拊創，亦如膏車。服眾藥草無有貪著，故曰不貪。</p>

<div class="lg regular"><div class='lg-row'>以得食斷飢，　不畜積遺餘，</div>
<div class='lg-row'>受彼信施食，　除彼不與取。</div>
</div><p>以得食斷飢者，草為食覆為衣。不畜積遺餘，不得畜積、不露形體，得施食纔欲存形。受彼信施食除彼不與取者，以法求取。復次當說其要。若得遺長，復次藏貯以為家業，彼如來皆悉知除去非行，故曰斷諸飢渴者也。</p>

<div class="lg regular"><div class='lg-row'>斷諸一切結，　亦斷諸縛著，</div>
<div class='lg-row'>彼行在在處，　亦無憂畏患。</div>
</div><p>斷一切諸結者，滅七結也。亦斷諸縛著者，滅三縛也。復次本無如來結根，使根永盡無縛著，起諸照明，故曰斷諸一切結也。如來見諸穢心不染著，故曰彼行在在處處也。</p>

<div class="lg regular"><div class='lg-row'>愚死命有二數，　有無怒見家業，</div>
<div class='lg-row'>善眠寐二比丘，　草覆衣一切使。</div>
</div><p>偈揵度第三品竟。</p>
</div>
<div class='div-other'>
<p class='h1'>尊婆須蜜菩薩所集偈品首</p>
<div class="lg regular"><div class='lg-row'>見色無娛娛，　無欲及諸貪，</div>
<div class='lg-row'>況革囊盛糞，　使五意移動。</div>
</div><p>見色無娛娛者，何以故？世尊作是說。況革囊盛糞者，或作是說：現其愛盡，天樂天女常無欲於彼，況革囊盛糞。復次欲斷摩訶檀提<span class='note-inline'>(梵志)</span>縛，不欲使頻至佛所。</p>

<div class="lg regular"><div class='lg-row'>梵志慢滿擔，　怒烟害為灰，</div>
<div class='lg-row'>口淨心如火，　心者火坑藏。</div>
</div><p>梵志慢滿者，猶如負重擔不畏懼於人，如是慢所縛不畏懼。怒烟者，猶如先有烟然後火乃然。如是<span class='corr'>先</span>有怒然後方有教。猶如烟亂一切色，怒亦如是而亂眾色。害為灰者，猶如灰無用於物，如是害亦無用於物也。口淨者，猶如淨投火，如是舌長益於諸法。心者火坑藏者，猶如祠火處所，如是心為智火所然。自動人中明者，猶如自第一火。</p>

<div class="lg regular"><div class='lg-row'>信種自暴露，　智慧為耕犁，</div>
<div class='lg-row'>慚愧心所縛，　心手之執杖。</div>
</div><p>信種自暴露者，猶如先有萌牙，如是信為道然後行道。暴露者，暴為閑居，猶如莖生得雨潤澤，如是生善功德以暴潤澤。智慧為耕犁者，猶如集聚耕地，如是信成眾善功德，如是智慧成眾善功德。耕者結使，慚愧者猶如犁轢，如是慚愧住智慧。心縛者三三昧是，意縛猶如輻，如是三昧猶如不移動。手執杖者，猶如耕地杖用驅行，如是念耕結得善驅。</p>

<div class="lg regular"><div class='lg-row'>身整口亦整，　猶如往求食，</div>
<div class='lg-row'>實作擇去穢，　受語而解脫。</div>
</div><p>身整，身律儀也。口整者，口律儀。猶如往求食者，命命清淨也。實作擇去穢者，以智諦耕除諸<span class='corr'>穢</span>。受語而解脫者，猶如耕犁，人事辦則捨。如是等與相應而捨其行，諸已滅便有勇猛意。</p>

<div class="lg regular"><div class='lg-row'>勇猛共二軛，　方便獲安處，</div>
<div class='lg-row'>已往不復還，　所至無憂畏。</div>
</div><p>勇猛共二軛者，猶如牛有力勢不捨其軛，如是勇猛之力亦不捨其軛。方便獲安處者，有四方便已盡是謂涅槃，亦是安隱處勇猛志。彼已往不復還者，有力勢不復還。所至無憂畏者，已到涅槃，諸憂畏患永盡無餘。</p>

<div class="lg regular"><div class='lg-row'>如是耕田作，　彼曰甘露果，</div>
<div class='lg-row'>能忍如是業，　一切苦解脫。</div>
</div><p>如是耕田作者，作如是修行道也。彼曰甘露果，涅槃為果。能忍如是業者，修行此道。一切苦解脫者，於三界苦而得解脫。或作是說：道教於彼智慧斷諸結使，身整口亦整。猶如往求食者，等語、等業、等命。勇猛共二軛者，等方便也。念為杖者，等念也。意縛者，等三昧也。已說五根，彼信種信根也。勇猛共二軛，精進根也。念為杖者，念根也。意縛者，定根也。智慧唱導，是慧根也。</p>

<div class="lg regular"><div class='lg-row'>專念巧便求，　亦不樂在家，</div>
<div class='lg-row'>群雁往奔池，　盡流除瞋恚。</div>
</div><p>專念巧便求者，出家學道。專念者，繫念不移。亦不樂在家者，不樂處家恩愛之中。群雁往奔池盡流除瞋恚者，猶如群雁捨大山林無戀慕情。如是彼滅於五欲無戀慕情，所可用道滅於五欲。如所說，法之所除，況非法也。復作是說：專念求巧便者，常樂閑居坐禪。亦不樂在家者，不樂於三界眾生。群雁往奔池盡瞋恚者，流為無明，所可用道除無明，彼道亦除。復作是說：專念巧便求者，而修行道遊居意山中。亦不樂在家者，遠離愛著。如所說，諸痛中愛，此是愛也。已能捨彼，亦不樂愛著。群雁往奔池盡流瞋恚者，流為六入。如所說，長者眼為識流源，彼能滅六入所可用道。滅六入者，彼道亦滅。</p>

<div class="lg regular"><div class='lg-row'>諸度江海者，　作橋度彼岸，</div>
<div class='lg-row'>有縛我求度，　智者先達岸。</div>
</div><p>諸度江者，如所說，如瞿曇世尊，由異學故往受恒水，水神作是說偈。彼河恒薩牢，頻鬧作諸橋，諸不得神足。或作是說：諸受頻鬧者，結為頻生，死為薩牢。如所說，由薩羅有是池。作諸橋，修行道也。捨山者，滅於五欲。縛拔求度者，外道求道。智者先達岸者，說度生死岸。復作是說：諸度頻鬧者，見諦所斷結滅也。薩羅者，思惟所斷結滅也。作橋者，興起道也。捨山者，滅諸蓋。縛拔者，修學道。智者先達岸，羅漢度生死岸。</p>

<div class="lg regular"><div class='lg-row'>不於見健疾，　是我之齊限，</div>
<div class='lg-row'>非行能除往，　不染於家累。</div>
</div><p>不於見健疾者，等智成就健疾。彼不淨之見，不聞健疾，非健疾者能淨其邊。彼亦欲淨於欲慇懃，界亦不聞將往。何以故？不染於家累者，彼不隨此見。</p>

<div class="lg regular"><div class='lg-row'>若林柱牢固，　於他盡其語，</div>
<div class='lg-row'>若無欲善根，　能仁亦牢固。</div>
</div><p>若林柱牢固者，尊者阿那律授決中廣說。猶如林柱不可移動，如是彼尊者若毀罵若嘆譽不可移動。於他盡其語者，語在內若毀罵、復有嘆譽者。善無欲者，諸結使盡。善根者，於三三昧是三昧根。能仁亦復牢固者，佛聲無學智。</p>

<div class="lg regular"><div class='lg-row'>不二行作講堂，　養妻子非比丘，</div>
<div class='lg-row'>於眾生不改瞋，　能仁常護眾生。</div>
</div><p>不二行作講堂者，獵師喻中已說。不二行作講堂者，獵師所行閑居聚中，比丘行聚中聚。閑居獵師所為非行，比丘護賢行，養妻子非比丘。獵師及妻子，比丘非其行，唯自養以法聚。彼於眾生不改瞋者，獵師不改於殺生。能仁常護眾生者，比丘無有殺意。</p>

<div class="lg regular"><div class='lg-row'>於前中間後，　從他受信施，</div>
<div class='lg-row'>亦無怨恨心，　能仁亦護彼。</div>
</div><p>於前者不食，中間者半食，後者餘食未盡。從他受信施，比丘得食。亦無怨恨心者，亦不罵、亦不能傷其形，不作強顏，不是語：我不得物，終不離此法。復作是說：於前者好微妙食，中者中食，後者下食。從他得信施者，從他受信施，不說惡語，所得惡食處亦不避，亦不執語所得惡食處，亦不頻往彼乞求皆悉遍。復作是說：惡不能壞其意，好不起愛著。</p>

<div class="lg regular"><div class='lg-row'>有說第一者，　夜叉淨非淨，</div>
<div class='lg-row'>何為此解脫，　無餘名曰善。</div>
</div><p>有說第一者，此夜叉淨說，猶如此有想無想天。何為此解脫者，如是無餘，智者方便說淨。</p>

<div class="lg regular"><div class='lg-row'>飢渴第一病，　行為第一苦，</div>
<div class='lg-row'>如實知是者，　涅槃第一樂。</div>
</div><p>飢渴第一病者，斷手授決中已說。彼斷手不大苦，如飢渴者。行為第一苦者，彼行有若干種。若如實知此者涅槃第一樂，能知如是行，不成就所作行口，彼便有樂。復作是說：飢渴第一病者，常為所縛乃至不可治。行為第一苦者，如實知之，能知此諸行。諸行涅槃第一樂者，休息為樂，無所觀為樂永樂。復作是說：飢渴為第一病者，是苦諦也。行為第一苦者，無明緣行也。受諸患，是謂習諦也。如是實知者，是道諦也。涅槃第一樂者，是盡諦也。</p>

<div class="lg regular"><div class='lg-row'>慚愧梵志衣，　梵志手為淨，</div>
<div class='lg-row'>水常流不住，　舌陳為澡盥。</div>
</div><p>慚愧梵志衣者，尊者大目揵連授決中已說。猶如衣裳用覆蓋隱處，慚愧亦如是，<span class='corr'>覆蓋</span>隱處。梵志手淨者，猶如已淨祀火，我亦如是，而修淨行去離行。水常流不住舌陳為澡盥者，猶如以澡盥盪滌不淨器。我舌亦如是，除去穢行晝夜不休息。</p>

<div class="lg regular"><div class='lg-row'>祀火有常想，　以依內心意，</div>
<div class='lg-row'>晝夜勤祠祀，　律儀不失節。</div>
</div><p>祀火有常想者，止觀彼然智火。以依內心意者，自依猗心彼能滅。晝夜修行律儀，不失節諸根，在內彼能思惟心被教訓，是謂藏匿。復作是說：隱處者，身口意。律儀訓者，諸戒具足。復作是說：慚愧梵志衣者，現善行起。梵志手淨者，水常流不住。舌陳為澡盥，舌善行。第二偈謂心善行。於三善行，名婆羅門。</p>

<div class="lg regular"><div class='lg-row'>度慚常呵彼，　我與況汝要，</div>
<div class='lg-row'>亦不作非行，　當知此非我。</div>
</div><p>度慚者，可慚而不慚。彼當知不自親，況當親餘者。常呵彼者非親者，當知是怨仇而住我所。我與汝說要者，諸有雜穢，雖慎從眾生，當知此姦穢。亦不作非行者，諸有親厚事彼不起惱，所作方便當知慎怨家。</p>

<div class="lg regular"><div class='lg-row'>於欲意不離，　念亦無厭足，</div>
<div class='lg-row'>觀彼能離者，　彼具智慧足。</div>
</div><p>於欲意不離者，菩薩授決中已說。乃至意念欲心亦無厭足，不能去離彼愛。能離者現欲想盡，於中次第觀彼盡時，是說曰彼能離者。彼具慧乃足者，諸觀欲不淨，彼著愛欲也。</p>
<p class="lg-abnormal"><div class='lg-row'>諦諦而善見，　尊者轉嘆天。</div>
</p><p>諦諦而善見者，諦是苦諦也習諦，增上諦是道諦也盡諦。復作是說：有三諦，苦諦、習諦、道諦，增上是盡諦。復作是說：諦是等諦，增上第一義諦。</p>

<div class="lg regular"><div class='lg-row'>解脫彼此脫，　解脫復見縛，</div>
<div class='lg-row'>賢聖不見脫，　解脫於愚惑。</div>
</div><p>一子授決中已說。解脫彼此脫者，於妄語中解脫，為殺所染。解脫復見縛者，於一害得脫，復為他所染也。賢聖不得脫者，見諦而得解脫於愚惑，於縛繫彼不得解脫，如是斷滅見得解脫。有常見所縛，如是聞念中得解脫。如是身見中得解脫，為猶豫取縛。於貪欲得解脫，為色愛所縛。於色愛得解脫，為無色愛所縛。</p>

<div class="lg regular"><div class='lg-row'>若於長短中，　麁細好惡行，</div>
<div class='lg-row'>於世不與取，　故曰名梵志。</div>
</div><p>若於長短中者，答曰：長短不成就。於彼少有所觀便有長也，少有所觀便有短也。此如來教誡語也。又麁者亦不成就。問：云何量亦不成就耶？答曰：於中不說量不可持，亦無來者。若受不與取，彼則麁亦不成就，於彼亦不盡有量，有清淨行亦有少成就。問：諸有清淨行成就。答曰：非以行不與取色，於中淨不淨行彼則成就，是廣舌教誡之語。故曰梵志者，具足眾行是謂梵志。或作是說：起諸不與取結，諸結盡是婆羅門。</p>

<div class="lg regular"><div class='lg-row'>不善而有善，　當依三佛家，</div>
<div class='lg-row'>不住益眾生，　彼曰而依有。</div>
</div><p>不善而有善者，於不善中終便生餘處。彼先滅本想，而更得餘想。常依三佛家者，不依母胎。不住益眾生者，於他家命終，在母胎長大。彼曰而依有，意生有是善行。</p>

<div class="lg regular"><div class='lg-row'>若數於世易，　無勝況當世，</div>
<div class='lg-row'>永滅無烟曀，　於中樂不害。</div>
</div><p>滿願子於其中求數者，知而滅世者。諸入異於彼外，不異者是內。復作是說：異者是天，不異者是地獄。復作是說：異者色無色界相應，不異者欲界相應。此數是無常苦空無我，因果自相遍相。無勝況當世者，無明見所知，如說染著魔所縛。息者，三火息滅休息，常永寂有滅息，永烟曀滅，現瞋恚所纏盡。復作是說：現內緣諸結盡無烟曀，如所說愛所行也。有覺息亦無烟曀，如所說有覺亦烟。無害者，現三害盡。無望者，現利望命望盡。復次現有愛盡，能有所越。</p>

<div class="lg regular"><div class='lg-row'>解脫墮復墮，　貪著復來還，</div>
<div class='lg-row'>已還歡樂處，　於善住善處。</div>
</div><p>解脫復墮者，解脫者於欲界脫，亦脫欲界結使，色無色界愛未盡，於彼墮墮便生。貪著復來還者，彼不能展轉除盡欲界相應，結來住彼，於彼方便染著，欲界諸結使不能拔離，復起欲界結使來至欲界。已還歡樂處者，謂佛聲聞彼已還安隱處，無生無病死之患。歡樂處者，賢聖八品道。於善住善，樂三昧樂於中遊行，永還安樂處者，復作是說：解脫墮復墮者，於須陀洹得解脫墮地獄，彼墮天貪著復來還。欲界愛未盡，還來人間。還歡樂處者，無有恐懼入地獄之憂。樂者，賢聖之道，於善住善者，越一切諸結，還於涅槃。復作說：墮復墮者，斷滅見，解脫有常見墮。貪著復來還者，地獄餓鬼畜生。於有常斷滅解脫，而修行道。餘者亦如是。</p>

<div class="lg regular"><div class='lg-row'>見慢起信意，　見偈等前後，</div>
<div class='lg-row'>飢依欲及諦，　解脫滿願子。</div>
</div><p>尊婆須蜜菩薩所集偈揵度第四竟。</p>
</div>
<p class='juan'>尊婆須蜜論卷第十</p>
</div><!-- end of div[@id='body'] -->
</body></html>