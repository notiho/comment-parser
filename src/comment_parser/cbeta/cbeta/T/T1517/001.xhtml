<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛母般若波羅蜜多圓集要義釋論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1517 [cf. No. 1518]
<p class='juan'><a id='mulu1' />佛母般若波羅蜜多圓集要義釋論卷第一</p><p class="byline">三寶尊菩薩造</p><p class="byline">大域龍菩薩造本論</p><p class="byline">西天譯經三藏朝奉大夫試光祿卿傳法大師賜紫沙門臣施護等奉　詔譯</p>
<div class='div-jing'>
<div class="lg regular"><div class='lg-row'>歸命般若波羅蜜，　出生一切諸佛母，</div>
<div class='lg-row'>而彼般若勝所依，　畢竟無著滌諸垢。</div>
<div class='lg-row'>為諸佛趣自性離，　令眾生喜勝相應，</div>
<div class='lg-row'>能取所取二俱亡，　此中常性不可立。</div>
<div class='lg-row'>由彼二取解脫故，　斷見常見悉遣除，</div>
<div class='lg-row'>從一切智所出生，　稽首智能到彼岸。</div>
</div><p>我今於彼大域龍菩薩所造《佛母般若波羅蜜多圓集要義》中略釋行相，為令諸小智者思念是義，可略知故。如彼頌言：</p>

<div class="lg regular" style="margin-left:1em;"><div class='lg-row'>「勝慧等成就，　無二智如來，</div>
<div class='lg-row'>彼中義相應，　彼聲教道二。」</div>
</div><p>此言「勝慧等」者，即慧彼岸到。勝慧謂聞思等慧。岸者，邊岸。到者，往而得到。謂由清淨妙慧能到彼岸。此中應問：何人能到？答：謂諸菩薩。彼何所成就邪？即般若波羅蜜多成就。成就者，成辦義，如是果性增上意樂所成辦故。如八千頌般若教等開示演說，是謂般若波羅蜜多成就，非於般若波羅蜜多聲中有所成故。若爾，當以何義說彼成就？所以頌言「無二智」。「無二」者，無有二相名為無二。是智無二，名無二智。如是所說，此中意者，般若波羅蜜多離能取、所取，即無二智，菩薩成就如是智故。若或於彼色等境中著所取相，彼能取心於無二智即有對礙。問：若諸菩薩如是成就般若波羅蜜多，何故今此不言如來？謂以如來於一切處勤修諸行得成佛故。論自答言「如來」。如來者，謂彼如來。彼者，即是般若波羅蜜多。如來者，如實而說，故名如來，以彼如是普離一切分別網故。般若波羅蜜多即是如來，此中無二亦無分別。無二者，如來不離般若波羅蜜多，亦不即般若波羅蜜多。何名無分別？謂如燈光此如是義。是故應當如實了知。如諸智者所說頌言：</p>

<div class="lg regular" style="margin-left:1em;"><div class='lg-row'>「非智離於空，　有少法可得；</div>
<div class='lg-row'>此意言離者，　性離非遠離。</div>
<div class='lg-row'>彼二空異識，　無少法可著；</div>
<div class='lg-row'>二無實可轉，　二我性不立。」</div>
</div><p>由此證知，於如實相中世尊如是說。是故能知、所知若有性者，諸分別等有所依止。此應問云：若般若波羅蜜多成就無二智者，何故頌說教道二邪？頌自答言「彼中義相應，彼聲教道二」。「彼中」者，於彼聲中含教道二義。「相應」者，次第今說，謂彼所有教道二種，與般若波羅蜜多義和合相應。「彼聲教道二」者，「彼聲」之言如前已釋。「教道二」者，即是般若波羅蜜多方便，於彼聲中所含藏故，猶如種子在含藏位，其義亦然。如是當知，般若波羅蜜多聲說二種義：一者勝上；二者種類。彼勝上者，謂無二智相。其種類者，有二種類：即教道、自性。由是二種和合施設，當知乃有宣說表示。復由依止如是等故，此般若波羅蜜多中所有語義，開演三十二品無增無減。此中所說為遣十種分別散亂，又復顯示十六種空。復次頌曰：</p>

<div class="lg regular" style="margin-left:1em;"><div class='lg-row'>「依止及作用，　事業同起修，</div>
<div class='lg-row'>分別相及罪，　稱讚如次說。」</div>
</div><p>如彼頌中有其六種，所謂依止、作用、事業、相、罪、稱讚等。此中云何？次第今說。</p>
<p>所言「依止」者，謂佛世尊最初說智。由彼如是所依止故，所有甚深法門而能相續演說，非須菩提等彼能說者能為如是和合依止。問：佛所說智，其相云何？答：如佛於《八千頌般若經》初作如是言「須菩提！隨汝樂說諸菩薩摩訶薩般若波羅蜜多，應當發起如菩薩摩訶薩般若波羅蜜多出生等」。為由如是佛威神力所建立故，彼須菩提乃能如是宣說般若波羅蜜多而無障礙。此中如是所說諸義，說彼經中第一品故。</p>
<p>所言「作用」者，即增上作用。謂佛說智為增上故，為說此法起說作用，即菩薩等眾作用次第。由如是故，乃能發起宣說此法。</p>
<p>所言「事業」者，謂即所作事業。如是發起，由此般若波羅蜜多教。如是安住，是故勤勇起修，除遣十種分別散亂法，及次第分別十六種空。如是應知。</p>
<p>所言「相」者，標表為義。又相即形相。此中云何？謂若菩薩於此般若波羅蜜多法門，若書時、若讀時，或有人等起疑心者，當知皆是魔事等相。若不退轉，是菩薩相。</p>
<p>所言「罪」者，謂於此法作障難事及謗正法等，或於般若波羅蜜多而生毒想。此等皆是感招罪報。</p>
<p>所言「稱讚」者，謂稱讚果。如經云「若有人以滿三千大千世界七寶持用布施；若人於此般若波羅蜜多受持等者，其福勝彼」。此中復說何義而為依止？故有頌言：</p>

<div class="lg regular" style="margin-left:1em;"><div class='lg-row'>「具信以為體，　師資互證說，</div>
<div class='lg-row'>說時說處等，　得自量成就。」</div>
</div><p>此中云何？所言「具信」等者，信謂信心清淨，謂諸菩薩由彼信故，於甚深教能生勝解。彼信有故，名為具信。彼信具故，而能為體，體謂身體。譬如有身為因，乃能相續修作諸行，信義亦然。所言「師資互證說」者，謂世尊大師宣說此法，菩薩等資亦各宣說。如是說已，如應表示。所言「說時說處等」者，「時」者，所謂和合所作表示說時，各別決定印持所得處義應知。問：彼說法者當得何義？頌自答言「得自量成就」。其義云何？「自」者己義，「量」謂自量，自所得量無相違故。「成就」者成辦義，謂說法者諸所說事悉成辦故。如彼頌言：</p>

<div class="lg regular" style="margin-left:1em;"><div class='lg-row'>「說法者應知，　世間時處二；</div>
<div class='lg-row'>說者有同證，　然後得如量。」</div>
</div><p>此中云何？所言「說法者」，謂說法人。「世間時處二」者，謂於世間相中先當了知說時說處，然後依智如理而說。問：此何等說？頌自答言「說者有同證」，謂有同證和合說故。問：云何得如量？答：所謂得此真實言量，非今所說時處等義。此中復以何義印可三十二品？故有頌言：</p>

<div class="lg regular" style="margin-left:1em;"><div class='lg-row'>「一切如是集，　我聞等所說，</div>
<div class='lg-row'>和合如是義，　最上三十二。」</div>
</div><p>此言「一切如是」等者，「一切」者普盡義。何等普盡？謂如是聚集、我聞等聚集。「如是」者，謂如是所作、如是此法。所言「我聞等」者，「我」者自相所成，「聞」謂聽聞，即聽聞此法。此中總意，若如是、若我、若聞等總聚而成，故云如是我聞等。問：所云等者，等取何義？答：等者等攝時處，所言說者說謂說示，是故此中說彼如是我聞等。所言「和合如是義」者，謂彼說者若作若非作，彼等和合從初次第宣說如是，最上義故。最上者，最極勝上。彼言說體者謂言詮故。問：此何所說？頌自答言「最上三十二」。三十二者，數量決定，謂說如是數中義故，是故當知此中所說亦無減少。問：《十萬頌般若波羅蜜多經》中說多種空，此《八千頌般若波羅蜜多經》中說十六空，與彼所說如何齊等？為有此疑，故頌止言：</p>

<div class="lg regular" style="margin-left:1em;"><div class='lg-row'>「分別十六相，　空如其次第，</div>
<div class='lg-row'>八千頌中說，　了異方便說。」</div>
</div><p>此言「分別」等者，重重分類所區別故，名為分別。又分別者，即種類義。彼種類者，種種性義。此中何所分別？謂分別空。分別何等空？即十六空。十六者，數之分限。此說十六空與彼《十萬頌般若經》中所說義自齊等。頌云「八千頌中說」者，是即《八千頌般若經》中所說。彼如何說？是故頌言「如其次第」。如次者，不過越義。何法不過越？謂說空之聲，故下頌言「了異方便說」。其義云何？異者謂別異法。於彼別異法中取其方便，是故說者異方便說。了者了知，應當如是分別了知，所謂了知此異方便分別說空。復次頌言：</p>

<div class="lg regular" style="margin-left:1em;"><div class='lg-row'>「今此八千頌，　如說義無減，</div>
<div class='lg-row'>隨所樂頌略，　如是義如說。」</div>
</div><p>此言「今此八千頌」者，指法應知。言「無減」者，謂無缺減。何等無減？謂如說義。即如其所說，義自圓滿。或有問云：此中所說，何故頌略？頌自答言「隨所樂頌略」。今此但說八千頌者，為彼聽者最勝意樂所宜聞故，是故頌略。略謂少略。所言「如是義如說」者，謂即如是所說之義。彼復云何？頌言「如說」。如說者，謂如其言說。如是所說如理成就。非般若波羅蜜多法中義有差別，但為軟中上品所有根性隨欲攝受，是故世尊由此因故，少略說此般若波羅蜜多，如其次第以異方便說十六空，如是所說顯明開示。復次頌言：</p>

<div class="lg regular" style="margin-left:1em;"><div class='lg-row'>「菩薩我不見，　此說實寂默；</div>
<div class='lg-row'>能受內諸事，　彼說即為空。」</div>
</div><p>此言「菩提薩埵」等者，菩提及薩埵，此即是菩提薩埵。菩提者，謂無二智；薩埵，即求菩提者，而此薩埵名菩提薩埵。即彼菩提薩埵，我不可見亦不可得。「我」者己義。所言「此說實寂默」者，「此」者如是義，「說」謂言說，「實」者真實即勝義諦，「寂默」者即是世尊，謂佛世尊身語意業皆相應寂默故。如是等說由佛威神所加持故，令須菩提能於此中說是語義。所言「彼說即為空」等者，「彼」者即彼世尊，「說」謂說示，謂佛世尊說此為空。說何法為空？所以頌言「能受內諸事」等。「內諸事」者，所謂眼等內六根處名內諸事。以彼愚夫執實，能受世尊說，彼內事皆空。又新發意菩薩於中分別有實自性。如是等言，說內空竟。復次頌言：</p>

<div class="lg regular" style="margin-left:1em;"><div class='lg-row'>「色及色自性，　此說亦復空；</div>
<div class='lg-row'>此等外諸處，　所受分皆止。」</div>
</div><p>此言「色及色自性」等者，謂色聲等外六境處；又色者即是色處。所言「色自性」者，色謂自色，如所有相彼相不生，以不生故即自性空。然彼自性亦不可壞，譬如人角，其義應知。所言「此說」者，謂此如是說、如是等言。復次此中世尊皆止，止者不作義。問：止何法邪？頌自答言「此等外諸處」。此復云何？外諸處者謂色等境，外諸分位皆悉無實。而彼異生執有如是實所受性，是故此中止此語義。如是等言說外空竟。復說後空，如彼頌言：</p>

<div class="lg regular" style="margin-left:1em;"><div class='lg-row'>「色等相彼身，　安住及相離；</div>
<div class='lg-row'>向義若彼見，　彼內即無實。」</div>
</div><p>此言「色等相彼身」者，此中云何是彼身？所謂內外二色處是即彼身。所言「安住」者，即是器世間，各別依止安住故名安住。所言「相」者，謂三十二大士表相。所言「離」者，彼如上說皆悉離故；離即空義。所言「向義」者，向謂已往，已往之義名為向義。何等法是向義？如上頌言色等相。此復云何？謂若如是內外色處皆悉無相，即彼如是了知空義。如是聲義是故應知。今此頌中先說三種空，所謂內外空、大空、相空，次說空空。如頌所言「若彼見，彼內即無實」，「若」者即若所有義，謂所有空智。「彼」者即彼身等。「見」者知義，知即了知。此中意者，謂知空智了境空已，即此空智於內無實而無所有，何況餘法有依止性。此句如是說空空竟。此中復說自性空，如彼頌言：</p>

<div class="lg regular" style="margin-left:1em;"><div class='lg-row'>「彼諸內空性，　自性亦復空；</div>
<div class='lg-row'>所有識相種，　即起我悲智。」</div>
</div><p>此言「彼諸內空性」等者，謂即所有內諸處空性相續此說。所言「自性亦復空」者，「自性」者種性義，由彼如是顯明識相等。所言「所有識相種」者，「所有」謂若所有義，此中若識相、若識性，彼等種性即我悲智生。「悲」者，欲令他苦得離散故。「智」者，即擇法相。若悲等、若智等，是謂悲智。「我」者自相義，即自所有悲智二種。此意總說內識處等自性空故。復次後說二種空義，如彼頌言：</p>

<div class="lg regular" style="margin-left:1em;"><div class='lg-row'>「不生亦不滅，　有情此等明；</div>
<div class='lg-row'>有情生死欲，　彼說即為空。」</div>
</div><p>此言「不生亦不滅」等四句頌文，此中合釋二種空義。所言「不生」者，彼《八千頌般若經》中說不生言，此止其生。此中意者，謂本來不生性。生若無性，滅亦無性。彼前性不生，後性亦不滅。問：此等云何？故頌答言「有情」。「有情」者即五蘊身命。「有」謂有彼物性，「情」謂自所作性，和合而言故曰有情。「明」謂顯明。此中意說，若有情、若生死，彼二皆空，是義顯明。而諸有情無有邊際，死此生彼六趣循環，無有窮盡輪轉生死。此生死者即是輪迴。如是行相，有情即生死，釋義應知。問：此何人說邪？頌答言「彼」。「彼者」，即彼如來，真實說故。彼何所說？所謂說空，即有情、生死二種空故。然彼無性，此中亦離，如執彼無性，此亦不然。若爾，何故頌言「欲」邪？「欲」者樂欲義，謂即有情、生死二欲。若如是所欲畢竟，彼如是真實。如是等言說二種空義，謂畢竟空、無際空。問：何名無際？無際者，謂無有初際及無初分。此無際說空，故名無際空。如佛所言生死先際不可表示，故復說後空，如彼頌言：</p>

<div class="lg regular" style="margin-left:1em;"><div class='lg-row'>「佛法不可見，　菩薩法亦然；</div>
<div class='lg-row'>此等如所說，　空彼十力等。」</div>
</div><p>此言「佛法不可見」等者，「佛法」者即諸佛法，所謂十八不共、十力等法。如是之法，以清淨妙慧觀不可見亦不可得。彼如是故，所有分別而為對礙。所言「菩薩法亦然」者，即諸菩薩法，所謂布施等諸波羅蜜多種種行相，入真實智如理而觀亦無所見。所言「此等如所說，空彼十力等」者，此「等」者謂此如是等教，「如所說者」即如其所說。問：此說何等法？頌自答言「彼十力等」，指上所明十力等法。所言「等」者，等攝十八不共法。又問：此法何所說邪？答：所謂說空，空者自相離故。此中如是等，說一切法空竟。復說後空，如彼頌言：</p>

<div class="lg regular" style="margin-left:1em;"><div class='lg-row'>「別別所有法，　此說遍計性；</div>
<div class='lg-row'>彼勝義非有，　諸法如是說。」</div>
</div><p>此言「別別所有法，此說遍計性」等者，此破遍計性。「別別」者即各各義，謂此所有遍計性故。「遍計」者取著義。取著何法？即色等法。「此」者如是義。「說」謂言說。此中總意，謂各別諸法，勝義諦中彼非有故，是故頌言「彼勝義非有，諸法如是說」。「勝義非有」者，即勝義諦中無自性故。問：何法無自性？答：謂色等諸法。「如是說」者，即此如是說。問：何人如是說？答：佛作如是說。觀彼所有勝義相空，彼相即是遍計性空，非唯能取相於勝義諦中說彼空故。如是等說勝義空竟。</p>
<p>此如是說義自明顯然。造釋者別說頌曰：</p>

<div class="lg regular"><div class='lg-row'>彼彼遍計性，　處處皆執著；</div>
<div class='lg-row'>此如是遍計，　自性無所有。</div>
</div>
<p class='juan'>佛母般若波羅蜜多圓集要義釋論卷第一</p></div>
</div><!-- end of div[@id='body'] -->
</body></html>