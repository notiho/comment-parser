<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>僧伽吒經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />僧伽吒經卷第四</p><p class="byline">元魏優禪尼國王子月婆首那譯</p><p>爾時，藥上菩提薩埵摩訶薩埵白佛言：「世尊！以何方便，令諸眾生悉聞正法？」</p>
<p>佛告藥上菩提薩埵摩訶薩埵言：「善男子！有諸眾生我說生苦，而不聽受老苦、病苦、憂悲之苦、怨憎會苦、愛別離苦、死滅之苦。藥上！是名一切苦。」</p>
<p>時少眾生聞此法已。合掌禮佛白佛言：「世尊！我等亦有死耶？」佛告年少等：「汝一切眾生亦歸於死。」</p>
<p>彼少眾生白佛言：「世尊！云何死至？」</p>
<p>佛言：「善男子！臨死之時，滅行識風起，識轉風起，識相應風起。善男子！是三種風，臨死之時動於行識。」</p>
<p>彼少眾生白佛言：「世尊！何等三法，臨死之時惱於身識？」</p>
<p>佛言：「善男子！一者、刀惱；二者、針惱；三者、杖惱。是三種風惱切其身。」</p>
<p>彼少眾生白佛言：「世尊！何者是身？」</p>
<p>佛言：「善男子！身名火聚，身名燒然，身名愚癡，身名崩壞，身名刺聚，身名丘塚，身名水泡，身名重擔，身名生惱，身名老、病、苦惱，身名為死、愛別離、怨憎會，是名為身。」</p>
<p>彼諸年少復白佛言：「世尊！如此之身云何名死？云何名生？」</p>
<p>佛言：「善男子！識滅名死；福德因緣識起名生。善男子！名為身者有無量億筋脈相纏，身有八萬四千毛孔，復有八萬四千戶虫，在中而住。彼諸虫等，亦有死滅。人將死時，諸虫怖畏，互相噉食，受諸苦痛。男女眷屬，生大悲惱，迭相食噉。諸虫相食，唯有二虫，七日鬪諍，過七日已，一虫命盡，一虫猶存，如彼虫鬪臨死不息。凡夫之人亦復如是，乃至臨終諍論不息，不畏生苦，不畏老苦，不畏病苦，不畏死苦，如彼二虫至死不息。凡夫眾生亦復如是，死至之時賢聖呵言：『丈夫！汝作不善，汝豈不見世間苦耶？不見生苦，不見病苦，不見老苦，不見死苦。』答言：『如是，已見生苦、病苦、老苦、死苦。』『汝若見如是苦，何不作諸善根？何故不為後世樂故修諸善法？丈夫！我復問汝：何不作善離於生苦、老苦、病苦及以死苦？云何不修正念之觀？汝於閻浮提豈可不聞犍椎聲耶？不見眾生行布施耶？不見眾生於佛福田種善根子，香華、幡蓋施佛之時汝不見耶？如來所有四眾弟子，比丘、比丘尼、優婆塞、優婆夷，於佛法中有此四眾能救苦厄。』賢聖呵言：『不善丈夫造作如是不善之業』</p>
<p>「爾時法王說偈告曰：</p>

<div class="lg regular" style="margin-left:2em;"><div class='lg-row'>「『見如來出世，　聞擊法鼓音；</div>
<div class='lg-row'>見演說法時，　寂滅至涅槃。</div>
<div class='lg-row'>見於多眾生，　作福者甚少；</div>
<div class='lg-row'>福能後世樂，　何故而不作？』</div>
</div><p>「爾時，彼人以偈答法王言：</p>

<div class="lg regular" style="margin-left:2em;"><div class='lg-row'>「『我愚癡無智，　親近惡知識；</div>
<div class='lg-row'>造作不善業，　由欲迷於心；</div>
<div class='lg-row'>我以多習欲，　今受苦痛報。</div>
<div class='lg-row'>多殺害眾生，　破壞和合僧，</div>
<div class='lg-row'>破壞佛塔寺。　愚癡無智慧，</div>
<div class='lg-row'>口作不善語，　呵罵於父母。</div>
<div class='lg-row'>我以不覺知，　自多造眾過。</div>
<div class='lg-row'>我見所生處，　在於大叫獄，</div>
<div class='lg-row'>於眾合地獄，　受於大苦痛；</div>
<div class='lg-row'>復於阿鼻獄，　受無量劇苦；</div>
<div class='lg-row'>大蓮華地獄，　受於無量苦；</div>
<div class='lg-row'>黑繩大地獄，　百千生受苦；</div>
<div class='lg-row'>於一切地獄，　遍受諸苦惱；</div>
<div class='lg-row'>無數百千劫，　受於大苦痛。</div>
<div class='lg-row'>行於黑暗獄，　不見其門戶；</div>
<div class='lg-row'>復墮火鑊中，　展轉受眾苦。</div>
<div class='lg-row'>復有一地獄，　名曰刀劍獄，</div>
<div class='lg-row'>百千億刀劍，　行列在我前；</div>
<div class='lg-row'>以此割截身，　自業受苦惱。</div>
<div class='lg-row'>非工師所作，　業感自然生；</div>
<div class='lg-row'>大風吹令起，　割切遍其身。</div>
<div class='lg-row'>我應受如是，　地獄諸苦惱；</div>
<div class='lg-row'>一切諸眾生，　見我受此苦。</div>
<div class='lg-row'>我所有財寶，　盡留在世間；</div>
<div class='lg-row'>男女及兄弟，　姊妹親眷屬；</div>
<div class='lg-row'>父母及知識，　奴婢作使人；</div>
<div class='lg-row'>牛羊諸畜生，　我意迷於此，</div>
<div class='lg-row'>貪著金銀寶，　及精妙衣服，</div>
<div class='lg-row'>貪著造舍宅，　善工畫舍師，</div>
<div class='lg-row'>眾婇女娛樂，　箜篌、簫、笛音，</div>
<div class='lg-row'>以此癡心者，　香湯自澡浴，</div>
<div class='lg-row'>如是自娛樂，　頑癡無智身，</div>
<div class='lg-row'>種種而供養。　我亦無兄弟，</div>
<div class='lg-row'>虛妄心貪著，　今日受無量，</div>
<div class='lg-row'>苦痛不可盡。　世間勝上味，</div>
<div class='lg-row'>貪著而噉食，　香澤以塗髮，</div>
<div class='lg-row'>寶珠以為鬘，　貪色自迷醉。</div>
<div class='lg-row'>今無救濟者，　眼為惡業因，</div>
<div class='lg-row'>見已則生貪，　耳因諸音聲，</div>
<div class='lg-row'>聞已則生貪。　臂貫以寶釧，</div>
<div class='lg-row'>指著金寶鐶，　咽頸著寶瓔，</div>
<div class='lg-row'>脚著於金釧，　作金寶羅網；</div>
<div class='lg-row'>交露覆其身，　身著種種寶，</div>
<div class='lg-row'>以此自莊嚴。　世間第一者，</div>
<div class='lg-row'>以為身莊嚴。　細軟上妙觸，</div>
<div class='lg-row'>增長於愛欲，　種種妙床榻，</div>
<div class='lg-row'>以自悅其身。　種種好妙香，</div>
<div class='lg-row'>以塗其自身；　栴檀龍腦香，</div>
<div class='lg-row'>以此自塗身；　麝香等諸香，</div>
<div class='lg-row'>用之自塗身。　瞻蔔須摩那，</div>
<div class='lg-row'>以此塗其髮；　第一精妙衣，</div>
<div class='lg-row'>白㲲自衣身。　若捨白象乘，</div>
<div class='lg-row'>復乘於馬乘；　為王治國政，</div>
<div class='lg-row'>人眾悉敬重；　宮中諸妃后，</div>
<div class='lg-row'>善學歌舞戲。　禽獸在曠野，</div>
<div class='lg-row'>無事獵殘害；　作如是等惡，</div>
<div class='lg-row'>不知後世報。　<span class='corr'>食</span>噉他肉故，</div>
<div class='lg-row'>受如是苦報。　愚癡無智慧，</div>
<div class='lg-row'>不知當有死；　我以愚癡意，</div>
<div class='lg-row'>養育於身命，　今日至死門，</div>
<div class='lg-row'>無能救濟者。　汝等諸親族，</div>
<div class='lg-row'>何用視我為？　何不服勝衣？</div>
<div class='lg-row'>何故自憂哭？　何故不㧧髮？</div>
<div class='lg-row'>而受於苦惱。　我命終不存，</div>
<div class='lg-row'>造惡增多故，　狐、狼、烏、鵲等，</div>
<div class='lg-row'>食我此身肉。　長養此身體，</div>
<div class='lg-row'>為諸虫所食。　生死因此身，</div>
<div class='lg-row'>眾生則有生，　應如是授藥，</div>
<div class='lg-row'>令得離此難。　世醫不能治，</div>
<div class='lg-row'>無人救濟者；　今日授法藥，</div>
<div class='lg-row'>令滅煩惱病。　種種養此身，</div>
<div class='lg-row'>會必歸於死；　世間無上尊，</div>
<div class='lg-row'>救度諸眾生。　寂滅諸佛子，</div>
<div class='lg-row'>亦能救眾生；　施諸妙法藥，</div>
<div class='lg-row'>令遠離生死。　食肉長此身，</div>
<div class='lg-row'>不知諸苦報；　長養於此身，</div>
<div class='lg-row'>無有少利益。　此身頑癡聚，</div>
<div class='lg-row'>不知少恩分；　妻、妾、男、女等，</div>
<div class='lg-row'>不知其恩力。　長養得成立，</div>
<div class='lg-row'>無能救濟者；　絕望無有知，</div>
<div class='lg-row'>憂愁入死地。　眾生生有苦，</div>
<div class='lg-row'>後則有死苦；　想行觸受等，</div>
<div class='lg-row'>是則為中苦。　愚癡愛所縛，</div>
<div class='lg-row'>生在於諸有；　為愛欲所縛，</div>
<div class='lg-row'>樂著於境界。　眾生無知故，</div>
<div class='lg-row'>唯有憂惱苦；　善法不識知，</div>
<div class='lg-row'>心但著名字。　不知於後世，</div>
<div class='lg-row'>猶如惡毒蛇；　無明轉眾生，</div>
<div class='lg-row'>遠離於解脫。　不識解脫故，</div>
<div class='lg-row'>惡業所流轉；　心有煩惱故，</div>
<div class='lg-row'>眾生住生死。　煩惱燒眾善，</div>
<div class='lg-row'>如火焚乾木；　流轉於五道，</div>
<div class='lg-row'>無有少樂受。　不知好妙樂，</div>
<div class='lg-row'>在於何處所？　清淨佛國土，</div>
<div class='lg-row'>世尊轉法輪；　如來淨音聲，</div>
<div class='lg-row'>說戒定智慧。』」</div>
</div><p>爾時，世尊復告藥上菩提薩埵摩訶薩埵言：「如是，如是！惡行眾生命終之後，受諸苦惱，無救濟者、善果報者。今說伽他：</p>

<div class="lg regular" style="margin-left:1em;"><div class='lg-row'>「造惡不善業，　必入於地獄，</div>
<div class='lg-row'>吞噉熱鐵丸，　飲於沸融銅；</div>
<div class='lg-row'>雨火灑其身，　遍身體火燒；</div>
<div class='lg-row'>無處而不遍，　展轉受苦惱。</div>
<div class='lg-row'>不知於淨樂，　於法亦不知；</div>
<div class='lg-row'>愚癡作非法，　遠離於樂果。</div>
<div class='lg-row'>信佛禁戒法，　修習於智慧；</div>
<div class='lg-row'>以淨戒具足，　速疾成菩提。</div>
<div class='lg-row'>精進為第一，　生淨佛國土；</div>
<div class='lg-row'>宣說善法要，　攝護諸眾生。</div>
<div class='lg-row'>具足慈悲心，　修行淨梵行；</div>
<div class='lg-row'><span class='corr'>具</span>解脫知見，　成如來善名。</div>
<div class='lg-row'>世間之父母，　菩提心第一；</div>
<div class='lg-row'>說此法門者，　第一善知識。</div>
<div class='lg-row'>聽此法門者，　必作無上尊；</div>
<div class='lg-row'>具世尊十號，　寂滅心相應。」</div>
</div><p>爾時，藥上菩提薩埵摩訶薩埵白佛言：「世尊！何因緣故大地震動？」</p>
<p>爾時，世尊告藥上菩提薩埵言：「汝觀何故大地震動？」</p>
<p>爾時藥上觀四方時，見下方界有二十億眾生從地踊出，見上方界二萬五千億眾生同時而生。時諸年少見是事已，白佛言：「世尊！今出生者是何等人？」</p>
<p>佛言：「汝等見此大眾不耶？」</p>
<p>白佛言：「世尊！唯然已見。」</p>
<p>佛言：「此眾生出為汝徒伴。」問言：「世尊！此諸眾生亦有死不？」</p>
<p>佛告年少：「一切眾生悉皆有死，此亦不免。」時諸年少合掌向佛，頂禮佛足而白佛言：「世尊！我等更不能忍流轉生死。」</p>
<p>佛告年少：「汝等能起大精進不？」</p>
<p>年少白佛言：「世尊！我等面見如來，耳聞如來說甘露法，見菩提薩埵現大神力，見佛弟子諸聲聞眾集會，於此，世尊！願修精進，不能忍受生死流轉。」</p>
<p>爾時，藥上菩提薩埵及五百眷屬，以神通力踊身虛空，身出師子、猛虎、白象，現大神通，於高山頂結加趺坐。滿二萬由旬，化作十千億日月。</p>
<p>時諸年少白佛言：「世尊！何故世間有此光明？」</p>
<p>爾時，世尊告諸年少：「善男子！汝等見此日月不耶？」</p>
<p>時諸年少白佛言：「世尊！唯然已見。」</p>
<p>佛告年少：「此是菩提薩埵自身光明，現作日月示於眾生，為之說法，安樂利益一切天人，人中修行得此神通。」</p>
<p>時諸年少白佛言：「世尊！願說如此光明因緣？」</p>
<p>爾時，世尊告藥上菩提薩埵摩訶薩埵言：「善男子！汝見此三千大千世界六種震動不？」</p>
<p>時藥上菩提薩埵白佛言：「世尊！唯然已見。我有少疑欲問如來，願佛聽許。」</p>
<p>佛告藥上菩提薩埵言：「善男子！隨汝意問，當為汝說令汝歡喜。過去、未來、現在三世之事，當為汝說。」</p>
<p>藥上白佛言：「世尊！我見如來有八萬四千天子圍繞恭敬，復有八萬四千菩薩亦圍繞恭敬，又見萬二千億諸龍圍繞恭敬，復有萬八千億天神等圍繞恭敬，復有二萬五千億諸餓鬼圍繞世尊，何因緣故有此眾集？」</p>
<p>爾時，世尊告藥上菩提薩埵摩訶薩埵言：「善男子！在此眾集為欲聽法。藥上！此諸眾生今當背生死，今日當得住於十地，住十地已得離煩惱，得寂滅佛法。」</p>
<p>藥上菩提薩埵白佛言：「世尊！此諸眾生雜業所生，如來云何淨此眾生？」</p>
<p>佛告藥上菩提薩埵言：「善男子！汝今諦聽！當為汝說。藥上！此諸眾生愚癡無智，不知解脫在於何處，多有年少諸眾生等，今日當得法陀羅尼，得知一切法，得於十地。至十地已能作佛事，能轉法輪雨於法雨，紹無上佛法安樂眾生。天、龍、阿修羅、健闥婆、餓鬼等，聞法歡喜皆住十地，擊大法鼓，吹大法螺。此年少等勤修行故得此十地，今所得法如十方佛。」</p>
<p>爾時，五千年少眾生從座而起，白佛言：「世尊！此身為重擔大可怖畏，不知道以非道，我等猶如盲冥之人。願佛憐愍，我等勸請世尊，願佛說法。我等生無智慧，不知法藥，願世尊為我等說法，令得遠離生死之苦，所生之處願見佛身。」</p>
<p>爾時，藥上菩提薩埵摩訶薩埵，語諸年少眾生言：「汝等食已，然後為汝演說正法。」</p>
<p>時諸年少語藥上言：「我不識汝，汝為是誰，色相寂滅離三惡道怖，如汝身相離諸惡法；見汝掌中七寶莊嚴，身服寶瓔以功德聚，我不知汝是何等人？我等不須食，亦不須飲，以食入身甚可憎惡，變成屎尿，作血肉筋皮，是故我等不須食飲。不須一切細軟衣服，不須臂印金釧，真珠、瓔珞，莊嚴身具皆所不欲，以無常故。我等亦不顧惜身命，為離惡道，我等求於法施，為安樂天人，為求善知識，不求轉輪聖王，以轉輪王雖主四方不免磨滅，男、女、妻子不能隨從，所有七寶亦不逐去，無量人眾亦不隨去，於四天下無復自在。一身為王多見無常，作惡業故墮叫喚地獄，七寶自在遊四天下竟何所在？仁者！且聽我等所說速至佛所。佛觀一切愍之如子，我等無父、無母，無兄弟、親族，一切皆無。佛為我父，如來是母。佛如日月示人善道，於生死中能救眾生令不復生。諸煩惱河甚可怖畏，眾生在中煩惱漂溺，如來救之令不復入。世尊憐愍為說正法，示人無上菩提之處。我等不貪飲食，不欲世間富貴，不願生天，不畏墮惡道。得人身已願見世尊，眾生短壽流轉無常，以惡業故貪著五欲不覺死至，知死必至亦不怖畏。不念生滅，不知細法，不修細業。不知寂滅界，無明覆心，生已歸死，死已復生。心亦不生厭離之想，長夜受苦鞭撻撾打不生厭離，但起劫奪受獄縛苦五縛所繫。本惡業故命識欲滅，悲泣而言：『誰救濟我？一切悉與金銀雜寶，身為奴僕一切作使我悉能為，王位自在我悉不欲，不須財物但求活命。』如是仁者！我等不須飲食。諸王自在食則上味會歸於死，天食甘露亦歸磨滅，種種百味王所貪著求實則無，飲食等味我等不須。我等求聞正法，令得離苦，願離愛縛諸結煩惱，歸依世尊願離諸縛。我等敬禮大仙世尊為諸眾生。未知仁者名字何等？願自說之。」</p>
<p>藥上菩提薩埵言：「世界廣博，眾生名字寧可盡知？」</p>
<p>諸年少言：「我等願知仁者名字，甚深名字願為宣說。」</p>
<p>藥上答言：「我名藥上，治眾生病，藥中最上。我今為汝等說，令離諸病、滅除一切世界病苦。世間貪為大病，能除滅之。瞋為大病，無智眾生流轉地獄、畜生、餓鬼。癡為大病，眾生受苦皆能滅除。」</p>
<p>諸年少言：「聞此妙法離諸苦難，凡夫無智受諸苦惱，聞此淨法離諸惡業，離惡業故無惡道畏。速見如來救一切病，醫王施藥療治眾苦。仁者速去禮敬如來，以我等語向世尊說：『世尊能除我等之病、滅煩惱火，欲火燒身不能滅除，我等極苦願佛憐愍。』身為重擔甚可怖畏，三毒所壓不可得勝。去來常擔不能遠離，不知死至，不生驚怖，不知解脫道，亦不知示解脫者。以愚癡意自謂不死，見父母死猶不生怖，諸業煩惱濁亂其心受諸苦惱，云何而食？我等無明覆心有如是苦，大怖重擔想行及受，癡愛無智流轉諸有，世間妄生不識解脫。世人愚癡浴以香湯，衣以上服，食以上味，耳聽樂音種種自娛，種種好色樂欲觀之，一切好味舌求貪食，細軟之觸身欲著之。二身和合癡心謂樂，此身頑癡何處有樂？著好履屣衣服飲食無如之何，臨終困至無有能救。自不能救，衣服之具豈能救濟？生在世間馳諸象、馬，常作惡業不求解脫，自作教人不知後報。我等前死有生，今生有死憂悲苦惱。我具見父母、兄弟、姊妹、妻子，喪亡悲哀憂愁苦惱皆悉見之。諸行皆空，智者云何而生樂著，不求寂滅法，不求離生死法，以貪覆心？生在世時不行布施，一切過中無過貪心。著於世法多作有行，不知修習禪定解脫之道，不知發大誓願成無上道。佛是父母，佛是示解脫道者，能雨利益眾生。愚癡眾生不知護法，發心願求無上菩提，名為護法。一切行空財物亦空，若觀我空不復受生，願仁者憐愍，以我等語具向佛說。為諸菩提薩埵故，諸菩薩法不應懈怠，勤修精進捨惡行善。仁者為我往至佛所，禮敬如來作如是言：『世尊知一切法悉無有疑，惡魔眷屬佛已調伏，如來已能然大法炬令眾得樂，如是之法能成佛者我等未聞。』仁者速往佛所，為我等故，我等不見如來，猶未得度三十二相八十種好，見此身已然後得度。」</p>
<p>爾時藥上菩提薩埵語諸年少：「汝觀上方有何等相？」</p>
<p>諸人聞已觀上方，見五百化佛，又見三千大臺七寶嚴飾，七寶羅網以覆其上，如蓮華葉出種種香。時諸眾生問藥上言：「此諸華座是何等相？」</p>
<p>藥上答言：「此是汝座，速至佛所禮敬如來。」</p>
<p>諸年少言：「我等不知所行之路，不見如來，知詣何方，禮敬如來。」</p>
<p>藥上告言：「汝但禮敬如來世尊，如虛空塵無有住處，如來亦如是。如來安住處如須彌山，如來等須彌山，如大海水。三千世界微塵數等十方菩薩，欲求佛住不知所在，十方諸菩提薩埵但遙禮敬。」</p>
<p>諸年少言：「願仁慈恩滿我所願，心欲見佛親近禮敬。」</p>
<p>藥上告言：「如來不求香華，為眾生作因令離生死，惡魔眷屬不共諍論。歸依佛者不入死門，速得法陀羅尼。發淨心願即得見佛。」</p>
<p>爾時，世尊，以加陵頻伽音熈然微笑。從其面門放八萬四千光明，遍照三千大千世界，下至十八地獄，上至阿迦尼吒天。其光雜色，青、黃、赤、白、頗梨等色，如是等光從面門出，遍照三千大千世界，遇斯光者一切眾生皆得安樂。照世界已還至佛所，繞佛七匝從佛頂入。</p>
<p>爾時，藥上菩提薩埵從座而起，合掌向佛白言：「世尊！我欲少問，若佛聽者乃敢發言。」</p>
<p>爾時，世尊告藥上言：「善男子！隨汝所問，如來為汝分別解說令汝歡喜。」</p>
<p>藥上白佛言：「世尊！此三萬億年少，欲聽如來微妙深法，願為說之。」</p>
<p>佛告藥上：「善男子！若聞如來深妙法者，當覺諸法得具足一切功德，日即得住於十地。能擊大法鼓，建大法幢。藥上汝見如是大臺不耶？」</p>
<p>藥上言：「世尊！唯然已見。」</p>
<p>佛告藥上：「此諸年少，今日得坐此臺，證一切法，滿足一切善根之法。今日當得擊大法鼓，無量天人，得聞法已悉得利益。無量地獄眾生，得聞法已得背惡道。」說此語時，眾中九千億老眾生，得須陀洹果。</p>
<p>「藥上！聞此法者，得離一切苦，具一切善法。藥上！一切皆能成就佛身。藥上！汝觀四方諸大菩提薩埵。」</p>
<p>爾時，藥上即觀四方，見東方界五十億恒伽河沙菩提薩埵而來向此，見南方界六十億恒伽河沙菩提薩埵而來向此，見西方界七十億恒伽沙菩提薩埵而來向此，見北方界八十億恒伽沙菩提薩埵而來向此，見下方界九十億恒伽沙菩提薩埵而來向此，見上方界百億恒伽沙菩提薩埵而來向此，到已皆於佛前在一面住。藥上白佛言：「世尊！於虛空中見黑色、黃色是何等相？」</p>
<p>佛告藥上：「汝不知耶？」</p>
<p>藥上白佛：「唯佛如來能一切知。」</p>
<p>佛告藥上：「此是惡魔及諸眷屬欲來至此。藥上！汝欲見不？」</p>
<p>藥上白佛言：「世尊！我欲見之。」佛令藥上即見惡魔。</p>
<p>藥上見已白佛言：「世尊！何因緣故惡魔至此？」</p>
<p>佛告藥上：「魔欲亂此法座。」</p>
<p>藥上白佛言：「世尊！此諸菩提薩埵，為觀諸年少受位故來。」</p>
<p>「藥上！汝見此諸菩提薩埵，種種形色、種種相貌、種種力不？」</p>
<p>藥上白佛言：「世尊！唯然。我見百千億恒伽沙菩提薩埵，自在神通而來至此。」</p>
<p>爾時世尊說此法已，一切勇菩薩，藥上菩薩，一切老少眾生，一切天人世間，阿修羅、揵闥婆，聞佛所說皆大歡喜。</p>

<p class='juan'>僧伽吒經卷第四</p></div>
</div><!-- end of div[@id='body'] -->
</body></html>