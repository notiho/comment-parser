<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>僧伽吒經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 423 [No. 424]
<p class='juan'><a id='mulu1' />僧伽吒經卷第一</p><p class="byline">元魏優禪尼國王子月婆首那譯</p>
<div class='div-jing'><p>如是我聞：</p>
<p>一<span class='corr'>時</span>婆伽婆，在王舍城靈鷲山中，共摩訶比丘僧二萬二千人俱，其名曰：慧命阿若憍陳如、慧命摩訶謨伽略、慧命舍利子、慧命摩訶迦葉、慧命羅睺羅、慧命婆俱羅、慧命<span class='corr'>跋</span>陀斯那、慧命賢德、慧命歡喜德、慧命網指、慧命須浮帝、慧命難陀斯那，如是等二萬二千人俱；共菩提薩埵摩訶薩埵六萬二千人俱，其名曰：彌帝隷菩提薩埵、一切勇菩提薩埵、童真德菩提薩埵、發心童真菩提薩埵、童真賢菩提薩埵、無減菩提薩埵、文殊師利菩提薩埵、普賢菩提薩埵、金剛斯那菩提薩埵，如是等六萬二千人俱。復有萬二千天子，其名曰：<span class='corr'>阿疇</span>那天子、跋陀天子、須跋陀天子、希法天子、栴檀藏天子、栴檀天子，如是等萬二千天子俱；復有八千天女，其名曰：彌隣陀天女、端正天女、發大意天女、歲德天女、護世天女、有力天女、隨善臂天女，如是等八千天女俱；復有八千龍王，其名曰：阿波羅羅龍王、伊羅鉢龍王、提彌羅龍王、君婆娑羅龍王、君婆尸利沙龍王、須難陀龍王、須賒佉龍王、伽婆尸利沙龍王，如是等八千龍王俱；皆向靈鷲山詣世尊所，頭面禮足繞佛三匝却住一面。</p>
<p>爾時，一切勇菩提薩埵摩訶薩埵，從座而起偏袒右肩，合掌向佛白佛言：「世尊！唯願世尊演說正法利益眾生。世尊！無量億天眾、無量億婇女、無量億菩提薩埵、無量億聲聞，皆悉已集欲聞正法。世尊！如是大眾皆欲聞法。唯願如來、應供、等正覺，為說妙法，令長夜安隱斷諸業障。」</p>
<p>爾時，世尊讚一切勇菩提薩埵：「善哉，善哉！一切勇！能為大眾請問如來如是之事。汝今諦聽！善思念之！當為汝說。」</p>
<p>「唯然。世尊！願樂欲聞。」</p>
<p>爾時世尊告一切勇菩提薩埵：「有法門名僧伽吒。若此法門在閻浮提有人聞者，悉能除滅五逆罪業，於阿耨多羅三藐三菩提得不退轉。一切勇！於汝意云何？若人聞此法門福德之聚，過於一佛福德之聚。」</p>
<p>一切勇白佛言：「云何？世尊！」</p>
<p>佛告一切勇：「如恒河沙等諸佛如來所有福德，若人聞此法門，所得福德亦復如是。一切勇！若人得聞如是法門，於阿耨多羅三藐三菩提，一切不退轉，見一切佛；一切得阿耨多羅三藐三菩提，惡魔不惱，一切善法皆得成就。一切勇！聞此法者能知生滅。」</p>
<p>爾時，一切大眾從座而起，偏袒右肩，右膝著地合掌向佛，白佛言：「世尊！一佛福德有幾量也？」</p>
<p>佛言：「善男子！諦聽！一佛功德譬如大海水渧，如閻浮提大地微塵，如恒河沙等眾生，悉作十地菩薩；如是一切十地菩薩所有福德，不如一佛福德之聚。一切勇！若人聞此法門，福多於此，算數譬喻所不能及。」</p>
<p>爾時，一切大眾聞是說已，踊躍歡喜多增福德。時一切勇菩提薩埵白佛言：「世尊！何等眾生渴樂正法？」</p>
<p>爾時世尊告一切勇菩提薩埵摩訶薩埵：「一切勇！有二眾生渴仰於法。何等為二？一者、於一切眾生其心平等；二者、既聞法已等為眾說心無悕望。」</p>
<p>一切勇菩提薩埵白佛言：「世尊！聞何等法得近菩提？」</p>
<p>「一切勇！渴仰聞法得近菩提；常信樂聽受大乘法者得近菩提。」</p>
<p>爾時，人、天、諸龍、婇女從座而起。白佛言：「世尊！我等渴法，願佛世尊滿我所願。」</p>
<p>爾時，世尊即便微笑，種種色光從口中出，遍照十方上至梵世，還從頂入。</p>
<p>爾時，一切勇菩提薩埵從座而起，偏袒右肩右膝著地，白佛言：「世尊！以何因緣，如來現此希有之相？」</p>
<p>爾時，世尊告一切勇菩提薩埵：「於此會中一切眾生，當得阿耨多羅三藐三菩提，成就一切如來境界，是故佛笑。」</p>
<p>一切勇菩提薩埵白佛言：「世尊！何因緣故，此會眾生得阿耨多羅三藐三菩提？」</p>
<p>佛言：「善哉，善哉！一切勇！能問如來如是之義。一切勇！以願勝故。一切勇！乃往過去無數阿僧祇劫，有佛世尊號曰寶德如來、應供、正遍知、明行足、善逝、世間解、無上士、調御丈夫、天人師、佛、世尊。一切勇！爾時，我作摩納之子，此會眾生住佛智慧者，往昔之時悉在鹿中。我時發願：『如是諸鹿，我皆令住佛智慧中。』時鹿聞已尋皆發聲言：『願得如是。』一切勇！此會大眾因彼善根，當得阿耨多羅三藐三菩提。」</p>
<p>爾時，一切勇菩提薩埵摩訶薩埵白佛言：「世尊！若有眾生聞此法者壽命幾劫？」</p>
<p>佛言：「其人壽命滿八十劫。」</p>
<p>一切勇菩提薩埵白佛言：「世尊！劫以何量？」</p>
<p>佛言：「善男子！譬如大城縱廣十二由旬高三由旬，盛滿胡麻。有長壽人，過百歲已取一而去，如是城中胡麻悉盡劫猶不盡。一切勇！又如大山縱廣二十五由旬，高十二由旬。有長壽人，過一百歲以輕繒帛一往拂之，如是山盡劫猶不盡；是名劫量。」</p>
<p>時一切勇菩提薩埵摩訶薩埵白佛言：「世尊！一發誓願尚得如是福德之聚壽八十劫，何況於佛法中廣修諸行？」</p>
<p>「善男子！若有聞此法門者，所得壽命滿八十劫，何況書寫、讀誦之者。一切勇！若有人以淨信心讀誦此法門，福多於前，九十五劫自識宿命，六萬劫中為轉輪王。於現在世人所敬重，刀不能害、毒不能傷、<span class='corr'>妖</span>蠱不中，臨命終時，得見九十五億諸佛，安慰之言：『汝莫怖畏，汝在世時聞僧伽吒法門。』九十五億佛，各將其人至其世界。一切勇！況復有人得具足聞如是法門。」</p>
<p>爾時，一切勇菩提薩埵白佛言：「世尊！我當聽受如是法門，得何福德？」</p>
<p>佛告一切勇：「如恒河沙諸佛如來所有福德，聞是經者所得福德亦復如是。」</p>
<p>時一切勇菩提薩埵白佛言：「世尊！我聽此法心無疲厭。」</p>
<p>佛告一切勇：「善哉，善哉！汝能如是聞法無厭，我亦如是聞法無厭；況復凡夫心生厭想。一切勇！若有善男子，聞此法門生信心者，於千劫中不墮惡道，五<span class='corr'>千</span>劫中不墮畜生，萬二千劫不墮愚癡，萬八千劫不生邊地，二萬劫中生處端正，二萬五千劫常得出家，五萬劫中作正法王，六萬五千劫修行念死。一切勇！彼善男子、善女人，無少不善，惡魔不得其便，不入母胎。一切勇！聞此法門者，生生之處，九十五阿僧祇劫不墮惡道，於八萬劫常得聞持，十萬劫離於殺生，九萬九千劫離於妄語，一萬三千劫離於兩舌。一切勇！如是法門難值難聞。」</p>
<p>爾時一切勇菩提薩埵摩訶薩埵從座而起，偏袒右肩右膝著地，合掌白佛言：「世尊！謗此法者其罪多少？」</p>
<p>佛告一切勇：「其罪甚多。」</p>
<p>時一切勇菩提薩埵白佛言：「世尊！得幾數罪？」</p>
<p>佛告一切勇：「莫問此事。善男子！若有於十二恒河沙諸佛如來起於惡心，若有謗者，罪多於彼。一切勇！若於大乘起惱心者，如彼眾生被燒焦然。」</p>
<p>一切勇菩提薩埵白佛言：「世尊！如是眾生云何可救？」</p>
<p>佛告一切勇：「譬如有人刀斷其頭，使醫治之，塗以石蜜酥油諸藥，以用塗之。一切勇！於汝意云何？如是眾生還可活不？」</p>
<p>一切勇白佛：「不也。世尊！」</p>
<p>「一切勇！又如有人刀害不斷，若得良醫治之則差。彼人差已知其大苦，我今知已更不復作惡不善業。一切勇！若善男子，念布施時亦復如是；離一切惡，集諸善法諸善具足。譬如死屍，父母憂愁啼泣不能救護，凡夫之人亦復如是，不能自利、不能利他，無依父母。如是，如是！一切勇！彼諸眾生臨死之時無所依止。一切勇！無依眾生有二種。何等為二？一者、作不善業；二者、誹謗正法；如是二人臨死之時無依止處。」</p>
<p>時一切勇菩提薩埵白佛言：「世尊！彼謗法者生何道中？」</p>
<p>佛告一切勇：「謗法之人入大地獄，在大叫喚地獄一劫受苦，眾合地獄一劫受苦，燒然地獄一劫受苦，大燒然地獄一劫受苦，黑繩地獄一劫受苦，阿鼻地獄一劫受苦，毛竪地獄一劫受苦，睺睺地獄一劫受苦。一切勇！謗法眾生，於此八大地獄，滿足八劫受大苦惱。」</p>
<p>爾時一切勇菩提薩埵摩訶薩埵白佛言：「世尊！大苦，大苦！我不能聞。」</p>
<p>爾時世尊而說頌曰：</p>

<div class="lg regular" style="margin-left:1em;"><div class='lg-row'>「何故不能聞？　此語甚可怖！</div>
<div class='lg-row'>地獄為大苦，　眾生受苦痛。</div>
<div class='lg-row'>若造善業者，　則有樂果報；</div>
<div class='lg-row'>若造不善業，　則受於苦報。</div>
<div class='lg-row'>生則有死苦，　憂悲苦所縛；</div>
<div class='lg-row'>凡夫常受苦，　無有少樂時。</div>
<div class='lg-row'>智慧人為樂，　能憶念諸佛；</div>
<div class='lg-row'>信清淨大乘，　不墮於惡道。</div>
<div class='lg-row'>如是，一切勇！　本業得果報；</div>
<div class='lg-row'>作業時雖少，　得無邊果報。</div>
<div class='lg-row'>種子時雖少，　得無量果實；</div>
<div class='lg-row'>植種佛福田，　能生果實處。</div>
<div class='lg-row'>智者得安樂，　樂於諸佛法；</div>
<div class='lg-row'>遠離於惡道，　修行諸善法。</div>
<div class='lg-row'>若以一毫物，　用布施諸佛；</div>
<div class='lg-row'>八十千劫中，　巨富具財寶。</div>
<div class='lg-row'>隨所受生處，　常念行布施；</div>
<div class='lg-row'>如是，一切勇！　施佛得福深。」</div>
</div><p>爾時，一切勇菩提薩埵摩訶薩埵白佛陀言：「世尊！云何修佛智慧？云何聞此法門增長善根？」</p>
<p>佛告一切勇菩提薩埵：「若有人供養六十二億恒河沙諸佛，施諸樂具；若復聞此法門者，所得福德與前正等。」</p>
<p>一切勇菩提薩埵白佛言：「世尊！云何善根滿足？」</p>
<p>爾時，世尊告一切勇菩提薩埵摩訶薩埵言：「功德如佛者當知滿足。」</p>
<p>一切勇白佛言：「世尊！何人功德與如來等？」</p>
<p>佛告一切勇菩提薩埵：「善男子！法師善根與如來等。」</p>
<p>一切勇菩提薩埵言：「世尊！何等是法師？」</p>
<p>佛告一切勇菩提薩埵：「流通此法門者，名為法師。」</p>
<p>一切勇菩提薩埵白佛言：「世尊！聞此法門得何等福？書寫、讀誦此法門者，得幾所福？」</p>
<p>佛告一切勇菩提薩埵言：「善男子！於十方面，一一方各十二恒河沙諸佛如來，一一如來住世說法滿十二劫。若有善男子說此法門，功德與上諸如來等。若有善男子書寫此經，四十八恒河沙諸佛如來說其功德不能令盡；況復書寫、讀誦、受持。」</p>
<p>時一切勇菩提薩埵問佛言：「世尊！若讀誦者得幾所福？」</p>
<p>爾時世尊說頌答曰：</p>

<div class="lg regular" style="margin-left:1em;"><div class='lg-row'>「讀誦四句偈，　得此最勝福；</div>
<div class='lg-row'>如八十四恒，　諸佛所說法。</div>
<div class='lg-row'>讀誦此法門，　得如是福德；</div>
<div class='lg-row'>如是諸功德，　言說不能盡。</div>
<div class='lg-row'>十八億諸佛，　住世滿一劫；</div>
<div class='lg-row'>十方一切佛，　常讚大乘法。</div>
<div class='lg-row'>善說此法門，　而無有窮盡；</div>
<div class='lg-row'>諸佛難值遇，　此法亦如是。」</div>
</div><p>爾時，八十四億天子至於佛所，合掌頂禮白佛言：「善哉！世尊！如是法藏願住閻浮提。」</p>
<p>爾時，復有十八千億尼揵子，來詣佛所白佛言：「勝也！沙門瞿曇！」</p>
<p>佛告尼揵：「如來常勝；汝等住顛倒，云何見汝等勝？汝無勝也！汝等善聽！今為利益汝等，為汝等說。」</p>

<div class="lg regular" style="margin-left:1em;"><div class='lg-row'>「凡夫無慧樂，　何處得有勝？</div>
<div class='lg-row'>不知於正道，　云何得有勝？</div>
<div class='lg-row'>我視眾生道，　以甚深佛眼。」</div>
</div><p>爾時，尼揵子於世尊所心生瞋恚。爾時，帝釋捉金剛杵，以手摩之用擬尼犍。時十八千億諸尼犍子，惶怖苦惱悲泣啼哭；如來隱形令其不見。爾時，諸尼揵子不見如來，悲泣頌曰：</p>

<div class="lg regular" style="margin-left:1em;"><div class='lg-row'>「父母及兄弟，　無能救濟者。</div>
<div class='lg-row'>見曠野大澤，　空無人行路；</div>
<div class='lg-row'>彼處不見水，　亦不見樹陰，</div>
<div class='lg-row'>亦不見人眾，　無伴獨受苦；</div>
<div class='lg-row'>彼受諸苦惱，　由不見如來。」</div>
</div><p>時諸尼犍從座而起，右膝著地出大聲言：「如來哀愍願見救濟，我等歸依佛。」</p>
<p>爾時，世尊即時微笑，告一切勇菩提薩埵摩訶薩埵言：「善男子！汝往外道尼犍子所，為其說法。」</p>
<p>爾時，一切勇菩提薩埵摩訶薩埵白佛言：「世尊！譬如須彌山王，小山無能出者。如是，世尊！於如來前我不能說。」</p>
<p>爾時世尊告一切勇菩提薩埵摩訶薩埵：「善男子！莫作是說，如來有多方便。一切勇！汝往觀十方一切世界，如來在何處？住於何處所，敷如來座？一切勇！於尼犍所，我亦當自說法。」</p>
<p>一切勇白佛言：「世尊！乘何神力？為以自神力去，以佛神力去也？」</p>
<p>佛告一切勇：「汝以自神力去，還時以佛神力而來。」</p>
<p>爾時，一切勇菩提薩埵摩訶薩埵從座而起，偏袒右肩為佛作禮，即沒不現。</p>
<p>爾時，世尊為尼犍說法：「生苦生惱，人生多怖。生有病苦，病有老苦，老有死苦；復有王難、賊難、水難、火難、毒難、自作業難。」</p>
<p>時諸外道心懷恐怖，白佛言：「世尊！我等於今更不忍生。」</p>
<p>爾時世尊說此法時，十八千億諸外道等得離塵垢，發阿耨多羅三藐三菩提心。自身十八千億，住於十地大菩提薩埵，現菩提薩埵種種神力，或作象形、馬形、師子、虎形、金翅鳥形，或作須彌山形，或作老形，或作獼猴，或作華臺結加趺坐。十千億菩提薩埵在其南面作，九千億菩提薩埵在其北面，皆作如是神通變化。如來常在三昧，以方便力故為眾生說法。</p>
<p>爾時，如來知一切勇菩提薩埵自用神力去已，七日至華上世界。時一切勇菩提薩埵，以佛神力屈伸臂頃來至佛所，到已右繞三匝，發清淨心合掌禮佛，白佛言：「世尊！我以一神力，至十方諸佛世界，見九十九千億諸佛世界。第二神力，見百千億諸佛世界。至第七日到華上世界，亦至不動如來世界。世尊！我至彼國，見九十二千億諸佛說法。又見八十億千世界，八十億千諸佛，即日成阿耨多羅三藐三菩提，我悉供養復過而去。世尊！我即日至三十九億百千佛國，見三十九億百千菩提薩埵出家，得阿耨多羅三藐三菩提。世尊！我悉恭敬禮拜，右繞三匝復過而去。世尊！又於六十億世界，見六十億佛，我悉供養恭敬禮拜而去。世尊！我見百億世界，百億如來入般涅槃，我亦供養恭敬禮拜復過而去。世尊！我見六十五億世界，諸佛正法滅盡，我心燋惱而懷悲泣；見天、龍、夜叉憂惱啼哭如箭入心。世尊！彼佛世界劫火所燒，大海須彌悉皆燒盡無有遺餘，我亦供養復過而去；乃到花上世界。世尊！我到彼世界，見敷百千億座。世尊！見彼南面敷百千億座，東、西、北方及以上、下，各敷百千億高座。世尊！彼一一座七寶成就，一一座上有一如來，結加趺坐為眾說法。世尊！我既見已生希有心，問彼世尊：『此世界者名為何等？』彼佛如來即告我言：『此世界者名曰花上。』世尊！我禮彼佛，問其佛言：『如來世尊名號何等？』彼佛答我：『號蓮花藏，於此世界常作佛事。』我復問言：『此世界中無量如來，何者是蓮花藏如來之身？』彼世尊曰：『我當示汝蓮花藏佛。』爾時諸佛悉隱不現，唯見一佛；其餘座上悉是菩薩。我時禮佛，時有一座從地踊出，我於此座結加趺坐；時我坐已，有無量座忽然而出空無人坐。我問彼佛：『此座何故空無人坐？』時佛世尊而告我言：『善男子！不種善根眾生，不得在於此會之中。』世尊！我時問彼如來言：『世尊！作何善根得在此會？』時佛告言：『諦聽！善男子！得聞僧伽吒法門者，以是善根得在此會；何況書寫、讀誦。一切勇！汝聞僧伽吒法門故，得在此會；無善根人則不能得見此佛國。』爾時，一切勇菩提薩埵摩訶薩埵白彼佛言：『世尊！得聞此法門者得何福德？』爾時，蓮花藏如來即便微笑。世尊！我時作禮，問彼佛言：『佛何故笑現希有相？』時蓮花藏如來告一切勇：『善男子！一切勇菩提薩埵得大勢力，譬如轉輪聖王主四天下，於四天下種滿胡麻。善男子！如彼胡麻其數多不？』一切勇菩提薩埵白世尊言：『甚多。世尊！甚多。善逝！』佛告一切勇：『有人聚彼胡麻以作一聚，一切勇！有人能數知其數不？』一切勇菩提薩埵白彼世尊：『不可數也！善逝世尊！』時蓮華藏如來告一切勇菩提薩埵：『善男子！若胡麻等數諸佛如來，說聞經功德不能令盡；何況書寫、讀誦！』」</p>
<p>一切勇菩提薩埵白佛言：「世尊！書寫得何等福？」</p>
<p>佛告一切勇：「善男子！譬如三千大千世界，一切沙塵、樹葉、草木，以如此等數轉輪王，如是輪王寧可數不？」</p>
<p>一切勇菩提薩埵白佛言：「世尊！不可數也！善逝世尊。」</p>
<p>佛告一切勇：「善男子！聽此法者，如是一切諸轉輪王，所有福德不及此福。於此法門書一字者，功德勝彼一切輪王所有福德。如是，善男子！此法門者攝於一切大乘正法，不得以輪王福德為喻。如是，一切勇！此法門功德非譬喻說，如此法門能示法藏，滅諸煩惱，然大法炬，降諸惡魔，照明一切菩提薩埵之舍，說一切法。」</p>
<p>爾時，一切勇菩提薩埵摩訶薩埵白佛言：「世尊！行梵行者甚為希有。何以故？世尊！如來行難得。」</p>
<p>佛告一切勇：「如是，善男子！梵行難得。若行梵行，若晝、若夜常見如來。若見如來則見佛國，若見佛國則見法藏。臨命終時其心不怖，不受胎生無復憂惱，不為愛河之所漂沒。」</p>
<p>爾時，世尊復告一切勇菩提薩埵摩訶薩埵：「善男子！如來出世難可值遇。」</p>
<p>一切勇言：「如是。世尊！如是。善逝！如來出世難得值遇。」</p>
<p>佛告一切勇菩提薩埵摩訶薩埵言：「此法難值亦復如是。一切勇！若有得聞如是法門經於耳者，八十劫中自識宿命，六十千劫作轉輪王，八千劫中作天帝釋，二十五千劫作淨居天，三十八千劫作大梵天，九十九千劫不墮惡道，百千劫中不墮餓鬼，二十八千劫不墮畜生，十三億百千劫不墮阿修羅中、刀劍不傷，二十五千劫不生愚癡中，七千劫中具足智慧，九千劫中生處端正、具足善色如如來身，十五千劫不作女人，十六千劫身無病惱，三十五千劫常具天眼，十九千劫不生龍中，六千劫中無瞋恚心，七千劫中不生貧賤家，八十千劫主二天下，極最貧窮受如是樂，十二千劫不生盲冥，十三千劫不生聾中，十一千劫修行忍辱，臨命終時識行將滅，不起倒想，不生瞋恚；見東方恒河沙等諸佛如來，面見南方二十億佛，面見西方二十五恒河沙諸佛如來，面見北方八十恒河沙等諸佛如來，面見上方九十億恒河沙諸佛世尊，面見下方百億恒河沙等諸佛世尊。善男子！彼諸世尊安慰其人：『善男子！汝莫恐怖，汝已聽受僧伽吒法門。善男子！汝見如是恒河沙等百千億佛世尊不？』『唯然已見。』世尊告曰：『此諸如來故來見汝。』是善男子問言：『我作何善諸佛見我？』諸佛告言：『善男子！汝在人中曾聞僧伽吒法門，是故諸佛故來見汝。』是善男子白佛言：『世尊！我曾少聞得如是福，況復具足受持是經。』彼佛告言：『善男子！莫作是說。聞四句偈所有功德，我今說之。善男子！譬如十三恒河沙諸佛如來所有福德，聞此法門福德勝彼。若有供養十三恒河沙諸佛如來，若有於此法門聞一四句偈，此福德勝彼；況具足聞。』」</p>
<p>佛復告一切勇菩提薩埵言：「善男子！若三千大千世界滿中胡麻，以此胡麻數轉輪王，若有人布施如是轉輪王，不如布施一須陀洹。若施三千世界一切須陀洹所得福德，不如施一斯陀含。若施三千世界諸斯陀含，不如施一阿那含。若施三千世界諸阿那含，不如布施一阿羅漢。若施三千世界諸阿羅漢所得福德，不如布施一辟支佛。若施三千世界諸辟支佛所得福德，不如施一菩提薩埵。若施三千大千世界菩提薩埵，不如於一如來所起清淨心。若於三千大千世界諸如來所生清淨心，不如凡夫聞此法門，功德勝彼；何況書寫、讀誦、受持。一切勇！況復有人以清淨心憶念此經。一切勇！於意云何？頗有凡人能度大海不？」</p>
<p>一切勇言：「不也。世尊！」</p>
<p>佛告一切勇：「於意云何？頗有凡夫以手一撮能竭海不？」</p>
<p>一切勇言：「不也。世尊！」</p>
<p>佛告一切勇：「樂小法者亦復如是，不能聽受如是法門。一切勇！若不曾見十八億恒河沙諸佛如來，不能書寫如是法門。若不曾見九十億恒河沙諸如來者，不能聞此法門。若人曾見百千億如來者，聞此法門不生誹謗。一切勇！若有曾見百千億恒河沙如來，聞此法門能生淨信，起如實想不生誹謗。一切勇！聽！若有書此法門一四句偈，彼過九十五億千世界，如阿彌陀國，彼人佛土亦復如是。一切勇！彼諸眾生壽命八萬四千劫。一切勇！若菩提薩埵摩訶薩埵，於此法門聞四句偈，諸眾生設使造五逆罪，教人隨喜，若能聽受一四句偈，所有罪業能令除滅。」</p>
<p>爾時，世尊復告一切勇菩提薩埵摩訶薩埵言：「往昔有人破塔、壞僧，動菩提薩埵三昧，壞滅佛法，殺害父母，作已生悔：『我失今世、後世之樂，當於惡道一劫受苦。』生大愁憂受大苦惱。一切勇！如是之人一切世人所共惡賤，作如是言：『此人失於世間、出世間法。』此眾生於無量劫猶如焦樹不能復生，譬如畫堂不以焦柱而作莊嚴。此人亦爾，今世、後世所生之處，人皆輕賤、打罵、毀辱、不施飲食。彼受飢渴、打罵苦惱，自憶念言：『我造逆罪，破塔壞僧。』作是思惟：『我向何處？誰能救我？』作如是念：『我當入山自滅其身，無人救我。』爾時彼人而說偈言：</p>

<div class="lg regular" style="margin-left:2em;"><div class='lg-row'>「『我造不善業，　猶如燋木柱；</div>
<div class='lg-row'>今世不莊嚴，　他世亦如是。</div>
<div class='lg-row'>室內不莊嚴，　在外亦如是；</div>
<div class='lg-row'>惡因造惡業，　因之入惡道。</div>
<div class='lg-row'>後世受苦痛，　不知住何處？</div>
<div class='lg-row'>諸天悉聞我，　悲泣啼哭聲；</div>
<div class='lg-row'>無有救護者，　必入於地獄。</div>
<div class='lg-row'>自作不善業，　自受苦痛受；</div>
<div class='lg-row'>我無歸依處，　必受苦痛受。</div>
<div class='lg-row'>殺父母壞塔，　我作五逆業；</div>
<div class='lg-row'>我登高山頂，　自墜令碎滅。』</div>
<div class='lg-row'>時諸天告言：　『莫去愚癡人，</div>
<div class='lg-row'>莫作不善業，　汝作多不善，</div>
<div class='lg-row'>作已今悔過，　殺害自身命，</div>
<div class='lg-row'>必受地獄苦。』　尋即墮於地，</div>
<div class='lg-row'>如被憂箭射。　不以此精進，</div>
<div class='lg-row'>而得成佛道，　不得菩薩道，</div>
<div class='lg-row'>不得聲聞果，　更起餘精進。</div>
<div class='lg-row'>汝詣仙聖山，　往見大聖主，</div>
<div class='lg-row'>頭面禮彼仙：　『願救苦眾生；</div>
<div class='lg-row'>善作利益我，　驚怖不安隱。』</div>
<div class='lg-row'>仙人聞告言：　『汝坐暫時聽，</div>
<div class='lg-row'>驚怖苦不安，　當悔眾惡業。』</div>
</div><p>「仙人告言：『我為施汝食，汝可食之。愁憂、苦惱、飢渴、恐怖世間無歸，我施汝食，汝當食之，然後我當為汝說法，令汝罪業悉得消滅。』彼食訖已須臾澡手，繞仙人已前面[跳-兆+互]跪。仙人問言：『汝說作惡業。』答仙人言：『我殺母、殺父、破塔，亂菩提薩埵三昧，壞滅佛法。』爾時仙人告彼言：『汝作不善造斯惡業，自作教人諸不善業，汝當懺悔。』爾時彼人心驚惶怖悲泣而言：『誰救護我？我作惡業必受苦報。』</p>
<p>「爾時彼人長跪合掌而作是言：『我作惡業自作教人，莫使我得不善之報，勿使受苦，願大仙人當見救濟。我為仙人常作僮僕，所作不善願令消滅。』爾時仙人慰喻彼人：『汝莫惶怖。吾當救汝令汝輕報，汝今現前聽法。汝曾聞僧伽吒法門不？』白仙人言：『我未曾聞。』仙人言：『火燒之人誰能為其說法？唯大悲者乃能說耳！』</p>

<p class='juan'>僧伽吒經卷第一</p></div>
</div><!-- end of div[@id='body'] -->
</body></html>