<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>梵天擇地法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 910
<p class='juan'><a id='mulu1' />梵天擇地法</p>
<div class='div-jing'><p>謹案《大梵天王內祕密經》云：如來因地時，五百萬生中作持呪仙人，每遊歷諸山隱居淨室，常感諸梵天而來侍衛，亦有天龍八部而來現身，雖有善相仍被魔惱，法事不成，或為誦呪依不梵回；或為姥陀法行；或為曼荼羅不得其地，以此法多不成。今案經有四十二種擇地法堪作曼荼羅，使持呪者如意法成，不得此法者徒消日月。</p>
<p>第一：入山石窟中深，四面有石中心有土，如人掃地處，此是聖人成道之處。地中心有異花出，其地第一，此作壇持呪定得感諸如來。應持戒比丘得此地法，非持戒不得於此地，慎之。</p>
<p>第二：深山有大蟲及師子猛獸坐處，其地無草生處，必是聖人坐處。諸獸並是護塔之神，此地作壇，法事立成。貧道開黃五年入廣州，深山有此地，准前法受持，乃有一人，身作金色著白衣，大神身長三丈已來，貧道驚怕，其人報云：「吾是大佛頂之神，今見汝坐福地，感吾身現，來受汝法」。</p>
<p>第三：入山高頂上，見有大石其清如磨處，見人影現，此石聖人吉祥之石。取白茅為席，坐西北角誦呪作法，剋成就，非持戒比丘不得坐。</p>
<p>第四：山中四面有草木樹林，中心無物淨如人掃地，作壇必成就。</p>
<p>第五：山中見有五色石，青黃赤白黑各在本方，此是聖人學道處。此地必是勝，作壇四天王自至。</p>
<p>第六：入山中見蛇頭上有角盤石，蛇臥處無草，見人來即起去，此作壇最妙。</p>
<p>第七：山中見有白鹿臥在地，四面一丈已來無草木，此地亦堪作壇。</p>
<p>第八：山中見有白鹿臥處，四面無草木，見此相貌並是作壇之地。</p>
<p>第九：山中有人身長一丈餘，著黑色衣，面有四目，坐於石上，其石上清明見人面像，比丘上必成。</p>
<p>第十：山中有白頭老翁，眉鬢皆白，目送其行處，地皆不生草木，此地堪作壇，有草木不堪。</p>
<p>第十一：山中見有石，或土裏有五色雲出，非陰雨時見，此處必是聖人坐處，作壇妙。</p>
<p>第十二：山中有石室，內師子及猛獸居，無草木生者，此地堪作壇。</p>
<p>第十三：山中有平處無草，其地有人脚跡一尺已來，堪作壇。</p>
<p>第十四：入山谷，見有草在地生，每似人坐上，其草頭低屈者，其堪。</p>
<p>第十五：入山頂上及平下，見異花出於四面，中心可有八尺已來空地，其處妙。</p>
<p>第十六：山中見有花出處，但是聖人坐處，無間春夏秋冬皆有異花出現，但有出華異於眾花，其地妙。</p>
<p>第十七：山中持呪，見地上有白光出，四面無草，此地妙。</p>
<p>第十八：山中非時見有香氣，地亦似有煙出，此地妙。</p>
<p>第十九：山中有五色光，從地出或從石出，視其處，出處妙。</p>
<p>第二十：山中見有孔雀鳥或諸鳥，䘖草及雜花來投著，其地堪，是聖人所出處，妙。</p>
<p>第二十一：山中有五色土處，至明日平旦，看五色光出，此地堪。</p>
<p>第二十二：山中見有白鶴四箇，對坐處無草，此是結壇地。</p>
<p>第二十三：山中見雙樹相對，中間有狀如人形，其地堪。</p>
<p>第二十四：山中見黃牛或白牛在地臥，其地無草生似人掃處，其地堪。</p>
<p>第二十五：山中有石打作鐘聲，其處堪。</p>
<p>第二十六：山見有窟，中相若喚無響者妙，即有響者非。</p>
<p>第二十七：山中有寺觀，其地平旦，日未出時看五色光者，堪。</p>
<p>第二十八：山中見有神人著天衣，當所出處，堪。</p>
<p>第二十九：山中有土，如蟻子聚高五尺以來，其堪。</p>
<p>第三十：山中見石或土如龍形狀，或地上似如畫處，堪。</p>
<p>第三十一：山中見有仙人或帶角之人獸，視其所出之地，堪。</p>
<p>第三十二：非時非處，見有光忽然出，或有犯其火；或有香烟，此是羅漢得道之地，堪。</p>
<p>第三十三：若入寺舍，及在俗人家作壇，百倍千倍不及山中，欲救眾生終須擇地。寺上伽藍穿地深二尺，其內得骨者必不堪，得瓦石者仍埋七寶於地內，然始得用。</p>
<p>第三十四：穿地深三尺得少許異物或寶，即名上地，堪。</p>
<p>第三十五：穿地深二尺，地內無物者作壇，其地內所取之土，淨擇去，和香末實築。</p>
<p>第三十六：地內不曾有人居止眠臥處，此地堪。</p>
<p>第三十七：地內未曾安窟窖竈及雞犬臥處，堪。</p>
<p>第三十八：五更看地內氣候，有黑光不堪；自外光出者，堪。</p>
<p>第三十九：若在俗家作壇，多不如法致有損傷，呪師、彼此皆無利益，直須結界不須作壇，貧道驗之曾有損失。</p>
<p>第四十：若是須結壇，令病人清淨，每日澡浴著新淨衣，別在一室內坐，呪師依前擇地作壇，專心稱名為誦法，病人不令壇內得見。若將病人於壇內，並損呪師。</p>
<p>第四十一：若是轉持戒比丘誦呪作壇，百千勝於俗人；若擇地得一作壇之後，其地劫災起時，其地不壞。</p>
<p>第四十二：若作水壇不須作蕳，擇得上勝地，若不得其地終無成益。</p>
</div>
<p class='juan'>梵天擇地法終</p>
<div class='div-w'><p>靈雲雲校本云：貞享四年二月廿日一校了。</p>
<p>　　　　　　　　　　　淨嚴<span class='note-inline'>(四十九載)</span></p>
</div>
</div><!-- end of div[@id='body'] -->
</body></html>