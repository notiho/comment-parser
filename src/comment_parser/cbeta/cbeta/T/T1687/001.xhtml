<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>事師法五十頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1687
<p class='juan'><a id='mulu1' />事師法五十頌<span class='note-inline'>(馬鳴菩薩集)</span></p><p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p>
<div class='div-jing'>
<div class="lg regular"><div class='lg-row'>依諸經律祕密教，　略出承事師儀軌，</div>
<div class='lg-row'>聞已愛樂發淨心，　當獲如來金剛智。</div>
<div class='lg-row'>若於灌頂師，　三時伸禮奉，</div>
<div class='lg-row'>則為已供養，　十方諸如來。</div>
<div class='lg-row'>起最上恭敬，　合掌以持花，</div>
<div class='lg-row'>散彼曼挐羅，　頭面接足禮。</div>
<div class='lg-row'>彼師或在家，　及新受具戒，</div>
<div class='lg-row'>置經像於前，　則息諸疑謗。</div>
<div class='lg-row'>若出家弟子，　常淨心承事，</div>
<div class='lg-row'>已坐當起迎，　唯除於致禮。</div>
<div class='lg-row'>彼師及弟子，　當互審其器，</div>
<div class='lg-row'>若不先觀察，　同得越法罪。</div>
<div class='lg-row'>若忿恚無慈，　貪愛多散亂，</div>
<div class='lg-row'>慠易恃種族，　以惠當揀擇。</div>
<div class='lg-row'>具戒忍悲智，　尊重無諂曲，</div>
<div class='lg-row'>了祕密儀範，　博閑諸論議，</div>
<div class='lg-row'>善達真言相，　曼挐羅事業，</div>
<div class='lg-row'>契證十真如，　諸根悉清淨。</div>
<div class='lg-row'>若彼求法者，　於師生輕毀，</div>
<div class='lg-row'>則謗諸如來，　常得諸苦惱。</div>
<div class='lg-row'>由增上愚癡，　而獲於現報，</div>
<div class='lg-row'>為惡曜執持，　重病相纏縛，</div>
<div class='lg-row'>王法所逼切，　及毒蛇傷螫，</div>
<div class='lg-row'>冤賊水火難，　非人得其便，</div>
<div class='lg-row'>彼頻那夜迦，　常作諸障礙，</div>
<div class='lg-row'>從此而命終，　即墮於惡趣。</div>
<div class='lg-row'>勿令阿闍黎，　少分生煩惱，</div>
<div class='lg-row'>無智相違背，　定入阿鼻獄，</div>
<div class='lg-row'>受種種極苦，　說之深可怖。</div>
<div class='lg-row'>由謗阿闍黎，　於中常止住，</div>
<div class='lg-row'>彼阿闍黎者，　弘持正法藏，</div>
<div class='lg-row'>是故當一心，　輒莫生輕毀。</div>
<div class='lg-row'>常於阿闍黎，　承事而供養，</div>
<div class='lg-row'>發生尊重心，　則蠲除障惱。</div>
<div class='lg-row'>又復於師所，　樂行於喜捨，</div>
<div class='lg-row'>不希於己身，　何況於財物。</div>
<div class='lg-row'>於無量億劫，　勇猛勤修習，</div>
<div class='lg-row'>今始證菩提，　斯極為希有。</div>
<div class='lg-row'>善護其深誓，　供養諸如來，</div>
<div class='lg-row'>恭敬阿闍黎，　等同一切佛。</div>
<div class='lg-row'>若於己所有，　最上諸珍玩，</div>
<div class='lg-row'>求無盡菩提，　誠心而奉獻。</div>
<div class='lg-row'>施佛阿闍黎，　念念常增長，</div>
<div class='lg-row'>是最勝福田，　速得菩提果。</div>
<div class='lg-row'>如是求法者，　具戒忍功德，</div>
<div class='lg-row'>不虛誑於師，　當獲金剛智。</div>
<div class='lg-row'>若足踏師影，　獲罪如破塔，</div>
<div class='lg-row'>於床坐資具，　騎驀罪過<span class='corr'>是</span>。</div>
<div class='lg-row'>若師所教誨，　歡喜當聽受，</div>
<div class='lg-row'>自己或不能，　則善言啟白。</div>
<div class='lg-row'>由依止師故，　所作皆成就，</div>
<div class='lg-row'>現樂及生天，　何敢違其命！</div>
<div class='lg-row'>守護師財物，　猶若己身命，</div>
<div class='lg-row'>於彼執侍人，　如親常敬奉。</div>
<div class='lg-row'>不應於師前，　覆頂及乘御，</div>
<div class='lg-row'>翹足手扠腰，　安然而坐臥。</div>
<div class='lg-row'>或事緣令坐，　勿舒於雙足，</div>
<div class='lg-row'>常具諸威儀，　師起速當起。</div>
<div class='lg-row'>若於經行處，　不應隨舉步，</div>
<div class='lg-row'>端謹立於傍，　無棄於涕涶。</div>
<div class='lg-row'>亦勿於師前，　私竊而言說，</div>
<div class='lg-row'>及隣近語笑，　謌舞作唱等。</div>
<div class='lg-row'>或令坐或起，　各安徐禮敬，</div>
<div class='lg-row'>若於險路中，　白已作前導。</div>
<div class='lg-row'>又不應於前，　身現疲勞相，</div>
<div class='lg-row'>屈指節作聲，　倚柱及牆壁。</div>
<div class='lg-row'>或浣衣濯足，　及澡浴等事，</div>
<div class='lg-row'>先白師令知，　所作無令見。</div>
<div class='lg-row'>又復於師名，　不應輒稱舉，</div>
<div class='lg-row'>設有固問者，　當示之一字。</div>
<div class='lg-row'>師或令幹集，　當伺其遣使，</div>
<div class='lg-row'>於彼所作事，　憶持常不忘。</div>
<div class='lg-row'>或笑嗽伸呿，　則以手遮口，</div>
<div class='lg-row'>若有事啟聞，　當曲躬軟語。</div>
<div class='lg-row'>若在家女人，　淨心來聽法，</div>
<div class='lg-row'>合掌具威儀，　專視於師面。</div>
<div class='lg-row'>聞已當奉持，　捨離於憍慢，</div>
<div class='lg-row'>常如初適嫁，　低顏其慚赧。</div>
<div class='lg-row'>於彼嚴身具，　無復生愛樂，</div>
<div class='lg-row'>與善非相應，　皆思惟遠離。</div>
<div class='lg-row'>常慕於師德，　不應窺小過，</div>
<div class='lg-row'>隨順獲成就，　求過當自損。</div>
<div class='lg-row'>說法度弟子，　曼拏羅護摩，</div>
<div class='lg-row'>城邑同師居，　無旨不應作。</div>
<div class='lg-row'>或說法所得，　淨施諸財物，</div>
<div class='lg-row'>悉以奉其師，　隨得而可用。</div>
<div class='lg-row'>同學及法裔，　不應為弟子，</div>
<div class='lg-row'>亦不於師前，　受承事禮敬。</div>
<div class='lg-row'>若以物上師，　二手持奉獻，</div>
<div class='lg-row'>師或有所施，　常恭敬頂受。</div>
<div class='lg-row'>自專修正行，　常憶持不忘，</div>
<div class='lg-row'>他或非律儀，　愛語相教示。</div>
<div class='lg-row'>若師所教勅，　或病緣不作，</div>
<div class='lg-row'>當作禮咨陳，　斯則無其咎。</div>
<div class='lg-row'>常令師歡喜，　離諸煩惱事，</div>
<div class='lg-row'>當勤而行之，　恐繁故不述。</div>
<div class='lg-row'>彼金剛如來，　親如是宣說，</div>
<div class='lg-row'>及餘教所明，　依師獲成就。</div>
<div class='lg-row'>若弟子清淨，　能歸依三寶，</div>
<div class='lg-row'>設使命將終，　亦為宣法要，</div>
<div class='lg-row'>及授祕密教，　令作正法器；</div>
<div class='lg-row'>若現相誦持，　當獲根本罪。</div>
<div class='lg-row'>若能隨順師行學，　則成一切諸功德，</div>
<div class='lg-row'>以我所集斯善因，　願與眾生速成佛。</div>
</div>
<p class='juan'>事師法五十頌</p></div>
</div><!-- end of div[@id='body'] -->
</body></html>