<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景德傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'><div class='other'>
<div class='div-other'>
<p class='juan'><a id='mulu274' />景德傳燈錄卷第十一</p><a id='mulu275' />
<ul class="">
<p class="h6">懷讓禪師第四世上八十九人</p>
<li>潭州溈山靈祐禪師法嗣四十三人
<ul class="">
<li>袁州仰山慧寂禪師</li>

<li>鄧州香嚴寺智閑禪師</li>

<li>襄州延慶法端禪師<span class="note-inline">(十二卷又收在香嚴下何也)</span></li>

<li>杭州徑山洪諲禪師</li>

<li>福州靈雲志勤禪師</li>

<li>益州應天和尚</li>

<li>福州九峯慈慧禪師</li>

<li>京兆米和尚</li>

<li>晉州霍山和尚</li>

<li>襄州王敬初常侍<span class="note-inline">(已上十一人見錄)</span></li>

<li>福州雙峯和尚</li>

<li>長延圓鑑禪師</li>

<li>志和禪師</li>

<li>洪州西山道方禪師</li>

<li>溈山如真禪師</li>

<li>并州元順禪師</li>

<li>興元府崇皓禪師</li>

<li>鄂州全諗禪師</li>

<li>嵩山神劍禪師</li>

<li>許州弘進禪師</li>

<li>餘杭文立禪師</li>

<li>越州光相禪師</li>

<li>蘇州文約禪師</li>

<li>上元智滿禪師</li>

<li>金州法朗禪師</li>

<li>鄂州黃鶴山超達大師</li>

<li>白鹿從約禪師</li>

<li>西堂復禪師</li>

<li>溫州靈空禪師</li>

<li>大溈簡禪師</li>

<li>荊南智朗禪師</li>

<li>溈山普潤禪師</li>

<li>溈山法真禪師</li>

<li>黑山和尚</li>

<li>滁州定山神英禪師</li>

<li>霜山和尚</li>

<li>南源和尚</li>

<li>溈山冲逸禪師</li>

<li>溈山彥禪師</li>

<li>蘄州三角山法遇禪師</li>

<li>鄧州志詮禪師</li>

<li>荊州弘珪禪師</li>

<li>巖背道曠禪師<span class="note-inline">(已上三十三人無機緣語句不錄)</span></li>
</ul></li>

<li>福州大安禪師法嗣一十人
<ul class="">
<li>益州大隨法真禪師</li>

<li>韶州靈樹如敏禪師</li>

<li>福州壽山師解禪師</li>

<li>饒州嶢山和尚</li>

<li>泉州莆田崇福慧日大師</li>

<li>台州浮江和尚</li>

<li>潞州淥水和尚</li>

<li>廣州文殊院圓禪師<span class="note-inline">(已上八人見錄)</span></li>

<li>溫州靈陽禪師</li>

<li>洪州紙衣和尚<span class="note-inline">(已上二人無機緣語句不錄)</span></li>
</ul></li>

<li>杭州徑山鑒宗大師法嗣三人
<ul class="">
<li>明州天童山咸啟禪師</li>

<li>背山行真禪師</li>

<li>杭州大慈山行滿禪師<span class="note-inline">(已上三人無機緣語句不錄)</span></li>
</ul></li>

<li>趙州東院從諗禪師法嗣一十三人
<ul class="">
<li>洪州新興嚴陽尊者</li>

<li>揚州光孝院慧覺禪師</li>

<li>隴州國清院奉禪師</li>

<li>婺州木陳從朗禪師</li>

<li>婺州新建禪師</li>

<li>杭州多福和尚</li>

<li>益州西睦和尚<span class="note-inline">(已上七人見錄)</span></li>

<li>潭州麻谷山和尚</li>

<li>觀音院定鄂禪師</li>

<li>宣州茗萍山和尚</li>

<li>太原免道者</li>

<li>幽州燕王</li>

<li>鎮州趙王<span class="note-inline">(已上六人無機緣語句不錄)</span></li>
</ul></li>

<li>衢州子湖巖利蹤禪師法嗣四人
<ul class="">
<li>台州勝光和尚</li>

<li>漳州浮石和尚</li>

<li>紫桐和尚</li>

<li>日容和尚<span class="note-inline">(已上四人見錄)</span></li>
</ul></li>

<li>吉州孝義性空禪師法嗣一人
<ul class="">
<li>卭州壽興院守閑禪師<span class="note-inline">(一人無機緣語句不錄)</span></li>
</ul></li>

<li>鄂州茱萸和尚法嗣一人
<ul class="">
<li>石梯和尚<span class="note-inline">(一人見錄)</span></li>
</ul></li>

<li>天龍和尚法嗣二人
<ul class="">
<li>婺州金華山俱胝和尚<span class="note-inline">(一人見錄)</span></li>

<li>新羅國彥忠禪師<span class="note-inline">(一人無機緣語句不錄)</span></li>
</ul></li>

<li>長沙景岑禪師法嗣二人
<ul class="">
<li>明州雪竇山常通禪師<span class="note-inline">(一人見錄)</span></li>

<li>婺州金華山嚴靈禪師<span class="note-inline">(一人無機緣語句不錄)</span></li>
</ul></li>

<li>襄州關南道常禪師法嗣二人
<ul class="">
<li>關南道吾和尚</li>

<li>漳州羅漢和尚<span class="note-inline">(已上二人見錄)</span></li>
</ul></li>

<li>白馬曇照禪師法嗣一人
<ul class="">
<li>晉州霍山無名禪師<span class="note-inline">(一人無機緣語句不錄)</span></li>
</ul></li>

<li>新羅大證禪師法嗣二人
<ul class="">
<li>文聖大王</li>

<li>憲安大王<span class="note-inline">(已上二人無機緣語句不錄)</span></li>
</ul></li>

<li>小馬神照禪師法嗣一人
<ul class="">
<li>縉雲郡連雲院有緣禪師<span class="note-inline">(一人無機緣語句不錄)</span></li>
</ul></li>

<li>高安大愚和尚法嗣一人
<ul class="">
<li>筠州末山尼了然<span class="note-inline">(一人見錄)</span></li>
</ul></li>

<li>新羅洪直禪師法嗣二人
<ul class="">
<li>興德大王</li>

<li>宣康太子<span class="note-inline">(二人無機緣語句不錄)</span></li>
</ul></li>

<li>許州無跡和尚法嗣一人
<ul class="">
<li>道遂禪師<span class="note-inline">(一人無機緣語句不錄)</span></li>
</ul></li>
</ul>
<div class='div-other'><a id='mulu276' />
<p class='h7'>前溈山靈祐禪師法嗣<span class='note-inline'>(懷讓禪師第四世)</span></p>
<div class='div-other'><a id='mulu277' /><p>袁州仰山慧寂禪師韶州懷化人也。姓葉氏。年十五欲出家父母不許。後二載師斷手二指跪致父母前。誓求正法以答劬勞。遂依南華寺通禪師落髮。未登具即遊方。初謁耽源已悟玄旨。後參溈山遂升堂奧。祐問曰汝是有主沙彌無主沙彌。師曰。有主。曰在什麼處。師從西過東立。祐知是異人便垂開示。師問。如何是真佛住處。祐曰。以思無思之妙。返思靈焰之無窮。思盡還源性。相常住。事理不二真佛如如。師於言下頓悟。自此執侍。尋往江陵受戒住夏探律藏。後參巖頭。巖頭舉起拂子。師展坐具。巖拈拂子置背後。師將坐具搭肩上而出。巖云。我不肯汝放。只肯汝收。又問石室。佛之與道相去幾何。石室云。道如展手佛似握拳。乃辭石室。石室門送召云。子莫一向去。已後却來我邊<span class='note-inline'>(雲居錫云。要會麼。如今歸堂去。明日却上來。)</span>韋宙就溈山請一伽陀。溈山曰。覿面相呈猶是鈍漢。豈況形於紙筆。乃就師請。師於紙上畫一圓相。注云。思而知之落第二頭。不思而知落第三首。一日隨溈山開田。師問曰。遮頭得恁麼低。那頭得恁麼高。祐曰。水能平物但以水平。師曰。水也無憑。和尚但高處高平低處低平。祐然之。有施主送絹。師問。和尚受施主如是供養將何報答。祐敲禪床示之師曰。和尚何得將眾人物作自己用。祐忽問師什麼處去來。師曰田中來。祐曰。田中多少人。師插鍬而立。祐曰。今日南山大有人刈茅在。師舉鍬而去<span class='note-inline'>(玄沙云。我若見即蹋倒鍬子。僧問鏡清。仰山插鍬意旨如何。清云。狗銜赦書諸侯避道。又問。只如玄沙蹋鍬其意如何。清云。勿奈船何打破戽。斗又問。南山刈茅意旨如何。清云。李靖三兄久經行陣。雲居錫云。且道。鏡清下此一判著不著。又僧問禾山云。仰山插鍬意旨如何。禾山云。汝問我。僧云。玄沙蹋鍬意旨如何。禾山云。我問汝)</span>師在溈山牧牛時。第一座曰。百億毛頭百億師子現。師不答。歸侍立。第一座上問訊。師舉前語問云。適來道百億毛頭百億師子現。豈不是。上座曰是。師曰正當現時毛前現。毛後現上座曰。現時不說前後。師乃出。祐曰。師子腰折也。溈山上座舉起拂子曰。若人作得道理即與之。師曰。某甲作得道理。還得否。上座曰。但作得道理便得。師乃掣拂子將去<span class='note-inline'>(雲居錫云。什麼處是仰山道理)</span>一日雨下。上座曰。好雨寂闍梨。師曰。好在什麼處。上座無語。師曰。某甲却道得。上座曰。好在什麼處。師指雨。溈山與師遊行次。烏銜一紅柿落前。祐將與師。師接得以水。洗了却與祐。祐曰子什麼處得來。師曰此是和尚道德所感。祐曰汝也不得空然即分半與師<span class='note-inline'>(玄沙云。大小溈山被仰山一坐至今起不得)</span>師浣衲衣次。耽源曰正恁麼時作。麼生。師曰正恁麼時。向什麼處見。師盤桓溈。山前後十五載。凡有語句學眾無不弭伏。暨受溈山密印。領眾住王莽山。化緣未契遷止仰山學徒臻萃。師上堂示眾云。汝等諸人各自回光返顧莫記吾言。汝無始劫來背明投暗。妄想根深卒難頓拔。所以假設方便奪汝麁識。如將黃葉止啼。有什麼是處。亦如人將百種貨物與金寶作一鋪。貨賣祇擬輕重來機。所以道。石頭是真金鋪。我遮裏是雜貨鋪。有人來覓鼠糞我亦拈與。他來覓真金我亦拈與。他時有僧問。鼠糞即不要。請和尚真金。師云。齧鏃擬開口。驢年亦不會。僧無對。師云。索喚則有交易。不索喚則無我。若說禪宗身邊要一人相伴亦無。豈況有五百七百眾耶。我若東說西說。則爭頭向前<span class='corr'>采</span>拾。如將空拳誑小兒都無實處。我今分明向汝說聖邊事且莫將心湊泊。但向自己性海如實而修。不要三明六通。何以故。此是聖末邊事。如今且要識心達本。但得其本不愁其末。他時後日自具去在。若未得本縱饒將情學他亦不得。汝豈不見。溈山和尚云。凡聖情盡體露真常事理不二即如如佛。問如何是祖師意。師以手於空作圓相。相中書佛字。僧無語。師謂第一坐曰。不思善不思惡正恁麼時作麼生。對曰。正恁麼時是某甲放身命處。師曰。何不問老僧。對曰。正恁麼時不見有和尚。師曰。扶吾教不起。師因歸溈山省覲。祐問。子既稱善知識。爭辨得諸方來者。知有不知有。有師承無師承。是義學是玄學。子試說看。師曰。慧寂有驗處。但見諸方僧來便竪起拂子。問伊。諸方還說遮箇不說。又云。遮箇且置。諸方老宿意作麼生。祐歎曰。此是從上宗門中牙爪。祐問。大地眾生業識茫茫無本可據。子作麼生知他有之與無。師曰。慧寂有驗處。時有一僧從面前過。師召云。闍梨其僧回頭。師曰。和尚遮箇便是業識茫茫無本可據。祐曰。此是師子一滴乳。迸散六斛驢乳。鄭愚相公問。不斷煩惱而入涅槃時如何。師竪起拂子。公曰。入之一字不要亦得。師曰。入之一字不為相公<span class='note-inline'>(法燈別云。相公不用煩惱)</span>師問僧。什麼處來。曰幽州。師曰。我恰要箇幽州信米作麼價。曰某甲來時無端從市中過。蹋折他橋梁。師便休。師見僧來竪起拂子。其僧便喝。師曰。喝即不無。且道老僧過在什麼處。僧曰。和尚不合將境示人。師乃打之。師問香嚴。師弟近日見處如何。嚴曰。某甲卒說不得。乃有偈曰。去年貧未是貧。今年貧始是貧。去年無卓錐之地。今年錐也無。師曰。汝只得如來禪。未得祖師禪<span class='note-inline'>(玄覺云。且道如來禪與祖師禪分不分。長慶稜云。一時坐却)</span>溈山封一面鏡寄師。師上堂提起云。且道。是溈山鏡仰山鏡。有人道得即不撲破。眾無對。師乃撲破。師問。雙峯師弟近日見處如何對曰。據某甲見處。實無一法可當情。師曰。汝解猶在境。雙峯曰。某甲只如此。師兄如何。師曰。汝豈無能知無一法可當情者。溈山聞云。寂子一句疑殺天下人<span class='note-inline'>(玄覺云。金剛經道。實無一法然燈佛與我受記。他道實無一法可當情。為什麼道。解猶在境。且道利害在什麼處)</span>僧問。法身還解說法也無。師曰。我說不得。別有一人說得。曰說得底人在什麼處。師推出枕子溈山聞云。寂子用劍刃上事。師閉目坐次。有僧潛來身邊立師開目於地上作一圓相。相中書水字顧視其僧。僧無語。師携一杖子。僧問什麼處得。師便拈向背後。僧無語。師問一僧。汝會什麼。僧曰。會卜。師提起拂子曰。遮箇六十四卦中阿那卦收。無對。師自代云。適來是雷天大壯。如今變為地火明夷。師問僧。名什麼。曰靈通。師曰。便請入燈籠。曰早箇入了也<span class='note-inline'>(法眼別云。喚什麼作燈籠)</span>僧問。古人道。見色便見心禪床是色。請和尚離色指學人心。師云。那箇是禪床指出來。僧無語<span class='note-inline'>(玄覺云。忽然被伊却指禪床。作麼生對伊好。有僧云。却請和尚道。玄覺代拊掌三下)</span>僧問。如何是毘盧師。師乃叱之。又問。如何是和尚師。師曰。莫無禮。師共一僧語。傍有僧曰。語底是文殊默底是維摩。師曰。不語不默底莫是汝否。僧默之師曰。何不現神通。僧曰。不辭現神通。只恐和尚收入教。師曰。鑒汝來處。未有教外底眼。問天堂地獄相去幾何。師將拄杖畫地一畫。師住觀音時出牓云。看經次不得問事。後有僧來問訊。見師看經傍立而待。師卷却經問。會麼。僧曰。某甲不看經爭得會。師曰。汝已後會去在<span class='note-inline'>(其僧到巖頭。巖頭問。什麼處來。僧云。江西觀音來。巖頭云。和尚有何言句。其僧舉前語。巖頭云。遮箇老師。我將謂被故紙埋却。元來猶在)</span>僧問。禪宗頓悟畢竟入門的意如何。師曰。此意極難。若是祖宗門下上根上智。一聞千悟得大總持。此根人難得。其有根微智劣。所以古德道。若不安禪靜慮到遮裏總須茫然。僧曰。除此格外。還別有方便令學人得入也無。師曰。別有別無令汝心不安。汝是什麼處人。曰幽州人。師曰。汝還思彼處否。曰常思。師曰。彼處樓臺林苑人馬駢闐。汝返思底還有許多般也無。僧曰。某甲到遮裏一切不見有。師曰。汝解猶在境。信位即是。人位即不是。據汝所解只得一玄。得坐披衣向後自看。其僧禮謝而去。師始自仰山後遷觀音。接機利物為禪宗標準。遷化前數年有偈曰。</p>

<div class="lg regular"><div class='lg-row'>年滿七十七　老去是今日</div>
<div class='lg-row'>任性自浮沈　兩手攀屈膝</div>
</div><p>於韶州東平山示滅。年七十七。抱膝而逝。勅諡智通大師妙光之塔。後遷塔于仰山。</p>
</div>
<div class='div-other'><a id='mulu278' /><p>鄧州香嚴智閑禪師青州人也。厭俗辭親觀方慕道。依溈山禪會。祐和尚知其法器。欲激發智光。一日謂之曰。吾不問汝平生學解及經卷冊子上記得者。汝未出胞胎未辨東西時。本分事試道一句來。吾要記汝。師懵然無對。沈吟久之。進數語陳其所解。祐皆不許。師曰。却請和尚為說。祐曰。吾說得是吾之見解。於汝眼目何有益乎。師遂歸堂。遍檢所集諸方語句無一言可將酬對。乃自歎曰。畫餅不可充飢。於是盡焚之曰。此生不學佛法也。且作箇長行粥飯僧免役心神。遂泣辭溈山而去。抵南陽覩忠國師遺迹遂憩止焉。一日因山中芟除草木。以瓦礫擊竹作聲。俄失笑間廓然惺悟。遽歸沐浴焚香遙禮溈山。贊云。和尚大悲恩逾父母。當時若為我說却。何有今日事也。仍述一偈云。</p>

<div class="lg regular"><div class='lg-row'>一擊忘所知　更不假修治</div>
<div class='lg-row'>動容揚古路　不墮悄然機</div>
</div><p style="margin-left:2em"><span class='note-inline'>(動容揚古路不墮悄然機。此句舊本並福邵本並無。今以通明集為據)</span>。</p>

<div class="lg regular"><div class='lg-row'>處處無踪迹　聲色外威儀</div>
<div class='lg-row'>諸方達道者　咸言上上機</div>
</div><p>師上堂云。道由悟達不在語言。況見密密堂堂。曾無間隔不勞心意。暫借回光日用全功。迷徒自背。問如何是香嚴境。師曰。花木不滋。問如何是仙陀婆。師敲禪床曰。過遮裏來。問如何是見在學。師以扇子旋轉示曰。見麼。僧無語。問如何是正命食。師以手撮而示之。問如何是無表戒。師曰。待闍梨作俗即說。問如何是聲色外相見一句。師曰。如某甲未住香嚴時道在什麼處。僧曰。恁麼時亦不敢道有所在。師曰。如幻人心心所法。僧問。不慕諸聖不重己靈時如何。師曰。萬機休罷千聖不携。此時疎山在眾作嘔聲曰。是何言歟。師問阿誰。眾曰。師叔。師曰。不諾老僧耶。疎山出曰是。師曰。汝莫道得麼。曰道得。師曰。汝試道看。曰若教某甲道須還師資禮始得。師乃下坐禮拜躡前語問之。疎山曰。何不道肯重不得全。師曰。饒汝恁麼也須三十年倒屙。設住山無柴燒。近水無水喫。分明記取。後住疎山果。如師記。至二十七年病愈。自云。香嚴師兄記我。三十年倒屙。今少三年在。每至食畢以手抉而吐之。以應前記<span class='note-inline'>(疎山後問道怤長老。肯重不得全。汝作麼生會。怤云。全歸肯重。疎山云。不得全又作麼生。怤云。箇中無肯路疎山云。始愜病僧意)</span>問如何是聲前句。師曰。大德未問時即答。僧曰。即時如何。師曰。即時問也。問如何是直截根源佛所印。師拋下。拄杖散手而去。問如何是師法大意。師曰。今年霜降早喬麥總不收。問如何是西來意。師以手入懷出拳展開與之。僧乃跪膝以兩手作受勢。師曰。是什麼。僧無對。問如何是道。師曰。枯木龍吟。僧曰。學人不會。師曰。髑髏裏眼睛<span class='note-inline'>(玄沙別云。龍藏枯木)</span>問離四句絕百非。請和尚道。師曰。獵師前不得說本師戒。一日謂眾曰。如人在千尺懸崖。口銜樹枝。脚無所蹋。手無所攀。忽有人問如何是西來意。若開口答即喪身失命。若不答又違他所問。當恁麼時作麼生。時有招上座出曰。上樹時即不問。未上樹時如何。師笑而已。師問僧。什麼處來。僧曰。溈山來。師曰。和尚近日有何言句。僧曰。人問如何是西來意。和尚竪起拂子。師聞舉乃曰。彼中兄弟作麼會和尚意旨。僧曰。彼中商量道。即色明心附物顯理。師曰。會即便會。不會著什麼死急。僧却問。師意如何。師還舉拂子<span class='note-inline'>(玄沙云。只遮香嚴脚跟猶未點地。雲居錫云。什麼是香嚴脚跟未點地處)</span>師凡示學徒語多簡直。有偈頌二百餘篇。隨緣對機不拘聲律。諸方盛行。後諡襲燈大師。</p>
</div>
<div class='div-other'><a id='mulu279' /><p>襄州延慶山法端大師。有人問。蚯蚓斬為兩段兩頭俱動。佛性在阿那頭。師展兩手<span class='note-inline'>(洞山別云。問底在阿那頭)</span>師滅後勅諡紹真大師。塔曰明金。</p>
</div>
<div class='div-other'><a id='mulu280' /><p>杭州徑山洪諲禪師吳興人也。姓吳氏。年十九禮開元寺無上大師落髮<span class='note-inline'>(無上大師嗣鹽官。後住徑山為第二世也)</span>二十二往嵩嶽受滿足律儀。歸禮本師。師問曰。汝於時中將何報四恩耶。諲不能對。三日忘食。乃辭行脚。往謁雲巖機緣未契。後造溈山蒙滯頓除。遭唐會昌沙汰眾皆悲惋。諲曰。大丈夫鍾此厄會豈非命也。何乃效兒女子乎。大中初復沙門相還故鄉西峯院。咸通六年上徑山。明年本師遷神。眾請繼躅為徑山第三世。於法即溈山之嗣。僧問。掩息如灰時如何。師曰。猶是時人功幹。僧曰。幹後如何。師曰。耕人田不種。僧曰。畢竟如何。師曰。禾熟不臨場。僧問。龍門不假風雷勢便透得者如何。師曰。猶是一品二品。僧曰。此既是階級。向上事如何。師曰。吾不知有汝龍門。僧問如霜如雪時如何。師曰。猶是污染。曰不污染時如何。師曰。不同色。許州全明上坐先問石霜。一毫穿眾穴時如何。石霜云。直須萬年後。云萬年後如何。石霜云。登科任汝登科。拔萃。任汝拔萃。後問師云。一毫穿眾穴時如何。師曰。光靴任汝光靴。結果任汝結果。僧問。如何是長。師曰。千聖不能量。曰如何是短。師曰。蟭螟眼裏著不滿。其僧不肯便去舉似石霜。石霜云。只為太近實頭。僧問。如何是長。石霜云。不屈曲。曰如何是短。石霜云。雙陸盤中不喝彩。佛日長老訪師師問曰。伏承長老獨化一方。何以荐遊峯頂。佛日曰。朗月當空挂氷霜不自寒師曰。莫即是長老家風否。佛日曰。峭峙萬重關。於中含寶月。師曰。此猶是文言。作麼生是長老家風。曰今日賴遇佛日。佛日却問云。隱密全真時人知有道不得。大省無辜時人知有道得。於此二途猶是時人升降處。未審長老親道自道如何道。師曰。我家道處無箇道。佛日曰。如來路上無私曲。便請玄音和一場。師曰。任汝二輪更互照。碧潭雲外不相關。佛日曰。為報白頭無限眾。此回年少莫歸鄉。師曰。老少同輪無向背。我家玄路勿參差。佛日曰。一言定天下四句為誰留。師曰。汝言有三四。我道其中一也無。師因有偈曰。</p>

<div class="lg regular"><div class='lg-row'>東西不相顧　南北與誰留</div>
<div class='lg-row'>汝即言三四　我即一也無</div>
</div><p>光化四年九月二十八日白眾而化。</p>
</div>
<div class='div-other'><a id='mulu281' /><p>福州靈雲志勤禪師本州長溪人也。初在溈山因桃華悟道。有偈曰。</p>

<div class="lg regular"><div class='lg-row'>三十來年尋劍客　幾逢落葉幾抽枝</div>
<div class='lg-row'>自從一見桃華後　直至如今更不疑</div>
</div><p>祐師覽偈詰其所悟與之符契。祐曰。從緣悟達永無退失。善自護持<span class='note-inline'>(有僧舉似玄沙。玄沙云。諦當甚諦當。敢保老兄猶未徹。眾疑此語。玄沙問地藏。我恁麼道汝作麼生會。地藏云。不是桂琛。即走殺天下人)</span>乃返閩川。玄徒臻集。上堂謂眾曰。諸仁者。所有長短盡至不常。且觀四時草木葉落花開。何況塵劫來天人七趣。地水火風成壞輪轉。因果將盡三惡道苦毛髮不添減。唯根蔕神識常存。上根者遇善友申明。當處解脫便是道場。中下癡愚不能覺照。沈迷三界流轉生死。釋尊為伊天上人間設教證明顯發智道。汝等還會麼。時有僧問。如何得出離生老病死師曰。青山元不動。浮雲飛去來。僧問君王出陣時如何。師曰。春明門外不問長安。僧曰。如何得覲天子。師曰。盲鶴下清池。魚從脚底過。僧問。如何是佛法大意。師曰。驢事未去馬事到來。僧未喻旨曰。再請垂示。師曰。彩氣夜常動。精靈日少逢。雪峯有偈。送雙峯出嶺。末句云。雷罷不停聲。師更之云。雷震不聞聲。雪峯聞之乃曰。靈雲山頭古月現。雪峯問云。古人道前三三後三三。意旨如何。師云。水中魚山上鳥。峯云。意旨作麼生。師云。高可射兮深可釣。問諸方悉皆雜食。未審和尚如何。師云。獨有閩中異雄雄鎮海涯。問久戰砂場。為什麼功名不就。師曰。君王有道三邊靜。何勞萬里築長城。又云。罷息干戈束手歸朝時如何。師云。慈雲普潤無邊剎。枯樹無花爭奈何長生。問混沌未分時含生何來。師曰。如露柱懷兒<span class='note-inline'>(一作胎)</span>曰分後如何。師曰。如片雲點太清。曰未審太清還受點也無。師不答曰。恁麼即含生不來也。師亦不答。曰直得純清絕點時如何。師曰。猶是真常流注。曰如何是真常流注。師曰。如鏡長明。曰向上更有事否。師曰有。曰如何是向上事。師曰。打破鏡來相見。問如何是西來意。師曰。井底種林檎。曰學人不會。師曰。今年桃李貴。一顆直千金。問摩尼珠不隨眾色。未審作什麼色。師曰。白色。僧曰。恁麼即隨眾色也。師曰。趙璧本無瑕。相如誑秦主。問君王出陣時如何。師曰。呂才葬虎耳。曰其事如何。師曰。坐見白衣天。僧曰。王今何在。師曰。莫觸龍顏。</p>
</div>
<div class='div-other'><a id='mulu282' /><p>益州應天和尚。僧問。人人有佛性如何是和尚佛性。師曰。汝喚什麼作佛性。僧曰。恁麼即和尚無佛性也。師乃叫快活快活。</p>
</div>
<div class='div-other'><a id='mulu283' /><p>福州九峯慈慧禪師。初在溈山遇祐師上堂云。汝等諸人只得大體不得大用。師抽身出去。溈山召之。師更不迴顧。溈山云。此子堪為法器。師一日辭溈山入嶺云。某甲辭違和尚。千里之外不離左右。溈山動容曰。善為。</p>
</div>
<div class='div-other'><a id='mulu284' /><p>京兆米和尚<span class='note-inline'>(亦謂米七師)</span>初參學歸受業寺。有老宿問。月中斷井索時人喚作蛇。未審七師見佛喚作什麼。師曰。若有佛見即同眾生<span class='note-inline'>(法眼別云。此是什麼時節問。法燈別云。喚底不是)</span>老宿曰。千年桃核。師令僧去問仰山云。今時還假悟也無。仰山云。悟即不無。爭奈落在第二頭。師深肯之。又令僧去問洞山云。那箇究竟作麼生。洞山云。却須問他始得。師亦肯之。僧問。如何是衲衣下事。師云。醜陋任君嫌。不挂雲霞色。</p>
</div>
<div class='div-other'><a id='mulu285' /><p>晉州霍山和尚。仰山一僧到自稱。集雲峯下四藤條。天下大禪佛參<span class='note-inline'>(大禪佛即十二卷。晉州霍山景通和尚也)</span>師乃喚維那搬柴著<span class='note-inline'>(一作打鍾著)</span>大禪佛驟步而去。師聞祕魔巖和尚凡有僧到禮拜以木叉叉著。師一日遂往訪之。才見不禮拜。便入祕魔懷裏。祕魔拊師背三下。師起拍手云。師兄我一千里地來便回<span class='note-inline'>(一作師兄三千里外賺我來)</span>。</p>
</div>
<div class='div-other'><a id='mulu286' /><p>襄州王敬初常侍視事次。米和尚至。王公乃舉筆。米曰。還判得虛空否。公擲筆入廳更不復出。米致疑。至明日憑鼓山供養主入探其意。米亦隨至潛在屏蔽間偵伺。供養主才坐問云。昨日米和尚有什麼言句便不得見。王公曰。師子齩人韓獹逐塊。米師竊聞此語。即省前謬。遽出朗笑曰。我會也我會也。嘗問一僧。一切眾生還有佛性也無。僧云。盡有。公指壁畫狗子云。遮箇還有也無。僧無對。公自代云。看齩著。</p>
</div></div>
<div class='div-other'><a id='mulu287' />
<p class='h7'>前福州大安禪師<span class='note-inline'>(亦稱大溈和尚)</span>法嗣<span class='note-inline'>(除落長慶院三字。蓋師雖曾居長樂府之西院。沒後二十餘年閩帥移招慶。稜和尚來住西院。方奏長慶之額)</span></p>
<div class='div-other'><a id='mulu288' /><p>益州大隋法真禪師。僧問。劫火洞然大千俱壞。未審此箇還壞也無。師云壞。僧云。恁麼即隨他去也。師云。隨他去也。問如何是大人相。師云。肚上不帖牓。師問僧。什麼處去。僧云。西山住庵去。師云。我向東山頭喚汝。汝還來得麼。僧云。即不然。師云。汝住庵未得。問生死到來時如何。師云。遇茶喫茶遇飯喫飯。僧云。可誰受供養。師云。合取鉢盂。師庵側有一龜。僧問。一切眾生皮裏骨。遮箇眾生骨裹皮如何。師拈草履於龜邊著。僧無語。問如何是諸佛法要。師舉拂子云。會麼。僧云。不會。師云。麈尾拂子。問如何是學人自己。師曰。是我自己。僧云。為什麼却是和尚自己。師云。是汝自己。問如何是無縫塔。師云。高五尺。僧云。學人不會。師云。鶻崙塼。問和尚百年後法付何人師云。露柱火爐。僧云。還受也無。師云。火爐露柱。有行者領眾到。師問。參得底人喚東作什麼。對曰。不可喚作東。師咄曰。臭驢漢。不喚作東。喚作什麼。行者無語。眾遂散。問如何是和尚家風。師云。赤土畫簸箕。僧云。如何是赤土畫簸箕。師云。簸箕有脣米不跳去。師問一僧。講什麼教法。僧云。百法論。師拈杖子云。從何而起。對云。從緣而起。師云。苦哉苦哉。師問僧。什麼處去。云禮普賢去。師舉拂子云。文殊普賢總在遮裏。僧作圓相。拋向後乃禮拜師云。侍者取一帖茶與遮僧。一日眾僧參次。師口作患風勢云。還有人醫得吾口麼。時眾僧競送藥以至。俗士聞之亦多送藥。師並不受。七日後師自摑口令正乃云。如許多時鼓遮兩片皮。至今無人醫得吾口。蜀主欽尚遣使屢徵。師皆辭以老病。署神照大師。</p>
</div>
<div class='div-other'><a id='mulu289' /><p>韶州靈樹如敏禪師閩川人也。廣主劉氏奕世欽重。署知聖大師。有僧問。佛法至理如何。師展手而已。問如何是和尚家風。師云。千年田八百主。僧云如何是千年田八百主。師云。郎當屋舍沒人修。問如何是西來意。師云。童子莫傜兒。僧云。乞師指示。師云。汝從虔州來。問是什麼得恁麼難會。師云。火官頭上風車子。有尼送瓷鉢與師。師托起問云。遮箇出在什麼處。尼云。出在定州<span class='note-inline'>(法燈別云不遠此間)</span>師乃撲破。尼無對<span class='note-inline'>(保福代云。欺敵者亡)</span>人問和尚年多少。師云。今日生來日死。又問。和尚生緣什麼處。師云。日出東月落西。師四十餘年化被嶺表。頗有異迹。廣主將興兵。躬入院請師決臧否。師已先知怡然坐化。主怒知事云。和尚何時得疾。對曰。師不曾有疾。適封一函子令俟王來呈之。主開函得一帖子。書云。人天眼目堂中上座。主悟師旨遂寢兵。乃召第一坐開堂說法<span class='note-inline'>(即雲門偃和尚法嗣雪峯是也)</span>師全不身散。其葬具龕塔並廣主具辦。今號靈樹真身塔焉。</p>
</div>
<div class='div-other'><a id='mulu290' /><p>福州壽山師解禪師行脚時。造洞山法席。洞山問云。闍梨生緣何處。師云。和尚若實問某甲。即是閩中人。洞山云。汝父名什麼。師云。今日蒙和尚致此一問。直得忘前失後。住壽山。上堂云。諸上坐。幸有真實言語相勸。諸兄弟合各自體悉。凡聖情盡體露真如。但一時卸劫從前虛妄攀緣塵垢心。如虛空相似。他時後日合識得些子好惡。閩師問曰。壽山年多少。師云。與虛空齊年。曰虛空年多少。師云。與壽山齊年。</p>
</div>
<div class='div-other'><a id='mulu291' /><p>饒州嶢山和尚。有僧問。如何是西來意。師曰。仲冬嚴寒。問如何是和尚深深處。師曰。待汝舌頭落地。即向汝道。問如何是丈六金身。師曰。判官斷案相公改。長慶問。從上宗乘此間如何言論。師曰。有願不負先聖。長慶云。不負先聖作麼生。師曰。不露。長慶云。恁麼即請師領話。師曰。什麼處去來。長慶云。只者<span class='note-inline'>(舊作首字)</span>什麼處去來。</p>
</div>
<div class='div-other'><a id='mulu292' /><p>泉州莆田縣國歡崇福院慧日大師。福州侯官縣人也。姓黃氏。生而有異。及長名文矩。為縣獄卒。往往棄役往神光靈觀和尚及西院大安禪師所。吏不能禁。後謁萬歲塔譚空禪師落髮。不披袈裟不受具戒。唯以雜綵為挂子。復至觀和尚所。觀曰我非汝師。汝去禮西院去。師携一小青竹杖入西院法堂。安遙見而笑曰。入涅槃堂去。師應諾。輪竹杖而入。時有五百許僧。染時疾。師以杖次第點之。各隨點而起。閩王禮重創國歡禪苑以居之。厥後頗多靈跡。唐乾寧中示滅。</p>
</div>
<div class='div-other'><a id='mulu293' /><p>台州浮江和尚。有時雪峯和尚領眾到問云。即今有二百人寄院過夏得也無。師將拄杖劃地一下云。著不得即道。雪峯無語。</p>
</div>
<div class='div-other'><a id='mulu294' /><p>潞州淥水和尚。僧問。如何是祖師西來意。師云。還見庭前花藥欄麼。僧無語。</p>
</div>
<div class='div-other'><a id='mulu295' /><p>廣州文殊院圓明禪師福州人。姓陳氏。本參大溈得旨。後造雪峯請益法無異味。又甞遊五臺山覩文殊化現。乃隨方建院以文殊為額。開寶中前樞密使李崇矩巡護南方。因入師院覩地藏菩薩像。問僧曰。地藏何以展手。僧曰。手中珠被賊偷却也。李却問師。既是地藏為什麼遭賊。師曰。今日捉下也。李乃謝之。淳化元年示滅。壽一百三十有六。</p>
</div></div>
<div class='div-other'><a id='mulu296' />
<p class='h7'>前趙州從諗禪師法嗣</p>
<div class='div-other'><a id='mulu297' /><p>洪州武寧縣新興嚴陽尊者。僧問。如何是佛。師曰。土塊。曰如何是法。師曰。地動也。曰如何是僧。師曰。喫粥喫飯。僧問。如何是新興水。師曰。前面江裏。僧問。如何是應物現形。師曰。與我拈床子過來。師常有一蛇一虎。隨從左右手中與食。</p>
</div>
<div class='div-other'><a id='mulu298' /><p>楊州城東光孝院慧覺禪師。僧問。覺花才綻遍滿娑婆。祖印西來合譚何事。師曰。情生智隔。曰此是教意。師曰。汝披什麼衣服。問一棒打破虛空時如何。師曰。困即歇去。師問宋齊丘。還會道麼。宋曰。道也著不得。師曰。有著不得無著不得。宋曰。總不恁麼。師曰。著不得底。宋無對。師領眾出。見露柱師合掌曰。不審世尊。一僧曰。和尚是露柱。師曰。啼得血流無用處。不如緘口過殘春。僧問。遠遠投師師意如何。曰官家嚴切不許安排。曰師豈無方便。師曰。且向火倉裏一宿。張居士問。爭奈老何。師曰。年多少。張曰。八十也。師曰。可謂老也。曰究竟如何。師曰。直至千歲也未住。有人問。某甲平生愛殺牛。還有罪否。師曰。無罪。曰為什麼無罪。師曰。殺一箇還一箇。</p>
</div>
<div class='div-other'><a id='mulu299' /><p>隴州國清院奉禪師。問祖意與教意同別。師曰。雨滋三草秀。春風不裹頭。僧曰。畢竟是一是二。師曰。祥雲競起巖洞不虧。問如何是和尚家風。師曰。臺柈椅子火爐牕牖。問如何是出家人。曰銅頭鐵額鳥嘴鹿身。僧曰。如何是出家人本分事。師曰。早起不審夜間珍重。僧問牛頭未見四祖時。為什麼鳥獸銜花。師曰。如<span class='corr'>陝</span>府人送錢財與鐵牛。曰見後為什麼不街花。師曰。木馬投明行八百。問十二時中如何降伏其心。師曰。敲氷求火論劫不逢。問十二分教是止啼之義。離却止啼請師一句。師曰。孤峯頂上雙角女。問如何是佛法大意。師曰。釋迦是牛頭獄卒。祖師是馬面阿婆。問如何是西來意。師曰。東壁打西壁。問如何是撲不破底句。師曰。不隔毫釐時人遠嚮。</p>
</div>
<div class='div-other'><a id='mulu300' /><p>婺州木陳從朗禪師。僧問。放鶴出籠和雪去時如何。師曰。我道不一色因金剛倒。僧問。既是金剛不壞身。為什麼却倒地。師敲禪床曰。行住坐臥。師將歸寂。有頌曰。</p>

<div class="lg regular"><div class='lg-row'>三十年來住木陳　時中無一假功成</div>
<div class='lg-row'>有人問我西來意　展似眉毛作麼生</div>
</div></div>
<div class='div-other'><a id='mulu301' /><p>婺州新建禪師不度小師。有僧問。和尚年老何不畜一童子侍奉。師曰。有瞽聵者為吾討來。僧辭。師問。什麼處去。僧曰。府下開元寺去。師曰。我有一信附與了。寺主汝將得去否。僧曰。便請。師曰。想汝也不奈何。</p>
</div>
<div class='div-other'><a id='mulu302' /><p>杭州多福和尚。僧問。如何是多福一叢竹。師曰。一莖兩莖斜。曰學人不會。師曰。三莖四莖曲。僧問。如何是納衣下事。師曰。大有人疑在。曰為什麼如是。師曰。月裏藏頭。</p>
</div>
<div class='div-other'><a id='mulu303' /><p>益州西睦和尚上堂。有一俗士舉手云。和尚便是一頭驢。師曰。老僧被汝騎。彼無語去。後三日再來自言。某甲三日前著賊。師拈拄杖趁出。師有時驀喚侍者。侍者應諾。師曰。更深夜靜共伊商量。</p>
</div></div>
<div class='div-other'><a id='mulu304' />
<p class='h7'>前衢州子湖巖利蹤禪師法嗣</p>
<div class='div-other'><a id='mulu305' /><p>台州勝光和尚。問如何是和尚家風。師曰。福州茘枝泉州刺桐。問如何是佛法兩字。師曰。即便道。僧曰。請師道。師曰。穿耳胡僧笑點頭。龍華照和尚來。師把住云。作麼生。照云。莫錯。師乃放手。照云。久嚮勝光。師默然。照乃辭。師門送云。自此一別什麼處相見。照呵呵而去。</p>
</div>
<div class='div-other'><a id='mulu306' /><p>漳州浮石和尚上堂云。山僧開卜鋪。能斷人貧富定人生死。時有僧出云。離却生死貧富。不落五行請師直道。師云。金木水火土。</p>
</div>
<div class='div-other'><a id='mulu307' /><p>紫桐和尚。僧問如何是紫桐境。師曰。阿爾眼裏著沙得麼。曰大好紫桐境也不識。師曰。老僧不諱此事。其僧出去。師下禪床擒住云。今日好箇公案。老僧未得分文入手。曰賴遇某甲是僧。師曰。禍不單行。</p>
</div>
<div class='div-other'><a id='mulu308' /><p>日容和尚。奯<span class='note-inline'>(音豁)</span>上座參。師拊掌三下云。猛虎當軒誰是敵者。奯曰。俊鷂冲天阿誰捉得。師曰。彼此難當。曰且休未斷遮公案。師將拄杖舞歸方丈。奯無語。師曰。死却遮漢也<span class='note-inline'>(雲山云。奯不別前語)</span>。</p>
</div></div>
<div class='div-other'><a id='mulu309' />
<p class='h7'>前鄂州茱萸和尚法嗣</p>
<div class='div-other'><a id='mulu310' /><p>石梯和尚。僧新到於師前立少頃便出。師曰。有什麼辨白處。僧再立良久。師曰。辨得也辨得也。僧曰。辨後作麼生。師曰。埋却得也。僧曰。蒼天蒼天。師曰。適來却恁麼如今還不當。僧。乃出去。</p>
</div></div>
<div class='div-other'><a id='mulu311' />
<p class='h7'>天龍和尚法嗣</p>
<div class='div-other'><a id='mulu312' /><p>婺州金華山俱胝和尚初住庵。有尼名實際。到庵戴笠子執錫繞師三匝云。道得即拈下笠子。三問。師皆無對。尼便去。師曰。日勢稍晚且留一宿。尼曰。道得即宿。師又無對。尼去後歎曰。我雖處丈夫之形。而無丈夫之氣。擬棄庵往諸方參尋。其夜山神告曰。不須離此山。將有大菩薩來為和尚說法也。果旬日天龍和尚到庵。師乃迎禮具陳前事。天龍竪一指而示之。師當下大悟。自此凡有參學僧到。師唯舉一指無別提唱。有一童子於外被人詰曰。和尚說何法要。童子竪起指頭。歸而舉似師。師以刀斷其指頭。童子叫喚走出。師召一聲。童子回首。師却竪起指頭。童子豁然領解。師將順世。謂眾曰。吾得天龍一指頭禪一生用不盡。言訖示滅<span class='note-inline'>(長慶代眾云。美食不中飽人喫。玄沙云。我當時若見。抝折指頭。玄覺云。且道。玄沙恁麼道意作麼生。雲居錫云。只如玄沙恁麼道。肯伊不肯伊。若肯何言抝折指頭。若不肯俱胝過在什麼處。先曹山云。俱胝承當處鹵莾。只認得一機一境一種。是拍手拊掌是他西園奇怪。玄覺又云。且道俱胝還悟也未。若悟為什麼道承當處莾鹵。若不悟又道用一指頭禪不盡。且道曹山意旨在什麼處)</span>。</p>
</div></div>
<div class='div-other'><a id='mulu313' />
<p class='h7'>前長沙景岑禪師法嗣</p>
<div class='div-other'><a id='mulu314' /><p>明州雪竇山常通禪師邢州人也。姓李氏。入鵲山出家。年二十本州開元寺受戒。習經律凡七載。乃曰。摩騰入漢譯著斯文。達磨來梁復明何事。遂遠參長沙岑和尚。岑問曰。何處人。師曰。邢州人。岑曰。我道不從彼來。曰和尚還曾住此無。岑然之。乃容入室。後往洞山石霜而法無異味。唐咸通末遊宣城。郡守於謝仙山奏置禪苑。號瑞聖院請師居焉。僧問。如何是密室。師曰。不通風。信曰。如何是密室中人。師曰。諸聖求覩不見。又曰。千佛不能思。萬聖不能議。乾坤壞不壞。虛空包不包。一切比無倫。三世唱不起。問如何是三世諸佛出身處。師曰。伊不肯知有汝三世。良久又曰。薦否。不然者且向著佛不得處。體取時中常在。識盡功成瞥然而起。即是傷他而況言句乎。光啟中群寇起。師領徒至四明。大順二年郡守請居雪竇欝然盛化。天祐二年乙丑七月示疾。集眾焚香付囑訖合掌而逝。壽七十二。其年八月七日建石塔於院西南隅。</p>
</div></div>
<div class='div-other'><a id='mulu315' />
<p class='h7'>前關南道常禪師法嗣</p>
<div class='div-other'><a id='mulu316' /><p>襄州關南道吾和尚。始經村墅聞巫者樂神云識神無。師忽然惺悟。後參常禪師印其所解。復遊德山門下法味彌著。凡上堂示徒。戴蓮花笠披襴執簡。擊鼓吹笛口稱魯三郎。有時云。打動關南鼓。唱起德山歌。僧問。如何是祖師西來意。師以簡揖云喏。師有時執木劍橫在肩上作舞。僧問。手中劍什麼處得來。師擲於地。僧却置師手中。師曰。什麼處得來。僧無對。師曰。容汝三日內下取一語。其僧亦無對。師自代拈劍肩上作舞云。恁麼始得。問如何是和尚家風。師下禪床作女人拜云。謝子遠來都無祇待。師問灌溪。作麼生。灌溪云。無位。師云。莫同虛空麼。云遮屠兒。師云。有生可殺即不倦。漳州羅漢和尚。始於關南常禪師拳下悟旨<span class='note-inline'>(語見常禪師章)</span>乃為歌曰。</p>

<div class="lg regular"><div class='lg-row'>咸通七載初參道　到處逢言不識言</div>
<div class='lg-row'>心裏癡團若栲栳　三春不樂止林泉</div>
<div class='lg-row'>忽遇法王氈上坐　便陳疑懇向師前</div>
<div class='lg-row'>師從氈上那伽起　袒膊當胸打一拳</div>
<div class='lg-row'>駭散癡團獦狚落　舉頭看見日初圓</div>
<div class='lg-row'>從茲蹬蹬以碣碣　直至如今常快活</div>
<div class='lg-row'>只聞肚裏飽膨脝　更不東西去持鉢</div>
</div><p>又述偈曰。</p>

<div class="lg regular"><div class='lg-row'>宇內為閑客　人中作野僧</div>
<div class='lg-row'>任從他笑我　隨處自騰騰</div>
</div></div></div>
<div class='div-other'><a id='mulu317' />
<p class='h7'>前高安大愚禪師法嗣</p>
<div class='div-other'><a id='mulu318' /><p>筠州末山尼了然灌溪閑和尚。遊方時到山先云。若相當即住。不然則推倒禪床。乃入堂內。然遣侍者問。上座遊山來為佛法來。閑云。為佛法來。然乃升座。閑上參。然問。上座今日離何處。閑云。離路口。然云。何不蓋却。閑無對<span class='note-inline'>(禾山代云。爭得到遮裏)</span>始禮拜問。如何是末山。然云。不露頂。閑云。如何是末山主。然云。非男女相。閑乃喝云。何不變去。然云。不是神不是鬼變箇什麼。閑於是服膺作園頭三載。僧到參。然云。太繿縷生。僧云。雖然如此且是師子兒。然云。既是師子兒為什麼被文殊騎。僧無對。僧問。如何是古佛心。然云。世界傾壞。增云。世界為什麼傾壞。然云。寧無我身。</p>

<p class='juan'>景德傳燈錄卷第十一</p></div></div></div></div></div></div></div></div>
</div><!-- end of div[@id='body'] -->
</body></html>