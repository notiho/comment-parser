<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景德傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu1242' />景德傳燈錄卷第二十九</p></div></div>
<div class='div-other'><a id='mulu1243' />
<ul class="">
<p class="h1">讚頌偈詩</p>
<li>誌公和尚大乘讚十首</li>

<li>誌公和尚十二時頌十二首</li>

<li>誌公和尚十四科頌</li>

<li>歸宗至真禪師頌一首</li>

<li>香嚴襲燈大師頌十九首</li>

<li>筠州洞山和尚頌一首</li>

<li>潭州龍牙和尚頌一十八首</li>

<li>玄沙宗一大師頌三首</li>

<li>招慶真覺大師頌二首</li>

<li>漳州羅漢和尚明道頌一首</li>

<li>南嶽般舟道場勁和尚覺地頌一首</li>

<li>郢州臨溪和尚入道淺深頌五首</li>

<li>大法眼禪師頌十四首</li>

<li>唐白居易八漸偈八首</li>

<li>同安察禪師玄談十首</li>

<li>雲頂山僧德敷詩一十首</li>

<li>僧潤詩三首</li>
</ul>
<div class='div-other'><a id='mulu1244' />
<p class='h2'>梁寶誌和尚大乘讚十首</p><p>大道常在目前。雖在目前難覩。若欲悟道真體。莫除聲色言語。言語即是大道。不假斷除煩惱。煩惱本來空寂。妄情遞相纏繞。一切如影如響。不知何惡何好。有心取相為實。定知見性不了。若欲作業求佛。業是生死大兆。生死業常隨身。黑闇獄中未曉。悟理本來無異。覺後誰晚誰早。法界量同太虛。眾生智心自小。但能不起吾我。涅槃法食常飽。</p>
<p>妄身臨鏡照影。影與妄身不殊。但欲去影留身。不知身本同虛。身本與影不異。不得一有一無。若欲存一捨一。永與真理相疎。更若愛聖憎凡。生死海裏沈浮。煩惱因心有故。無心煩惱何居。不勞分別取相。自然得道須臾。夢時夢中造作。覺時覺境都無。翻思覺時與夢。顛倒二見不殊。改迷取覺求利。何異販賣商徒。動靜兩亡常寂。自然契合真如。若言眾生異佛。迢迢與佛常疎。佛與眾生不二。自然究竟無餘。</p>
<p>法性本來常寂。蕩蕩無有邊畔。安心取捨之間。被他二境迴換。歛容入定坐禪。攝境安心覺觀。機關木人修道。何時得達被岸。諸法本空無著。境似浮雲會散。忽悟本性元空。恰似熱病得汗。無智人前莫說。打爾色身星散。</p>
<p>報爾眾生直道。非有即是非無。非有非無不二。何須對有論虛。有無妄心立號。一破一箇不居。兩名由爾情作。無情即本真如。若欲存情覓佛。將網山上羅魚。徒費功夫無益。幾許枉用工夫。不解即心即佛。真似騎驢覓驢。一切不憎不愛。遮箇煩惱須除。除之則須除身。除身無佛無因。無佛無因可得。自然無法無人。</p>
<p>大道不由行得。說行權為凡愚。得理返觀於行。始知枉用工夫。未悟圓通大理。要須言行相扶。不得執他知解。迴光返本全無。有誰解會此說。教君向己推求。自見昔時罪過。除却五欲瘡疣。解脫逍遙自在。隨方賤賣風流。誰是發心買者。亦得似我無憂。</p>
<p>內見外見總惡。佛道魔道俱錯。被此二大波旬。便即厭苦求樂。生死悟本體空。佛魔何處安著。只由妄情分別。前身後身孤薄。輪迴六道不停。結業不能除却。所以流浪生死。皆由橫生經略。身本虛無不實。返本是誰斟酌。有無我自能為。不勞妄心卜度。眾生身同太虛。煩惱何處安著。但無一切希求。煩惱自然消落。</p>
<p>可笑眾生蠢蠢。各執一般異見。但欲傍鏊求餅。不解返本觀麫。麫是正邪之本。由人造作百變。所須任意縱橫。不假偏耽愛戀。無著即是解脫。有求又遭羅羂。慈心一切平等。真即菩提自現。若懷彼我二心。對面不見佛面。</p>
<p>世間幾許癡人。將道復欲求道。廣尋諸義紛紜。自救己身不了。專尋他文亂說。自稱至理妙好。徒勞一生虛過。永劫沈淪生老。濁愛纏心不捨。清淨智心自惱。真如法界叢林。返生荊棘荒草。但執黃葉為金。不悟棄金求寶。所以失念狂走。強力裝持相好。口內誦經誦論。心裏尋常枯槁。一朝覺本心空。具足真如不少。</p>
<p>聲聞心心斷惑。能斷之心是賊。賊賊遞相除遣。何時了本語默。口內誦經千卷。體上問經不識。不解佛法圓通。徒勞尋行數墨。頭陀阿練苦行。希望後身功德。希望即是隔聖。大道何由可得。譬如夢裏度河。船師度過河北。忽覺床上安眠。失却度船軌則。船師及彼度人。兩箇本不相識。眾生迷倒羈絆。往來三界疲極。覺悟生死如夢。一切求心自息。</p>
<p>悟解即是菩提。了本無有階梯。堪歎凡夫傴僂。八十不能跋蹄。徒勞一生虛過。不覺日月遷移。向上看他師口。恰似失嬭孩兒。道俗崢嶸集聚。終日聽他死語。不觀己身無常。心行貪如狼虎。堪嗟二乘狹劣。要須摧伏六府。不食酒肉五辛。邪眼看他飲咀。更有邪行猖狂。修氣不食鹽醋。若悟上乘至真。不假分別男女。</p>
</div>
<div class='div-other'><a id='mulu1245' />
<p class='h2'>寶誌和尚十二時頌</p><p>平旦寅。狂機內有道人身。窮苦已經無量劫。不信常擎如意珍。若捉物入迷津。但有纖豪即是塵。不住舊時無相貌。外求知識也非真。</p>
<p>日出卯。用處不須生善巧。縱使神光照有無。起意便遭魔事撓。若施功終不了。日夜被他人我抝。不用安排只麼從。何曾心地生煩惱。</p>
<p>食時辰。無明本是釋迦身。坐臥不知元是道。只麼忙忙受苦辛。認聲色覓疎親。只是他家染污人。若擬將心求佛道。問取虛空始出塵。</p>
<p>禺中巳。未了之人教不至。假饒通達祖師言。莫向心頭安了義。只守玄沒文字。認著依前還不是。暫時自肯不追尋。曠劫不遭魔境使。</p>
<p>日南午。四大身中無價寶。陽焰空華不肯拋。作意修行轉辛苦。不曾迷莫求悟。任爾朝陽幾迴暮。有相身中無相身。無明路上無生路。</p>
<p>日昳未。心地何曾安了義。他家文字沒親疎。莫起工夫求的意。任縱橫絕忌諱。長在人間不居世。運用不離聲色中。歷劫何曾暫拋棄。</p>
<p>晡時申。學道先須不厭貧。有相本來權積聚。無形何用要安真。作淨潔却勞神。莫認愚癡作近隣。言下不求無處所。暫時喚作出家人。</p>
<p>日入酉。虛幻聲音終不久。禪悅珍羞尚不餮。誰能更飲無明酒。沒可拋無物守。蕩蕩逍遙不曾有。縱爾多聞達古今。也是癡狂外邊走。</p>
<p>黃昏戌。狂子興功投暗室。假使心通無量時。歷劫何曾異今日。擬商量却啾唧。轉使心頭黑如漆。晝夜舒光照有無。癡人喚作波羅蜜。</p>
<p>人定亥。勇猛精進成懈怠。不起纖豪修學心。無相光中常自在。超釋迦越祖代。心有微塵還窒閡。廓然無事頓清閑。他家自有通人愛。</p>
<p>夜半子。心住無生即生死。生死何曾屬有無。用時便用沒文字。祖師言外邊事。識取起時還不是。作意搜求實沒蹤。生死魔來任相試。</p>
<p>鷄鳴丑。一顆圓珠明已久。內外接尋覓總無。境上施為渾大有。不見頭又無手。世界壞時渠不朽。未了之人聽一言。只遮如今誰動口。</p>
</div>
<div class='div-other'><a id='mulu1246' />
<p class='h2'>誌公和尚十四科頌</p>
<div class='div-other'><a id='mulu1247' />
<p class='h3'>菩提煩惱不二</p><p>眾生不解修道。便欲斷除煩惱。煩惱本來空寂。將道更欲覓道。一念之心即是。何須別處尋討。大道曉在目前。迷倒愚人不了。佛性天真自然。亦無因緣修造。不識三毒虛假。妄執浮沈生老。昔時迷日<span class='note-inline'>(一作未)</span>為晚。今日始覺非早。</p>
</div>
<div class='div-other'><a id='mulu1248' />
<p class='h3'>持犯不二</p><p>丈夫運用無礙。不為戒律所制。持犯本自無生。愚人被他禁繫。智者造作皆空。聲聞觸途為滯。大士肉眼圓通。二乘天眼有翳。空中妄執有無。不達色心無礙。菩薩與俗同居。清淨曾無染世。愚人貪著涅槃。智者生死實際。法性空無言說。緣起略無人子<span class='note-inline'>(一本作為茲偈)</span>。百歲無智小兒。小兒有智百歲。</p>
</div>
<div class='div-other'><a id='mulu1249' />
<p class='h3'>佛與眾生不二</p><p>眾生與佛無殊。大智不異於愚。何須向外求寶。身田自有明珠。正道邪道不二。了知凡聖同途。迷悟本無差別。涅槃生死一如。究竟攀緣空寂。惟求意想清虛。無有一法可得。翛然自入無餘。</p>
</div>
<div class='div-other'><a id='mulu1250' />
<p class='h3'>事理不二</p><p>心王自在翛然。法性本無十纏。一切無非佛事。何須攝念坐禪。妄想本來空寂。不用斷除攀緣。智者無心可得。自然無爭無喧。不識無為大道。何時得證幽玄。佛與眾生一種。眾生即是世尊。凡夫妄生分別。無中執有迷奔。了達貪瞋空寂。何處不是真門。</p>
</div>
<div class='div-other'><a id='mulu1251' />
<p class='h3'>靜亂不二</p><p>聲聞厭諠求靜。猶如棄麫求餅。餅即從來是麫。造作隨人百變。煩惱即是菩提。無心即是無境。生死不異涅槃。貪瞋如焰如影。智者無心求佛。愚人執邪執正。徒勞空過一生。不見如來妙頂。了達婬慾性空。鑊湯鑪炭自冷。</p>
</div>
<div class='div-other'><a id='mulu1252' />
<p class='h3'>善惡不二</p><p>我自身心快樂。翛然無善無惡。法身自在無方觸目無非正覺。六塵本來空寂。凡夫妄生執著。涅槃生死平等。四海阿誰厚薄。無為大道自然。不用將心畫度。菩薩散誕靈通。所作常含妙覺。聲聞執法坐禪。如蠶吐絲自縛。法性本來圓明。病愈何須執藥。了知諸法平等。翛然清虛快樂。</p>
</div>
<div class='div-other'><a id='mulu1253' />
<p class='h3'>色空不二</p><p>法性本無青黃。眾生謾造文章。吾我說他止觀。自意擾擾顛狂。不識圓通妙理。何時得會真常。自疾不能治療。却教他人藥方。外看將為是善。心內猶若豺狼。愚人畏其地獄。智者不異天堂。對境心常不起。舉足皆是道場。佛與眾生不二。眾生自作分張。若欲除却三毒。迢迢不離災殃。智者知心是佛。愚人樂往西方。</p>
</div>
<div class='div-other'><a id='mulu1254' />
<p class='h3'>生死不二</p><p>世間諸法如幻。生死猶若雷電。法身自在圓通。出入山河無間。顛倒妄想本空。般若無迷無亂。三毒本自解脫。何須攝念禪觀。只為愚人不了。從他戒律決斷。不識寂滅真如。何時得登彼岸。智者無惡可斷。運用隨心合散。法性本來空寂。不為生死所絆。若欲斷除煩惱。此是無明癡漢。煩惱即是菩提。何用別求禪觀。實際無佛無魔。心體無形無段。</p>
</div>
<div class='div-other'><a id='mulu1255' />
<p class='h3'>斷除不二</p><p>丈夫運用堂堂。逍遙自在無妨。一切不能為害。堅固猶若金剛。不著二邊中道。翛然非斷非常。五欲貪瞋是佛。地獄不異天堂。愚人妄生分別。流浪生死猖狂。智者達色無礙。聲聞無不恛惶。法性本無瑕翳。眾生妄執青黃。如來引接迷愚。或說地獄天堂。彌勒身中自有。何須別處思量。棄却真如佛像。此人即是顛狂。聲聞心中不了。唯只趁逐言章。言章本非真道。轉加鬪爭剛彊。心裏蚖蛇蝮蝎。螫著便即遭傷。不解文中取義。何時得會真常。死入無間地獄。神識枉受災殃。</p>
</div>
<div class='div-other'><a id='mulu1256' />
<p class='h3'>真俗不二</p><p>法師說法極好。心中不離煩惱。口談文字化他。轉更增他生老。真妄本來不二。凡夫棄妄覓道。四眾雲集聽講。高座論義浩浩。南座北座相爭。四眾為言為好。雖然口談甘露。心裏尋常枯燥。自己元無一錢。日夜數他珍寶。恰似無智愚人。棄却真金擔草。心中三毒不捨。未審何時得道。</p>
</div>
<div class='div-other'><a id='mulu1257' />
<p class='h3'>解縛不二</p><p>律師持律自縛。自縛亦能縛他。外作威儀恬靜。心內恰似洪波。不駕生死船筏。如何度得愛河。不解真宗正理。邪見言辭繁多。有二比丘犯律。便却往問優波。優波依律說罪。轉增比丘網羅。方丈室中居士。維摩便即來訶。優波默然無對。淨名說法無過。而彼戒性如空。不在內外娑婆。勸除生滅不肯。忽悟還同釋迦。</p>
</div>
<div class='div-other'><a id='mulu1258' />
<p class='h3'>境照不二</p><p>禪師體離無明。煩惱從何處生。地獄天堂一相。涅槃生死空名。亦無貪瞋可斷。亦無佛道可成。眾生與佛平等。自然聖智惺惺。不為六塵所梁。句句獨契無生。正覺一念玄解。三世坦然皆平。非法非律自制。翛然真入圓成。絕此四句百非。如空無作無依。</p>
</div>
<div class='div-other'><a id='mulu1259' />
<p class='h3'>運用無礙</p><p>我今滔滔自在。不羨公王卿宰。四時猶若金剛。苦樂心常不改。法寶喻於須彌。智慧廣於江海。不為八風所牽。亦無精進懈怠。任性浮沈若顛。散誕縱橫自在。遮莫刀劍臨頭。我自安然不<span class='corr'>采</span>。</p>
</div>
<div class='div-other'><a id='mulu1260' />
<p class='h3'>迷悟不二</p><p>迷時以空為色。悟即以色為空。迷悟本無差別。色空究竟還同。愚人喚南作北。智者達無西東。欲覓如來妙理。常在一念之中。陽焰本非其水。渴鹿狂趁怱怱。自身虛假不實。將空更欲覓空。世人迷倒至甚。如犬吠雷叿叿。</p>
</div></div>
<div class='div-other'><a id='mulu1261' />
<p class='h2'>歸宗至真禪師智常頌一首</p><p>歸宗事理絕。日輪正當午。自在如師子。不與物依怙。獨步四山頂。優游三大路。欠呿飛禽墜。嚬呻眾邪怖。機竪箭易及。影沒手難覆。施張若工伎。裁剪如尺度。巧鏤萬般名。歸宗還似土。語默音聲絕。旨妙情難措。棄箇眼還聾。取箇耳還瞽。一鏃破三關。分明箭後路。可憐大丈夫。先天為心祖<span class='note-inline'>(體字函涅槃經二十七卷真師子王晨朝出穴嚬呻欠呿)</span>。</p>
</div>
<div class='div-other'><a id='mulu1262' />
<p class='h2'>香嚴襲燈大師智閑頌一十九首</p>
<div class='div-other'><a id='mulu1263' />
<p class='h3'>授指</p><p>古人骨多靈異。賢子孫密安置。此一門成孝義。人未達莫差池。須志固遣狐疑。得安靜不傾危。向即遠求即離。取即急失即遲。無計校忘覺知。濁流識今古偽。一剎那通變異。嵯峨山石火氣。內裏發焚巔[山/累]。無遮欄燒海底。法網疎靈焰細。六月臥去衣被。蓋不得無假偽。達道人唱祖意。我師宗古來諱。唯此人善安置。足法財具慚愧。不虛施用處諦。有人問少呵氣。更審來說米貴。</p>
</div>
<div class='div-other'><a id='mulu1264' />
<p class='h3'>最後語</p><p>有一語全規矩。休思惟不自許。路逢達道人。揚眉省來處。蹋不著多疑慮。却思看帶伴侶。一生參學事無成。殷勤抱得旃檀樹。</p>
</div>
<div class='div-other'><a id='mulu1265' />
<p class='h3'>暢玄與崔大夫</p><p>達人多隱顯。不定露形儀。語下不遺迹。密密潛護持。動容揚古路。明妙乃方知。應物但施設。莫道不思議。</p>
</div>
<div class='div-other'><a id='mulu1266' />
<p class='h3'>達道場與城陰行者</p><p>理奧絕思量。根尋徑路長。因茲知隔闊。無那被封疆。人生須特達。起坐覺馨香。清淨如來子。安然坐道場。</p>
</div>
<div class='div-other'><a id='mulu1267' />
<p class='h3'>與薛判官</p><p>一滴滴水一焰焰火。飲水人醉向火人老。不飲不向無復安臥。抝折弓箭蹋倒射垛。若人要知先去鉤錐。人須問我我是阿誰。快道快道。</p>
</div>
<div class='div-other'><a id='mulu1268' />
<p class='h3'>與臨濡縣行者</p><p>丈夫咄哉久被塵埋。我因今日得入山來。揚眉示我因茲眼開。老僧手風書處龍鍾。語下有意的出樊籠。</p>
</div>
<div class='div-other'><a id='mulu1269' />
<p class='h3'>顯旨</p><p>思遠神儀奧。精虛履踐通。見聞離影像。密際語前蹤。得意塵中妙。投機露道容。藏明照警覺。肯可達真宗。</p>
</div>
<div class='div-other'><a id='mulu1270' />
<p class='h3'>三句後意</p><p>書出語多虛。虛中帶有無。却向書前會。放却意中珠。</p>
</div>
<div class='div-other'><a id='mulu1271' />
<p class='h3'>答鄭郎中問二首</p><p>語中埋迹聲前露容。即時妙會古人同風。響應機宜無自他宗。訶起騃蟒奮迅成龍。</p>
<p>語裏埋筋骨。音聲染道容。即時才妙會。拍手趁乖龍。</p>
</div>
<div class='div-other'><a id='mulu1272' />
<p class='h3'>譚道</p><p>的的無兼帶。獨運何依賴。路逢達道人。莫將語默對。</p>
</div>
<div class='div-other'><a id='mulu1273' />
<p class='h3'>與學人玄機</p><p>妙旨迅速言說來遲。才隨語會迷却神機。揚眉當問對面熙怡。是何境界同道方知。</p>
</div>
<div class='div-other'><a id='mulu1274' />
<p class='h3'>明道</p><p>思思似有蹤。明明不知處。借問示宗賓。徐徐暗迴顧。</p>
</div>
<div class='div-other'><a id='mulu1275' />
<p class='h3'>玄旨</p><p>去去無標的。來來只麼來。有人相借問。不語笑咍咍。</p>
</div>
<div class='div-other'><a id='mulu1276' />
<p class='h3'>與鄧州行者</p><p>林下覺身愚。緣不帶心珠。開口無言說。筆頭無可書。人問香嚴旨。莫道在山居。</p>
</div>
<div class='div-other'><a id='mulu1277' />
<p class='h3'>三跳後</p><p>三門前合掌。兩廊下行道。中庭上作舞。後門外搖頭。</p>
</div>
<div class='div-other'><a id='mulu1278' />
<p class='h3'>上根</p><p>咄哉莫錯頓爾無覺。空處發言龍驚一著。小語呼召妙絕名貌。巍巍道流無可披剝。</p>
</div>
<div class='div-other'><a id='mulu1279' />
<p class='h3'>破法身見</p><p>向上無父孃。向下無男女。獨自一箇身。切須了却去。聞我有此言。人人競來取。對他一句子。不話無言語。</p>
</div>
<div class='div-other'><a id='mulu1280' />
<p class='h3'>獨脚</p><p>子[吭-几+(坐-工+十)]母啄子覺無㲉。母子俱亡應緣不錯。同道唱和妙云獨脚。</p>
</div></div>
<div class='div-other'><a id='mulu1281' />
<p class='h2'>洞山和尚良价頌一首</p>
<div class='div-other'><a id='mulu1282' />
<p class='h3'>無心合道</p><p>道無心合人。人無心合道。欲識箇中意。一老一不老。</p>
</div></div>
<div class='div-other'><a id='mulu1283' />
<p class='h2'>龍牙和尚居遁頌一十八首</p><p>龍牙山裏龍。形非世間色。世上畫龍人。巧巧描不得。唯有識龍人。一見便心息。</p>
<p>唯念門前樹。能容鳥泊飛。來者無心喚。騰身不慕歸。若人心似樹。與道不相違。</p>
<p>一得無心便道情。六門休歇不勞形。有緣不是余朋友。無用雙眉却弟兄。</p>
<p>悟了還同未悟人。無心勝負自安神。從前古德稱貧道。向此門中有幾人。</p>
<p>學道先須有悟由。還如曾鬪快龍舟。雖然舊閣於空地。一度贏來方始休。</p>
<p>心空不及道空安。道與心空狀一般。參玄不是道空士。一乍相逢不易看。</p>
<p>自小從師學祖宗。閑華猶似纏人蜂。僧真不假居雲外。得後知無色自空。</p>
<p>學道無端學畫龍。元來未得筆頭蹤。一朝體得真龍後。方覺從前枉用功。</p>
<p>成佛人希念佛多。念來歲久却成魔。君今欲得自成佛。無念之人不較多。</p>
<p>在夢那知夢是虛。覺來方覺夢中無。迷時恰是夢中事。悟後還同睡起夫。</p>
<p>學道蒙師詣却閑。無中有路隱人間。饒君講得千經論。一句臨機下口難。</p>
<p>菩薩聲聞未盡空。人天來往訪真宗。爭如佛是無疑士。端坐無心只麼通。</p>
<p>此生不息息何時。息在今生共要知。心息只緣無妄想。妄除心息是休時。</p>
<p>迷人未了勸盲聾。土上加泥更一重。悟人有意同迷意。只在迷中迷不逢。</p>
<p>夫人學道莫貪求。萬事無心道合頭。無心始體無心道。體得無心道亦休。</p>
<p>眉間毫相焰光身。事見爭如理見親。事有只因於理有。理權方便化天人。一朝大悟俱消却。方得名為無事人。</p>
<p>人情濃厚道情微。道用人情世豈知。空有人情無道用。人情能得幾多時。</p>
<p>尋牛須訪迹。學道訪無心。迹在牛還在。無心道易尋。</p>
</div>
<div class='div-other'><a id='mulu1284' />
<p class='h2'>玄沙師備宗一大師頌三首</p><p>玄沙遊徑別。時人切須知。三冬陽氣盛。六月降霜時。有語非關舌。無言切要辭。會我最後句出世少人知。</p>
<p>奇哉一靈叟。那頓許吺吺<span class='note-inline'>(音兜)</span>。風起引箜篌。迷子爭頭湊。設使總不是。蝦蟇大張口。開口不開口。終是犯靈叟。欲識箇中意。南星真北斗。</p>
<p>萬里神光頂後相。沒頂之時何處望。事已成意亦休。此箇從來觸處周。智者聊聞猛提取。莫待須臾失却頭。</p>
</div>
<div class='div-other'><a id='mulu1285' />
<p class='h2'>招慶省僜真覺大師頌二首</p>
<div class='div-other'><a id='mulu1286' />
<p class='h3'>示執坐禪者</p><p>大道分明絕點塵。何須長坐始相親。遇緣儻解無非是。處憒那能有故新。散誕肯齊支遁侶。逍遙曷與慧休隣。或遊泉石或闤闠。可謂煙霞物外人。</p>
</div>
<div class='div-other'><a id='mulu1287' />
<p class='h3'>示坐禪方便</p><p>四威儀內坐為先。澄濾身心漸坦然。瞥爾有緣隨濁界。當須莫續是天年。修持只話從功路。至理寧論在那邊。一切時中常管帶。因緣相湊豁通玄。</p>
</div></div>
<div class='div-other'><a id='mulu1288' />
<p class='h2'>漳州羅漢桂琛和尚明道頌一首</p><p>至道淵曠勿以言宣。言宣非指孰云有是。觸處皆渠豈喻真虛。真虛設辨如鏡中現。有無雖彰在處無傷。無傷無在何拘何閡。不假功成將何法爾。法爾不爾俱為脣齒。若以斯陳埋沒宗旨。宗非意陳無以見聞。見聞不脫如水中月。於此不明翻為剩法。一法有形翳汝眼睛。眼睛不明世界崢嶸。我宗奇特當陽顯赫。佛及眾生皆承恩力。不在低頭思量難得。拶破面門覆蓋乾坤。快須薦取脫却根塵。其如不曉謾說而今。</p>
</div>
<div class='div-other'><a id='mulu1289' />
<p class='h2'>南嶽惟勁禪師覺地頌一首<span class='note-inline'>(七言)</span></p><p>略明覺地名同異。起復初終互換生。性海首建增名號。妙覺還依性覺明。體覺俱含於明妙。明覺妙覺並雙行。妙覺覺妙元明體。全成無漏一真精。明覺覺明明所了。或因了相失元明。明妙二覺宗體覺。體覺性覺二同明。湛覺圓圓無增減。此中無佛與眾生。不覺始終非了了。不聞迷悟豈惺惺。是稱心地如來藏。亦無覺照及無生。非生非滅真如海。湛然常住名無名。太虛未覺生霞點。豈聞微塵有漏聲。空漚匪離於覺誨。動寂元是一真明。覺明體爾含靈焰。覺明逐焰致虧盈。差之不返名無覺。會之復本始覺生。本覺由因始覺生。正覺還依合覺明。由他二種成差互。遂令渾作賴耶名。具含染淨雙岐路。覺明含處異途萌。性起無生不動智。不離覺體本圓成。性起轉覺翻生所。遂令有漏墮迷盲。無明因愛相滋潤。名色根本漸次生。七識轉處蒙圓鏡。五六生時蔽覺明。觸受有取相依起。生老病死繼續行。業識茫茫沒苦海。徇流浩浩逐飄零。大聖慈悲興救濟。一聲用處出三聲。智身由從法身起。行身還約智身生。智行二身融無二。還歸一體本來平。萬有齊含真海印。一心普現總圓明。湛光焰焰何依止。空性蕩蕩無所停。處處示生無生相。處處示滅無滅形。珠鏡頓印無來往。浮雲聚散勿常程。出沒任真同水月。應緣如響化群情。眾生性地元無染。只緣浮妄翳真精。不了五陰如空聚。豈知四大若乾城。我慢癡山高屹屹。無明欲海杳溟溟。每逐旃陀憍誑友。常隨猛獸作悲鳴。自性轉識翻為幻。自心幻境自心驚。了此幻性同陽焰。空華識浪復圓成。太虛忽覺浮雲散。始覺虛空本自清。今古湛然常皎瑩。不得古今凡聖名。</p>
</div>
<div class='div-other'><a id='mulu1290' />
<p class='h2'>郢州臨谿敬脫和尚入道淺深頌五首</p><p>露柱聲聲喚。猢猻繩子絆。中下莫知由。上士方堪看。</p>
<p>露柱不聲喚。猢猻繩子斷。上士笑呵呵。中流若為見。</p>
<p>猢猻與露柱。未免東西步。任唱太平歌。徒話超佛祖。</p>
<p>我見匠者誇。語默玄妙句。不善本根源。巧布祇園事。</p>
<p>少室與摩竭。第代稱揚許。我今問汝徒。誰作將來主。</p>
</div>
<div class='div-other'><a id='mulu1291' />
<p class='h2'>大法眼禪師文益頌十四首</p>
<div class='div-other'><a id='mulu1292' />
<p class='h3'>三界唯心</p><p>三界唯心萬法唯識。唯識唯心眼聲耳色。色不到耳聲何觸眼。眼色耳聲萬法成辦。萬法匪緣豈觀如幻。大地山河誰堅誰變。</p>
</div>
<div class='div-other'><a id='mulu1293' />
<p class='h3'>華嚴六相義</p><p>華嚴六相義。同中還有異。異若異於同。全非諸佛意。諸佛意總別。何曾有同異。男子身中入定時。女子身中不留意。不留意絕名字。萬象明明無理事。</p>
</div>
<div class='div-other'><a id='mulu1294' />
<p class='h3'>瞻須菩提</p><p>須菩提貌古奇。說空法法不離。信不及又懷疑。信得及復何之。倚笻杖視東西。</p>
</div>
<div class='div-other'><a id='mulu1295' />
<p class='h3'>街鼓鳴</p><p>鼓鼕鼕運大功。滿朝人道路通。道路通何所至。達者莫言登寶地。</p>
</div>
<div class='div-other'><a id='mulu1296' />
<p class='h3'>示捨棄慕道</p><p>東堂不折桂。南華不學仙。却來乾竺寺。披衣效坐禪。禪若效坐得。非想亦何偏<span class='note-inline'>(經劫守閑。不出生死)</span>為報參禪者。須悟道中玄。如何道中玄。真規自宛然。</p>
</div>
<div class='div-other'><a id='mulu1297' />
<p class='h3'>金剛經為人輕賤章<span class='note-inline'>(詮云持經者證佛地也)</span></p><p>寶劍不失虛舟不刻。不失不刻彼子為得。倚待不堪孤然仍則。鳥迹虛空有無彌忒<span class='note-inline'>(思之)</span>。</p>
</div>
<div class='div-other'><a id='mulu1298' />
<p class='h3'>僧問隨色摩尼珠</p><p>摩尼不隨色。色裏勿摩尼。摩尼與眾色。不合不分離。</p>
</div>
<div class='div-other'><a id='mulu1299' />
<p class='h3'>牛頭庵</p><p>國城南祖師庵。庵舊址依雲嵐。獸馴淑人相參。忽有心終不堪。</p>
</div>
<div class='div-other'><a id='mulu1300' />
<p class='h3'>乾闥婆城</p><p>乾闥婆城法法皆爾。法爾不爾名相真軌。日煖月涼海深山起。乾闥婆城是非亡矣。</p>
</div>
<div class='div-other'><a id='mulu1301' />
<p class='h3'>因僧看經</p><p>今人看古教。不免心中鬧。欲免心中鬧。但知看古教。</p>
</div>
<div class='div-other'><a id='mulu1302' />
<p class='h3'>問僧云。會麼。對不會</p><p>會與不會。與汝面對。若也面對。真箇不會。</p>
</div>
<div class='div-other'><a id='mulu1303' />
<p class='h3'>庭柏盆蓮</p><p>一朵菡萏蓮。兩株青瘦柏。長向僧家庭。何勞問高格。</p>
</div>
<div class='div-other'><a id='mulu1304' />
<p class='h3'>正月偶示</p><p>正月春順時節。情有無皆含悅。君要知得誰力。更問誰教誰決。</p>
</div>
<div class='div-other'><a id='mulu1305' />
<p class='h3'>寄鍾陵光僧正</p><p>西山巍巍兮聳碧。漳水澄澄兮練色。對現分明有何極。</p>
</div></div>
<div class='div-other'><a id='mulu1306' />
<p class='h2'>白居易八漸偈<span class='note-inline'>(并序)</span></p>
<div class='div-xu'><a id='mulu1307' /><p>唐貞元十九年秋八月。有大師曰凝公。遷化于東都聖善寺鉢塔院。越明年春二月有東來客白居易。作八漸偈。偈六句。句四言贊之。初居易嘗求心要於師。師賜我言焉。曰觀。曰覺。曰定。曰慧。曰明。曰通。曰濟。曰捨。繇是入於耳貫於心。嗚呼今師之報身則化。師之八言不化。至哉八言實無生忍觀之漸門也。故自觀至捨。次而贊之。廣一言為一偈。謂之八漸偈。蓋欲以發揮師之心教。且明居易不敢失墜也。既而升于堂禮于床。跪而唱泣而去。偈曰。</p>
</div>
<div class='div-other'><a id='mulu1308' />
<p class='h3'>觀</p><p>以心中眼觀心外相。從何而有從何而喪。觀之又觀則辨真妄。</p>
</div>
<div class='div-other'><a id='mulu1309' />
<p class='h3'>覺</p><p>惟真常在為妄所蒙。真妄苟辨覺生其中。不離妄有而得真空。</p>
</div>
<div class='div-other'><a id='mulu1310' />
<p class='h3'>定</p><p>真若不滅。妄即不起。六根之源。湛如止水。是為禪定。乃脫生死。</p>
</div>
<div class='div-other'><a id='mulu1311' />
<p class='h3'>慧</p><p>專之以定。定猶有繫。濟之以慧。慧則無滯。如珠在盤。盤定珠慧。</p>
</div>
<div class='div-other'><a id='mulu1312' />
<p class='h3'>明</p><p>定慧相合。合而後明。照彼萬物。物無遁形。如大圓鏡。有應無情。</p>
</div>
<div class='div-other'><a id='mulu1313' />
<p class='h3'>通</p><p>慧至乃明。明則不昧。明至乃通。通則無礙。無礙者何。變化自在。</p>
</div>
<div class='div-other'><a id='mulu1314' />
<p class='h3'>濟</p><p>通力不常。應念而變。變相非有。隨求而見。是大慈悲。以一濟萬。</p>
</div>
<div class='div-other'><a id='mulu1315' />
<p class='h3'>捨</p><p>眾苦既濟。大悲亦捨。苦既非真。悲亦是假。是故眾生。實無度者。</p>
</div></div>
<div class='div-other'><a id='mulu1316' />
<p class='h2'>同安察禪師十玄談<span class='note-inline'>(并序)</span></p>
<div class='div-xu'><a id='mulu1317' /><p>夫玄談妙句。逈出三乘。既不混緣。亦非獨立。當臺應用。如朗月以晶空。轉影泯機。似明珠而隱海。且學徒有等。妙理無窮。達事者稀。迷源者眾。森羅萬象物物上明。或即理事雙袪。名言俱喪。是以慇懃指月。莫錯端倪。不迷透水之針。可付開拳之寶。略序微言。以彰事理<span class='note-inline'>(卿公事苑云。叢林所行十玄談皆無序引。愚曩游廬阜。得其序於同安影堂。今錄之云耳)</span>。</p>
</div>
<div class='div-other'><a id='mulu1318' />
<p class='h3'>心印</p><p>問君心印作何顏。心印何人敢授傳。歷劫坦然無異色。呼為心印早虛言。須知本自虛空性。將喻紅爐火裏蓮。莫謂無心云是道。無心猶隔一重關。</p>
</div>
<div class='div-other'><a id='mulu1319' />
<p class='h3'>祖意</p><p>祖意如空不是空。靈機爭墮有無功。三賢固未明斯旨。十聖那能達此宗。透網金鱗猶滯水。回途石馬出沙籠。慇懃為說西來意。莫問西來及與東。</p>
</div>
<div class='div-other'><a id='mulu1320' />
<p class='h3'>玄機</p><p>迢迢空劫勿能收。豈為塵機作繫留。妙體本來無處所。通身何更有蹤由。靈然一句超群象。逈出三乘不假修。撒手那邊千聖外。迴程堪作火中牛。</p>
</div>
<div class='div-other'><a id='mulu1321' />
<p class='h3'>塵異</p><p>濁者自濁清者清。菩提煩惱等空平。誰言卞璧無人鑒。我道驪珠到處晶。萬法泯時全體現。三乘分別強安名。丈夫皆有衝天志。莫向如來行處行。</p>
</div>
<div class='div-other'><a id='mulu1322' />
<p class='h3'>演教</p><p>三乘次第演金言。三世如來亦共宣。初說有空人盡執。後非空有眾皆緣。龍宮滿藏醫方義。鶴樹終談理未玄。真淨界中纔一念。閻浮早已八千年。</p>
</div>
<div class='div-other'><a id='mulu1323' />
<p class='h3'>達本</p><p>勿於中路事空王。策杖還須達本鄉。雲水隔時君莫住。雪山深處我非忘。尋思去日顏如玉。嗟歎迴來鬢似霜。撒手到家人不識。更無一物獻尊堂。</p>
</div>
<div class='div-other'><a id='mulu1324' />
<p class='h3'>還源</p><p>返本還源事已差。本來無住不名家。萬年松逕雪深覆。一帶峯巒雲更遮。賓主穆時全是妄。君臣合處正中邪。還鄉曲調如何唱。明月堂前枯樹華。</p>
</div>
<div class='div-other'><a id='mulu1325' />
<p class='h3'>迴機</p><p>涅槃城裏尚猶危。陌路相逢沒定期。權挂垢衣云是佛。却裝珍御復名誰。木人夜半穿靴去。石女天明戴帽歸。萬古碧潭空界月。再三撈漉始應知。</p>
</div>
<div class='div-other'><a id='mulu1326' />
<p class='h3'>轉位</p><p>披毛戴角入廛來。優鉢羅華火裏開。煩惱海中為雨露。無明山上作雲雷。鑊湯爐炭吹教滅。劍樹刀山喝使摧。金鎖玄關留不住。行於異類且輪迴。</p>
</div>
<div class='div-other'><a id='mulu1327' />
<p class='h3'>一色</p><p>枯木巖前差路多。行人到此盡蹉跎。鷺鸞立雪非同色。明月蘆華不似他。了了了時無可了。玄玄玄處亦須訶。殷勤為唱玄中曲。空裏蟾光撮得麼。</p>
</div></div>
<div class='div-other'><a id='mulu1328' />
<p class='h2'>雲頂山僧德敷詩十首</p>
<div class='div-other'><a id='mulu1329' />
<p class='h3'>語默難測</p><p>閑坐冥然聖莫知。縱言無物比方伊。石人把板雲中拍。木女含笙水底吹。若道不聞渠未曉。欲尋其響爾還疑。教君唱和仍須和。休問宮商竹與絲。</p>
</div>
<div class='div-other'><a id='mulu1330' />
<p class='h3'>祖教逈異</p><p>祖意逈然傳一句。教中廣布引三乘。淨名倒嶽雷聲吼。鶖子孤潭月影澄。廛市賣魚忘進趣。巖林飼虎望超升。雖知同體權方便。也似炎天日裏燈。</p>
</div>
<div class='div-other'><a id='mulu1331' />
<p class='h3'>學雖得妙</p><p>棲心學道數如塵。認得曹谿有幾人。若使聖凡無罣礙。便應甎瓦是修真。瞥然一念邪思起。已屬多生放逸因。不遇祖師親指的。臨機開口卒難陳。</p>
</div>
<div class='div-other'><a id='mulu1332' />
<p class='h3'>問來祇對不得</p><p>莫誇祇對句分明。執句尋言誤殺卿。只合文殊便是道。虧他居士杳無聲。見人須棄敲門物。知路仍忘堠子名。儻若不疑言會盡。何妨默默默浮生。</p>
</div>
<div class='div-other'><a id='mulu1333' />
<p class='h3'>無指的</p><p>不居南北與東西。上下虛空豈可齊。現小毛頭猶道廣。變長天外尚嫌低。頓乾四海紅塵起。能竭三塗黑業迷。如此萬般皆屬壞。更須前進問曹谿。</p>
</div>
<div class='div-other'><a id='mulu1334' />
<p class='h3'>自樂僻執</p><p>雖然僻執不風流。懶出松門數十秋。合掌有時慵問佛。折腰誰肯見王侯。電光夢世非堅久。欲火蒼生早晚休。自蘊本來靈覺性。不能暫使挂心頭。</p>
</div>
<div class='div-other'><a id='mulu1335' />
<p class='h3'>問答須知起倒</p><p>問答須教知起倒。龍頭蛇尾自欺謾。如王秉劍猶王意。似鏡當臺待鏡觀。眨眼參差千里莽。低頭思慮萬重灘。各於此道爭深見。何啻前程作野干。</p>
</div>
<div class='div-other'><a id='mulu1336' />
<p class='h3'>言行相扶</p><p>言語行時不易行。如烏如兔兩光明。寧關晝夜精勤得。非是貪瞋懈怠生。菩薩尚猶難說到。聲聞焉敢擬論評。然無地位長閑坐。誰料龍神來捧迎。</p>
</div>
<div class='div-other'><a id='mulu1337' />
<p class='h3'>一句子</p><p>一句子玄不可盡。颯然會了奈渠何。非干世事成無事。祖教心魔是佛魔。貧子喻中明此道。獻珠偈裏顯張羅。空門有路平兼廣。痛切相招誰肯過。</p>
</div>
<div class='div-other'><a id='mulu1338' />
<p class='h3'>古今大意</p><p>古今以拂示東南。大意幽微肯易參。動指掩頭元是一。斜眸拊掌固非三。道吾無笏同人會。石鞏彎弓作者諳。此理若無師印授。欲將何見語玄談。</p>
</div></div>
<div class='div-other'><a id='mulu1339' />
<p class='h2'>僧潤詩三首</p>
<div class='div-other'><a id='mulu1340' />
<p class='h3'>因覽寶林傳</p><p>祖月禪風集寶林。二千餘載道堪尋。雖分西國與東國。不隔人心到佛心。迦葉最初傳去盛。慧能末後得來深。覽斯頓悟超凡眾。嗟彼常迷古與今。</p>
</div>
<div class='div-other'><a id='mulu1341' />
<p class='h3'>贈道者</p><p>一語真空出世間。可憐迷者蟾循環。此生勝坐三禪樂。好句長吟萬事閑。秋月圓來看盡夜。野雲散去落何山。到頭自了方為了。休執他經扣祖關。</p>
</div>
<div class='div-other'><a id='mulu1342' />
<p class='h3'>贈禪客</p><p>了妄歸真萬慮空。河沙凡聖體通同。迷來盡似蛾投焰。悟去皆如鶴出籠。片月影分千㵎水。孤松聲任四時風。直須密契心心地。休苦勞生睡夢中。</p>

<p class='juan'>景德傳燈錄卷第二十九</p></div></div></div>
</div><!-- end of div[@id='body'] -->
</body></html>