<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景德傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'><div class='other'><div class='other'>
<div class='div-other'>
<p class='juan'><a id='mulu664' />景德傳燈錄卷第二十</p>
<ul class="">
<p class="h7">吉州青原山行思禪師第六世之四一百六人</p>
<li>洪州雲居山道膺禪師法嗣二十八人
<ul class="">
<li>杭州佛日和尚</li>

<li>蘇州永光院真禪師</li>

<li>洪州同安丕禪師</li>

<li>廬山歸宗澹權禪師</li>

<li>池州廣濟和尚</li>

<li>潭州水西南臺和尚</li>

<li>歙州朱谿謙禪師</li>

<li>揚州豐化和尚</li>

<li>雲居山道簡禪師</li>

<li>廬山歸宗懷惲禪師</li>

<li>洪州大善慧海禪師</li>

<li>朗州德山第七世和尚</li>

<li>南嶽南臺和尚</li>

<li>雲居山昌禪師</li>

<li>池州嵆山章禪師</li>

<li>晉州大梵和尚</li>

<li>新羅雲住和尚</li>

<li>雲居山懷岳禪師</li>

<li>阾<span class="note-inline">(與嶺同)</span>珏和尚<span class="note-inline">(已上一十九人見錄)</span></li>

<li>潭州龍興寺悟空大師</li>

<li>建州白雲減禪師</li>

<li>潭州慕輔山和尚</li>

<li>舒州白水山瑋禪師</li>

<li>廬山冶父山和尚</li>

<li>南嶽法志禪師</li>

<li>新羅慶猷禪師</li>

<li>新羅慧禪師</li>

<li>洪州鳳棲山慧志禪師<span class="note-inline">(已上九人無機緣語句不錄)</span></li>
</ul></li>

<li>撫州曹山本寂禪師法嗣十四人
<ul class="">
<li>撫州荷玉光慧禪師</li>

<li>筠州洞山道延禪師</li>

<li>衡州育王山弘通禪師</li>

<li>撫州金峯從志禪師</li>

<li>襄州鹿門處真禪師</li>

<li>撫州曹山慧霞大師</li>

<li>衡州華光範禪師</li>

<li>處州廣利容禪師</li>

<li>泉州廬山小谿院行傳禪師</li>

<li>西川布水巖和尚</li>

<li>蜀川西禪和尚</li>

<li>華州草庵法義禪師</li>

<li>韶州華嚴和尚<span class="note-inline">(已上一十三人見錄)</span></li>

<li>廬山羅漢他隆山主和尚<span class="note-inline">(一人無機緣語不錄)</span></li>
</ul></li>

<li>潭州龍牙山居遁禪師法嗣五人
<ul class="">
<li>潭州報慈藏嶼禪師</li>

<li>襄州含珠山審哲禪師<span class="note-inline">(已上二人見錄)</span></li>

<li>鳳翔白馬弘寂禪師</li>

<li>撫州崇壽院道欽禪師</li>

<li>楚州觀音院斌禪師<span class="note-inline">(已上三人無機緣語句不錄)</span></li>
</ul></li>

<li>京兆華嚴寺休靜禪師法嗣三人
<ul class="">
<li>鳳翔府紫陵匡一禪師<span class="note-inline">(一人見錄)</span></li>

<li>饒州北禪院惟直禪師</li>

<li>濰州化城和尚<span class="note-inline">(已上二人無機緣語句不錄)</span></li>
</ul></li>

<li>筠州九峯普滿大師法嗣一人
<ul class="">
<li>洪州同安威禪師<span class="note-inline">(一人見錄)</span></li>
</ul></li>

<li>青林師虔禪師法嗣六人
<ul class="">
<li>韶州龍光和尚</li>

<li>襄州石門寺獻禪師</li>

<li>襄州廣德和尚</li>

<li>郢州芭蕉和尚</li>

<li>定州石藏慧炬禪師<span class="note-inline">(已上五人見錄)</span></li>

<li>襄州延慶通性大師<span class="note-inline">(一人無機緣語句不錄)</span></li>
</ul></li>

<li>洛京白馬遁儒禪師法嗣二人
<ul class="">
<li>興元府青剉山和尚<span class="note-inline">(一人見錄)</span></li>

<li>京兆保福和尚<span class="note-inline">(一人無機緣語句不錄)</span></li>
</ul></li>

<li>益州北院通禪師法嗣一人
<ul class="">
<li>京兆香城和尚<span class="note-inline">(一人見錄)</span></li>
</ul></li>

<li>高安白水本仁禪師法嗣二人
<ul class="">
<li>京兆重雲智暉禪師</li>

<li>杭州瑞龍幼璋禪師<span class="note-inline">(已上二人見錄)</span></li>
</ul></li>

<li>撫州疎山匡仁禪師法嗣二十人
<ul class="">
<li>第二世疎山證禪師　洪州百丈安禪師</li>

<li>筠州黃檗慧禪師</li>

<li>隨城山護國守澄禪師</li>

<li>洛京靈泉歸仁禪師</li>

<li>延州延慶奉璘禪師</li>

<li>安州大安山省禪師</li>

<li>洪州百丈超禪師</li>

<li>洪州天王院和尚</li>

<li>常州正勤院蘊禪師</li>

<li>襄州後洞山和尚</li>

<li>京兆三相和尚<span class="note-inline">(已上一十二人見錄)</span></li>

<li>筠州五峯山行繼禪師</li>

<li>商州高明和尚</li>

<li>華州西谿道泰禪師</li>

<li>撫州疎山和尚</li>

<li>筠州黃蘗山令約禪師</li>

<li>揚州祥光遠禪師</li>

<li>安州大安山傳性大師</li>

<li>筠州黃蘗山嬴禪師<span class="note-inline">(已上八人無機緣語句不錄)</span></li>
</ul></li>

<li>澧州欽山文邃禪師法嗣二人
<ul class="">
<li>洪州上藍院自古禪師</li>

<li>澧州太守雷滿<span class="note-inline">(已上二人無機緣語句不錄)</span></li>
</ul></li>

<li>樂普山元安禪師法嗣十人
<ul class="">
<li>京兆永安善靜禪師</li>

<li>蘄州烏牙山彥賓禪師</li>

<li>鳳翔府青峯傳楚禪師</li>

<li>鄧州中度和尚</li>

<li>嘉州洞谿和尚</li>

<li>京兆臥龍和尚<span class="note-inline">(已上六人見錄)</span></li>

<li>嘉州黑水寺慧通大師</li>

<li>京兆盤龍和尚</li>

<li>單州東禪和尚</li>

<li>鄜州善雅和尚<span class="note-inline">(已上四人無機緣語句不錄)</span></li>
</ul></li>

<li>江西逍遙山懷忠禪師法嗣二人
<ul class="">
<li>泉州福清師巍禪師</li>

<li>京兆白雲無休禪師<span class="note-inline">(二人見錄)</span></li>
</ul></li>

<li>袁州盤龍山可文禪師法嗣五人
<ul class="">
<li>江州廬山永安淨悟禪師</li>

<li>袁州木平山善道禪師</li>

<li><span class="corr">陝</span>州龍谿和尚<span class="note-inline">(已上三人見錄)</span></li>

<li>桂陽志通大師</li>

<li>廬山壽昌院淨寂禪師<span class="note-inline">(已上二人無機緣語句不錄)</span></li>
</ul></li>

<li>撫州黃山月輪禪師法嗣一人
<ul class="">
<li>郢州桐泉山和尚<span class="note-inline">(一人見錄)</span></li>
</ul></li>

<li>洛京韶山寰普禪師法嗣二人
<ul class="">
<li>潭州文殊和尚<span class="note-inline">(一人見錄)</span></li>

<li>洋州大巖白和尚<span class="note-inline">(一人無機緣語句不錄)</span></li>
</ul></li>

<li>洪州上藍院令超禪師法嗣二人
<ul class="">
<li>河東北院簡禪師</li>

<li>洪州南平王鍾傳<span class="note-inline">(二人無機緣語句不錄)</span></li>
</ul></li>
</ul>
<p class='h7'>青原山行思禪師第六世</p><a id='mulu665' />
<p class='h7'>前洪州雲居山道膺禪師法嗣</p>
<div class='div-other'><a id='mulu666' /><p>杭州佛日和尚初遊天台山。嘗曰。如有人奪得我機者即我師矣。尋抵于江西謁雲居膺和尚。作禮而問曰。二龍爭珠誰是得者。雲居曰。卸却業身來相見。對曰。業身已卸。曰珠在什麼處。師無對<span class='note-inline'>(同安代云。廻頭即勿交涉)</span>師乃投誠入室。便禮雲居為師。後參夾山。才入門見維那。維那曰。此間不著後生。師曰。某甲暫來禮謁和尚不宿。維那白夾山。夾山許見。未陞階便問。什麼處來。師曰。雲居來。曰即今在什麼處。師曰。在夾山頂上。曰老僧行年在坎五鬼臨身。師乃上階禮拜。夾山又問。闍梨與什麼人為同行。師曰。木上座。曰他何不來相看。師曰。和尚看他有分。曰在什麼處。師曰。在堂中。夾山便共師下到堂中。師遂去取得柱枝擲于夾山面前。夾山曰。莫從天台得來否。師曰。非五嶽之所生。曰莫從須彌山得來否。師曰。月宮亦不逢。曰恁麼即從他人得也。師曰。自己尚是冤家。從人得堪作什麼。曰冷灰裏有一粒豆子爆。喚維那來令安排向明窓下著。師却問。燈籠還解語也無。夾山曰。待燈籠解語即向汝道。至明日夾山入堂問。昨日新到上座在什麼處師出應諾。夾山曰。子未到雲居前在什麼處。對曰。天台國清。夾山曰天台有潺潺之瀑。淥淥之波。謝子遠來。子意如何。師曰。久居巖谷。不掛松蘿。夾山曰。此猶是春意。秋意如何。師良久。夾山曰。看君只是撑船漢。終歸不是弄潮人。一日大普請。維那請師送茶。師曰。某甲為佛法來不為送茶來。維那曰。和尚教上座送茶。曰和尚尊命即得。乃將茶去作務處。搖茶椀作聲。夾山迴顧。師曰。釅茶三五椀。意在钁頭邊。夾山曰。瓶有傾茶意。籃中幾箇甌。師曰。瓶有傾茶意。籃中無一甌。便傾茶行之。時大眾皆舉目。師又問曰。大眾鶴望請師一言。夾山曰。路逢死蛇莫打殺。無底籃子盛將歸。師曰手執夜明符。幾箇知天曉。夾山曰。大眾有人歸去歸去。從此住普請歸院。眾皆仰歎。師後迴淛西住佛日而終。</p>
</div>
<div class='div-other'><a id='mulu667' /><p>蘇州永光院真禪師。上堂謂眾曰。言鋒若差鄉關萬里。直須懸崖撒手自肯承當。絕後再蘇欺君不得。非常之旨人焉庾哉。問道無橫徑立者皆危。如何得不被橫徑取侵去。師以拄杖驀口拄。僧曰。此猶是橫徑。師曰。合取。</p>
</div>
<div class='div-other'><a id='mulu668' /><p>洪州鳳棲山同安丕禪師。問如何是無縫塔。師曰。吽吽。僧曰如何是塔中人。師曰。今日大有人從建昌來。問。一見便休去時如何。師曰。是也更來遮裏作麼。問如何是點額魚。師云。不透波瀾。僧曰。慚恥時如何。師曰。終不仰面。僧曰。恁麼即不變其身也。師曰。是也青雲事作麼生。問如何是和尚家風。師曰。金鷄抱子歸霄漢。玉兔懷兒向紫微。云忽遇客來將何秖待。師曰。金果朝來猿去摘。玉花晚後鳳銜歸。問路逢達道人不將語默對。未審將什麼對。師曰。要踢要拳。問不傷王道如何。師曰。喫粥喫飯。曰莫便是不傷王道也無。師曰。遷流左降。問玉印開時何人受信。師曰。不是恁麼人。曰親宮事如何。師曰。道什麼。問如何是毘盧師。師曰。闍梨在什麼處出家。問如何是觸目菩提。師曰。面前佛殿。問片玉無瑕請師不觸。師曰。落汝後。問玉印開時何人受信。師云。不是小小。問如何是妙旨。師曰好。問迷頭認影如何止。師曰。告阿誰曰如何即是。師曰。從人覓即轉遠也。曰不從人覓時如何。師曰。頭在什麼處。問如何是同安一隻箭。師曰。腦後看。曰腦後事如何。師曰。過也。問亡僧衣眾人唱。祖師衣什麼人唱。師曰打。問將來不相似。不將來時如何。師曰。什麼處著。問未有遮箇時作麼生行履。師曰。尋常又作麼生。曰恁麼即不改舊時人也。師曰。作何行履。</p>
</div>
<div class='div-other'><a id='mulu669' /><p>廬山歸宗寺澹權禪師<span class='note-inline'>(第二世)</span>問金鷄未鳴時如何。師曰。失却威音玉。曰鳴後如何。師曰。三界平沈。問盡身供養時如何。師曰。將得什麼來。曰所有不惜。師曰。供養什麼人。僧無語。問學人為佛法來如何是佛法。師曰。正閑空。曰便請商量。師曰。周匝有餘。問大眾雲集合譚何事。師曰。三三兩兩。問路逢達道人不將語默對。未審將什麼對。師曰。爭能肯得人。又曰。會麼。曰不會。師曰。長安路廁坑子。問學人不問諸餘。如何是佛法大意。師曰。三枷五棒。問通通會底人如何道。師曰。只今事作麼生。僧曰隨流。師曰。不隨流爭得息。</p>
</div>
<div class='div-other'><a id='mulu670' /><p>池州廣濟和尚。問匹馬單槍時如何。師曰。頭落也。問如何是方外之譚。師曰。汝道什麼問如何是廣濟水。師曰。無饑渴。曰恁麼即學人不虛設也。師曰。情知爾受人安排。問遠遠來投乞師指示。師曰。有口只解喫飯。問溫伯雪與仲尼相見時如何。師曰。此間無恁麼人。問不識不見請師道出。師曰。不昧。曰不昧時作麼生。師曰。汝喚作什麼。</p>
</div>
<div class='div-other'><a id='mulu671' /><p>潭州水西南臺和尚。僧問。如何是此間一滴水。師曰。入口即擭出。問如何是西來意。師曰。靴頭線綻。問祖祖相傳未審傳箇什麼。師曰。不因闍梨問老僧亦不知。</p>
</div>
<div class='div-other'><a id='mulu672' /><p>歙州朱谿謙禪師。饒州刺史與師造大藏殿。師與一僧同看殿次。師喚某甲。僧應諾。師曰。此殿著得多少佛。曰著即不無有人不肯。師曰。我不問遮箇人。曰恁麼即某甲亦未曾秖對。珍重。師後住兜率山而終。</p>
</div>
<div class='div-other'><a id='mulu673' /><p>揚州豐化和尚。問如何是敵國一著碁。師曰。下來。問一棒打破虛空時如何。師曰。把一片來。問上無片瓦下無卓錐。學人向什麼處立。師曰。莫飄露麼。</p>
</div>
<div class='div-other'><a id='mulu674' /><p>雲居山昭化禪師道簡<span class='note-inline'>(第二世住)</span>范陽人也。久入雲居之室密受真印。而分掌寺務典司樵爨。以臘高居堂中為第一座。屬膺和尚將臨順寂。主事僧問。誰堪繼嗣。曰堂中簡主事。僧雖承言而未曉其旨。謂之揀選。乃與眾僧僉議舉第二座為化主。然且備禮先請第一座。必若謙讓即堅請第二座焉。時簡師既密承師記略不辭免。即自持道具入方丈攝眾演法。主事僧等不愜素志。罔循規式。師察其情乃棄院潛下山。其夜山神號泣。詰旦主事大眾奔至麥莊。悔過哀請歸院。眾聞山神連聲唱云。和尚來也。僧問。如何是和尚家風。師曰。隨處得自在。問維摩豈不是金粟如來。師曰是。曰為什麼却預釋迦會下聽法。師曰。他不爭人我。問橫身蓋覆時如何。師曰。還蓋覆得麼。問蛇子為什麼却吞蛇師。師曰。在裏不傷。問諸聖道不得處和尚還道得麼。師曰。汝道什麼處諸聖道不得。問路逢猛虎時如何。師曰。千人萬人不逢。偏汝便逢。問孤峯獨宿時如何。師曰。閑著七間僧堂不宿。阿誰教汝孤峯獨宿。師示滅後。廬州帥張崇施財建石塔於本山至今存焉。</p>
</div>
<div class='div-other'><a id='mulu675' /><p>廬山歸宗寺懷惲禪師<span class='note-inline'>(第三世住)</span>問無佛無眾生時如何。師曰。什麼人如此。問水清魚現時如何。師曰。把一箇來。僧無對<span class='note-inline'>(同安代云。動即失)</span>問如何是五老峯。師曰。突兀地。問截水停輪時如何。師曰磨不轉。曰如何是磨不轉。師曰。不停輪。問如何是塵中子。師曰。灰頭土面<span class='note-inline'>(同安代云。不拂拭)</span>問世尊無說說迦葉不聞聞事如何。師曰。正恁麼時作麼生。曰不同無聞說。師曰。是什麼人。問學人不到處請師說。師曰。汝不到什麼處來。</p>
</div>
<div class='div-other'><a id='mulu676' /><p>洪州大善慧海禪師。問不坐青山時如何。師曰。是什麼人。問如何是解作客底人。師曰不占上。問靈泉忽逢時如何。師曰。從什麼處來。問如何道即不違於師。師曰。莫惜口。曰道後如何。師曰。道什麼。問如何道得相親去。師曰。快道。曰恁麼即不道之。師曰。用口作什麼。師後住百丈而終。</p>
</div>
<div class='div-other'><a id='mulu677' /><p>朗州德山和尚<span class='note-inline'>(第七世住)</span>問路逢達道人不將語默對。未審將什麼對。師曰。只恁麼。僧良久。師曰。汝更問。僧再問。師乃喝出。</p>
</div>
<div class='div-other'><a id='mulu678' /><p>衡州南嶽南臺和尚。問直上融峯時如何。師曰見麼。</p>
</div>
<div class='div-other'><a id='mulu679' /><p>雲居山昌禪師<span class='note-inline'>(第三世住)</span>問相逢不相識時如何。師曰。既相逢為什麼不相識。問紅鑪猛焰時如何。師曰。裏頭是什麼。問不受商量時如何。師曰。來作什麼。曰來亦不商量。師曰。空來何益。問方丈前容身時如何。師曰。汝身大小。</p>
</div>
<div class='div-other'><a id='mulu680' /><p>池州嵆山章禪師。曾在投子作柴頭。投子喫茶次謂師曰。森羅萬象總在遮一椀茶裏。師便覆却茶云。森羅萬象在什麼處投子曰。可惜一椀茶。師後謁雪峯和尚。雪峯問。莫是章柴頭麼。師乃作輪椎勢。雪峯肯之。</p>
</div>
<div class='div-other'><a id='mulu681' /><p>晉州大梵和尚。僧問。如何是學人顧望處。師曰。井底竪高樓。曰恁麼即超然也。師曰。何不擺手。</p>
</div>
<div class='div-other'><a id='mulu682' /><p>新羅雲住和尚。問諸佛道不得什麼人道得。師曰。老僧道得。曰諸佛道不得和尚作麼生道。師曰。諸佛是我弟子。曰請和尚道。師曰。不對君王好與二十棒。</p>
</div>
<div class='div-other'><a id='mulu683' /><p>雲居山懷岳號達空禪師<span class='note-inline'>(第四世住)</span>問如何是大圓鏡師曰。不鑑照。曰忽遇四方八面來怎麼生。師曰。胡來胡現。曰大好不鑑照。師便打。問如何是一丸療萬病底藥。師曰。汝患什麼。</p>
</div>
<div class='div-other'><a id='mulu684' /><p>阾珏和尚。問學人不負師機。還免披毛戴角也無。師曰。闍梨也可畏對面不相識。曰恁麼即吞盡百川水方明一點心。師曰。雖脫毛衣猶披鱗甲。曰好來和尚具大慈悲。師曰。盡力道也出老僧格不得。</p>
</div></div>
<div class='div-other'><a id='mulu685' />
<p class='h7'>前撫州曹山本寂禪師法嗣</p>
<div class='div-other'><a id='mulu686' /><p>撫州荷玉山玄悟大師光慧。初住龍泉上堂謂眾曰。雪峯和尚為人如金翅鳥入海取龍相似。時有僧問。和尚如何。師曰。什麼處去來。問如何是西來的的意。師曰。不禮拜更待何時。問如何是密傳底心。師良久。僧曰。恁麼即徒勞側耳。師喚侍者云。來燒火著。問古人道。若記一句論劫作野狐精。未審古人意如何。師曰。龍泉僧堂未曾鎖。曰和尚如何。師曰。風吹耳朵。問路逢猛獸時如何。師曰。憨作麼。問如何是聲前一句。師曰。恰似不道。問古人云。如紅鑪上一點雪。意旨如何。師曰。惜取眉毛好問如何指示即不昧於時中。師曰。不可雪上更加霜。曰恁麼即全因和尚去也。師曰。因什麼。問如何履踐即得不昧於宗風。師曰。須道龍泉好手。曰請和尚好手。師曰却憶鍾期。問古人道。生也不道死也不道意如何。師良久僧禮拜。師曰。會麼曰不會。師曰。也是厨寒甑足塵。師有時舉拄杖示眾曰。從上皆留此一路方便接人。時有僧出曰。和尚又是從頭起也。師曰。謝相悉問機關不轉請師商量。師曰。啞得我口麼。問如何是文殊。師曰。不可有第二月也。曰即今事如何。師曰。正是第二月。問如何是如來語。師曰。猛風可繩縛。問如何是妙明真性。師曰。寬寬莫搕損。師上堂良久。有僧出曰。為眾竭力禍出私門。未審放過不放過。師默然。問如何是和尚為人一句。師曰。汝是九色鹿。問抱璞投師時如何。師曰。不是自家珍。曰如何是自家珍。師曰。不琢不成珍。</p>
</div>
<div class='div-other'><a id='mulu687' /><p>筠州洞山道延禪師<span class='note-inline'>(第四世住時號鹿頭和尚)</span>始因曹山和尚垂語云。有一人向萬丈崖頭騰身擲下此是什麼人。眾皆無對。師出對曰。不存。曹山曰。不存箇什麼。曰始得撲不碎。曹山深肯之。僧問。請和尚密付真心。師曰。欺者裏無人作麼。</p>
</div>
<div class='div-other'><a id='mulu688' /><p>衡州常寧縣育王山弘通禪師。僧問。混沌未分時如何。師曰。混沌。僧云。分後如何。師曰。混沌。上堂示眾曰。釋迦如來出世四十九年說不到底句。今夜某甲不避羞恥。與諸尊者共譚師良久云。莫道錯珍重。僧問。學人有病請師醫。師曰。將病來與汝醫。曰便請師醫。師曰。還老僧藥價錢來。問曹源一路即不問。衡陽江畔事如何。師曰。紅鑪焰上無根草。碧潭深處不逢魚。問心法雙忘時如何。師曰。三脚蝦蟇背大象。問如何是西來意。師曰。老僧毛豎。問如何是佛法大意。師曰。直待文殊過即向爾道。曰文殊過也請和尚道。師便打。問如何是和尚家風。師曰渾身不直五分錢。曰太恁貧寒生。師曰。古代如是。曰如何施設。師曰。隨家豐儉。</p>
</div>
<div class='div-other'><a id='mulu689' /><p>撫州金峯從志號玄明大師。有進上座問。如何是金峯正主。師曰。此去鎮縣不遙。闍梨莫造次進。曰何不道。師曰。口如磉盤。問千峯萬峯如何是金峯。師乃斫額而已。問千山無雲萬里絕霞時如何。師曰。飛猿嶺那邊何不猛吐却。問如何是西來意。師曰。壁邊有鼠耳。問如何是和尚家風。師曰。金峯門前無五里牌。師後住金陵報恩院入滅。<span class='corr'>諡</span>圓廣禪師塔曰歸寂。</p>
</div>
<div class='div-other'><a id='mulu690' /><p>襄州鹿門山華嚴院處真禪師。問如何是和尚家風。師曰。有鹽無醋。問如何是道人。師曰。有口似鼻孔。曰忽遇客來時將何秖對。師曰。柴門草戶謝汝經過。問祖祖相傳是什麼物。師曰。金襴袈裟。問如何是函中般若。師曰。佛殿挾頭六百卷。問和尚百年後向什麼處去。師曰。山下李家作<span class='note-inline'>(有本作使)</span>牛去。曰還許學人相隨也無。師曰。汝若相隨莫同頭角。曰諾。師曰。合到什麼處。曰佛眼辨不得。師曰。若不放過亦是茫茫。問如何是鹿門高峻處。師曰。汝曾上主山也無。問如何是禪。師曰。鸞鳳入鷄籠。曰如何是道。師曰。藕絲牽大象。問劫壞時此箇還壞也無。師曰。臨崖覷虎眼特地一場愁。問如何是和尚轉身處。師曰。昨夜三更失却枕子。問一句下豁然時如何。師曰。汝是誰家生。師有一偈。示眾曰。</p>
<p class="lg-abnormal"><div class='lg-row'>一片凝然光燦爛　擬意追尋卒難見</div>
<div class='lg-row'>炳然擲著豁人情　大事分明皆總辦</div>
<div class='lg-row'>是快活　無繫絆　萬兩黃金終不換</div>
<div class='lg-row'>任他千聖出頭來　從是向渠影中現</div>
</p><p>撫州曹山慧霞了悟大師<span class='note-inline'>(第二世住先住荷玉山)</span>問。佛未出世時如何。師曰。曹山不如。曰佛出世後如何。師曰。不如曹山。問四山相逼時如何。師曰。曹山在裏許。曰還求出也無。師曰。若在裏許即求出。僧侍立師曰。道者可殺炎熱。曰是師曰。只如炎熱向什麼處迴避得。曰向鑊湯鑪炭裏迴避。師曰。只如鑊湯鑪炭。作麼生迴避得。曰眾苦不能到。師默置。</p>
</div>
<div class='div-other'><a id='mulu691' /><p>衡州華光範禪師。問如何是無縫塔。師指僧堂曰。此間僧堂無門戶。師問僧曾到紫陵無。曰曾到。師曰。曾到鹿門無。曰曾到。師曰嗣紫陵即是嗣鹿門即是。曰即今嗣和尚得麼。師曰。人情不打即不可。問非隱現是學人阿那箇是和尚。師曰。盡乾坤。曰此猶是學人阿那箇是和尚。師曰。適來道不錯。</p>
</div>
<div class='div-other'><a id='mulu692' /><p>處州廣利容禪師<span class='note-inline'>(先住貞谿)</span>有僧新到師舉拂子曰。貞谿老師還具眼麼。曰某甲不敢見人過。師曰。死在闍梨手裏也。問如何是和尚家風。師曰。謝闍梨道破。問西院拍手笑噓噓意作麼生。師曰。卷上簾子著。問自己不明如何明得。師曰。不明。曰為什麼不明。師曰。不見道自己事。問魯祖面壁意作麼生。師良久曰。還會麼。曰不會。師曰。魯祖面壁。因郡守受代歸。師出送接。話次郡守問。和尚遠出山門將什麼物來。師曰。無盡之寶呈獻。太守無對。後有人進語曰。便請。師曰。太守尊嚴。問千途路絕語思不通時如何。師曰。猶是階下漢。師謂眾曰。若來到廣利門下。須道得第一句。即開一線道與兄弟商量。時有僧出禮拜。師曰。將謂是異國舶主。元來是此郡商人。</p>
</div>
<div class='div-other'><a id='mulu693' /><p>泉州廬山小谿院行傳禪師青原人也。姓周氏。本州石鍾院出家。福州太平寺受戒。自曹山印可而居小谿。僧問。久嚮廬山石門。為什麼入不得。師曰。鈍漢。曰忽逢猛利者還許也無。師曰喫茶去。</p>
</div>
<div class='div-other'><a id='mulu694' /><p>西川布水巖和尚。問如何是西來意。師曰。一迴思著一傷心。問寶劍未磨時如何。師曰。用不得。曰磨後如何。師曰。觸不得。</p>
</div>
<div class='div-other'><a id='mulu695' /><p>蜀川西禪和尚。問佛是摩耶降。未審和尚是誰家子。師曰。水上卓紅旗。問三十六路阿那箇一路最妙。師曰。不出第一手。曰忽被出頭時如何。師曰。脊著地也不難。</p>
</div>
<div class='div-other'><a id='mulu696' /><p>華州草菴法義禪師。問如何是祖師西來意。師曰。爛炒浮漚飽滿喫。問擬心即差動念即乖。學人如何進道。師曰。有人常擬為什麼不差。曰即今事如何。師曰。早成差也。</p>
</div>
<div class='div-other'><a id='mulu697' /><p>韶州華嚴和尚。問既是華嚴還將得來麼。師曰。孤峯頂上千華秀。一句當機對聖明。問如何是道。師曰。靈樹無橫枝天機道合同。</p>
</div></div>
<div class='div-other'><a id='mulu698' />
<p class='h7'>前潭州龍牙山居遁禪師法嗣</p>
<div class='div-other'><a id='mulu699' /><p>潭州報慈藏嶼匡化大師。僧問。心眼相見時如何。師曰。向汝道什麼。問如何是實見處。師曰。絲豪不隔。曰恁麼即見也。師曰。南泉甚好去處。問如何是西來意。師曰。昨夜三更送過江。問臨機便用時如何。師曰。海東有果樹頭心。問如何是真如佛性。師曰。阿誰無。問如何是向上一路。師曰。郴連道永。問。和尚年多少。師曰。秋來黃葉落春到便開花。師嘗著真贊曰。日出連山。月圓當戶。不是無身。不欲全露。一日師在帳內坐。僧問。承師有言。不是無身不欲全露。請師全露。師乃撥開帳<span class='note-inline'>(法眼別云。飽叢林)</span>問如何是湖南境。師曰。樓船戰櫂。曰還許學人遊翫也無。師曰。一任闍梨打僜問和尚百年後。有人問如何秖對師曰。分明記取。問如何是龍牙山。師曰。益陽那邊。曰如何即是。師曰。不擬。曰如何是不擬去。師曰。恁麼即不是。問古人面壁意如何。師良久却喚某甲學人應諾。師曰。爾去別時來。師垂語曰。一句遍大地。一句才問便道。一句問亦不道。問如何是遍大地句。師曰。無空缺。如何是才問便道句。師曰。低聲低聲。如何是問亦不道句。師曰。便合知時。</p>
</div>
<div class='div-other'><a id='mulu700' /><p>襄州含珠山審哲禪師。僧問。如何是深深處。師曰。寸釘入木八牛拽不出。問如何是正法眼。師曰。三門前神子。問如何是佛法大意。師曰。貧女抱子渡恩愛競隨流。師問僧曰。有亦不是。無亦不是。不有不無俱不是。汝本來名箇什麼。曰學人已具名了。師曰。具名即不無名箇什麼。曰只遮莫便是否。師曰。且喜沒交涉。曰如何即是。師曰。親切處更請一問。曰學人道不得請和尚道。師曰。別日來與汝道。曰即今為什麼不道。師曰。覓箇領話人不可得。師又問一僧曰。姓王姓張姓李俱不是。汝本來姓什麼。曰與和尚同姓。師曰。同姓即且從本來姓箇什麼。曰待漢水逆流即向和尚道。師曰。即今為什麼不道。曰漢水逆流也未。師乃休。</p>
</div></div>
<div class='div-other'><a id='mulu701' />
<p class='h7'>前京兆華嚴寺休靜禪師法嗣</p>
<div class='div-other'><a id='mulu702' /><p>鳳翔府紫陵匡一定覺大師。師到盤龍見僧問盤龍云。碧潭清似鏡盤龍何處安。龍曰。沈沙不見底浮浪足巑岏。師不肯。自答曰。金剛迴透青霄外。潭中豈曉玉輪機。盤龍肯之。師住後僧問曰。未作人身已前作箇什麼來。師曰。石牛步步水中行。返顧休銜日中草。</p>
</div></div>
<div class='div-other'><a id='mulu703' />
<p class='h7'>前筠州九峯普滿大師法嗣</p>
<div class='div-other'><a id='mulu704' /><p>洪州鳳棲山同安院威禪師。僧問。牛頭未見四祖時如何。師曰。路邊神廟子見者盡擎拳。曰見後如何。師曰。室內無靈床渾家不著孝。問祖意教意如何。師曰。玉兔不曾知曉意。金烏爭肯夜頭明。問如何是同安一曲。師曰。靈琴不引人間韻。知音豈度伯牙門。曰誰人知得。師曰。木馬嘶時從彼聽。石人拊掌阿誰聞。曰知音如何。師曰。知音不度耳達者豈同聞。</p>
</div></div>
<div class='div-other'><a id='mulu705' />
<p class='h7'>前青林師虔禪師<span class='note-inline'>(洞山第三世住)</span>法嗣</p>
<div class='div-other'><a id='mulu706' /><p>韶州龍光和尚。僧問。人王與法王相見時如何。師曰。越國君王不按劍。龍光一句不曾虧。師上堂良久云。不煩珍重。問如何是西來意。師曰。胡風一扇漢地成機。問撥塵見佛時如何。師拊掌顧視。問如何是龍光一句子。師曰。不空羂索。曰學人不會。師曰唵。問如何極則為人處。師曰。慇懃付囑後人看。問賓頭盧一身為什麼赴四天供。師曰。千江同一月萬戶盡逢春師有偈曰。</p>

<div class="lg regular"><div class='lg-row'>龍光山頂寶月輪　照耀乾坤爍暗雲</div>
<div class='lg-row'>尊者不移元一質　千江影現萬家春</div>
</div></div>
<div class='div-other'><a id='mulu707' /><p>襄州鳳凰山石門寺獻禪師京兆人也。自青林受記兩處開法。凡對機多云好好大哥。時謂大哥和尚。初居衡嶽宴坐巖室。屬夾山和尚歸寂。眾請師住持。師遂至潭州。時楚王馬氏出城延接。王問。如何是祖師西來大道。師曰。好好大哥。御駕六龍千古秀。玉堦排仗出金門。王仰重延入天冊府供養數日。方至夾山。坐道場僧問。今日一會何異靈山。師曰。天垂寶蓋重重異。地湧金蓮葉葉新。曰未審將何法示人。師曰。無絃琴韻流沙界。清和普應大千機。問師唱誰家曲。宗風嗣阿誰。師曰。一曲宮商看品弄。辨寶須知碧眼胡。曰恁麼即清流分洞下滿月照青林。師曰。多子塔前分的意。至今異世度洪音。師自夾山遷至石門。開山創寺再闡玄風。上堂示眾曰。瑠璃殿上光輝之日。日無私。七寶山中晃耀之頭。頭有據。泥牛運步木馬嘶聲。野老謳歌樵人舞袖。太陽路上古曲玄音。林下相逢復有何事。僧問。月生雲際時如何。師曰。三箇童兒抱華鼓。好好大哥。莫來攔我毬門路。問如何是和尚家風。師曰。騎駿馬驟高樓。鐵鞭指盡胡人路。問如何是石門境。師曰。遍界黃金無異色。往來遊子罷追尋。曰如何是境中人。師曰。無相不居凡聖位。經行鳥道沒蹤由。問眾手淘金誰是得者。師曰。張三李四出金門。遍握乾坤石人在。曰恁麼即不從人得也。師曰。三公九卿排班位。看取金雞豎也無問道界無窮際通身絕點痕時如何。師曰。渺渺白雲漫雪岳。轉身玄路莫遲遲。曰未審轉身路在什麼處。師曰。石人舉手分明記。萬年枯骨笑時看。問如如不動時如何。師曰。有什麼了日。曰如何即是。師曰。石戶非關鎖。問如何是石門境。師曰。烏鳶飛叫頻。曰如何是境中人。師曰。風射舊簾櫳。因般若寺遭焚。有人問曰。既是般若為什麼被火燒。師曰。萬里一條鐵。</p>
</div>
<div class='div-other'><a id='mulu708' /><p>襄州萬銅山廣德和尚<span class='note-inline'>(第一世住)</span>僧問如何是和尚家風。師曰。山前人不住山後更茫茫。問如何是透法身句。師曰。無力登山水茅戶絕知音。問如何是佛法大意。師曰。始嗟黃葉落又見柳條青。問盡大地是一箇死屍。向什麼處葬。師曰。北邙山下千丘萬丘。師因不安。僧問和尚患箇什麼太羸瘦生。師曰。無思不墜的。曰恁麼即知和尚病源也。師曰。爾道老僧患什麼。曰和尚忌口好。師便打。</p>
</div>
<div class='div-other'><a id='mulu709' /><p>郢州芭蕉和尚。問十二時中如何用心。師曰。櫳樬一木盆。</p>
</div>
<div class='div-other'><a id='mulu710' /><p>定州石藏慧炬和尚。問如何是伽藍。師曰。只遮箇。曰如何是伽藍中人。師曰。作麼作麼。曰忽遇客來將何秖待。師曰。喫茶去。</p>
</div></div>
<div class='div-other'><a id='mulu711' />
<p class='h7'>前洛京白馬遁儒禪師法嗣</p>
<div class='div-other'><a id='mulu712' /><p>興元府青剉山和尚。問如何是和尚家風。師曰。無底籃子拾生菜。問如何是白馬境。師曰。三冬華木秀九夏雪霜飛。</p>
</div></div>
<div class='div-other'><a id='mulu713' />
<p class='h7'>前益州北院通禪師法嗣</p>
<div class='div-other'><a id='mulu714' /><p>京兆香城和尚。初參通和尚問。一似兩箇時如何。通曰。一箇賺汝。師乃省悟。僧問。三光景色謝照燭事如何。師曰。朝邑峯前卓五彩。曰不涉文彩事作麼生。師曰。如今特地過江來。問向上一路請師舉唱。師曰。釣絲鉤不出。問牛頭還得四祖意否。師曰。沙書不點落千字。曰下點後如何。師曰。別將一撮俵人天。曰恁麼即人人有分也。師曰。汝又作麼生。問囊無繫螘之絲厨絕聚蠅之糝時如何。師曰。日捨不求思從妄得。</p>
</div></div>
<div class='div-other'><a id='mulu715' />
<p class='h7'>前高安白水本仁禪師法嗣</p>
<div class='div-other'><a id='mulu716' /><p>京兆重雲智暉禪師咸秦人也。姓高氏。總角之歲好遊佛宇。誓志出家父不能止。禮圭峯溫和尚剃度。後謁高安仁和尚。獨領微言潛通祕鍵。尋迴洛卜于中灘創溫室院常施藥。有比丘患白癩眾惡之。惟師延迎供養與摩洗垢穢。斯須有神光異香。既而辭去遂失所在。所遺瘡痂馨香酷烈。遂聚而塑觀音像以藏之。梁開平五年忽思林泉。乃歸終南圭峯舊居。師一日閑步。巖岫間倏覩摩衲數珠銅瓶椶笠。觸之即壞。謂侍者曰。此吾前身道具耳。欲就茲建寺以醻昔因。當薙草開基有祥雲蔽日。屯于峯頂久而不散。因目為重雲山。先是谷多猛獸皆自引去。及塞龍潭以通徑。潭中龍亦徙他所。後唐明宗賜額曰長興。學侶臻萃。師上堂有僧問。如何是歸根得旨。師曰。早是忘却。問不意塵生如何是進身一路。師曰。足下已生草前程萬丈坑。問要路坦然如何履踐。師曰。我若指汝則東西南北去也。問佛未出世時如何。師曰。一堆泥土。問如何是重雲稱。師曰。任將天下勘。問如何是截鐵之言。師曰。寧死不犯。問如何是重雲境。師曰四時不開華三冬盛芳草。師再歸故山創寺聚徒。涉四十五年。誨人之暇撰歌頌千餘首。度弟子一千五百人。永興節度使王彥超。早遊師戶庭嘗欲披緇。師止之曰。汝後當榮顯為教門外護則可矣。厥後果如師言。及鎮永興與師再會益加尊禮。周顯德三年丙辰夏六月師詣府辭王公屬以山門事。至七月二十四日體中無恙。垂誡門人併示一偈曰。</p>

<div class="lg regular"><div class='lg-row'>我有一間舍　父母為修蓋</div>
<div class='lg-row'>住來八十年　近來覺損壞</div>
<div class='lg-row'>早擬移住處　事涉有憎愛</div>
<div class='lg-row'>待他摧毀時　彼此無相礙</div>
</div><p>趺坐而逝。壽八十有四。臘六十四。塔于本山。</p>
</div>
<div class='div-other'><a id='mulu717' /><p>杭州瑞龍院幼璋禪師。唐相國夏矦孜之猶子也。大中初伯父司空出鎮廣陵。師方七歲遊慧照寺。聞諷蓮經志求出家。伯父初不允。因絕不飲食。不得已而許之。禮慧遠為師。十七具戒。二十五遊諸禪會。薯山白水咸受心訣。二宗匠深器之。咸通十三年至江陵。會騰騰和尚囑之曰。汝往天台尋靜而棲遇安即止。又值憨憨和尚撫而記曰。汝却後四十年。有巾子下菩薩王於江南。當此時吾道昌矣。二逸士各有密言授之。尋抵天台山於靜安鄉創福唐院。乃契騰騰之言。又眾請住隱龍院。中和四年浙東饑疫。師於溫台明三郡。收瘞遺骸數千。時謂悲增大士。乾寧中雪峯和尚經遊。遺師椶櫚拂子而去。天祐三年錢尚父遣使童建齎衣服香藥入山致請。師領徒至府庭。署志德大師。就功臣堂安置。日親問法師請每年於天台山建金光明道場。諸郡黑白大會逾月而散<span class='note-inline'>(光明大會始於師也)</span>師將辭歸山。王加戀慕於府城建瑞龍院<span class='note-inline'>(文穆王改為寶山院)</span>延請開法。時禪門興盛。斯則憨憨懸記應矣。師上堂謂眾曰。老僧頃年遊歷江外嶺南荊湖但有知識叢林無不參問來。蓋為今日與諸人聚會。各要知箇去處。然諸方終無異說。只教當人歇却狂心休從他覓。但隨方任真亦無真可任。隨時受用亦無時可用。設垂慈苦口。且不可呼晝作夜。更饒善巧。終不能指東為西。脫或能爾。自是神通作怪非干我事。若是學語之輩不自省己知非直。欲向空裏采華波中取月。還著得心力麼。汝今各且退思忽然肯去。始知瑞龍老漢事不獲已迂迴太甚。還肯麼。時有僧。問如何是瑞龍境。師曰。汝道不見得麼。曰如何是境中人。師曰。後生可畏。問廓然無雲如何是中秋月。師曰。最好是無雲。曰恁麼即一輪高掛萬國同觀去也。師曰。揑目之子難與言至。天成二年丁亥夏四月師乞墳塔。尚父命陸仁璋。於西關選勝地建塔創院。賜名額令僧守護。仍改天台隱龍為隱迹。修塔畢。師入府庭辭尚父。囑以護法恤民之事。剋期順寂。尚父悲悼遣僧主集在城宿德迎引入塔。壽八十有七。臘七十。</p>
</div></div>
<div class='div-other'><a id='mulu718' />
<p class='h7'>前撫州疎山匡仁禪師法嗣</p>
<div class='div-other'><a id='mulu719' /><p>疎山證禪師<span class='note-inline'>(第二世住)</span>初參仁和尚。得旨後遊歷諸方。謁投子同禪師。投子問曰。近離什麼處。曰延平來。投子曰。還將得劍來麼。曰將得來投子曰。呈似老僧看。師乃指面前地上。投子便休。師遂去。三日後投子問主事。新到僧在什麼處。曰當時去也。投子曰。三十年學馬伎昨日被驢撲。師住後僧問。如何是就事學師曰。著衣掃地。曰如何是就理學。師曰。騎牛去穢。曰向上事如何。師曰。溥際不收。問如何是聲色中混融一句。師曰。不辨消不及。曰如何是聲色外別行一句。師曰。難逢不可得。</p>
</div>
<div class='div-other'><a id='mulu720' /><p>洪州百丈安和尚號明照禪師<span class='note-inline'>(第十世住)</span>問一藏圓光如何是體。師曰。勞汝遠來。曰莫是一藏圓光麼。師曰。更喫一椀茶。問如何是和尚家風。師曰。手巾寸半布。問萬法歸一一歸何處。師曰。未有一箇不問。問如何是極則事。師曰。空王殿裏登九五。野老門前不立人。問隨緣認得時如何。師曰。未認得時作麼生。師本新羅國人。自百丈統眾所度弟子。道亘等凡七人。各從參嗣僉化一方。師滅後門人寫影。法眼讚曰。對目誰寫蟾輝。碧池日面月面。輪圓須彌須彌。一指月面豪芒。明照禪師詎曰。違方方塵不指。大悲何起我謂。玄功胡是非是。</p>
</div>
<div class='div-other'><a id='mulu721' /><p>筠州黃蘗山慧禪師洛陽人也。少出家業經論學。因增受菩薩戒而歎曰。大士攝律儀與吾本受聲聞戒。俱止持作犯也。然於篇聚增減支本通別制意且殊。既微細難防。復於攝善中未嘗行於少分。況饒益有情乎。且世間泡幻身命何可留戀哉。由是置講課。欲以身捐於水中飼鱗甲之類。念已將行。偶二禪者接之款話。謂南方頗多知識。師何滯於一隅也。師從此迴志參尋。屬關津嚴緊。乃謂守吏曰。吾非翫山水。誓求祖道。他日必不忘恩也。守者察其志遂不苛留。且謂之曰。師既為法忘身。迴時願無吝所聞。師欣謝直造疎山。時仁和尚坐法堂受參。師先顧視大眾然後致問曰。剎那便去時如何。疎山曰畐塞。虛空汝作麼生去。師曰。畐塞虛空不如不去。疎山便休。師下堂參第一座。第一座曰。適觀座主秖對和尚語甚奇特。師曰。此乃率爾實自偶然。敢望慈悲開示愚迷。第一座曰。一剎那間還有擬議否。師於言下頓省禮謝。退於茶堂悲喜交盈。如是三日。尋住黃蘗山聚眾開法<span class='note-inline'>(第二世住)</span>終于本山。今塔中全身如生。</p>
</div>
<div class='div-other'><a id='mulu722' /><p>隋州隋城山護國院守澄淨果大師。問如何是佛師曰。遮驢漢問盡大地是一隻眼底人來師如何。師曰。堦下漢。問諸佛不倒處什麼人履踐。師曰。聃耳鬅頭。曰何人通得彼中信。師曰。驢面獸顋。問隨緣認得時如何。師曰錯。問如何是西來意。師曰。一人傳虛萬人傳實。問不落于將手如何是太阿。師曰。七星光采耀六國罷煙塵。</p>
</div>
<div class='div-other'><a id='mulu723' /><p>洛京長水靈泉歸仁禪師。問如何是祖師意。師曰。仰面獨揚眉迴頭自拍手。問如何是祖師西來的的意。師曰。洛河水逆流。問如何是和尚家風。師曰。騎牛戴席帽過水著靴衫。</p>
</div>
<div class='div-other'><a id='mulu724' /><p>延州伏龍山延慶院奉璘禪師。問如何是和尚家風。師曰。橫身臥海。日裏挑燈。問如何是伏龍境。師曰。山峻水流急三春足異華。問和尚還愛財色也無。師曰。愛曰既是善知識。為什麼却愛財愛色。師曰。知恩者少負恩者多。師問火頭。培火了未。曰低聲。師曰。什麼處得遮消息來。曰不假多言。師曰。省錢易飽喫了還飢。問如何是和尚家風。師曰。長虀冷飯。曰又太寂寞生。師曰。僧家合如是。</p>
</div>
<div class='div-other'><a id='mulu725' /><p>安州大安山省禪師<span class='note-inline'>(第三世住)</span>問失路迷人請師直指。師曰。三門前去。問舉步臨危請師指月。師曰。不指月。曰為什麼不指月。師曰。臨坑不推人。問離四句絕百非請和尚道。師曰。我王庫內無如是刀。問重重關鎖信息不通時如何。師曰。爭得到遮裏。曰到後如何。師曰。彼中事作麼生。問如何是真中真。師曰。十字路頭泥佛子。</p>
</div>
<div class='div-other'><a id='mulu726' /><p>洪州大雄山百丈超禪師海東人也。問祖意與教意同別。師曰。金鷄玉兔聽遶須彌。問日落西山去林中事若何。師曰。洞深雲出晚。㵎曲水流遲。僧辭問曰。今日下山有人問和尚說什麼法。向他道什麼。師曰。但向他道。大雄山上虎生師子兒。</p>
</div>
<div class='div-other'><a id='mulu727' /><p>洪州天王院和尚。問國內按劍者是誰。師曰。天王。問百骸俱潰散一物鎮長靈如何。師曰。不墮無壞爛。問如何是佛。師曰錯。</p>
</div>
<div class='div-other'><a id='mulu728' /><p>常州正勤院蘊禪師<span class='note-inline'>(第一世住)</span>魏府人也。姓韓氏。幼而出家老有童顏。得法於疎山之室。僧問師唱誰家曲宗風事若何。師曰。適然簫韶外六律不能過。曰不過底事作麼生。師曰。聲前拍不散句後覓無蹤。僧問。如何是正勤一條路。師曰。埿深三尺。曰如何得到。師曰。闍梨從什麼處來。問如何是。禪師曰。石裏蓮華火裏泉。曰如何是道。師曰。楞伽峯頂一莖草。曰禪道相去多少。師曰。泥人落水木人撈。師晉天福中將順寂。預告大眾。及期闔城士女奔走至院。師囑付訖。怡然坐化。門人葬于院後。經二稔發塔覩全身。儼然髮爪俱長。乃於城東闍維。收舍利真骨重建塔。</p>
</div>
<div class='div-other'><a id='mulu729' /><p>襄州後洞山和尚。問道有又無時如何。師曰。龍頭蛇尾腰間一劍。</p>
</div>
<div class='div-other'><a id='mulu730' /><p>京兆三相和尚。問如何是無縫塔。師曰。覓縫不得。曰如何是塔中人。師曰。對面不得見。</p>
</div></div>
<div class='div-other'><a id='mulu731' />
<p class='h7'>前樂普元安禪師法嗣</p>
<div class='div-other'><a id='mulu732' /><p>京兆永安院善靜禪師京兆人也。姓王氏。父任牧守。母因夢金像覺而有娠。師幼習儒學博通群言。年二十七忽厭浮幻。潛詣終南山禮廣度禪師披削受具。唐天復中南謁樂普安禪師。師器之容其入室。仍典園務力營眾事。有僧辭樂普。樂普曰。四面是山闍梨向什麼處去。僧無對。樂普曰。限汝十日內下語得中即從汝發去。其僧冥搜久之無語。因經行偶入園中。師怪問曰。上座豈不是辭去。今何在此。僧具陳所以堅請代語。師不得已代曰。竹密豈妨流水過。山高那阻野雲飛。其僧喜踊師囑之曰。秖對和尚。不須言是善靜語也。僧遂白樂普。樂普曰。誰下此語。曰某甲。樂普曰。非汝之語。其僧具言園頭所教。樂普至晚上堂謂眾曰。莫輕園頭。他日住一城隍五百人常隨也。師尋辭樂普。北還故山結盧而止。道俗歸向。復遊峨眉迴住興元。連帥王公禮重。後歸故鄉屬兵火之後舊寺荒廢。節帥創永安禪苑以居之。徒眾五百餘。僧問。知有道不得時如何。師曰。知有箇什麼。曰不可無也。師曰。恁麼即合道得。曰道即不無爭奈語偏。師曰。水凍魚難躍山寒花發遲問如何是衲衣向上事。師曰。龍魚不出海水月不吞光。問不可以智知不可以識識時如何。師曰。鶴鷺並頭蹋雪睡。月明驚起兩遲疑問如何。是西來意。師曰。壁上畫枯松蜂來不見蘂。問牛頭未見四祖時如何。師曰。異境靈松覩者皆羨。曰見後如何師曰。葉落已枝摧風來不得韻。問如何得生如來家。師曰。披衣望曉論劫不明。曰劫後如何明。師曰。一句不可得。師往遊棘道。避昭宗蒙塵之亂。以漢開運丙午歲冬。鳴犍稚集僧囑累。入方丈東向右脅而化。壽八十有九。臘六十。勅<span class='corr'>諡</span>淨悟禪師。</p>
</div>
<div class='div-other'><a id='mulu733' /><p>蘄州烏牙山彥賓禪師。問未作人身以前作什麼來。師曰。三脚石牛坡上走。一枝瑞氣月前分。問匹馬單槍直入時如何。師曰。饒爾雄信解拈槍。猶較秦王一步在。問久戰沙場為什麼功名不就。師曰。雙鵰隨箭落李廣不當名。問百步穿楊中的者誰。師曰。將軍不上便橋。金牙徒勞拈筈。問螮蝀飲雲根時如何。師曰。金輪天子下閻浮。鐵饅頭上金花異。</p>
</div>
<div class='div-other'><a id='mulu734' /><p>鳳翔府青峯山傳楚禪師涇州人也。性淳貌古眼有三角。承樂普開示心地俾宰于眾事。一日樂普問曰。院主汝去什麼處來。師曰。掃雪來。曰雪深多少。師曰。樹上總是。曰得即也得。汝向後有山住箇雪窟定矣。自受記乃訪于白水。白水問。樂普有生機一路是否。師曰是。白水曰。止却生路向熟路上來。師曰。生路上死人無數。熟路上不著活漢。白水曰。此是樂普底爾作麼生。師曰。非但樂普夾山亦不奈何。曰夾山為什麼不奈何。師曰。不見道生機一路。師住後有僧問。佛魔未現向什麼處應。師曰。諸上座聽秖對。問如何是臨機一句。師曰。便道將來。曰請和尚道。師曰。穿過髑髏不知痛處。問如何是明了底人一句。師曰。駿馬寸步不移。鈍鳥昇騰出路。</p>
</div>
<div class='div-other'><a id='mulu735' /><p>鄧州中度和尚。問海內不逢師如何是寰中主。師曰。金鷄常報曉時人不自知。問如何是暗中明鏡。師曰。萬機昧不得。曰未審照何物。師曰。什麼物不照。問如何是實際理地不受一塵。佛事門中不捨一法。師曰。真常塵不染海內百川流。問請和尚離聲色外答。師曰。木人常對語有性不能言。</p>
</div>
<div class='div-other'><a id='mulu736' /><p>嘉州洞谿和尚初問樂普。月樹無根枝覆蔭。請師直指妙幽微。樂普曰。森羅秀處事不相依。淥水千波孤峯自異。師於是領旨承嗣。問蛇師為什麼被蛇吞。師曰。幾度扣門拈不出。</p>
</div>
<div class='div-other'><a id='mulu737' /><p>京兆臥龍和尚初開堂。有僧問。杲日符天際。珠光照舊都。浦津通法海。今日意如何。師曰。寶劍暉時豈該明暗。</p>
</div></div>
<div class='div-other'><a id='mulu738' />
<p class='h7'>前江西逍遙山懷忠禪師法嗣</p>
<div class='div-other'><a id='mulu739' /><p>泉州福清院師巍和尚號通玄禪師。僧問。枝分夾嶺的紹逍遙寶座既登法雷請震。師曰。逍遙逈物外物外霞不生。問如何是西來的的意。師曰。立雪未為勞斷臂方為的。曰恁麼即一華開五葉芬芳直至今。師曰。因圓三界外果滿十方知。</p>
</div>
<div class='div-other'><a id='mulu740' /><p>京兆白雲無休禪師。問路逢猛虎如何降伏。師曰。歸依佛歸依法歸依僧。問如何是白雲境。師曰。月夜樓邊海客愁。</p>
</div></div>
<div class='div-other'><a id='mulu741' />
<p class='h7'>前袁州盤龍山可文禪師法嗣</p>
<div class='div-other'><a id='mulu742' /><p>江州盧山永安淨悟禪師。僧問。如何是出家底事。師曰。萬丈懸崖撒手去。曰如何是不出家底事。師曰。逈殊雪嶺安巢節。有異許由掛一瓢。問六門不通如何通信。師曰。闍梨外邊與誰相識。問脫籠頭卸角馱來時如何。師曰。換骨洗腸投紫塞。洪門切忌更銜蘆。問從上諸聖將何示人。師曰。有異祖龍行化節。逈超棲鳳越揚塵。問如何是解作客底人。師曰。寶御珍床猶尚棄。誰能歷劫傍他門。問眾手淘金誰是得者。師曰。黃帝不曾遊赤水。珠承罔象也虛然。問雪覆蘆華時如何。師曰。雖則沍凝呈瑞色。太陽輝後却迷人。</p>
</div>
<div class='div-other'><a id='mulu743' /><p>袁州木平山善道禪師。初謁樂普問。一漚未發已前如何辨其水脈。樂普曰。移舟諳水勢舉棹別波瀾。師不愜意乃參盤龍。語同前問。盤龍曰。移舟不辨水舉棹即迷源。師從此悟入。僧問。如何是西來意。師曰。石羊頭子向東看。問如何是正法眼。師曰。拄杖孔。問如何是不動尊。師曰。浪浪宕宕問如何是木平一句。師曰。畐塞虛空。曰畐塞虛空即不問。如何是一句。師乃打之。師凡有新到僧。未許參禮先令運土三擔。而示偈曰。</p>

<div class="lg regular"><div class='lg-row'>南山路仄東山低　新到莫辭三轉泥</div>
<div class='lg-row'>嗟汝在途經日久　明明不曉却成迷</div>
</div><p>師肉髻羅紋。金陵李氏嚮其道譽。迎請供養待以師禮。嘗問。如何是木平。師曰。不動斤斧。曰如何不動斤斧。師曰。木平。時大法眼禪師。有偈贈曰。</p>

<div class="lg regular"><div class='lg-row'>木平山裏人　貌古年復少</div>
<div class='lg-row'>相看陌路同　論心秋月皎</div>
<div class='lg-row'>壞衲線非蠶　助歌聲有鳥</div>
<div class='lg-row'>城闕今日來　一漚曾已曉</div>
</div><p>師異迹頗多此不繁述。滅後門人建塔刊石影本國。諡真寂禪師。塔曰普慧。</p>
</div>
<div class='div-other'><a id='mulu744' /><p><span class='corr'>陝</span>府龍谿和尚。上堂謂眾曰。直饒說似箇無縫塔。也不免老僧下一箇橛。作麼生免得下橛。眾無對。師自代曰。下去。僧問。如何是無縫塔。師曰。百寶莊嚴今已了。四門開豁已多時。</p>
</div></div>
<div class='div-other'><a id='mulu745' />
<p class='h7'>前撫州黃山月輪禪師法嗣</p>
<div class='div-other'><a id='mulu746' /><p>郢州桐泉山和尚。初參黃山。問天門一合十方無路。有人道得擺手出漳江。師對曰。蟄戶不開龍無龍句。黃山曰。是爾恁麼道。師曰。是即直言是。不是直言不是。黃山曰。擺手出漳江。黃山復問。卞和到處荊山秀。玉印從他天子傳時如何。師曰。靈鶴不於林下憩。野老不重太平年。黃山深肯之。師住後僧問。如何是相傳底事。師曰。龍吐長生水魚吞無盡漚。問請師挑揥<span class='note-inline'>(他狄切)</span>。師曰。攂鼓轉船頭棹挑波裏月。</p>
</div></div>
<div class='div-other'><a id='mulu747' />
<p class='h7'>前洛京韶山寰普禪師法嗣</p>
<div class='div-other'><a id='mulu748' /><p>潭州文殊和尚。僧問。如何是祝融峯前事。師曰。巖前瑞草生。問仁王登位萬姓霑恩。和尚出世何如。師曰。萬里長沙駕鐵船。問如何是本爾莊嚴。師曰。菊華原上景行人去路長。</p>

<p class='juan'>景德傳燈錄卷第二十</p></div></div></div></div></div></div></div></div>
</div><!-- end of div[@id='body'] -->
</body></html>