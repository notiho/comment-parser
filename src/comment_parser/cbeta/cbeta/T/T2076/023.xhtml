<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景德傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'><div class='other'><div class='other'><div class='other'><div class='other'>
<p class='juan'><a id='mulu882' />景德傳燈錄卷第二十三</p></div></div>
<div class='div-other'>
<ul class="">
<p class="h7">吉州青原山行思禪師第七世下</p>
<li>韶州雲門山文偃禪師法嗣下三十六人
<ul class="">
<li>南嶽般若啟柔禪師</li>

<li>筠州黃檗法濟禪師</li>

<li>襄州洞山守初大師</li>

<li>信州康國耀和尚</li>

<li>潭州谷山豐禪師</li>

<li>頴州羅漢匡果禪師</li>

<li>朗州滄谿璘和尚</li>

<li>筠州洞山清稟禪師</li>

<li>蘄州北禪寂和尚</li>

<li>洪州泐潭道謙禪師</li>

<li>廬州南天王永平禪師</li>

<li>湖南永安朗禪師</li>

<li>湖南潭明和尚</li>

<li>金陵清涼明禪師</li>

<li>金陵奉先深禪師</li>

<li>西川青城乘和尚</li>

<li>潞府妙勝臻禪師</li>

<li>興元普通封和尚</li>

<li>韶州燈峯和尚</li>

<li>韶州大梵圓和尚</li>

<li>澧州藥山圓光禪師</li>

<li>信州鵝湖雲震禪師</li>

<li>廬山開先清耀禪師</li>

<li>襄州奉國清海禪師</li>

<li>韶州慈光和尚</li>

<li>潭州保安師密禪師<span class="note-inline">(已上二十六人見錄)</span></li>

<li>洪州雲居山融禪師</li>

<li>衡州大聖寺守賢禪師</li>

<li>廬州北天王徽禪師</li>

<li>郢州芭蕉山弘義禪師</li>

<li>眉州福化院光禪師</li>

<li>廬州東天王廣慈禪師</li>

<li>信州西禪欽禪師</li>

<li>江州慶雲真禪師</li>

<li>筠州洞山凜禪師</li>

<li>韶州雙峯慧真大師<span class="note-inline">(已上十人無機緣語句不錄)</span></li>
</ul></li>

<li>隨州雙泉山永禪師法嗣一人
<ul class="">
<li>廣州大通和尚<span class="note-inline">(一人無機緣語句不錄)</span></li>
</ul></li>

<li>台州瑞巖師彥禪師法嗣二人
<ul class="">
<li>南嶽橫龍和尚</li>

<li>溫州瑞峯院神祿禪師<span class="note-inline">(已上二人見錄)</span></li>
</ul></li>

<li>懷州玄泉彥禪師法嗣五人
<ul class="">
<li>鄂州黃龍誨機大師</li>

<li>洛京柏谷和尚</li>

<li>池州和龍和尚</li>

<li>懷州玄泉第二世和尚</li>

<li>潞府妙勝玄密禪師<span class="note-inline">(已上五人見錄)</span></li>
</ul></li>

<li>福州羅山道閑禪師法嗣十九人
<ul class="">
<li>洪州大寧隱微禪師</li>

<li>婺州明招德謙禪師</li>

<li>衡州華光範禪師</li>

<li>福州羅山紹孜禪師</li>

<li>西川慧禪師</li>

<li>建州白雲令弇禪師</li>

<li>虔州天竺義證禪師</li>

<li>吉州清平惟曠禪師</li>

<li>婺州金柱義昭和尚</li>

<li>潭州谷山和尚</li>

<li>湖南道吾山從盛禪師</li>

<li>福州羅山義因禪師</li>

<li>灌州靈巖和尚</li>

<li>吉州匡山和尚</li>

<li>福州興聖重滿禪師</li>

<li>潭州寶應清進禪師<span class="note-inline">(已上十六人見錄)</span></li>

<li>漢州綿竹縣延慧禪師</li>

<li>潭州龍會山鑒禪師</li>

<li>安州穆禪師<span class="note-inline">(已上三人無機緣語句不錄)</span></li>
</ul></li>

<li>安州白兆山志圓禪師法嗣十三人
<ul class="">
<li>朗州大龍山智洪禪師</li>

<li>襄州白馬山行靄禪師</li>

<li>郢州大陽山行沖禪師</li>

<li>安州白兆山懷楚禪師</li>

<li>蘄州四祖山清皎禪師</li>

<li>蘄州三角山志操禪師</li>

<li>晉州興教師普禪師</li>

<li>蘄州三角山真鑒禪師<span class="note-inline">(已上八人見錄)</span></li>

<li>郢州興陽山和尚</li>

<li>郴州東禪玄偕禪師</li>

<li>新羅國慧雲禪師</li>

<li>安州慧日院玄諤禪師</li>

<li>京兆大秦寺彥賓禪師<span class="note-inline">(已上五人無機緣語句不錄)</span></li>
</ul></li>

<li>潭州藤霞和尚法嗣二人
<ul class="">
<li>澧州藥山第七世和尚<span class="note-inline">(一人見錄)</span></li>

<li>潭州雲蓋山和尚<span class="note-inline">(一人無機緣語句不錄)</span></li>
</ul></li>

<li>洪州鳳樓山同安常察禪師法嗣一人
<ul class="">
<li>袁州仰山良供禪師<span class="note-inline">(一人無機緣語句不錄)</span></li>
</ul></li>

<li>吉州禾山無殷禪師法嗣五人
<ul class="">
<li>廬山永安慧度禪師</li>

<li>撫州曹山義崇禪師</li>

<li>吉州禾山契雲禪師</li>

<li>漳州保福和尚</li>

<li>洪州翠嚴師陰禪師<span class="note-inline">(已上五人無機緣語句不錄)</span></li>
</ul></li>

<li>潭州雲蓋山景和尚法嗣三人
<ul class="">
<li>衡嶽南臺藏禪師</li>

<li>幽州潭柘水從實禪師</li>

<li>潭州雲蓋山證覺禪師<span class="note-inline">(三人見錄)</span></li>
</ul></li>

<li>廬山歸寂寺澹權禪師法嗣二人
<ul class="">
<li>鄂州黃龍蘊和尚</li>

<li>壽州泊山和尚<span class="note-inline">(已上二人無機緣語句不錄)</span></li>
</ul></li>

<li>廬山歸宗懷惲禪師法嗣二人
<ul class="">
<li>歸宗第四世弘章禪師<span class="note-inline">(一人見錄)</span></li>

<li>歸宗寺巖密禪師<span class="note-inline">(一人無機緣語句不錄)</span></li>
</ul></li>

<li>池州嵆山章禪師法嗣一人
<ul class="">
<li>隋州雙泉山道虔禪師<span class="note-inline">(一人見錄)</span></li>
</ul></li>

<li>洪州雲居山懷岳禪師法嗣五人
<ul class="">
<li>揚州風化院令崇禪師</li>

<li>澧州藥山忠彥禪師</li>

<li>梓州龍泉和尚<span class="note-inline">(已上三人見錄)</span></li>

<li>雲居山住緣和尚</li>

<li>雲居山住滿和尚<span class="note-inline">(已上二人無機緣語句不錄)</span></li>
</ul></li>

<li>撫州荷玉山光慧禪師法嗣一人
<ul class="">
<li>荷玉山福禪師<span class="note-inline">(一人無機緣語句不錄)</span></li>
</ul></li>

<li>筠州洞山道延禪師法嗣二人
<ul class="">
<li>筠州上藍慶禪師<span class="note-inline">(一人見錄)</span></li>

<li>洞山敏禪師第五世<span class="note-inline">(一人無機緣語句不錄)</span></li>
</ul></li>

<li>撫州金峯從志大師法嗣二人
<ul class="">
<li>洪州大寧神降禪師</li>

<li>澧州藥山彥禪師<span class="note-inline">(已上二人無機緣語句不錄)</span></li>
</ul></li>

<li>襄州鹿門山處真禪師法嗣六人
<ul class="">
<li>益州崇真和尚</li>

<li>鹿門山第二世譚和尚</li>

<li>襄州谷隱智靜大師</li>

<li>廬山佛手巖行因禪師<span class="note-inline">(已上四人見錄)</span></li>

<li>襄州靈谿山明禪師</li>

<li>洪州大安寺真上坐<span class="note-inline">(已上二人無機緣語句不錄)</span></li>
</ul></li>

<li>撫州曹山慧霞禪師法嗣三人
<ul class="">
<li>嘉州東汀和尚<span class="note-inline">(一人見錄)</span></li>

<li>雄州華嚴正慧大師</li>

<li>泉州招慶院堅上座<span class="note-inline">(已上二人無機緣語句不錄)</span></li>
</ul></li>

<li>華州草庵法義禪師法嗣一人
<ul class="">
<li>泉州龜洋慧忠禪師<span class="note-inline">(一人見錄)</span></li>
</ul></li>

<li>潭州報慈藏嶼禪師法嗣一人
<ul class="">
<li>益州聖興寺存和尚<span class="note-inline">(一人無機緣語句不錄)</span></li>
</ul></li>

<li>襄州含珠山審哲禪師法嗣六人
<ul class="">
<li>洋州龍穴山和尚</li>

<li>唐州大乘山和尚</li>

<li>襄州延慶歸曉大師</li>

<li>襄州含珠山真和尚<span class="note-inline">(已上四人見錄)</span></li>

<li>含珠山璋禪師</li>

<li>第二世含珠山偃和尚<span class="note-inline">(已上二人無機緣語句不錄)</span></li>
</ul></li>

<li>鳳翔府紫陵匡一大師法嗣三人
<ul class="">
<li>并州廣福道隱禪師</li>

<li>紫陵第二世微禪師</li>

<li>興元府大浪和尚<span class="note-inline">(已上三人見錄)</span></li>
</ul></li>

<li>洪州同安威禪師法嗣二人
<ul class="">
<li>陳州石鏡和尚<span class="note-inline">(一人見錄)</span></li>

<li>中同安志和尚<span class="note-inline">(一人無機緣語句不錄)</span></li>
</ul></li>

<li>襄州石門山獻禪師法嗣一人
<ul class="">
<li>石門山第二世慧徹禪師<span class="note-inline">(一人見錄)</span></li>
</ul></li>

<li>襄州廣德義和尚法嗣三人
<ul class="">
<li>襄州廣德第二世延和尚<span class="note-inline">(一人見錄)</span></li>

<li>荊州上泉和尚</li>

<li>廣德周和尚<span class="note-inline">(已上二人無機緣語句不錄)</span></li>
</ul></li>

<li>京兆香城和尚法嗣一人
<ul class="">
<li>鄧州羅紋和尚<span class="note-inline">(一人無機緣語句不錄)</span></li>
</ul></li>

<li>杭州瑞龍院幼璋禪師法嗣一人
<ul class="">
<li>西川德言禪師<span class="note-inline">(一人無機緣語句不錄)</span></li>
</ul></li>

<li>隋州護國守澄禪師法嗣八人
<ul class="">
<li>隋州智門守欽大師</li>

<li>護國第二世知遠大師</li>

<li>安州大安山能和尚</li>

<li>頴州薦福院思禪師</li>

<li>潭州延壽和尚</li>

<li>護國第三世志朗大師<span class="note-inline">(已上六人見錄)</span></li>

<li>舒州香鑪峯瓊和尚</li>

<li>京兆盤龍山滿和尚<span class="note-inline">(已上二人無機緣語句不錄)</span></li>
</ul></li>

<li>洛京靈泉歸仁禪師法嗣二人
<ul class="">
<li>襄州石門寺遵和尚</li>

<li>郢州大陽山堅和尚<span class="note-inline">(已上二人無機緣語句不錄)</span></li>
</ul></li>

<li>京兆永安院善靜禪師法嗣一人
<ul class="">
<li>大明山和尚<span class="note-inline">(一人無機緣語句不錄)</span></li>
</ul></li>

<li>蘄州烏牙山彥賓禪師法嗣三人
<ul class="">
<li>安州大安山興古禪師</li>

<li>蘄州烏牙山行朗禪師<span class="note-inline">(已上二人見錄)</span></li>

<li>虢州廬山常禪師<span class="note-inline">(一人無機緣語句不錄)</span></li>
</ul></li>

<li>鳳翔府青峯和尚法嗣七人
<ul class="">
<li>西川靈龕和尚</li>

<li>京兆紫閣山端己禪師</li>

<li>房州開山懷畫禪師</li>

<li>幽州傳法和尚</li>

<li>益州淨眾歸信禪師</li>

<li>青峯第二世清免禪師<span class="note-inline">(已上六人見錄)</span></li>

<li>鳳翔府長平山滿禪師<span class="note-inline">(一人無機緣語句不錄)</span></li>
</ul></li>

<li>洋州大巖白和尚法師一人
<ul class="">
<li>卭州碧雲和尚<span class="note-inline">(一人無機緣語句不錄)</span></li>
</ul></li>
</ul>
<p class='h7'>吉州青原山行思禪師第七世下</p><a id='mulu883' />
<p class='h7'>韶州雲門山文偃禪師法嗣</p>
<div class='div-other'><a id='mulu884' /><p>南嶽般若寺啟柔禪師。僧問西天以臘人為驗。此土如何。師曰。新羅人草鞋。問如何是千聖同歸底道理。師曰。未達苦空境無人不歎嗟。師上堂。聞三下板聲大眾始集。師因示一偈曰。</p>

<div class="lg regular"><div class='lg-row'>妙哉三下板　諸德盡來參</div>
<div class='lg-row'>既善分時節　今吾不再三</div>
</div><p>師次住荊南延壽。後住京兆廣教院示滅。</p>
</div>
<div class='div-other'><a id='mulu885' /><p>筠州黃檗山法濟禪師。僧問。如何是和尚家風。師曰。與天下人作膀樣。師上堂示眾曰。空生大覺中如海一漚發。各各當人無事。又上堂良久曰。若識得黃檗帳子平生行脚事畢。珍重。</p>
</div>
<div class='div-other'><a id='mulu886' /><p>襄州洞山守初崇慧大師。初參雲門。雲門問。近離什麼處。師曰。楂渡。門曰。夏在甚處。師曰。湖南報慈。曰甚時離彼。師曰。八月二十五。門曰。放汝三頓棒。師至明日却上問訊。曰昨日蒙和尚放三頓棒。不知過在什麼處。門曰。飯袋子。江西湖南便與麼師於言下大悟。遂云從今已去。向十字街頭。不畜一粒米。不種一莖菜。接待十方往來一箇箇。教伊拈却膱脂帽子脫却鶻臭布衫。教伊洒洒落落地作箇明眼衲僧。豈不快哉。雲門云。飯袋子。身如椰子大。開得許大口。師住後僧問。迢迢一路時如何。師曰。天晴不肯去直待雨淋頭。曰諸聖作麼生。師曰。入泥入水。問心未生時法在什麼處。師曰。風吹荷葉動決定有魚行。問師登師子座請師唱道情。師曰。晴乾開水道無事設曹司。曰恁麼即謝師指示。師曰。賣鞋老婆脚䟐趚<span class='note-inline'>(上郎擊切。下七迹切)</span>。問如何是三寶。師曰。商量不下。問如何是無縫塔師曰。十字街頭石師子。問如何是免得生死底法。師曰。見之不取思之三年。問離却心機意識請師一句。師曰。道士著黃瓮裏坐。問非時親覲請師一句。師曰。到處怎生舉。曰據現定舉。師曰。放汝三十棒。曰過在什麼處。師曰。罪不重科。問蓮華未出水時如何。師曰。楚山頭倒卓。曰出水後如何。師曰。漢水正東流。問如何是吹毛劍。師曰。金州客尼。問車住牛不住時如何。師曰。用駕車漢作麼。問如何是衲僧分上事。師曰。雲裏楚山頭決定多風雨。問海竭人亡時如何。師曰。難得。曰便恁麼去時如何。師曰。雲在青天水在缾。問有無雙泯權實兩忘究竟如何。師曰。楚山頭倒卓。曰還許學人領會也無。師曰。也有方便。曰請師方便。師曰。千里萬里。問牛頭未見四祖時如何。師曰。榔栗木拄杖。曰見後如何。師曰。竇八布衫。問如何是佛。師曰。灼然諦當。問萬緣俱息意旨如何。師曰。甕裏石人賣棗團。問如何是洞山劍。師曰。作麼。僧曰。學人要知。師曰。罪過。問乾坤休著意宇宙不留心。學人只恁麼。師又作麼生。師曰。峴山亭起霧灘峻不留船問大眾雲臻。請師撮其樞要略舉大綱。師曰。水上浮漚呈五色。海底蝦蟇叫月明。問正當恁麼時文殊普賢在什麼處。師曰。長者八十一其樹不生耳。曰意旨如何。師曰。一則不成二則不是。</p>
</div>
<div class='div-other'><a id='mulu887' /><p>信州康國耀和尚。僧問。文殊與維摩對譚何事。師曰。汝向髑髏後會始得。曰古人道。髑髏裏薦取又如何。師曰。汝還薦得麼。曰恁麼即遠人得遇於師去也。師曰。莫謾語好。</p>
</div>
<div class='div-other'><a id='mulu888' /><p>潭州谷山豐禪師<span class='note-inline'>(亦住興元府普通院)</span>僧問。師唱誰家曲宗風嗣阿誰。師曰。雪嶺梅華綻雲洞老僧驚。師上堂示眾曰。駿馬機前異遊人肘後懸。既參雲外客試為老僧看。才有僧出。師便打云。何不早出頭來。</p>
</div>
<div class='div-other'><a id='mulu889' /><p>頴州羅漢匡界禪師僧問。如何是吹毛劍。師曰了。問和尚百年後。忽有人。問和尚向什麼處去。如何醻對。師曰。久後遇作家分明舉似曰誰是知音者。師曰。知音者即不恁麼問。問如何是羅漢境。師曰。松檜古貌。問鑿壁偷光時如何。師曰錯。曰爭奈苦志專心。師曰。錯錯。</p>
</div>
<div class='div-other'><a id='mulu890' /><p>朗州滄谿璘和尚。僧問。如何是滄谿境。師曰。面前水正東流。問如何是滄谿家風。師曰。入來便見。問是法住法位世間相常住。雲門和尚向什麼處去也。師曰。見麼。曰錯。師曰錯錯。問如何是西來意。師曰。不錯。師因事有頌曰。</p>

<div class="lg regular"><div class='lg-row'>天地指前徑　時人莫彊移</div>
<div class='lg-row'>箇中生解會　眉上更安眉</div>
</div></div>
<div class='div-other'><a id='mulu891' /><p>筠州洞山普利院第八世住清稟禪師泉州仙遊人也。姓李氏。幼禮中峯院鴻謐為師。年十六福州太平寺受戒。初詣南嶽參惟勁頭陀未染指。及抵韶陽禮祖塔迴造雲門。雲門問曰。今日離什麼處。曰慧林。雲門舉拄杖曰。慧林大師恁麼去。汝見麼。曰深領此問。雲門顧左右微笑而已。師自此入室印悟。乃之金陵。國主李氏請居光睦。未幾復命入澄心堂。集諸方語要。經十稔迎住洞山。開堂日維那白槌曰。法筵龍象象當觀第一義師曰。也好消息。只恐汝錯會。僧問。雲門一曲師親唱。今日新豐事若何。師曰。也要道却。</p>
</div>
<div class='div-other'><a id='mulu892' /><p>蘄州北禪寂和尚悟通大師。師問僧。什麼處來。曰黃州來。師曰。在什麼院。曰資福。師曰。福將何資。曰兩重公案師曰爭奈在北禪手裏何。曰在手裏即收取。師便打。</p>
</div>
<div class='div-other'><a id='mulu893' /><p>洪州泐潭道謙禪師。僧問。如何是泐潭家風。師曰。闍梨到來幾日。問但有纖毫即是塵。不有時作麼生。師以手掩兩目。問當陽舉唱誰是聞者。師曰。老僧不患耳聾。</p>
</div>
<div class='div-other'><a id='mulu894' /><p>廬州南天王永平禪師。僧問。如何是西來意。師曰。不撒沙。問如何是南天王境。師曰。一任觀看。曰如何是境中人。師曰。且領前話。問久戰沙場為什麼功名不就。師曰。只為眠霜臥雪深。曰恁麼即罷息干戈束手歸朝去也。師曰。指揮使未到爾作。</p>
</div>
<div class='div-other'><a id='mulu895' /><p>潮南永安朗禪師。僧問。如何是洞陽家風。師曰。入門便見。曰如何是入門便見。師曰。客是相師。問如何是至極之譚。師曰。愛別離苦。</p>
</div>
<div class='div-other'><a id='mulu896' /><p>湖南潭明和尚。僧問。如何是湘潭境。師曰。山連大嶽水接瀟湘。曰如何是境中人。師曰。便合知時。問如何是佛法大意。師曰。百惑謾勞神。</p>
</div>
<div class='div-other'><a id='mulu897' /><p>金陵清涼明禪師。江南國主請師上堂。小長老問。凡有言句盡落方便。不落方便請師速道。師曰。國主在此不敢無禮。</p>
</div>
<div class='div-other'><a id='mulu898' /><p>金陵奉先深禪師。江南國主請開堂日才升座。維那白槌曰。法筵龍象眾當觀第一義。師便云。果然不識鈍置殺人。時有僧出禮拜問。如何是第一義。師曰。賴遇道了也。曰如何領會。師曰。速禮三拜。師又拈曰。大眾汝道。鈍置落阿誰分上。</p>
</div>
<div class='div-other'><a id='mulu899' /><p>西川青城大面山乘和尚。僧問。如何是相輪峯。師曰。直聳煙嵐際。曰向上事如何。師曰。入地三尺五。問如何是佛法大意。師曰。興義門前鼕鼕鼓。曰學人不會。師曰。朝打三千暮打八百。</p>
</div>
<div class='div-other'><a id='mulu900' /><p>潞府妙勝臻禪師。僧問。如何是妙勝境。師曰。龍藏開時貝葉分明。問金粟如來為什麼却降釋迦會裏。師曰。香山南雪山北。曰南贍部洲事又作麼生。師曰。黃河水急浪華麁。問心心寂滅即不問。如何是向上一路。師曰。一條濟水貫新羅。問遠嚮雲門南北縱橫四維上下事作麼生。師曰。今日明日。</p>
</div>
<div class='div-other'><a id='mulu901' /><p>興元府普通封和尚。僧問。今日一會何似靈山。師曰。震動乾坤。問如何是普通境。師曰。庭前有竹三冬秀。戶內無燈午夜明。</p>
</div>
<div class='div-other'><a id='mulu902' /><p>韶州燈峯淨原和尚。師上堂謂眾曰。古人道。山河大地普真如。大眾若得真如者。即隱却他山河大地。若不得者即違他古德至言。眾中道得者出來。道不得即各自歸堂珍重。僧問。如何是和尚為人一句。師曰。不著力。</p>
</div>
<div class='div-other'><a id='mulu903' /><p>韶州大梵圓和尚。師上堂示眾曰。大眾好箇時光直須努力時不待人。各自歸堂參取本善知識去。僧問。大眾雲集請師舉唱。師曰。有疑請問。師因見聖僧便問僧。此箇聖僧年多少。僧曰。恰共和尚同年。師喝之。曰遮竭斗不易道得。</p>
</div>
<div class='div-other'><a id='mulu904' /><p>澧州藥山圓光禪師。僧問。藥嶠燈連師當第幾。師曰。相逢盡道休官去。林下何曾見一人。問水陸不涉者師還接否。師曰。蘇嚕蘇嚕。師問新到僧。南來北來。曰北來。師曰。不落言詮速道。曰某甲是福建道人善會鄉譚。師曰。參眾去。曰灼然。師曰。[跳-兆+孛]跳便打。問如何是祖師西來意。師曰。道什麼。</p>
</div>
<div class='div-other'><a id='mulu905' /><p>信州鵝湖山雲震禪師。僧問。如何是佛。師曰。闍梨不是。師問僧。近離什麼處。曰兩淛。師曰。還將得吹毛劍來否。僧展兩手。師曰。將謂是箇爛柯仙。元來却是樗蒱漢。問如何是鵝湖家風。師曰。客是主人相。師曰。恁麼即謝師周旋。師曰。難下陳蕃之榻。</p>
</div>
<div class='div-other'><a id='mulu906' /><p>廬山開先清耀禪師。僧問。如何是燈燈不絕。師曰。青楊翻遞植。曰學人不會。師曰。無根樹下唱虛名。問披雲一句師親唱。長慶今朝事若何。師曰。家家觀世音。問如何是披雲境。師曰。一瓶淥水安窓下。便當生涯度幾秋。問如何是長慶境。師曰。堂裏老僧頭雪白。曰二境同歸應當別理。師曰。在處得人疑。問古㵎寒泉誰人能到。師曰乾。曰恁麼即到也。師曰。深多少。</p>
</div>
<div class='div-other'><a id='mulu907' /><p>襄州奉國清海禪師。僧問。青青翠竹盡是真如。如何是真如。師曰。點瓦成金客聞名不見形。曰恁麼即禮謝下去也。師曰。昔時妄想至今存。問承古人云。見月休觀指歸家罷問程。如何是家。師曰。試舉話頭看。問放過即東道西說。不放過怎生道。師曰。二年同一春。</p>
</div>
<div class='div-other'><a id='mulu908' /><p>昭州慈光和尚。僧問。即心即佛誘誨之言。不涉前蹤如何指教。師曰。東西且置南北事作麼生。曰恁麼即學人罔測也。師曰。龍頭蛇尾。</p>
</div>
<div class='div-other'><a id='mulu909' /><p>潭州保安師密禪師。僧問。輥芥投鋒時如何。師曰。落在什麼處<span class='note-inline'>(梁山云。落在汝眼裏)</span>問不犯辭鋒時如何。師曰。天台南嶽。曰便恁麼時如何。師曰。江西湖南。</p>
</div></div>
<div class='div-other'><a id='mulu910' />
<p class='h7'>前台州瑞巖師彥禪師法嗣</p>
<div class='div-other'><a id='mulu911' /><p>南嶽橫龍和尚。楚王馬氏請住金輪。僧問。如何是金輪第一句。師曰。鈍漢。問如何是金輪一隻箭。師曰。過也。問如何是祖燈。師曰。八風吹不滅。曰恁麼即暗冥不生也。師曰。白日沒閑人。</p>
</div>
<div class='div-other'><a id='mulu912' /><p>溫州溫嶺瑞峯院神祿禪師福州福清人也。本邑天竺寺出家。得法於瑞巖久為侍者。後開山創院學侶依附。師有偈曰。</p>

<div class="lg regular"><div class='lg-row'>蕭然獨處意沈吟　誰信無絃發妙音</div>
<div class='lg-row'>終日法堂唯靜坐　更無人問本來心</div>
</div><p>時有朋彥上坐。躡前偈而問曰。如何是本來心。師召曰。朋彥。彥應諾。師曰。與老僧點茶來。彥於是信入<span class='note-inline'>(朋彥即廣法大師。後嗣天台國師。住蘇州長壽)</span>師太平興國元年示滅。壽百有五歲。</p>
</div></div>
<div class='div-other'><a id='mulu913' />
<p class='h7'>前懷州玄泉彥禪師法嗣</p>
<div class='div-other'><a id='mulu914' /><p>鄂州黃龍山晦機禪師清河人也。姓張氏。唐天祐中遊化至此山。節帥施俸錢建法宇。奏賜紫衣號超慧大師。大張法席。僧問。不問祖佛邊事。如何是平常之事。師曰。我住山得十五年。問如何是和尚家風。師曰。瑠璃鉢盂無底。問如何是君王劍。師曰。不傷萬類。曰佩者如何。師曰。血濺梵天。曰大好不傷萬類。師便打。問佛在日為眾生說法。佛滅後有人說法也無。師曰。慚愧佛。問毛吞巨海芥納須彌。不是學人本分事。如何是學人本分事。師曰。封了合盤市裏揭。問切急相投請師通信。師曰。火燒裙帶香。問如何是大疑底人。師曰。對坐盤中弓落盞。曰如何是不疑底人。師曰。再坐盤中弓落盞。問風恬浪靜時如何。師曰。百丈竿頭五兩垂。師將順世有僧問。百年後鉢囊子什麼人將去。師曰。一任將去。曰裏面事如何。師曰。線綻方知。曰什麼人得。師曰。待海燕雷聲即向汝道。言訖告寂。</p>
</div>
<div class='div-other'><a id='mulu915' /><p>洛京柏谷和尚僧問。普滋法雨時如何。師曰。有道傳天位不汲鳳凰池。問九旬禁足三月事如何。師曰。不墜蠟人機。</p>
</div>
<div class='div-other'><a id='mulu916' /><p>池州和龍和尚。僧問。如何是祖祖相傳底心。師曰。再三囑爾。問如何是從上宗旨。師曰。向闍梨口裏著到得麼問省要處乞師一接。師曰。甚是省要。</p>
</div>
<div class='div-other'><a id='mulu917' /><p>懷州玄泉第二世和尚。僧問。辭窮理盡時如何。師曰。不入理豈同盡。問妙有玄珠如何取得。師曰。不似摩尼絕影豔。碧眼胡人豈能見。曰有口道不得時如何。師曰。三寸不能齊鼓韻。啞人解唱木人歌。</p>
</div>
<div class='div-other'><a id='mulu918' /><p>潞府妙勝玄密禪師。僧問。四山相向時如何。師曰。紅日不垂影暗地莫知音。曰學人不會。師曰。鶴透群峯何伸向背。問二龍爭珠時如何。師曰。力士無心獻奮迅却沈光。問雪峯一曲千人唱。月裏挑燈誰最明。師曰。無音和不齊明暗豈能收。</p>
</div></div>
<div class='div-other'><a id='mulu919' />
<p class='h7'>前福州羅山道閑禪師法嗣</p>
<div class='div-other'><a id='mulu920' /><p>洪州大寧院隱微禪師豫章新淦人也。姓楊氏。誕夕有光明貫室。年七歲依本邑石頭院道堅禪師出家。二十於開元寺智稱律師受具。歷參宗匠至羅山。法寶大師導以師子在窟出窟之要。因之惺悟盤桓數稔。尋迴江表。會龍泉邑宰李孟俊請居十善道場。始揚宗致。師上堂謂眾曰。還有騰空底麼出來。眾無出者。師說偈曰。</p>

<div class="lg regular"><div class='lg-row'>騰空正是時　應須眨上眉</div>
<div class='lg-row'>從茲出倫去　莫待白頭兒</div>
</div><p>僧問。如何是十善橋。師曰險。曰過者如何。師曰喪。問資福和尚遷化向什麼處去也。師曰。草鞋破。問如何是黃梅一句。師曰。即今恁麼生。曰如何通信。師曰。九江路絕。問初心後學如何是學。師曰。頭戴天。曰畢竟如何。師曰。脚蹈地。問如何是法王劍。師曰露。曰還殺人也無。師曰。作麼。問如何是龍泉劍。師曰。不出匣。曰便請出之。師曰。星辰失位。問國界安寧為什麼珠不現。師曰。落在什麼處。周廣順元年辛亥金陵李氏嚮德。召入居龍光禪苑<span class='note-inline'>(後改名奉先)</span>暑覺寂禪師。暨建隆二年辛酉隨江南李氏至洪井。住大寧精舍重敷玄旨。其年十月示疾。二十七日剃髮澡身升堂辭眾安坐而逝。明年二月六日歸葬于吉州吉水縣。遵遺誡也。壽七十有六。臘五十六。諡玄寂禪師。塔曰常寂。</p>
</div>
<div class='div-other'><a id='mulu921' /><p>婺州明招德謙禪師。受羅山印記靡滯於一隅。激揚玄旨。諸耆宿皆畏其敏捷。後學鮮敢當其鋒者。師在泉州招慶大殿上。以手指壁畫問僧曰。那箇是甚麼神。曰護法善神。師曰。沙汰時向什麼處去來。僧無對。師却令僧去問演侍者演曰。汝什麼劫中遭此難來。其僧迴舉似師。師曰。直饒演上座他後聚一千眾有什麼用處。僧乃禮拜請別語。師曰。什麼處去也。清八路舉仰山插鍬話問師。古人意在叉手處。意在插鍬處。師曰。清上座。清應諾。師曰。還曾夢見仰山麼。清曰。不要下語只要上座商量。師曰。若要商量堂頭自有一千五百人老師在。師到雙巖。雙巖長老覩師風彩乃曰。某甲致一問問闍梨。若道得便捨院。道不得即不捨。金剛經云。一切諸佛及諸佛法皆從此經出。且道。此經是何人說。師曰。說與不說一時拈向那邊著。只如和尚決定喚什麼作此經。雙巖無對。師舉經云。一切賢聖皆以無為法而有差別。斯則以無為法為極則。憑何而有差別。且如差別是過不是過。若是過一切賢聖盡有過。若不是過決定喚什麼作差別。雙巖亦無語。師曰。雪峯道底。師在婺州智者寺居第一座。尋常不受淨水。主事僧問曰。因什麼不識觸淨水不肯受。師下床拈起淨瓶曰。遮箇是淨。主事無語。師乃撲破淨瓶。師自爾道聲遐播。眾請居明招山開法。四來禪者盈于堂室。師謂眾曰。希逢一箇下坡不走快便難逢。若有同生同死何妨一展。僧問。師子本出窟時如何。師曰。俊鷂趁不及。曰出窟後如何。師曰。萬里正紛紛。曰欲出不出時如何。師曰嶮。曰向上事如何。師曰眨。問如何是透法身外一句子。師曰。北斗後翻身。問十二時中如何趣向。師曰。拋向金剛地上著。問文殊與維摩對譚何事。師曰。葛巾紗帽已拈向那邊著也。問如何是和尚家風。師曰。齩得著是好手。問無煙之火是什麼人向得。師曰。不惜眉毛底。曰和尚還向得麼。師曰。汝道我有多少莖眉毛在。師見新到僧才上法堂。乃舉拂子却擲下。其僧珍重便下去。師曰。作家作家。問全身佩劍時如何。師曰。忽遇正恁麼時又作麼生僧無對。師問國泰瑫和尚。古人道俱胝只念三行呪。便得名超一切人。作麼生與他拈却三行呪。便得名超一切人。國泰竪起一指。師曰。不因今日爭識得瓜洲客。師有師叔在廨院患甚。附書來問曰。某甲有此大病。如今正受疼痛。一切處安置伊不得。還有人救得麼。師乃迴信曰。頂門上中此金剛箭透過那邊去也。有一僧曾在師法席。辭去住庵一年。後來禮拜曰。古人道。三日不相見莫作舊時看。師乃露胸問曰。汝道我有多少莖蓋膽毛。僧無對。師却問。汝什麼時離庵。曰今朝。師曰。來時折脚鐺子分付與阿誰。僧又無語。師乃喝出。問承。師有言。我住明招頂興傳古佛心。如何是明招頂。師曰。換却眼。曰如何是古佛心。師曰。汝還氣急麼。問學人拏雲攫浪上來請師展鉢。師曰。拶破汝頂。曰也須仙陀去。師乃棒趁出。師別有頌。示眾曰。</p>

<div class="lg regular"><div class='lg-row'>明招一拍和人希　此是真宗上妙機</div>
<div class='lg-row'>石火瞥然何處去　朝生鳳子合應知</div>
</div><p>師住明招山四十載。語句流布諸方。將欲遷化上堂告眾囑付。其夜展足問侍者曰。昔釋迦如來展開雙足放百寶光明。汝道吾今放多少。侍者曰。昔日鶴林今日和尚。師以手拂眉曰。莫孤負麼。又說偈曰。</p>

<div class="lg regular"><div class='lg-row'>驀刀叢裏逞全威　汝等應當善護持</div>
<div class='lg-row'>火裏鐵牛生犢子　臨岐誰解湊吾機</div>
</div><p>偈畢安坐寂然長往。今塔院存焉。</p>
</div>
<div class='div-other'><a id='mulu922' /><p>衡州華光範禪師。僧問。靈臺不立還有出身處也無。師曰有。曰如何是出身處。師曰出。問如何是西來意。師曰道。問如何是佛法大意。師曰驗。問牛頭未見四祖時如何。師曰自由。自在。曰見後如何。師曰。自由自在。問如何是佛法中事。師曰了。</p>
</div>
<div class='div-other'><a id='mulu923' /><p>福州羅山紹孜禪師上堂。有數僧爭出問話。師曰。但一時出來問待老僧一時答却。僧便問。學人一齊問請師一齊答。師曰得。問學人乍入叢林。祖師的的意請師直指。師曰好。</p>
</div>
<div class='div-other'><a id='mulu924' /><p>西川慧禪師初參羅山<span class='note-inline'>(見十七卷羅山章)</span>。羅山問。什麼處來。師曰。遠離西蜀近發開元。即今事作麼生。羅山揖曰。喫茶去師良久無言。羅山曰。秋氣稍暖去。羅山來日上堂。師出問。豁開戶牖當軒者誰。羅山乃喝。師良久。羅山曰。毛羽未備且去<span class='note-inline'>(一本云。初參羅山。纔禮拜起。山云。甚處來。師云。遠離西蜀。近發開元。却近前云。即今事作麼生。羅山揖云喫茶去。師擬議間。羅山云。秋氣稍暖出去。師到法堂自歎云。我在西川峨眉山脚下。拾得一隻蓬蒿箭。擬擬亂天下。今日到福建道陳老師寨裏。弓折箭盡去也。休休。羅山明日升堂。師又出問。豁開戶牖當軒者誰。山便喝。師無對。山云。羽毛未備翼。梢未全且去)</span>。師因而摳衣久承印記。後謁台州勝光。光在繩床上坐。師直入到身邊叉手立光問。什麼處來。師曰猶待答話在。師便下去。光拈得拄杖拂子下。僧堂前見師提起拂子問曰。闍梨喚遮箇作什麼。師曰。敢死喘氣。光低頭歸方丈。</p>
</div>
<div class='div-other'><a id='mulu925' /><p>建州白雲令弇和尚。師上堂謂眾曰。遣往先生門誰云對喪主珍重。僧問。己事未明以何為驗。師曰。木鏡照素容。曰驗後如何。師曰。不爭多。問三台有請四眾臨筵。既處當仁請師一唱。師曰。要唱即不難。曰便請師唱。師曰。夜靜水清魚不食滿船空載月明歸。</p>
</div>
<div class='div-other'><a id='mulu926' /><p>虔州天竺義澄常真禪師。初參羅山棲泊數載。後因羅山在疾。師問。百年後忽有人。問和尚以何指示。羅山乃放身便倒。師從此契悟。僧問。如何是佛法大意。師曰。寒暑相催。問聖皇請命大眾臨筵。請師舉。師曰。領領。曰恁麼即人天有賴也。師曰。汝作麼生。</p>
</div>
<div class='div-other'><a id='mulu927' /><p>吉州清平惟曠真寂禪師。師上堂云。不動神情便有輸贏之意。還有麼出來。時有僧出禮拜。師云。不是作家出去。僧問。如何是第一句。師曰。要頭將取去。問如何是活人劍。師曰。會麼。曰如何是殺人刀。師叱之。問如何是師子兒。師曰。毛頭排宇宙。</p>
</div>
<div class='div-other'><a id='mulu928' /><p>婺州金柱義昭和尚。僧問。如何是和尚家風。師曰。開門作活。僧云。忽遇賊來又怎麼生。師曰然。有新到僧參。師揭簾以手作除帽子勢。僧擬欲近前。師云。賺殺人。師因事而有頌曰。</p>

<div class="lg regular"><div class='lg-row'>虎頭生角人難措　石火電光須密布</div>
<div class='lg-row'>假饒烈士也應難　懞底那能解差互</div>
</div></div>
<div class='div-other'><a id='mulu929' /><p>潭州谷山和尚。僧問。省要處乞師一言。師乃起去。問羚羊掛角時如何。師曰。爾向什麼處覓曰掛角後如何。師曰走。</p>
</div>
<div class='div-other'><a id='mulu930' /><p>湖南瀏陽道吾山從盛禪師。師初住高安龍迴。有僧問。如何是覿面事。師曰。新羅國去也。問如何是龍迴家風。師曰。縱橫射直。問如何是靈源。師曰。嫌什麼。曰近者如何。師曰。如人飲水。問窮子投師乞師拯濟。師曰。莫是屈著汝麼。曰爭奈窮何。師曰。大有人見。</p>
</div>
<div class='div-other'><a id='mulu931' /><p>福州羅山義因禪師。師上堂示眾曰。若是宗師門下客必不怪於羅山。珍重。僧問。承古人有言。自從認得曹谿路了知生死不相關。曹谿即不問。如何是羅山路。師展兩手。僧曰。恁麼即一路得通諸路亦然。曰什麼諸路。僧近前立。師曰。靈鶴煙霄外鈍鳥不離窠。問承教中有言。須法身萬象俱寂。隨智用萬象齊生。如何是萬象俱寂。師曰。有什麼。曰如何是萬象齊生。師曰。繩床椅子。</p>
</div>
<div class='div-other'><a id='mulu932' /><p>灌州靈巖和尚。僧問。如何是道中寶。師曰。地傾東南天高西北。曰學人不會。師曰。落照機前異。師頌石鞏接三平曰。</p>

<div class="lg regular"><div class='lg-row'>解擘當胸箭　因何只半人</div>
<div class='lg-row'>為從途路曉　所以不全身</div>
</div></div>
<div class='div-other'><a id='mulu933' /><p>吉州匡山和尚。師有示徒頌曰。</p>

<div class="lg regular"><div class='lg-row'>匡山路　匡山路　巖崖嶮峻人難措</div>
<div class='lg-row'>遊人擬議隔千山　一句分明超佛祖</div>
</div><p>又有白牛頌曰。</p>

<div class="lg regular"><div class='lg-row'>我有古壇真白牛　父子藏來經幾秋</div>
<div class='lg-row'>出門直透孤峯頂　迴來暫跨虎谿頭</div>
</div></div>
<div class='div-other'><a id='mulu934' /><p>福州興聖重滿禪師。上堂示眾曰。覿面分付不待文宣。對眼投機喚作參玄上士。若能如此所以宗風不墜。僧問。如何是宗風不墜底句。師曰。老僧不忍。問昔日靈山會裏。今朝興聖筵中。和尚親傳如何舉唱。師曰。欠汝一問。</p>
</div>
<div class='div-other'><a id='mulu935' /><p>潭州寶應清進禪師僧問如何是實相師曰沒却汝問至理無言如何通信師曰千差萬別曰得力處乞師指示師曰瞌睡漢。</p>
</div></div>
<div class='div-other'><a id='mulu936' />
<p class='h7'>前安州白兆山志圓禪師法嗣</p>
<div class='div-other'><a id='mulu937' /><p>朗州大龍山智洪弘濟大師。僧問。如何是佛。師曰。即汝是。曰如何領會。師曰。更嫌鉢盂無柄那。問如何是微妙。師曰。風送水聲來枕畔。月移山影到床邊。問如何是極則處。師曰。懊惱三春月不及九秋光。</p>
</div>
<div class='div-other'><a id='mulu938' /><p>襄州白馬山行靄禪師。僧問。如何是清淨法身。師曰。井底蝦蟇吞却月。問如何是白馬正眼。師曰。向南看北斗。</p>
</div>
<div class='div-other'><a id='mulu939' /><p>郢州大陽山行沖禪師<span class='note-inline'>(第一世住)</span>僧問。如何是無盡藏。師良久。僧無語。師曰。近前來。僧才近前。師曰去。</p>
</div>
<div class='div-other'><a id='mulu940' /><p>安州白兆山竺乾院懷楚禪師<span class='note-inline'>(第二世住)</span>僧問。如何是句句須行玄路。師曰。沿路直到湖南。問如何是師子兒。師曰。德山嗣龍潭。問如何是和尚為人一句。師曰。與汝素無冤讎。一句元在遮裏。曰未審在什麼方所。師曰。遮鈍漢。</p>
</div>
<div class='div-other'><a id='mulu941' /><p>蘄州四祖山清皎禪師福州人也。姓王氏。初住郢州大陽山為第二世。僧問。師唱誰家曲宗風嗣阿誰。師曰。楷師巖畔祥雲起。寶壽峯前震法雷。師次住安州慧日院。後遷止蘄州四祖山為第一世。年七十時遺偈云。</p>

<div class="lg regular"><div class='lg-row'>吾年八十八　滿頭垂白髮</div>
<div class='lg-row'>顒顒鎮雙峯　明明千江月</div>
<div class='lg-row'>黃梅揚祖教　白兆承宗訣</div>
<div class='lg-row'>日日告兒孫　勿令有斷絕</div>
</div><p>淳化四年癸巳八月二十三日入滅。年八十八。</p>
</div>
<div class='div-other'><a id='mulu942' /><p>蘄州三角山志操禪師<span class='note-inline'>(第三世住)</span>僧問。教法甚多宗歸一貫。和尚為什麼說得許多周遊者也。師曰。為爾周遊者也。曰請和尚即古即今。師以手敲繩床。</p>
</div>
<div class='div-other'><a id='mulu943' /><p>晉州興教師普禪師。僧問。盈龍宮溢海藏真詮即不問。如何是教外別傳底法。師曰。眼裏耳裏鼻裏。曰只此便是否。師曰。是什麼。僧咄。師亦咄。問僧。近離什麼處。曰下寨。師曰。還逢著賊麼。曰今日捉下。師曰。放汝三十棒。</p>
</div>
<div class='div-other'><a id='mulu944' /><p>蘄州三角山真鑒禪師<span class='note-inline'>(第四世住)</span>僧問。師唱誰家曲宗風嗣阿誰。師曰。忽然行政令便見下堂階。</p>
</div></div>
<div class='div-other'><a id='mulu945' />
<p class='h7'>前潭州藤霞和尚法嗣</p>
<div class='div-other'><a id='mulu946' /><p>澧州藥山和尚<span class='note-inline'>(第七世住)</span>師上堂謂眾曰。夫學般若菩薩不懼得失。有事近前。時有僧問。藥山祖裔請師舉唱。師曰。萬機挑不出。曰為什麼萬機挑不出。師曰。他緣岸谷。問如何是藥山家風。師曰。葉落不如初。問法雷哮吼時如何。師曰。宇宙不曾震。曰為什麼不曾震。師曰。遍地娑婆未嘗哮吼。曰不哮吼底事如何。師曰。闔國無人知。</p>
</div></div>
<div class='div-other'><a id='mulu947' />
<p class='h7'>前潭州雲蓋山景和尚法嗣</p>
<div class='div-other'><a id='mulu948' /><p>衡嶽南臺寺藏禪師。問遠遠投師請師一接。師曰。不隔戶。問如何是南臺境。師曰。松韻拂時石不點。孤峯山下壘難齊。曰如何是境中人。師曰。巖前栽野果接待往來賓。曰恁麼即謝供養。師曰。怎生滋味。問如何是法堂。師曰。無壁落。問不顧諸緣時如何師良久。</p>
</div>
<div class='div-other'><a id='mulu949' /><p>幽州潭柘水從實禪師。僧問。如何是道。師曰。箇中無紫皁。曰如何是禪。師曰。不與白雲連。師問僧。作什麼來。曰親近來。師曰。任汝白雲朝嶽頂。爭奈青霄不展顏。</p>
</div>
<div class='div-other'><a id='mulu950' /><p>潭州雲蓋山證覺禪師。僧問。如何是和尚家風。師曰。四海不曾通。問如何是一塵含法界。師曰。通身體不圓。曰如何是九世剎那分。師曰。繁興不布彩。問如何是宗門中的的意。師曰。萬里胡僧不入波瀾。</p>
</div></div>
<div class='div-other'><a id='mulu951' />
<p class='h7'>前廬山歸宗懷惲禪師法祠</p>
<div class='div-other'><a id='mulu952' /><p>歸宗寺弘章禪師<span class='note-inline'>(第四世住)</span>僧問。學人有疑時如何。師曰。疑來多少時也。問小船渡大海時如何。師曰。較些子。曰如何得渡。師曰。不過來。問枯木生華時如何。師曰。把一朵來。問混然覓不得時如何。師曰。是什麼。</p>
</div></div>
<div class='div-other'><a id='mulu953' />
<p class='h7'>前池州嵆山章禪師法嗣</p>
<div class='div-other'><a id='mulu954' /><p>隨州雙泉山道虔禪師。僧問。洪鍾未扣時如何。師曰。絕音響。曰扣後如何。師曰。絕音響。問如何是在道底人。師曰。無異念。問如何是希有底事。師曰。白蓮華向半天開。師後住安州法雲院示滅。</p>
</div></div>
<div class='div-other'><a id='mulu955' />
<p class='h7'>前洪州雲居第四世懷岳禪師法嗣</p>
<div class='div-other'><a id='mulu956' /><p>揚州風化院令崇禪師<span class='note-inline'>(第一世住)</span>舒州宿松人。七歲出家。二十登戒。契緣於雲居懷岳和尚。開法於信州鵝湖。廬州節帥周本於維揚西南隅創院請師居之。僧問如。何是敵國一著棊。師曰。下將來。問一棒打破虛空時如何。師曰。把將一片來。</p>
</div>
<div class='div-other'><a id='mulu957' /><p>澧州藥山忠彥禪師<span class='note-inline'>(第八世住)</span>僧問。教云。諸佛放光明助發實相義。光明即不問如何是助發實相義。師曰。會麼。曰莫便是否。師曰。是什麼。問師唱誰家曲宗風嗣阿誰。師曰。雲嶺龍昌月神風洞上泉。</p>
</div>
<div class='div-other'><a id='mulu958' /><p>梓州龍泉和尚。僧問。如何是祖師西來意。師曰。不在闍梨分上。問學人欲跳萬丈洪崖時如何。師曰。撲殺。</p>
</div></div>
<div class='div-other'><a id='mulu959' />
<p class='h7'>前筠州洞山道延禪師法嗣</p>
<div class='div-other'><a id='mulu960' /><p>筠州上藍院慶禪師。初遊方問雪峯。如何是雪峯的的意。雪峯以杖子敲師頭。師應諾。峯大笑。師後承洞山印解居于上藍。僧問如何是上藍無刃劍。師曰無。僧曰。為什麼無。師曰。闍梨諸方有。</p>
</div></div>
<div class='div-other'><a id='mulu961' />
<p class='h7'>前襄州鹿門山處真禪師法嗣</p>
<div class='div-other'><a id='mulu962' /><p>益州崇真和尚。僧問。如何是禪。師曰。澄潭釣玉兔。問如何是大人相。師曰。泥揑三官土地堂。</p>
</div>
<div class='div-other'><a id='mulu963' /><p>襄州鹿門山第二世譚和尚志行大師。僧問。如何是實際理地。師曰。南贍部洲北欝單越。曰恁麼則事同一家也。師曰。隔須彌在。問遠遠投師請師接。師曰。從什麼處來。曰江北來。師曰。南堂裏安下。問如何是清淨法身。師曰。戌亥年生。</p>
</div>
<div class='div-other'><a id='mulu964' /><p>襄州谷隱智靜悟空大師。僧問。如何是和尚轉身處。師曰。臥單子下。問如何是道。師曰。鳳林關下。曰學人不會。師曰。直至荊南。問如何是指歸之路。師曰。莫用伊。曰還使學人到也無。師曰。什麼處著得汝。問靈山一會何異今時。師曰。不異如今。曰不異底事作麼生。師曰。如來密旨迦葉不傳。</p>
</div>
<div class='div-other'><a id='mulu965' /><p>廬山佛手巖行因禪師者雁門人也。未詳姓氏。早習儒學。一旦捨俗出家。志求真諦乃遊方。首謁襄陽鹿門山真禪師。師資道契。尋抵江淮登廬山。山之北有巖如五指。下有石窟深邃可三丈餘。師宴處其中。因號佛手巖和尚不度弟子。有隣庵僧為之供侍。常有異鹿錦囊鳥馴繞其側。江南國主李氏嚮仰。三遣使徵召不起。堅請就棲賢寺開法。不踰月潛歸巖室。僧問如何是對現色身。師竪起一指<span class='note-inline'>(法眼別云。還有也未)</span>一日示有微疾。謂侍僧曰。日將午吾去矣。侍僧方對。師下床行數步屹立而化。巖頂上有松一株同日枯瘁。壽七十餘。國主命畫工寫影。備香薪焚爇收遺骨塔于巖之陰。</p>
</div></div>
<div class='div-other'><a id='mulu966' />
<p class='h7'>前撫州曹山第二世慧霞禪師法嗣</p>
<div class='div-other'><a id='mulu967' /><p>嘉州東汀和尚。僧問。如何是却去底人。師曰。石女紡麻纑。曰如何是却來底人。師曰。扇車關[打-丁+(隸-木+匕)]良計斷。</p>
</div></div>
<div class='div-other'><a id='mulu968' />
<p class='h7'>前華州草庵法義禪師法嗣</p>
<div class='div-other'><a id='mulu969' /><p>泉州龜洋慧忠禪師本州僊遊縣人也。姓陳氏。九歲依本山出家。既具戒杖錫觀方謁草庵和尚。草庵問曰。何方而來。師曰。六眸峯來。草庵曰。還具六通否。師曰。患非重瞳。草庵然之。師迴故山。屬唐武宗廢教例為白衣。暨宣宗中興。師曰。古人有言。上昇道士不受籙。成佛沙彌不具戒法。遂過中不食不宇而禪。乃述偈三首曰。</p>

<div class="lg regular"><div class='lg-row'>雪後始諳松桂別　雲收方見濟河分</div>
<div class='lg-row'>不因世主教還俗　那辨雞群與鶴群</div>
<div class='lg-row'>多年塵事謾騰騰　雖著方袍未是僧</div>
<div class='lg-row'>今日修行依善慧　滿頭留髮候然燈</div>
<div class='lg-row'>形容雖變道常存　混俗心源亦不昏</div>
<div class='lg-row'>更讀善財巡禮偈　當時何處作沙門</div>
</div><p>師始從參禮以至返初示滅未嘗下山。葬于無了和尚塔之東隅二百步。目為東塔。經數載其塔忽坼裂連階丈餘。時主塔僧將發之。於夜宴寂中見西塔定身言曰。吾之遺質既勞汝重瘞。今東塔不煩更出也。塔主稟乎靈感召檀信重修補嚴飾。逮今香燈不絕。時謂陳沈二真身是也。其無了禪師嗣馬祖事迹。廣如別章。</p>
</div></div>
<div class='div-other'><a id='mulu970' />
<p class='h7'>前襄州含珠山審哲禪師法嗣</p>
<div class='div-other'><a id='mulu971' /><p>洋州龍穴山和尚。僧問。如何是祖師西來意。師曰。騎虎唱巴歌。問大善知識為什麼却與土地燒錢。師曰。彼上人者難為醻對。</p>
</div>
<div class='div-other'><a id='mulu972' /><p>唐州大乘山和尚。問枯樹逢春時如何。師曰。世間希有。問如何是四面上事。師曰。升子裏[跳-兆+孛]跳斗子內轉身。</p>
</div>
<div class='div-other'><a id='mulu973' /><p>襄州鳳山延慶院歸曉慧廣大師。僧問。言語道斷時如何師曰兩重公案。曰如何領會。師曰。分明舉似洞山問如何是鳳山境。師曰。好生看取曰如何是境中人。師曰。識麼。</p>
</div>
<div class='div-other'><a id='mulu974' /><p>襄州含珠山真和尚<span class='note-inline'>(第三世住)</span>僧問。師唱誰家曲宗風嗣阿誰。師曰。含珠密意同道者知。曰恁麼即不假羽翼便登翠嶺也。師曰鈍。問古鏡未磨時如何。師曰。昧不得。曰磨後如何。師曰。黑如漆。</p>
</div></div>
<div class='div-other'><a id='mulu975' />
<p class='h7'>前鳳翔府紫陵匡一大師法嗣</p>
<div class='div-other'><a id='mulu976' /><p>并州廣福道隱禪師。僧問。如何是指南一路。師曰。妙引靈機事澄波顯異輪。問三家同到請未審赴誰家。師曰。月應千家水門門盡有僧。</p>
</div>
<div class='div-other'><a id='mulu977' /><p>紫陵微禪師<span class='note-inline'>(第二世住)</span>僧問。如何是紫陵境。師曰。寂照燈光夜已深。曰如何是境中人。師曰。猿啼虎嘯。問寶劍未出匣時如何。師曰。磐陀石上栽上柏。</p>
</div>
<div class='div-other'><a id='mulu978' /><p>興元府大浪和尚。僧問。既是喝河神。為什麼却被水推却。師曰。隨流始得妙倚岸却成迷。</p>
</div></div>
<div class='div-other'><a id='mulu979' />
<p class='h7'>前洪州鳳棲山同安威禪師法嗣</p>
<div class='div-other'><a id='mulu980' /><p>陳州石鏡和尚。僧問。石鏡不磨還照也無。師曰。前生是因今生是果。</p>
</div></div>
<div class='div-other'><a id='mulu981' />
<p class='h7'>前襄州石門山獻禪師法嗣</p>
<div class='div-other'><a id='mulu982' /><p>石門山乾明寺慧徹禪師<span class='note-inline'>(第二世住)</span>問金烏出海光天地與此光陰事若何。師曰。龍出洞兮風雨至。海嶽傾時日月明。問從上諸聖向什麼處去也。師曰。露柱掛燈籠。問師唱誰家曲宗風嗣阿誰。師曰。片雲生鳳嶺樵子處處明。問如何是和尚家風。師曰。解接無根樹能挑海底燈。問如何是祖師西來意。師曰。少林澄九鼎動浪百華新。問如何是佛法大意。師曰。三門外松樹子見生見長。問一毫未發時如何。師曰。羿善不調弓箭透三江口。問如何是佛。師曰。樵子度荒郊騎牛草不露。</p>
</div></div>
<div class='div-other'><a id='mulu983' />
<p class='h7'>前襄州萬銅山廣德義和尚法嗣</p>
<div class='div-other'><a id='mulu984' /><p>襄州廣德延和尚<span class='note-inline'>(第二世住)</span>初謁廣德義和尚。作禮而問曰。如何是和尚深深處。曰隱身不必須巖谷。闤闠堆堆覩者希。師曰。恁麼即酌水獻華也。曰忽然雲霧靄。闍梨作麼生。師曰。采汲不虛施。曰大眾看取第二代廣德。師次踵山門聚徒開法。僧問。如何是祖師西來意。師曰。魚躍無源水鶯啼萬古松。問如何是常在底人。師曰。臘月死蛇當大路。觸著傷人不奈何。問如何是大通智勝佛時。師曰。盛夏日輪新霽後。汝莫當輝瞪目觀。曰如何是大通智勝佛後。師曰。孤輪罷照鷲峯頂。汝報巴猿莫斷腸。問如何是作得無間業。師曰。猛火然鐺煮佛喋。師因事有頌曰。</p>

<div class="lg regular"><div class='lg-row'>才到洪山便垛根　四平八面不言論</div>
<div class='lg-row'>他家自有眠雲志　蘆管橫吹宇宙分</div>
</div></div></div>
<div class='div-other'><a id='mulu985' />
<p class='h7'>前隋州隋城山護國守澄禪師法嗣</p>
<div class='div-other'><a id='mulu986' /><p>隋州龍居山智門寺守欽圓照大師。僧問。兩鏡相對為什麼中間無像。師曰。自己亦須隱。曰鏡破臺亡時如何。師竪起拳。問如何是和尚家風。師曰。額上不帖牓。</p>
</div>
<div class='div-other'><a id='mulu987' /><p>隋城山護國知遠演化大師<span class='note-inline'>(第二世住)</span>僧問。舉子入門時如何。師曰。緣情體物是作麼生。問乾坤休駐意宇宙不留心時如何。師曰。總是戰爭收拾得。却因歌舞破除休。問直截根源佛所印。摘葉尋枝我不能。意旨如何。師曰。罷攀雲樹三秋果。休戀碧潭孤月輪。</p>
</div>
<div class='div-other'><a id='mulu988' /><p>安州大安山能和尚崇教大師。僧問。師唱誰家曲宗風嗣阿誰。師曰。打起南山鼓唱起北山歌。問如何是三冬境。師曰。千山添翠色萬樹鎖銀華。</p>
</div>
<div class='div-other'><a id='mulu989' /><p>穎州薦福院思禪師<span class='note-inline'>(曾住唐州天目山)</span>僧問。古殿無佛時如何。師曰。梵音何來。又問。不假修證如何得成。師曰。修證即不成。</p>
</div>
<div class='div-other'><a id='mulu990' /><p>潭州延壽和尚。僧問。師唱誰家曲宗風嗣阿誰。師曰。煬帝以汴水為榮。老僧以書湖池畔。</p>
</div>
<div class='div-other'><a id='mulu991' /><p>隋城山護國志朗圓明大師<span class='note-inline'>(第三世住)</span>僧問。師唱誰家曲宗風嗣阿誰。師曰。淨果嫡子疎山之孫。問如何是萬法之根源。師曰。空中收不得護國不能該。</p>
</div></div>
<div class='div-other'><a id='mulu992' />
<p class='h7'>前蘄州烏牙山彥賓禪師法嗣</p>
<div class='div-other'><a id='mulu993' /><p>安州大安山興古禪師。僧問。亡僧遷化向什麼處去也。師曰。昨夜三更月上峯。問維摩寂默是說不是說。師曰。暗裏石牛兒超然不出戶。</p>
</div>
<div class='div-other'><a id='mulu994' /><p>蘄州烏牙山行朗禪師。僧問未作人身已前作什麼來。師曰。海上石牛歌三拍。一條紅線掌間分。問迦葉上行衣何人合得披。師曰。天然無相子不掛出塵衣。</p>
</div></div>
<div class='div-other'><a id='mulu995' />
<p class='h7'>前鳳翔府青峯和尚法嗣</p>
<div class='div-other'><a id='mulu996' /><p>西川靈龕和尚。僧問。如何是諸佛出身處。師曰。出處非干佛春來草自青。問碌碌地時如何。師曰。試進一步看。</p>
</div>
<div class='div-other'><a id='mulu997' /><p>京兆紫閣山端己禪師。僧問。四相俱盡立什麼為真。師曰。爾什麼處去來。問渭水正東流時如何。師曰。從來無間斷。</p>
</div>
<div class='div-other'><a id='mulu998' /><p>房州開山懷晝禪師。僧問。作何行業即得不違千聖。師曰。妙行無倫匹情玄體自殊。問有耳不臨清水洗。無心誰為白雲幽。師曰。無木掛千金。曰掛後如何。師曰。杳杳人難辨。</p>
</div>
<div class='div-other'><a id='mulu999' /><p>幽州傳法和尚。僧問。教意與祖意是同是別。師曰。華開金線秀古洞白雲深。問別人為什麼徒弟多。師為什麼無徒弟。師曰。海島龍多隱茆茨鳳不棲。</p>
</div>
<div class='div-other'><a id='mulu1000' /><p>益州淨眾寺歸信禪師。僧問。蓮華未出水時如何。師曰。菡萏滿池流。曰出水後如何。師曰。葉落不知秋。問不假浮囊便登巨海時如何。師曰。紅嘴飛超三界外。綠毛也解道煎茶。</p>
</div>
<div class='div-other'><a id='mulu1001' /><p>青峯山清免禪師<span class='note-inline'>(第二世住)</span>僧問。久醞蒲萄酒今日為誰開。師曰。飲者方知。問如何是祖師西來意。師曰。耨池無一滴四海自滔滔。</p>

<p class='juan'>景德傳燈錄卷第二十三</p></div></div></div></div></div></div></div></div>
</div><!-- end of div[@id='body'] -->
</body></html>