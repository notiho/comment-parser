<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>景德傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'><div class='other'>
<div class='div-other'>
<p class='juan'><a id='mulu394' />景德傳燈錄卷第十三</p><p>懷讓禪師及曹溪別出共七十七人<span class='note-inline'>(懷讓禪師第七世至第九世曹溪別出第二世至第六世)</span></p>

<ul class="">
<p class="h6">懷讓第七世一十一人<span class="note-inline">(七世一作九世)</span></p>
<li>郢州芭蕉山慧清禪師法嗣四人
<ul class="">
<li>郢州興陽清讓禪師</li>

<li>洪州幽谷山法滿禪師<span class="note-inline">(已上二人見錄)</span></li>

<li>郢州興陽義深禪師</li>

<li>芭蕉山第二世住遇禪師<span class="note-inline">(已上二人無機緣語句不錄)</span></li>
</ul></li>

<li>吉州資福如寶禪師法嗣四人
<ul class="">
<li>吉州資福貞邃禪師</li>

<li>吉州福壽和尚</li>

<li>潭州鹿苑和尚<span class="note-inline">(已上三人見錄)</span></li>

<li>潭州報慈德韶大師<span class="note-inline">(一人無機緣語句不錄)</span></li>
</ul></li>

<li>汝州寶應和尚法嗣一人<span class="note-inline">(即南院顒也)</span>
<ul class="">
<li>汝州風穴延沼禪師</li>
</ul></li>

<li>汝州西院思明禪師法嗣一人見錄
<ul class="">
<li>郢州興陽歸靜禪師</li>
</ul></li>

<li>韶州慧林鴻究禪師法嗣一人見錄
<ul class="">
<li>韶州靈瑞和尚</li>
</ul></li>
</ul>
<ul class="">
<p class="h6">懷讓第八世六人</p>
<li>汝州風穴延沼禪師法嗣四人
<ul class="">
<li>汝州廣慧真禪師</li>

<li>汝州首山省念禪師<span class="note-inline">(已上二人見錄)</span></li>

<li>鳳翔長興和尚</li>

<li>潭州靈泉和尚<span class="note-inline">(已上二人無機緣語句不錄)</span></li>
</ul></li>

<li>潭州報慈歸真大師德韶法嗣二人
<ul class="">
<li>蘄州三角山志謙禪師</li>

<li>郢州興陽詞鐸禪師</li>
</ul></li>
</ul>
<ul class="">
<p class="h6">懷讓第九世一人</p>
<li>汝州首山省念禪師法嗣一人見錄
<ul class="">
<li>汾州善昭禪師<span class="note-inline">(一人見錄讚頌附卷末)</span></li>
</ul></li>
</ul>
<ul class="">
<p class="h6">曹谿別出第二世三十人</p>
<li>羅浮山定真和尚法嗣一人
<ul class="">
<li>羅浮山靈運禪師<span class="note-inline">(一人無機緣語句不錄)</span></li>
</ul></li>

<li>制空山道進和尚法嗣
<ul class="">
<li>荊州玄覺禪師<span class="note-inline">(一人無機緣語句不錄)</span></li>
</ul></li>

<li>韶州下回田善快和尚法嗣一人
<ul class="">
<li>善悟禪師<span class="note-inline">(一人無機緣語句不錄)</span></li>
</ul></li>

<li>司空山本淨和尚法嗣一人
<ul class="">
<li>中使楊光庭<span class="note-inline">(一人無機緣語句不錄)</span></li>
</ul></li>

<li>緣素和尚法嗣二人
<ul class="">
<li>韶州小道進禪師</li>

<li>韶州遊寂禪師<span class="note-inline">(已上二人無機緣語句不錄)</span></li>
</ul></li>

<li>祇陀和尚法嗣一人
<ul class="">
<li>衡州道倩禪師<span class="note-inline">(一人無機緣語句不錄)</span></li>
</ul></li>

<li>南陽慧忠國師法嗣五人<span class="note-inline">(一人見錄)</span>
<ul class="">
<li>吉州耽源山真應禪師</li>

<li>唐肅宗皇帝</li>

<li>唐代宗皇帝</li>

<li>開封孫知古</li>

<li>鄧州香嚴惟戒禪師<span class="note-inline">(已上四人無機緣語句不錄)</span></li>
</ul></li>

<li>洛陽荷澤神會大師法嗣一十八人<span class="note-inline">(二人見錄)</span>
<ul class="">
<li>黃州大石山福琳禪師</li>

<li>沂水蒙山光寶禪師</li>

<li>磁州法如禪師</li>

<li>懷安郡西隱山進平禪師</li>

<li>澧陽慧演禪師</li>

<li>河陽懷空禪師</li>

<li>南陽圓震禪師</li>

<li>宜春廣敷禪師</li>

<li>江陵行覺禪師</li>

<li>五臺山神英禪師</li>

<li>五臺山無名禪師</li>

<li>南嶽皓玉禪師</li>

<li>宣州志滿禪師</li>

<li>涪州朗禪師</li>

<li>廣陵靈坦禪師</li>

<li>寧州通隱禪師</li>

<li>益州南印禪師</li>

<li>河南尹李常<span class="note-inline">(已上一十六人無機緣語句不錄)</span></li>
</ul></li>
</ul>
<ul class="">
<p class="h6">曹谿別出第三世九人</p>
<li>下回田善悟禪師法嗣
<ul class="">
<li>潭州無學禪師<span class="note-inline">(一人無機緣語句不錄)</span></li>
</ul></li>

<li>衡州道倩和尚法嗣
<ul class="">
<li>湖南如寶禪師<span class="note-inline">(一人無機緣語句不錄)</span></li>
</ul></li>

<li>耽源山真應和尚法嗣
<ul class="">
<li>吉州貞遂禪師<span class="note-inline">(一人無機緣語句不錄)</span></li>
</ul></li>

<li>磁州法如和尚法嗣
<ul class="">
<li>荊南惟忠禪師<span class="note-inline">(一人無機緣語句不錄)</span></li>
</ul></li>

<li>河陽懷空和尚法嗣
<ul class="">
<li>蔡州道明禪師<span class="note-inline">(一人無機緣語句不錄)</span></li>
</ul></li>

<li>烏牙山圓震禪師法嗣
<ul class="">
<li>吳頭陀</li>

<li>四面山法智禪師<span class="note-inline">(已上二人無機緣語句不錄)</span></li>
</ul></li>

<li>五臺山無名禪師法嗣一人
<ul class="">
<li>五臺華嚴澄觀大師<span class="note-inline">(一人無機緣語句不錄)</span></li>
</ul></li>

<li>益州南印和尚法嗣一人
<ul class="">
<li>義俛禪師<span class="note-inline">(一人無機緣語句不錄)</span></li>
</ul></li>
</ul>
<ul class="">
<p class="h6">曹谿別出第四世五人</p>
<li>荊南惟忠禪師法嗣四人<span class="note-inline">(忠禪師亦名南印)</span>
<ul class="">
<li>道圓禪師</li>

<li>益州如一禪師</li>

<li>奉國神照禪師</li>

<li>廬山東林雅禪師<span class="note-inline">(已上四人無機緣語句不錄)</span></li>
</ul></li>

<li>吳頭陀法嗣一人
<ul class="">
<li>玄固禪師<span class="note-inline">(一人無機緣語句不錄)</span></li>
</ul></li>
</ul>
<ul class="">
<p class="h6">曹谿別出第五世四人</p>
<li>遂州道圓禪師法嗣一人見錄
<ul class="">
<li>終南山圭峯宗密禪師</li>
</ul></li>

<li>奉國神照禪師法嗣
<ul class="">
<li>鎮州常一禪師</li>

<li>滑州智遠禪師</li>

<li>鹿臺玄邃禪師<span class="note-inline">(已上三人無機緣語句不錄)</span></li>
</ul></li>
</ul>
<ul class="">
<p class="h6">曹谿別出第六世一十一人</p>
<li>圭峯宗密禪師法嗣
<ul class="">
<li>圭峯溫禪師</li>

<li>慈恩寺太恭禪師</li>

<li>興善寺太錫禪師</li>

<li>萬乘寺宗禪師</li>

<li>瑞聖寺覺禪師</li>

<li>化度寺仁瑜禪師<span class="note-inline">(已上六人無機緣語句不錄)</span></li>
</ul></li>

<li>鹿臺玄邃禪師法嗣
<ul class="">
<li>龍興念禪師<span class="note-inline">(一人無機緣語句不錄)</span></li>
</ul></li>

<li>滑州智遠禪師法嗣
<ul class="">
<li>彭門審用禪師</li>

<li>圓紹禪師</li>

<li>上方真禪師</li>

<li>東京法志禪師<span class="note-inline">(已上四人無機緣語句不錄)</span></li>
</ul></li>
</ul><a id='mulu395' />
<p class='h6'>懷讓禪師第七世</p>
<div class='div-other'><a id='mulu396' />
<p class='h7'>前郢州芭蕉山慧清禪師法嗣</p>
<div class='div-other'><a id='mulu397' /><p>郢州興陽山清讓禪師僧問。大通智勝佛十劫坐道場。佛法不現前不得成佛道時如何。師曰。其問甚諦當。僧曰。既是坐道場。為什麼不得成佛道。師曰。為伊不成佛。</p>
</div>
<div class='div-other'><a id='mulu398' /><p>洪州幽谷山法滿禪師。僧問。如何是道。師良久曰。會麼。僧曰。學人不會。師曰。話道語下無聲。舉揚奧旨丁寧。禪要如今會取。不須別後消停。</p>
</div></div>
<div class='div-other'><a id='mulu399' />
<p class='h7'>前吉州資福如寶禪師法嗣</p>
<div class='div-other'><a id='mulu400' /><p>吉州資福貞邃禪師<span class='note-inline'>(第二世住)</span>僧問。和尚見古人得何意旨便歇去。師作圓相示之。問如何是古人歌。師作圓相示之。問如何是最初一句。師曰。未具世界時闍梨亦在此。問百丈卷席意如何師。良久。問古人道前三三後三三意如何。師曰。汝名什麼。曰某甲。師曰。喫茶去。師謂眾曰。隔江見資福剎竿便迴去。脚跟也好與三十棒。豈況過江來時。有僧才出師曰。不堪共語。問如何是古佛心。師曰。山河大地。</p>
</div>
<div class='div-other'><a id='mulu401' /><p>吉州福壽和尚。僧問。祖意教意同別。師乃展手。問文殊騎師子普賢騎象。未審釋迦騎什麼。師舉手云。邪邪。</p>
</div>
<div class='div-other'><a id='mulu402' /><p>潭州鹿苑和尚。僧問。餘國作佛還有異名也無。師作圓相示之。問如何是鹿苑一路。師曰。吉嘹舌頭問將來。問如何是。閉門造車。師曰。南嶽石橋。僧曰。如何是出門合轍。師曰。拄杖頭鞋。師上堂展手云。天下老和尚諸上座命根總在遮裏。有一僧出曰。還收得也無。師曰。天台石橋側。僧曰某甲不恁麼。師曰。伏惟尚饗。問如何是世尊不說說。師曰。須彌山倒。曰如何是迦葉不聞聞。師曰。大海枯竭。</p>
</div></div>
<div class='div-other'><a id='mulu403' />
<p class='h7'>前汝州寶應和尚法嗣<span class='note-inline'>(亦曰南院)</span></p>
<div class='div-other'><a id='mulu404' /><p>汝州風穴延沼禪師餘杭人也。初發迹於越州鏡清順德大師。未臻堂奧。尋詣裏州華嚴院。遇守廊上坐。即汝州南院侍者也。乃密探南院宗旨。後至南院初見不禮拜。便問曰。入門須辨主。端的請師分。南院以左手拊膝。師喝。南院以右手拊膝。師又喝。南院舉左手曰。遮箇即從闍梨。又舉右手曰。遮箇又作麼生。師曰瞎。南院擬拈拄杖次。師曰。作什麼。奪拄杖打著老和尚。莫言不道。南院曰三十年住持。今日被黃面淅子上門羅織。師曰。和尚大似持鉢不得詐道不饑。南院曰。闍梨幾時曾到南院來。師曰。是何言歟。曰老僧端的問汝。師曰也不得放過。南院曰。且坐喫茶。師方敘師資之禮。自後應溈仰之懸記出世聚徒。南院法道由是大振諸方矣。師上堂謂眾曰。夫參學眼目。臨機直須大用現前。勿自拘於小節。設使言前薦得。猶是滯㲉迷封。縱然句下精通。未免觸途狂見。觀汝諸人。應是向來依他作解。明昧兩岐與爾一時掃却。直教箇箇如師子兒吒呀地哮吼一聲壁立千仞。誰敢正眼覷著。覷著即瞎却渠眼。師又赴郢州衙內。昇座示眾云。祖師心印。狀似鐵牛之機。去即印住。住即印破。秖如不去不住。印即是不印即是。還有人道得麼。時有盧陂長老出問。學人有鐵牛之機。請師不搭印。師云。慣釣鯨鯢澄巨浸。却嗟蛙步[馬*展]泥沙<span class='note-inline'>(卿公事苑云。蛙當作洼。謂馬出於渥洼水也。風穴所謂[馬*展]者。以良馬出清水。而反[馬*展]臥於泥沙之中。是其意也。今錄謂蛙者蝦蟆也。豈能為馬步而[馬*展]臥邪。[馬*展]張扇切)</span>陂佇思。師喝云。長老何不進語。陂擬議。師打一拂子云。還記得話頭麼。試舉看。陂擬開口。師又打一拂子。牧主云。信知佛法與王法一般。師云。見什麼道理。牧主云。當斷不斷返招其亂。師便下座。上堂僧問。師唱誰家曲宗風嗣阿誰。師曰。超然逈出威音外。翹足徒勞讚底沙<span class='note-inline'>(本生經云。過去久遠有佛。名曰底沙。時有二菩薩。一名釋迦。二名彌勒。是佛觀見釋迦心未成熟而諸弟子心皆純熟如是思惟。一人之心易可速化。眾人之心難可疾治。即上雪山。入寶窟中入大禪定。時釋迦菩薩作外道仙人。上山採藥。見底沙佛。見已歡喜心生敬信。翹一脚立。叉手向佛一心而觀。目未曾瞬。七日七夜以一偈讚佛曰。天上天下無如佛。十方世界亦無比。世界所有我盡見。一切無有如佛者。於是超越九劫。於九十一劫得阿耨菩提)</span>問古曲無音韻。如何和得齊。師曰。木雞啼子夜芻狗吠天明。問如何是一稱南無佛。師曰。燈連鳳翅當堂照。月影娥眉䫌<span class='note-inline'>(匹迷切傾頭也)</span>面看。問如何是佛。師曰。如何不是佛。問未曉。玄言。請師直指。師曰。家住海門洲。扶桑最先照。問朗月當空時如何。師曰。不從天上輥。任向地中埋。問如何是佛。師曰。嘶風木馬緣無絆。背角泥牛痛下鞭。問如何是廣慧劍。師曰。不斬死漢。問古鏡未磨時如何。師曰。天魔膽裂僧曰。磨後如何。師曰。軒轅無道。僧問。朗月當空時如何。師曰。不在團天<span class='note-inline'>(一作圓天)</span>且居羑里。問矛盾本成雙翳病。帝網明珠事若何。師曰為山登九仞。捻土定千鈞。僧曰。如何。師曰。如何。問干木奉文侯。知心有幾人。師曰。少年曾決龍蛇陣。潦倒還聽稚子歌。問如何是清涼山中主。師曰。一句不遑無著問。迄今猶作野盤僧。問句不當機如何顯道。師曰。大昴縱同天。日輪不當午。問如何是和尚家風。師曰。鶴有九皐難翥翼。馬無千里漫追風。問如何是佛。師曰。勿使異人聞。問未有之言請師試道。師曰。入市能長嘯。歸家著短衣問夏終今日師意如何。師曰。不憐鵝護雪。且喜蠟人氷。問歸鄉無路時如何。師曰。平窺紅爛處。暢殺子平生。師赴州衙請上堂。有僧問人王與法王相見時如何。師曰。大舞遶林泉。世間無憂喜<span class='note-inline'>(或作有喜)</span>。僧曰。共譚何事。師曰。虎豹巖前曾宴坐。隼旟光裏播真宗。問摘葉尋枝即不問。如何是直截根源。師曰。赴供凌晨。入開堂<span class='note-inline'>(或作塘)</span>帶雨歸。問凡有所問盡是揑怪。請師直截根源。師曰。罕逢穿耳客。多遇刻舟人。問正當恁麼時如何。師曰。盲龜值木雖優穩。枯木生華物外春。問如何是密室中事。師曰。出袖<span class='note-inline'>(當作就)</span>譚今古。迴顏獨皺眉。問驪龍頷下珠如何取得師曰。曾向海邊乾竹刺。直至如今治素琴。問大舸搖空如何舉櫂。師曰自在不點胸。渾家不喜見問追風難把促前程事若何。師曰。波斯衣[褩-舟+(臼/工)]<span class='note-inline'>(丘畏)</span>解。問誕生王子還假及第否。師曰。一句擬光禪子問<span class='note-inline'>(或作訝)</span>。三緘恐負古人機。問隨緣不變者。急遇知音人時如何。師曰。披莎側笠千峯裏。引水澆蔬五老前。問刻舟求不得當體事如何。師曰。大勳不立賞。柴扉草自深。問從上古人印印相契。如何是印底眼。師曰。輕囂道者知機變。拈與霑魂拭淚巾。問九夏賞勞請師言薦。師曰。出岫拂開龍洞雨。汎波僧涌鉢囊華。問最初自恣合對何人。師曰。一把香芻拈未下。六環金錫響搖空。問西祖傳來請師端的。師曰。一犬吠虛千猱啀實<span class='note-inline'>(猱當作㺜奴刀功。惡犬長毛也。猱猴也非義。啀音崖犬鬪也)</span>。問王道與佛道相去幾何。師曰。芻狗吠時天地合。木雞啼後祖燈輝。問祖師心印請師拂拭。師曰。祖月凌空圓聖智。何山松檜不青青。問大眾雲集請師說法。師曰。赤脚人趁兔。著鞾人喫肉。問不曾博覽空王教。略借玄機試道看師曰白玉無瑕卞和刖足。問如何是無為之句。師曰。寶燭當軒顯。紅光爍太虛。問如何是臨機一句。師曰。因風吹火用力不多。問素面相呈時如何。師曰。拈却蓋面帛。問如何是衲僧氣息。師曰。膝行肘步大眾見之。問紫菊半開秋已至。月圓當戶意如何。師曰。月生蓬島人皆望。昨夜遭霜子不知。問如何是直截一路。師曰。直截迂曲。問如何是師子吼。師曰。阿誰要汝野干鳴。問如何是諦實之言。師曰。心懸壁上。問心不能緣口不能言時如何。師曰。逢人但恁麼舉看。問龍透清潭時如何。師曰。印騣捺尾。問任性浮沈時如何。師曰。牽牛不入欄。問有無俱無去處時如何。師曰。三月懶遊華下路。一家愁閉雨中門。問語默涉離微<span class='note-inline'>(肇法師寶藏論離微體淨品云。其入離其出微。知入離外塵無所依。知出微內心無所為。內心無所為。諸見不能移。外塵無所依。萬有不能機。萬有不能機。想慮不乘馳。諸見不能移。寂滅不思議。可謂本淨體離微也。據入故名離。約用故名微。混而為一無離無微。體淨不可染。無染故無淨。體微不可有。無有故無無)</span>如何通不犯。師曰。常憶江南三月裏。鷓鴣啼處野華香。問百了千當時如何。師曰。不許夜行投明須到。問無地容身時如何。師曰。熊耳塔開無叩客。僧曰。如何即是。師曰。快須斷却。問盡大地人來一時致問如何秖對。師曰。伯牙<span class='note-inline'>(或作子期)</span>琴韻少知音。問央堀逼佛時如何。師曰。大家保護。萬迴憨問。心印未明如何得入。師曰。雖聞酉帥投歸款。未見牽羊納璧來。問如何是臨濟下事。師曰。桀犬吠堯。問如何是齧鏃事<span class='note-inline'>(太平廣記。隋末有督君謨者。善閉目而射。志其目則中目。志其口則中口。有王靈智者。學射於謨。以為曲盡其妙。欲射殺謨獨擅其美。謨執一短刀。箭來輒截之。惟有一矢。謨張口承之。遂齧其鏑。笑曰。汝學三年。吾未教汝齧鏃之法)</span>。師曰。孟浪借辭論馬角。問不修定慧為什麼成佛無疑。師曰。金雞專報曉。漆桶黑光生。問一念萬年時如何。師曰。拂石仙衣破。問洪鍾未擊時如何。師曰。充塞大千無不韻。妙含幽致豈能分。僧曰。擊後如何。師曰。石壁山河無障礙。翳消開後好沾聞。問如何是西來意。師曰。尋山水盡山無盡。問大人相為什麼不具足。師曰。鴟梟夜半欺鷹隼。問古今才分請師密要。師曰。截却重舌。問如何是大人相。師曰。赫赤窮。僧曰未審和尚二時如何。師曰。携籮挈杖。問如何是賓中主。師曰。入市雙瞳瞽。曰如何是主中賓。師曰。迴鑾兩曜新。曰如何是賓中賓。師曰。攢眉坐白雲。曰如何是主中主。師曰。磨礱三尺刃。待斬不平人。問如何是钁頭邊事。師曰。山前一片青。問如何是佛。師曰。杖林山下竹筋鞭<span class='note-inline'>(西域記云。昔摩竭陀國有婆羅門。聞釋迦佛身長丈六。常懷疑惑未之信也。乃以丈六竹杖。欲量佛身。恒於杖端出過丈六。如是增高莫能窮實。遂投杖而去。因植根焉。今竹林脩茂被山滿谷)</span>。</p>
<p>師於大宋開寶六年癸酉八月旦日。昇座說偈。至十五日跏趺而化。前一日手書別檀越。壽八十七。臘五十九。</p>
</div></div>
<div class='div-other'><a id='mulu405' />
<p class='h7'>前汝州西院思明禪師法嗣</p>
<div class='div-other'><a id='mulu406' /><p>郢州興陽歸靜禪師。初參西院乃問曰。擬問不問時如何。西院便打。師良久。西院云。若喚作棒眉鬚墮落。師言下大悟。僧問。師唱誰家曲。宗風嗣阿誰。師曰。少室山前無異路。</p>
</div></div>
<div class='div-other'><a id='mulu407' />
<p class='h7'>前韶州慧林鴻究禪師法嗣</p>
<div class='div-other'><a id='mulu408' /><p>韶州靈瑞和尚有人問如何是佛。師喝云。汝是村裏人。問如何是西來意。師曰。十萬八千里。問如何是本來心。師曰。坐却毘盧頂。出沒太虛中。</p>
</div></div></div>
<div class='div-other'><a id='mulu409' />
<div class='div-other'><a id='mulu410' />
<p class='h7'>前風穴延沼禪師法嗣</p>
<div class='div-other'><a id='mulu411' /><p>汝州廣慧真禪師。僧問。如何是廣慧境。師曰。小寺前頭資慶後。問如何是和尚家風。師曰。杴爬钁子。</p>
</div>
<div class='div-other'><a id='mulu412' /><p>汝州首山省念禪師。萊州人也。姓狄氏。受業於本部南禪院。得法於風穴。初住首山為第一世。開堂日有僧問曰。師唱誰家曲。宗風嗣阿誰。師曰。少室巖前親掌視。僧曰。更請洪音和一聲。師曰。如今也要大家知。師謂眾曰。佛法付與國王大臣有力檀越。令燈燈相然相續不斷至于今日。大眾且道。相續箇什麼。師良久又曰。今日須是迦葉師兄始得。僧問如何是和尚家風。師曰。一言截斷千江口。萬仞峯前始得玄。問如何是首山境。師曰。一任眾人看。僧曰。如何是境中人。師曰。喫棒得也未。僧禮拜。師曰。且待別時。問如何是祖師西來意。師曰。風吹日炙。問從上諸聖向什麼處行履。師曰。牽犁拽杷。問古人拈槌竪拂意旨如何。師曰。孤峯無宿客。僧曰。未審意旨如何。師曰。不是守株人。問如何是菩提路。師曰此去襄縣五里。僧曰。向上事如何。師曰。往來不易。問諸聖說不盡處請師舉唱。師曰。萬里神光都一照。誰人敢並日輪齊。問一樹還開華也無。師曰。開來久矣。僧曰。未審還結子也無。師曰。昨夜遭霜了。問臨濟喝德山棒。未審明得什麼邊事。師曰。汝試道看。僧喝。師曰瞎。僧再喝。師曰。遮瞎漢只麼亂喝作麼。僧禮拜。師便打。問四眾圍繞師說何法。師曰。打草蛇驚。僧曰。未審怎麼生下手。師曰。適來幾合喪身失命。問二龍爭珠誰是得者。師曰。得者失。僧曰。不得者又如何。師曰。珠在什麼處。問維摩默然文殊贊善。未審此意如何。師曰。當時聽眾必不如是。僧曰。未審維摩默然意旨如何。師曰。知恩者少負恩者多。問一切諸佛皆從此經出。如何是此經。師曰。低聲低聲。僧曰。如何受持。師曰。切不得污染。問世尊滅後法付何人。師曰。好箇問頭無人答得。問見色便見心。諸法無形將何所見。師曰。一家有事百家忙。僧曰。學人不會。乞師再指。師曰。三日看取。問如人入京朝聖主。只到潼關便却迴時如何。師曰。猶是鈍漢。問路逢達道人不將語默對。未審將什麼對。師曰。瞥爾三千界。問一句了然超百億。如何是一句。師曰。到處舉似人。僧曰。畢竟事如何。師曰。但知恁麼道。問如何是古佛心。師曰。鎮州蘿蔔重三斤。問虛空以何為體。師曰。老僧在汝脚底。僧曰。和尚為什麼在學人脚底。師曰。知汝是箇瞎漢。問如何是玄中的。師曰。有言須道却。僧曰。此意如何。師曰。無言鬼也瞋。問如何是衲僧眼。師曰。此問猶不當。僧曰。當後如何。師曰。堪作麼。問如何得離眾緣去。師曰。千年一遇。僧曰。不離時如何。師曰。立在眾人前。問如何是大安樂人。師曰。不見有一法。僧曰。將何為人。師曰。謝闍梨領話。問如何是常在底人。師曰。亂走作麼。問一毫未發時如何。師曰路逢穿耳客。僧曰。發後如何。師曰。不用更遲疑。問無絃琴請師音韻。師良久曰。還聞麼。僧曰。不聞。師曰。何不高聲聞著。問學人久處沈迷請師一接。師曰。老僧無恁麼閑功夫。僧曰。和尚為什麼如此。師曰。要行即行要坐即坐。問如何是離凡聖底句。師曰。嵩山安和尚。僧曰。莫便是和尚極則處否。師曰。南嶽讓禪師。問學人乍入叢林乞師指示。師曰。闍梨到此多少時也。僧曰。已經冬夏。師曰。莫錯舉似人。問有一人蕩盡來時師還接否。師曰。蕩盡即不無。那箇是誰。僧曰。今日風高月冷。師曰。僧堂內幾人坐臥。僧無對。師曰。賺殺老僧。問如何是梵音相。師曰。驢鳴狗吠。問如何是徑截一路。師曰。或在山間或在樹下。問曹谿一句天下人聞。未審和尚一句什麼人得聞。師曰。不出三門外。僧曰。為什麼不出三門外。師曰。舉似天下人。僧問。如何是和尚不欺人眼。師曰。看看冬到來。僧曰。究竟如何。師曰。即便春風至。問遠聞和尚寸絲不掛。及至到來為什麼有山可守。師曰。道什麼。僧喝。師亦喝。僧禮拜。師曰。放汝二十棒。師次住寶安山廣教院亦第一世。後徇眾請入城下寶應院<span class='note-inline'>(即南院第三世)</span>三處法席海眾常臻。淳化三年十二月四日午時上堂說偈示眾曰。</p>

<div class="lg regular" style="margin-left:0em;"><div class='lg-row'>今年六十七　老病隨緣且遣日　今年記却來年事</div>
<div class='lg-row'>來年記著今朝日</div>
</div><p>至四年月日與時無爽前記。上堂辭眾。仍說偈曰。</p>

<div class="lg regular"><div class='lg-row'>白銀世界金色身　情與非情共一真</div>
<div class='lg-row'>明暗盡時俱不照　日輪午後見全身</div>
</div><p>言訖安坐。日將昳而逝。壽六十有八。茶毘收舍利。</p>
</div></div>
<div class='div-other'><a id='mulu413' />
<p class='h7'>前潭州報慈歸真大師德韶法嗣</p>
<div class='div-other'><a id='mulu414' /><p>蘄州三角山志謙禪師。僧問如何是佛。師曰。速禮三拜。</p>
</div>
<div class='div-other'><a id='mulu415' /><p>郢州興陽詞鐸禪師<span class='note-inline'>(第三世住)</span>僧問。佛界與眾生界相去多少。師曰。道不得。僧曰。真箇那。師曰。有些子。問傘蓋忽臨於寶坐。師今何異鵲巢時。師曰。道不得。僧曰。即今底。師曰。輸汝一佛法。</p>
</div></div></div>
<div class='div-other'><a id='mulu416' />
<div class='div-other'><a id='mulu417' />
<p class='h7'>前汝州首山省念禪師法嗣</p>
<div class='div-other'><a id='mulu418' /><p>汾州善昭禪師上堂謂眾曰。凡一句語須具三玄門。每一玄門須具三要。有照有用。或先照後用。或先用後照。或照用同時。或照用不同時。先照後用且要共爾商量。先用後照爾也須是箇人始得。照用同時爾作麼生當抵。照用不同時爾又作麼生湊泊。僧問。如何是大道之源。師曰。掘地覓青天。曰何得如此。師曰。識取幽玄。問如何是賓中賓。師曰。合掌庵前問世尊。曰如何是賓中主。師曰。對面無儔侶。曰如何是主中賓。師曰。陣雲橫海上。拔劍攪龍門。曰如何是主中主。師曰。三頭六臂驚天地。忿怒那吒撲帝鍾。</p>
</div></div></div></div>
<div class='div-other'><a id='mulu419' />
<div class='div-other'><a id='mulu420' />
<p class='h6'>曹谿別出第二世</p>
<div class='div-other'><a id='mulu421' />
<p class='h7'>前南陽慧忠國師法嗣</p>
<div class='div-other'><a id='mulu422' /><p>吉州耽源山真應禪師。為國師侍者時。一日國師在法堂中。師入來。國師乃放下一足。師見便出。良久却回。國師曰。適來意怎麼生。師云。向阿誰說即得。國師曰。我問爾。師云什麼處見某甲。師又問。百年後有人問極則事如何。國師曰。幸自可憐生。須要覓箇護身符子作麼。異日師携籃子歸方丈。國師問。籃裏什麼物。師曰。青梅。國師曰。將來何用。師曰。供養。國師曰。青在爭堪供養。師曰。以此表獻。國師曰。佛不受供養。師曰。某甲只恁麼。和尚如何。國師曰。我不供養。師曰。為什麼不供養。國師曰。我無果子。百丈海和尚在泐潭山牽車次。師曰。車在遮裏牛在什麼處。海斫額。師乃拭目。麻谷問。十二面觀音豈不是聖。師曰是。麻谷與師一摑。師曰。想汝未到此境。國師諱日設齋。有僧問曰。國師還來否。師曰。未具他心。曰又用設齋作麼。師曰。不斷世諦。</p>
</div></div>
<div class='div-other'><a id='mulu423' />
<p class='h7'>洛陽荷澤神會大師法嗣</p>
<div class='div-other'><a id='mulu424' /><p>黃州大石山福琳禪師荊州人也。姓元氏。木儒家子。幼歸釋氏。就玄靜寺謙著禪師剃度登戒。遊方遇荷澤師。示無念靈知不從緣有。即煥然見諦。後抵黃州大石山結庵而居。四方禪侶依之甚眾。唐興元二年入滅。壽八十有二。</p>
</div>
<div class='div-other'><a id='mulu425' /><p>沂水蒙山光寶禪師并州人也。姓周氏。初謁荷澤和尚服勤左右。荷澤一日謂之曰。汝名光寶。名以定體。寶即己有光非外求。縱汝意用而無少乏。長夜蒙照而無間歇。汝還信否。師曰。信則信矣。未審光之與寶同耶異耶。荷澤曰。光即寶寶即光。何有同異之名乎。師曰。眼耳緣聲色時為復抗行為有迴互。荷澤曰。抗互且置。汝指何法為聲色之體乎。師曰。如師所說。即無有聲色可得。荷澤曰。汝若了聲色體空。亦信眼耳諸根及與凡聖平等如幻。抗行迴互其理昭然。師由是領悟禮辭而去。初隱沂水蒙山。唐元和二年圓寂。壽年九十。</p>
</div></div></div>
<div class='div-other'><a id='mulu426' />
<p class='h6'>曹谿別出第五世</p>
<div class='div-other'><a id='mulu427' />
<p class='h7'>前遂州道圓禪師法嗣</p>
<div class='div-other'><a id='mulu428' /><p>終南山圭峯宗密禪師果州西充人也。姓何氏。家本豪盛髫齓通儒書。冠歲探釋典。唐元和二年將赴貢舉。遇造圓和尚法席欣然契會遂求披削。當年進具。一日隨眾僧齋于府吏任灌家居下位。以次受經。得圓覺十二章。覽未終軸感悟流涕。歸以所悟之旨告于圓。圓撫之曰。汝當大弘圓頓之教。此諸佛授汝耳。行矣無自滯於一隅也。師涕泣奉命禮辭而去。因謁荊南張禪師<span class='note-inline'>(南印)</span>張曰。傳教人也。當宣導於帝都。復見洛陽照禪師<span class='note-inline'>(奉國神照)</span>照曰。菩薩人也誰能識之。尋抵襄漢。因病僧付華嚴疏。即上都澄觀大師之所撰也。師未嘗聽習一覽而講。自欣所遇曰。向者諸師述作罕窮厥旨。未若此疏辭源流暢幽賾煥然。吾禪遇南宗教逢圓覺。一言之下心地開通。一軸之中義天朗耀。今復偶茲絕筆罄竭于懷。暨講終思見疏主。時屬門人太恭斷臂醻恩。師先齎書上疏主。遙敘師資往復慶慰。尋太恭痊損。方隨侍至上都執弟子之禮。觀曰。毘盧華藏能隨我遊者其汝乎。師預觀之室雖日新其德。而認筌執象之患永亡矣。北遊清涼山迴住鄠縣草堂寺。未幾復入寺南圭峯蘭若。大和中微入內賜紫衣。帝累問法要。朝士歸慕。惟相國裴公休深入堂奧。受教為外護。師以禪教學者互相非毀。遂著禪源諸詮。寫錄諸家所述。詮表禪門根源道理。文字句偈集為一藏<span class='note-inline'>(或云。一百卷)</span>以貽後代。其都序略曰。禪是天竺之語。具云禪那。翻云思惟修。亦云靜慮。皆是定慧之通稱也。源者。是一切眾生本覺真性。亦名佛性。亦名心地。悟之名慧。修之名定。定慧通名為禪。此性是禪之本源。故云禪源。亦名禪那。理行者。此之本源是禪理。忘情契之是禪行。故云理行。然今所集諸家述作。多譚禪理少說禪行。故且以禪源題之。今時有但目真性為禪者。是不達理行之旨。又不辨華竺之音也。然非離真性別有禪體。但眾生迷真合塵即名散亂。背塵合真名為禪定。若直論本性。即非真非妄無背無合無定無亂。誰言禪乎。況此真性非唯是禪門之源。亦是萬法之源。故名法性。亦是眾生迷悟之源。故名如來藏藏識<span class='note-inline'>(出楞伽經)</span>亦是諸佛萬德之源。故名佛性<span class='note-inline'>(涅槃等經)</span>亦是菩薩萬行之源。故名心地<span class='note-inline'>(梵網經心地法門品云。是諸佛之本源。行菩薩道之根本。是大眾諸佛子之根本也)</span>萬行不出六波羅蜜。禪門但是六中之一。當其第五。豈可都目真性為一禪行哉。然禪定一行最為神妙。能發起性上無漏智慧。一切妙用萬行萬德。乃至神通光明皆從定發故。三乘學人欲求聖道必須修禪。離此無門離此無路。至於念佛求生淨土。亦修十六觀禪及念佛三昧般舟三昧。又真性即不垢不淨凡聖無差。禪則有淺有深階級殊等。謂帶異計欣上厭下而修者。是外道禪。正信因果亦以欣厭而修者是凡夫禪。悟我空偏真之理而修者。是小乘禪。悟我法二空所顯真理而修者。是大乘禪<span class='note-inline'>(上四類皆有四色四空之異也)</span>若頓悟自心。本來清淨元無煩惱。無漏智性本自具足。此心即佛畢竟無異。依此而修者。是最上乘禪。亦名如來清淨禪。亦名一行三昧。亦名真如三昧。此是一切三昧根本。若能念念修習。自然漸得百千三昧。達磨門下展轉相傳者。是此禪也。達磨未到。古來諸家所解。皆是前四禪八定。諸高僧修之皆得功用。南嶽天台令依三諦之理修三止三觀。教義雖最圓妙。然其趣入門戶次第。亦只是前之諸禪行相。唯達磨所傳者。頓同佛體逈異諸門。故宗習者難得其旨。得即成聖疾證菩提。失則成邪速入塗炭。先祖革昧防失故。且人傳一人。後代已有所憑故。任千燈千照。洎乎法久成弊。錯謬者多故。經論學人疑謗亦眾。原夫佛說頓教漸教。禪開頓門漸門。二教二門各相符契。今講者偏彰漸義。禪者偏播頓宗。禪講相逢胡越之隔。宗密不知宿生何作薰得此心。自未解脫欲解他縛。為法亡於軀命。愍人切於神情<span class='note-inline'>(亦如淨名云。若自有縛能解他縛無有是處。然欲罷不能。驗是宿習難改故)</span>每歎人與法差法為人病。故別撰經律論疏。大開戒定慧門。顯頓悟資於漸修。證師說符於佛意。意既本末而委示。文乃浩博而難尋。汎學雖多乘志者少。況迹涉名相誰辨金鍮。徒自疲勞未見機感。雖佛說悲增是行。而自慮愛見難防。遂捨眾入山習定均慧。前後息慮相繼十年<span class='note-inline'>(云前後者。中間被勅追入內住城二年。方却表請歸山也)</span>微細習情起滅彰於靜慧。差別法義羅列現於空心。虛隙日光纖埃擾擾。清潭水底影像昭昭。豈比夫空守默之癡禪。但尋文之狂慧者也。然本因了自心而辨諸教故。懇情於心宗。又因辨諸教而解修心故。虔誠於教義。教也者諸佛菩薩所留經論也。禪也者諸善知識所述句偈也。但佛經開張羅大千八部之眾。禪偈撮略就此方一類之機。羅眾則莽蕩難依。就機則指的易用。今之纂集意在斯焉。裴休為之序曰。諸宗門下皆有達人。然各安所習通少局多。數十年中師法益壞。以承稟為戶牖各自開張。以經論為干戈互相攻擊。情隨函<span class='note-inline'>(音含)</span>矢而遷變<span class='note-inline'>(周禮曰。函人為甲。孟子曰。矢人豈不仁於函人哉。函人唯恐傷人。矢人唯恐不傷人。蓋所習之術使然也。今學者但隨宗徒彼此相非耳)</span>法逐人我以高低。是非紛拏莫能辨析。則向者世尊菩薩諸方教宗。適足以起諍。後人增煩惱病。何利益之有哉。圭山大師久而歎曰。吾丁此時不可以默矣。於是以如來三種教義。印禪宗三種法門。融瓶盤釵釧為一金。攪酥酪醍醐為一味。振綱領而舉者皆順<span class='note-inline'>(荀子云。如振裘領屈五指。而頓之順者不可勝數)</span>據會要而來者同趣<span class='note-inline'>(周易略例云。處會要以觀方來。則六合輻輳未足多也。都序據圓教以印諸宗。雖百家亦無所不統)</span>尚恐學者之難明也。又復直示宗源之本末。真妄之和合。空性之隱顯。法義之差殊。頓漸之異同。遮表之迴互。權實之深淺。通同之是非。若吾師者。捧佛日而委曲迴照疑噎盡除。順佛心而橫亘大悲窮劫蒙益。則世尊為闡教之主。吾師為會教之人。本末相符道近相照。可謂畢一代時教之能事矣<span class='note-inline'>(自世尊演教至今日會而通之。能事方畢)</span>或曰。自如來未嘗大都而通之。今一旦違宗趣而不守。廢關防而不據。無乃乖祕藏密契之道乎。答曰。如來初雖別說三乘。後乃通為一道<span class='note-inline'>(三十年前或說小乘。或說空教。或說相教。或說性教。聞者各隨機證悟不相通知也。四十年後坐靈鷲而會三乘。詣拘尸而顯一性。前後之軌則也)</span>故涅槃經。迦葉菩薩曰。諸佛有密語無密藏。世尊讚之曰。如來之言開發顯露清淨無翳。愚人不解謂之祕藏。智者達了則不名藏。此其證也。故王道興則外戶不閉。而守在戎夷。佛道備則諸法總持。而防在魔外<span class='note-inline'>(涅槃圓教和會諸法。唯簡別魔說及外道邪宗耳)</span>不當復執情攘臂於其間也<span class='note-inline'>(師又著圓覺大小二疏鈔。法界觀門。原人等論。皆裴休為之序引。盛行於世)</span>師會昌元年正月六日於興福塔院坐滅二十二日道俗等奉全身于圭峯。二月十二日荼毘得舍利明白潤大。後門人泣而求之。皆得於煨燼乃藏之石室。壽六十有二。臘三十四。遺誡令舁屍施鳥獸焚其骨而散之。勿得悲慕以亂禪觀。每清明上山必講道七日。其餘住持儀則當合律科。違者非吾弟子。持服四眾數千百人哀泣喧野。暨宣宗再闢真教。追諡定慧禪師。塔曰青蓮。蕭俛相公呈己見解請禪師注釋曰。荷澤云。見清淨體於諸三昧八萬四千諸波羅蜜門。皆於見上一時起用。名為慧眼。右當真如相應之時<span class='note-inline'>(善惡不思。空有不念)</span>萬化寂滅<span class='note-inline'>(萬法俱從思想緣念而生。皆是虛空。故云化也。既一念不生則萬法不起。故不待泯之自然寂滅也)</span>此時更無所見<span class='note-inline'>(照體獨立夢智亡階)</span>三昧諸波羅蜜門亦一時空寂。更無所得<span class='note-inline'>(散亂與三昧。此岸與彼岸。是相待對治之說。若知心無念見性無生。則定亂真妄一時空寂。故無所得也)</span>不審此是見上一時起用否<span class='note-inline'>(然見性圓明理絕相累。即絕相為妙用。住相為執情。於八萬法門一一皆爾。一法有為一塵。一法空為一用。故云。見清淨體則一時起用矣)</span>望於此後示及俛狀答史山人十問<span class='note-inline'>(問答各是一本。今參而寫之)</span>一問。云何是道。何以修之。為復必須修成。為復不假功用。答無礙是道。覺妄是修。道雖本圓妄起為累。妄念都盡即是修成。二問。道若因修而成即是造作。便同世間法虛偽不實。成而復壞何名出世。答造作是結業名虛偽世間。無作是修行即真實出世。三問。其所修者為頓為漸。漸則忘前失後。何以集合而成。頓則萬行多方。豈得一時圓滿。答真理即悟而頓圓。妄情息之而漸盡。頓圓如初生孩子。一日而肢體已全。漸修如長養成人。多年而志氣方立。四問。凡修心地之法。為當悟心即了。為當別有行門。若別有行門何名南宗頓旨。若悟即同諸佛何不發神通光明。答識氷池而全水。籍陽氣而鎔消。悟凡夫而即真。資法力而修習。氷消則水流潤。方呈溉滌之功。妄盡則心靈通。始發通光之應。修心之外無別行門。五問。若但修心而得佛者。何故諸經復說。必須莊嚴佛土教化眾生方名成道。答鏡明而影像千差。心淨而神通萬應。影像類莊嚴佛國。神通則教化眾生。莊嚴而即非莊嚴。影像而亦色非色。六問。諸經皆說度脫眾生。眾生且即非眾生。何故更勞度脫。答眾生若是實度之則為勞。既自云。即非眾生。何不例度而無度。七問。諸經說佛常住。或即說佛滅度。常即不滅。滅即非常。豈不相違。答離一切相即名諸佛。何有出世入滅之實乎。見出沒者在乎機緣。機緣應則菩提樹下而出現。機緣盡則娑羅林間而涅槃。其猶淨水無心無像。不現像非我有。蓋外質之去來相非佛身。豈如來之出沒。八問。云何佛化所生吾如彼生。佛既無生生是何義。若言心生法生心滅法滅。何以得無生法忍耶。答既云。如化化即是空。空即無生。何詰生義。生滅滅已寂滅為真。忍可此法無生。名曰無生法忍。九問。諸佛成道說法秖為度脫眾生。眾生既有六道。佛何但住在人中現化。又佛滅後付法於迦葉以心傳心。乃至此方七祖每代秖傳一人。既云於一切眾生皆得一子之地。何以傳授不普。答日月麗天六合俱照。而盲者不見。盆下不知。非日月不普。是障隔之咎也。度與不度義類如斯。非局人天揀於鬼畜。但人道能結集傳授不絕故。秖知佛現人中也。滅度後委付迦葉。展轉相承一人者。此亦蓋論當代為宗教主。如土無二王。非得度者唯爾數也。十問。和尚因何發心。慕何法而出家。今如何修行得何法味。所行得至何處地位。令住心耶修心耶。若住心妨修心。若修心則動念不安。云何名為學道。若安心一定。則何異定性之徒。伏願大德。運大慈悲如理如如次第為說。答覺四大如坏幻。達六塵如空華。悟自心為佛心。見本性為法性。是發心也。知心無住即是修行。無住而知即為法味。住著於法斯為動念。故如人入闇則無所見。今無所住。不染不著。故如人有目及日光明見種種法。豈為定性之徒。既無所住著何論處所。又山南溫造尚書問。悟理息妄之人不結業。一期壽終之後靈性何依者。答一切眾生無不具有覺性。靈明空寂與佛無殊。但以無始劫來未曾了悟。妄執身為我相。故生愛惡等情。隨情造業。隨業報。生老病死長劫輪迴。然身中覺性未曾生死。如夢被驅役而身本安閑。如水作氷而濕性不易。若能悟此性即是法身。本自無生何有依託。靈靈不昧了了常知。無所從來亦無所去。然多生妄執習以性成喜怒哀樂微細流注。真理雖然頓達。此情難以卒除。須長覺察損之又損。如風頓止波浪漸停。豈可一生所修便同諸佛力用。但可以空寂為自體。勿認色身。以靈知為自心。勿認妄念。妄念若起都不隨之。即臨命終時自然業不能繫。雖有中陰所向自由。天上人間隨意寄託。若愛惡之念已泯。即不受分段之身。自能易短為長易麁為妙。若微細流注一切寂滅。唯圓覺大智朗然獨存。即隨機應現千百億身度有緣眾生。名之為佛。謹對釋曰。馬鳴菩薩撮略百本大乘經宗旨。以造大乘起信論。論中立宗。說一切眾生心有覺義不覺義。覺中復有本覺義始覺義。上所述者。雖但約照理觀心處言之。而法義亦同彼論。謂從初至與佛無殊。是本覺也。從但以無始下。是不覺也。從若能悟此下。是始覺也。始覺中復有頓悟漸修。從此次至亦無所去。是頓悟也。從然多生妄執下。是漸修也。漸修中從初發心乃至成佛有三位自在。從此至隨意寄託者。是受生自在也。從若愛惡之念下。是變易自在。從若微細流注下至末。是究竟自在也。又從但可以空寂為自體至自然業不能繫。正是悟理之人朝暮行心。修習止觀之要節也。宗密先有八句之偈顯云此意。曾於尚書處誦之。奉命解釋。今謹注釋。如後偈曰。</p>
<p>作有義事是惺悟心<span class='note-inline'>(義謂義理非謂仁義恩義意明。凡所作為先詳利害。須有所以當於道理然後行之。方免同惛醉顛狂之人也。就佛法中有三種義。即可為之。一資益色身之事。謂衣食醫藥房舍等世間義也。二資益法身。謂戒定慧六波羅蜜等第一義也。三弘正法利濟群生也。乃至為法諸餘緣事通世出世也)</span>作無義事是狂亂心<span class='note-inline'>(謂凡所作為若不緣上三般事。即名無義也。是狂亂者。且如世間醉人狂人。所往不揀處所。所作不量是非。今既不擇有何義利。但縱情妄念要為即為。故如狂也。上四句述業因也。下四句述受果報云)</span>狂亂隨情念臨終被業牽<span class='note-inline'>(既隨妄念欲作即作。不以悟理之智揀擇是非。猶如狂人。故臨終時於業道。被業所引受當來報。故涅槃經云。無明郎主貪愛魔王。役使身心策如僮僕)</span>惺悟不由情臨終能轉業<span class='note-inline'>(情中欲作而察理不應即須便止。情中不欲作而照理相應即須便作。但由是非之理。不由愛惡之情。即臨命終時業不能繫。隨意自在。天上人間也。通而言之。但朝暮之間所作。被情塵所牽。即臨終被業所牽而受生。若所作所為由於覺智。不由情塵。即臨終由我自在而受生。不由業也。當知欲驗臨終受生自在不自在。但驗尋常行心於塵境自由不自由)</span>。</p>

<p class='juan'>景德傳燈錄卷第十三</p></div></div></div></div>
<div class='div-w'><p>師上堂曰。祖師心印此日全提。去即印住住即印破。只如不去不住。印即是不印即是。眾中還有道得者麼。時有盧陂長老問曰。學人有鐵牛之機。請師不搭印。師曰。慣釣鯨鯢澄巨浸。却嗟蝸步[馬*展]泥沙。盧陂擬進語。師以拂子驀口打乃曰。記得前語麼。盧陂曰。記得。師曰。試舉看。盧陂欲開口。師又打一拂。上堂謂眾曰。夫參學眼目臨機直須大用見前。莫自拘於小節。設使言前薦得。猶是滯殼迷封。縱然句下精通。未免觸途狂見。觀汝諸人。從前依他學解迷昧兩蹊。而今與汝一齊掃却。箇箇作大師子兒。吒呀地哮吼一聲壁立千仞。誰敢正眼覷著。若覷著即瞎却渠眼。問師唱誰家曲。宗風嗣阿誰。師曰。超然逈出威音外。翹足徒勞讚底沙。</p>
</div></div></div></div></div>
</div><!-- end of div[@id='body'] -->
</body></html>