<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>般若波羅蜜多心經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 254 [Nos. 250-253, 255, 257]
<p class='juan'><a id='mulu1' />般若波羅蜜多心經</p><p class="byline">唐上都大興善寺三藏沙門智慧輪奉　詔譯</p>
<div class='div-jing'><p>如是我聞：</p>
<p>一時薄誐梵住王舍城鷲峯山中，與大苾蒭眾及大菩薩眾俱。爾時，世尊入三摩地，名廣大甚深照見。時眾中有一菩薩摩訶薩，名觀世音自在。行甚深般若波羅蜜多行時，照見五蘊自性皆空。</p>
<p>即時具壽舍利子，承佛威神，合掌恭敬，白觀世音自在菩薩摩訶薩言：「聖者！若有欲學甚深般若波羅蜜多行，云何修行？」如是問已。</p>
<p>爾時，觀世音自在菩薩摩訶薩告具壽舍利子言：「舍利子！若有善男子、善女人，行甚深般若波羅蜜多行時，應照見五蘊自性皆空，離諸苦厄。舍利子！色空，空性見色。色不異空，空不異色。是色即空，是空即色。受、想、行、識亦復如是。舍利子！是諸法性相空，不生不滅、不垢不淨、不減不增。是故空中無色，無受、想、行、識，無眼、耳、鼻、舌、身、意，無色、聲、香、味、觸、法，無眼界乃至無意識界。無無明亦無無明盡，乃至無老死盡。無苦、集、滅、道，無智證無得。以無所得故，菩提薩埵依般若波羅蜜多住，心無障礙。心無障礙故，無有恐怖，遠離顛倒夢想，究竟寂然。三世諸佛依般若波羅蜜多故，得阿耨多羅三藐三菩提，現成正覺。故知般若波羅蜜多是大真言、是大明真言、是無上真言、是無等等真言，能除一切苦，真實不虛。故說般若波羅蜜多真言。」</p>
<p>即說真言：</p>
<p class="dharani">「唵<span class='note-inline'>(引)</span>　誐帝　誐帝　播<span class='note-inline'>(引)</span>囉誐帝　播<span class='note-inline'>(引)</span>囉散誐帝　冒<span class='note-inline'>(引)</span>地　娑縛<span class='note-inline'>(二合)</span>賀<span class='note-inline'>(引)</span></p>
<p>「如是，舍利子！諸菩薩摩訶薩，於甚深般若波羅蜜多行，應如是學。」</p>
<p>爾時，世尊從三摩地安祥而起，讚觀世音自在菩薩摩訶薩言：「善哉，善哉！善男子！如是，如是！如汝所說。甚深般若波羅蜜多行，應如是行。如是行時，一切如來悉皆隨喜。」</p>
<p>爾時世尊如是說已，具壽舍利子，觀世音自在菩薩，及彼眾會一切世間天、人、阿蘇囉、巘䭾嚩等，聞佛所說，皆大歡喜，信受奉行。</p>
</div>
<p class='juan'>般若波羅蜜多心經</p>
</div><!-- end of div[@id='body'] -->
</body></html>