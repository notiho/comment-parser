<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無上處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 800
<p class='juan'><a id='mulu1' />佛說無上處經</p><p class="byline">失譯人今，附東晉錄</p>
<div class='div-jing'><p>如是我聞：</p>
<p>一時，佛在舍衛國祇樹給孤獨園。</p>
<p>爾時，世尊告諸比丘：「有三無上處，汝等諦聽，當為汝說。」</p>
<p>諸比丘白佛：「唯然受教。」</p>
<p>佛告比丘：「三無上處者：一、佛無上處；二、法無上處；三、僧無上處。若諸眾生，兩足、四足、無足、多足，若色、無色，想、無想、非想非無想，如來於中說無上處。</p>
<p>「諸比丘！若有眾生，能於佛無上處起信向心者，於天人中得無上果報。諸比丘！是名初無上處。</p>
<p>「復次，諸比丘！於有為無為、色無色法，離欲法為無上處。諸比丘！若有眾生，能於此法無上處，起信向心者，於天人中得無上果報。諸比丘！是名第二無上處。</p>
<p>「復次，諸比丘！僧無上處者，若僧若群、若叢聚、若徒眾中，如來弟子僧為無上處。諸比丘！若有眾生，能於此僧無上處，起信向心者，於天人中得無上果報。是名三無上處。」</p>
<p>時諸比丘，聞佛所說，歡喜奉行。</p>
</div>
<p class='juan'>佛說無上處經</p>
</div><!-- end of div[@id='body'] -->
</body></html>