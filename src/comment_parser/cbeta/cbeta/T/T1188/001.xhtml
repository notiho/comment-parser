<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>文殊所說最勝名義經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1188 [Nos. 1189, 1190]
<p class='juan'><a id='mulu1' />文殊所說最勝名義經</p><p class="byline">宋西天三藏明因妙善普濟法師金總持等奉　詔譯</p>
<div class='div-jing'>
<div class="lg regular"><div class='lg-row'>歸命妙吉祥　所說最勝義</div>
<div class='lg-row'>金剛掌菩薩　降伏諸魔眾</div>
<div class='lg-row'>身湧遍三界　祕密王自在</div>
<div class='lg-row'>目若青蓮葉　面如蓮華敷</div>
<div class='lg-row'>執持金剛杵　以手擲復擲</div>
<div class='lg-row'>現大忿怒相　威振十方界</div>
<div class='lg-row'>金剛手菩薩　亦持金剛杵</div>
<div class='lg-row'>精進相微妙　勇猛降諸魔</div>
<div class='lg-row'>大智利群生　化億數金剛</div>
<div class='lg-row'>或踴躍歡喜　或現忿怒相</div>
<div class='lg-row'>頂禮佛世尊　合掌心恭敬</div>
<div class='lg-row'>願令法久住　作眾生依怙</div>
<div class='lg-row'>常於幻網中　引接菩提路</div>
<div class='lg-row'>無智愚癡人　困苦煩惱者</div>
<div class='lg-row'>救護令解脫　皆護最上果</div>
<div class='lg-row'>世尊調御師　常住大三昧</div>
<div class='lg-row'>能了諸法性　根境亦如是</div>
<div class='lg-row'>如來智慧身　烏瑟膩沙相</div>
<div class='lg-row'>文殊大智者　智觀善出生</div>
<div class='lg-row'>甚深微妙義　大法無等倫</div>
<div class='lg-row'>於初中後善　名義為最勝</div>
<div class='lg-row'>過去佛已說　未來佛當說</div>
<div class='lg-row'>現在佛今說　三世皆如是</div>
<div class='lg-row'>於大幻網中　能度諸群品</div>
<div class='lg-row'>金剛掌菩薩　歡喜伸讚歎</div>
<div class='lg-row'>佛說真密語　我今能受持</div>
<div class='lg-row'>決定心堅固　至成等正覺</div>
<div class='lg-row'>演說祕密法　引導諸眾生</div>
<div class='lg-row'>起無漏智慧　煩惱盡無餘</div>
<div class='lg-row'>金剛手菩薩　合掌住佛前</div>
<div class='lg-row'>爾時釋迦佛　最上兩足尊</div>
<div class='lg-row'>舌相真實語　清淨微妙音</div>
<div class='lg-row'>普流於世間　四種魔不現</div>
<div class='lg-row'>遍滿三界中　梵音美讚歎</div>
<div class='lg-row'>如來祕密王　宣說大法要</div>
<div class='lg-row'>善哉金剛掌　善哉金剛手</div>
<div class='lg-row'>為作利益故　大智得成就</div>
<div class='lg-row'>最上大義利　滅除諸罪垢</div>
<div class='lg-row'>文殊大智者　願聽如是義</div>
<div class='lg-row'>善哉大導師　方便為宣說</div>
<div class='lg-row'>爾時釋迦佛　開示祕密法</div>
<div class='lg-row'>攝持大明呪　謂持明呪部</div>
<div class='lg-row'>世出世間部　周遍世界部</div>
<div class='lg-row'>大印諸法部　烏瑟膩沙部</div>
<div class='lg-row'>六種大呪王　相應無有二</div>
<div class='lg-row'>出生伽陀法　我今故宣說</div>
</div><p class="dharani">遏阿<span class='note-inline'>(引)</span>壹翳<span class='note-inline'>(引)</span>嗢汙<span class='note-inline'>(引)</span>伊愛<span class='note-inline'>(引)</span>鄔奧<span class='note-inline'>(引)</span>暗噁</p>

<div class="lg regular"><div class='lg-row'>安住心智觀　如來三業轉</div>
<div class='lg-row'>唵字金剛利　能斷諸苦惱</div>
<div class='lg-row'>文殊大吉祥　智慧妙觀察</div>
<div class='lg-row'>宣說祕密門　自在王神呪</div>
</div><p class="dharani">阿囉鉢左那<span class='note-inline'>(引)</span>野諦曩莫</p>

<div class="lg regular"><div class='lg-row'>歸命佛世尊　出生菩提智</div>
<div class='lg-row'>遏字一切中　為大最上義</div>
<div class='lg-row'>出生大有情　離心離言相</div>
<div class='lg-row'>及一切音聲　一切光明相</div>
<div class='lg-row'>此摩訶大貪　一切眾生著</div>
<div class='lg-row'>摩訶大瞋恨　一切苦惱因</div>
<div class='lg-row'>摩訶大愚癡　眾生心深入</div>
<div class='lg-row'>摩訶大忿怒　是為大怨害</div>
<div class='lg-row'>摩訶大愛樂　心種種見著</div>
<div class='lg-row'>大欲及大樂　大喜及大染</div>
<div class='lg-row'>大色及大身　大相及大貌</div>
<div class='lg-row'>大名及大施　大圓滿道場</div>
<div class='lg-row'>持大智慧劍　斷大煩惱網</div>
<div class='lg-row'>大顯及大稱　大光及大明</div>
<div class='lg-row'>大幻作幻師　大幻義成就</div>
<div class='lg-row'>大幻化染欲　大幻化見網</div>
<div class='lg-row'>大布施殊勝　大持戒攝受</div>
<div class='lg-row'>大忍辱執持　大精進勇猛</div>
<div class='lg-row'>大禪定安住　大智慧出生</div>
<div class='lg-row'>大方便大願　大力及大智</div>
<div class='lg-row'>大慈法無我　大悲深妙行</div>
<div class='lg-row'>大慧大勇猛　大施大方便</div>
<div class='lg-row'>大神通智力　大威德勇健</div>
<div class='lg-row'>大熾盛大力　大流轉除斷</div>
<div class='lg-row'>大金剛祕密　大忿怒威猛</div>
<div class='lg-row'>大怖畏能除　大最勝明王</div>
<div class='lg-row'>大乘最上行　大乘法增長</div>
<div class='lg-row'>大毘盧遮佛　大寂默牟尼</div>
<div class='lg-row'>出生大呪部　成就祕密法</div>
<div class='lg-row'>依十波羅蜜　修習殊勝行</div>
<div class='lg-row'>得十波羅蜜　清淨妙法門</div>
<div class='lg-row'>十種波羅蜜　如來本真智</div>
<div class='lg-row'>十地自在行　十地安隱住</div>
<div class='lg-row'>十智清淨身　十智功德聚</div>
<div class='lg-row'>十相十義利　牟尼十力尊</div>
<div class='lg-row'>十相廣大行　周遍悉圓滿</div>
<div class='lg-row'>如來清淨身　非實亦非假</div>
<div class='lg-row'>真語與實語　如語不異語</div>
<div class='lg-row'>無二非無二　如實際安住</div>
<div class='lg-row'>處於無我義　猶如獅子吼</div>
<div class='lg-row'>威振諸外道　眾魔皆驚怖</div>
<div class='lg-row'>一切真空行　如來親所證</div>
<div class='lg-row'>勇猛破怨敵　是名為最勝</div>
<div class='lg-row'>大力轉輪王　最上尊重者</div>
<div class='lg-row'>咸生恭敬心　了法無差別</div>
<div class='lg-row'>演說大乘教　讚歎無邊義</div>
<div class='lg-row'>如來真實語　無實亦無虛</div>
<div class='lg-row'>誘接諸群迷　皆得不退轉</div>
<div class='lg-row'>聲聞及緣覺　佛乘菩提果</div>
<div class='lg-row'>種種空無著　如實而了知</div>
<div class='lg-row'>漏盡阿羅漢　離欲勝根境</div>
<div class='lg-row'>盡諸煩惱結　無畏得清涼</div>
<div class='lg-row'>如來無所著　明行足善逝</div>
<div class='lg-row'>世間最上士　調御十號尊</div>
<div class='lg-row'>無我慢貢高　真實心安住</div>
<div class='lg-row'>遠離於輪迴　億劫修勝行</div>
<div class='lg-row'>所作皆已辦　智慧心決定</div>
<div class='lg-row'>世尊大法王　演說微妙法</div>
<div class='lg-row'>周遍於世間　教化諸眾生</div>
<div class='lg-row'>以最殊勝行　成就諸義利</div>
<div class='lg-row'>作大引導師　令離諸疑惑</div>
<div class='lg-row'>盡諸眾生界　悉獲安隱地</div>
<div class='lg-row'>檀戒忍進禪　熏修為福藏</div>
<div class='lg-row'>智慧波羅蜜　熏修為智藏</div>
<div class='lg-row'>方便及願力　隨順修二藏</div>
<div class='lg-row'>圓滿行眾善　常普遍相應</div>
<div class='lg-row'>禪定意微妙　示身相不動</div>
<div class='lg-row'>法報化三身　五佛五種智</div>
<div class='lg-row'>五佛嚴寶冠　五眼照世間</div>
<div class='lg-row'>應現一切佛　令眾善增長</div>
<div class='lg-row'>所修智慧力　能斷諸輪轉</div>
<div class='lg-row'>金剛堅固身　真實不思議</div>
<div class='lg-row'>毘盧遮那佛　大智光熾盛</div>
<div class='lg-row'>自然虛空中　湧出智慧光</div>
<div class='lg-row'>遍照諸剎土　一切如來身</div>
<div class='lg-row'>明王大神呪　勝義悉成就</div>
<div class='lg-row'>大烏瑟膩沙　普放淨光明</div>
<div class='lg-row'>照一切佛身　彼佛咸恭敬</div>
<div class='lg-row'>瞻仰心歡喜　威儀皆具足</div>
<div class='lg-row'>供養伸讚歎　牟尼大金仙</div>
<div class='lg-row'>安住三部呪　三昧呪現前</div>
<div class='lg-row'>三寶最殊勝　三乘及引導</div>
<div class='lg-row'>不空羂索部　執持金剛索</div>
<div class='lg-row'>及持金剛鉤　示現忿怒相</div>
<div class='lg-row'>降伏諸魔怨　大忿怒明王</div>
<div class='lg-row'>六面現六眼　一身生六臂</div>
<div class='lg-row'>口出大利牙　手執紺迦羅</div>
<div class='lg-row'>臂纏百毒蛇　名焰鬘德迦</div>
<div class='lg-row'>亦名除障王　現大怖畏相</div>
<div class='lg-row'>執金剛利刃　種種相差別</div>
<div class='lg-row'>化金剛眷屬　遍滿於虛空</div>
<div class='lg-row'>大儀德忿怒　不動尊明王</div>
<div class='lg-row'>一髻髮蓬亂　身掛大象皮</div>
<div class='lg-row'>時發大笑音　呵呵呬呬聲</div>
<div class='lg-row'>草木皆搖動　現大笑明王</div>
<div class='lg-row'>有大威德力　金剛大菩薩</div>
<div class='lg-row'>金剛王大樂　金剛相大喜</div>
<div class='lg-row'>金剛呪吽吽　金剛弓及箭</div>
<div class='lg-row'>手持金剛劍　煩惱皆除斷</div>
<div class='lg-row'>堅固及利用　此金剛最勝</div>
<div class='lg-row'>熾盛金剛焰　熾盛金剛眼</div>
<div class='lg-row'>金剛大色相　金剛焰百眼</div>
<div class='lg-row'>金剛毛銛利　示現鬪戰相</div>
<div class='lg-row'>金剛現指爪　億數鋒堅利</div>
<div class='lg-row'>金剛殊勝鬘　金剛妙莊嚴</div>
<div class='lg-row'>金剛笑音聲　字門有六種</div>
<div class='lg-row'>文殊大音聲　遍徹於三界</div>
<div class='lg-row'>乃至虛空界　音聲皆遍徹</div>
<div class='lg-row'>如實而了知　一切法無我</div>
<div class='lg-row'>離文字語言　同真際法性</div>
<div class='lg-row'>譬如大牛王　作大音聲吼</div>
<div class='lg-row'>吹於大法螺　擊於大法鼓</div>
<div class='lg-row'>建廣大法幢　作廣大音聲</div>
<div class='lg-row'>不住於涅槃　悲愍諸眾生</div>
<div class='lg-row'>十方虛空界　無色非無色</div>
<div class='lg-row'>種種色心中　能了一切法</div>
<div class='lg-row'>猶如大圓鑑　遍照盡無餘</div>
<div class='lg-row'>化諸天人眾　三界得自在</div>
<div class='lg-row'>住平等聖道　湧現於法幢</div>
<div class='lg-row'>普於十方界　示現童子相</div>
<div class='lg-row'>或現沙門相　或現老人相</div>
<div class='lg-row'>或三十二相　端嚴甚微妙</div>
<div class='lg-row'>智慧德行者　阿闍梨法師</div>
<div class='lg-row'>度一切眾生　相應成正覺</div>
<div class='lg-row'>了達虛空界　一切智智海</div>
<div class='lg-row'>破壞無明網　摧滅流轉輪</div>
<div class='lg-row'>永離諸煩惱　速達於彼岸</div>
<div class='lg-row'>以智水灌頂　莊嚴妙寶冠</div>
<div class='lg-row'>斷除三種苦　離一切纏縛</div>
<div class='lg-row'>得三種解脫　成正等正覺</div>
<div class='lg-row'>常於三界中　利益諸眾生</div>
<div class='lg-row'>圓滿清淨行　功德悉增長</div>
<div class='lg-row'>離一切有著　安住真實際</div>
<div class='lg-row'>持大如意寶　為最上導師</div>
<div class='lg-row'>現大相相應　作最上賢瓶</div>
<div class='lg-row'>饒益諸眾生　護念如赤子</div>
<div class='lg-row'>淨通非淨通　時分三昧通</div>
<div class='lg-row'>了達正定通　眾生根境通</div>
<div class='lg-row'>功德通法通　得三種解脫</div>
<div class='lg-row'>清淨吉祥事　心歡喜踴躍</div>
<div class='lg-row'>五面及五頂　五山嚴飾相</div>
<div class='lg-row'>大喜及大樂　大慶及大欲</div>
<div class='lg-row'>決定真實法　吉祥最勝尊</div>
<div class='lg-row'>殊勝微妙行　利益諸眾生</div>
<div class='lg-row'>為降伏魔怨　消除諸驚怖</div>
<div class='lg-row'>尸棄室㘛呢　惹胝路垂髻</div>
<div class='lg-row'>剃髮及頭陀　著大淨行衣</div>
<div class='lg-row'>持最上梵行　大婆羅門眾</div>
<div class='lg-row'>灰身喬答摩　修持大苦行</div>
<div class='lg-row'>證清淨涅槃　寂然得解脫</div>
<div class='lg-row'>能持大淨行　安樂無染著</div>
<div class='lg-row'>決定斷苦樂　盡遠離諸欲</div>
<div class='lg-row'>無失亦無得　無顯亦無著</div>
<div class='lg-row'>一切行無穢　是謂婆羅門</div>
<div class='lg-row'>菩薩修正行　意識淨無垢</div>
<div class='lg-row'>離染無怖畏　善覺悟佛性</div>
<div class='lg-row'>智解如來地　能知過去法</div>
<div class='lg-row'>無智亦無色　亦無有疑惑</div>
<div class='lg-row'>照見三世佛　法本來無著</div>
<div class='lg-row'>覺法離繫縛　慧眼照無礙</div>
<div class='lg-row'>如來妙智觀　說法自在王</div>
<div class='lg-row'>以最勝法義　悉除諸諍論</div>
<div class='lg-row'>猶如師子王　能伏於眾獸</div>
<div class='lg-row'>眾生咸欣仰　如來尊重相</div>
<div class='lg-row'>文殊妙智光　熾盛皆遍照</div>
<div class='lg-row'>灌頂法王子　最勝名義師</div>
<div class='lg-row'>能為大良藥　消除諸病苦</div>
<div class='lg-row'>舒白毫相光　照耀於三界</div>
<div class='lg-row'>乃至十方剎　普建大法幢</div>
<div class='lg-row'>及張大傘蓋　為慈悲道場</div>
<div class='lg-row'>蓮華大寶蓋　遍覆諸如來</div>
<div class='lg-row'>一切佛法性　一切佛相應</div>
<div class='lg-row'>一切佛平等　為最勝尊重</div>
<div class='lg-row'>金剛智灌頂　吉祥自在王</div>
<div class='lg-row'>一切世自在　最勝金剛王</div>
<div class='lg-row'>一切佛大心　一切佛智行</div>
<div class='lg-row'>一切佛大身　一切佛妙辯</div>
<div class='lg-row'>金剛日大光　金剛月大明</div>
<div class='lg-row'>熾盛皆遍照　十方眾生界</div>
<div class='lg-row'>佛金剛堅固　佛勝義法生</div>
<div class='lg-row'>佛蓮華吉祥　成就一切智</div>
<div class='lg-row'>佛持大幻法　佛持大明呪</div>
<div class='lg-row'>金剛劍大利　斷諸煩惱結</div>
<div class='lg-row'>金剛法大器　金剛法最勝</div>
<div class='lg-row'>金剛慧出生　圓滿波羅蜜</div>
<div class='lg-row'>佛地為莊嚴　清淨法無我</div>
<div class='lg-row'>正智心明了　幻網種種事</div>
<div class='lg-row'>金剛能除斷　煩惱盡無餘</div>
</div>
<p class='juan'>文殊所說最勝名義經卷上</p></div>
</div><!-- end of div[@id='body'] -->
</body></html>