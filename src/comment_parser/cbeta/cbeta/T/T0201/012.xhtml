<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu75' />大莊嚴論經卷第十二</p><p class="byline">馬鳴菩薩造</p><p class="byline">後秦龜茲三藏鳩摩羅什譯</p>
<div class='div-other'><a id='mulu76' />
<p class='h1'>（六四）</p><p>復次，佛法難聞，如來往昔為菩薩時，不惜身命以求於法，是故應當勤心聽法。</p>
<p>我昔曾聞鴿緣譬喻，有邪見師為釋提桓因說顛倒法，彼外道師非有真智，自稱為一切智，說言無阿耨多羅三藐三菩提。爾時帝釋聞是語已，心懷不悅極生憂愁。爾時帝釋見諸世間有苦行者，盡到其所推求一切智，如帝釋問經中偈說：</p>

<div class="lg regular" style="margin-left:1em;"><div class='lg-row'>「我今意欲求，　不能得滿足，</div>
<div class='lg-row'>晝夜懷疑惑，　莫識是與非。</div>
<div class='lg-row'>我於久遠來，　恒思廣推求，</div>
<div class='lg-row'>不知大真濟，　今為何所在？」</div>
</div><p>毘首羯磨白帝釋言：「處於天上不應憂愁，世間拘尸國王名曰尸毘，精勤苦行求三藐三菩提，智者觀已，是王不久必當成佛，可往親近。」帝釋答言：「彼之所作不移動耶？」即說偈言：</p>

<div class="lg regular" style="margin-left:1em;"><div class='lg-row'>「猶如魚生子，　雖多成者少，</div>
<div class='lg-row'>又如菴羅果，　生熟亦難別，</div>
<div class='lg-row'>菩薩亦如是，　發心者甚多，</div>
<div class='lg-row'>成就者極少。　若作難苦行，</div>
<div class='lg-row'>而不退轉者，　可說決定得。</div>
<div class='lg-row'>欲知菩薩者，　執心必堅固。」</div>
</div><p>毘首羯磨言：「我等今當而往試看，若實不動當修供養。」爾時帝釋為欲觀察菩薩心故，自化作鷹，語毘首羯磨：「汝化作鴿。」時毘首羯磨即化作鴿，身如空青眼如赤珠，向帝釋所。爾時帝釋生憐愍心語毘首羯磨：「我等云何於菩薩所而生逼觸，為彼尸毘王作苦惱事？雖復受苦如鍊好寶數試知真，試寶之法斷截屈折火燒椎打，乃始知真。」爾時化鴿為鷹所逐，鴿現恐怖，於大眾前來入尸毘王腋下，其色青綠如蓮花葉，其光赫奕如黑雲中虹，[口*(隹/乃)]白嚴麗，諸人皆生希有之想，即說偈言：</p>

<div class="lg regular" style="margin-left:1em;"><div class='lg-row'>「有實慈悲心，　眾生皆體信，</div>
<div class='lg-row'>如似日暗時，　趣於自己巢。」</div>
<div class='lg-row'>化鷹作是言：　「願王歸我食。」</div>
</div><p>爾時大王聞鷹語已，又見彼鴿極懷恐怖，即說偈言：</p>

<div class="lg regular" style="margin-left:1em;"><div class='lg-row'>「彼鴿畏鷹故，　連翩來歸我，</div>
<div class='lg-row'>雖口不能言，　怖泣淚盈目，</div>
<div class='lg-row'>是故於今者，　宜應加救護。」</div>
</div><p>爾時大王安慰鴿故，復說偈言：</p>

<div class="lg regular" style="margin-left:1em;"><div class='lg-row'>「汝莫生驚怖，　終不令汝死，</div>
<div class='lg-row'>但使吾身存，　必當救於汝，</div>
<div class='lg-row'>豈獨救護汝，　并護諸眾生。</div>
<div class='lg-row'>我為一切故，　而作役力者，</div>
<div class='lg-row'>如受國人雇，　六分輸我一。</div>
<div class='lg-row'>我今於一切，　即是客作人，</div>
<div class='lg-row'>要當作守護，　不令有苦厄。」</div>
</div><p>爾時彼鷹復白王言：「大王！願放此鴿，是我之食。」王答鷹言：「我久得慈，於眾生所盡應救護。」鷹問王言：「云何久得？」爾時大王，即說偈言：</p>

<div class="lg regular" style="margin-left:1em;"><div class='lg-row'>「我初發菩提，　爾時即攝護，</div>
<div class='lg-row'>於諸眾生等，　盡生慈愍心。」</div>
</div><p>鷹復以偈答言：</p>

<div class="lg regular" style="margin-left:1em;"><div class='lg-row'>「此語若真實，　速應還我鴿，</div>
<div class='lg-row'>若我飢餓死，　汝即捨慈心。」</div>
</div><p>王聞是已即便思惟：「如我今者處身極難，我當云何籌量得理？」作是念已即答鷹言：「頗有餘肉活汝命不？」鷹答王言：「唯新肉血可濟我命。」爾時大王作是思惟：「當作何方？」即說偈言：</p>

<div class="lg regular" style="margin-left:1em;"><div class='lg-row'>「一切諸眾生，　我常修護念，</div>
<div class='lg-row'>如此熱血肉，　不殺終不得。」</div>
</div><p>作是念已，「唯己身肉可以濟彼，此極為易。」復說偈言：</p>

<div class="lg regular" style="margin-left:1em;"><div class='lg-row'>「割於自己肉，　而用與彼鷹，</div>
<div class='lg-row'>乃至捨己身，　當護恐怖命。」</div>
</div><p>爾時大王說是偈已便語鷹言：「汝食我肉為得活不？」鷹言：「可爾。願王秤量身肉使與鴿等，而以與我，爾乃食之。」爾時大王聞是語已心生歡喜，即語侍人速取秤來。「以割我肉貿此鴿身，今正是我大吉會日。云何是吉會？」即說偈言：</p>

<div class="lg regular" style="margin-left:1em;"><div class='lg-row'>「老病所住處，　危脆甚臭穢，</div>
<div class='lg-row'>久應為法故，　捨此賤穢肉。」</div>
</div><p>時王侍人奉勅取秤。爾時大王雖見秤來都無愁色，即出其股，脚白滑澤如多羅葉，喚一侍人，即說偈言：</p>

<div class="lg regular" style="margin-left:1em;"><div class='lg-row'>「汝今以利刀，　割取我股肉，</div>
<div class='lg-row'>汝但順我語，　莫生疑畏想。</div>
<div class='lg-row'>不作難苦行，　不得一切智，</div>
<div class='lg-row'>一切種智者，　三界中最勝。</div>
<div class='lg-row'>菩提以輕緣，　終不可獲得，</div>
<div class='lg-row'>是故我今者，　極應作堅固。」</div>
</div><p>爾時侍人悲淚滿目，叉手合掌作如是言：「願見愍恕我不能作，我常受王供給使令，何忍以刀割王股肉？」即說偈言：</p>

<div class="lg regular" style="margin-left:1em;"><div class='lg-row'>「王是救濟者，　我設割王肉，</div>
<div class='lg-row'>我身及與刀，　應疾當墮落。」</div>
</div><p>爾時大王手自捉刀欲割股肉，輔相大臣號泣諫諍不能令止，城內諸人亦各勸請，不隨其語割於股肉。親近諸人亦各返顧不忍見之，婆羅門各掩其目不忍能觀，宮中婇女舉聲悲哭。天、龍、夜叉、乾闥婆、阿脩羅、緊那羅、摩睺羅伽等，在虛空中各相謂言：「如此之事信未曾有。」爾時大王身體軟弱，生長王宮未曾遭苦，舉身毒痛迷悶殞絕，而自勸喻，即說偈言：</p>

<div class="lg regular" style="margin-left:1em;"><div class='lg-row'>「咄心應堅住，　如此微小苦，</div>
<div class='lg-row'>何故乃迷悶？　汝觀諸世間，</div>
<div class='lg-row'>百千苦纏逼，　無歸無救護，</div>
<div class='lg-row'>無有覆育者，　悉不得自在。</div>
<div class='lg-row'>唯有汝心者，　當為作救濟，</div>
<div class='lg-row'>何故不自責，　橫生苦惱想？」</div>
</div><p>釋提桓因作是念：「今此大王所為甚苦，心能定不？」即欲試之，作如是言：「汝今苦痛甚難可忍，何不罷休受惱乃爾？汝今以足不須作是，放鴿使去。」菩薩微笑而答之言：「終不以痛違我誓心，假設有痛過於是者，終無退想。今以小苦方於地獄不可為喻，故應起意於苦惱眾倍生慈悲。」作是念已，即說偈言：</p>

<div class="lg regular" style="margin-left:1em;"><div class='lg-row'>「我今割身苦，　心意極廣大，</div>
<div class='lg-row'>智小志弱者，　受於地獄痛，</div>
<div class='lg-row'>如此苦長遠，　深廣無崖畔，</div>
<div class='lg-row'>云何可堪忍？　我愍如是等，</div>
<div class='lg-row'>是故應速疾，　急求於菩提，</div>
<div class='lg-row'>如是等諸苦，　救拔令解脫。」</div>
</div><p>時天帝釋復作是念：「大王所作故未大苦，復有苦惱甚於是者，心為動不？我今當試。」作是思惟默然不語。時彼大王以所割肉著秤一頭，復以鴿身著秤一頭，鴿身轉重，復割兩䏶及以身肉用著秤頭，猶輕於鴿。時彼大王深生疑怪，何緣乃爾？即便舉身欲上秤上。時鷹問言：「汝何故起為欲悔耶？」大王答言：「我不欲悔，乃欲以身都上秤上救此鴿命。」爾時大王欲上秤時顏色怡悅，左右親近都不忍視，又驅諸人不忍使見。時王語言：「恣意使看。」時彼大王割身肉盡，骨節相抂，猶如畫像在於雨中毀滅難見。爾時大王作是唱言：「我今捨身，不為財寶，不為欲樂，不為妻子，亦不為宗親眷屬，乃求一切種智救拔眾生。」即說偈言：</p>

<div class="lg regular" style="margin-left:1em;"><div class='lg-row'>「天人阿修羅，　乾闥婆夜叉，</div>
<div class='lg-row'>龍及鬼神等，　一切眾生類，</div>
<div class='lg-row'>有見我身者，　皆令不退轉。</div>
<div class='lg-row'>為貪智慧故，　苦毒割此身，</div>
<div class='lg-row'>欲求種智者，　應當堅慈心，</div>
<div class='lg-row'>若不堅實者，　是則捨菩提。」</div>
</div><p>爾時大王不惜身命即登秤上，時諸大地六種震動，猶如草葉隨波震蕩，諸天空中歎未曾有，唱言：「善哉善哉！真名精進志心堅固。」即說偈言：</p>

<div class="lg regular" style="margin-left:1em;"><div class='lg-row'>「我護彼命故，　自割己身肉，</div>
<div class='lg-row'>純善懷悲愍，　執志不動轉，</div>
<div class='lg-row'>一切諸天人，　皆生希有想。」</div>
</div><p>爾時化鷹歎：「未曾有！彼心堅實不久成佛，一切眾生將有恃怙。」釋復本形在大王前，語毗首羯磨：「還復爾身，我等今當共設供養。而此菩薩志力堅固，猶須彌山處於大海終無動搖，菩薩之心亦復如是。」即說偈言：</p>

<div class="lg regular" style="margin-left:1em;"><div class='lg-row'>「我等應供養，　勇猛精進者，</div>
<div class='lg-row'>今當共起發，　讚歎令增長。</div>
<div class='lg-row'>諸有留難苦，　應當共遮止，</div>
<div class='lg-row'>與其作伴黨，　修行久堅固。</div>
<div class='lg-row'>安住大悲地，　一切種智樹，</div>
<div class='lg-row'>萌芽始欲現，　智者應擁護。」</div>
</div><p>毗首羯磨語釋提桓因言：「今大王於一切眾生體性悲愍，當使彼身還復如故，願一切眾生智心不動。」爾時帝釋問彼王言：「為於一鴿能捨是身，不憂惱耶？」爾時大王以偈答言：</p>

<div class="lg regular" style="margin-left:1em;"><div class='lg-row'>「此身歸捨棄，　猶如彼木石，</div>
<div class='lg-row'>會捨與禽獸，　火燒地中朽。</div>
<div class='lg-row'>以此無益身，　而求大利益，</div>
<div class='lg-row'>應當極歡喜，　終無憂悔心。</div>
<div class='lg-row'>誰有智慧者，　以此危脆身，</div>
<div class='lg-row'>博貿堅牢法，　而當不欣慶？」</div>
</div><p>爾時帝釋語大王言：「此語難信，又如此事實未曾有，誰可信者？」大王答言：「我自知心，世有大仙能觀察者，必知我心實無返異。」帝釋語言：「汝作實語。」爾時大王作是誓言：「若我今者心無悔恨，當使此身還復如故。」爾時大王觀己所割身肉之處，即說偈言：</p>

<div class="lg regular" style="margin-left:1em;"><div class='lg-row'>「我割身肉時，　心不存苦樂，</div>
<div class='lg-row'>無瞋亦無憂，　無有不喜心。</div>
<div class='lg-row'>此事若實者，　身當復如故，</div>
<div class='lg-row'>速成菩提道，　救於眾生苦。」</div>
</div><p>說是偈已。爾時大王所割身肉還復如故，即說偈言：</p>

<div class="lg regular" style="margin-left:1em;"><div class='lg-row'>「諸山及大地，　一切皆震動，</div>
<div class='lg-row'>樹木及大海，　涌沒不自停，</div>
<div class='lg-row'>猶如恐怖者，　戰掉不自寧。</div>
<div class='lg-row'>諸天作音樂，　空中雨香花，</div>
<div class='lg-row'>鍾鼓等眾音，　同時俱發聲，</div>
<div class='lg-row'>天人音樂等，　一切皆作唱。</div>
<div class='lg-row'>眾生皆擾動，　大海亦出聲，</div>
<div class='lg-row'>天雨細末香，　悉皆滿諸道。</div>
<div class='lg-row'>花於虛空中，　遲速下不同，</div>
<div class='lg-row'>虛空諸天女，　散花滿地中。</div>
<div class='lg-row'>若干種綵色，　金寶校飾衣，</div>
<div class='lg-row'>從天如雨墜，　天衣諸縷繢，</div>
<div class='lg-row'>相觸而出聲。　諸人屋舍中，</div>
<div class='lg-row'>寶器自發出，　莊嚴於舍宅，</div>
<div class='lg-row'>自然出聲音。　猶如天伎樂，</div>
<div class='lg-row'>諸方無雲翳，　四面皆清明，</div>
<div class='lg-row'>微風吹香氣，　河流靜無聲。</div>
<div class='lg-row'>夜叉渴仰法，　增長倍慶仰，</div>
<div class='lg-row'>不久成正覺，　歌詠而讚譽，</div>
<div class='lg-row'>內心極歡喜，　諸勝乾闥婆。</div>
<div class='lg-row'>歌頌作音樂，　美音輕重聲，</div>
<div class='lg-row'>讚歎出是言，　不久得成佛。</div>
<div class='lg-row'>度於誓願海，　速疾到吉處，</div>
<div class='lg-row'>果願已成就，　憶念度脫我。」</div>
</div><p>時彼帝釋共毘首羯磨供養菩薩已，還于天宮。</p>
</div>
<div class='div-other'><a id='mulu77' />
<p class='h1'>（六五）</p><p>復次，應近善知識，近善知識者結使熾盛能得消滅。</p>
<p>我昔曾聞，素毘羅王太子名娑羅那，時王崩背，太子娑羅那不肯紹繼，捨位與弟，詣迦旃延所求索出家。既出家已，隨尊者迦旃延，詣巴樹提王國，在彼林中住止。巴樹提王將諸宮人，往詣彼林中眠息樹下。彼尊者娑羅那乞食迴還坐靜樹下，時諸宮人性好華菓，詣於林中遍行求覓。娑羅那比丘盛年出家極為端正，爾時宮人見彼比丘年既少壯容貌殊特，生希有想，而作是言：「佛法之中乃有是人出家學道。」即遶邊坐。時巴樹提王既眠寤已，顧瞻宮人及諸左右，盡各四散求覓不得。王即自求所在追尋，見諸宮人遶比丘坐聽其說法，即說偈言：</p>

<div class="lg regular" style="margin-left:1em;"><div class='lg-row'>「雖著鮮白衣，　不如口辯說，</div>
<div class='lg-row'>千女圍遶坐，　愛敬其容貌。」</div>
</div><p>爾時彼王以瞋忿故語比丘言：「汝得羅漢耶？」答言：「不得。」「汝得阿那含耶？」答言：「不得。」「汝得須陀洹耶？」答言：「不得。」「汝得初禪、二禪乃至四禪耶？」答言：「不得。」爾時彼王聞是語已甚大忿怒，語尊者言：「汝非離欲人，何緣與此宮人共坐？」即勅左右執此比丘，剝脫衣服唯留內衣，以棘刺杖用打比丘。時宮人等涕泣白王：「彼尊者無有罪過，云何撾打乃至如是？」王聞是語倍增瞋忿撾打過甚。爾時尊者，先是王子，身形柔軟不更苦痛，舉體血流，宮人覩之莫不涕淚。尊者娑羅那受是撾打遺命無幾，悶絕躄地，良久乃穌，身體遍破如狗[口*制]嚙，譬如有人蟒蛇所吸已入於口，實難可免，設還出口取活亦難。娑羅那從難得出亦復如是，張目恐怖又懼更打，舉身血流不能著衣，抱衣而走，四望顧視，猶恐有人復來捉己。同梵行者見是事已，即說偈言：</p>

<div class="lg regular" style="margin-left:1em;"><div class='lg-row'>「誰無悲愍心，　打毀此比丘？</div>
<div class='lg-row'>云何出家所，　而生勇健想？</div>
<div class='lg-row'>云何都不忍，　生此殘害心？</div>
<div class='lg-row'>無過橫加害，　實是非理人。</div>
<div class='lg-row'>出家捨榮貴，　單獨無勢力，</div>
<div class='lg-row'>衣鉢以自隨，　不畜盈長物。</div>
<div class='lg-row'>是何殘害人，　毀打乃如是？」</div>
</div><p>諸同學等扶接捉手，詣尊者迦旃延所，見娑羅那舉聲涕哭，生於厭惡，而說偈言：</p>

<div class="lg regular" style="margin-left:1em;"><div class='lg-row'>「如彼閻浮果，　赤白青班駮，</div>
<div class='lg-row'>亦有赤淤處，　血流處處出，</div>
<div class='lg-row'>誰取汝身體，　使作如是色？」</div>
</div><p>爾時比丘娑羅那，以己身破血流之處指示尊者，即說偈言：</p>

<div class="lg regular" style="margin-left:1em;"><div class='lg-row'>「如我無救護，　單孑乞自活，</div>
<div class='lg-row'>自省無過患，　輕欺故被打。</div>
<div class='lg-row'>巴樹提自恣，　豪貴土地主，</div>
<div class='lg-row'>起暴縱逸心，　惡鞭如注火，</div>
<div class='lg-row'>用燒毀我身。　我既無過惡，</div>
<div class='lg-row'>橫來見打撲，　傷害乃致是。」</div>
</div><p>尊者迦旃延知娑羅那其心忿恚，而告之言：「出家之法不護己身，為滅心苦。」即說偈言：</p>

<div class="lg regular" style="margin-left:1em;"><div class='lg-row'>「汝身既苦厄，　云何生怨恨？</div>
<div class='lg-row'>莫起瞋恚鞭，　狂心用自傷。」</div>
</div><p>娑羅那心生苦惱瞋相外現，如龍鬪時吐舌現光亦如雷電，而說偈言：</p>

<div class="lg regular" style="margin-left:1em;"><div class='lg-row'>「和上應當知，　瞋慢燒我心，</div>
<div class='lg-row'>猶如枯乾樹，　中空而火起。</div>
<div class='lg-row'>出家修梵行，　已經爾所時，</div>
<div class='lg-row'>如我於今者，　欲還歸其家。</div>
<div class='lg-row'>儜劣怯弱者，　猶不堪是苦，</div>
<div class='lg-row'>況我能堪忍，　如此大苦事？</div>
<div class='lg-row'>我今欲歸家，　還取於王位，</div>
<div class='lg-row'>集諸象軍眾，　覆地皆黑色。</div>
<div class='lg-row'>瞋恚心熾盛，　晝夜無休息，</div>
<div class='lg-row'>猶如大猛火，　焚燒於山野，</div>
<div class='lg-row'>螢火在中燋，　巴樹提亦爾。」</div>
</div><p>說是偈已即以三衣與同梵行者，涕泣哽咽禮和上足，辭欲還家，復說偈言：</p>

<div class="lg regular" style="margin-left:1em;"><div class='lg-row'>「和上當聽我，　懺悔除罪過，</div>
<div class='lg-row'>我今必向家，　心意無願樂，</div>
<div class='lg-row'>於出家法中，　不得滅此怨。」</div>
</div><p>時彼和上於修多羅義中善能分別最為第一，辭辯樂說亦為第一，而告之言：「汝今不應作如斯事。所以者何？此身不堅會歸盡滅，是故汝今不應為身違遠佛法，應當觀察無常不淨。」即說偈言：</p>

<div class="lg regular" style="margin-left:1em;"><div class='lg-row'>「此身不清淨，　九孔恒流污，</div>
<div class='lg-row'>臭穢甚可惡，　乃是眾苦器。</div>
<div class='lg-row'>是身極鄙陋，　癰瘡之所聚，</div>
<div class='lg-row'>若少<span class='corr'>掁</span>觸時，　生於大苦惱。</div>
<div class='lg-row'>汝意迷著此，　殊非智慧理，</div>
<div class='lg-row'>應捨下劣志，　如來所說偈，</div>
<div class='lg-row'>汝今宜憶持。　忿恚瞋惱時，</div>
<div class='lg-row'>能自禁制者，　猶如以䩛勒，</div>
<div class='lg-row'>禁制於惡馬。　禁制名善乘，</div>
<div class='lg-row'>不制名放逸。　居家名牢繫，</div>
<div class='lg-row'>出家為解縛；　汝既得解脫，</div>
<div class='lg-row'>返還求枷鎖，　牢縛繫閉處？</div>
<div class='lg-row'>瞋是內怨賊，　汝莫隨順瞋，</div>
<div class='lg-row'>為瞋所禁制。　佛以是緣故，</div>
<div class='lg-row'>讚於多聞者，　仙聖中之王，</div>
<div class='lg-row'>汝當隨彼語，　今當憶多聞，</div>
<div class='lg-row'>莫逐於瞋恚。　若以鐵鋸解，</div>
<div class='lg-row'>身體及支節，　佛為富那等，</div>
<div class='lg-row'>所可宣說者，　汝宜念多聞，</div>
<div class='lg-row'>如是等言語。　當憶舍利弗，</div>
<div class='lg-row'>說五不惱法。　汝當善觀察，</div>
<div class='lg-row'>世間之八法。　汝宜深校計，</div>
<div class='lg-row'>瞋恚之過惡。　應當自觀察，</div>
<div class='lg-row'>出家之標相，　心與相相應？</div>
<div class='lg-row'>為不相應耶？　比丘之法者，</div>
<div class='lg-row'>從他乞自活，　云何食信施，</div>
<div class='lg-row'>而生重瞋恚？　他食在腹中，</div>
<div class='lg-row'>云何生瞋恚？　而為於信施，</div>
<div class='lg-row'>之所消滅耶？　汝欲行法者，</div>
<div class='lg-row'>不應起瞋恚，　自言行法人，</div>
<div class='lg-row'>為眾作法則，　而起瞋恚者，</div>
<div class='lg-row'>是所不應作。　瞋忿惱其心，</div>
<div class='lg-row'>而口出惡言，　智人所譏呵，</div>
<div class='lg-row'>是故不應為。　諸有出家者，</div>
<div class='lg-row'>應當具三事，　調順於比丘，</div>
<div class='lg-row'>忍辱不起瞋，　決定持禁戒，</div>
<div class='lg-row'>實語不妄說，　善修於忍辱，</div>
<div class='lg-row'>不宜生瞋<span class='corr'>恚</span>。　沙門種類者，</div>
<div class='lg-row'>不應出惡言，　應著柔和衣。</div>
<div class='lg-row'>出家所不應，　瞋出麤惡語，</div>
<div class='lg-row'>猶如仙禪坐，　抽劍著抱上。</div>
<div class='lg-row'>比丘器衣服，　一切與俗異，</div>
<div class='lg-row'>瞋忿同白衣，　是所未應作。</div>
<div class='lg-row'>麤言同俗人，　云何名比丘？</div>
<div class='lg-row'>剃髮除飾好，　自卑行乞食，</div>
<div class='lg-row'>作是卑下相，　不斷於憍慢。</div>
<div class='lg-row'>若欲省憍慢，　應棄穢惡心。</div>
<div class='lg-row'>速求於解脫，　身如彼射的，</div>
<div class='lg-row'>有的箭則中，　有身眾苦加，</div>
<div class='lg-row'>無身則無苦。　如似關邏門，</div>
<div class='lg-row'>擊鼓著其側，　有人從遠來，</div>
<div class='lg-row'>疲極欲睡眠，　至門皆打鼓。</div>
<div class='lg-row'>未曾有休息，　此人不得眠，</div>
<div class='lg-row'>瞋於擊鼓者。　彼共多人爭，</div>
<div class='lg-row'>後思其根本，　此本乃是鼓，</div>
<div class='lg-row'>都非眾人過，　即起斫破鼓。</div>
<div class='lg-row'>乃得安隱眠。　比丘身如鼓，</div>
<div class='lg-row'>為樂故出家，　蚊虻蠅毒草，</div>
<div class='lg-row'>皆能蜇螫人。　應常勤精進，</div>
<div class='lg-row'>遠離於此身，　勿得久樂住。</div>
<div class='lg-row'>應覩其元本，　乃是陰界聚，</div>
<div class='lg-row'>破壞陰界苦，　安隱涅槃眠。」</div>
</div><p>時彼和上說是偈已，而語之言：「汝於今者宜捨瞋忿惱害之心，設欲惱他，當聽我說。一切世間悉皆嬈惱，云何方欲惱害眾生？一切眾生皆屬死王，我及於汝并彼國王不久當死，汝今何故欲殺怨家？一切有生皆歸於死，何須汝害？生必有死無有疑難，如似日出必當滅沒，體性是死，何須加害？汝設害彼有何利樂？汝名持戒，欲加毀人，於未來世必得重報受苦無量。此報亦爾何須加毀？彼王毀汝，汝起大瞋，瞋恚之法現在大苦，於未來世復獲苦報，先當害瞋，云何傷彼？若於剎那起瞋恚者逼惱身心，我今為汝說如是法，當聽是喻。如指然火欲以燒他，未能害彼自受苦惱。瞋恚亦爾，欲害他人自受楚毒，身如乾薪瞋恚如火，未能燒他，自身燋然。徒起瞋心欲害於彼，或能不能，自害之事決定成就。」爾時娑羅那默然而聽和上所說法要，同梵行者咸生歡喜，各相謂言：「彼聽和上所說法要必不罷道。」娑羅那心懷不忍，高聲而言：「無心之人猶不能忍如斯之事，況我有心而能堪任？」娑羅那說偈言：</p>

<div class="lg regular" style="margin-left:1em;"><div class='lg-row'>「電光流虛空，　猶如金馬鞭，</div>
<div class='lg-row'>虛空無情物，　猶出雷音聲。</div>
<div class='lg-row'>我今是王子，　與彼未有異，</div>
<div class='lg-row'>云何能堪忍，　而當不加報？」</div>
</div><p>說是偈已，白和上言：「所說實爾。然我今者心堅如石渧水不入，我見皮破血流在外，便生瞋恚憍慢之心。我不求請，亦非彼奴，亦非庸作，不是彼民，我不作賊，不中陷人，不鬪亂王，為以何過而見加毀？彼居王位謂己有力，我今窮下人各有相，我自乞食坐空林中，橫加毀害。我當使如己之比不敢毀害，我當報是不使安眠。我是善人橫加毀辱，我今報彼當令受苦，過我今日，使凶橫者不敢加惡。」作是語已，於和上前長跪白言：「為我捨戒。」爾時同師及諸共學同梵行者，舉聲大哭。「汝今云何捨於佛法？」或有捉手，或抱持者，五體投地為作禮者，而語之言：「汝今慎莫捨於佛法！」即說偈言：</p>

<div class="lg regular" style="margin-left:1em;"><div class='lg-row'>「云何於眾中，　獨自而捨去，</div>
<div class='lg-row'>退於佛禁戒？　云何作是惡，</div>
<div class='lg-row'>云佛非我師？　比丘至汝家，</div>
<div class='lg-row'>云何不慚愧？　汝初受戒時，</div>
<div class='lg-row'>誓能盡形持，　云何無忠信，</div>
<div class='lg-row'>而欲捨梵行？　執鉢持袈裟，</div>
<div class='lg-row'>乞食以久長，　著鎧捉刀杖，</div>
<div class='lg-row'>方欲入戰陣。　王鞭毀汝身，</div>
<div class='lg-row'>棄捨沙門法，　不憶忍辱仙，</div>
<div class='lg-row'>割截於手足，　彼獨是出家，</div>
<div class='lg-row'>汝非出家耶？　彼獨自知法，</div>
<div class='lg-row'>汝不知法耶？　彼極被截刖，</div>
<div class='lg-row'>猶生慈愍心，　堅持心不亂，</div>
<div class='lg-row'>汝今為杖捶，　而便失心耶？」</div>
</div><p>尊者迦旃延語眾人言：「彼心以定，汝等捨去，當為汝治。」諸比丘等既去之後，尊者迦栴延摩娑羅那頂，而作是言：「汝審去耶？」白言：「和上！我今必去。」迦旃延言：「汝但一夜在此間宿，明日可去，莫急捨戒。」答言：「可爾。我今最後用和上語，今夜當於和上邊宿，明日捨戒當還家居，取於王位與巴樹提共相抗衡。」和上足邊以草為敷於其上宿，時迦旃延以神足力令其重眠，夢向本國，捨戒還家居於王位，集於四兵往向巴樹提。時巴樹提亦集四兵共其鬪戰，娑羅那軍悉皆破壞，擒娑羅那拘執將去，巴樹提言：「此是惡人，可將殺去。」於其頸上繫枷羅毘羅鬘，魁膾搖作惡聲，令眾人侍衛器仗圍遶持至塚間。於其中路見迦旃延執持衣鉢入城乞食，涕泣墮淚，向於和上，而說偈言：</p>

<div class="lg regular" style="margin-left:1em;"><div class='lg-row'>「不用師長教，　瞋恚惱濁體，</div>
<div class='lg-row'>今當至樹下，　毀敗於佛法。</div>
<div class='lg-row'>我今趣死去，　眾刀圍遶我，</div>
<div class='lg-row'>如鹿在圍中，　我今亦如是。</div>
<div class='lg-row'>不見閻浮提，　最後見和上，</div>
<div class='lg-row'>雖復有惡心，　故如牛念犢。」</div>
</div><p>時彼魁膾所執持刀猶如青蓮，而語之言：「此刀斬汝，雖有和上何所能為？」求哀和上舉聲大哭：「我今歸依和上。」即從睡覺驚怖，禮和上足：「願和上解我違和上語。」言：「我本愚癡欲捨佛禁，聽我出家，我不報怨亦不用王，所以者何？樂欲味少苦患眾多，怨恚過惡我悉證知。我今唯欲得解脫法，我無志定輕躁眾生不善觀察，於諸智者不共語言，為一切眾生所呵罵器。唯願和上度我出家，於苦惱時現悲愍相，我於苦惱中，和上悲愍我。」迦栴延言：「汝不罷道，我以神力故現夢耳。」彼猶不信。和上右臂出光，而語之言：「汝不罷道，自看汝相。」娑羅那歡喜作是言：「嗚呼善哉知識！以善方便開解於我，我有過失以夢支持。佛說善知識者梵行全體，此言實爾。誰有得解脫不依善知識？唯有癡者不依善友，云何而能得於解脫？」尊者迦旃延拔濟娑羅那巴樹提瞋恚之毒藥消滅無遺餘，是故有智者應近善知識。</p>
</div>
<p class='juan'>大莊嚴論經卷第十二</p>
</div><!-- end of div[@id='body'] -->
</body></html>