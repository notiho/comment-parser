<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />大莊嚴論經卷第三</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu14' />
<p class='h1'>（一一）</p><p>復次，若有弟子能堅持戒為人宗仰，一切世人并敬其師。</p>
<p>我昔曾聞，有諸比丘曠野中行，為賊剽掠剝脫衣裳。時此群賊懼諸比丘往告聚落，盡欲殺害。賊中一人先曾出家，語同伴言：「今者何為盡欲殺害？比丘之法不得傷草，今若以草繫諸比丘，彼畏傷故終不能得四向馳告。」賊即以草而繫縛之，捨之而去。諸比丘等既被草縛，恐犯禁戒不得挽絕，身無衣服為日所炙，蚊虻蠅蚤之所唼嬈，從旦被縛至於日中，轉到日沒晦冥大闇，夜行禽狩交橫馳走，野狐群鳴鵄梟雊呼，惡聲啼叫甚可怖畏。有老比丘語諸年少：「汝等善聽！人命促短如河駛流，設處天堂不久磨滅，況人間命而可保乎？命既不久，云何為命而毀禁戒？諸人當知！人身難得，佛法難值，諸根難具，信心難生，此一一事皆難值遇，譬如盲龜值浮木孔。佛之正道不同於彼九十五種邪見倒惑無有果報，修行佛道必獲正果，云何悋惜如此危脆不定之命毀佛聖教？若護佛語，現世名聞具足功德，後受快樂。如佛說偈：</p>

<div class="lg regular" style="margin-left:2em;"><div class='lg-row'>「『若有智慧者，　能堅持禁戒，</div>
<div class='lg-row'>求人天涅槃，　稱意而獲得。</div>
<div class='lg-row'>名稱普聞知，　一切咸供養，</div>
<div class='lg-row'>必得人天樂，　亦獲解脫果。</div>
<div class='lg-row'>伊羅鉢龍王，　以其毀禁戒，</div>
<div class='lg-row'><span class='corr'>掐</span>傷樹葉故，　命終墮龍中，</div>
<div class='lg-row'>諸佛悉不記，　彼得出龍時。</div>
<div class='lg-row'>能堅持禁戒，　斯事為甚難，</div>
<div class='lg-row'>戒相極眾多，　分別曉了難。</div>
<div class='lg-row'>如劍林棘聚，　處中多傷毀，</div>
<div class='lg-row'>愚劣不堪任，　護持如是戒。』」</div>
</div><p>是諸比丘為苦所逼，不得屈申及以動轉，恐絕於草傷犯禁戒，自相謂言：「我等修行亦如彼稱，均平處所不令增減，今在怖難恐懼之處，執志不虧始別儜健，以斯賤命當貿貴法、人天之樂及涅槃樂，我等今者更無所趣，唯當護戒至死不犯。」即說偈言：</p>

<div class="lg regular" style="margin-left:1em;"><div class='lg-row'>「我等往昔來，　造作眾惡業，</div>
<div class='lg-row'>或得生人道，　竊盜婬他妻，</div>
<div class='lg-row'>王法受刑戮，　計算不能數；</div>
<div class='lg-row'>復受地獄苦，　如是亦難計；</div>
<div class='lg-row'>或受畜生身，　牛羊及鷄犬，</div>
<div class='lg-row'>麞鹿禽狩等，　為他所殺害，</div>
<div class='lg-row'>喪身無涯限，　未曾有少利。</div>
<div class='lg-row'>我等於今者，　為護聖戒故，</div>
<div class='lg-row'>分捨是微命，　必獲大利益。</div>
<div class='lg-row'>我等今危厄，　必定捨軀命，</div>
<div class='lg-row'>若當命終後，　生天受快樂。</div>
<div class='lg-row'>若毀犯禁戒，　現在惡名聞，</div>
<div class='lg-row'>為人所輕賤，　命終墮惡道。</div>
<div class='lg-row'>今當共立要，　於此至沒命，</div>
<div class='lg-row'>假使此日光，　曝我身命乾，</div>
<div class='lg-row'>我要持佛戒，　終不中毀犯。</div>
<div class='lg-row'>假使諸惡狩，　摑裂我手足，</div>
<div class='lg-row'>終不敢毀犯，　釋師子禁戒。</div>
<div class='lg-row'>我寧持戒死，　不願犯禁生。」</div>
</div><p>諸比丘等聞老比丘說是偈已，各正其身不動不搖，譬如大樹無風之時枝葉不動。時彼國王遇出田獵，漸漸遊行至諸比丘所繫之處。王遙見之，心生疑惑作是思惟：「彼裸形者為是尼揵？為是沙門？」作是念已遣人往看，諸比丘等深生慙愧障蔽其身，使人審知釋子沙門。何故知之？右肩黑故。使即還返白言：「大王！彼是沙門非為尼揵。」即說偈言：</p>

<div class="lg regular" style="margin-left:1em;"><div class='lg-row'>「王今應當知，　彼為賊所劫，</div>
<div class='lg-row'>慙愧為草繫，　如鈎制大象。」</div>
</div><p>于時大王聞是事已，深生疑怪默作是念：「我今宜往彼比丘所。」作是念已，即說偈言：</p>

<div class="lg regular" style="margin-left:1em;"><div class='lg-row'>「青草所繫手，　猶如鸚鵡翅，</div>
<div class='lg-row'>又如祠天羊，　不動亦不搖。</div>
<div class='lg-row'>雖知處危難，　默住不傷草，</div>
<div class='lg-row'>如林為火焚，　犛牛為尾死。」</div>
</div><p>說是偈已往至其所，以偈問曰：</p>

<div class="lg regular" style="margin-left:1em;"><div class='lg-row'>「身體極丁壯，　無病似有力，</div>
<div class='lg-row'>以何因緣故，　草繫不動轉？</div>
<div class='lg-row'>汝等豈不知，　身自有力耶？</div>
<div class='lg-row'>為呪所迷惑，　為是苦行耶？</div>
<div class='lg-row'>為自厭患身？　願速說其意。」</div>
</div><p>於是比丘以偈答曰：</p>

<div class="lg regular" style="margin-left:1em;"><div class='lg-row'>「此草甚脆弱，　頓絕亦不難，</div>
<div class='lg-row'>但為佛世尊，　金剛戒所縛，</div>
<div class='lg-row'>守諸法禁故，　不敢挽頓絕。</div>
<div class='lg-row'>佛說諸草木，　悉是鬼神村，</div>
<div class='lg-row'>我等不敢違，　是以不能絕。</div>
<div class='lg-row'>如似呪場中，　為蛇畫境界，</div>
<div class='lg-row'>以神呪力故，　毒蛇不能度，</div>
<div class='lg-row'>牟尼尊畫界，　我等不敢越。</div>
<div class='lg-row'>我等雖護命，　會歸於磨滅，</div>
<div class='lg-row'>願以持戒死，　終不犯戒生。</div>
<div class='lg-row'>有德及無德，　俱共捨壽命，</div>
<div class='lg-row'>有德慧命存，　并復有名稱；</div>
<div class='lg-row'>無德喪慧命，　亦復失名譽。</div>
<div class='lg-row'>我等諸沙門，　以持戒為力，</div>
<div class='lg-row'>持戒為良田，　能生諸功德，</div>
<div class='lg-row'>生天之梯隥，　名稱之種子，</div>
<div class='lg-row'>得聖之橋津，　諸利之首目。</div>
<div class='lg-row'>誰有智慧者，　欲壞戒德缾？」</div>
</div><p>爾時國王心甚歡喜，即為比丘解草繫縛，而說偈言：</p>

<div class="lg regular" style="margin-left:1em;"><div class='lg-row'>「善哉能堅持，　釋師子所說，</div>
<div class='lg-row'>寧捨己身命，　護法不毀犯。</div>
<div class='lg-row'>我今亦歸命，　如是顯大法，</div>
<div class='lg-row'>歸依離熱惱，　牟尼解脫尊，</div>
<div class='lg-row'>堅持禁戒者，　我今亦歸命。」</div>
</div></div>
<div class='div-other'><a id='mulu15' />
<p class='h1'>（一二）</p><p>復次，若人內心賢善，則多安隱利益一切，是故智者應修其心恒令賢善。</p>
<p>我昔曾聞，有諸比丘與諸估客入海採寶，既至海中船舫破壞。爾時有一年少比丘捉一枚板，上座比丘不得板故將沒水中，于時上座恐怖惶悸，懼為水漂，語年少言：「汝寧不憶佛所制戒，當敬上座？汝所得板應以與我。」爾時年少即便思惟：「如來世尊實有斯語，諸有利樂應先上座。」復作是念：「我若以板用與上座，必沒水中洄澓波浪，大海之難極為深廣，我於今者命將不全；又我年少初始出家未得道果，以此為憂，我今捨身用濟上座，正是其時。」作是念已，而說偈言：</p>

<div class="lg regular" style="margin-left:1em;"><div class='lg-row'>「我為自全濟，　為隨佛語勝，</div>
<div class='lg-row'>無量功德聚，　名稱遍十方。</div>
<div class='lg-row'>軀命極鄙賤，　云何違聖教？</div>
<div class='lg-row'>我今受佛戒，　至死必堅持。</div>
<div class='lg-row'>為順佛語故，　奉板遺身命，</div>
<div class='lg-row'>若不為難事，　終不獲難果。</div>
<div class='lg-row'>我若持此板，　必渡大海難，</div>
<div class='lg-row'>若不順聖旨，　將沒生死海。</div>
<div class='lg-row'>我今沒水死，　雖死猶名勝，</div>
<div class='lg-row'>若捨佛所教，　失於人天利，</div>
<div class='lg-row'>及以大涅槃，　無上第一樂。」</div>
</div><p>說是偈已，即便捨板持與上座。既受板已，于時海神感其精誠，即接年少比丘置於岸上。海神合掌白比丘言：「我今歸依堅持戒者，汝今遭是危難之事能持佛戒。」海神說偈，讚比丘曰：</p>

<div class="lg regular" style="margin-left:1em;"><div class='lg-row'>「汝真是比丘，　實是苦行者，</div>
<div class='lg-row'>號爾為沙門，　汝實稱斯名。</div>
<div class='lg-row'>由汝德力故，　眾伴及財寶，</div>
<div class='lg-row'>得免大艱難，　一切安隱出。</div>
<div class='lg-row'>汝言誓堅固，　敬順佛所說，</div>
<div class='lg-row'>汝是大勝人，　能除眾患難。</div>
<div class='lg-row'>我今當云何，　而不加擁護？</div>
<div class='lg-row'>見諦能持戒，　斯事未為難，</div>
<div class='lg-row'>凡夫不毀禁，　此乃名希有。</div>
<div class='lg-row'>比丘處安隱，　清淨自謹慎，</div>
<div class='lg-row'>能不毀禁戒，　此亦未為難；</div>
<div class='lg-row'>未獲於道跡，　處於大怖畏，</div>
<div class='lg-row'>捨己所愛命，　護持佛教戒，</div>
<div class='lg-row'>難為而能為，　此最為希有。」</div>
</div></div>
<div class='div-other'><a id='mulu16' />
<p class='h1'>（一三）</p><p>復次，若不見道跡，雖復多聞，不能得拔生死之苦，是故智者應求見諦。</p>
<p>我昔曾聞，兄弟二人俱共出家，兄得羅漢，弟誦三藏。時彼羅漢語三藏言：「汝可坐禪。」三藏報曰：「我當坐禪。」羅漢比丘復語之言：「汝寧不聞佛之所說，夫行道者如救頭然？」即說偈言：</p>

<div class="lg regular" style="margin-left:1em;"><div class='lg-row'>「今日造此事，　未必到明旦，</div>
<div class='lg-row'>人命不可保，　宜速修善業，</div>
<div class='lg-row'>死大軍來至，　無可求請處。</div>
<div class='lg-row'>若其命終時，　不知從何道？</div>
<div class='lg-row'>冥冥隨業緣，　莫知路遠近。</div>
<div class='lg-row'>命如風中燈，　不知滅時節，</div>
<div class='lg-row'>汝言明當作，　斯言甚虛妄。</div>
<div class='lg-row'>死虎極暴急，　都無有容縱，</div>
<div class='lg-row'>一旦卒來到，　不待至明日。</div>
<div class='lg-row'>死王多殘害，　汝應生怖畏，</div>
<div class='lg-row'>當知身危脆，　命速難可保。</div>
<div class='lg-row'>應勤觀內身，　捨棄多聞業，</div>
<div class='lg-row'>求離世解脫，　超拔生死根。</div>
<div class='lg-row'>死若卒至時，　悔熱無所及，</div>
<div class='lg-row'>今若見道跡，　後無悔熱患。</div>
<div class='lg-row'>佛法中堅實，　所謂得道跡，</div>
<div class='lg-row'>多聞業虛偽，　應捨莫愛悋。</div>
<div class='lg-row'>雖多聞博達，　不獲道跡者，</div>
<div class='lg-row'>譬如盲執燈，　照彼自不覩。</div>
<div class='lg-row'>若欲求自利，　必須見道跡，</div>
<div class='lg-row'>處眾師子吼，　言辭善巧妙，</div>
<div class='lg-row'>敷演諸法相，　分別釋疑難。</div>
<div class='lg-row'>能令聽法眾，　皆發歡喜心，</div>
<div class='lg-row'>又使一切人，　悉得於調順。</div>
<div class='lg-row'>雖有如是事，　臨終心錯亂，</div>
<div class='lg-row'>墮於惡道中，　智者所嗤笑。</div>
<div class='lg-row'>汝之所說法，　言詞字句滿，</div>
<div class='lg-row'>次第說因果，　美味悅心意，</div>
<div class='lg-row'>甜如甘蔗漿；　雖能作斯事，</div>
<div class='lg-row'>不能自調順，　未斷三惡趣，</div>
<div class='lg-row'>自求得解脫，　空用是事為？</div>
<div class='lg-row'>凡夫不可信，　宜速求見諦。</div>
<div class='lg-row'>汝有大名稱，　咸云善說法，</div>
<div class='lg-row'>雖有空名譽，　於汝將何益？</div>
<div class='lg-row'>當觀察內身，　嘿然修禪定。</div>
<div class='lg-row'>昔來多聞者，　其數甚眾多，</div>
<div class='lg-row'>無常所遷謝，　存者極尠少。</div>
<div class='lg-row'>勤苦求名譽，　雖得復散失，</div>
<div class='lg-row'>佛說有為法，　一切悉無常。</div>
<div class='lg-row'>過去恒沙佛，　成就三達智，</div>
<div class='lg-row'>除滅於三障，　一念觀三世，</div>
<div class='lg-row'>斯等諸世尊，　名聞滿十方，</div>
<div class='lg-row'>今皆般涅槃，　名字亦隨滅。</div>
<div class='lg-row'>是故汝今者，　應勤修精進，</div>
<div class='lg-row'>捨離於名稱，　專求於解脫。」</div>
</div><p>三藏答言：「正爾當作。」未久之間身遇重病，恐命將終深生悔恨，而說偈言：</p>

<div class="lg regular" style="margin-left:1em;"><div class='lg-row'>「怪哉我今日，　於佛聖法中，</div>
<div class='lg-row'>戒聞雖具足，　而不得見諦。</div>
<div class='lg-row'>我今若死者，　與狗亦無別，</div>
<div class='lg-row'>洄流沒生死，　如彼陶家輪。</div>
<div class='lg-row'>我今可哀愍，　未得證道跡，</div>
<div class='lg-row'>師長垂慈矜，　勸我學禪思。</div>
<div class='lg-row'>我不奉法教，　都不習少分，</div>
<div class='lg-row'>是故於今者，　不得見真諦。</div>
<div class='lg-row'>我執釋迦文，　大明之法燈，</div>
<div class='lg-row'>而為無明首，　不能自照了，</div>
<div class='lg-row'>以不能照故，　永沒生死苦。」</div>
</div><p>其諸同學聞其病患咸來瞻視，見其恐懼皆悉驚愕，各作是言：「汝寧不聞佛之所說？多聞之人有智慧力能知無常，是故汝今不應憂怖。」時病比丘即便說偈答同學言：</p>

<div class="lg regular" style="margin-left:1em;"><div class='lg-row'>「我先蒙教誨，　當習坐禪法，</div>
<div class='lg-row'>今日至明日，　窳惰自欺誑。</div>
<div class='lg-row'>令此一生中，　空過無所獲，</div>
<div class='lg-row'>是身如聚沫，　我不深觀察。</div>
<div class='lg-row'>橫計為堅實，　不覺死卒至，</div>
<div class='lg-row'>專著多聞法，　生於最勝想，</div>
<div class='lg-row'>忽為死蟒吞，　悔恨無所及。</div>
<div class='lg-row'>如修多羅言，　應當習坐禪，</div>
<div class='lg-row'>專精莫懈倦，　滅結之所說。</div>
<div class='lg-row'>佛有如是教，　不能隨順行，</div>
<div class='lg-row'>悔熱火所燒，　令我心燋惱。</div>
<div class='lg-row'>我今甚闇劣，　譬如孾愚者，</div>
<div class='lg-row'>於彼六道中，　不知趣何道？</div>
<div class='lg-row'>未知將來世，　得聞佛語不？</div>
<div class='lg-row'>周迴三有中，　為遇何等人？</div>
<div class='lg-row'>亦不知未來，　為作何事業？</div>
<div class='lg-row'>或能喪本心，　興起於三毒，</div>
<div class='lg-row'>不修諸善事，　但造於眾惡。</div>
<div class='lg-row'>嗚呼大苦哉，　我為自欺誑，</div>
<div class='lg-row'>已得離諸難，　應獲出世道。</div>
<div class='lg-row'>云何為癡悞，　放逸而自恣？」</div>
</div><p>時諸同學聞說偈已，重安慰言：「汝既多聞又堅持戒，宜應自寬，何為憂怖乃至如是？」病比丘言：「我今病困，諸賢見捨必死無疑。」涕泣流淚而白兄曰：「願少近我，由我愚惑，不奉兄教，今者病篤必就後世。願兄垂愍，當見拔濟令離大苦。」即說偈言：</p>

<div class="lg regular" style="margin-left:1em;"><div class='lg-row'>「同處佛法中，　汝稱沙門寶，</div>
<div class='lg-row'>數數教誡我，　愚劣不承順。</div>
<div class='lg-row'>我以斯事故，　倍復生悔熱，</div>
<div class='lg-row'>盛夏欝蒸氣，　猛焰燒燋然。</div>
<div class='lg-row'>我之背恩教，　悔熱復過彼，</div>
<div class='lg-row'>我今無所恃，　唯當歸依汝。</div>
<div class='lg-row'>於後受身時，　觀察莫忘我，</div>
<div class='lg-row'>令後值佛法，　復還得出家。</div>
<div class='lg-row'>不虛著法服，　願<span class='corr'>必</span>獲道果，</div>
<div class='lg-row'>學問諸餘業，　捨之不復為，</div>
<div class='lg-row'>專精求解脫，　更無餘志求。</div>
<div class='lg-row'>假使將來世，　求於見諦者，</div>
<div class='lg-row'>皮肉及筋骨，　髓脈消乾竭，</div>
<div class='lg-row'>身命趣自在，　終不捨解脫。</div>
<div class='lg-row'>又願未來身，　常勤修善法，</div>
<div class='lg-row'>晝夜六時中，　精進初不廢。」</div>
</div><p>時病比丘說是偈已心懷惶悸，其兄見之生大憂愍，而作是言：「善哉善哉！子今乃能深生悔恨發于誓願，但先教汝不用我語，驚悔於後將何所及？」而說偈言：</p>

<div class="lg regular" style="margin-left:1em;"><div class='lg-row'>「疾病以困篤，　大命不云遠，</div>
<div class='lg-row'>支節皆舒緩，　刀風解其形。</div>
<div class='lg-row'>湯藥所不療，　醫師捨之去，</div>
<div class='lg-row'>左右咸稱言，　怪哉決定死。</div>
<div class='lg-row'>諸親婦女等，　對而悲啼哭，</div>
<div class='lg-row'>臨終大恐怖，　驚畏苦難喻。</div>
<div class='lg-row'>設當平健時，　知死有斯苦，</div>
<div class='lg-row'>誰不發道意，　克獲解脫果？</div>
<div class='lg-row'>盛年無患時，　懈怠不精進，</div>
<div class='lg-row'>但營眾事務，　不修施戒禪。</div>
<div class='lg-row'>後遭重病疾，　諸根如火然，</div>
<div class='lg-row'>臨為死所吞，　方悔求修善。」</div>
</div><p>彼病比丘即便命終，還生人中。時阿羅漢以天眼觀，知其生處，數到其家。此兒漸大乳母抱持，將詣僧坊至羅漢所，捉兒不堅失手撲地，頭打石上兒大瞋恚，捨身命終墮地獄中。時阿羅漢復以天眼而觀察之，見在地獄生苦難處，即說偈言：</p>

<div class="lg regular" style="margin-left:1em;"><div class='lg-row'>「嗚呼大毀敗，　生處難可救，</div>
<div class='lg-row'>佛力尚難拔，　況我能救濟？</div>
<div class='lg-row'>繫心慧無漏，　非苦所能修，</div>
<div class='lg-row'>地獄中苦惱，　無有暫樂心，</div>
<div class='lg-row'>尚無暫樂心，　云何得繫念？</div>
<div class='lg-row'>以無繫念故，　不得慧無漏。</div>
<div class='lg-row'>如是之難處，　云何可救拔？</div>
<div class='lg-row'>地獄受大苦，　不可以方喻。</div>
<div class='lg-row'>設復強為譬，　人中死為苦，</div>
<div class='lg-row'>少可得為喻，　彼苦恒過此。</div>
<div class='lg-row'>如火著乾薪，　無有暫冷時，</div>
<div class='lg-row'>地獄苦亦爾，　無有暫憩息。</div>
<div class='lg-row'>地獄中陰身，　皆如融鐵聚，</div>
<div class='lg-row'>熱惱燒然苦，　不可得稱計。</div>
<div class='lg-row'>宜應除懈怠，　晝夜不休息，</div>
<div class='lg-row'>勤修於正道，　必使盡苦際。</div>
<div class='lg-row'>是故先修道，　克獲解脫果，</div>
<div class='lg-row'>然後以多聞，　而作妙瓔珞。」</div>
</div></div>
<div class='div-other'><a id='mulu17' />
<p class='h1'>（一四）</p><p>復次，見此事已應生驚悟，尊豪榮位無得常者。</p>
<p>我昔曾聞，栴檀罽尼吒王將欲往詣罽尼吒城，於其中路見五百乞兒，同聲乞匃言：「施如我。」王聞是語便生悟解，即作是念：「彼覺寤我，我於往日曾更貧苦，今若不施後亦如彼。」即說偈言：</p>

<div class="lg regular" style="margin-left:1em;"><div class='lg-row'>「由其先世時，　多饒錢財寶，</div>
<div class='lg-row'>說言無可施，　今獲斯貧賤，</div>
<div class='lg-row'>設我今言無，　後亦同於彼。」</div>
</div><p>時有輔相名曰天法，下馬合掌而白王言：「此諸乞兒咸言如我。」王答臣言：「我聞其語，然我所解與汝有異。汝之所解，謂為乞索錢財雜物。我所解者當為汝說，汝今善聽！」即說偈言：</p>

<div class="lg regular" style="margin-left:1em;"><div class='lg-row'>「此諸乞兒等，　故來覺寤我，</div>
<div class='lg-row'>以斯貧賤形，　示我令得見。</div>
<div class='lg-row'>自言受此身，　慳不惠施故，</div>
<div class='lg-row'>放逸所欺誑，　受是苦惱形，</div>
<div class='lg-row'>愚劣諸乞兒，　示我如此義。</div>
<div class='lg-row'>自言曾為王，　猶如星中月，</div>
<div class='lg-row'>寶蓋覆頂上，　左右眾妓直，</div>
<div class='lg-row'>侍從悉莊嚴，　聞者皆避路。</div>
<div class='lg-row'>雖有如此等，　種種眾妙事，</div>
<div class='lg-row'>由不布施故，　今受貧賤苦。</div>
<div class='lg-row'>福樂迷汝心，　不覺後有苦，</div>
<div class='lg-row'>人帝應當知，　我今甚毒苦，</div>
<div class='lg-row'>宜當修布施，　莫使後如我。」</div>
</div><p>輔相天法聞是偈已，深生歡喜，合掌白王：「如佛言曰：『見他受苦當自觀察。』王於今者實合佛意，見彼乞兒則能覺寤。善哉大王！意細乃爾，能覺是事，善解分別佛所說義。大王稱實能持大地，真是地主不虛妄也。所以者何？能善分別佛法深義，聰慧明達，是故稱王為大地主。」即說偈言：</p>

<div class="lg regular" style="margin-left:1em;"><div class='lg-row'>「地主常應爾，　此意為無上，</div>
<div class='lg-row'>此意難可恒，　能自利亦難。</div>
<div class='lg-row'>人身極難得，　信心亦難生，</div>
<div class='lg-row'>財寶難可足，　福田復難遇。</div>
<div class='lg-row'>如是一一事，　極難得聚會，</div>
<div class='lg-row'>譬如大海中，　盲龜值浮孔。</div>
<div class='lg-row'>如斯之難事，　大王盡具有，</div>
<div class='lg-row'>是故於今者，　不應恣心意。</div>
<div class='lg-row'>人身如電光，　暫發不久停，</div>
<div class='lg-row'>雖復得人身，　危脆不可保。</div>
<div class='lg-row'>臨終兩肩垂，　諸節皆舒緩，</div>
<div class='lg-row'>雖有四威儀，　進止不自由。</div>
<div class='lg-row'>眼目已上眄，　將為死毒中，</div>
<div class='lg-row'>親屬在其側，　覩之咸悲泣。</div>
<div class='lg-row'>以手觸其身，　安慰言勿懼，</div>
<div class='lg-row'>既見親慰喻，　益更增悲感。</div>
<div class='lg-row'>決定知已去，　涉於死長途，</div>
<div class='lg-row'>雖有眾財物，　不可為資糧。</div>
<div class='lg-row'>諸脈斷絕時，　顏色皆變異，</div>
<div class='lg-row'>命來催促已，　如油盡燈滅。</div>
<div class='lg-row'>當於如斯時，　誰能修布施，</div>
<div class='lg-row'>持戒及忍辱，　精進禪智等？</div>
<div class='lg-row'>如斯時未至，　宜應勤用心。」</div>
</div></div>
<div class='div-other'><a id='mulu18' />
<p class='h1'>（一五）</p><p>復次，若命終時，欲齎財寶至於後世，無有是處，唯除布施作諸功德；若懼後世得貧窮者，應修惠施。</p>
<p>我昔曾聞，有一國王名曰難陀，是時此王聚積珍寶規至後世，嘿自思惟：「我今當集一國珍寶使外無餘。」貪聚財故，以自己女置婬女樓上，勅侍人言：「若有人齎寶來求女者，其人并寶將至我邊。」如是集歛一國錢寶，悉皆蕩盡聚於王庫。時有寡婦唯有一子心甚敬愛，而其此子見於王女儀容瓖瑋姿貌非凡，心甚耽著，家無財物無以自通，遂至結病，身體羸瘦氣息微惙。母問子言：「何患乃爾？」子具以狀啟白於母：「我若不得與彼交往，定死不疑。」母語子言：「國內所有一切錢寶盡無遺餘，何處得寶？」復更思惟：「汝父死時，口中有一金錢，汝若發塜可得彼錢，以用自通。」即隨母言，往發父塜開口取錢。既得錢已至王女邊。爾時王女遣送此人并所與錢以示於王，王見之已語此人言：「國內金寶一切蕩盡，除我庫中，汝於何處得是錢來？汝於今者必得伏藏。」種種拷楚徵得錢處。此人白王：「我實不得地中伏藏。我母示我，亡父死時置錢口中，我發塜取故得是錢。」時王遣人往撿虛實，使人既到果見死父口中錢處，然後方信。王聞是已而自思忖：「我先聚集一切寶物，望持此寶至于後世；彼父一錢，尚不能得齎持而去，況復多也？」即說偈言：</p>

<div class="lg regular" style="margin-left:1em;"><div class='lg-row'>「我先勤聚集，　一切眾珍寶，</div>
<div class='lg-row'>望齎諸錢物，　隨己至後世。</div>
<div class='lg-row'>今觀發塜者，　還奪金錢取，</div>
<div class='lg-row'>一錢尚不隨，　況復多珍寶？」</div>
<div class='lg-row'>復作是思惟：　「當設何方便，</div>
<div class='lg-row'>得使諸珍寶，　隨我至後世？</div>
<div class='lg-row'>昔者頂生王，　將從諸軍眾，</div>
<div class='lg-row'>并象馬七寶，　悉到於天上；</div>
<div class='lg-row'>羅摩造草橋，　得至楞伽城。</div>
<div class='lg-row'>吾今欲昇天，　無有諸梯隥；</div>
<div class='lg-row'>欲詣楞伽城，　又復無津梁；</div>
<div class='lg-row'>我今無方計，　持寶至後世。」</div>
</div><p>時有輔相聰慧知機，已知王意而作是言：「王所說者正是其理，若受後身必須財寶，然今珍寶及以象馬，不可齎持至於後世。何以故？王今此身尚自不能至於後世，況復財寶象馬者乎！當設何方令此珍寶得至後身？唯有施與沙門婆羅門、貧窮乞兒，福報資人必至後世。」即說偈言：</p>

<div class="lg regular" style="margin-left:1em;"><div class='lg-row'>「莊嚴面目者，　臨水見勝好，</div>
<div class='lg-row'>好醜隨其面，　影悉現水中。</div>
<div class='lg-row'>莊嚴則影好，　垢穢則影醜，</div>
<div class='lg-row'>今身如面貌，　後受形如影。</div>
<div class='lg-row'>莊嚴形戒慧，　後得可愛果，</div>
<div class='lg-row'>若作惡行者，　後受報甚苦。</div>
<div class='lg-row'>信心以財物，　供養父母師，</div>
<div class='lg-row'>沙門婆羅門，　貧窮困厄者，</div>
<div class='lg-row'>即是後有水，　於中見面像，</div>
<div class='lg-row'>施戒慧業影，　亦復彼中現。</div>
<div class='lg-row'>王有眾營從，　宮人諸婇女，</div>
<div class='lg-row'>臣佐及吏民，　音樂等倡妓。</div>
<div class='lg-row'>如其命終時，　悲戀送塜間，</div>
<div class='lg-row'>到已便還家，　無一隨從者。</div>
<div class='lg-row'>後宮侍直等，　庫藏眾珍寶，</div>
<div class='lg-row'>象馬寶輦輿，　一切娛樂具，</div>
<div class='lg-row'>國邑諸人民，　苑園遊戲處，</div>
<div class='lg-row'>悉捨而獨逝，　亦無隨去者。</div>
<div class='lg-row'>唯有善惡業，　隨逐終不放。</div>
</div><p>「若人臨終喘氣麤出，喉舌乾燋不能下水言語不了，瞻視不端筋脈斷絕，刀風解形支節舒緩，機關止廢不能動轉，舉體酸痛如被針<span class='corr'>刺</span>。命盡終時，見大黑闇如墜深坑，獨遊曠野無有黨侶，唯有修福為作親伴而擁護之。若為後世，宜速修福。」即說偈言：</p>

<div class="lg regular" style="margin-left:1em;"><div class='lg-row'>「若人命終時，　獨往無伴黨，</div>
<div class='lg-row'>畢定當捨離，　所愛諸親友，</div>
<div class='lg-row'>獨遊黑闇中，　可畏恐怖處，</div>
<div class='lg-row'>親愛皆別離，　孤焭無徒伴，</div>
<div class='lg-row'>是故應莊嚴，　善法之資糧。」</div>
</div><p>為滿此義故，婆羅留支以六偈讚王，即說偈言：</p>

<div class="lg regular" style="margin-left:1em;"><div class='lg-row'>「雖有諸珍寶，　積聚如雪山，</div>
<div class='lg-row'>象馬眾寶車，　謀臣及呪術，</div>
<div class='lg-row'>專念死時至，　不可以救免，</div>
<div class='lg-row'>宜修諸善業，　為己得利樂。</div>
<div class='lg-row'>目如青蓮者，　應勤行戒施，</div>
<div class='lg-row'>死為大恐畏，　聞者皆恐懼。</div>
<div class='lg-row'>一切諸世間，　無不終沒者，</div>
<div class='lg-row'>以是故大王，　宜應觀死苦。</div>
<div class='lg-row'>目如青蓮者，　應當修善業，</div>
<div class='lg-row'>為己得利樂，　宜勤行戒施。</div>
<div class='lg-row'>人命壽終時，　財寶不隨逐，</div>
<div class='lg-row'>壯色及盛年，　終不還重至。</div>
<div class='lg-row'>目如青蓮者，　應當修善業，</div>
<div class='lg-row'>為己得利樂，　宜勤行戒施。</div>
<div class='lg-row'>彌力那侯沙，　耶耶帝大王，</div>
<div class='lg-row'>及屯豆摩羅，　娑<span class='corr'>伽</span>跌利不，</div>
<div class='lg-row'>翹離奢勢夫，　踰越頻世波，</div>
<div class='lg-row'>如是人中上，　眾勝大王等，</div>
<div class='lg-row'>軍眾及群<span class='corr'>官</span>，　悉皆滅沒去，</div>
<div class='lg-row'>欣慼相續生，　意念次第起。</div>
<div class='lg-row'>目如青蓮者，　應當修善業，</div>
<div class='lg-row'>使己受快樂，　宜勤行戒施。</div>
<div class='lg-row'>財寶及榮貴，　此事難可遇，</div>
<div class='lg-row'>福祿非恒有，　身力有增損。</div>
<div class='lg-row'>一切無定相，　地主亦非常，</div>
<div class='lg-row'>如此最難事，　今悉具足得。</div>
<div class='lg-row'>目如青蓮者，　應具修諸善，</div>
<div class='lg-row'>使己受快樂，　宜勤修戒施。</div>
<div class='lg-row'>勁勇有力者，　能越渡大海，</div>
<div class='lg-row'>專念健丈夫，　能超度諸山。</div>
<div class='lg-row'>設作如斯事，　未足名為難，</div>
<div class='lg-row'>能利益後世，　是事乃為難。」</div>
</div></div>
<div class='div-other'><a id='mulu19' />
<p class='h1'>（一六）</p><p>復次，此身不堅，是故智者應當分別供養尊長，是則名為以不堅法易堅固法。</p>
<p>我昔曾聞，牟尼種中有王名曰阿育，信樂三寶，若於靜處見佛弟子，不問長幼必為下馬接足而禮。爾時彼王有一大臣，號名耶賒，邪見不信，見王禮敬諸比丘等，深生謗毀，而白王言：「此諸沙門皆是雜種而得出家，非諸剎利及婆羅門，亦雜毘舍、首陀羅等。又諸皮作及能織者，巧作塼瓦剃鬚髮師，亦有下賤旃陀羅等，大王何故而為作禮？」王聞是語默然不報。別於後時集諸大臣，勅諸人言：「我於今者須種種頭，不聽殺害，仰汝等輩得自死者。」即語諸臣：「汝今某甲仰得是頭，復告某甲仰得彼頭。」如是展轉遍勅諸臣，仰得異頭不聽共同；別告耶賒：「今又仰汝取自死人頭，各各皆使於市中賣。」如是頭等，餘頭皆售，唯有人頭，見者惡賤，遠避而去無肯買者。眾人見之咸皆罵辱而語之言：「汝非旃陀羅、夜叉、羅剎，云何乃捉死人頭行？」被罵辱已還詣王邊，而白王言：「我賣人頭不能令售，返被呵罵。」王復語言：「若不得價，但當虛與。」時彼耶賒尋奉王教，入市唱告欲虛與人。市人見已復加罵辱，無肯取者。耶賒慚愧還至王所，向王合掌，而說偈言：</p>

<div class="lg regular" style="margin-left:1em;"><div class='lg-row'>「牛驢及象馬，　猪羊諸畜頭，</div>
<div class='lg-row'>一切悉獲價，　競共諍買取。</div>
<div class='lg-row'>諸頭盡有用，　唯人頭穢惡，</div>
<div class='lg-row'>無有一可用，　虛與不肯取，</div>
<div class='lg-row'>而返被呵罵，　況復有買者？」</div>
</div><p>王問耶賒：「汝賣人頭，何故不售？」耶賒白王：「人所惡賤，無肯買者。」王復問言：「唯此一頭為可憎惡？一切人頭悉可惡乎？」耶賒答王：「一切人頭悉可惡賤，非獨此一。」王復問言：「如是我頭亦復如是為人惡耶？」耶賒聞已懼不敢對，默然而住。王復語言：「我於今者施汝無畏，以實而說，我今此頭亦可惡耶？」耶賒對曰：「王頭亦爾。」王復語言：「為審爾不？」耶賒復言：「審爾。大王！」王告耶賒：「若此人頭貴賤等同皆可惡者，汝今云何自恃豪貴種姓色智以自矜高，而欲遮我禮敬沙門諸釋種子？」即說偈言：</p>

<div class="lg regular" style="margin-left:1em;"><div class='lg-row'>「唯有此人頭，　見者咸譏呵，</div>
<div class='lg-row'>賣之無所直，　虛與惡不近。</div>
<div class='lg-row'>遙見皆生瞋，　言不祥鄙惡，</div>
<div class='lg-row'>此頭膿血污，　鄙賤甚可惡。</div>
<div class='lg-row'>以斯下賤頭，　貿易功德首，</div>
<div class='lg-row'>雖向彼屈申，　毫釐無損減。」</div>
<div class='lg-row'>王告耶賒言：　「汝雖見比丘，</div>
<div class='lg-row'>雜種而卑賤，　不能覩其內，</div>
<div class='lg-row'>真實有道德。　汝愚癡邪見，</div>
<div class='lg-row'>迷惑錯亂心，　計己婆羅門，</div>
<div class='lg-row'>獨有解脫分，　自餘諸種姓，</div>
<div class='lg-row'>無得解脫者。　若欲為婚姻。</div>
<div class='lg-row'>當求於種族；　若求善法者，</div>
<div class='lg-row'>安用種族為？　若其求法者，</div>
<div class='lg-row'>不應觀種姓，　雖生上族中，</div>
<div class='lg-row'>造作極惡行，　眾人皆呵責，</div>
<div class='lg-row'>是則名下賤。　種族雖卑微，</div>
<div class='lg-row'>內有實道行，　為人所尊奉，</div>
<div class='lg-row'>是則名尊貴。　德行既充滿，</div>
<div class='lg-row'>云何不禮敬？　心惡使形賤，</div>
<div class='lg-row'>意善令身貴，　沙門修諸善，</div>
<div class='lg-row'>信戒施聞具，　是故可尊尚，</div>
<div class='lg-row'>宜應深恭敬。　造作惡行者，</div>
<div class='lg-row'>汝今寧不聞，　釋種具大悲，</div>
<div class='lg-row'>牛王正道者，　所說之法耶？</div>
<div class='lg-row'>以三危脆法，　貿易三堅法，</div>
<div class='lg-row'>佛無有異語，　故我不敢違，</div>
<div class='lg-row'>若違世尊教，　不名為親善。</div>
<div class='lg-row'>譬如壓甘蔗，　取汁棄其滓，</div>
<div class='lg-row'>人身亦如是，　為死之所壓。</div>
<div class='lg-row'>屍骸委在地，　不能復進止，</div>
<div class='lg-row'>供敬修諸善，　是故應當知。</div>
<div class='lg-row'>以此敗壞身，　貿易堅牢法，</div>
<div class='lg-row'>猶如火燒舍，　智者出財物，</div>
<div class='lg-row'>如水沒伏藏，　亦應速出寶，</div>
<div class='lg-row'>此身終敗壞，　宜貿易堅法。</div>
<div class='lg-row'>愚人不分別，　堅與不堅法，</div>
<div class='lg-row'>死軍卒來至，　如入摩竭口，</div>
<div class='lg-row'>當於如是時，　驚恐大怖畏。</div>
<div class='lg-row'>如酪取生酥，　及以於醍醐，</div>
<div class='lg-row'>取已酪缾破，　不生大苦惱。</div>
<div class='lg-row'>此身亦如是，　取其堅實善，</div>
<div class='lg-row'>於後命盡時，　終不生悔恨。</div>
<div class='lg-row'>不修諸善行，　憍慢而縱逸，</div>
<div class='lg-row'>死法卒來至，　破身之缾器，</div>
<div class='lg-row'>其心極燋熱，　猶為火所燒。</div>
<div class='lg-row'>憂結喻如火，　酪缾喻如身，</div>
<div class='lg-row'>汝不應遮我，　修善取堅法。</div>
<div class='lg-row'>愚癡黑暗者，　自言我尊貴。</div>
<div class='lg-row'>我執十力尊，　言說之燈炬，</div>
<div class='lg-row'>照察己身中，　貴賤無差別，</div>
<div class='lg-row'>皮肉筋骨等，　三十六種物，</div>
<div class='lg-row'>貴賤悉同等，　有何差別相？</div>
<div class='lg-row'>名衣及上服，　眾具有別異。</div>
<div class='lg-row'>智者宜勤身，　作恭敬禮拜，</div>
<div class='lg-row'>伇使行諸善，　是名取堅法。</div>
<div class='lg-row'>何故說斯者？　此身如電遄，</div>
<div class='lg-row'>泡沫及沙聚，　芭蕉無堅實。</div>
<div class='lg-row'>如此危脆身，　修善百劫住，</div>
<div class='lg-row'>堅於須彌山，　及以於大地。</div>
<div class='lg-row'>智者應如是，　貿易堅實法。」</div>
</div></div>
<p class='juan'>大莊嚴論經卷第三</p>
</div><!-- end of div[@id='body'] -->
</body></html>