<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu20' />大莊嚴論經卷第四</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu21' />
<p class='h1'>（一七）</p><p>復次，若諍競者聞斷結名，所諍事解，若人欲得供養恭敬，應斷諸使。</p>
<p>我昔曾聞，有差老母，入於林中採波羅樹葉賣以自活，路由關邏，邏人稅之。于時老母不欲令稅，而語之言：「汝能將我至王邊者，稅乃可得，若不爾者終不與汝。」於是邏人遂共紛紜往至王所，王問老母：「汝今何故不輸關稅？」老母白王：「王頗識彼某比丘不？」王言：「我識，是大羅漢。」又問：「第二比丘王復識不？」王言：「我識，彼亦羅漢。」又問：「第三比丘王復識不？」王答言：「識，彼亦羅漢。」老母抗聲而白王言：「是三羅漢皆是我子，此諸子等受王供養，能使大王受無量福，是即名為與王稅物。云何更欲稅奪於我？」王聞是已歎未曾有。「善哉老母！能生聖子，我實不知。知彼羅漢是汝子者，應加供養恭敬於汝。」於是老母，即說偈言：</p>

<div class="lg regular" style="margin-left:1em;"><div class='lg-row'>「吾生育三子，　勇健超三界，</div>
<div class='lg-row'>悉皆證羅漢，　為世作福田。</div>
<div class='lg-row'>王若供養時，　獲福當稅物，</div>
<div class='lg-row'>云何而方便，　稅奪我所有？」</div>
</div><p>王聞是偈已身毛皆竪，於三寶所生信敬心，流淚而言：「如此老母宜加供養，況稅其物？」王說偈言：</p>

<div class="lg regular" style="margin-left:1em;"><div class='lg-row'>「自從今已後，　如斯老母比，</div>
<div class='lg-row'>生子度三有，　器堪受供養，</div>
<div class='lg-row'>不聽稅財物，　咸應加恭敬，</div>
<div class='lg-row'>設有同伴侶，　駝驢及車乘，</div>
<div class='lg-row'>多載眾珍寶，　為此老母故，</div>
<div class='lg-row'>不應格稅彼。　況此一母人，</div>
<div class='lg-row'>單己賣樹葉，　更無餘錢物，</div>
<div class='lg-row'>而當有稅奪？　設我山巖窟，</div>
<div class='lg-row'>經行修道處，　行人於彼中，</div>
<div class='lg-row'>滅結斷諸漏，　尚應敬彼處，</div>
<div class='lg-row'>尊重而供養。　況如此老母，</div>
<div class='lg-row'>能生聖子者，　而當不修敬？」</div>
</div></div>
<div class='div-other'><a id='mulu22' />
<p class='h1'><span class='corr'>（一八）</span></p><p>復次，示放逸果，欲令眾生不放逸故。</p>
<p>我昔曾聞，有大商主子名曰億耳，入海採寶，既得迴還與伴別宿，失伴慞惶，飢渴所逼。遙見一城謂為有水，往至城邊欲索水飲。然此城者是餓鬼城，到彼城中四衢道頭，眾人集處空無所見，飢渴所逼，唱言水水。諸餓鬼輩聞是水聲，皆來雲集。「誰慈悲者欲與我水？」此諸餓鬼身如燋柱以髮自纏，皆來合掌作如是言：「願乞我水。」億耳語言：「我渴所逼故來求水。」爾時餓鬼聞億耳為渴所逼自行求水，希望都息，皆各長歎作如是言：「汝可不知此餓鬼城，云何此中而索水耶？」即說偈言：</p>

<div class="lg regular" style="margin-left:1em;"><div class='lg-row'>「我等處此城，　百千萬歲中，</div>
<div class='lg-row'>尚不聞水名，　況復得飲者？</div>
<div class='lg-row'>譬如多羅林，　熾然被火焚，</div>
<div class='lg-row'>我等亦如是，　支節皆火然。</div>
<div class='lg-row'>頭髮悉蓬亂，　形體皆毀破，</div>
<div class='lg-row'>晝夜念飲食，　慞惶走十方。</div>
<div class='lg-row'>飢渴所逼切，　張口馳求索，</div>
<div class='lg-row'>有人執杖隨，　尋逐加楚撻。</div>
<div class='lg-row'>耳常聞惡音，　未曾有善語，</div>
<div class='lg-row'>況與一渧水，　漬我喉舌者。</div>
<div class='lg-row'>若於山谷間，　天龍降甘露，</div>
<div class='lg-row'>皆變成沸火，　而注我身上。</div>
<div class='lg-row'>若見諸渠河，　皆變成流火，</div>
<div class='lg-row'>池沼及河泉，　悉見其乾竭，</div>
<div class='lg-row'>或變成濃血，　臭穢極可惡。</div>
<div class='lg-row'>設欲往馳趣，　夜叉捉鐵捶，</div>
<div class='lg-row'>撾打不得近。　我等受此苦，</div>
<div class='lg-row'>云何能得水，　以用惠施汝？</div>
<div class='lg-row'>我等先身時，　慳貪極嫉妬，</div>
<div class='lg-row'>不曾施一人，　將水及飲食。</div>
<div class='lg-row'>自物不與他，　抑彼令不施，</div>
<div class='lg-row'>以是重業故，　今受是苦惱。</div>
<div class='lg-row'>施得大果報，　春種秋獲子，</div>
<div class='lg-row'>我等不種子，　今日受是苦。</div>
<div class='lg-row'>放逸慳貪惜，　受是苦無窮，</div>
<div class='lg-row'>一切苦種子，　無過於貪嫉，</div>
<div class='lg-row'>應當勤方便，　除去如是患。</div>
<div class='lg-row'>施為善種子，　能生諸利樂，</div>
<div class='lg-row'>是故應修施，　莫如我受苦。</div>
<div class='lg-row'>等同在人中，　身形無差別，</div>
<div class='lg-row'>造業既不同，　受報亦復異。</div>
<div class='lg-row'>富貴饒財寶，　貧者來請求，</div>
<div class='lg-row'>諸天同器食，　飯色各有異。</div>
<div class='lg-row'>若墮畜生中，　業報亦不同，</div>
<div class='lg-row'>有得受福樂，　有受苦惱者。</div>
<div class='lg-row'>以此貪毒故，　人天及畜生，</div>
<div class='lg-row'>為慳嫉所挊，　所在皆損減。</div>
<div class='lg-row'>餓鬼熾然苦，　支節煙焰起，</div>
<div class='lg-row'>如似樹赤華，　醉象以鼻端，</div>
<div class='lg-row'>遠擲虛空中，　華下被身赤。</div>
<div class='lg-row'>賢聖作是說，　貪嫉最苦器，</div>
<div class='lg-row'>見於乞求者，　其心則惱濁，</div>
<div class='lg-row'>惱濁剎那中，　則能作鄙漏。</div>
<div class='lg-row'>愚癡慳不施，　以種貧窮本，</div>
<div class='lg-row'>貪心而積聚，　即墮於惡道，</div>
<div class='lg-row'>如此慳貪者，　眾苦惱根本。</div>
<div class='lg-row'>是故有智者，　應斷除慳貪，</div>
<div class='lg-row'>誰有欲自樂，　名稱恭敬等，</div>
<div class='lg-row'>而捨於正道，　隨逐曲惡徑？</div>
<div class='lg-row'>今身得苦惱，　來世亦復然，</div>
<div class='lg-row'>世界結使業，　能遮淨施報，</div>
<div class='lg-row'>所謂是慳貪，　眾怨中最大。</div>
<div class='lg-row'>是身大臃腫，　衣食及湯藥，</div>
<div class='lg-row'>一切眾樂具，　貪嫉所遮斷。</div>
<div class='lg-row'>貪嫉極微細，　細入難遮制，</div>
<div class='lg-row'>當以施牢門，　心屋使緻密。</div>
<div class='lg-row'>莫聽彼貪嫉，　而得進入中，</div>
<div class='lg-row'>貪嫉設入心，　渠河及大海。</div>
<div class='lg-row'>能遮使不飲。」　億耳見放逸，</div>
<div class='lg-row'>乃有是過惡，　即厭惡生死，</div>
<div class='lg-row'>還歸求出家。　既得出家已，</div>
<div class='lg-row'>精勤修定慧，　逮證羅漢果。</div>
</div></div>
<div class='div-other'><a id='mulu23' />
<p class='h1'>（一九）</p><p>復次，若無過者得譏呵人，若自有過呵於彼者，他反蚩笑。</p>
<p>我昔曾聞，倮形婆羅門與諸沙門同道而行。有一年少比丘，笑彼倮形以無慚愧。時彼倮形眾中有婆羅門少解佛法，語比丘言：「長老！不可以汝出家幖幟輕慢欺人，不可以汝出家形貌能斷煩惱，若未能斷生死流轉未有出期，汝於後身未脫倮形，何故見笑？汝於今者，生死之中如兜羅樹華，隨風東西未有定時，汝應自笑不應笑他。知汝後時為趣何道？如灰覆火，結使在心，未必可保。汝今莫自謂有慚愧，覩汝所為未得脫於諸見之網。夫慚愧者，定不入於諸見之網，若不起惡覺，是名慚愧。汝自不入決定數中，云何笑他？」時諸比丘聞倮形婆羅門如法而說，默無所答。餘比丘聞已歎言正說：「能斷結者名有慚愧，若不斷結名比丘者，伎人剃髮應是比丘，然諸伎人雖復剃髮不名比丘，當知得見四真諦法名真沙門。何以故？如經中說：『不見四諦邪正不定，邪正不定所見錯謬。』是故應當勤修四諦，若見諦者所見真正，永離邪趣。」</p>
</div>
<div class='div-other'><a id='mulu24' />
<p class='h1'>（二〇）</p><p>復次，善觀察者，見於好色無有欲意多生厭惡，見好色時不起愛瞋。</p>
<p>我昔曾聞，有一寺廟，多諸比丘。中有法師，三明六通，言辭巧妙，具足辯才，知自他論善能問答，應機說法悅適眾心，能然法燈照除愚冥，使城內外所有人民於日日中皆來聽法，既聽受已，乃至少年皆不放逸。時彼城中有舊婬女，咸皆歎息作如是言：「我等今者無人往返，受若斯苦為當久近？」彼婬女女盛年端正，聰慧非凡善知世論，女人所有六十四藝悉皆明達。見母憂慘，即問母言：「今者何故憂苦乃爾？」母告女言：「今此城中一切人民悉樂聽法，更無往返至我邊者，資財空匱無由而得，我以此事是故愁耳。」女聞是已，自恃端正語其母言：「我今自嚴往至彼會，能令彼會一切眾人悉隨我來。」作是語已，尋自沐浴眾香塗身，瓔珞上服首戴華鬘，足所著履眾寶莊校，右手執杖行步妖孆，逶迤弄姿種種莊嚴，如華樹行，猶如天人，將諸侍從，華鬘瓔珞嚴身上服亦皆殊妙。此諸從者，或執金缾，或持拂扇，或捉香花，侍衛彼女。將諸妓人而自圍繞，並語並笑，或舉右手指麾道徑，復有黃公耳插眾華，玄黃朱紫綵畫其身，歡笑戲謔種種巧嘲，亦復舉手指前指後，於其路中香氣四塞鼓樂弦歌，往至寺所處一空室，待眾集會。說法時到，無數千人皆來聚集。爾時法師頭髮極白秀眉覆目，善調諸根其心無畏，如師子王，即昇高座而說偈言：</p>

<div class="lg regular" style="margin-left:1em;"><div class='lg-row'>「我觀淺智者，　莫由昇此座，</div>
<div class='lg-row'>怯弱如野干，　戰懼不自寧。</div>
<div class='lg-row'>吾今昇此座，　處眾無所畏，</div>
<div class='lg-row'>喻如狩中王，　哮吼摧邪論。」</div>
</div><p>爾時法師即為大眾次第說法。時彼婬女為欲擾動時眾心故，即於門中而現其身，其所將從散入人間，各指婬女語眾人言：「此女端嚴姿容可愛，汝等且觀，用聽法為？」時彼諸人聞是語已，即便顧盻心意不安。爾時法師未解其意，怪其所以，即問眾人：「汝等何故視瞻改常心意錯亂？汝豈不知，死來迅速猶如奔馬，是故宜勤修諸善行。」即說偈言：</p>

<div class="lg regular" style="margin-left:1em;"><div class='lg-row'>「十力大法炬，　普照於世界，</div>
<div class='lg-row'>慧明未潛隱，　宜速修善業。</div>
<div class='lg-row'>堅意集善行，　晝夜勿懈倦，</div>
<div class='lg-row'>一切智語燈，　不久當隱沒。</div>
<div class='lg-row'>若其隱沒後，　眾生盡黑闇，</div>
<div class='lg-row'>雖有日光照，　猶名為大瞑。」</div>
</div><p>爾時眾會聞是偈已，敬奉法教攝意聽法。時彼婬女見眾人等攝心斂意，復作姿態，眾會覩已，心還散亂。爾時法師復說偈言：</p>

<div class="lg regular" style="margin-left:1em;"><div class='lg-row'>「彼女作姿態，　令會生渴愛，</div>
<div class='lg-row'>為欲情所牽，　奪其專念心。</div>
<div class='lg-row'>用敬吾教故，　遮制令還止，</div>
<div class='lg-row'>如何彼妖[卄/(阿-可+辛)/女]，　惑亂眾人目？</div>
<div class='lg-row'>譬如青蓮鬘，　漂鼓隨波動，</div>
<div class='lg-row'>眾心亦如是，　熠燿不暫停。」</div>
</div><p>爾時眾人情既耽惑，觀此妙色失慚愧心，更相指示，而說偈言：</p>

<div class="lg regular" style="margin-left:1em;"><div class='lg-row'>「斯女美姿容，　今來甚為吉，</div>
<div class='lg-row'>如彼月初生，　墜落在于地，</div>
<div class='lg-row'>容貌超時倫，　淨目極美妙，</div>
<div class='lg-row'>將非藍婆女，　為帝釋所遣，</div>
<div class='lg-row'>或是功德天，　然手不執花。」</div>
</div><p>復有一人，而說偈言：</p>

<div class="lg regular" style="margin-left:1em;"><div class='lg-row'>「咄哉此女人，　儀容甚奇妙，</div>
<div class='lg-row'>目如青蓮花，　鼻傭眉如畫，</div>
<div class='lg-row'>兩頰悉平滿，　丹脣齒齊密，</div>
<div class='lg-row'>凝膚極軟懦，　莊麗甚殊特，</div>
<div class='lg-row'>威相可悅樂，　煒耀如金山。」</div>
</div><p>時諸優婆塞，愛其容貌，心意錯亂。時彼婬女左右侍從，見斯事已深自慶幸，叱叱而言：「我等今者所作甚善，能使眾會注意乃爾。」彼時法師怪諸四眾搔擾改常，以手搴眉顧瞻時會，見是婬女儀容端正，及其侍從皆悉莊嚴，婬女處中曒若明星，奪愚人心令失正念。時彼法師觀女人意，為以何事而來此耶？即默入定，知其邪惑不為聽法。然此法師雖斷瞋恚外現忿色，發聲高唱語婬女言：「汝如蟻封而欲與彼須彌山王比其高下，豈可不聞昔佛在世，第六天王不自量力，敢於佛所現作逼嬈，世尊神力乃以死尸而繫其頸，慚耻無顏人天所笑？汝意便謂佛法教學以為滅耶？專精聲聞豈可無耶？諸勝丈夫都沒盡耶？汝若如是宜堅自持。」時彼法師即以神通變此婬女，膚肉墮落唯有白骨，五內諸藏悉皆露現，即於眾前喚此婬女：「汝於向者興起惡心，敢與佛法而共諍競。」時此婬女以此骨身在眾前立。爾時法師，即說偈言：</p>

<div class="lg regular" style="margin-left:1em;"><div class='lg-row'>「汝向妙容色，　挺特眾所觀，</div>
<div class='lg-row'>今膚肉盡變，　唯有空骸骨。</div>
<div class='lg-row'>汝先悅素白，　今始見實相，</div>
<div class='lg-row'>頂骨類白珂，　形色如藕根，</div>
<div class='lg-row'><span class='corr'>眼</span>匡骨[舀*頁][冗*頁]，　兩頰如深溝，</div>
<div class='lg-row'>機關悉解落，　筋脉粗相綴，</div>
<div class='lg-row'>在內諸藏等，　懸空而露現。</div>
<div class='lg-row'>其所將從者，　自見生厭惡，</div>
<div class='lg-row'>況復餘大眾？　而當樂見之。」</div>
</div><p>爾時骨人為彼法師變其形已，身心俱困不能自申，即叉骨手歸向法師。爾時法師告骨人言：「汝之容色瓔珞嚴身種種校飾，但惑凡夫，令其深著沒三有池。汝今若能除去姿態捨莊嚴具，吾當示汝寂淨妙身，令汝得知不淨市肆。而此身者薄肉覆上穢惡充溢，外假脂粉以惑愚目，凡夫耽惑為欲所盲，故生染著。何有智者諦觀察已當愛翫之？」時諸會者覩斯事已咸生厭患，各相謂言：「世尊所說信實不虛，一切諸法如幻如化如水聚沫如金塗錢，但誑惑人。向者女人所有美色容止可觀，於今忽然但見骨聚，儀容端正作諸姿態，狀若蠱道，如是之事今何所在？」</p>
<p>有一優婆塞，以指支頰諦觀此女，而說偈言：</p>

<div class="lg regular" style="margin-left:1em;"><div class='lg-row'>「牟尼說眾生，　為欲愛所盲，</div>
<div class='lg-row'>盲無慧目故，　不得趣涅槃。</div>
<div class='lg-row'>譬如任婆葉，　蜜著虫所唼，</div>
<div class='lg-row'>為貪之所惑，　至死而不捨。</div>
<div class='lg-row'>諸不放逸人，　諦實觀身相，</div>
<div class='lg-row'>而不起欲覺，　喻如白鶴王，</div>
<div class='lg-row'>常處於清池，　不樂於塜間。」</div>
</div><p>復有優婆塞而作是言：「見此姿容便生欲想，觀彼白骨即用除滅。」而說偈言：</p>

<div class="lg regular" style="margin-left:1em;"><div class='lg-row'>「觀彼骸骨聚，　能生人怖畏，</div>
<div class='lg-row'>如似毘陀羅，　呪術之機關，</div>
<div class='lg-row'>愚者謂之實，　便生樂著心。</div>
<div class='lg-row'>如道深坑穽，　以草覆其上，</div>
<div class='lg-row'>此身亦如是，　當作如是觀。</div>
<div class='lg-row'>諦實知是已，　誰當起欲想？」</div>
</div><p>爾時惑著愚無智者聞是偈已，低頭避之，遂不喜聞。時彼女人自見其身為人所患，五體投地，即說偈言：</p>

<div class="lg regular" style="margin-left:1em;"><div class='lg-row'>「我先愚無識，　不自量己力，</div>
<div class='lg-row'>願迴聽法眾，　一切將歸家。</div>
<div class='lg-row'>今始知釋子，　勢力甚奇特，</div>
<div class='lg-row'>變我妙姿貌，　覩者生厭患。</div>
<div class='lg-row'>我如孾愚者，　所為極輕躁，</div>
<div class='lg-row'>敢以牛跡水，　欲比于大海。</div>
<div class='lg-row'>唯願垂哀矜，　聽我歸誠懺。」</div>
</div><p>爾時大眾見彼女人諸骨相拄，猶如葦舍，甚生怪愕，彼骨聚中云何乃能作如是說？又見五藏悉皆露現，譬如屠架所懸五藏，蠢蠢蠕動，猶如狗肉，諸藏臭穢劇於廁溷。我等云何乃見此事？即說偈言：</p>

<div class="lg regular" style="margin-left:1em;"><div class='lg-row'>「今觀女人身，　唯筋連枯骨，</div>
<div class='lg-row'>但見空骨聚，　和合出言音。</div>
<div class='lg-row'>女中有骨耶？　骨中有女耶？</div>
<div class='lg-row'>譬如曠澤中，　蘆葦之叢林，</div>
<div class='lg-row'>因風共相鼓，　便出大音聲。</div>
<div class='lg-row'>如斯因假法，　不見女自體，</div>
<div class='lg-row'>若無自體者，　女相安所在？</div>
<div class='lg-row'>遍推諸法中，　昔來未曾有。</div>
<div class='lg-row'>我諦觀身相，　去來及進止，</div>
<div class='lg-row'>屈申與俯仰，　顧視并語言，</div>
<div class='lg-row'>諸節相支拄，　骨肋甚稀踈，</div>
<div class='lg-row'>筋纏為機關，　假之而動轉。</div>
<div class='lg-row'>如是一一中，　都無有宰主，</div>
<div class='lg-row'>而今此法者，　為有為無耶？</div>
<div class='lg-row'>我為狂癡惑，　為澹陰亂目？</div>
<div class='lg-row'>云何如是中，　妄生有女相？</div>
<div class='lg-row'>縛葦作機關，　多用於綖縷，</div>
<div class='lg-row'>譬如融真金，　注水則發聲。」</div>
</div><p>爾時法師知諸四眾皆生厭惡，告婬女言：「汝於今者欲何所作？」女<span class='corr'>白</span>法師：「願捨舍不？」即說偈言：</p>

<div class="lg regular" style="margin-left:1em;"><div class='lg-row'>「大頭仙舍不？　變天女藍婆，</div>
<div class='lg-row'>使其作草馬，　具滿十二年。</div>
<div class='lg-row'>汝今作舍不？　使我作塜間，</div>
<div class='lg-row'>世間未曾見，　如是之舍不？</div>
<div class='lg-row'>善自在大德，　愍我願除却。」</div>
</div><p>爾時法師即便微笑，而說偈言：</p>

<div class="lg regular" style="margin-left:1em;"><div class='lg-row'>「善女汝但起，　我無瞋恚心，</div>
<div class='lg-row'>剃頭著袈裟，　終無舍不法。</div>
<div class='lg-row'>有欲愛著彼，　損彼生苦惱，</div>
<div class='lg-row'>作好作惡者，　便能生瞋恚。</div>
<div class='lg-row'>瞋恚作舍不？　我滅瞋恚結，</div>
<div class='lg-row'>斷除於無明，　體性是無結。</div>
<div class='lg-row'>我欲救眾生，　云何作舍不？</div>
<div class='lg-row'>生老病死等，　苦惱諸眾生。</div>
<div class='lg-row'>云何有智人？　而當作舍不？</div>
<div class='lg-row'>猶如惡毒瘡，　加復燥惡灰，</div>
<div class='lg-row'>薄皮覆機關，　凡愚生愛惑，</div>
<div class='lg-row'>我以神足力，　開汝不淨篋。」</div>
</div><p>說是偈已，還攝神足，女服本形。爾時法師告眾會言：「汝等宜勤修善。」即說偈言：</p>

<div class="lg regular" style="margin-left:1em;"><div class='lg-row'>「顛倒欲想行，　喻若風起塵，</div>
<div class='lg-row'>正觀離欲面，　洗濯欲塵埃。</div>
<div class='lg-row'>有欲及離欲，　處所未必定，</div>
<div class='lg-row'>善觀得解脫，　貪惑而增欲。</div>
<div class='lg-row'>是故應常修，　專精離欲想，</div>
<div class='lg-row'>離欲眾善寂，　獲剋諸禪樂。」</div>
<div class='lg-row'>時彼聽法眾，　或得不淨觀，</div>
<div class='lg-row'>有得須陀洹，　於修離欲想。</div>
<div class='lg-row'>或得阿那含，　復有出家者，</div>
<div class='lg-row'>勤修不懈怠，　逮得阿羅漢。</div>
</div></div>
<div class='div-other'><a id='mulu25' />
<p class='h1'>（二一）</p><p>復次，無戀著心一切能施，得大名稱現世獲報，是故應施不應悋著。</p>
<p>我昔曾聞，弗羯羅衛國有一畫師，名曰羯那，有作因緣詣石室國，既至彼已詣諸塔寺，為畫一精舍得三十兩金。還歸本國，會值諸人造般遮于瑟，生信敬心，問知事比丘：「明日誰作飲食？」答言：「無有作者。」復問：「彼比丘一日之食須幾許物？」答言：「須三十兩金。」時彼畫師即與知事比丘三十兩金。與彼金已還歸于家，其婦問言：「汝今客作，為何所得？」夫答婦言：「我得三十兩金用施福會。」其婦聞已甚用忿恚，便語諸親稱說夫過，所得作金盡用施會，無有遺餘用營家業。爾時諸親即將彼人，詣斷事處而告之曰：「錢財叵得役力所獲，不用營家及諸親里，盡用營設於諸福會。」時斷事官聞是事已，問彼人言：「竟為爾不？」答言：「實爾。」時斷事官聞是事已生希有想，即便讚言：「善哉丈夫！」脫己衣服并諸瓔珞及以鞍馬，盡賜彼人，而說偈言：</p>

<div class="lg regular" style="margin-left:1em;"><div class='lg-row'>「久處貧窮苦，　傭作得錢財，</div>
<div class='lg-row'>不用營生業，　以施甚為難。</div>
<div class='lg-row'>雖復有財富，　資生極豐廣，</div>
<div class='lg-row'>若不善觀察，　不能速施與。</div>
<div class='lg-row'>遠觀察後身，　知施有果報，</div>
<div class='lg-row'>勇猛能捨財，　離於慳塵垢，</div>
<div class='lg-row'>有是行法人，　持施使不沒。」</div>
</div><p>時彼畫師聞此偈已歡喜踊躍，著其衣服乘此鞍馬便還其家。時彼家人見著盛服乘馬至門，謂是貴人，心懷畏懼，閉門藏避。畫師語言：「我非他人，是汝夫主。」其婦語言：「汝是貧人，於何得是鞍馬服乘？」爾時其夫以偈答言：</p>

<div class="lg regular" style="margin-left:1em;"><div class='lg-row'>「善女汝今聽，　我當隨實說，</div>
<div class='lg-row'>今雖捨施僧，　施設猶未食，</div>
<div class='lg-row'>譬如未下種，　芽莖今已生，</div>
<div class='lg-row'>福田極良美，　果報方在後。</div>
<div class='lg-row'>此僧淨福田，　誰不於中種？</div>
<div class='lg-row'>意方欲下種，　芽生眾所見。」</div>
</div><p>時婦聞已得淨信心，即說偈言：</p>

<div class="lg regular" style="margin-left:1em;"><div class='lg-row'>「如佛之所說，　施僧得大果，</div>
<div class='lg-row'>如今所布施，　真得施處所。</div>
<div class='lg-row'>敬心施少水，　果報過大海，</div>
<div class='lg-row'>一切諸眾中，　佛僧最第一，</div>
<div class='lg-row'>開意方欲施，　華應已在前。」</div>
</div></div>
<div class='div-other'><a id='mulu26' />
<p class='h1'>（二二）</p><p>復次，夫修施者在勝信心，兩錢布施果報難量。</p>
<p>我昔曾聞，有一女人至晝闇山，見眾人等於彼山中作般遮于瑟。時彼女人於會乞食，既覩眾僧心懷歡喜，而讚歎言：「善哉聖僧！譬如大海眾寶窟宅，眾人供養；我獨貧窮無物用施。」作是語已，遍身搜求了無所有，復自思惟：「先於糞中得二銅錢。」即持此錢奉施眾僧。時僧上座得羅漢果豫知人心，而彼上座常自珍重，見彼女人有深信心，為欲增長彼功德故，不待維那，躬自慇懃起為呪願，即舉右手高聲唱言：「大德僧聽！」即說偈言：</p>

<div class="lg regular" style="margin-left:1em;"><div class='lg-row'>「大地及大海，　所有諸寶物，</div>
<div class='lg-row'>如此童女意，　悉能施與僧。</div>
<div class='lg-row'>留心善觀察，　行道為修福，</div>
<div class='lg-row'>使得解脫道，　離貧窮棘刺。」</div>
</div><p>時彼童女極生大心，如師所說我作難作，便捨一切資財珍寶等無有異，悲欣交集，五體投地歸命諸僧，以此兩錢置上座前，涕泣不樂，即說偈言：</p>

<div class="lg regular" style="margin-left:1em;"><div class='lg-row'>「願我生死中，　永離於貧窮，</div>
<div class='lg-row'>常得歡慶集，　親戚莫別離。</div>
<div class='lg-row'>我今施僧果，　唯佛能分別，</div>
<div class='lg-row'>由此功德故，　速成所願果，</div>
<div class='lg-row'>所種微善心，　身根願速出。」</div>
</div><p>時彼女人出彼山已坐一樹下，樹蔭不移上有雲蓋。時彼國王適喪夫人出外遊行，見彼雲蓋往至樹下，見此童女心生染著，將還宮內，用為第一最大夫人。即作是念：「我先發願今已稱心。」即白國王：「多齎寶物施設供具，詣晝闇山供養眾僧，寶珠瓔珞種種財物，持用奉施。」彼時上座不為呪願。爾時大眾疑怪所以，而作是言：「先者貧賤兩錢施時起為呪願；今者乃為王之夫人，珍寶瓔珞種種財物而用布施，不為呪願？」時彼上座語眾僧言：「我先為彼呪願之時不為財物，乃恐童女心意錯亂，故為呪願。」即說偈言：</p>

<div class="lg regular" style="margin-left:1em;"><div class='lg-row'>「不以錢財多，　而獲大果報，</div>
<div class='lg-row'>唯有勝善心，　乃得大<span class='corr'>果</span>報。</div>
<div class='lg-row'>彼女先施時，　一切悉捨施，</div>
<div class='lg-row'>佛智能分別，　非我所能知。</div>
<div class='lg-row'>今雖財寶多，　不如彼時心，</div>
<div class='lg-row'>十六分中一。　若心擾濁施，</div>
<div class='lg-row'>譬如諸商賈，　少於諸財物，</div>
<div class='lg-row'>心期於大報。　所施物雖小，</div>
<div class='lg-row'>心意勝廣大，　以是故未來，</div>
<div class='lg-row'>得報亦無量。　如阿輸迦王，</div>
<div class='lg-row'>淨心用土施，　亦如舍衛城，</div>
<div class='lg-row'>窮下之女人，　飯漿施迦葉。</div>
<div class='lg-row'>施土得大地，　飯漿天中勝，</div>
<div class='lg-row'>施少心淨廣，　得報亦弘大。</div>
<div class='lg-row'>譬如白淨衣，　以油渧其上，</div>
<div class='lg-row'>垢膩遂增長，　亦猶油渧水。</div>
<div class='lg-row'>油渧雖微小，　遍於池水上，</div>
<div class='lg-row'>以是故當知，　心勝故報大。」</div>
</div></div>
<p class='juan'>大莊嚴論經卷第四</p>
</div><!-- end of div[@id='body'] -->
</body></html>