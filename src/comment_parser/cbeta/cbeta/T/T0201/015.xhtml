<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu85' />大莊嚴論經卷第十五</p><p class="byline">馬鳴菩薩造</p><p class="byline">後秦龜茲三藏鳩摩羅什譯</p>
<div class='div-other'><a id='mulu86' />
<p class='h1'><span class='corr'>（七一）</span></p><p>復次，善分別者，乃至國土廣大諸事備足，知其苦惱捨離而去。</p>
<p>我昔曾聞，世尊昔為菩薩時作大國王，貧窮乞匃有來索者一切皆與，為苦厄者能作擁護，為欲利益一切眾生，智慧聰猛又處王位。時隣國王將諸軍眾欲來交戰，時菩薩王作是思惟：「著五欲樂不能調心，六根難滿眾具既多，復須料理而擁護之，為此眾具生於鬪諍，願捨此事不應鬪諍，我應更修集隨身勝法。」即說偈言：</p>

<div class="lg regular" style="margin-left:1em;"><div class='lg-row'>「於善觀察時，　智者應分別，</div>
<div class='lg-row'>為事不思慮，　後悔無所及。</div>
</div><p>「觀察是非，必知所在。」復說偈言：</p>

<div class="lg regular" style="margin-left:1em;"><div class='lg-row'>「欲如執草炬，　亦如眾肉團，</div>
<div class='lg-row'>著欲必傷毀，　害及於二世。</div>
<div class='lg-row'>智者應速離，　國土眾具等，</div>
<div class='lg-row'>如此眾具等，　終歸必捨棄，</div>
<div class='lg-row'>寧今受眾苦，　願莫於後世，</div>
<div class='lg-row'>受此久長苦。　計我今勢力，</div>
<div class='lg-row'>堪任摧伏彼，　現在明證果，</div>
<div class='lg-row'>聲譽歎美善，　後受苦傷害。</div>
<div class='lg-row'>雖知己有能，　願當護於彼，</div>
<div class='lg-row'>若當不護彼，　後必傷害身。」</div>
</div><p>作是念已逃避入林，有一老婆羅門迷失道路到彼林間，菩薩問言：「汝以何故來至此林？」婆羅門言：「我欲見王。」菩薩問言：「何故見王？」婆羅門言：「我今貧困又多債負，聞王好施，故來乞索用以償債。遠離貧苦，更無所歸，唯望王恩拯救於我。」菩薩語言：「汝並歸去，此間無王何所歸誠？」婆羅門聞是語已，迷悶躃地。爾時菩薩既見之已，深生憐愍，作是念已，即說偈言：</p>

<div class="lg regular" style="margin-left:1em;"><div class='lg-row'>「我以護他故，　難捨盡棄捨，</div>
<div class='lg-row'>我今棄捨已，　當以何物與？</div>
<div class='lg-row'>吾今為斯人，　當捨己身命。」</div>
</div><p>說是偈已即時扶接婆羅門起，而告之曰：「汝莫愁怖！吾當令汝得於財利。」時婆羅門聞是語已心生喜悅，菩薩即時用草作索，作索已訖與婆羅門：「一切施者我身即是。」而說偈言：</p>

<div class="lg regular" style="margin-left:1em;"><div class='lg-row'>「彼王未得我，　心意終不安，</div>
<div class='lg-row'>汝應以此繩，　繫縛於我肘，</div>
<div class='lg-row'>將至彼王所，　令彼王歡喜，</div>
<div class='lg-row'>當施汝珍寶，　金銀諸財物，</div>
<div class='lg-row'>汝可得大富，　彼王復歡喜。</div>
<div class='lg-row'>生者必有死，　壽命會當盡，</div>
<div class='lg-row'>為救危厄故，　雖復喪身命，</div>
<div class='lg-row'>智者為此死，　名之為瓔珞。」</div>
</div><p>爾時婆羅門聞是語已甚大歡喜，即時以索縛此菩薩將詣彼王。王既見已向婆羅門，而說偈言：</p>

<div class="lg regular" style="margin-left:1em;"><div class='lg-row'>「此為是何人？　身色如金山，</div>
<div class='lg-row'>威光甚赫奕，　猶日照世間，</div>
<div class='lg-row'>面目極端嚴，　睹者無不悅。</div>
<div class='lg-row'>如斯福德者，　應作大地主，</div>
<div class='lg-row'>今日被拘執，　苦厄乃如是？</div>
<div class='lg-row'>我坐師子座，　極為可慚耻，</div>
<div class='lg-row'>彼應處王位，　非我之所宜，</div>
<div class='lg-row'>我之不調順，　不應處此座。」</div>
</div><p>時婆羅門聞是偈已，白大王言：「此是王怨。」王問婆羅門：「誰縛此人？」婆羅門言：「此實我縛。」王言：「斯人不應為汝所縛，汝為妄語。」即說偈言：</p>

<div class="lg regular" style="margin-left:1em;"><div class='lg-row'>「彼如大逸象，　身力甚強壯，</div>
<div class='lg-row'>汝今體羸劣，　又無兵馬力，</div>
<div class='lg-row'>云何能縛彼？　此事不可信。</div>
<div class='lg-row'>汝可真實說，　勿作虛妄言。」</div>
</div><p>時婆羅門具陳上事，而說偈言：</p>

<div class="lg regular" style="margin-left:1em;"><div class='lg-row'>「見我失所望，　彼人便自縛，</div>
<div class='lg-row'>彼以悲愍縛，　欲以救濟我。</div>
<div class='lg-row'>如是善丈夫，　名稱遍十方，</div>
<div class='lg-row'>猶如燃庭燎，　普照於一切。</div>
<div class='lg-row'>不善人愚癡，　滅彼使無餘，</div>
<div class='lg-row'>庭燎熾然時，　能滅令無遺。」</div>
</div><p>爾時大王聞是語已，即便驚起合掌而言：「善哉善哉！真善丈夫！汝為救他作如是事。」即說偈言：</p>

<div class="lg regular" style="margin-left:1em;"><div class='lg-row'>「所言大王者，　號名曰羅闍，</div>
<div class='lg-row'>利益於世間，　是故名羅闍。</div>
<div class='lg-row'>汝今應為王，　護持於大地，</div>
<div class='lg-row'>唯願今聽我，　懺悔諸罪咎。</div>
<div class='lg-row'>我實是嬰愚，　輕躁無智者，</div>
<div class='lg-row'>汝可還為王，　我捨此國去。</div>
<div class='lg-row'>汝能令眾生，　一切得安樂，</div>
<div class='lg-row'>餘人設作王，　逼惱諸世間。」</div>
</div><p>即立彼王還歸所止。</p>
</div>
<div class='div-other'><a id='mulu87' />
<p class='h1'><span class='corr'>（七二）</span></p><p>復次，作淨福業應設供養，是故應當勤修福業。</p>
<p>我昔曾聞，石室國王名烏越䩭，舉國人民共設佛會，有一婦人於窓牖中闚看世尊。爾時彼王見女端正，即解珠瓔遣傍侍臣送與彼婦。時王左右即白王言：「彼婦女者是國中婦，王若愛念直往喚取，何煩與珠？人脫怪笑。」王聞是語以手掩耳，作如是言：「咄哉大惡！云何乃以此言使聞我耳？」即說偈言：</p>

<div class="lg regular" style="margin-left:1em;"><div class='lg-row'>「作是呪誓言，　設我有異心，</div>
<div class='lg-row'>使我成大惡，　我不以染著，</div>
<div class='lg-row'>以珠與彼女，　聽我說意故。</div>
<div class='lg-row'>業為自在主，　最勝業者說，</div>
<div class='lg-row'>此無宰主作，　唯是業所造，</div>
<div class='lg-row'>心作於宰主，　善業佛所歎。</div>
<div class='lg-row'>如是之妙色，　更無宰主我，</div>
<div class='lg-row'>唯是善業作，　善業我應敬，</div>
<div class='lg-row'>惡業我應離。　過去作善業，</div>
<div class='lg-row'>果報於今現，　我以於珠貫，</div>
<div class='lg-row'>眾寶雜莊嚴，　額懸多邏羅，</div>
<div class='lg-row'>珠貫白如雪，　我為宿功德，</div>
<div class='lg-row'>不為著色欲，　若知善惡業，</div>
<div class='lg-row'>云何復著色？　雖遠尚不視，</div>
<div class='lg-row'>況當有染著？　寧當飢渴死，</div>
<div class='lg-row'>不為非法貪，　寧當入火聚，</div>
<div class='lg-row'>不為姦邪事。　我如有愛著，</div>
<div class='lg-row'>今身若後身，　受苦極無量。」</div>
</div></div>
<div class='div-other'><a id='mulu88' />
<p class='h1'><span class='corr'>（七三）</span></p><p>復次，若有善業，自然力故受好業報，雖有國王黨援之力，不如業力所獲善報，是故應當修於善業。</p>
<p>我昔甞聞，憂悅伽王於晝睡眠，有二內官，一在頭前，一在脚底，持扇捉拂共作論議：「我等今者為王所念，為以何事？」一則自稱是我業力，一則自稱我因王力，由是之故奉給於王。時彼二人數聞聽法並解議論，即說偈言：</p>

<div class="lg regular" style="margin-left:1em;"><div class='lg-row'>「如牛厲渡水，　導正從亦正，</div>
<div class='lg-row'>人王立正法，　從者亦如是。」</div>
</div><p>時彼二人由競理故其聲轉高，一作是言：「我依王活。」第二者言：「我依業力。」王聞是聲即便睡悟，而問之言：「何故高聲？」王又聞彼二人諍理，雖復明知未斷我見，援黨己者王心不悅，即便向彼稱業力者說偈問言：</p>

<div class="lg regular" style="margin-left:1em;"><div class='lg-row'>「依於我國住，　自稱是業力，</div>
<div class='lg-row'>我今試看汝，　為是誰力耶？」</div>
</div><p>說是偈已往夫人所，語夫人言：「今當遣人來到汝邊，汝好莊嚴如帝釋幢夫人。」答言：「當奉王教！」時王以蒲萄漿與彼依王活者，送與夫人。既遣之已作是思惟：「稱業力者今應當悔作如是語。」作是念已未久之間，彼業力者著好衣服來至王邊。王見之已，甚大生怪，即說偈言：</p>

<div class="lg regular" style="margin-left:1em;"><div class='lg-row'>「我為自錯誤，　與彼殘漿耶？</div>
<div class='lg-row'>為是彼業力，　強奪此將去？</div>
<div class='lg-row'>或能共親厚，　與彼使將去？</div>
<div class='lg-row'>或是夫人瞋，　奪此與彼乎？</div>
<div class='lg-row'>或能我迷誤，　而與於彼耶？</div>
<div class='lg-row'>或能彼幻我，　使我錯亂乎？」</div>
</div><p>說是偈已問彼人言：「好實語我，汝恃業力我故不遣，汝云何得？」彼人白王：「以業力得。」即以事狀具向王說：「此人奉使既出門已，卒爾鼻衂，即以此漿與我使送，到夫人邊得是衣服。」王聞是已，即說偈言：</p>

<div class="lg regular" style="margin-left:1em;"><div class='lg-row'>「業報如影響，　亦如彼莊嚴，</div>
<div class='lg-row'>彼言自業力，　此語信不虛。</div>
<div class='lg-row'>以聽法力故，　言說合於理，</div>
<div class='lg-row'>彼稱業力者，　斯言定有驗。</div>
<div class='lg-row'>我多於己負，　彼憑業力勝，</div>
<div class='lg-row'>佛說業力強，　此語信真實。</div>
<div class='lg-row'>佛為善御乘，　業力為善哉，</div>
<div class='lg-row'>能壞王者力。　十方佛世尊，</div>
<div class='lg-row'>亦說隨業力。　汝今倚業力，</div>
<div class='lg-row'>用自莊嚴身，　割絕於我力。」</div>
</div></div>
<div class='div-other'><a id='mulu89' />
<p class='h1'><span class='corr'>（七四）</span></p><p>復次，雖與智者共為讎郄猶能利益，是故智人雖與為讎，常應親近。</p>
<p>我昔曾聞，摩突羅國有婆羅門，聰明智慧不信佛法，亦不親近諸比丘等。共餘婆羅門先有鬪諍，以瞋恚故詣僧坊中，詐為妄語作如是言：「某婆羅門明日於舍設諸供具，當作大會請諸比丘。」欲令比丘明晨往至其家不得飲食，令彼惡名遍於世界。時諸比丘於其晨朝往詣其家，語守門人：「汝家主人請我飲食，汝可往白。」時守門者入白主人：「今者門外有諸比丘，云大家請故來相造。」主人聞已作是思惟：「何因緣故有如是事？」復作是念：「彼婆羅門與我為怨，故為此事。今雖臨中，城邑極大，遣人市具供諸比丘。」作是念已，即時遣人喚諸比丘入舍就坐，設種種食而以供養。比丘食訖語檀越言：「汝今小坐，比丘之法，食訖應為檀越說法，汝雖不信，佛法應爾。」時彼主人即取小床，上座前坐。為說施論戒論生天之論，欲為不淨出世為樂，乃至為說四真諦法。此婆羅門已於過去種諸善根，即於坐上見四真諦得須陀洹，而說偈言：</p>

<div class="lg regular" style="margin-left:1em;"><div class='lg-row'>「咄哉愚癡力，　能害於正見，</div>
<div class='lg-row'>愚者不分別，　寶作非寶想。</div>
<div class='lg-row'>我今得勝利，　分別識三寶，</div>
<div class='lg-row'>真實是我寶，　佛法及聖眾。</div>
<div class='lg-row'>我已諦睹了，　得閉三惡道，</div>
<div class='lg-row'>釋梵諸天等，　所不能獲得，</div>
<div class='lg-row'>我今具獲得。　今此婆羅門，</div>
<div class='lg-row'>即名為梵天，　今當得趣向，</div>
<div class='lg-row'>解脫不死方。　我今始獲得，</div>
<div class='lg-row'>婆羅門勝法。　我本姓輸都，</div>
<div class='lg-row'>今日真輸都，　今日始獲得，</div>
<div class='lg-row'>勝妙比陀法。　我今得無漏，</div>
<div class='lg-row'>出過諸比陀，　我今真實是，</div>
<div class='lg-row'>祠祀大福田。　我當勤大祠，</div>
<div class='lg-row'>不能善分別，　可祠不可祠？</div>
<div class='lg-row'>從今日已往，　當供天中天，</div>
<div class='lg-row'>多陀阿伽陀。　略說而言之，</div>
<div class='lg-row'>今日始得利，　獲得人身果。</div>
<div class='lg-row'>從今日已往，　當隨佛所教，</div>
<div class='lg-row'>終更不求請，　其餘諸天神。</div>
<div class='lg-row'>我今所學法，　隨順向正道，</div>
<div class='lg-row'>法及隨順法，　我必得其果。</div>
<div class='lg-row'>我今歸命禮，　宿世厭惡根，</div>
<div class='lg-row'>曾修法向法，　今獲其果利。</div>
<div class='lg-row'>親近善知識，　法利自然成，</div>
<div class='lg-row'>我若不親近，　大悲弟子者，</div>
<div class='lg-row'>永當墮邪見，　輪迴三惡道。</div>
<div class='lg-row'>若無婆羅門，　為我怨讎者，</div>
<div class='lg-row'>亦不得親近，　如此之聖眾。</div>
<div class='lg-row'>由彼瞋忿故，　令我得是法，</div>
<div class='lg-row'>外相似惡友，　實是善知識，</div>
<div class='lg-row'>恩過於父母，　及以諸親戚。</div>
<div class='lg-row'>由此婆羅門，　諸僧至我家，</div>
<div class='lg-row'>降注於甘雨，　善芽悉得生。</div>
<div class='lg-row'>法雨甚潤澤，　灑我心埃塵，</div>
<div class='lg-row'>埃塵既不起，　得見真實法。</div>
<div class='lg-row'>是故世間說，　因怨得財賄。」</div>
<div class='lg-row'>自惟得大利，　即受三歸依。</div>
<div class='lg-row'>於彼婆羅門，　大設諸餚饍。</div>
</div></div>
<div class='div-other'><a id='mulu90' />
<p class='h1'><span class='corr'>（七五）</span></p><p>復次，若人精誠以財布施，如華獲財業，以知是事應至心施。</p>
<p>我昔曾聞，罽賓國人夫婦共在草敷上臥，於天欲明善思覺生，作是思惟：「此國中人無量百千，皆悉修福供養眾僧，我等貧窮值此寶渚，不持少寶至後世者，我等衰苦則為無窮，我今無福將來苦長。」作是念已，悲吟嘆息，展轉哀泣淚墮婦上。爾時其婦尋問夫言：「以何事故不樂乃爾？」即說偈言：</p>

<div class="lg regular" style="margin-left:1em;"><div class='lg-row'>「何故極悲慘？　數數而嘆息，</div>
<div class='lg-row'>雨淚沾我臂，　猶如以水澆。」</div>
</div><p>爾時其夫說偈答<span class='corr'>曰</span>：</p>

<div class="lg regular" style="margin-left:1em;"><div class='lg-row'>「我無微末善，　可持至後世，</div>
<div class='lg-row'>思惟此事已，　是故自悲嘆。</div>
<div class='lg-row'>世有良福田，　我無善種子，</div>
<div class='lg-row'>今身若後身，　飢窮苦難計。</div>
<div class='lg-row'>先身不種子，　今世極貧窮，</div>
<div class='lg-row'>今若不作者，　將來亦無果。」</div>
</div><p>爾時其婦聞是偈已，語其夫言：「汝莫愁憂。我屬於汝，汝於我身有自在力，若賣我身可得錢財滿汝心願。」爾時其夫聞婦此言，心生歡喜顏貌怡悅，語其婦言：「若無汝者我不能活。」即說偈言：</p>

<div class="lg regular" style="margin-left:1em;"><div class='lg-row'>「我身與汝身，　猶如彼鴛鴦，</div>
<div class='lg-row'>可共俱賣身，　得財用修福。」</div>
</div><p>爾時夫婦二人詣長者家，作如是言：「可貸我金，一月之後若不得者，我等二人當屬於汝，一月之後我必不能得金相償分為奴婢，一月之中可供養諸比丘僧。」爾時長者即便與金，既得金已自相謂言：「我等可於離越寺中供養眾僧。」婦問夫言：「為用何日？」答言：「十五日。」又問：「何故十五日？」爾時其夫以偈答<span class='corr'>曰</span>：</p>

<div class="lg regular" style="margin-left:1em;"><div class='lg-row'>「世間十五日，　拘毘等天王，</div>
<div class='lg-row'>案行於世間，　是佛之所說，</div>
<div class='lg-row'>欲使人天知，　是故十五日。」</div>
</div><p>爾時夫婦二人竭力營造至十三日，食具悉備送置寺上，白知事人言：「唯願大德！明十五日勿令眾僧有出外者，當受我請。」彼知事人答言：「可爾。」於十四日夫婦二人在寺中宿，自相勸喻，而說偈言：</p>

<div class="lg regular" style="margin-left:1em;"><div class='lg-row'>「告喻自己身，　慎勿辭疲勞，</div>
<div class='lg-row'>汝今得自在，　應當盡力作。</div>
<div class='lg-row'>後為他所策，　作用不自在，</div>
<div class='lg-row'>徒受眾勞苦，　無有毫釐利。」</div>
</div><p>說此偈已夫婦通夜不暫眠息，所設餚饍至明悉辦，夫語婦言：「善哉我曹！所作已辦，心願滿足。得是好日賣此一身，於百千身常蒙豐足。」時有小國主施設飲食，復來至寺，而作是言：「願諸僧等受我供養。」知事人言：「我等諸僧先受他請，更覓餘日。」時彼小王慇懃啟白：「我今已眾務所逼，願受我請。」爾時諸僧默然無對。爾時國主語彼夫婦言：「我今自打揵椎，汝所造食當酬汝直。」時夫婦已聞此語，向彼國主五體投地，而白之言：「我之夫婦窮無所有，自賣己身以設供具，竟宿造供施設已辦，唯於今日自在供養，若至明日為他策使不得自由，願王垂矜莫奪我日。」即說偈言：</p>

<div class="lg regular" style="margin-left:1em;"><div class='lg-row'>「夫婦如鴛鴦，　供設既已辦，</div>
<div class='lg-row'>願必見憶念，　明當屬他去。</div>
<div class='lg-row'>夫婦各異策，　更無修福期，</div>
<div class='lg-row'>如是自賣身，　乃為修善故。」</div>
</div><p>時彼國王具聞斯事，讚言善哉，即說偈言：</p>

<div class="lg regular" style="margin-left:1em;"><div class='lg-row'>「汝善解佛教，　明了識因果，</div>
<div class='lg-row'>能用虛偽身，　易於堅財命。</div>
<div class='lg-row'>汝勿懷恐怖，　恣聽汝所願。</div>
<div class='lg-row'>我為憐愍汝，　以財償汝價，</div>
<div class='lg-row'>汝今自苦身，　終大獲利樂。」</div>
</div><p>爾時國主說此偈已，聽彼夫婦供養眾僧，即以財物為彼夫婦酬他價直，又給夫婦自營產業，現受此報無所乏少。</p>
</div>
<div class='div-other'><a id='mulu91' />
<p class='h1'><span class='corr'>（七六）</span></p><p>復次，至心持戒乃至沒命得現果報。</p>
<p>我昔曾聞，難提拔提城有優婆塞，兄弟二人並持五戒。其弟爾時卒患脇痛氣將欲絕，時醫診之，食新殺狗肉并使服酒，所患必除。病者白言：「其狗肉者，為可於市買索食之，飲酒之事，願捨身命終不犯戒而服於酒。」其兄見弟極為困急，買酒語弟：「捨戒服酒以療其疾。」弟白兄言：「我雖病急，願捨身命，終不犯戒而飲此酒。」即說偈言：</p>

<div class="lg regular" style="margin-left:1em;"><div class='lg-row'>「怪哉臨命終，　破我戒瓔珞，</div>
<div class='lg-row'>以戒莊嚴身，　不煩殯葬具。</div>
<div class='lg-row'>人身既難得，　遭值戒復難，</div>
<div class='lg-row'>願捨百千命，　不毀破禁戒。</div>
<div class='lg-row'>無量百千劫，　時乃值遇戒，</div>
<div class='lg-row'>閻浮世界中，　人身極難得，</div>
<div class='lg-row'>雖復得人身，　值正法倍難。</div>
<div class='lg-row'>時復值法寶，　愚者不知取，</div>
<div class='lg-row'>善能分別者，　此事亦復難。</div>
<div class='lg-row'>戒寶入我手，　云何復欲奪？</div>
<div class='lg-row'>乃是怨憎者，　非我之所親。」</div>
</div><p>兄聞偈已答其弟言：「我以親故不為沮壞。」弟白兄言：「非為親愛乃是殘敗。」即說偈言：</p>

<div class="lg regular" style="margin-left:1em;"><div class='lg-row'>「我欲向勝處，　毀戒令墮墜，</div>
<div class='lg-row'>損我乃如是，　云何名親愛？</div>
<div class='lg-row'>我勤習戒根，　乃欲見劫奪，</div>
<div class='lg-row'>所持五戒中，　酒戒最為重。</div>
<div class='lg-row'>今欲強毀我，　不得名為親。」</div>
</div><p>兄問弟言：「云何以酒為戒根本？」弟即說偈以答兄言：</p>

<div class="lg regular" style="margin-left:1em;"><div class='lg-row'>「若於禁戒中，　不盡心護持，</div>
<div class='lg-row'>便為違大悲。　草頭有酒渧，</div>
<div class='lg-row'>尚不敢掁觸，　以是故我知，</div>
<div class='lg-row'>酒是惡道因。　在家修多羅，</div>
<div class='lg-row'>說酒之惡報，　唯佛能別知，</div>
<div class='lg-row'>誰有能測量？　佛說身口意，</div>
<div class='lg-row'>三業之惡行，　唯酒為根本，</div>
<div class='lg-row'>復墮惡行中。　往昔優婆夷，</div>
<div class='lg-row'>以酒因緣故，　遂毀餘四戒，</div>
<div class='lg-row'>是名惡行數，　復名五大施，</div>
<div class='lg-row'>亦是五無畏。　酒為放逸根，</div>
<div class='lg-row'>不飲閉惡道，　能獲信樂心，</div>
<div class='lg-row'>去慳能捨財。　首羅聞佛說，</div>
<div class='lg-row'>能獲無量益，　我都無異意，</div>
<div class='lg-row'>而欲毀犯者？　略說而言之，</div>
<div class='lg-row'>寧捨百千命，　不毀犯佛教，</div>
<div class='lg-row'>寧使身乾枯，　終不飲此酒。</div>
<div class='lg-row'>假設犯毀戒，　壽命百千年，</div>
<div class='lg-row'>不如護禁戒，　即時身命滅。</div>
<div class='lg-row'>決定能使差，　我猶故不飲，</div>
<div class='lg-row'>況今不定知，　為差為不差？」</div>
<div class='lg-row'>作是決定心，　心生大歡喜，</div>
<div class='lg-row'>即獲見真諦，　所患即消除。</div>
</div></div>
<div class='div-other'><a id='mulu92' />
<p class='h1'><span class='corr'>（七七）</span></p><p>復次，若信佛語，於諸外論猶如嬰愚顛狂所說，是故懃學佛法語論。</p>
<p>我昔曾聞，有一國名釋伽羅，其王名盧頭陀摩，彼王數數詣寺聽法。時彼法師說酒過失，爾時王難高座法師言：「若施他酒得狂癡者，今飲酒亦多，無狂癡報。」時法師指示外道等，其王見已，善哉善哉！時有外道，自相議言：「彼說法者無所知見空指而已，王為法師已又不解，空稱善哉！不能開解而答此問。然此眾中亦有大聰明勝人，何故不答王？」即說偈言：</p>

<div class="lg regular" style="margin-left:1em;"><div class='lg-row'>「法師有聰辯，　善能答此義，</div>
<div class='lg-row'>憐愍汝等故，　護惜而不說。」</div>
</div><p>諸外道言：「王為此法師，橫為通道理。」王言：「我之所解更有異趣。」爾時王語法師言：「向所解義今可顯說。」法師答言：「我向所以指外道者，以諸外道各生異見有顛倒心，是故名為癡狂之人。」即說偈言：</p>

<div class="lg regular" style="margin-left:1em;"><div class='lg-row'>「不必鬼入身，　名為顛狂者，</div>
<div class='lg-row'>邪見夜叉心，　是為說顛狂。</div>
<div class='lg-row'>狂癡人過失，　不知解其事，</div>
<div class='lg-row'>汝等有狂過，　一切種智說。</div>
<div class='lg-row'>汝違種智語，　隨逐於邪見，</div>
<div class='lg-row'>現見於神變，　彼大仙所辱。</div>
<div class='lg-row'>出過其禁限，　顛狂先已成，</div>
<div class='lg-row'>云何使我說，　百千種狂因。</div>
<div class='lg-row'>何故分別說？　投淵及赴火，</div>
<div class='lg-row'>自墜於高巔，　捨棄於施戒。</div>
<div class='lg-row'>逐迷邪狂倒，　不修於正行，</div>
<div class='lg-row'>狂惑墜巔火，　賣鹽壞淨行。</div>
<div class='lg-row'>飲觸恒河水，　是名立正行，</div>
<div class='lg-row'>失淨及得正，　有何因義趣？</div>
<div class='lg-row'>賣肉眾惡集，　三種神足變，</div>
<div class='lg-row'>除此三種變，　更亦有神變。</div>
<div class='lg-row'>唯有二六法，　離此別無我，</div>
<div class='lg-row'>現見仙神變，　更見十三法。</div>
<div class='lg-row'>如是顛狂事，　其數乃有百，</div>
<div class='lg-row'>現見投淵火，　自墜於高巔。</div>
<div class='lg-row'>以此欲生天，　此但是邪見，</div>
<div class='lg-row'>非是生天因；　戒施善調心，</div>
<div class='lg-row'>即是生天因。　賣鹽壞善行，</div>
<div class='lg-row'>觸河除諸惡，　賣鹽有大惡，</div>
<div class='lg-row'>觸河有大善，　如是有何義，</div>
<div class='lg-row'>得名為善惡？　婆羅門賣肉，</div>
<div class='lg-row'>即墮於失法，　捉刀亦失法，</div>
<div class='lg-row'>若復賣於肉，　滿三十六斤，</div>
<div class='lg-row'>敗壞婆羅門。　羅差及食蜜，</div>
<div class='lg-row'>皆名為失法，　見羅差甞蜜，</div>
<div class='lg-row'>二俱成過患。　以秤欺誑人，</div>
<div class='lg-row'>不成名為盜，　賣肉成殺生。</div>
<div class='lg-row'>羊稻俱有命，　食稻不成殺，</div>
<div class='lg-row'>羊稻俱應食，　何故食於稻，</div>
<div class='lg-row'>而不食於羊？　汝諸言自殺，</div>
<div class='lg-row'>終不得生天，　墜巖投淵水，</div>
<div class='lg-row'>復言得生天。　殺己言有罪，</div>
<div class='lg-row'>餧養己身者，　何故不得福？</div>
<div class='lg-row'>觀察不順理，　皆是愚癡倒，</div>
<div class='lg-row'>以是因緣故，　名汝等為狂。</div>
<div class='lg-row'>此即是愚癡，　羅剎之標相，</div>
<div class='lg-row'>是故說汝等，　成就顛狂法。</div>
<div class='lg-row'>此即是與酒，　飲酒之因果，</div>
<div class='lg-row'>瞋恚是癡因，　瞋恚而黑濁，</div>
<div class='lg-row'>能令顏色變。　以是因緣故，</div>
<div class='lg-row'>瞋為<span class='corr'>瘦</span>黑因，　飲酒顏色濁，</div>
<div class='lg-row'>此二俱能瘦。　目連見餓鬼，</div>
<div class='lg-row'>汝先自飲酒，　亦教人飲酒，</div>
<div class='lg-row'>說言無罪報，　是故今現在，</div>
<div class='lg-row'>已獲餓鬼身，　花報已如是，</div>
<div class='lg-row'>果報方在後。」</div>
</div><p><span class='corr'></span>諸婆羅門聞是語時，多有外道即時出家。</p>
</div>
<div class='div-other'><a id='mulu93' />
<p class='h1'><span class='corr'>（七八）</span></p><p>復次，善分別敬功德，不期於門族。</p>
<p>我昔曾聞，花氏城中有二王子，逃走歸投末投羅國。時彼國中有一內官字拔羅婆若，為附傭國主，供養眾僧手自行食。眾僧食已遣人斂草上殘食持詣宮中，向食作禮然後乃食。餘者分張與所親愛。「食彼殘食能破我患。」是故先取食之，授與二王子。王子食已心惡賤故出外即吐，而作是言：「出家之人種種雜姓，我等今者食其殘食。食已吐棄，然後除過。」時附傭主聞是事已作如是言：「此二嬰愚極為無知。」即說偈言：</p>

<div class="lg regular" style="margin-left:1em;"><div class='lg-row'>「得此餘食者，　智者除過患，</div>
<div class='lg-row'>彼生疑譏嫌，　是名為嬰愚。</div>
<div class='lg-row'>佛法觀察食，　外道都悉無，</div>
<div class='lg-row'>沙門觀察食，　能除煩惱障。</div>
<div class='lg-row'>餘食牟尼觸，　應當頂戴敬，</div>
<div class='lg-row'>手捉殘食已，　水洗已除過。」</div>
</div><p>附傭主後日更不與殘食。時左右人問言：「何故不分食與二王子？」即說偈言：</p>

<div class="lg regular" style="margin-left:1em;"><div class='lg-row'>「彼之不知解，　沙門所食餘，</div>
<div class='lg-row'>自恃種族故，　觸之言不淨，</div>
<div class='lg-row'>不生歡喜心，　是故我不與。</div>
<div class='lg-row'>不識沙門姓，　不食於彼食，</div>
<div class='lg-row'>不識我種姓，　不應食我食。</div>
<div class='lg-row'>沙門處處生，　不如我種族，</div>
<div class='lg-row'>我不如沙門，　復不食我食。</div>
<div class='lg-row'>為言無種姓，　亦無有年歲，</div>
<div class='lg-row'>如馬無種族，　內官亦如是。</div>
<div class='lg-row'>內官處處來，　無有定方所，</div>
<div class='lg-row'>唯睹我富貴，　不看我種姓。</div>
<div class='lg-row'>但見富貴故，　便食我殘食，</div>
<div class='lg-row'>不食沙門食，　是名為嬰愚。</div>
<div class='lg-row'>沙門心自在，　具足七種財，</div>
<div class='lg-row'>不食沙門食，　而食我餘者，</div>
<div class='lg-row'>猶如超半井，　不見有是處。</div>
<div class='lg-row'>見我有勢力，　王者之所念，</div>
<div class='lg-row'>便食我餘食；　苷蔗種中生，</div>
<div class='lg-row'>輸頭王太子，　如是種族來，</div>
<div class='lg-row'>可不勝我耶？　彼之勝智者，</div>
<div class='lg-row'>無等無倫匹，　不取其種姓，</div>
<div class='lg-row'>唯取其德行。　種族作諸惡，</div>
<div class='lg-row'>亦名為下賤，　具戒有智慧，</div>
<div class='lg-row'>是名為尊貴。」</div>
</div><p>時二王子聞此語已，而作是言：「汝示正道即是我父，自今以往敬承所誨。」即說偈言：</p>

<div class="lg regular" style="margin-left:1em;"><div class='lg-row'>「汝今說種姓，　殊為非法語，</div>
<div class='lg-row'>因行無有定，　知解無定方。</div>
<div class='lg-row'>語議正解了，　不名為邊語，</div>
<div class='lg-row'>如汝之所解，　即是貴種族。」</div>
</div></div>
<div class='div-other'><a id='mulu94' />
<p class='h1'><span class='corr'>（七九）</span></p><p>復次，若欲觀察知佛神變，視諸塔寺供養佛塔。</p>
<p>我昔曾聞，阿梨車毘伽國，於彼城門有佛髮爪塔，近有尼俱陀樹，邊有井水。時婆羅門而白王言：「若遊行時見於彼塔，是沙門塚破王福德，王是大地作一蓋主，宜除此塔。」時王信婆羅門語故，即勅臣下令：「速却此塔，明日我出時勿令復見。」時彼城神與諸民眾皆悉悲涕。時諸優婆夷施設供養，又然燈者，作如是語：「我等今者是最後供養。」有優婆塞抱塔悲泣，即說偈言：</p>

<div class="lg regular" style="margin-left:1em;"><div class='lg-row'>「我今最後抱，　汝之基塔足，</div>
<div class='lg-row'>猶如須彌倒，　今日皆破傷，</div>
<div class='lg-row'>十力世尊塔，　於今遂破滅。</div>
<div class='lg-row'>我若有過失，　聽我使懺悔，</div>
<div class='lg-row'>眾生更不見，　佛之所作業。」</div>
</div><p>爾時諸優婆塞作如是言：「我等今者可還歸家，不忍能看人壞此塔。」時王後自遣人持鍬欲除，往到其所，塔樹盡無，即說偈言：</p>

<div class="lg regular" style="margin-left:1em;"><div class='lg-row'>「嗚呼甚可怪，　舉城大出聲，</div>
<div class='lg-row'>猶如海濤波，　不見十力塔，</div>
<div class='lg-row'>尼拘陀及井，　莫知其所在？」</div>
<div class='lg-row'>諸婆羅門等，　深心生慚怪。</div>
<div class='lg-row'>彼王聞是已，　生於希有想，</div>
<div class='lg-row'>時王作是念：　「誰持此塔去？」</div>
<div class='lg-row'>即自往詣塔，　莫知其所在。</div>
</div><p>爾時彼王遣千餘人，乘象馳馬四方推覓。時有老母在於道傍，見彼諸人行來速疾，即問之言：「何為乃爾？」諸人答言：「推覓塔樹。」彼老母言：「我向於道見希有事，有塔飛空并尼俱陀樹，不憶其井。見諸人等首戴天冠，頭垂花鬘身著諸花，持塔而去。我見去時生希有想。」指示去處，諸人聞已具以事狀還白於王。王聞歡喜，即說偈言：</p>

<div class="lg regular" style="margin-left:1em;"><div class='lg-row'>「彼塔自飛去，　為向天上耶？</div>
<div class='lg-row'>我今心信敬，　極生大歡喜，</div>
<div class='lg-row'>若我破此塔，　當墮於地獄。」</div>
</div><p>爾時王即向彼塔處大設供養，此塔即今名曰自移，塔及樹井離毘伽城三十里住。</p>
</div>
<div class='div-other'><a id='mulu95' />
<p class='h1'><span class='corr'>（八〇）</span></p><p>復次，佛塔有大威神，是故宜應供養佛塔。</p>
<p>我昔曾聞，竺叉尸羅國彼有塔寺，波斯匿王以成火燒之，佛復安一棖，朽壞却之。時彼國王名枸沙陀那，有一比丘求請彼王：「我今為塔作棖，願王聽取，有大樹者王莫護惜。」王即語言：「除我宮內所有樹木，餘樹悉取。」得王教已，諸比丘等處處求覓，於一村邊有大池水，上有大樹，名稱首伽樹，龍所護持，近惡龍故人無敢觸。其樹極大，若復有人取枝葉者，龍能殺之，以是之故人無敢近。有人語言：「彼有大樹。」時比丘即將諸人齎持斧器欲往斫伐。時復有人語比丘言：「此龍極惡。」比丘語言：「我為佛事，不畏惡龍。」時有奉事婆羅門語比丘言：「彼龍極惡，若伐此樹多所傷害，莫斫破此樹。」婆羅門即說偈言：</p>

<div class="lg regular" style="margin-left:1em;"><div class='lg-row'>「汝不聞彼賊，　慳貪故暫作，</div>
<div class='lg-row'>而能於一切。　汝當憶此事，</div>
<div class='lg-row'>常應自擁護，　莫為此樹故，</div>
<div class='lg-row'>即致於傷害。」</div>
</div><p>比丘復說偈言：</p>

<div class="lg regular" style="margin-left:1em;"><div class='lg-row'>「汝為毒龍故，　而自生貢高，</div>
<div class='lg-row'>我依人中龍，　恃彼亦自高，</div>
<div class='lg-row'>觀汝力為勝，　如是我得勢，</div>
<div class='lg-row'>令使眾人見。　我為敬佛故，</div>
<div class='lg-row'>今當捨身命。　諸毒龍眾中，</div>
<div class='lg-row'>汝為作龍王，　生大恭敬想，</div>
<div class='lg-row'>佛為柔調寂，　及是眾中王，</div>
<div class='lg-row'>我今亦恭敬，　如來婆伽婆，</div>
<div class='lg-row'>誰能降毒龍，　而為弟子者？」</div>
</div><p>爾時比丘共婆羅門，各競道理遂共鬪諍。于時比丘即伐其樹，亦無雲雷變異之相。時婆羅門睹斯事已，而說偈言：</p>

<div class="lg regular" style="margin-left:1em;"><div class='lg-row'>「先若取枝葉，　雲起雷霹靂，</div>
<div class='lg-row'>汝為呪所伏，　為死至後世。」</div>
</div><p>彼時婆羅門說是偈已，即便睡眠夢見毒龍，向己說偈：</p>

<div class="lg regular" style="margin-left:1em;"><div class='lg-row'>「汝莫起瞋恚，　此名現供養，</div>
<div class='lg-row'>非為輕毀我。　吾身自負塔，</div>
<div class='lg-row'>況樹作塔棖，　而我能護惜？</div>
<div class='lg-row'>十力世尊塔，　我當云何護？</div>
<div class='lg-row'>此林自生樹，　而為佛塔故，</div>
<div class='lg-row'>如是自生樹，　云何得戀惜？</div>
<div class='lg-row'>更有餘因緣，　今當說善聽。</div>
<div class='lg-row'>我亦無勢力，　德叉迦龍王，</div>
<div class='lg-row'>自來取此樹，　我云何能護？</div>
<div class='lg-row'>伊羅鉢龍王，　及以毘沙門，</div>
<div class='lg-row'>躬自來至此，　我有何勢力，</div>
<div class='lg-row'>而能距捍彼，　威德天龍等？</div>
<div class='lg-row'>如來現在世，　及以滅度後，</div>
<div class='lg-row'>造立塔廟者，　此二等無異。</div>
<div class='lg-row'>諸有得道者，　人天及夜叉，</div>
<div class='lg-row'>名稱遍十方，　世界無倫匹。</div>
<div class='lg-row'>如此名聞故，　塔棖懸寶鈴，</div>
<div class='lg-row'>其音甚和雅，　遠近悉聞知。」</div>
</div><p>時婆羅門聞是偈故，從睡眠寤即便出家。</p>
</div>
<div class='div-other'><a id='mulu96' />
<p class='h1'><span class='corr'>（八一）</span></p><p>復次，我昔曾聞，有一老母背負酥瓨，在路中行，見菴摩勒樹即食其菓，食已患渴，尋時赴井乞水欲飲。時汲水者即便與水，以先食菴摩勒菓之勢力故，謂水甜美味如石蜜，語彼人：「我以酥瓨易汝瓨水。」爾時汲水人即隨其言與一瓨水，老母得已負還歸家。既至其舍，先所食菴羅摩熱力已盡，取而飲之，唯有水味更無異味。即聚親屬咸令甞之，皆言：「是水有朽敗爛繩汁埿臭穢極為可惡，汝今何故持來至此？」既聞斯語自取飲甞，深生悔恨：「我何以故，乃以好酥貿此臭水？」</p>
<p>一切眾生凡夫之人亦復如是，以愚無智故，以未來世功德酥瓨，貿易臭穢四顛倒瓨，謂之為好。於後乃知非是真實，深生悔恨，咄哉何為以功德酥瓨貿易顛倒臭穢之水？而說偈言：</p>

<div class="lg regular" style="margin-left:1em;"><div class='lg-row'>「咄哉我何為，　以三業淨行，</div>
<div class='lg-row'>貿易著諸有？　如以淨好酥，</div>
<div class='lg-row'>貿彼臭惡水。　以食菴摩勒，</div>
<div class='lg-row'>舌倒不覺味，　臭水為甘露。」</div>
</div></div>
<div class='div-other'><a id='mulu97' />
<p class='h1'><span class='corr'>（八二）</span></p><p>復次，我昔曾聞，有一長者婦為姑所瞋，走入林中自欲刑戮，既不能得，尋時上樹以自隱身，樹下有池影現水中。時有婢使擔瓨取水，見水中影謂為是己有，作如是言：「我今面貌端正如此，何故為他持瓨取水？」即打瓨破還至家中，語大家言：「我今面貌端正如是，何故使我擔瓨取水？」于時大家作如是言：「此婢或為鬼魅所著，故作是事。」更與一瓨詣池取水，猶見其影，復打瓨破。時長者婦在於樹上，見斯事已，即便微笑。婢見影笑，即自覺悟，仰而視之，見有婦女在樹上微笑，端正女人衣服非己，方生慚恥。</p>
<p>以何因緣而說此喻？為於倒見愚惑之眾，譬如薝蔔油香用塗頂髮，愚惑不解，我頂出是香。即說偈言：</p>

<div class="lg regular" style="margin-left:1em;"><div class='lg-row'>「未香以塗身，　并熏衣纓珞，</div>
<div class='lg-row'>倒惑心亦爾，　謂從己身出，</div>
<div class='lg-row'>如彼醜陋婢，　見影謂己有。」</div>
</div></div>
<div class='div-other'><a id='mulu98' />
<p class='h1'><span class='corr'>（八三）</span></p><p>復次，猫生兒以小漸大，猫兒問母：「當何所食？」母答兒言：「人自教汝。」夜至他家隱甕器間，有人見已而相約勅：「酥乳肉等極好覆蓋，雞雛高舉莫使猫食。」猫兒即知，雞酥乳酪皆是我食。</p>
<p>以何因緣說如此喻？佛成三藐三菩提道，十力具足心願已滿，以大悲心多所拯拔。爾時世尊作如是念言：「當以何法而化度之？」大悲答言：「一切眾生心行顯現，以他心智觀察煩惱，一切諸行貪欲瞋恚愚癡之等長夜增長，常想樂想我想淨想展轉相承。作如是說，不能增長無常苦空無我之法。」是故如來知此事已，為眾生說諸倒對治。如來說法微妙甚深，難解難入，謂道解說。云何而能為諸眾生說如斯法？以諸眾生有倒見想，觀察知已隨其所應為說法要。眾生自有若干種行，是故知如來說對治法破除顛倒，如為猫兒覆肉酥乳。</p>
</div>
<div class='div-other'><a id='mulu99' />
<p class='h1'><span class='corr'>（八四）</span></p><p>復次，我昔曾聞，有一國中施設石柱極為高大，除去梯隥樚櫨繩索，置彼工匠在於柱頭。何以故？彼若存活，或更餘處造立石柱，使勝於此。時彼石匠親族宗眷，於其夜中集聚柱邊，而語之言：「汝今云何可得下耶？」爾時石匠多諸方便，即擿衣縷垂二縷綫至於柱下。其諸宗眷尋以麤綫繫彼衣縷，匠即挽取既至於上，手捉麤綫語諸親族：「汝等今者更可繫著小麤繩索。」彼諸親族即隨其語，如是展轉，最後得繫麤大繩索。爾時石匠尋繩來下。言石柱者喻於生死，梯隥樚櫨喻過去佛已滅之法，言親族者喻聲聞眾，言衣縷者喻過去佛定之與慧，言擿衣者喻觀欲過去味等法。縷從上下者喻於信心，繫麤縷者喻近善友得於多聞，細繩者多聞縷，復懸持戒縷，持戒縷懸禪定縷，禪定縷懸智慧繩，以是麤繩堅牢。繫者喻縛生死，從上下者喻下生死柱。</p>

<div class="lg regular" style="margin-left:1em;"><div class='lg-row'>「以信為縷綫，　多聞及持戒，</div>
<div class='lg-row'>猶如彼麤縷，　戒定為小繩，</div>
<div class='lg-row'>智慧為麤繩，　生死柱來下。」</div>
</div></div>
<div class='div-other'><a id='mulu100' />
<p class='h1'><span class='corr'>（八五）</span></p><p>復次，我昔曾聞，有一國中王嗣欲絕，時有王種先入山林學道求仙，即強將來立以為王，從敷臥具人索於衣服及以飲食。時敷臥具人而白王言：「各有所典，王於今者不應事事盡隨我索，我唯知敷臥具事；洗浴衣食，悉更有人，非我所當。」以此喻可知一切諸業，如王敷臥具人各有所典，業亦如是，各各不同。色無病者財物可愛，智等諸業各各別異，有業得無病，有業能得端正色力，如彼仙人從敷臥具人索種種物終不可得。若生上族不必財富，諸業受報各各差別，不以一業得種種報。若作端正業，則得端正色力，財富應從餘業索。是故智者應當修習種種淨業，得種種報。</p>

<div class="lg regular" style="margin-left:1em;"><div class='lg-row'>「無病色種族，　智能各異因，</div>
<div class='lg-row'>如彼仙人王，　索備敷臥者。」</div>
</div></div>
<div class='div-other'><a id='mulu101' />
<p class='h1'><span class='corr'>（八六）</span></p><p>復次，我昔曾聞，有一國王多養好馬，會有隣王與共鬪戰，知此國王有好馬故即便退散。爾時國王作是思惟：「我先養馬規擬敵國，今皆退散養馬何為？當以此馬用給人力，令馬不損於人有益。」作是念已，即勅有司令諸馬群分布與人，常使用磨經歷多年。其後隣國復來侵境，即勅取馬共彼鬪戰，馬用磨故旋轉而行不肯前進，設加杖捶亦不肯行。眾生亦爾，若得解脫，必由於心，謂受五欲，後得解脫。死敵既至，心意戀著五欲之樂，不能直進得解脫果。即說偈言：</p>

<div class="lg regular" style="margin-left:1em;"><div class='lg-row'>「智慧宜調心，　勿令著五欲，</div>
<div class='lg-row'>本不調心故，　臨終生愛戀。</div>
<div class='lg-row'>心既不調順，　云何得寂靜？</div>
<div class='lg-row'>心常耽五欲，　迷荒不能覺，</div>
<div class='lg-row'>心既不調順，　云何得寂靜？</div>
<div class='lg-row'>心常耽五欲，　迷荒不能覺，</div>
<div class='lg-row'>如馬不習戰，　對<span class='corr'>敵</span>而旋行。」</div>
</div></div>
<div class='div-other'><a id='mulu102' />
<p class='h1'><span class='corr'>（八七）</span></p><p>復次，曾聞有一國王身遇疾患，國中諸醫都不能治。時有良醫從遠處來治王病差，王大歡喜作是思惟：「我今得醫力，事須厚報。」作是念已微遣侍臣，多齎財物，詣於彼醫所住之處，為造屋宅養生之具，人民田宅象馬牛羊奴婢僕使，一切資產無不備具。所造既辦王便遣醫使還其家。時彼遠醫見王目前初無所遣，空手還歸，甚懷恨恨。既將至家，道逢牛羊象馬都所不識，問是誰許？並皆稱是彼醫名，是彼醫牛馬。遂到家已，見其屋舍<span class='corr'>壯</span>麗嚴飾，床帳氍㲣毾㲪金銀器物，其婦瓔珞種種衣服。時醫見已甚生驚愕，猶如天宮。問其婦言：「如此盛事為何所得？」婦答夫言：「汝何不知？由汝為彼國王治病差故，生報汝恩。」夫聞是已深生歡喜作是念言：「王極有德，知恩報恩，過我本望。由我意短，初來之時以無所得情用恨然。」以此為喻，義體今當說。醫喻諸善業，王無所與喻未得現報身無所得，如彼醫者初不見物謂無所得心生恨恨，如彼今身修善見未得報，心生恨恨我無所得。既得至家者，猶如捨身向於後世。見牛羊象馬群，如至中陰身，見種種好相，方作是念：「由我修善見是好報，必得生天。」既至天上，喻到家中見種種盛事，方於王所生敬重心，知是報恩者，檀越施主。得生天已，方知施戒受如此報，始知佛語誠實不虛，修少善業獲無量報。即說偈言：</p>

<div class="lg regular" style="margin-left:1em;"><div class='lg-row'>「施未見報時，　心意有疑悔，</div>
<div class='lg-row'>以為徒疲勞，　終竟無所得。</div>
<div class='lg-row'>既得生中陰，　始見善相貌，</div>
<div class='lg-row'>如醫到家已，　方生大歡喜。」</div>
</div></div>
<div class='div-other'><a id='mulu103' />
<p class='h1'><span class='corr'>（八八）</span></p><p>復次，曾聞有二女人，俱得菴羅菓，其一女人食不留子，有一女人食菓留子。其留子者，覺彼菓美，於良好田下種著中，以時溉灌大得好菓。如彼世人為善根本，多修善業，後獲果報。合子食者，亦復如人不識善業，竟不修造，無所獲得，方生悔恨。即說偈言：</p>

<div class="lg regular" style="margin-left:1em;"><div class='lg-row'>「如似得菓食，　竟不留種子，</div>
<div class='lg-row'>後見他食菓，　方生於悔恨。</div>
<div class='lg-row'>亦如彼女人，　種子種得菓，</div>
<div class='lg-row'>復生大歡喜。」</div>
</div></div>
<div class='div-other'><a id='mulu104' />
<p class='h1'><span class='corr'>（八九）</span></p><p>復次，曾聞往昔有<span class='corr'>比</span>丘名須彌羅，善能戲笑，與一國王<span class='corr'>諠</span>譁歡悅稱適王意。爾時比丘即從乞地欲立僧坊，王語比丘：「汝可疾走不得休息，盡所極處，爾許之地悉當相與。」爾時比丘更整衣服，即便疾走，雖復疲乏，以貪地故，猶不止住，後轉疾極不能前進，即便臥地<span class='corr'>夗</span>轉而行。須臾復乏，即以一杖逆擲使去，作如是言：「盡此杖處悉是我地。」已說譬喻，相應之義我今當說。如須彌羅為取地故雖乏不止，佛亦如是，為欲救濟一切眾生，作是思惟：「云何當令一切眾生得人天樂及以解脫？」如須彌羅走不休息，佛婆伽婆亦復如是，為優樓頻螺迦葉、鴦掘摩羅如是等人悉令調伏，有諸眾生可化度者，如來爾時即往化度。如須彌羅既疲乏已，即便臥地<span class='corr'>夗</span>轉，佛亦如是，度諸眾生既已疲苦，以此陰身於娑羅雙樹倚息而臥，如迦尸迦樹斬伐其根悉皆墮落，唯在雙樹倚身而臥，猶故不捨精進之心，度拘尸羅諸力士等及須跋陀羅。如須彌羅為得地故擲杖使去，佛亦如是，入涅槃時為濟眾生故，碎身舍利，八斛四斗，利益眾生，所碎舍利雖復微小如芥子等，所至之處人所供養與佛無異，能使眾生得於涅槃。即說偈言：</p>

<div class="lg regular" style="margin-left:1em;"><div class='lg-row'>「如來躬自度，　優樓頻螺等，</div>
<div class='lg-row'>眷屬及徒黨，　優伽鴦掘魔。</div>
<div class='lg-row'>精進禪度力，　最後倚臥時，</div>
<div class='lg-row'>猶度諸力士，　須跋陀羅等。</div>
<div class='lg-row'>欲為濟拯故，　布散諸舍利，</div>
<div class='lg-row'>乃至遺法滅，　皆是供養我。</div>
<div class='lg-row'>如彼須彌羅，　擲杖使遠去。」</div>
</div></div>
<div class='div-other'><a id='mulu105' />
<p class='h1'><span class='corr'>（九〇）</span></p><p>復次，我昔曾聞，竺叉尸羅國有博羅吁羅村，有一估客名稱伽拔吒，作僧伽藍，如今現在。稱伽拔吒先是長者子，居室素富，後因衰耗遂至貧窮，其宗親眷屬盡皆輕慢不以為人，心懷憂惱遂棄家去，共諸伴黨至大秦國，大得財寶還歸本國。時諸宗親聞是事已，各設飲食香華妓樂於路往迎。時稱伽拔吒身著微服在伴前行，先以貧賤年歲又少，後得財寶其年轉老，諸親迎者並皆不識，而問之言：「稱伽拔吒為何所在？」尋即語言：「今猶在後。」至大伴中而復問言：「稱伽拔吒為何所在？」諸伴語言：「在前去者即是其人。」時宗親往到其所，而語之言：「汝是稱伽拔吒，云何語我乃云在後？」稱伽拔吒語諸宗親言：「稱伽拔吒非我身是，乃在伴中駝驢駄上。所以然者？我身頃來，宗親輕賤初不與語，聞有財寶乃復見迎，由是之故在後駄上。」宗親語言：「汝道何事，不解汝語？」稱伽拔吒即答之言：「我貧窮時共汝等語不見酬對，見我今者多諸財寶，乃設供具來迎逆我，乃為財來，不為我身。」發此喻者，喻如世尊，稱伽拔吒為得財物，鄉曲宗眷設供來迎，佛亦如是，既得成佛，人天鬼神諸龍王等悉來供養，非來供養我，乃供養作佛功德。我未得道時、無功德時，諸眾生等不共我語，況復供養？是故當知供養功德不供養我，雖復廣得一切諸天人等之所供養亦無增減，以觀察故。</p>

<div class="lg regular" style="margin-left:1em;"><div class='lg-row'>「人天阿修羅，　夜叉乾闥婆，</div>
<div class='lg-row'>如是等諸眾，　亦廣設供養。</div>
<div class='lg-row'>佛無歡喜心，　以善觀察故，</div>
<div class='lg-row'>是供諸功德，　非為供養我。</div>
<div class='lg-row'>如稱伽拔吒，　指示諸眷屬，</div>
<div class='lg-row'>稱己在後者，　其喻亦如是。」</div>
</div></div>
<p class='juan'>大莊嚴論經卷第十五</p>
</div><!-- end of div[@id='body'] -->
</body></html>