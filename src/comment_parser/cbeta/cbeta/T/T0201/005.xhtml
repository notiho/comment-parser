<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />大莊嚴論經卷第五</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu28' />
<p class='h1'>（二三）</p><p>復次，若人親近有智善友，能令身心內外俱淨，斯則名為真善丈夫。</p>
<p>我昔曾聞，有一比丘次第乞食至大婆羅門家。時彼家中遇比丘已，屋棟摧折打破水瓮，牸牛絕靷四向馳走。時婆羅門即作是言：「斯何不祥？不吉之人來入吾家，有此變怪。」比丘聞已即答之言：「汝頗見汝家內諸小兒等，[月*於]瘦腹脹面目腫不？」婆羅門言：「我先見之。」比丘復言：「汝舍之中有夜叉鬼，依汝舍住吸人精氣，故令汝家諸小兒等有斯疹疾，今此夜叉以畏於我恐怖逃避，以是令汝樑折瓮破牸牛絕靷。」婆羅門言：「汝有何力？」比丘答言：「我以親近如來法教有此威力，故令夜叉畏我如是。」婆羅門復作是言：「云何名為如來法教？」于時比丘次第為說佛法教誡，令婆羅門夫婦聞已心意解悟，俱得須陀洹果。時婆羅門，即說偈言：</p>

<div class="lg regular" style="margin-left:1em;"><div class='lg-row'>「善哉上德者，　善說真實法，</div>
<div class='lg-row'>佛教從耳聞，　入我心屋宅，</div>
<div class='lg-row'>使我家安隱，　為我作擁護。</div>
<div class='lg-row'>唯願於今者，　少聽我所說，</div>
<div class='lg-row'>破我心意舍，　折我愚癡<span class='corr'>樑</span>。</div>
<div class='lg-row'>善為我驅遣，　吸功德夜叉，</div>
<div class='lg-row'>除諸見羅剎，　惑盜以為瓮，</div>
<div class='lg-row'>身見水盈滿，　今者已破壞。</div>
<div class='lg-row'>癡乳牛奔走，　挽絕無明靷，</div>
<div class='lg-row'>如向所見事，　悉集我身中。</div>
<div class='lg-row'>諸色猶如鏡，　影像在中現，</div>
<div class='lg-row'>無始生死中，　未曾見斯事，</div>
<div class='lg-row'>我今因於汝，　始見四聖諦。</div>
<div class='lg-row'>今值善知識，　緣會故相遇，</div>
<div class='lg-row'>除我心貪患，　去我家中鬼。</div>
<div class='lg-row'>世間久已傳，　四圍陀所說，</div>
<div class='lg-row'>應作於大祀，　莊嚴種種物，</div>
<div class='lg-row'>備具祀場上，　恒河等大濟，</div>
<div class='lg-row'>洗浴除罪過，　速疾得生天。</div>
<div class='lg-row'>我昔來修行，　未曾得果報，</div>
<div class='lg-row'>然我未能知，　為定得不得？</div>
<div class='lg-row'>祀祠及洗浴，　不如近善友。</div>
<div class='lg-row'>我今近善友，　已獲其果證。</div>
<div class='lg-row'>不生又不死，　解脫趣涅槃，</div>
<div class='lg-row'>永離怖畏處，　非是財寶求。</div>
<div class='lg-row'>假王威勢力，　投巖赴焰火，</div>
<div class='lg-row'>嚴切寒冬月，　<span class='corr'>凍</span>冰儭其體，</div>
<div class='lg-row'>盛夏欝蒸時，　五熱以炙身，</div>
<div class='lg-row'>編椽及棘刺，　寢臥於其上，</div>
<div class='lg-row'>越山渡大海，　祀火而呪說。</div>
<div class='lg-row'>如是苦行等，　不能得涅槃，</div>
<div class='lg-row'>唯有修禪智，　戒聞及專精。</div>
<div class='lg-row'>如此法事等，　為何從而獲？</div>
<div class='lg-row'>必因善知識，　然後能具得。」</div>
</div></div>
<div class='div-other'><a id='mulu29' />
<p class='h1'>（二四）</p><p>復次，若人為惡應墮地獄，遇善知識能滅其罪，得生人天。</p>
<p>我昔曾聞，有婆迦利人至中天竺，時天竺國王即用彼人為聚落主。時聚落中多諸婆羅門，有親近者為聚落主說羅摩延書，又婆羅他書說，陣戰死者命終生天，投火死者亦生天上，又說天上種種快樂，辭章巧妙而作是說，使聚落主心意駭動，謂必有是。即作火坑，聚香薪[卄/積]作婆羅門會，諸人雲集來至會所，時聚落主將欲投火。此聚落主與一釋種比丘先共相識，爾時比丘來至其家，見聚落主於其家中種種莊嚴，比丘問言：「欲作何等？」聚落主言：「我欲生天。」比丘問言：「汝云何去？」尋即答言：「我投火坑便得生天。」比丘問言：「汝頗知天道不？」答言：「不知。」比丘問言：「汝若不知，云何得去？汝今行時，從一聚落至一聚落，尚須引導而知途路，況彼天上道路長遠？忉利天上去此三百三十六萬里，無人引導，何由能得至彼天上？若天上樂者，彼上座婆羅門，年既老大貧於財物，其婦又老面首醜惡，何所愛樂？何不將去共向天上？」時彼聚落主既聞語已，作是思惟：「若投火坑得生天者，彼婆羅門應共我去。所以者何？彼婆羅門貧窮困苦無可愛戀，應當捨苦就彼天樂；若其不去，徒作欺誑欲殺於我。」作是念已，即便前捉上座婆羅門手，欲共投火俱向天上。時婆羅門挌不肯去。何以故？婆羅門等但為錢財來至會所。時聚落主見婆羅門不欲入火，即說偈言：</p>

<div class="lg regular" style="margin-left:1em;"><div class='lg-row'>「如所聞上天，　眾樂不可計，</div>
<div class='lg-row'>觸物生貪著，　視東而忘西。</div>
<div class='lg-row'>計其家所有，　一切眾樂具，</div>
<div class='lg-row'>比方於天上，　猶若以芥子，</div>
<div class='lg-row'>以方於太山，　若其必少欲，</div>
<div class='lg-row'>而無貪著者，　我今觀察汝，</div>
<div class='lg-row'>貪欲劇熾火。　若不用婦女，</div>
<div class='lg-row'>看守醜老妻，　而來至此會，</div>
<div class='lg-row'>貪求於錢財，　用供給其家。</div>
<div class='lg-row'>若愛戀其子，　不欲生天者，</div>
<div class='lg-row'>計彼生天力，　過足護汝子。</div>
<div class='lg-row'>若不知天道，　何故使我往？</div>
<div class='lg-row'>設知天道者，　何故格不去？</div>
<div class='lg-row'>云何憙教人，　欲使我投火？</div>
<div class='lg-row'>或貪我財物，　欲得分取用？</div>
<div class='lg-row'>云何無悲愍，　苦酷乃如是？</div>
<div class='lg-row'>或是先世怨，　必是大欺誑，</div>
<div class='lg-row'>與死作伴黨，　勸令我生天。</div>
<div class='lg-row'>勸㢡我令死，　強逼我入火，</div>
<div class='lg-row'>教人遠家居，　修於苦行法。</div>
<div class='lg-row'>投淵及赴火，　自餓<span class='corr'>示</span>斷食，</div>
<div class='lg-row'>觀其教旨意，　欲令門斷絕。</div>
<div class='lg-row'>斯諸婆羅門，　樂為殺害事，</div>
<div class='lg-row'>是故我捨離，　當入於佛法。</div>
<div class='lg-row'>佛法大慈悲，　終不傷害物，</div>
<div class='lg-row'>大火焚山野，　麋鹿皆避走。</div>
<div class='lg-row'>由其愛性命，　求覓清涼處，</div>
<div class='lg-row'>我今亦應爾，　歸誠求救護。」</div>
</div><p>爾時比丘見婆迦利心已厭患諸婆羅門，於三寶所深生信敬，讚言：「善哉善哉！慧命！汝於今者始在天道。」即說偈言：</p>

<div class="lg regular" style="margin-left:1em;"><div class='lg-row'>「佛語至天道，　及以解脫道，</div>
<div class='lg-row'>此語決定至，　中間終無錯。</div>
<div class='lg-row'>一切智說道，　廣略之別相，</div>
<div class='lg-row'>無害實語等，　施及伏諸根。</div>
<div class='lg-row'>是道與天道，　斯非諸苦行，</div>
<div class='lg-row'>投淵赴火等，　之所能獲得。</div>
<div class='lg-row'>此可作死緣，　非天解脫因，</div>
<div class='lg-row'>往古人壽長，　諸仙壽亦長。</div>
<div class='lg-row'>厭患此身故，　不欲久住世，</div>
<div class='lg-row'>先習諸禪定，　斷於欲界結，</div>
<div class='lg-row'>自知捨是身，　必生於梵天。</div>
<div class='lg-row'>無由得喪命，　投淵而赴火，</div>
<div class='lg-row'>由此喪命故，　得生梵天中。</div>
<div class='lg-row'>禪定斷結故，　而得生梵天，</div>
<div class='lg-row'>不由投巖火，　得生於天上。</div>
<div class='lg-row'>彼有同伴仙，　以天眼觀察，</div>
<div class='lg-row'>此死生何處？　見生梵天中，</div>
<div class='lg-row'>先見投淵死，　謂以此生天。</div>
<div class='lg-row'>餘者愚不見，　謂為投淵火，</div>
<div class='lg-row'>得生梵天上，　是故生倒見。</div>
<div class='lg-row'>諸餘婆羅門，　愚癡無智慧，</div>
<div class='lg-row'>不觀修禪定，　斷除諸結使，</div>
<div class='lg-row'>但覩投淵火，　謂得生天上。</div>
<div class='lg-row'>由是倒惑故，　遂生諸經論，</div>
<div class='lg-row'>愚者皆信受，　投淵而赴火。</div>
<div class='lg-row'>智人善觀察，　捨棄而不為，</div>
<div class='lg-row'>修行諸善法，　以為天道因。</div>
<div class='lg-row'>投淵赴火等，　非是修善行，</div>
<div class='lg-row'>可得脫死緣，　亦非生天因；</div>
<div class='lg-row'>身心依佛法，　是名寂滅道。</div>
<div class='lg-row'>用是外道為？　無果徒受苦，</div>
<div class='lg-row'>鑽水求醍醐，　雖勞永難得。」</div>
</div></div>
<div class='div-other'><a id='mulu30' />
<p class='h1'>（二五）</p><p>復次，夫修施者當離八危，若積財寶危難甚多，智人修施是乃堅牢。</p>
<p>我昔曾聞，有一國王謫罰商賈，而告之言：「汝所有財悉䟽示我。」估客至家，思惟先來所施之物，施諸乞兒一飡之食，乃至并施鳥獸所有穀草，悉䟽示王。王見是已問言：「如此之事何故䟽來？」估客答言：「王先約勅所有財物悉䟽示我，我所有財䟽牒者是。」即說偈言：</p>

<div class="lg regular" style="margin-left:1em;"><div class='lg-row'>「五家共有者，　今悉在家中，</div>
<div class='lg-row'>我今所牒者，　無有能侵奪。</div>
<div class='lg-row'>如此所牒者，　王賊及水火，</div>
<div class='lg-row'>皆所不能侵。　假設七日出，</div>
<div class='lg-row'>須彌及巨海，　一切悉融消，</div>
<div class='lg-row'>如此所施物，　不能燒一毫。</div>
<div class='lg-row'>錢財寄父母，　兄弟及<span class='corr'>姉</span>妹，</div>
<div class='lg-row'>一切諸親友，　悉皆有敗失；</div>
<div class='lg-row'>唯有所施物，　終不可敗衰。</div>
<div class='lg-row'>施為行寶藏，　世世恒隨人，</div>
<div class='lg-row'>施為極親友，　無有能壞者，</div>
<div class='lg-row'>貧窮之巨海，　極大可怖畏，</div>
<div class='lg-row'>施是堅牢船，　唯有惠施者，</div>
<div class='lg-row'>能得度彼岸。　我知施果報，</div>
<div class='lg-row'>是故無畏說，　所牒是我財。</div>
<div class='lg-row'>家中有財寶，　五家之所共，</div>
<div class='lg-row'>是故不敢牒，　言是我所有。」</div>
</div><p>王聞是語心生歡喜，讚言：「善哉！汝是福勝人，我今不用汝所有物。如汝所說，施是汝財，餘財悉共。」爾時國王即說偈言：</p>

<div class="lg regular" style="margin-left:1em;"><div class='lg-row'>「若行惠施者，　自手而過與，</div>
<div class='lg-row'>應發歡喜心，　勿生悔恨想，</div>
<div class='lg-row'>是故未來世，　人天受快樂。</div>
<div class='lg-row'>所有資財物，　眼見己財寶，</div>
<div class='lg-row'>分散屬諸家，　不能速疾施，</div>
<div class='lg-row'>無能侵奪者。　若人慳不施，</div>
<div class='lg-row'>終為他所奪，　現在惡名聞，</div>
<div class='lg-row'>來生多貧乏，　是為最愚癡。</div>
<div class='lg-row'>見他人屋宅，　及以眾財寶，</div>
<div class='lg-row'>死後眾家用，　毫釐不逐己。</div>
<div class='lg-row'>目覩如此事，　不能生厭惡，</div>
<div class='lg-row'>速疾捨財物，　財不五家共，</div>
<div class='lg-row'>唯有修惠施。　死時一切捨，</div>
<div class='lg-row'>無有隨己者，　決定必捨離，</div>
<div class='lg-row'>然不得施報。　以見是事故，</div>
<div class='lg-row'>智者必應施，　二事俱名施，</div>
<div class='lg-row'>應當自施與。　檀越如大象，</div>
<div class='lg-row'>津膩香常流，　如是智檀越，</div>
<div class='lg-row'>功德利充滿，　世人所讚歎。</div>
<div class='lg-row'>饒財慳不施，　為世所嗤笑。</div>
<div class='lg-row'>設復有財錢，　見乞方背去，</div>
<div class='lg-row'>雖復饒財寶，　名為貧衰患。</div>
<div class='lg-row'>施者雖貧窮，　常名有財富，</div>
<div class='lg-row'>慳貪雖多財，　不脫貧衰患。</div>
<div class='lg-row'>檀越以水施，　洗除心貪垢，</div>
<div class='lg-row'>慳無善樂報，　趣於死徑路，</div>
<div class='lg-row'>必墜深坑穽。　種種眾寶物，</div>
<div class='lg-row'>象馬與牛羊，　神逝氣絕時，</div>
<div class='lg-row'>一切悉捨去，　臨終生苦惱，</div>
<div class='lg-row'>以是生眷戀，　怖畏大熱惱。</div>
<div class='lg-row'>修施者臨終，　歡樂無悔恨。</div>
<div class='lg-row'>慳嫉智者譏，　施者貧與富，</div>
<div class='lg-row'>恒常受快樂。　慳者如塜間，</div>
<div class='lg-row'>人皆避遠離，　慳貪者雖存，</div>
<div class='lg-row'>其實同餓鬼。　施者有名稱，</div>
<div class='lg-row'>一切所欽仰，　智者之所愛，</div>
<div class='lg-row'>命終生天上。　諸有愛己者，</div>
<div class='lg-row'>云何不修施？　施為善好伴。</div>
<div class='lg-row'>勝妙之資糧，　不用車馬乘，</div>
<div class='lg-row'>一切眾侍衛。　施為行寶藏，</div>
<div class='lg-row'>後世之津樑，　布施離眾難，</div>
<div class='lg-row'>五家不能侵。　何有愛己者，</div>
<div class='lg-row'>而當不修施？　若施百千萬，</div>
<div class='lg-row'>後身得少許，　尚應修布施，</div>
<div class='lg-row'>況少修惠施，　大獲於福報？</div>
<div class='lg-row'>是故有智者，　應當修布施。」</div>
</div></div>
<div class='div-other'><a id='mulu31' />
<p class='h1'>（二六）</p><p>復次，若聞正說，能解於縛。</p>
<p>我昔曾聞，德叉尸羅國有罪之人閉僧坊中，於其夜中眾僧說法，其被閉者來至僧中次坐聽法。有一比丘說於生死逆順之經，說言：「佛告諸比丘：『凡愚之人不聞法者，不知色、不知色習、不知色味、不知色過患、不知色出要、不知色厭，一切眾生如實不知如是過患。若為色縛，是名真縛。何謂色縛？視見端正，是名色縛。為色縛者內盡被縛。而此色者於生死中不知其根，生死大河無濟渡處，不知生死出要，於生死中被諸繫縛，從此身縛乃至後身。』」時被閉者，聞說是法思惟其義，憶持不忘讀誦通利。時王遣人解其繫縛，所親知識眷屬將從，欣其得脫皆來問訊。時被縛者，即說偈言：</p>

<div class="lg regular" style="margin-left:1em;"><div class='lg-row'>「汝見我縛解，　慰問生歡喜，</div>
<div class='lg-row'>凡夫愚癡者，　常縛未曾解。</div>
<div class='lg-row'>色縛於凡夫，　五陰悉羈繫，</div>
<div class='lg-row'>生能縛於物，　死縛亦復然。</div>
<div class='lg-row'>今身至後世，　未始不繫縛，</div>
<div class='lg-row'>輪迴羈縛中，　數數受生死。</div>
<div class='lg-row'>我從彼師所，　聞說如是言，</div>
<div class='lg-row'>此語我耳聞，　一切種智說。</div>
<div class='lg-row'>一切諸結使，　繫縛於我心，</div>
<div class='lg-row'>如牛軛所縛。　我有如斯縛，</div>
<div class='lg-row'>於中未解脫，　云何汝等輩，</div>
<div class='lg-row'>言我從縛解。　汝等於我所，</div>
<div class='lg-row'>若實愛念者，　當為見啟王，</div>
<div class='lg-row'>令我得出家。　正見跡在前，</div>
<div class='lg-row'>寂滅之彼岸，　若獲如是事，</div>
<div class='lg-row'>乃可名解脫。　若得出家者，</div>
<div class='lg-row'>便為是離縛，　真實得解脫。」</div>
</div><p>爾時眷屬聞是語已，啟白於王，便得出家。既出家已。精勤修道得阿羅漢。而彼罪人閉繫僧坊，以聽法故尚得解脫，況故聽法！是故行人於塔寺所宜往聽法。</p>
</div>
<div class='div-other'><a id='mulu32' />
<p class='h1'>（二七）</p><p>復次，病苦篤時言教不行，漫現強健，所可作事宜應速作。</p>
<p>我昔曾聞，法王阿育身遇重患，得諸財物，盡用施僧。又從諸臣索種種寶，時諸臣等不肯復與，唯得半菴摩勒果欲以奉僧，便集臣相而告之言：「即於今日誰為王者？誰言教行？」諸臣答言：「唯有大王威德所領，遍閻浮提言教得行。」王說偈言：</p>

<div class="lg regular" style="margin-left:1em;"><div class='lg-row'>「汝稱我為王，　教令得行者，</div>
<div class='lg-row'>將順於我意，　故作如是說。</div>
<div class='lg-row'>汝等作斯言，　悉皆是妄語，</div>
<div class='lg-row'>我言教已壞，　一切不自由。</div>
<div class='lg-row'>唯有此半果，　於中得自在，</div>
<div class='lg-row'>富貴是凡鄙，　咄哉可呵責。</div>
<div class='lg-row'>譬如山頂河，　瀑疾不暫停，</div>
<div class='lg-row'>吾雖為人帝，　貧窮忽至我，</div>
<div class='lg-row'>貧窮世所畏，　速疾至我所。」</div>
</div><p>說是偈已，又復讚歎世尊所說真實不虛，復說偈言：</p>

<div class="lg regular" style="margin-left:1em;"><div class='lg-row'>「富貴雖熾盛，　會必有衰滅，</div>
<div class='lg-row'>富貴人希樂，　衰滅世憎惡，</div>
<div class='lg-row'>此言不虛妄，　瞿曇之所說。</div>
<div class='lg-row'>我於往日時，　設有諸言教，</div>
<div class='lg-row'>心念而發言，　言必不墜落，</div>
<div class='lg-row'>鬼神奉承命，　遍於四海內，</div>
<div class='lg-row'>聞者咸受用，　無有違逆者。</div>
<div class='lg-row'>如河衝大山，　激水還迴流，</div>
<div class='lg-row'>衰敗如大山，　遮吾都不行。</div>
<div class='lg-row'>我昔有言教，　無敢有逆者，</div>
<div class='lg-row'>未曾有姦惡，　寇難見拒違，</div>
<div class='lg-row'>覆蓋於大地，　無能違逆者，</div>
<div class='lg-row'>男女與大小，　無敢不敬從，</div>
<div class='lg-row'>設有違教者，　我悉能摧伏。</div>
<div class='lg-row'>諸有苦難者，　安慰救濟之，</div>
<div class='lg-row'>病苦及貧窮，　無不療治者。</div>
<div class='lg-row'>我今福德盡，　貧窮忽然至，</div>
<div class='lg-row'>困厄乃如斯。　我是阿育王，</div>
<div class='lg-row'>云何遭此苦？　如阿輸伽樹，</div>
<div class='lg-row'>斫根令斷絕，　花葉及枝莖，</div>
<div class='lg-row'>一切皆萎乾，　我今亦如是。」</div>
</div><p>「富貴幻化不得久停。」顧見傍醫而作是言：「咄可惡賤富貴暫有，猶如電光，如焰速滅又如象耳動搖不停，亦如蛇舌鼓動不息，又如朝露見日則乾。曾從他聞說如是偈：</p>

<div class="lg regular" style="margin-left:2em;"><div class='lg-row'>「『富貴利難止，　輕躁不暫停，</div>
<div class='lg-row'>智者應善知，　無得憍放逸，</div>
<div class='lg-row'>此身及後世，　宜當求自利。</div>
<div class='lg-row'>若得富貴者，　雖復慳守護，</div>
<div class='lg-row'>百方皆毀敗，　富貴猶在行，</div>
<div class='lg-row'>如蛇行不直。　若善觀察者，</div>
<div class='lg-row'>於其強健時，　宜速作福德。</div>
<div class='lg-row'>若復遭病苦，　心應<span class='corr'>常</span>修福，</div>
<div class='lg-row'>不必在形骸。　其家親屬等，</div>
<div class='lg-row'>若知必死者，　己雖有財物，</div>
<div class='lg-row'>不得自在施。　安利獲錢財，</div>
<div class='lg-row'>值遇福田處，　便可速施與。</div>
<div class='lg-row'>若於身強健，　及己病苦時，</div>
<div class='lg-row'>宜常修布施，　等無有別異。</div>
<div class='lg-row'>然此諸財物，　唯有過患耳。</div>
<div class='lg-row'>若當臨死時，　親戚及婦兒，</div>
<div class='lg-row'>雖是己財物，　若欲用惠施，</div>
<div class='lg-row'>護遮不肯與，　危惙在須臾，</div>
<div class='lg-row'>所願不自由。』」</div>
</div><p>爾時阿育王剃髮時過，著垢膩衣參差不整，羸瘦戰悼喘息麤上，向於如來涅槃方所，自力合掌憶佛功德，涕淚交流，而說偈言：</p>

<div class="lg regular" style="margin-left:1em;"><div class='lg-row'>「今合掌向佛，　是我最後時，</div>
<div class='lg-row'>佛說三不堅，　貿易於堅法。</div>
<div class='lg-row'>我今合指掌，　用易堅牢法，</div>
<div class='lg-row'>如似融石山，　求取於真金。</div>
<div class='lg-row'>不堅財物中，　日夜取堅法，</div>
<div class='lg-row'>我今餘福利，　持用奉最上。</div>
<div class='lg-row'>今我此福業，　不求帝釋處，</div>
<div class='lg-row'>及與梵果報，　況復閻浮王？</div>
<div class='lg-row'>以此布施果，　及恭敬信向，</div>
<div class='lg-row'>願得心自在，　無能割截者，</div>
<div class='lg-row'>得聖淨無垢，　永離眾苦患。」</div>
</div><p>阿輸伽王以半菴摩勒捨施眾僧，喚一親近而語之言：「汝頗憶我先畜養不？取我今者最後之教，持此半果奉鷄頭末寺眾僧，稱我名字，阿輸伽王最後頂禮比丘僧足，如我辭曰：『於閻浮提得自在者，果報衰敗失自在力，唯於半果而得自在，願僧憐愍，受我最後半果之供，令我來世得報廣大，願餘人等莫令如我，於最後時不得自在。』」爾時侍人即奉王命，齎此半果詣僧坊中，集一切僧禮僧足已，叉手合掌白眾僧言：「阿輸伽王禮眾僧足。」作是語已，涕泣盈目哽噎氣塞，持此半果示眾僧已，即說偈言：</p>

<div class="lg regular" style="margin-left:1em;"><div class='lg-row'>「一蓋覆天地，　率土言教行，</div>
<div class='lg-row'>譬如日中時，　遍炙於大地。</div>
<div class='lg-row'>福業既已消，　崩落忽來至，</div>
<div class='lg-row'>為業所欺弄，　敗壞失榮貴，</div>
<div class='lg-row'>如日臨欲沒。　信心致禮敬，</div>
<div class='lg-row'>又以此半果，　用奉施眾僧，</div>
<div class='lg-row'>以表無常相，　示豪貴遷動。」</div>
</div><p>爾時諸上座聞是偈已，慘惻不樂生悲愍心，受其半果以示大眾，而作是言：「我等今可生厭離心。佛婆伽婆於修多羅作如是說：『見他衰患，應當深心生於厭離。』諸有心者見如此事，誰不憐愍生厭患心？」即說偈言：</p>

<div class="lg regular" style="margin-left:1em;"><div class='lg-row'>「勇猛能施者，　諸王中最勝，</div>
<div class='lg-row'>牟梨中大象，　名曰阿輸伽。</div>
<div class='lg-row'>富有閻浮提，　一切皆自由，</div>
<div class='lg-row'>今為諸群臣，　遮制不自從。</div>
<div class='lg-row'>一切皆制止，　唯半菴摩勒，</div>
<div class='lg-row'>於此得自在，　用施於眾僧。</div>
<div class='lg-row'>富有極廣大，　一切得自在，</div>
<div class='lg-row'>生於自高心，　今日安所在？</div>
<div class='lg-row'>凡愚應觀此，　速疾改易心，</div>
<div class='lg-row'>富利都敗失，　唯有此半果，</div>
<div class='lg-row'>令諸比丘僧，　皆生厭患心。」</div>
</div><p>時僧上座言：「末此半果著僧羹中。」而作是言：「大檀越阿育王最後供養，何故說此一切財富悉不堅牢？以是之故，佛婆伽婆說：『不堅之財易於堅財，不堅之身易於堅身，不堅之命易於堅命。』檀越！應生歡喜，以不堅之財隨逐於己至於後世，宜常修施莫使斷絕。」</p>
</div>
<div class='div-other'><a id='mulu33' />
<p class='h1'>（二八）</p><p>復次，凡愚之人若有輕毀於彼賢人，賢人終不生於瞋恚，得他毀罵生隨順語。</p>
<p>我昔曾聞，有一人於其家中施設客會，多作花鬘以與眾會，眾人得鬘皆戴頂上。有一賢者極為貧悴，詣客會中，次得花鬘不著頭上以置傍邊。眾人皆言：「此人貧窮欲賣此鬘，是以不著。」時優婆塞聞是語已，答言：「實爾。我若賣時，極得貴價，然後當與。」即說偈言：</p>

<div class="lg regular" style="margin-left:1em;"><div class='lg-row'>「如昔日須鬘，　本曾賣一花，</div>
<div class='lg-row'>九十一劫中，　天上受快樂，</div>
<div class='lg-row'>今日最後身，　得於涅槃樂。</div>
<div class='lg-row'>如似放牛女，　以臭惡草花，</div>
<div class='lg-row'>眾人所不喜，　女人賣此花，</div>
<div class='lg-row'>得生忉利天。　如彼女所賣，</div>
<div class='lg-row'>我今欲向佛，　亦欲賣此花，</div>
<div class='lg-row'>能發如是心，　希有極難值。</div>
<div class='lg-row'>如此賣花者，　三界中無比。」</div>
</div><p>爾時諸人問優婆塞：「誰能少施獲大福報？」時優婆塞語眾人言：「今當為汝說善堅法。花鬘萎乾便即棄捨，佛捨王位如棄萎花。」即說偈言：</p>

<div class="lg regular" style="margin-left:1em;"><div class='lg-row'>「佛捨轉輪位，　如棄萎花鬘，</div>
<div class='lg-row'>七覺嚴其心，　清淨無垢穢。</div>
<div class='lg-row'>莊嚴悉已備，　安用是花為？</div>
<div class='lg-row'>但我專精心，　以鬘施佛塔。</div>
<div class='lg-row'>今我賣上佛，　世間無倫疋，</div>
<div class='lg-row'>如是法商主，　終無貧窮時。</div>
<div class='lg-row'>此賣最為勝，　名稱有功德，</div>
<div class='lg-row'>我今持此花，　欲以供養塔。」</div>
</div></div>
<div class='div-other'><a id='mulu34' />
<p class='h1'>（二九）</p><p>復次，譬如幻師以此陰身作種種戲，能令智者見即解悟。</p>
<p>我昔曾聞，有一幻師有信樂心，至晝闇山為僧設食。供養已訖，幻尸陀羅木作一女人端正奇特，於大眾前抱捉此女，而嗚唼之共為欲事。時諸比丘見此事已咸皆嫌忿，而作是言：「此無慚人所為鄙褻。」知其如是不受其供。時彼幻師既行欲已，聞諸比丘譏呵嫌責，即便以刀斫刺是女，分解支節挑目截鼻，種種苦毒而殺此女。諸比丘等又見此事，倍復嫌忿：「我等若當知汝如是，寧飲毒藥不受其供。」時彼幻師而作是言：「爾眾比丘見我行欲便致瞋忿，見我斷欲殺彼女人復致嫌責；我當云何奉事眾僧？」時諸比丘見其如是，紛紜稱說擾動不安。爾時幻師即捉尸陀羅木用示眾僧，合掌白言：「我向所作即是此木，於彼木中有何欲殺？我欲安於眾僧身故設是飲食，欲令眾僧心得安故為此幻耳，願諸比丘聽我所說。豈可不聞？佛於修多羅中說一切法猶如幻化，我今為欲成彼語故，故作斯幻。如斯幻身無壽無命；識之幻師運轉機關，令其視眴俯仰顧眄，行步進止或語或笑，以此事故深知此身真實無我。」即說偈言：</p>

<div class="lg regular" style="margin-left:1em;"><div class='lg-row'>「先觀彼相貌，　想像起倒惑，</div>
<div class='lg-row'>橫生女情想，　入於欲網羂。</div>
<div class='lg-row'>深實觀察者，　知身都無我，</div>
<div class='lg-row'>如彼善幻師，　以木為女人。</div>
<div class='lg-row'>意行於顛倒，　愚謂為眾生，</div>
<div class='lg-row'>於此幻偽中，　妄起男女想。</div>
<div class='lg-row'>智者善觀察，　陰界及諸入，</div>
<div class='lg-row'>緣假成眾生，　分分各別異。</div>
<div class='lg-row'>和合眾分故，　能作於諸業，</div>
<div class='lg-row'>諸行無男女，　亦無有壽命。</div>
<div class='lg-row'>色欲及細滑，　威儀并處所，</div>
<div class='lg-row'>如此四種欲，　迴轉嬰愚心。</div>
<div class='lg-row'>一切智亦說，　幻偽欺世間，</div>
<div class='lg-row'>如彼幻網中，　化作諸色像。</div>
<div class='lg-row'>生死網亦然，　現五道差別，</div>
<div class='lg-row'>憂喜與瞋忿，　愁惱及鬪諍。</div>
<div class='lg-row'>如彼眾擾亂，　猶如鬼遍身，</div>
<div class='lg-row'>心起諸作業，　同彼鬼無異。</div>
<div class='lg-row'>從心起於風，　因風造作業，</div>
<div class='lg-row'>眾生見造業，　種種諸色像。</div>
<div class='lg-row'>於此業行中，　起威儀形色，</div>
<div class='lg-row'>不解其容止，　便橫計我想。</div>
<div class='lg-row'>此身名機關，　脂髓皮肉髮，</div>
<div class='lg-row'>三十六物等，　和合以為身。</div>
<div class='lg-row'>愚者計眾生，　而實無宰主，</div>
<div class='lg-row'>但以風力故，　俯仰而屈伸。</div>
<div class='lg-row'>以依於心故，　則能起五識，</div>
<div class='lg-row'>然此心識者，　念念皆遷滅。</div>
<div class='lg-row'>愚者起癡覺，　計此身有我，</div>
<div class='lg-row'>口業若干種，　身業亦復然。</div>
<div class='lg-row'>言笑及威儀，　皆如幻所作，</div>
<div class='lg-row'>此中無有我，　用離宰主故。</div>
<div class='lg-row'>而斯虛偽法，　無壽無知見，</div>
<div class='lg-row'>妄起於想像，　陷沒諸凡夫。」</div>
</div><p>如彼幻師所說之事真實無異，時諸比丘聞其說已皆得見諦，是故當知諸法如幻，能知是者，則便能斷諸行之源。</p>
</div>
<div class='div-other'><a id='mulu35' />
<p class='h1'>（三〇）</p><p>復次，施戒及論其事淺近，善根熟者能樂深法。</p>
<p>我昔曾聞，有阿育王初得信心，數請眾僧入宮供養日日聽法，施張帳幕遮諸婦女而使聽法。時說法比丘以諸婦女多著世樂，但為讚歎施戒之法。有一妓女宿根淳熟，不避王法分受其罪，即便撥幕到比丘所，白比丘言：「佛所說者唯有施戒？更有餘耶？」比丘答言：「<span class='corr'>姉</span>妹！我意不謂乃有如是利根之人，故作此說。若欲聽者，當更為汝說諸深法。」告女人言：「佛說一切世間所未聞法，所謂四諦。」即為女人分別說之，女人聞已得須陀洹道。爾時女人作如是言：「雖違王法得大義利。」即說偈言：</p>

<div class="lg regular" style="margin-left:1em;"><div class='lg-row'>「聞說四真諦，　法眼淨無垢，</div>
<div class='lg-row'>以此危脆命，　貿佛法堅命。</div>
<div class='lg-row'>假設於人王，　今來害我者，</div>
<div class='lg-row'>我以得慧命，　終無悔恨心。」</div>
</div><p>時諸宮人見此妓女干<span class='corr'>冒</span>王法，心懷戰懼恐同其罪。時此妓女見是事已，手自執刀到於王前，五體投地伏罪請死。復說<span class='corr'>偈</span>言：</p>

<div class="lg regular" style="margin-left:1em;"><div class='lg-row'>「王制極嚴峻，　無敢違犯者，</div>
<div class='lg-row'>我為聽法故，　<span class='corr'>冒</span>犯分受死。</div>
<div class='lg-row'>我今渴於法，　<span class='corr'>冒</span>突至僧所，</div>
<div class='lg-row'>如春熱渴牛，　求水不避杖，</div>
<div class='lg-row'>突入清流中，　飲足乃還歸。</div>
<div class='lg-row'>大王應當知，　佛法難聞值，</div>
<div class='lg-row'>譬如優曇花，　難可得值遇。</div>
<div class='lg-row'>三界大真濟，　所說諸妙法，</div>
<div class='lg-row'>我得聞斯說，　云何不欣樂？</div>
<div class='lg-row'>其所說法者，　乃實是燈炬，</div>
<div class='lg-row'>滅結大鼓聲，　天人之橋津，</div>
<div class='lg-row'>又聞解脫鈴，　歡喜娛樂音。</div>
<div class='lg-row'>菩薩於昔日，　苦行勤求法，</div>
<div class='lg-row'>投巖及割肉，　以求無上道。</div>
<div class='lg-row'>既得為人說，　甚難可值遇，</div>
<div class='lg-row'>我得值斯法，　云何不聽受？</div>
<div class='lg-row'>此身如聚沫，　芭蕉及泡焰，</div>
<div class='lg-row'>四大蛇纏擾；　今斯法施會，</div>
<div class='lg-row'>難可得聞值，　何惜鄙穢身，</div>
<div class='lg-row'>而當不聽法？　而此危幻身，</div>
<div class='lg-row'>雖復能進止，　顧視諸威儀，</div>
<div class='lg-row'>來去及坐臥，　看示及語言，</div>
<div class='lg-row'>實非是眾生，　而作眾生想，</div>
<div class='lg-row'>種種諸威儀，　一切皆如幻，</div>
<div class='lg-row'>不久當散毀，　捨棄於塚間。</div>
<div class='lg-row'>屍骸同木石，　烏鳥所殘食，</div>
<div class='lg-row'>雨漬令腐敗，　猶泥人毀壞。」</div>
</div><p>爾時彼王聞斯偈已而告之言：「汝能至意聽如是法，今證何事？」妓女即說偈言：</p>

<div class="lg regular" style="margin-left:1em;"><div class='lg-row'>「今不覆藏時，　我宜當實說，</div>
<div class='lg-row'>已證須陀洹。　應發歡喜心，</div>
<div class='lg-row'>至心而善聽。　我今自見法，</div>
<div class='lg-row'>終不隨他信，　心無有疑網，</div>
<div class='lg-row'>已閉三惡趣，　生死作邊際，</div>
<div class='lg-row'>我已離有獄。　於六十二見，</div>
<div class='lg-row'>牢縛今已解，　不久當遠離，</div>
<div class='lg-row'>趣向甘露城。　十力坊所道，</div>
<div class='lg-row'>陰界及諸入，　我悉如是見，</div>
<div class='lg-row'>觀身如蛇篋，　陰如拔刀賊，</div>
<div class='lg-row'>欲如怨詐親，　諸根如空聚，</div>
<div class='lg-row'>六塵破村賊，　陷下之愛河。</div>
<div class='lg-row'>已悟如斯事，　求彼安隱處。」</div>
</div><p>王聞是已於佛法中倍生敬心，而作是言：「嗚呼佛法！大力世尊厭生死道，嗚呼佛法！有信向者皆得解脫。何以知之？女人淺智尚能解悟，過六師故，我今向阿耨多羅調御丈夫坊處生歸依心，南無救一切眾生大悲者，開甘露法，男女長幼等同修行。」即說偈言：</p>

<div class="lg regular" style="margin-left:1em;"><div class='lg-row'>「若謂女人解，　名為淺近者，</div>
<div class='lg-row'>諸餘深智人，　敬尚方能悟。</div>
<div class='lg-row'>如是甚深義，　為智所敬者，</div>
<div class='lg-row'>乃是牟尼尊，　最勝正導說。</div>
<div class='lg-row'>所說之妙法，　聞者極欣樂，</div>
<div class='lg-row'>專念而攝心，　能令不放逸。</div>
<div class='lg-row'>所說不為論，　亦不為摧滅，</div>
<div class='lg-row'>外道諸語論，　一切自破壞。</div>
<div class='lg-row'>不曾自稱譽，　名聞遍世間，</div>
<div class='lg-row'>雖說實功德，　不名自稱譽。</div>
<div class='lg-row'>威德雖熾盛，　湛然具寂滅，</div>
<div class='lg-row'>既具一切智，　不恃而自高。</div>
<div class='lg-row'>所作雖勇健，　而復善調順，</div>
<div class='lg-row'>解脫諸矜高，　然復不鄙劣。</div>
<div class='lg-row'>說法久流布，　無能譏呵者，</div>
<div class='lg-row'>無害者所說，　種種多差別。</div>
<div class='lg-row'>然諸一切人，　無能說其過，</div>
<div class='lg-row'>言說雖豐廣，　無有厭患者。</div>
<div class='lg-row'>所說雖同俗，　而理出世間，</div>
<div class='lg-row'>善逝之所說，　文字世流布。</div>
<div class='lg-row'>然常未曾有，　化度恒新異，</div>
<div class='lg-row'>如是妙言論，　無不合掌禮。</div>
<div class='lg-row'>誰不讚世尊，　善論大師子，</div>
<div class='lg-row'>譬如春夏時，　陰晴皆益物。</div>
<div class='lg-row'>佛語亦如是，　多種利眾生，</div>
<div class='lg-row'>能去眾人疑，　對治善宣釋。</div>
<div class='lg-row'>能令離三有，　顯示安隱處，</div>
<div class='lg-row'>亦能令眾生，　或喜或驚怖。</div>
<div class='lg-row'>亦能令稱適，　亦能使悲感，</div>
<div class='lg-row'>亦能得利悅，　滅結所說法。</div>
<div class='lg-row'>真實是神變，　應說者必說，</div>
<div class='lg-row'>不惜人情意，　所說雖剛麤，</div>
<div class='lg-row'>然不違法相。　最勝智慧者，</div>
<div class='lg-row'>如似大海水，　初中及邊際，</div>
<div class='lg-row'>等同於一味。　佛法亦如是，</div>
<div class='lg-row'>初中後皆善，　聽之悉清淨。</div>
<div class='lg-row'>明智聽彼語，　勇捍意滿足，</div>
<div class='lg-row'>聽聞此語已，　不樂外典籍。</div>
<div class='lg-row'>言辭悉具足，　才辯甚美妙，</div>
<div class='lg-row'>亦不自矜高，　所說不怯弱。</div>
<div class='lg-row'>一切中最勝，　顯著義具足，</div>
<div class='lg-row'>實是一切智，　外道體義少。</div>
<div class='lg-row'>以智莊嚴辭，　言辭極美妙，</div>
<div class='lg-row'>然無有義味，　諂偽邪媚說。</div>
<div class='lg-row'>世間大愚闇，　執汝之法炬，</div>
<div class='lg-row'>入於真諦處，　如入己舍宅。</div>
<div class='lg-row'>善逝諸弟子，　我能得擁護，</div>
<div class='lg-row'>諸大弟子等，　善調伏諸根。</div>
<div class='lg-row'>彼所說弟子，　我今言深信，</div>
<div class='lg-row'>於諸大眾前，　稱宣說是語。</div>
<div class='lg-row'>從今日已去，　聽諸釋子等，</div>
<div class='lg-row'>經常入我宮，　從今日體信。</div>
<div class='lg-row'>沙門釋子等，　自恣聽入宮，</div>
<div class='lg-row'>能以甘露法，　滿足女人心。</div>
<div class='lg-row'>女心既寂靜，　趣於解脫處，</div>
<div class='lg-row'>是故常應聽，　甚深四諦義。」</div>
</div></div>
<p class='juan'>大莊嚴論經卷第五</p>
</div><!-- end of div[@id='body'] -->
</body></html>