<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu59' />大莊嚴論經卷第九</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu60' />
<p class='h1'>（五一）</p><p>復次，瞋恚因緣佛不能諫，是故智者應斷瞋恚。</p>
<p>我昔曾聞，拘睒彌比丘以鬪諍故分為二部，緣其鬪諍各競道理經歷多時。爾時世尊無上大悲，以相輪手制諸比丘，即說偈言：</p>

<div class="lg regular" style="margin-left:1em;"><div class='lg-row'>「比丘莫鬪諍，　鬪諍多破敗，</div>
<div class='lg-row'>競勝負不息，　次續諍不絕，</div>
<div class='lg-row'>為世所譏呵，　增長不饒益。</div>
<div class='lg-row'>比丘求勝利，　遠離於愛欲，</div>
<div class='lg-row'>棄捨家妻子，　意求於解脫，</div>
<div class='lg-row'>宜依出家法，　莫作不應作。</div>
<div class='lg-row'>應當以智鉤，　迴於傲慢意，</div>
<div class='lg-row'>不適生鬪諍，　怨害之根本。</div>
<div class='lg-row'>依止出家法，　不應起不適，</div>
<div class='lg-row'>譬如清冷水，　於中出熾火。</div>
<div class='lg-row'>既著壞色衣，　應當修善法，</div>
<div class='lg-row'>斯服宜善寂，　恒思自調柔。</div>
<div class='lg-row'>云何著是服，　竪眼張其目，</div>
<div class='lg-row'>蹙眉復聚頞，　而起瞋恚想？</div>
<div class='lg-row'>應當念被服，　剃頭作標相，</div>
<div class='lg-row'>一切皆棄捨，　云何復諍競？</div>
<div class='lg-row'>如此之標相，　宜應斷鬪諍。」</div>
</div><p>時彼比丘合掌向佛白佛言：「世尊！願佛恕亮，彼諸比丘輕蔑於我。云何不報？」即說偈言：</p>

<div class="lg regular" style="margin-left:1em;"><div class='lg-row'>「彼之難調者，　忍之倍見輕，</div>
<div class='lg-row'>生忍欲謙下，　彼怒益隆盛。</div>
<div class='lg-row'>於惡欲加毀，　猶如斧斫石，</div>
<div class='lg-row'>彼人見加毀，　我亦必當報。」</div>
</div><p>爾時世尊猶如慈父，作如是言：「出家之人應勤方便斷於瞋恚，設隨順瞋極違於理，瞋恚多過。」即說偈言：</p>

<div class="lg regular" style="margin-left:1em;"><div class='lg-row'>「瞋如彼利刀，　割斷離親厚，</div>
<div class='lg-row'>瞋能殺害彼，　如法順律者。</div>
<div class='lg-row'>患瞋捨出家，　不應所住處，</div>
<div class='lg-row'>嫌恨如屠枷，　瞋乃是恐怖。</div>
<div class='lg-row'>輕賤之屋宅，　醜陋之種子，</div>
<div class='lg-row'>麤惡語之伴，　燒意林猛火。</div>
<div class='lg-row'>示惡道之導，　鬪諍怨害門，</div>
<div class='lg-row'>惡名稱床褥，　暴速作惡本。</div>
</div><p>「諸瞋恚者為他譏嫌之所呵毀，汝今且當觀如是過。」即說偈言：</p>

<div class="lg regular" style="margin-left:1em;"><div class='lg-row'>「瞋劇於暴虎，　如惡瘡難觸，</div>
<div class='lg-row'>毒蛇難喜見，　瞋恚者如是。</div>
<div class='lg-row'>瞋者睡亦苦，　毀壞善名稱，</div>
<div class='lg-row'>瞋恚熾盛者，　不覺己所作，</div>
<div class='lg-row'>及與他所作。　於分財利時，</div>
<div class='lg-row'>不入其數中，　若於戲笑處，</div>
<div class='lg-row'>眾人所不容。　如是諸利處，</div>
<div class='lg-row'>由瞋都不入，　瞋者叵愛樂，</div>
<div class='lg-row'>其事極眾多。　常懷慚恥恨，</div>
<div class='lg-row'>雖以百舌說，　說猶不可盡，</div>
<div class='lg-row'>略舉而說之。　地獄中受苦，</div>
<div class='lg-row'>不足具論盡，　瞋恚造惡已，</div>
<div class='lg-row'>悔恨身心熱。　是故有智者，</div>
<div class='lg-row'>應當斷瞋競。」</div>
</div><p>爾時如來為諸比丘種種說法，而其瞋忿猶故不息，以是因緣諸天善神皆生瞋恚，而說偈言：</p>

<div class="lg regular" style="margin-left:1em;"><div class='lg-row'>「猶如濁水中，　若置摩尼珠，</div>
<div class='lg-row'>水即為澄清，　更無濁穢相。</div>
<div class='lg-row'>如來之人寶，　為於諸比丘，</div>
<div class='lg-row'>隨順方便說，　種種妙好法。</div>
<div class='lg-row'>斯諸比丘等，　心濁猶不淨，</div>
<div class='lg-row'>寧作不清水，　珠力可令清。</div>
<div class='lg-row'>不作此比丘，　聞佛所說法，</div>
<div class='lg-row'>而其內心意，　猶故濁不清。</div>
<div class='lg-row'>如日照世間，　除滅諸黑闇，</div>
<div class='lg-row'>佛日近於汝，　黑闇心過甚。」</div>
</div><p>如來世尊呵諸比丘如斯重擔，有悲愍心，復更為說長壽王緣。而此比丘蹙眉聚頞猶故不休，而作是言：「佛是法主，且待須臾，我等自知。」于時如來聞斯語已即捨此處，離十二由旬在娑羅林一樹下坐，作是思惟：「我今離拘睒彌鬪諍比丘。」爾時有一象王避諸群象來在樹下，去佛不遠合目而住，亦生念言：「我得離群極為清淨。」佛知彼象心之所念，即說偈言：</p>

<div class="lg regular" style="margin-left:1em;"><div class='lg-row'>「彼象此象牙極長，　遠離群眾樂寂靜，</div>
<div class='lg-row'>彼樂獨一我亦然，　遠離鬪諍群會處。」</div>
</div><p>說是偈已入深禪定。爾時諸比丘不受佛說後生悔恨，天神又忿，舉國聞者咸生瞋恚，唱言叱叱。時諸比丘各相謂言：「我等云何還得見佛？當共合掌求請於佛。」即說偈言：</p>

<div class="lg regular" style="margin-left:1em;"><div class='lg-row'>「我等違佛教，　三界世尊說，</div>
<div class='lg-row'>瞋恚惡罪咎，　住在我心中，</div>
<div class='lg-row'>悔恨熾猛火，　焚燒於意林。</div>
<div class='lg-row'>善哉悲愍者，　願還為我說，</div>
<div class='lg-row'>我今發上願，　必當求解脫，</div>
<div class='lg-row'>從今日已往，　寧捨於身肉，</div>
<div class='lg-row'>終不違佛教。」</div>
</div><p>佛知諸比丘心之所念，即說偈言：</p>

<div class="lg regular" style="margin-left:1em;"><div class='lg-row'>「欲瞋恚所禁，　惱亂不隨順，</div>
<div class='lg-row'>我今應悲愍，　還救其苦難，</div>
<div class='lg-row'>嬰愚作過惡，　智者應忍受。</div>
<div class='lg-row'>譬如人抱兒，　懷中種種穢，</div>
<div class='lg-row'>不可以糞臭，　便捨棄其子。」</div>
</div><p>說是偈已從草敷起，欲還僧坊。爾時天龍夜叉阿修羅等，合掌向佛，而說偈言：</p>

<div class="lg regular" style="margin-left:1em;"><div class='lg-row'>「嗚呼有大悲，　大仙正導者，</div>
<div class='lg-row'>彼諸比丘等，　放逸之所盲，</div>
<div class='lg-row'>競忿心不息，　觸惱於世尊。</div>
<div class='lg-row'>如來大悲心，　猶故不背捨。</div>
<div class='lg-row'>悲哀無瞋嫌，　意欲使調順，</div>
<div class='lg-row'>如似強惡馬，　捶策而令調。」</div>
</div><p>爾時如來既至僧坊光明照曜，諸比丘等知佛還來。尋即出迎，頭頂禮敬而白佛言：「我等鬪諍使多眾生起瞋忿心，極為眾人之所輕賤，我等今者皆墮破僧，唯願世尊還為說法使得和合。」于時如來為諸比丘說六和敬法，令諸比丘還得和合。是故佛說斷於瞋恚。</p>
</div>
<div class='div-other'><a id='mulu61' />
<p class='h1'>（五二）</p><p>復次，應當觀食，世尊亦說正觀於食。</p>
<p>我昔曾聞，尊者黑迦留陀夷為食因緣故佛為制戒，佛說種種因緣讚戒讚持戒，少欲知足行頭陀事。佛集比丘僧，讚一食法，乃至欲制一食戒法。時比丘僧咸各默然，猶如大海寂默無聲。時諸僧中有一比丘名婆多梨，白佛言：「世尊！莫制是戒，我不能持。」佛告比丘：「於過去生死為是飲食，生死之中受無窮苦，流轉至今。乃往過去無量世時有四禽獸，仙人第五。爾時烏者作如是言：『諸苦之中飢渴最苦。』劫初之時光陰天下，時有一天，最初以指先甞地味，既甞其味，遂取食之。爾時彼天者，今彼婆多梨是也。即於彼時彼婆多梨先甞地味，今亦復爾。」但為飲食，彼婆多梨不為法故從坐而起，更整衣服白佛言：「世尊！莫制一食法。」即說偈言：</p>

<div class="lg regular" style="margin-left:1em;"><div class='lg-row'>「我今不能持，　世尊一食戒，</div>
<div class='lg-row'>若一人不善，　不應制此戒。」</div>
</div><p>一切比丘聞是偈已皆悉低頭，思惟既久而作是言：「咄哉不見揣食過患，為揣食故於大眾中而被毀辱。」即說偈言：</p>

<div class="lg regular" style="margin-left:1em;"><div class='lg-row'>「寧共鹿食草，　如蛇呼吸風，</div>
<div class='lg-row'>不於佛僧前，　為於飲食故，</div>
<div class='lg-row'>違佛作是說。」</div>
</div><p>佛告婆多梨：「聽汝檀越舍食半分食，餘者持來在寺而食。」時婆多梨猶故不肯。當爾之時佛制一食戒，第二第三亦如是請佛，佛猶不肯即制戒。婆多梨即離佛去，極生悔心而說偈言：</p>

<div class="lg regular" style="margin-left:1em;"><div class='lg-row'>「我違佛所說，　云何舌不斷？</div>
<div class='lg-row'>云何地不陷，　故復能載我？</div>
<div class='lg-row'>羅剎毘舍闍，　惡龍及與賊，</div>
<div class='lg-row'>無敢違語者。　為於飲食故，</div>
<div class='lg-row'>頑嚚違佛語，　寧以刀開腹，</div>
<div class='lg-row'>吞噉於蛆虫，　土食以滿腹，</div>
<div class='lg-row'>云何為食故？　乃違十力教。</div>
<div class='lg-row'>我今自悔責，　喻如無心者。」</div>
</div><p>爾時婆多梨說是偈已慚愧自責，三月之中恥不見佛。自恣時近，晝夜愁惱而自燒然，羸瘦毀悴失於威德。時諸比丘有慈心者深生悲愍，即說偈言：</p>

<div class="lg regular" style="margin-left:1em;"><div class='lg-row'>「今諸比丘等，　縫衣而洗染，</div>
<div class='lg-row'>不久當散去，　汝莫後生恨。</div>
<div class='lg-row'>汝今速向佛，　敬禮蓮花足，</div>
<div class='lg-row'>應向尊重處，　盡力求哀請，</div>
<div class='lg-row'>當勤用功力，　乃可得懺謝。」</div>
</div><p>婆多梨聞此偈已哽噎墮淚，復說偈言：</p>

<div class="lg regular" style="margin-left:1em;"><div class='lg-row'>「世尊有所說，　世皆無違者，</div>
<div class='lg-row'>由我愚癡故，　敢違於佛語。</div>
<div class='lg-row'>我之極輕躁，　眾中無慚愧，</div>
<div class='lg-row'>不見後時笑，　為眾所惡賤，</div>
<div class='lg-row'>不思此過惡，　輒作如是說。</div>
<div class='lg-row'>此事僧應作，　及非我所請，</div>
<div class='lg-row'>由我無定心，　卒發如是語。」</div>
</div><p>同梵行者聞此偈已，即欲請佛求哀懺悔，婆多梨復說偈言：</p>

<div class="lg regular" style="margin-left:1em;"><div class='lg-row'>「我今慇重心，　求哀願得懺，</div>
<div class='lg-row'>慚愧當何忍，　舉目視世尊？」</div>
</div><p>諸比丘等語婆多梨言：「世尊若有煩惱漏者，汝可怖畏；今佛世尊久斷諸漏，汝今何故畏難不去？」婆多梨復說偈言：</p>

<div class="lg regular" style="margin-left:1em;"><div class='lg-row'>「我疑自罪過，　如見淨滿月，</div>
<div class='lg-row'>無瞋容貌勝，　三界慈哀顏。</div>
<div class='lg-row'>我今欲觀見，　慈悲為我說，</div>
<div class='lg-row'>為愚癡所盲，　而不受佛語。</div>
<div class='lg-row'>譬如人欲死，　不服隨病藥，</div>
<div class='lg-row'>違失慈愍教，　今受悔恨惱。」</div>
</div><p>諸同梵行者而語之言：「可共我等詣世尊所，勸共見佛，向佛說過。」時諸比丘復問之言：「汝今決定懺悔耶？」時婆多梨即說偈言：</p>

<div class="lg regular" style="margin-left:1em;"><div class='lg-row'>「若我今禮佛，　寧使身散壞，</div>
<div class='lg-row'>佛不使我起，　我亦終不起，</div>
<div class='lg-row'>若佛與我語，　身心皆滿足。」</div>
</div><p>爾時婆多梨與諸比丘往詣佛所，時佛世尊在大眾中，時婆多梨在於佛前舉身投地，而說偈言：</p>

<div class="lg regular" style="margin-left:1em;"><div class='lg-row'>「聽我懺悔過，　人之調御師，</div>
<div class='lg-row'>體性悲愍者。　我如強戾馬，</div>
<div class='lg-row'>越度調順道，　假設不得食，</div>
<div class='lg-row'>眼陷頰骨現，　枯竭而至死。</div>
<div class='lg-row'>寧受如此苦，　不違於聖教。</div>
<div class='lg-row'>釋梵尊勝天，　敬戴奉所說；</div>
<div class='lg-row'>我之愚癡故，　不順於佛語。」</div>
</div><p>如來善知時非時等，及苦責數悉皆通達。佛告婆多梨：「設有阿羅漢臥於糞穢污埿之中，我行背上。於意云何？彼阿羅漢有苦惱不？」婆多梨言：「不也。世尊！」「汝若得阿羅漢、阿那含、斯陀含、須陀洹，終不違教。由汝凡夫愚癡空無所有，喻如芭蕉中無有實，廣說如修多羅。」時人謂婆多梨得阿羅漢，聞佛說已知婆多梨是具縛凡夫，諸比丘皆生不信。聞彼不得阿羅漢，如此貴族出家若不獲得阿羅漢者，云何卑賤種姓尼提出家得阿羅漢？佛欲使漏盡者便得漏盡，若不欲使漏盡便不得漏盡。佛知諸比丘心念，告諸比丘：「若修奢摩他、毘婆舍那必能盡漏，若不修者不能得漏盡。若知若見已，雖生卑賤得羅漢果。如婆多梨不知不見，雖生勝族而不得阿羅漢。是故如來平等說法而無偏黨。」</p>
</div>
<div class='div-other'><a id='mulu62' />
<p class='h1'>（五三）</p><p>復次，狂逸之甚莫過貪欲，是故應當勤斷貪欲。</p>
<p>我昔曾聞，世尊往昔修行菩薩道時，時世空虛無佛賢聖出現於世。爾時有王名曰光明，乘調順象出行遊觀，前後導從歌舞唱妓，往到山所嶮難之處。王所乘象遙見牸象，欲心熾盛哮吼狂逸，如風吹雲，欲往奔赴不避險岨。時調象師種種鉤斲不能令住，時光明王甚大驚怖，語使鉤斲不能禁制，如惡弟子不隨順師，象去遂疾，王大驚迫，心生苦惱意謂必死，即說偈言：</p>

<div class="lg regular" style="margin-left:1em;"><div class='lg-row'>「如見虛空動，　迅速挩諸方，</div>
<div class='lg-row'>皆悉而來聚，　普見如輪動，</div>
<div class='lg-row'>大地皆迴轉。　其象走遂疾，</div>
<div class='lg-row'>譬如山急行，　諸山如隨之，</div>
<div class='lg-row'><span class='corr'>巖</span>谷㵎中河。　諸樹傷身體，</div>
<div class='lg-row'>王怖極苦惱，　發願求山神，</div>
<div class='lg-row'>使我得安全。　鈎斲傷身體，</div>
<div class='lg-row'>欲盛不覺苦，　象走轉更疾，</div>
<div class='lg-row'>喻如於暴風。　棘刺鈎斲身，</div>
<div class='lg-row'>并被山石傷，　頭髮皆蓬亂，</div>
<div class='lg-row'>塵土極坌污，　衣服復散解，</div>
<div class='lg-row'>瓔珞及環玔，　破落悉墮地。」</div>
</div><p>爾時大王語調象師言：「如我今者命恐不全。」復說偈言：</p>

<div class="lg regular" style="margin-left:1em;"><div class='lg-row'>「汝好勤方便，　禁制令使住，</div>
<div class='lg-row'>我今如在秤，　低昂墮死處。」</div>
</div><p>爾時象師盡力鉤斲不能禁制，數數歎息顏色慚恥淚下盈目，䫌面避王不忍相見，復語王言：「大王！我今當作何計？」即說偈言：</p>

<div class="lg regular" style="margin-left:1em;"><div class='lg-row'>「盡力誦象呪，　古仙之所說，</div>
<div class='lg-row'>鉤斲勢力盡，　都不可禁制。</div>
<div class='lg-row'>如人欲死時，　呪術及妙藥，</div>
<div class='lg-row'>越度必至死，　良藥所不救。」</div>
</div><p>爾時大王語象師言：「我等今者墮於是處，當作何計？」象師白王：「更無餘方，唯當攀樹。」王聞是語以手攀樹，象即奔走逐於牸象。象既去後，導從諸人始到王所，王即徐步還向軍中。爾時象師尋逐象跡，經於多日，得象還軍。時王在大眾中，象師乘象向於王所，時王瞋忿而作是言：「汝先言象調順可乘，云何以此狂象而欺於我？」象師合掌而白王言：「此實調順，王若不信我今當現象調順之相使王得知。」爾時象師即燒鐵丸以著其前。爾時彼人語象吞丸。時王不聽語彼人言：「汝說調順云何狂逸？」象師長跪合掌而白王言：「如此狂逸，非我所調。」王語之曰：「為是何過，非汝所調？」彼即白王：「象有貪欲以病其心，非我所治。大王當知！如此之病杖捶鉤斲所不能治，貪欲壞心亦復如是。」即說偈言：</p>

<div class="lg regular" style="margin-left:1em;"><div class='lg-row'>「欲為心毒箭，　不知從何生？</div>
<div class='lg-row'>因何得增廣？　云何可得滅？」</div>
</div><p>王聞貪欲不可治療，語象師言：「此貪欲病無能治耶？」象師答言：「此貪欲病不可擁護捨而不治。」即說偈言：</p>

<div class="lg regular" style="margin-left:1em;"><div class='lg-row'>「當作諸方便，　勤求斷欲法，</div>
<div class='lg-row'>不知其至趣，　懷精勤退還。</div>
<div class='lg-row'>棄捨五所欲，　出家修苦行，</div>
<div class='lg-row'>為斷欲結故，　應精勤修道。</div>
<div class='lg-row'>或有恣五欲，　言道足自斷，</div>
<div class='lg-row'>若干種作行，　望得遠離欲。</div>
<div class='lg-row'>如是等處處，　望拔欲根本，</div>
<div class='lg-row'>欲林難可拔。　人天阿脩羅，</div>
<div class='lg-row'>夜叉鳩槃茶，　一切有生類，</div>
<div class='lg-row'>微細心欲羂，　繫縛諸眾生，</div>
<div class='lg-row'>迴轉有林中，　無由能自拔。」</div>
</div><p>王聞貪欲不可斷故甚生怪惑，即說偈言：</p>

<div class="lg regular" style="margin-left:1em;"><div class='lg-row'>「無有能斷滅，　如此欲怨者，</div>
<div class='lg-row'>乃無有一人，　能滅貪欲耶？</div>
<div class='lg-row'>人天中乃無，　能滅此欲乎？」</div>
</div><p>爾時象師而答王言：「轉從他聞，唯佛世尊世界大師有大慈心，一切眾生悉皆如子，身如真金，大人之相以自莊嚴，有自然智，知欲生起滅欲因緣，有無礙心悲愍一切。」時王聞佛大人之聲，即起合掌如華未敷，於大眾前發大誓願：「我以正法護於國土及捨財施，以此功德願我未來必得成佛，斷除眾生貪欲之患。」</p>
<p>以何因緣而說此事？眾生不知欲因緣及對治故，說是修多羅。</p>
</div>
<div class='div-other'><a id='mulu63' />
<p class='h1'>（五四）</p><p>復次，佛觀久後使得信心，故不卒為事。</p>
<p>我昔曾聞，尊者優波毱多林下坐禪，時魔波旬以諸花鬘著其頂上。爾時尊者從禪定起，見其花鬘在於項上，即入定觀誰之所為？知是魔王波旬所作，即以神力以三種死屍繫魔王頸。時彼魔王覺屍著頸，遙見尊者知是所作。爾時尊者，即說偈言：</p>

<div class="lg regular" style="margin-left:1em;"><div class='lg-row'>「花鬘嚴飾具，　比丘所捨離，</div>
<div class='lg-row'>死屍極臭穢，　愛欲者厭惡，</div>
<div class='lg-row'>佛子共捔力，　戰諍誰能勝？</div>
<div class='lg-row'>我今是佛子，　捨棄汝花鬘，</div>
<div class='lg-row'>汝若有力者，　除去汝死屍。</div>
<div class='lg-row'>大海濤波流，　無能禁制者，</div>
<div class='lg-row'>唯有鐵圍山，　水觸則迴返。」</div>
</div><p>爾時魔王聞是語已欲去死屍，雖盡神力不能使去，如蚊蟻子欲動須彌山王，雖復竭力亦不能動。時魔波旬不能却屍，尋即飛去，而說偈言：</p>

<div class="lg regular" style="margin-left:1em;"><div class='lg-row'>「若我不能解，　使餘諸勝天，</div>
<div class='lg-row'>威德自在者，　其亦必能解。」</div>
</div><p>爾時尊者復說偈言：</p>

<div class="lg regular" style="margin-left:1em;"><div class='lg-row'>「帝釋及梵天，　無能解是者，</div>
<div class='lg-row'>設入熾然火，　及在大海中，</div>
<div class='lg-row'>不燋亦不爛，　如此屍著汝，</div>
<div class='lg-row'>不乾不朽壞，　所在隨逐汝，</div>
<div class='lg-row'>無能救解者。　摩醯首羅天，</div>
<div class='lg-row'>及以三天王，　毘沙門天王，</div>
<div class='lg-row'>乃至到梵天，　如是諸天等，</div>
<div class='lg-row'>雖復盡神力，　無能為解者。」</div>
</div><p>爾時梵天王見魔盡力不能却屍，而告之言：「汝莫生憍慢。」即說偈言：</p>

<div class="lg regular" style="margin-left:1em;"><div class='lg-row'>「十力之弟子，　以己神通力，</div>
<div class='lg-row'>由汝輕挊故，　今故毀辱汝。</div>
<div class='lg-row'>誰當有此力，　而為汝解者？</div>
<div class='lg-row'>猶<span class='corr'>如</span>大海潮，　無能制波浪，</div>
<div class='lg-row'>譬如以藕系，　用以懸雪山。</div>
<div class='lg-row'>雖盡我神力，　不能為汝脫，</div>
<div class='lg-row'>我雖有大力，　不及彼沙門。</div>
<div class='lg-row'>如似燈燭明，　不如大火聚，</div>
<div class='lg-row'>火聚雖復明，　不如日之光。」</div>
</div><p>魔王聞斯偈已語梵天言：「我當依誰可脫此患？」梵天說偈以答魔言：</p>

<div class="lg regular" style="margin-left:1em;"><div class='lg-row'>「汝速疾向彼，　求哀而歸依，</div>
<div class='lg-row'>神通樂名聞，　汝盡敗壞失，</div>
<div class='lg-row'>如似人跌倒，　扶地還得起。」</div>
</div><p>魔作是念：「如來弟子，梵等勝天力無及者，乃為諸梵之所推敬。」魔說偈言：</p>

<div class="lg regular" style="margin-left:1em;"><div class='lg-row'>「佛之弟子等，　梵王所尊敬，</div>
<div class='lg-row'>況復如來德，　云何可格量？</div>
<div class='lg-row'>我極作惱亂，　猶故忍悲愍，</div>
<div class='lg-row'>而故不為我，　作諸衰惱事，</div>
<div class='lg-row'>能忍護惜我，　何可得稱說？</div>
<div class='lg-row'>我今始知佛，　真實大悲者，</div>
<div class='lg-row'>體性極悲愍，　不生怨憎心，</div>
<div class='lg-row'>身如金山王，　光明踰於日。</div>
<div class='lg-row'>愚癡冥我心，　皆作惱亂事，</div>
<div class='lg-row'>彼精進堅實，　未曾有麤語，</div>
<div class='lg-row'>恒常見悲愍，　令我心不悅。」</div>
</div><p>爾時欲界自在魔王，而作是言：「遍觀三界無能解者，我今唯還歸依尊者乃可得脫。」作是語已向尊者所，五體投地頂禮足下，作如是語：「大德！我於菩提樹下乃至造作百種諸惱以亂於佛，猶不苦我。」即說偈言：</p>

<div class="lg regular" style="margin-left:1em;"><div class='lg-row'>「婆羅聚落中，　婆羅門村邑，</div>
<div class='lg-row'>瞿曇來乞食，　我令空鉢去，</div>
<div class='lg-row'>即日不得食，　然不加毀我。</div>
<div class='lg-row'>我曾作惡牛，　并及毒蛇身，</div>
<div class='lg-row'>五百車濁水，　令佛不得飲，</div>
<div class='lg-row'>皆知是我作，　不曾出惡言。</div>
<div class='lg-row'>我所作既少，　汝極毀辱我，</div>
<div class='lg-row'>人天阿修羅，　一切皆輕蔑，</div>
<div class='lg-row'>毀我壞名稱，　以屍苦惱我。」</div>
</div><p>爾時尊者告魔王言：「汝今不善惡物，云何聲聞比於世尊？」即說偈言：</p>

<div class="lg regular" style="margin-left:1em;"><div class='lg-row'>「云何以葶藶，　用比於須彌？</div>
<div class='lg-row'>螢火之微明，　以比於日光？</div>
<div class='lg-row'>一掬之少水，　比方於大海？</div>
<div class='lg-row'>佛有大悲心，　聲聞無大悲。</div>
<div class='lg-row'>如來以大悲，　恕汝種種過，</div>
<div class='lg-row'>我亦隨佛意，　欲生汝善根。」</div>
</div><p>爾時魔王聞斯語已，復說偈言：</p>

<div class="lg regular" style="margin-left:1em;"><div class='lg-row'>「聽我說佛德，　福利威光盛，</div>
<div class='lg-row'>彼之所有分，　斷諸愛欲者，</div>
<div class='lg-row'>忍辱不起嫌，　我以愚癡故，</div>
<div class='lg-row'>日日常觸惱，　如母愛一子。」</div>
</div><p>優波毱多語波旬言：「汝聽我語，於如來所數作諸惡，欲得洗除生諸善根，無過念佛世尊最上。」即說偈言：</p>

<div class="lg regular" style="margin-left:1em;"><div class='lg-row'>「如是因緣故，　知佛見長遠，</div>
<div class='lg-row'>未曾於汝所，　生於不愛心。</div>
<div class='lg-row'>彼第一智尊，　欲成汝信心，</div>
<div class='lg-row'>常發親愛語，　智者少生信，</div>
<div class='lg-row'>便得涅槃樂。　今我略為汝，</div>
<div class='lg-row'>說法愚癡冥，　黑闇之過患，</div>
<div class='lg-row'>汝今生信故，　則為洗除盡。」</div>
</div><p>爾時魔王身毛皆竪，如波曇花種種起觸惱，猶如子作過，父猶愛之，心過大地忍，不曾見過責，是彼仙中勝，若少信佛洗除前過。時彼魔王在尊者前，念佛功德禮尊者足，作如是言：「尊者救我與我敬心，汝當發心却我頸懸。我雖惱觸，願起慈心為我除捨。」尊者答言：「共汝作要，後乃當脫。」魔言：「何等是言要？」尊者答言：「汝從今日莫惱比丘。」魔即白言：「我更不惱觸。」尊者言：「汝之所知，佛去百年始有我出。」即說偈言：</p>

<div class="lg regular" style="margin-left:1em;"><div class='lg-row'>「三界之真濟，　我見彼法身，</div>
<div class='lg-row'>不見金色身，　無惱為我現，</div>
<div class='lg-row'>示我佛形相，　我今極希望，</div>
<div class='lg-row'>愛於如來形。」</div>
</div><p>爾時魔王語尊者言：「我亦作要誓言。汝若見形莫為卒禮，以一切種智慎莫禮我，我作佛相慎莫為禮。」即說偈言：</p>

<div class="lg regular" style="margin-left:1em;"><div class='lg-row'>「以謙敬念佛，　為我作禮者，</div>
<div class='lg-row'>則為燒滅我。　我有何勢力，</div>
<div class='lg-row'>能受離欲敬？　喻如伊蘭芽，</div>
<div class='lg-row'>為象鼻所押，　破壞無所任。</div>
<div class='lg-row'>我若受敬者，　其事亦如是。」</div>
</div><p>尊者答言：「我不歸命，汝亦不負言要。」魔復語尊者言：「待我須臾間。」即入空林中，而說偈言：</p>

<div class="lg regular" style="margin-left:1em;"><div class='lg-row'>「我先惑手羅，　現金熾盛身，</div>
<div class='lg-row'>佛身不思議，　我作如是形，</div>
<div class='lg-row'>身現熾光明，　踰過於日月，</div>
<div class='lg-row'>悅樂眾人目，　明如飲甘露。」</div>
</div><p>尊者答言：「汝今為我如先好作。」魔答言：「諾，我今當作。」即為却屍。爾時魔王即入空林，現作佛形如作伎家，種種自莊嚴，如來之色貌，現於大人相，能生寂滅眼，喻如新畫像。當作開發時，莊嚴於此林，看視無厭足。圓光一尋化作佛形，舍利弗侍右，目連處左，阿難隨後執持佛鉢。</p>
<p>尊者摩訶迦葉、阿尼盧頭、須菩提，如是等諸大聲聞千二百五十人侍佛左右，猶如半月現佛相貌，向尊者優波毱多所。尊者見佛相貌極生歡喜，即從坐起觀佛形相，咄哉惡無常，無有悲愍心，妙色金山王，云何而破壞？牟尼身如是，為無常所摧滅。爾時尊者作觀心，其意欲擾亂，我今實見佛掌如蓮華，而作如是言：「嗚呼盛妙色，不可具廣說。」即說偈言：</p>

<div class="lg regular" style="margin-left:1em;"><div class='lg-row'>「面過蓮花敷，　目如青蓮葉，</div>
<div class='lg-row'>身形殊華林，　相好過於月，</div>
<div class='lg-row'>甚深喻如海，　安住如須彌，</div>
<div class='lg-row'>威德過於日，　行過師子王，</div>
<div class='lg-row'>眼瞬如牛王，　色殊於真金。」</div>
</div><p>爾時尊者倍生喜敬，大喜充滿轉增歡喜，即說偈言：</p>

<div class="lg regular" style="margin-left:1em;"><div class='lg-row'>「嗚呼清淨業，　獲是美妙報，</div>
<div class='lg-row'>業緣之所得，　非是現作業。</div>
<div class='lg-row'>百千億劫中，　身口作淨行，</div>
<div class='lg-row'>修施及戒忍，　并禪與智慧。</div>
<div class='lg-row'>決定作正行，　以是自莊嚴，</div>
<div class='lg-row'>眾人眼所愛，　清淨無垢穢。</div>
<div class='lg-row'>現是形相時，　怨家皆歡喜，</div>
<div class='lg-row'>況我於今日，　而當不愛敬？」</div>
</div><p>如是思憶，唯作佛想不念於魔，即從坐起，五體投地而為作禮。魔時即驚作如是言：「大德何故違要？」尊者言：「作何言要？」魔言：「先要莫禮，今何故禮？」尊者從地起，即說偈言：</p>

<div class="lg regular" style="margin-left:1em;"><div class='lg-row'>「眼所愛樂見，　擬心禮於佛，</div>
<div class='lg-row'>我今實不為，　恭敬禮汝足。」</div>
</div><p>爾時魔王言：「汝五體投地為我作禮，云何說言我不敬汝。」尊者語魔言：「我不敬禮，汝亦不違言誓，喻如以埿木造作佛像，世間人天皆共禮敬。爾時不敬於埿木，欲敬禮佛故，我禮佛色像，不為禮魔形。」聞是語已還復本形，禮尊者足還昇天上。</p>
<p>以何因緣而說此事？諸大聲聞等欲使諸檀越普供養眾僧令不所乏，又令比丘亦聞法奉行，以是故應為四眾說法。若欲讚佛者，應當作是說，雖斷欲結使，不覺為作禮。</p>
</div>
<p class='juan'>大莊嚴論經卷第九</p>
</div><!-- end of div[@id='body'] -->
</body></html>