<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />大莊嚴論經卷第二</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu6' />
<p class='h1'>（四）</p><p>復次，夫聽法者有大利益，增廣智慧，能令心意悉皆調順。</p>
<p>我昔曾聞，師子諸國，爾時有人，得摩尼寶大如人膝，其珠殊妙世所希有，以奉獻王。王得珠已，諦視此珠而說偈言：</p>

<div class="lg regular" style="margin-left:1em;"><div class='lg-row'>「往古諸王等，　積寶求名稱，</div>
<div class='lg-row'>聚會諸賓客，　出寶自矜高。</div>
<div class='lg-row'>捨位命終時，　捐寶而獨往，</div>
<div class='lg-row'>唯有善惡業，　隨身不捨離。</div>
<div class='lg-row'>譬如蜂作蜜，　他得自不獲，</div>
<div class='lg-row'>財寶亦如是，　資他無隨己。</div>
<div class='lg-row'>往昔諸國王，　為寶之所誑，</div>
<div class='lg-row'>儲積已待他，　無一隨己者。</div>
<div class='lg-row'>吾今當自為，　必使寶隨己，</div>
<div class='lg-row'>唯佛福田中，　造作諸功德，</div>
<div class='lg-row'>隨己至後世，　善報不朽滅。</div>
<div class='lg-row'>臨當命終時，　一切皆捨離，</div>
<div class='lg-row'>舉宮室親愛，　大臣諸猛將，</div>
<div class='lg-row'>悲戀送亡者，　至塚則還家。</div>
<div class='lg-row'>象馬寶輦輿，　珍玩及庫藏，</div>
<div class='lg-row'>人民諸城郭，　園苑快樂處，</div>
<div class='lg-row'>飄然獨捨逝，　都無隨從者。」</div>
</div><p>王說偈已即詣塔所，以此寶珠置塔棖上，其明顯照猶如大星，若日出時照王宮殿，暉曜相映倍於常明。珠之光明日日常爾，於一日中卒無光色，王怪其爾即遣人看。既至彼已不見寶珠，但見棖下血流污地，尋逐血跡至迦陀羅林，未到彼林已見偷珠人竄伏樹間。偷珠之人當取珠時，墮棖折䏶故有是血，即執此人將詣王邊。王初見時甚懷忿恚，見其傷毀復生悲愍，慈心視之而語之言：「咄哉男子！汝甚愚癡，偷佛寶珠，將來之世必墮惡趣。」即說偈言：</p>

<div class="lg regular" style="margin-left:1em;"><div class='lg-row'>「怪哉甚愚癡，　無智造大惡，</div>
<div class='lg-row'>如人畏杖捶，　返受於斬害。</div>
<div class='lg-row'>畏於貧窮苦，　興此狂愚意，</div>
<div class='lg-row'>不安少貧乏，　長受無窮厄。」</div>
</div><p>爾時一臣聞是偈已，即白王言：「如王所說，真實不虛。」即說偈言：</p>

<div class="lg regular" style="margin-left:1em;"><div class='lg-row'>「塔為人中寶，　愚癡輙盜竊，</div>
<div class='lg-row'>斯人無量劫，　不得值三寶。</div>
<div class='lg-row'>如昔有一人，　信心歡喜故，</div>
<div class='lg-row'>耳上須曼花，　以用奉佛塔，</div>
<div class='lg-row'>人天百億劫，　極受大快樂。</div>
<div class='lg-row'>十力世尊塔，　盜寶而自營，</div>
<div class='lg-row'>以是業緣故，　沈沒於地獄。」</div>
</div><p>復有<span class='corr'></span>一臣懷忿而言：「如此愚人罪咎已彰，何須呵責？宜加刑戮。」王告臣言：「莫出此語！彼人已死何須更殺？如人倒地宜應扶起。」時王即說偈言：</p>

<div class="lg regular" style="margin-left:1em;"><div class='lg-row'>「此人已毀行，　宜速拔濟之，</div>
<div class='lg-row'>我當賜財寶，　令懺悔修福，</div>
<div class='lg-row'>使其得免離，　將來大苦難。</div>
<div class='lg-row'>我當與錢財，　使彼供養佛，</div>
<div class='lg-row'>若彼不向佛，　罪過終不滅。</div>
<div class='lg-row'>如人因地跌，　還扶而得起，</div>
<div class='lg-row'>因佛獲過罪，　亦因佛而滅。」</div>
</div><p>時王即便大賜錢財，教令佛邊作諸功德。爾時偷者即作是念：「今者大王！若非佛法中調順之人，計我愆罪應被斬害。此王能容，實是大人赦我重罪。釋迦如來甚為奇特，乃能調化邪見國王作如斯事。」說是語已，還到塔所匍匐向寺，合掌歸命，而作是言：「大悲世尊世間真濟，雖入涅槃猶能以命賑賜於我，世間咸皆號為真濟，名稱普聞遍諸世界，及於今者濟我生命，是故真濟名不虛設。」即說偈言：</p>

<div class="lg regular" style="margin-left:1em;"><div class='lg-row'>「世間稱真濟，　此名實不虛，</div>
<div class='lg-row'>我今蒙救拔，　知實真濟義。</div>
<div class='lg-row'>世間皆熾然，　多諸欝蒸惱，</div>
<div class='lg-row'>慈悲清涼月，　照除熱惱苦。</div>
<div class='lg-row'>如來在世時，　於曠野鬼所，</div>
<div class='lg-row'>拔濟首長者，　是事未為難。</div>
<div class='lg-row'>於今涅槃後，　遺法濟危厄，</div>
<div class='lg-row'>令我脫苦惱，　是乃為甚難。</div>
<div class='lg-row'>云何世工匠，　奇巧合聖心，</div>
<div class='lg-row'>圖像舉右手，　示作安慰相，</div>
<div class='lg-row'>怖者覩之已，　尚能除恐懼，</div>
<div class='lg-row'>況佛在世時，　所濟甚弘多，</div>
<div class='lg-row'>今遭大苦厄，　形像免濟我。」</div>
</div></div>
<div class='div-other'><a id='mulu7' />
<p class='h1'>（五）</p><p>復次，夫少欲者，雖有財物心不愛著，猶得稱之名為少欲。</p>
<p>我昔曾聞，有優婆塞，彼優婆塞時有親友信婆羅門法。時彼親友善信婆羅門，弊衣苦行五熱炙身、恒食惡食臥糞穢中，即喚優婆塞言：「汝可就此觀婆羅門，汝頗曾見清身自苦高行之士少欲知足如此人不？」優婆塞言：「如此高行可誑於汝。」即共親友問婆羅門：「汝今苦行為何所求？」婆羅門曰：「我今苦行欲求為王。」時優婆塞語親友言：「此人今者，方求大地庫藏珍寶，宰割自恣貪嗜美味，宮人侍御好樂女色，種種音樂而以自娛。雖作大臣長者有諸財寶不適其意，乃欲希求一切大地人民珍寶，何以稱之為少欲耶？汝但見其身行苦行，便謂少欲，不知此人所求無厭，謂為少欲。」即說偈言：</p>

<div class="lg regular" style="margin-left:1em;"><div class='lg-row'>「所謂少欲者，　非必惡衣食，</div>
<div class='lg-row'>無諸資生具，　以之為少欲。</div>
<div class='lg-row'>此人於今者，　心如大河海，</div>
<div class='lg-row'>貪求無厭足，　云何名少欲？</div>
<div class='lg-row'>今修此苦行，　貪渴五欲故，</div>
<div class='lg-row'>此人實虛偽，　詐現少欲相，</div>
<div class='lg-row'>為貪故自苦，　實非少欲者。」</div>
</div><p>說是偈已，優婆塞復作是言：「今者此人具諸貪欲瞋恚愚癡，仙聖所行無有少分。是故當知，夫少欲者不在錢財多諸寶物。何以知之？如頻婆娑羅王富有國土象馬七珍，猶名少欲。所以者何？雖有財寶心不貪著樂於聖道，以是之故，雖復富有七珍盈溢，心無希求名為少欲。雖無財寶希求無厭，不得名為少欲知足。」即說偈言：</p>

<div class="lg regular" style="margin-left:1em;"><div class='lg-row'>「若以無衣食，　倮形尼乾等，</div>
<div class='lg-row'>造作諸勤苦，　以為苦行者；</div>
<div class='lg-row'>餓鬼及畜生，　貧窮諸衰惱，</div>
<div class='lg-row'>斯等處艱難，　亦應名苦行。</div>
<div class='lg-row'><span class='corr'>彼</span>人亦如是，　徒為自疲勞，</div>
<div class='lg-row'>形雖作苦行，　而心懷貪著，</div>
<div class='lg-row'>希求無厭足，　不名為少欲。</div>
<div class='lg-row'>雖復具眾物，　心無所染著，</div>
<div class='lg-row'>修行樂聖道，　是乃名少欲。</div>
<div class='lg-row'>譬如諸農夫，　以穀種田中，</div>
<div class='lg-row'>貪收多果實，　不名為少欲。</div>
<div class='lg-row'>身如惡癰瘡，　將適須眾具，</div>
<div class='lg-row'>意求於道故，　是名少欲者。</div>
<div class='lg-row'>為治惡癰瘡，　少受資生具，</div>
<div class='lg-row'>心不貪後有，　是真名少欲。</div>
<div class='lg-row'>心意不諂曲，　亦不求名利，</div>
<div class='lg-row'>雖有資生具，　名聞具實德，</div>
<div class='lg-row'>能有如斯事，　是乃真少欲。」</div>
</div></div>
<div class='div-other'><a id='mulu8' />
<p class='h1'>（六）</p><p>復次，雖復持戒，為人天樂，是名破戒。</p>
<p>我昔曾聞，有一沙門與婆羅門於空林中夏坐安居，于時沙門數數往返婆羅門所，與其共事不存親踈正處其中。所以者何？若與親昵恐其生憍慢，若與其踈謂為憎惡。即說偈言：</p>

<div class="lg regular" style="margin-left:1em;"><div class='lg-row'>「以杖置日中，　竪臥俱無影，</div>
<div class='lg-row'>執杖倚亞者，　其影則脩長。</div>
<div class='lg-row'>彼人亦如是，　親踈宜得中，</div>
<div class='lg-row'>令漸通泰已，　然後為說法。</div>
</div><p>「此婆羅門無有智慧，不別賢愚供事極苦，是以我今不宜親昵亦不應踈。何以故？事愚人苦，不解供事亦名為苦。」種種方便共相習近，漸相體信得與言語。爾時比丘問婆羅門：「汝今何故舉手向日，臥灰土上裸形噉草，晝夜不臥翹足而立，行此苦行為何所求？」婆羅門答曰：「我求國王。」此婆羅門於後少時身遇病患，往問醫師療疾之方。醫師報言：「宜須食肉。」於是婆羅門語比丘言：「汝可為我至檀越家，乞索少肉以療我疾。」于時比丘作是思惟：「我今化彼正是其時。」作是念已，化為一羊繫著其邊，婆羅門問比丘言：「汝為索肉，今在何處？」比丘答言：「羊即是肉。」婆羅門大生瞋恚而作是言：「我寧殺羊而食肉耶？」於是比丘說偈答言：</p>

<div class="lg regular" style="margin-left:1em;"><div class='lg-row'>「汝今憐一羊，　猶尚不欲殺，</div>
<div class='lg-row'>後若為國王，　牛羊與猪豕，</div>
<div class='lg-row'>鷄犬及野獸，　殺害無有量，</div>
<div class='lg-row'>汝在御座上，　厨宰供汝食。</div>
<div class='lg-row'>汝若瞋恚時，　當言斬彼頭，</div>
<div class='lg-row'>或言截手足，　又時教挑目。</div>
<div class='lg-row'>汝今憐一羊，　方欲多殺害，</div>
<div class='lg-row'>若實有悲心，　宜捨求王意。</div>
<div class='lg-row'>如人臨刑戮，　畏苦多飲酒，</div>
<div class='lg-row'>華林極敷榮，　猛火將欲焚。</div>
<div class='lg-row'>又如著金鎖，　雖好能繫縛，</div>
<div class='lg-row'>王位亦如是，　恒有恐懼心。</div>
<div class='lg-row'>威力諸侍從，　莊嚴以珍寶，</div>
<div class='lg-row'>不見後過患，　凡夫貪願求。</div>
<div class='lg-row'>既得造諸惡，　墜墮三惡道，</div>
<div class='lg-row'>如蛾貪火色，　投中自燋滅。</div>
<div class='lg-row'>雖有五欲樂，　名稱普聞知，</div>
<div class='lg-row'>恒多懷恐懼，　憂苦患極深。</div>
<div class='lg-row'>猶如捉毒蛇，　逆風持炬火，</div>
<div class='lg-row'>不捨危害至，　亦如臨死苦。</div>
<div class='lg-row'>王者遊出時，　頂上戴天冠，</div>
<div class='lg-row'>眾寶自瓔珞，　上妙莊嚴服，</div>
<div class='lg-row'>名馬眾寶車，　乘之出遊巡，</div>
<div class='lg-row'>道從數百千，　威勢極熾盛。</div>
<div class='lg-row'>若有寇敵時，　寶鎧自嚴身，</div>
<div class='lg-row'>勝則多殺害，　負則失身命。</div>
<div class='lg-row'>妙香以塗身，　上服以香熏，</div>
<div class='lg-row'>所食諸餚饍，　百味恣其口。</div>
<div class='lg-row'>所須皆隨意，　無有違逆者，</div>
<div class='lg-row'>行來若坐臥，　舉動悉疑畏。</div>
<div class='lg-row'>親友亦不信，　雖復為親友，</div>
<div class='lg-row'>恒有危懼心，　云何名為樂？</div>
<div class='lg-row'>如魚吞鉤餌，　如蜜塗利刀，</div>
<div class='lg-row'>亦如網羅<span class='corr'>摾</span>，　魚獸貪其味。</div>
<div class='lg-row'>不見後苦患，　貴富亦如是，</div>
<div class='lg-row'>終受地獄苦，　地獄垣牆壁，</div>
<div class='lg-row'>屋地皆熾然，　罪人在其中，</div>
<div class='lg-row'>火出自燒身，　受苦無有量。</div>
<div class='lg-row'>汝當自思惟，　所為樂既少，</div>
<div class='lg-row'>眾苦患甚多，　是故應念苦。</div>
<div class='lg-row'>莫求貴自在，　捨汝願求心，</div>
<div class='lg-row'>唯有求解脫，　眾苦悉消除。」</div>
</div><p>婆羅門聞是偈已默然不答，合掌向比丘白言：「尊者！善有辯才開悟我心，設使得彼三十二天王者亦不甘樂。」即說偈言：</p>

<div class="lg regular" style="margin-left:1em;"><div class='lg-row'>「善意巧方便，　明智能觀察，</div>
<div class='lg-row'>為我除邪願，　示導正真路。</div>
<div class='lg-row'>善友當如是，　世間所稱讚，</div>
<div class='lg-row'>常應近是友，　無有諍惱患。</div>
<div class='lg-row'>善導我心意，　迴邪入正道，</div>
<div class='lg-row'>示我善惡相，　令得於解脫。」</div>
</div></div>
<div class='div-other'><a id='mulu9' />
<p class='h1'>（七）</p><p>復次，依邪道者得眾苦患，修正道者增長信心及以名稱，有智之人應觀邪正。</p>
<p>我昔曾聞，有一人於行路側作小苦行，若有人時臥棘刺上，若無人時別居餘處。有人見已而語之言：「汝今亦可徐臥刺上，何必縱體傷毀甚多？」此人聞已深生瞋忿，放身縱體投棘刺上，轉劇於前。時有一優婆塞在其傍立，是苦行者見已自擺，轉復增劇。優婆塞即語之言：「汝於前者但以小<span class='corr'>刺</span>，今復乃用瞋恚之棘而以自刺。先所刺者傷毀甚淺，貪瞋之刺乃為深利。臥棘刺者苦止一世，貪瞋刺苦及無量身，以刺刺身此瘡易滅，貪瞋刺瘡歷劫不差，是故宜速除深毒刺。」即說偈言：</p>

<div class="lg regular" style="margin-left:0em;"><div class='lg-row'>「汝今應勤拔，　心中深毒刺，</div>
<div class='lg-row'>宜以利智刀，　割斷貪瞋棘。</div>
<div class='lg-row'>貪瞋深著人，　世世不可<span class='corr'>祛</span>，</div>
<div class='lg-row'>愚小諸邪見，　不識正真道。</div>
<div class='lg-row'>苦身臥棘刺，　以苦欲離苦，</div>
<div class='lg-row'>人見臥棘刺，　無不遠逃避。</div>
<div class='lg-row'>唯汝於斯苦，　抱持不放捨，</div>
<div class='lg-row'>我見如此事，　乃知有邪正。</div>
<div class='lg-row'>是故重自歸，　十力之世尊，</div>
<div class='lg-row'>大悲拔眾苦，　開示正道者，</div>
<div class='lg-row'>涉彼邪徑眾，　導以八正道。</div>
<div class='lg-row'>外道邪見等，　為苦所欺誑，</div>
<div class='lg-row'>極為信著苦，　流轉無窮已。</div>
<div class='lg-row'>諸有智慧者，　見此倍增信，</div>
<div class='lg-row'>外道甚愚惑，　苦盡得解脫。</div>
<div class='lg-row'>出世大仙說，　眾具悉備足，</div>
<div class='lg-row'>得修八正道，　修道故解脫。</div>
<div class='lg-row'>以是故當知，　安樂獲解脫，</div>
<div class='lg-row'>非如汝外道，　受苦得涅槃。</div>
<div class='lg-row'>依心故造作，　善惡等諸業，</div>
<div class='lg-row'>汝當伏心意，　何故橫苦身？</div>
<div class='lg-row'>身為眾結使，　妄修種種苦，</div>
<div class='lg-row'>是苦修道者，　地獄應是道。</div>
<div class='lg-row'>然此地獄中，　斬截及糞屎，</div>
<div class='lg-row'>熾然燒炙等，　具受眾苦毒。</div>
<div class='lg-row'>彼雖受諸苦，　不得名苦行，</div>
<div class='lg-row'>智慧<span class='corr'>祛</span>三業，　垢穢皆消除。</div>
<div class='lg-row'>釋迦文佛教，　教諸一切人，</div>
<div class='lg-row'>應求天甘露，　又宣說止觀，</div>
<div class='lg-row'>亦莊餝智慧，　是名真苦行。</div>
<div class='lg-row'>何用徒勞身？　造作無益苦，</div>
<div class='lg-row'>此苦甚長遠，　深廣無崖限。</div>
<div class='lg-row'>譬如有惡子，　不得其孝養，</div>
<div class='lg-row'>但作諸罪累，　由彼受眾苦。」</div>
<div class='lg-row'>是時彼外道，　而作如是言：</div>
<div class='lg-row'>「諸仙修苦行，　亦復得生天。」</div>
<div class='lg-row'>優婆塞說偈，　而答於彼言：</div>
<div class='lg-row'>「諸仙生天上，　非因臥棘刺，</div>
<div class='lg-row'>由施戒實語，　而得生天上，</div>
<div class='lg-row'>汝雖作苦行，　都無有利益。</div>
<div class='lg-row'>猶如春農夫，　不下於種子，</div>
<div class='lg-row'>至秋無果實，　而可得收穫。</div>
<div class='lg-row'>汝等亦如是，　不種善根子，</div>
<div class='lg-row'>但修諸苦行，　畢竟無所獲。</div>
<div class='lg-row'>夫欲修道者，　當資於此身，</div>
<div class='lg-row'>以美味飲食，　充足於軀命。</div>
<div class='lg-row'>氣力既充溢，　能修戒定慧，</div>
<div class='lg-row'>斷食甚飢渴，　身心俱擾惱。</div>
<div class='lg-row'>不令心專定，　云何獲聖果？</div>
<div class='lg-row'>雖復食餚饍，　不貪著美味，</div>
<div class='lg-row'>但為戒實語，　施忍及禪定，</div>
<div class='lg-row'>斯等為種子，　能獲善果報。</div>
<div class='lg-row'>身雖受飢渴，　而心望美味，</div>
<div class='lg-row'>因時尚不甘，　況當獲美果？</div>
<div class='lg-row'>若有殘害心，　使他生畏怖；</div>
<div class='lg-row'>若除殘害心，　能施無畏者，</div>
<div class='lg-row'>是則名行法。　若復生殘害，</div>
<div class='lg-row'>稱之為非法。　美味充足者，</div>
<div class='lg-row'>終無害他意，　以無害心故，</div>
<div class='lg-row'>無有損於彼，　設起大慈心，</div>
<div class='lg-row'>然得大善果。　汝雖行自餓，</div>
<div class='lg-row'>飢渴而睡眠，　亦復無益事。」</div>
<div class='lg-row'>外道作是言：　「如汝起慈心，</div>
<div class='lg-row'>不必能利益，　而得大果報。</div>
<div class='lg-row'>自餓而睡眠，　其事亦如是，</div>
<div class='lg-row'>雖無益於彼，　亦得善果報。」</div>
<div class='lg-row'>優婆塞答言：　「慈心除瞋害，</div>
<div class='lg-row'>以除瞋害故，　能獲善果報。</div>
<div class='lg-row'>汝法作苦行，　增長於瞋故，</div>
<div class='lg-row'>便起身口惡，　云何得善果？</div>
<div class='lg-row'>慈心則不爾，　若起慈心時，</div>
<div class='lg-row'>能除滅瞋害；　以無瞋害故，</div>
<div class='lg-row'>則起身口善。　無益而苦行，</div>
<div class='lg-row'>云何同慈善？　譬如師子吼，</div>
<div class='lg-row'>諸獸無在前；　如來無礙辯，</div>
<div class='lg-row'>其事亦如是，　一切諸外道，</div>
<div class='lg-row'>無敢抗對者。　說法摧外道，</div>
<div class='lg-row'>默然無詶答。」</div>
</div></div>
<div class='div-other'><a id='mulu10' />
<p class='h1'>（八）</p><p>復次，夫身口業不能自在，要由於意。</p>
<p>我昔曾聞，有比丘尼至賒伽羅國，於彼國中，有婆羅門，五熱炙身額上流水，胸腋懷中悉皆流汗，咽喉乾燥脣舌燋然無有涎唾。四面置火，猶如融金，亦如黃髮，紅赤熾然，夏日盛熱以炙其上，展轉反側無可避處，身體燋爛如餅在鏊。此婆羅門常著縷褐五熱炙身，時人因名號縷褐炙。時比丘尼見是事已，而語之言：「汝可炙者而不炙之，不可炙者而便炙之。」爾時縷褐聞是語已，極生瞋恚而作是言：「惡剃髮者！何者可炙？」比丘尼言：「汝若欲知可炙處者，汝但炙汝瞋忿之心，若能炙心是名真炙。如牛駕車，車若不行乃須策牛不須打車，身猶如車，心如彼牛，以是義故汝應炙心，云何暴身？又復身者如林如牆，雖復燒炙將何所補？」即說偈言：</p>

<div class="lg regular" style="margin-left:0em;"><div class='lg-row'>「心如城主，　城主瞋恚，　乃欲求城，</div>
<div class='lg-row'>無所增益。　譬如師子，　有人或以，</div>
<div class='lg-row'>弓箭瓦石，　而打射之。　而彼師子，</div>
<div class='lg-row'>逐逐彼人。　譬如癡犬，　有人打擲，</div>
<div class='lg-row'>便逐瓦石，　不知尋本。　言師子者，</div>
<div class='lg-row'>喻智慧人，　能求其本，　而滅煩惱。</div>
<div class='lg-row'>言癡犬者，　即是外道，　五熱炙身，</div>
<div class='lg-row'>不識心本。」　婆羅門言：　「何名炙心？」</div>
<div class='lg-row'>比丘尼言：　「四諦之智，　如四火聚，</div>
<div class='lg-row'>修道如日。　夫智慧者，　以四諦火，</div>
<div class='lg-row'>修道淨日，　以此五法，　而炙其心。</div>
<div class='lg-row'>而此身者，　不得自在，　何故苦身？</div>
<div class='lg-row'>若欲苦者，　當苦於彼，　能苦身本。</div>
<div class='lg-row'>行來坐臥，　非身所為，　但為心使；</div>
<div class='lg-row'>若非身作，　過在於心，　何故苦身？</div>
<div class='lg-row'>心若離身，　身如木石。　是以智者，</div>
<div class='lg-row'>宜責其心，　不應苦身。　又汝以此，</div>
<div class='lg-row'>五熱炙身，　以為苦行，　而得道者；</div>
<div class='lg-row'>地獄眾生，　受苦無量，　種種楚毒，</div>
<div class='lg-row'>亦應得道。」　婆羅門曰：　「為此苦行，</div>
<div class='lg-row'>發心造作，　得名修道；　地獄眾生，</div>
<div class='lg-row'>逼迫受苦，　是故不應，　說言修道。」</div>
<div class='lg-row'>比丘尼曰：　「若自發心，　而得福者，</div>
<div class='lg-row'>小兒把火，　亦應得福，　然實不得。</div>
<div class='lg-row'>以是推之，　汝之所作，　五熱炙身，</div>
<div class='lg-row'>亦無有福。」　婆羅門曰：　「嬰孩小兒，</div>
<div class='lg-row'>無有智慧，　是以無福。　我有智慧，</div>
<div class='lg-row'>造作如此，　五熱炙身，　是故有福。」</div>
<div class='lg-row'>比丘尼言：　「若以有智，　修於苦行，</div>
<div class='lg-row'>便有福者；　採真珠人，　刺身出血，</div>
<div class='lg-row'>珠乃可得，　亦應有福。」　婆羅門曰：</div>
<div class='lg-row'>「以貪心故，　雖復出血，　不名為福。」</div>
<div class='lg-row'>比丘尼言：　「汝為苦行，　貪天上樂，</div>
<div class='lg-row'>亦應無福。　若以貪求，　無果報者，</div>
<div class='lg-row'>遊獵之人，　不應得報。　若使魚獵，</div>
<div class='lg-row'>不得報者，　汝今為此，　苦行之事，</div>
<div class='lg-row'>亦不應得，　天上樂報。　汝今何故，</div>
<div class='lg-row'>身心迴轉，　欲以苦行，　得於天樂？</div>
<div class='lg-row'>我佛法中，　無有如斯，　五熱炙身，</div>
<div class='lg-row'>受苦行法，　得彼天樂。　欲得天樂，</div>
<div class='lg-row'>修實語等，　諸善功德，　雖復貪怖，</div>
<div class='lg-row'>得生天樂。　譬如服藥，　或貪或怖，</div>
<div class='lg-row'>既服之已，　藥力必行。　若住實語，</div>
<div class='lg-row'>諸功德者，　或貪或怖，　必得天樂。」</div>
<div class='lg-row'>時婆羅門，　辭窮理屈，　不能加報，</div>
<div class='lg-row'>默然而住。　時左右人，　於佛法中，</div>
<div class='lg-row'>生清淨信，　深樂正法。　各相謂言：</div>
<div class='lg-row'>「善哉佛法，　有大智力，　甚深難測。</div>
<div class='lg-row'>外道之智，　極為淺薄。　譬如爆火，</div>
<div class='lg-row'>若觸人身，　人無不畏。　佛法爆火，</div>
<div class='lg-row'>亦復如是，　觸婆羅門，　能令其怖。</div>
<div class='lg-row'>我等今者，　得聞佛法，　善勝之論，</div>
<div class='lg-row'>咸應歸向，　佛涅槃處，　恭敬禮拜，</div>
<div class='lg-row'>南無世尊，　音聲善柔，　敷演說法。</div>
<div class='lg-row'>女人智淺，　飲佛甘露，　能大眾中，</div>
<div class='lg-row'>說法無畏。　誰於佛語，　而不恭敬？</div>
<div class='lg-row'>斯比丘尼，　智慧微淺，　能用滅結，</div>
<div class='lg-row'>牟尼尊語。　猶故能令，　此婆羅門，</div>
<div class='lg-row'>不能加報，　默然而住。」</div>
</div></div>
<div class='div-other'><a id='mulu11' />
<p class='h1'>（九）</p><p>復次，欲如肉摶眾鳥競逐，有智之人深知財患而不貪著。</p>
<p>我昔曾聞，修婆多國時有比丘，於壞垣壁見有伏藏，有大銅瓮滿中金錢，將一貧優婆塞而示之處，即語之言：「可取是寶以為資生。」時優婆塞問比丘言：「何時見此？」比丘答言：「今日始見。」優婆塞言：「我見是寶非適今日，久來見之，然我不用。爾今善聽！我當說寶所有過患。若取是寶為王所聞，或至於死，或被讁罰，或復繫閉，如斯等苦不可稱數。」即說偈言：</p>

<div class="lg regular" style="margin-left:1em;"><div class='lg-row'>「我見是寶來，　歷年甚久遠，</div>
<div class='lg-row'>此寶毒螫害，　劇彼黑毒蛇。</div>
<div class='lg-row'>是故於此寶，　都無有貪心，</div>
<div class='lg-row'>觀之如毒蛇，　不生財寶想。</div>
<div class='lg-row'>繫閉被讁罰，　或時至死亡，</div>
<div class='lg-row'>一切諸災害，　皆由是寶生。</div>
<div class='lg-row'>能招種種苦，　為害甚可怖，</div>
<div class='lg-row'>故我於寶所，　不生貪近想。</div>
<div class='lg-row'>群生迷著寶，　謂之為珍玩，</div>
<div class='lg-row'>寶是危害物，　妄生安善想，</div>
<div class='lg-row'>有如斯過患，　何用是寶為？</div>
<div class='lg-row'>如是膿污身，　趣自支軀命，</div>
<div class='lg-row'>會當捨敗滅，　何用珍寶為？</div>
<div class='lg-row'>譬如火投薪，　無有厭足時，</div>
<div class='lg-row'>人心亦如是，　希求無厭足。</div>
<div class='lg-row'>汝若憐愍我，　教我少欲法，</div>
<div class='lg-row'>云何以財寶，　而以見示語？</div>
<div class='lg-row'>夫少欲知足，　能生大利樂；</div>
<div class='lg-row'>若其多欲者，　諸根恒散亂，</div>
<div class='lg-row'>貪求無厭足，　希望增苦惱。</div>
<div class='lg-row'>然此多欲人，　常生於欲想，</div>
<div class='lg-row'>貪利無有極，　如摩竭魚口。</div>
<div class='lg-row'>而彼少欲人，　無貪求苦故，</div>
<div class='lg-row'>心恒懷悅豫，　歡慶同節會。」</div>
</div><p>時優婆塞讚歎少欲知足之法，彼比丘生希有想而讚之言：「善哉善哉！真是丈夫。雖無法服心已出家，能順佛語知少欲法，而此少欲諸佛所讚。」比丘言：「汝之所說總而言之，深見譏呵令我愧踖。汝今處家，妻子眷屬僮僕使人，正應貪求以用自營，能隨佛語讚歎少欲。假使有人以鐵為舌，無有能呵少欲知足。我今雖復剃除鬚髮身服法衣相同沙門，然實不知沙門之法，而方教汝多欲之事，不能稱述法王所讚少欲之法，是諸善源，如佛修多羅中亦說少欲為沙門本。如來昔日乞食訖，若有餘食，或時施與諸比丘等，或復置於水中用與諸蟲。爾時有二比丘乞食不足，而有飢色從外來入，佛既見已而語之言：『今有餘食，汝能食不？』一比丘言：『如來世尊說於少欲有大功德，我今云何貪於此食而噉之耶？』一比丘言：『如來世尊所有餘食難可值遇，梵釋天王等皆悉頂戴而恭敬之。我今若食，當益色力安樂辯才。如是之食甚難值遇，云何不食？』於時世尊讚不食者：『善哉比丘！能修佛教行少欲法。』此一比丘雖順佛語，食佛餘食，佛不讚歎。是故當知，少欲之法，佛所印可教戒之本。」即說偈言：</p>

<div class="lg regular" style="margin-left:1em;"><div class='lg-row'>「欲得法利者，　應當解<span class='corr'>少</span>欲，</div>
<div class='lg-row'>如此少欲法，　聖莊嚴瓔珞。</div>
<div class='lg-row'>今世除重擔，　無憂而快樂，</div>
<div class='lg-row'>乃是大涅槃，　宅室之初門。</div>
<div class='lg-row'>關制魔軍眾，　要防之隘路，</div>
<div class='lg-row'>度於魔境界，　無上之印封。</div>
<div class='lg-row'>持戒如巨海，　少欲如海潮，</div>
<div class='lg-row'>能為眾功德，　密緻之覆蓋，</div>
<div class='lg-row'>貪求疲勞者，　憩駕止息處。</div>
<div class='lg-row'>親近少欲者，　如似[(殼-一)/牛]牛乳，</div>
<div class='lg-row'>酪酥醍醐等，　因之而得出，</div>
<div class='lg-row'>少欲亦如是，　出生諸功德。</div>
<div class='lg-row'>能展手施者，　此手名嚴勝，</div>
<div class='lg-row'>受者能縮手，　嚴勝復過彼。</div>
<div class='lg-row'>若人言施與，　是語價難量，</div>
<div class='lg-row'>受者言我足，　難量復過彼。</div>
<div class='lg-row'>若欲得法者，　應親近少欲，</div>
<div class='lg-row'>十力說少欲，　即是聖種法。</div>
<div class='lg-row'>少欲無財物，　增長戒聞慧，</div>
<div class='lg-row'>如此少欲法，　出家之法食。</div>
<div class='lg-row'>雖有渴愛等，　終不能擾惱，</div>
<div class='lg-row'>且置後世樂，　現在獲安隱。」</div>
</div></div>
<div class='div-other'><a id='mulu12' />
<p class='h1'>（一〇）</p><p>復次，夫知足者雖貧名富，不知足者雖富是貧，若聖智滿乃名大富。</p>
<p>我昔曾聞，有優婆塞，有人譏呵云最貧窮，而優婆塞樂佛所讚知足之法即順法相，而說偈言：</p>

<div class="lg regular" style="margin-left:1em;"><div class='lg-row'>「無病第一利，　知足第一富，</div>
<div class='lg-row'>善友第一親，　涅槃第一樂。」</div>
</div><p>時優婆塞說偈已語彼人言：「如佛所說知足則富，汝今何故稱我貧窮？」復說偈言：</p>

<div class="lg regular" style="margin-left:1em;"><div class='lg-row'>「雖有諸珍寶，　豐饒資生具，</div>
<div class='lg-row'>不信三寶者，　說彼最貧窮。</div>
<div class='lg-row'>雖無諸珍寶，　及以資生具，</div>
<div class='lg-row'>能信三寶者，　是名第一富。</div>
<div class='lg-row'>我今敬三寶，　以信為珍玩，</div>
<div class='lg-row'>汝以何因緣，　說我為貧窮？</div>
<div class='lg-row'>帝釋毘沙門，　雖富眾珍寶，</div>
<div class='lg-row'>如其布施時，　不能一切捨。</div>
<div class='lg-row'>我心愛知足，　於諸財寶物，</div>
<div class='lg-row'>無有貪著意，　一切悉能捨。</div>
<div class='lg-row'>富貴者庫藏，　多有眾珍寶，</div>
<div class='lg-row'>水火及盜賊，　悉皆能侵奪。</div>
<div class='lg-row'>彼若喪失時，　則生大苦惱，</div>
<div class='lg-row'>良醫及妙藥，　不能治彼苦。</div>
<div class='lg-row'>我以信為寶，　無能侵奪者，</div>
<div class='lg-row'>心意坦然樂，　無諸憂患苦。」</div>
</div><p>說是偈已復作是言：「是故當知，雖有庫藏象馬七寶資生之具，不知足者猶名為貧，是以佛說知足最富。」眾人聞是語已皆歎善哉，真是正說，有大智慧，名大丈夫。各相語言：「自今已後雖無財寶但有信心，我等見之稱為富者。苦集錢財皆為樂故，為欲供給室家眷屬令無乏故，如斯之樂正為現身。信心之寶為於累世，於人天中財寶自恣，是故知信為第一財寶。如此信財於生死中，極受快樂無諸苦惱。金銀珍寶能生災患，晝夜憂懼畏他劫掠，然有八危，以貪著故累世受苦。以有信故，能得戒財施財定財慧財，若無信者云何得有如是等財？是以信財為最第一。我有是財，故於人前自言大富，我於往昔深積善業，是以今者因信心知足。」而說偈言：</p>

<div class="lg regular" style="margin-left:1em;"><div class='lg-row'>「因有信心故，　則不造諸惡，</div>
<div class='lg-row'>一切諸功德，　以信為使命。</div>
<div class='lg-row'>信亦如河箭，　駛流甚迅速，</div>
<div class='lg-row'>能令於心意，　速疾至善法。</div>
<div class='lg-row'>誰有多財寶，　能勝信巨富？</div>
<div class='lg-row'>雖有財富者，　失財則貧窮，</div>
<div class='lg-row'>若其命終時，　捨之而獨逝。</div>
<div class='lg-row'>無隨至後世，　信財不喪失，</div>
<div class='lg-row'>恒常自隨逐，　累劫受快樂。</div>
<div class='lg-row'>世人積財寶，　能生彼貪欲，</div>
<div class='lg-row'>信財則不爾，　見則生歡喜。</div>
<div class='lg-row'>於諸財寶中，　信財最為上，</div>
<div class='lg-row'>顯示此義者，　牟尼之所說。</div>
<div class='lg-row'>是故我非貧，　信財最為勝，</div>
<div class='lg-row'>餘者不名財，　唯信是實財。</div>
<div class='lg-row'>以信布施者，　財物得增長，</div>
<div class='lg-row'>不信施彼者，　果報轉尠少。」</div>
</div></div>
<p class='juan'>大莊嚴論經卷第二</p>
</div><!-- end of div[@id='body'] -->
</body></html>