<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu71' />大莊嚴論經卷第十一</p><p class="byline">馬鳴菩薩造</p><p class="byline">後秦龜茲三藏鳩摩羅什譯</p>
<div class='div-other'><a id='mulu72' />
<p class='h1'>（六一）</p><p>復次，少智之人見佛相好猶發善心，況復智慧大德之人，而當不發於善心耶？</p>
<p>我昔曾聞，佛在舍衛國，時波斯匿王請佛及僧，於九十日夏坐安居，集諸牛群近佛精舍[(殼-一)/牛]乳供佛。時有千婆羅門貪牛乳故，共牧牛人行止相隨。時牧牛人聞婆羅門誦韋陀上典，悉皆通利善了分別，或有婆羅門但有空名實無知曉，又有明知呪術不解韋陀，有明韋陀不知呪術。爾時世尊於夏四月安居已訖，於自恣時王勅牧人：「今不須乳，隨逐水草放汝諸牛。」又勅之言：「汝若去時必往辭佛，佛若說法汝好諦聽。」時彼牧人作如是念：「佛世尊者是一切智？為非是乎？」作是念已向祇陀林詣世尊所。</p>
<p>爾時世尊大眾圍遶坐於樹下，知牧牛人來至林中，即為牧牛人於身毛孔出諸光明，其光照曜映蔽林野，如融金聚，又如雨酥降注火中，牧人視之無厭，即生希有難見之想，各相謂言：「此光明者如瞻蔔花遍滿林中，為是何光？」即說偈言：</p>

<div class="lg regular" style="margin-left:1em;"><div class='lg-row'>「斯林甚嚴麗，　光色忽改常，</div>
<div class='lg-row'>將非天寶林，　移殖此園耶？</div>
<div class='lg-row'>暉赫如金樓，　亦如天帝幢，</div>
<div class='lg-row'>其明過電光，　熾炎踰酥火，</div>
<div class='lg-row'>或日月天子，　降遊此林間？」</div>
</div><p>時牧牛者說此偈已，向祇陀林至世尊所，覩佛圓光如百千日，三十二種大人之相炳著明了，各皆歡喜生希有想，各各讚歎。即說偈言：</p>

<div class="lg regular" style="margin-left:1em;"><div class='lg-row'>「釋種王子身，　端嚴甚輝妙，</div>
<div class='lg-row'>威光極盛熾，　覩之生歡悅，</div>
<div class='lg-row'>身心皆快樂，　善哉寂淡泊，</div>
<div class='lg-row'>湛然無畏懼，　略說其色相。</div>
<div class='lg-row'>善稱於種智，　世間皆傳說，</div>
<div class='lg-row'>真實不虛妄，　咸言是佛陀。</div>
<div class='lg-row'>無不稱佛者，　憶持著於心，</div>
<div class='lg-row'>口亦如是說，　粗略其旨要，</div>
<div class='lg-row'>不可具廣說。　總說其要言，</div>
<div class='lg-row'>是釋種中日，　名實稱色像，</div>
<div class='lg-row'>色像亦稱名。　相好及福利，</div>
<div class='lg-row'>炳然而顯現，　猶如於眾寶，</div>
<div class='lg-row'>羅列自嚴飾。　威德甚赫奕，</div>
<div class='lg-row'>圓光滿一尋，　猶如真金山，</div>
<div class='lg-row'>能奪眾人目，　樂觀不捨離，</div>
<div class='lg-row'>眾人之所愛。　體是一切智，</div>
<div class='lg-row'>如人大叫喚，　口唱如是言，</div>
<div class='lg-row'>一切種智者。　今在此身中，</div>
<div class='lg-row'>世間出種智，　必在於此中，</div>
<div class='lg-row'>何有功德智，　不視如此智？</div>
<div class='lg-row'><span class='corr'>知</span>此妙身器，　真實能堪受，</div>
<div class='lg-row'>功巧及畫素，　未曾見是像。</div>
<div class='lg-row'>終更不生疑，　言非一切智，</div>
<div class='lg-row'>如此妙形容，　功德必滿足。</div>
<div class='lg-row'>極有此妙形，　終不空無德，</div>
<div class='lg-row'>應須決定解，　不應逐音聲。」</div>
</div><p>爾時牧人作如是言：「我等應當用決定解。」復作是念：「今我牧牛有何智力而用決了？我等亦可決定解知，云何可知？」又言：「我等雖復牧牛可分別知，彼生王宮智能技術一切皆學，不應知彼牧牛之法。我今當問牧牛之事，其必不知。」即說偈言：</p>

<div class="lg regular" style="margin-left:1em;"><div class='lg-row'>「韋陀與射術，　醫方及祠祀，</div>
<div class='lg-row'>天文并聲論，　文筆根本論。</div>
<div class='lg-row'>立天祀之論，　諸論之因本，</div>
<div class='lg-row'>辭辯巧言論，　善學淫泆論。</div>
<div class='lg-row'>求覓財利論，　清淨種姓論，</div>
<div class='lg-row'>一切萬物論，　十種名字論。</div>
<div class='lg-row'>算數計校論，　圍碁博<span class='corr'>弈</span>論，</div>
<div class='lg-row'>原本書學論，　音樂倡伎論。</div>
<div class='lg-row'>吹貝歌法論，　舞法笑法論，</div>
<div class='lg-row'>欺挊及庠序，　舉動花鬘論。</div>
<div class='lg-row'>如是等諸論，　悉皆善通達。</div>
<div class='lg-row'>按摩除疲勞，　善別摩尼價，</div>
<div class='lg-row'>善別衣帛法，　綵色及<span class='corr'>蠟</span>印，</div>
<div class='lg-row'>機關與胡膠，　射術計合離。</div>
<div class='lg-row'>又善知裁割，　刻雕成眾像，</div>
<div class='lg-row'>文章與書畫，　無不悉通達。</div>
<div class='lg-row'>又復善能知，　和香作華鬘，</div>
<div class='lg-row'>善知占夢法，　善知飛鳥音。</div>
<div class='lg-row'>善知相男女，　善知象馬法，</div>
<div class='lg-row'>又善知鼓音，　及以擊鼓法。</div>
<div class='lg-row'>善知鬪戰法，　善知不鬪戰，</div>
<div class='lg-row'>調馬弄矟法，　善知跳躑法。</div>
<div class='lg-row'>善知奔走法，　善知濟度法，</div>
<div class='lg-row'>如是等諸法，　無事不明練。</div>
</div><p>「如是諸勝眾智技能，盡是王子之所通利，若知此事是其所學，是不為奇；若知淺近凡庶所學牧牛之法，當知真是一切智人。」於是牧人即問佛言：「幾法成就於牧牛法，令牛增長？」佛告之曰：「成就十一法，牛群增長得不損減。若不知色，又不知相，不知早起及以拂拭，不知覆瘡，不知作烟，不知大道法，不知牛善行來歡喜法，不知濟度處，不知好放牧處，不善知[(殼-一)/牛]乳留遺餘法，不善料理牛主盜法。若不善知如是法者，不名為解牧牛之法，若知此法名為善解。」時諸牧人聞斯語已皆生歡喜，而作是言：「我等宿老放牛之人，尚所不知，況我等輩而能得知此十一法？是故當知，如來世尊具一切智。」諸牧牛人心生信解求佛出家，佛即為說，有十一法比丘應學，如修多羅中廣說。</p>
</div>
<div class='div-other'><a id='mulu73' />
<p class='h1'>（六二）</p><p>復次，不求供養及與恭敬，如是大人唯求持行。</p>
<p>我昔曾聞，如來在舍衛國祇樹給孤獨園，九十日中夏安居訖，世尊欲去，須達多即請世尊在此而住。爾時如來不受其請，毘舍佉鹿子母諸優婆夷等亦求請佛，如來不許。舍衛國中優婆塞等并諸宿舊大臣輔相亦求請佛，迦毘梨王諸兄弟等并祇陀諸王子、波斯匿王等亦求請佛，爾時世尊各皆不許。爾時須達多以佛不許不果所願，還詣家中憂惱涕泣。如來往昔為菩薩時，詣迦蘭欝頭藍弗所，彼諸徒眾與佛別時生大苦惱，況須達多見於真諦，是佛優婆塞奉事已久，與世尊別而當不悲惱耶？如本行中廣說。</p>
<p>時須達多婢字福梨伽，從外持水來入至須達所，以已持水置大器中，倒水未訖，見長者悲涕，以瓶置地，白長者言：「以何因緣而悲涕耶？」時長者須達多答婢言：「世尊欲詣餘方，諸大長者國王大臣各各求請，皆不欲住，故我悲涕。」婢白長者言：「不能請佛住於國耶？」長者語言：「我等盡力勸請，及城中諸人諸勝婆羅門等咸皆勸請，悉亦不受，諸王大臣勸請如來，皆悉疲極不能使住。世間真濟今必欲去，以戀慕故憂慘不樂。」長者語福梨伽言：「非獨於我生於憂苦，舍衛國人悉亦不樂。」即說偈言：</p>

<div class="lg regular" style="margin-left:1em;"><div class='lg-row'>「舍衛國內人，　老少及男女，</div>
<div class='lg-row'>皆悉生憂惱，　喻如月蝕時，</div>
<div class='lg-row'>人人皆憂懼，　咸應共求請。」</div>
</div><p>爾時福梨伽聞斯偈已，顏色怡悅心懷歡喜，白長者言：「應作歡悅莫生憂惱，我能請佛使住於國。」時須達多即語婢言：「此國王等及與諸人勸請如來不能使住，汝今自言：『我能請佛使住國者。』不信汝語。」時福梨伽答言：「我今必能。」爾時須達聞福梨伽所說心生喜踊，即問婢言：「汝有何力？」福梨伽言：「我無餘力，世尊自有大悲之心。」即說偈言：</p>

<div class="lg regular" style="margin-left:1em;"><div class='lg-row'>「依止種智住，　悲如母念犢，</div>
<div class='lg-row'>求覓受化子，　心無有疲厭。</div>
<div class='lg-row'>眾生處深有，　如來常欲拔，</div>
<div class='lg-row'>喻如母失犢，　求覓得乃住。</div>
<div class='lg-row'>我捉大悲衣，　其必能使還，</div>
<div class='lg-row'>佛不取種族，　富貴及端正，</div>
<div class='lg-row'>財色與好惡，　唯觀增上信，</div>
<div class='lg-row'>善根成熟者，　若見此眾生，</div>
<div class='lg-row'>悲愍而濟拔。　我今若留佛，</div>
<div class='lg-row'>國內諸人民，　咸皆生歡喜。」</div>
</div><p>爾時福梨伽負水，衣濕猶未得乾，即與徒伴往詣祇洹。時彼國王及大眾等悉在祇洹，是時大眾開避道路，使福梨伽得至佛所，本種善根皆悉開敷，高聲請佛，而說偈言：</p>

<div class="lg regular" style="margin-left:1em;"><div class='lg-row'>「國王及大臣，　剎利婆羅門，</div>
<div class='lg-row'>一切諸勝人，　無不供養佛。</div>
<div class='lg-row'>我今心願樂，　亦復欲供養，</div>
<div class='lg-row'>今欲求請佛，　世尊願垂聽。</div>
<div class='lg-row'>雖知諸勝人，　勸請於世尊，</div>
<div class='lg-row'>如來大慈悲，　應當受我請。</div>
<div class='lg-row'>世尊心平等，　悉無有高下，</div>
<div class='lg-row'>極賤卑下人，　及高勝帝釋。</div>
<div class='lg-row'>我墮貧窮海，　波浪諸苦中，</div>
<div class='lg-row'>沈溺無窮已，　常聞苦惱聲，</div>
<div class='lg-row'>世尊應愍傷，　拯拔貧惡<span class='corr'>憔</span>。</div>
<div class='lg-row'>我今深敬信，　眾中堅勝者，</div>
<div class='lg-row'>大悲應證知。　大地及虛空，</div>
<div class='lg-row'>一切世界中，　皆悉而知見，</div>
<div class='lg-row'>無有不了者，　唯佛具足眼，</div>
<div class='lg-row'>一切無不知。　今我無供養，</div>
<div class='lg-row'>請佛及眾僧，　唯有信受解。</div>
<div class='lg-row'>此身非己有，　屬他不自由，</div>
<div class='lg-row'>不得隨從佛，　唯願受我請，</div>
<div class='lg-row'>佛若遠去者，　我心如狂醉。</div>
<div class='lg-row'>色身已供養，　佛若住此者，</div>
<div class='lg-row'>我得敬法身，　佛所說法者，</div>
<div class='lg-row'>我悉能受行。　善哉唯願住，</div>
<div class='lg-row'>速與我言教，　貴賤等無異。</div>
<div class='lg-row'>眾生中堅實，　一切世間共，</div>
<div class='lg-row'>不請之親友，　網縵皆覆指。</div>
<div class='lg-row'>相輪莊嚴手，　一切皆恐怖，</div>
<div class='lg-row'>佛以手安慰，　誰有上大悲？</div>
<div class='lg-row'>慈稱滿世間，　皆是真濟聲，</div>
<div class='lg-row'>六師稱種智，　先已調伏之。</div>
<div class='lg-row'>誰能大眾前，　無畏師子吼，</div>
<div class='lg-row'>名聞遍三界，　動搖行住者？</div>
<div class='lg-row'>世界盡聞知，　誰有無缺失？</div>
<div class='lg-row'>唯佛世尊能，　善哉願和悅。</div>
<div class='lg-row'>歸依三寶心，　猶如犢念母，</div>
<div class='lg-row'>為諸眾生故，　極作難苦行。</div>
<div class='lg-row'>疲勞來至此，　說於八正路，</div>
<div class='lg-row'>開示甘露道，　人雄堪作器。」</div>
</div><p>爾時福梨伽善根已熟，佛婆伽婆出梵音聲，以偈告福梨伽曰：</p>

<div class="lg regular" style="margin-left:1em;"><div class='lg-row'>「汝既善方便，　能令我還住，</div>
<div class='lg-row'>汝以言辭鉤，　能制諸龍象。</div>
<div class='lg-row'>汝有堅固志，　度量極寬廣，</div>
<div class='lg-row'>能以精勤心，　求請使我住。</div>
<div class='lg-row'>我今當云何，　不受於汝請？</div>
<div class='lg-row'>若遙觀汝心，　猶應當來赴，</div>
<div class='lg-row'>況今見汝身，　而當捨棄去？</div>
<div class='lg-row'>我不為財利，　富貴及名稱，</div>
<div class='lg-row'>以汝堅實心，　我當久住此。</div>
<div class='lg-row'>觀汝清淨心，　猶如賢勝馬，</div>
<div class='lg-row'>莊嚴具鞍韀，　誰不乘遊巡？</div>
<div class='lg-row'>我為眾多人，　為作解脫因，</div>
<div class='lg-row'>是故捨離家，　不為利養繫。</div>
<div class='lg-row'>猶如大龍象，　以系用繫之，</div>
<div class='lg-row'>利養亦如是，　不能禁制我。</div>
<div class='lg-row'>我本處胎時，　在彼暗冥中，</div>
<div class='lg-row'>猶思益眾生，　況今成正覺？</div>
<div class='lg-row'>苦行積無量，　猶恒自乾燋。</div>
<div class='lg-row'>不為諸眾生，　我應入涅槃，</div>
<div class='lg-row'>為欲度眾生，　是以住於世。</div>
<div class='lg-row'>我為諸眾生，　投巖及赴火，</div>
<div class='lg-row'>我為化彼故，　不避諸苦惱，</div>
<div class='lg-row'>亦不辭疲倦。　為滿福梨伽，</div>
<div class='lg-row'>故復還止住，　福梨伽應知。</div>
<div class='lg-row'>我今滿汝願，　我為化眾生，</div>
<div class='lg-row'>擔是毒蛇聚，　我為福伽住。」</div>
<div class='lg-row'>舍衛城眾生，　皆生希有想，</div>
<div class='lg-row'>各唱如是言：　「嗚呼佛希有，</div>
<div class='lg-row'>不受國王語，　亦不為大臣，</div>
<div class='lg-row'>不為國城人，　亦不為女人，</div>
<div class='lg-row'>柔軟微妙語。　佛為教化者，</div>
<div class='lg-row'>見此善心故，　即便為止住。</div>
<div class='lg-row'>一切行住者，　知佛為福伽，</div>
<div class='lg-row'>是故為止住，　不為諸利養，</div>
<div class='lg-row'>名利及財賄。　佛無諸結使，</div>
<div class='lg-row'>為於受化者，　行止及坐臥，</div>
<div class='lg-row'>常觀諸眾生。　為於眾生故，</div>
<div class='lg-row'>應行即便行，　應住尋止住。」</div>
</div></div>
<div class='div-other'><a id='mulu74' />
<p class='h1'>（六三）</p><p>復次，護持禁戒，寧捨身命終不毀犯。</p>
<p>我昔曾聞，有一比丘次第乞食，至穿珠家立於門外。時彼珠師為於國王穿摩尼珠，比丘衣色往映彼珠其色紅赤，彼穿珠師即入其舍為比丘取食。時有一鵝見珠赤色其狀似肉，即便吞之。珠師持食以施比丘，尋即覓珠不知所在，此珠價貴王之所有。時彼珠師家既貧窮失王貴珠，以心急故，語比丘言：「歸我珠來。」爾時比丘作是思惟：「今此珠者鵝所吞食，若語彼人將必殺鵝以取其珠。如我今者苦惱時至，當設何計得免斯患？」即說偈言：</p>

<div class="lg regular" style="margin-left:1em;"><div class='lg-row'>「我今護他命，　身分受苦惱，</div>
<div class='lg-row'>更無餘方便，　唯我命代彼。</div>
<div class='lg-row'>我若語彼人，　云是鵝所吞，</div>
<div class='lg-row'>彼人未必信，　復當傷彼命。</div>
<div class='lg-row'>云何作方便，　己身得全濟，</div>
<div class='lg-row'>又不害彼鵝？　若言他持去，</div>
<div class='lg-row'>此言復不可，　設身得無過，</div>
<div class='lg-row'>不應作妄語。　我聞婆羅門，</div>
<div class='lg-row'>為命得妄語。　我聞先聖說，</div>
<div class='lg-row'>寧捨於身命，　終不作虛誑。</div>
<div class='lg-row'>佛說賊惡人，　以鋸割截身，</div>
<div class='lg-row'>雖受此苦痛，　終不毀壞法。</div>
<div class='lg-row'>妄語得全活，　猶尚不應作，</div>
<div class='lg-row'>寧以護戒心，　而捨於身命。</div>
<div class='lg-row'>我若作妄語，　諸同梵行人，</div>
<div class='lg-row'>稱譏我破戒，　如是稱譏輕，</div>
<div class='lg-row'>猶能燋我心。　以是因緣故，</div>
<div class='lg-row'>不應毀禁戒，　今入大苦中。</div>
<div class='lg-row'>我今應當學，　如鵝飲水乳，</div>
<div class='lg-row'>能使其乳盡，　唯獨留其水，</div>
<div class='lg-row'>我今亦當爾，　去惡而取善。</div>
<div class='lg-row'>經作如是說，　智者共嬰愚，</div>
<div class='lg-row'>雖復同其事，　終不從彼惡，</div>
<div class='lg-row'>善人能棄惡，　如鵝飲水乳。</div>
<div class='lg-row'>我今捨身命，　為此鵝命故，</div>
<div class='lg-row'>緣我護戒因，　用成解脫道。」</div>
</div><p>爾時穿珠師聞斯偈故，語比丘言：「還我珠來，若不見還，汝徒受苦終不相置。」比丘答言：「誰得汝珠？」默然而立。珠師語言：「更無餘人，誰偷此珠？」時彼珠師即閉門戶語比丘言：「汝於今日好自堅持。」比丘尋即四向顧望無可恃怙，如鹿入圍莫知所趣，比丘無救亦復如是。</p>
<p>爾時比丘即自斂身端正衣服，彼人又復語比丘言：「汝今將欲與我鬪耶？」比丘答言：「不共汝鬪，我自共彼結使賊鬪。所以爾者？恐於打時身形現故。我等比丘設使困苦臨終之時，猶常以衣用自覆護不露形體。」爾時比丘復說偈言：</p>

<div class="lg regular" style="margin-left:1em;"><div class='lg-row'>「世尊具慚愧，　我今隨順學，</div>
<div class='lg-row'>乃至命盡時，　終不露形體。」</div>
</div><p>時彼珠師語比丘言：「頗有不惜身命者耶？」比丘答言：「我出家法至於解脫常護身命，雖處嶮難而全身命，今我決定捨於此身，使出家眾稱美我名。」即說偈言：</p>

<div class="lg regular" style="margin-left:1em;"><div class='lg-row'>「我捨身命時，　墮地如乾薪，</div>
<div class='lg-row'>當使人稱美，　為鵝能捨身，</div>
<div class='lg-row'>亦使於後人，　皆生憂苦惱，</div>
<div class='lg-row'>而捨如此身，　聞者勤精進。</div>
<div class='lg-row'>修行於真道，　堅持諸禁戒，</div>
<div class='lg-row'>有使毀禁者，　願樂於持戒。」</div>
</div><p>爾時珠師語比丘言：「汝向所說諂曲不實，復欲使人稱其美名？」比丘答言：「汝謂我今着染衣有虛妄耶？何故現美？不為諂曲自歡喜耳，亦不使人稱歎我名，欲使世尊知我至心。」即說偈言：</p>

<div class="lg regular" style="margin-left:1em;"><div class='lg-row'>「大仙之弟子，　為持禁戒故，</div>
<div class='lg-row'>捨於難捨命，　使諸世間人，</div>
<div class='lg-row'>於諸出家者，　生未曾有想，</div>
<div class='lg-row'>今雖未生想，　將來必當生。」</div>
</div><p>時珠師執縛比丘而加打棒，問比丘言：「珠在何處？還我珠來。」比丘答言：「我不得珠。」珠師涕泣心生悔恨，又以王珠益以苦惱，即說偈言：</p>

<div class="lg regular" style="margin-left:1em;"><div class='lg-row'>「咄哉此貧窮，　我知善惡業，</div>
<div class='lg-row'>生於悔恨心，　咄哉此貧窮，</div>
<div class='lg-row'>由貧故造惡。」</div>
</div><p>時穿珠師即便涕泣頂禮比丘足，而白之言：「賜我歡喜還與我珠，汝莫自燋亦莫嬈我。」比丘答言：「我實不取。」珠師復言：「此比丘甚是堅䩕，受是苦惱猶言不得。」時彼珠師以貧切故，無由得珠更復瞋打。時彼比丘兩手并頸並被繫縛，四向顧望莫知所告必空受死。時彼比丘而作是念：「生死受苦皆應如是，應當堅辭無犯戒律；若當毀戒，受地獄罪有過今苦。即說偈言：</p>

<div class="lg regular" style="margin-left:1em;"><div class='lg-row'>「當念一切智，　大悲為體者，</div>
<div class='lg-row'>是我尊重師。　當憶佛所告，</div>
<div class='lg-row'>富那伽之言，　又復當憶念，</div>
<div class='lg-row'>林間忍辱仙，　割截於手脚，</div>
<div class='lg-row'>并劓其耳鼻，　不生瞋恚心。</div>
<div class='lg-row'>比丘應當憶，　修多羅中說，</div>
<div class='lg-row'>佛告於比丘：　『若以鐵鋸解，</div>
<div class='lg-row'>支節手足等，　不應起惡心，</div>
<div class='lg-row'>但當專念佛，　應當念出家，</div>
<div class='lg-row'>及憶諸禁戒。』　我於過去世，</div>
<div class='lg-row'>婬盜捨身命，　如是不可數，</div>
<div class='lg-row'>羊鹿及六畜，　捨身不可計，</div>
<div class='lg-row'>彼時虛受苦。　為戒捨身命，</div>
<div class='lg-row'>勝於毀禁生，　假欲自擁護，</div>
<div class='lg-row'>會歸終當滅，　不如為持戒，</div>
<div class='lg-row'>為他護身命，　捨此危脆身，</div>
<div class='lg-row'>以求解脫命。　雖俱捨身命，</div>
<div class='lg-row'>有具功德者，　有無所得者。</div>
<div class='lg-row'>智者護身命，　<span class='corr'>名</span>稱具功德，</div>
<div class='lg-row'>愚者捨身命，　徒喪無所獲。」</div>
</div><p>時彼比丘語穿珠師言：「莫捨悲心極為苦哉！」時穿珠師涕泣懊惱，而說偈言：</p>

<div class="lg regular" style="margin-left:1em;"><div class='lg-row'>「我雖打撲汝，　極大生苦惱，</div>
<div class='lg-row'>憶王責我珠，　復欲苦治汝，</div>
<div class='lg-row'>今汝捨是苦，　亦使我離惡。</div>
<div class='lg-row'>汝是出家人，　應斷於貪欲，</div>
<div class='lg-row'>宜捨貪愛心，　還當與我珠。」</div>
</div><p>比丘微笑，而說偈言：</p>

<div class="lg regular" style="margin-left:1em;"><div class='lg-row'>「我雖有貪心，　終不利此珠，</div>
<div class='lg-row'>汝當聽我說。　我今貪名稱，</div>
<div class='lg-row'>智者所歎<span class='corr'>羨</span>，　亦貪於禁戒，</div>
<div class='lg-row'>及以解脫法。　最是我所貪，</div>
<div class='lg-row'>甘露之道跡，　於汝摩尼珠，</div>
<div class='lg-row'>實無貪利心。　我著糞掃衣，</div>
<div class='lg-row'>乞食以為業，　住止於樹下，</div>
<div class='lg-row'>以此我為足。　以何因緣故，</div>
<div class='lg-row'>乃當作偷賊？　汝宜善觀察。」</div>
</div><p>穿珠師語比丘言：「何用多語？」遂加繫縛倍更撾打以繩急絞，耳眼口鼻盡皆血出。時彼鵝者即來飲血，珠師瞋忿打鵝即死。比丘問言：「此鵝死活？」珠師答言：「鵝今死活何足故問？」時彼比丘即向鵝所，見鵝既死涕泣不樂。即說偈言：</p>

<div class="lg regular" style="margin-left:1em;"><div class='lg-row'>「我受諸苦惱，　望使此鵝活，</div>
<div class='lg-row'>今我命未絕，　鵝在我前死。</div>
<div class='lg-row'>我望護汝命，　受是極辛苦，</div>
<div class='lg-row'>何意汝先死？　我果報不成。」</div>
</div><p>穿珠師問比丘言：「鵝今於汝竟有何親，愁惱乃爾？」比丘答言：「不滿我願，所以不樂。我先作心望代鵝命，今此鵝死願不滿足。」珠師問言：「欲作何願？」比丘答言：「佛作菩薩時，為眾生故割截手足不惜身命。我欲學彼。」即說偈言：</p>

<div class="lg regular" style="margin-left:1em;"><div class='lg-row'>「菩薩往昔時，　捨身以貿鴿，</div>
<div class='lg-row'>我亦作是意，　捨命欲代鵝。</div>
<div class='lg-row'>我得最勝心，　欲全此鵝命，</div>
<div class='lg-row'>由汝殺鵝故，　心願不滿足。」</div>
</div><p>珠師問言：「汝作是語我猶不解，汝當為我廣說所由。」爾時比丘說偈答言：</p>

<div class="lg regular" style="margin-left:1em;"><div class='lg-row'>「我著赤色衣，　映珠似肉色，</div>
<div class='lg-row'>此鵝謂是肉，　即便吞食之。</div>
<div class='lg-row'>我受此苦惱，　為護彼鵝故，</div>
<div class='lg-row'>逼切甚苦惱，　望使得全命。</div>
<div class='lg-row'>一切諸世間，　佛皆生子想，</div>
<div class='lg-row'>都無功德者，　佛亦生悲愍。</div>
<div class='lg-row'>瞿曇是我師，　云何害於物？</div>
<div class='lg-row'>我是彼弟子，　云何能作害？」</div>
</div><p>時彼珠師聞是偈已，即開鵝腹而還得珠，即舉聲哭，語比丘言：「汝護鵝命不惜於身，使我造此非法之事。」即說偈言：</p>

<div class="lg regular" style="margin-left:1em;"><div class='lg-row'>「汝藏功德事，　如以灰覆火，</div>
<div class='lg-row'>我以愚癡故，　燒惱數百身。</div>
<div class='lg-row'>汝於佛摽相，　極為甚相稱，</div>
<div class='lg-row'>我以愚癡故，　不能善觀察，</div>
<div class='lg-row'>為癡火所燒。　願當暫留住，</div>
<div class='lg-row'>少聽我懺悔，　猶如脚<span class='corr'>跌</span>者，</div>
<div class='lg-row'>扶地還得起，　待我得少供。」</div>
</div><p>時彼珠師叉手合掌向於比丘，重說偈言：</p>

<div class="lg regular" style="margin-left:1em;"><div class='lg-row'>「南無清淨行，　南無堅持戒，</div>
<div class='lg-row'>遭是極苦難，　不作毀缺行，</div>
<div class='lg-row'>不遇如是惡，　持戒非希有。</div>
<div class='lg-row'>要當值此苦，　能持禁戒者，</div>
<div class='lg-row'>是則名為難。　為鵝身受苦，</div>
<div class='lg-row'>不犯於禁戒，　此事實難有。」</div>
</div><p>時穿珠師既懺悔已，即遣比丘還歸所止。</p>
</div>
<p class='juan'>大莊嚴論經卷第十一</p>
</div><!-- end of div[@id='body'] -->
</body></html>