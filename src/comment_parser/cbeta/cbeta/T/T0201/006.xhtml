<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu36' />大莊嚴論經卷第六</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu37' />
<p class='h1'>（三一）</p><p>復次，有實功德堪受供養，無實功德不堪受人信心供養。</p>
<p>我昔曾聞，拘沙種中有王名真檀迦膩吒，討東天竺，既平定已，威勢赫振福利具足，還向本國，於其中路有平博處，於中止宿。爾時彼王心所愛樂，唯以佛法而為瓔珞，即在息處遙見一塔，以為佛塔，侍從千人往詣塔所，去塔不遠下馬步進，著寶天冠嚴飾其首，既到塔所歸命頂禮，說是偈言：</p>

<div class="lg regular" style="margin-left:1em;"><div class='lg-row'>「離欲諸結障，　具足一切智，</div>
<div class='lg-row'>於諸仙聖中，　最上無倫疋。</div>
<div class='lg-row'>能為諸眾生，　作不請親友，</div>
<div class='lg-row'>名稱世普聞，　三界所尊重。</div>
<div class='lg-row'>棄捨於三有，　如來所說法，</div>
<div class='lg-row'>諸論中最上，　摧滅諸邪論。</div>
<div class='lg-row'>我今歸命禮，　真實阿羅漢。」</div>
</div><p>爾時彼王，以念如來功德之故稽首敬禮，當作禮時塔即碎壞，猶如暴風之所吹散。爾時彼王見是事已甚大驚疑，而作是言：「今者此塔無觸近者，云何卒爾無事散壞？如斯變異必有因緣。」即說偈言：</p>

<div class="lg regular" style="margin-left:1em;"><div class='lg-row'>「帝釋長壽天，　如是尊重者，</div>
<div class='lg-row'>合掌禮佛塔，　都無有異相。</div>
<div class='lg-row'>十力大威德，　尊重高勝人，</div>
<div class='lg-row'>大梵來敬禮，　佛亦無異相。</div>
<div class='lg-row'>我身輕於彼，　不應以我壞，</div>
<div class='lg-row'>為是呪術力，　厭道之所作。」</div>
</div><p>王說偈已，以塔碎壞心猶驚怖，而作是言：「願此變異，莫作災患當為吉祥，令諸眾生皆得安隱。我從昔來五體投地禮百千塔，未曾虧損一塵墮落，今者何故變異如是？如斯之相我未曾見。」即說偈言：</p>

<div class="lg regular" style="margin-left:1em;"><div class='lg-row'>「為天阿修羅，　而共大戰鬪？</div>
<div class='lg-row'>為是國欲壞，　我命將不盡？</div>
<div class='lg-row'>將非有怨敵，　欲毀於我國？</div>
<div class='lg-row'>非穀貴刀兵，　不有疾疫耶？</div>
<div class='lg-row'>非一切世間，　欲有災患耶？</div>
<div class='lg-row'>此極是惡相，　將非法欲滅。」</div>
</div><p>爾時近塔村人見王疑怪，即便向王作如是言：「大王！當知此非佛塔。」即說偈言：</p>

<div class="lg regular" style="margin-left:1em;"><div class='lg-row'>「尼揵甚愚癡，　邪見燒其意，</div>
<div class='lg-row'>斯即是彼塔。　王作佛心禮，</div>
<div class='lg-row'>此塔德力薄，　又復無舍利，</div>
<div class='lg-row'>不堪受王敬，　是故今碎壞。」</div>
</div><p><span class='corr'>迦</span>膩吒王倍於佛法生信敬心，身毛皆竪悲喜雨淚，而說偈言：</p>

<div class="lg regular" style="margin-left:0em;"><div class='lg-row'>「此事實應爾，　我以佛想禮，</div>
<div class='lg-row'>此塔必散壞，　龍象所載重，</div>
<div class='lg-row'>非驢之所堪。　佛說三種人，</div>
<div class='lg-row'>應為起塔廟，　釋迦牛王尊，</div>
<div class='lg-row'>正應為作塔。　尼揵邪道滅，</div>
<div class='lg-row'>不應受是供，　不淨尼揵子，</div>
<div class='lg-row'>不應受我禮。　此塔崩壞時，</div>
<div class='lg-row'>出於大音聲，　喻如多子塔。</div>
<div class='lg-row'>佛往迦葉所，　迦葉禮佛足。</div>
<div class='lg-row'>『是我婆伽婆，　是我佛世尊。』</div>
<div class='lg-row'>佛告迦葉曰：　『若非阿羅漢，</div>
<div class='lg-row'>而受汝禮者，　頭破作七分。』</div>
<div class='lg-row'>我今因此塔，　驗佛語真實。」</div>
</div><p>如此木石無有心識，而為尼揵作明證驗，知非一切智。王見是已於大眾前歡喜踊躍，倍生信心容顏怡悅，而作是言：「南無婆伽婆！一切所尊解脫之師，釋迦牟尼佛師子吼言：『此法之外，更無沙門及婆羅門。』佛語真實無有錯謬。諸有眾生一足二足、無足多足，有色無色、有想無想，乃至非想非非想，於此眾中唯有如來最為尊勝。舉要言之，佛所說者今日皆現，一切外道不如草芥，況復尼揵師、富蘭那迦葉？」即說偈言：</p>

<div class="lg regular" style="margin-left:0em;"><div class='lg-row'>「我是人中王，　不堪受我禮，</div>
<div class='lg-row'>況復轉輪王，　阿修羅王等！</div>
<div class='lg-row'>此塔於今日，　如為大象王，</div>
<div class='lg-row'>牙足之威力，　摧破令碎壞。</div>
<div class='lg-row'>身具四種結，　故名尼揵陀。</div>
<div class='lg-row'>猶如大熱時，　能除彼熱者，</div>
<div class='lg-row'>名為尼陀伽；　如來佛世尊，</div>
<div class='lg-row'>能斷一切結，　真是尼陀伽。</div>
<div class='lg-row'>以是於今者，　尼揵諸弟子，</div>
<div class='lg-row'>及諸餘天人，　皆應供養佛。</div>
<div class='lg-row'>佛種族智慧，　名稱甚廣大，</div>
<div class='lg-row'>如此之塔廟，　天人阿修羅，</div>
<div class='lg-row'>若其禮敬時，　無有傾動相。</div>
<div class='lg-row'>猶如蚊子翅，　扇於須彌山，</div>
<div class='lg-row'>雖盡其勢力，　不能令動搖。」</div>
</div><p>是故若人欲得福德，<span class='corr'>宜</span>應禮拜佛之塔廟。</p>
</div>
<div class='div-other'><a id='mulu38' />
<p class='h1'>（三二）</p><p>復次，若人學問，雖復毀行，以學問力尋能得道，以是義故應勤學問。</p>
<p>我昔曾聞，有一多聞比丘住阿練若處，時有寡婦數數往來此比丘所，聽其說法。于時學問比丘於此寡婦心生染著，以染著故所有善法漸漸劣弱，為凡夫心結使所使，與此婦女共為言要。婦女言：「汝今若能罷道還俗，我當相從。」彼時比丘即便罷道。既罷道已，不能堪任世間苦惱，身體羸瘦不解生業，未知少作而大得財，即自思惟：「我於今者作何方計得生活耶？」復作是念：「唯客殺羊，用功極輕兼得多利。」作是念已求覓是處，以凡夫心易朽敗故造作斯業，遂與屠兒共為親友。於賣肉時，有一相識乞食道人，於道路上偶值得見，見已便識頭髮蓬亂，著青色衣身上有血，猶如閻羅羅剎，所執肉稱悉為血污。見其稱肉欲賣與人，比丘見已即長歎息作是思惟：「佛語真實！凡夫之心輕躁不停，極易迴轉。先見此人勤修學問護持禁戒，何意今日忽為斯事？」作是念已，即說偈言：</p>

<div class="lg regular" style="margin-left:1em;"><div class='lg-row'>「汝若不調馬，　放逸造眾惡，</div>
<div class='lg-row'>云何離慚愧，　捨棄調伏法？</div>
<div class='lg-row'>威儀及進止，　為人所樂見，</div>
<div class='lg-row'>飛鳥及走獸，　覩之不驚畏。</div>
<div class='lg-row'>行恐傷蟻子，　慈哀憐眾生，</div>
<div class='lg-row'>如是悲愍心，　今為安所在？」</div>
</div><p>凡夫之人其心不定，正可名為沙門婆羅門數，是故如來不說標相；若得見諦真實，是名為沙門及婆羅門。復說偈言：</p>

<div class="lg regular" style="margin-left:1em;"><div class='lg-row'>「勇捍而自稱，　謂己真沙門，</div>
<div class='lg-row'>為此不調心，　忽作斯大惡。」</div>
</div><p>說是偈已，尋即思惟：「我於今者作何方便令其開悟？如佛言曰：『若教人時，先當令其於四不壞生清淨信，此四不壞能令眾生得見四諦。』今當為說作業根本。」作是念已而語之言：「汝於今者極善稱量。」時賣肉者作是念言：「此比丘既不買肉，何故語我極善稱量？」作是念已，即說偈言：</p>

<div class="lg regular" style="margin-left:1em;"><div class='lg-row'>「此必有悲愍，　而來見濟拔！</div>
<div class='lg-row'>如斯之比丘，　久離市易法，</div>
<div class='lg-row'>見吾為惡業，　故來欲救度。</div>
<div class='lg-row'>實是賢聖人，　為我作利益！」</div>
</div><p>說是偈已，尋憶昔者為比丘時造作諸行，念先所誦經名曰苦聚欲過欲味。思憶此已，即以肉稱遠投於地，於生死中深生厭患，語彼比丘：「大德，大德！」而說偈言：</p>

<div class="lg regular" style="margin-left:1em;"><div class='lg-row'>「欲味及欲過，　何者為最多？</div>
<div class='lg-row'>我以慚愧䩙，　捉持智慧秤。</div>
<div class='lg-row'>思量如此事，　心已得通達，</div>
<div class='lg-row'>不見其有利，　純覩欲衰患。</div>
<div class='lg-row'>以是故我今，　宜應捨離欲，</div>
<div class='lg-row'>往詣於僧坊，　復還求出家。</div>
<div class='lg-row'>我今為欲作，　身苦極下賤，</div>
<div class='lg-row'>雖是現在身，　即如墮惡道。</div>
<div class='lg-row'>我昔出家時，　濾水而後飲，</div>
<div class='lg-row'>悲愍護他命，　無有傷害心。</div>
<div class='lg-row'>今日如惡鬼，　食人精血者，</div>
<div class='lg-row'>我今樂殺害，　習而不能捨。</div>
<div class='lg-row'>善哉佛所說，　親近於欲者，</div>
<div class='lg-row'>無惡而不造。　我今為欲使，</div>
<div class='lg-row'>衰苦乃至此。　一切種智說，</div>
<div class='lg-row'>四諦我未證，　從今日已去，</div>
<div class='lg-row'>終不更放逸。　十力尊所說，</div>
<div class='lg-row'>前為放逸者，　後止更不作，</div>
<div class='lg-row'>如月離雲翳，　明照于世間。</div>
<div class='lg-row'>是故我今當，　專心持禁戒，</div>
<div class='lg-row'>設頭上火然，　衣服亦焚燒，</div>
<div class='lg-row'>我當堅精進，　修行調順法，</div>
<div class='lg-row'>斷難伏結使，　必令得寂滅。</div>
<div class='lg-row'>假毀絕筋脈，　形體皆枯乾，</div>
<div class='lg-row'>不見四諦者，　我終不休息，</div>
<div class='lg-row'>先滅結使怨，　得勝報施恩。」</div>
</div><p>爾時比丘知其心念，彼智慧火方始欲然，即說偈言：</p>

<div class="lg regular" style="margin-left:1em;"><div class='lg-row'>「汝今若出家，　必應得解脫，</div>
<div class='lg-row'>迦梨與僧鉗，　及以質多羅，</div>
<div class='lg-row'>如此等比丘，　皆七返罷道，</div>
<div class='lg-row'>後復還出家，　獲得阿羅漢。</div>
<div class='lg-row'>十力世尊戒，　汝亦不毀犯，</div>
<div class='lg-row'>汝不起邪見，　汝有多聞智，</div>
<div class='lg-row'>生於厭離善，　修習寂靜樂。</div>
<div class='lg-row'>汝有多聞燈，　結使風所滅，</div>
<div class='lg-row'>汝還修多聞，　必至無畏方。</div>
<div class='lg-row'>為結之所漂，　當依修定力，</div>
<div class='lg-row'>修定得勝力，　明了見結使。</div>
<div class='lg-row'>由汝常修集，　故樂出家法，</div>
<div class='lg-row'>心近善功德，　為結使所壞，</div>
<div class='lg-row'>修集於正道，　是意捉結使，</div>
<div class='lg-row'>如象絕䩭靽，　自恣隨意去。」</div>
</div><p>時罷道比丘即捨惡業，出家精勤得阿羅漢果。</p>
</div>
<div class='div-other'><a id='mulu39' />
<p class='h1'>（三三）</p><p>復次，若欲莊嚴無過善業，是故應當勤修諸善。</p>
<p>我昔曾聞，有一田夫聰明黠慧，與諸徒伴共來入城。時見一人，容貌端正莊嚴衣服，種種瓔珞服乘嚴麗，多將侍從，悉皆嚴飾瓌瑋可觀。彼聰明者語諸行伴：「不好不好。」同伴語言：「如此之人威德端正，深可愛敬有何不好？」聰明者言：「我自不好，亦不以彼用為不好，由我前身不造功德，致使今者受此賤身，無有威勢人所不敬。若先修福，豈當不及如此人者，是故我今應勤修善，必使將來有勝於彼。」即說偈言：</p>

<div class="lg regular" style="margin-left:1em;"><div class='lg-row'>「彼捨於放逸，　修善獲福利，</div>
<div class='lg-row'>我由放逸故，　不修功德業，</div>
<div class='lg-row'>是以今貧賤，　下劣無威勢，</div>
<div class='lg-row'>我今自愧責，　故自稱不好。</div>
<div class='lg-row'>我今自觀察，　窮賤極可愍，</div>
<div class='lg-row'>結使所欺誑，　放逸之所壞，</div>
<div class='lg-row'>自從今以後，　勤修施戒定，</div>
<div class='lg-row'>必使將來生，　種姓好眷屬，</div>
<div class='lg-row'>端正有威德，　財富多侍從，</div>
<div class='lg-row'>眾事不可嫌，　為世所尊敬；</div>
<div class='lg-row'>莫如今日身，　自悔無所及。</div>
<div class='lg-row'>惡心為我怨，　欺我致貧賤，</div>
<div class='lg-row'>心能自悔責，　修善得快樂。</div>
<div class='lg-row'>設造惡業時，　眾善都不生，</div>
<div class='lg-row'>制心修善者，　榮樂無不具。</div>
<div class='lg-row'>世間語不虛，　善惡報差別，</div>
<div class='lg-row'>佛說八正道，　能至於涅槃。</div>
<div class='lg-row'>若心著財利，　富貴及榮勝，</div>
<div class='lg-row'>求於後有者，　不免衰老患，</div>
<div class='lg-row'>我當勤精專，　趣向無畏方。</div>
<div class='lg-row'>譬如醉畫師，　畫作諸形像，</div>
<div class='lg-row'>醒已覺其惡，　除滅作勝者。</div>
<div class='lg-row'>先世愚癡故，　造作今惡身，</div>
<div class='lg-row'>今當滅惡業，　將來求勝報。</div>
<div class='lg-row'>見惡果報已，　智者深自責。」</div>
</div></div>
<div class='div-other'><a id='mulu40' />
<p class='h1'>（三四）</p><p>復次，若聞善說應當思惟，必得義利，是故智者常應聽受善妙之法。</p>
<p>我昔曾聞，舍衛國中佛與阿難曠野中行，於一田畔見有伏藏。佛告阿難：「是大毒蛇。」阿難白佛：「是惡毒蛇。」爾時田中有一耕人，聞佛、阿難說有毒蛇，作是念言：「我當視之，沙門以何為惡毒蛇？」即往其所見真金聚，而作是言：「沙門所言是毒蛇者，乃是好金。」即取此金，還置家中。其人先貧衣食不供，以得金故，轉得富饒衣食自恣。王家策伺怪其卒富，而糺舉之繫在獄中，先所得金既已用盡，猶不得免，將加刑戮。其人唱言：「毒蛇。阿難！惡毒蛇。世尊！」傍人聞之，以狀白王，王喚彼人而問之曰：「何故唱言：『毒蛇。阿難！惡毒蛇。世尊！』」其人白王：「我於往日在田耕種，聞佛、阿難說言毒蛇，是惡毒蛇。我於今者，方乃悟解實是毒蛇。」即說偈言：</p>

<div class="lg regular" style="margin-left:1em;"><div class='lg-row'>「諸佛語無二，　說為大毒蛇，</div>
<div class='lg-row'>阿難白世尊，　實是惡毒蛇。</div>
<div class='lg-row'>惡毒蛇勢力，　我今始證知，</div>
<div class='lg-row'>於佛世尊所，　倍增信敬心，</div>
<div class='lg-row'>我今臨危難，　是故稱佛語。</div>
<div class='lg-row'>毒蛇之所螫，　正及於一身，</div>
<div class='lg-row'>親戚及妻子，　奴婢僮僕等，</div>
<div class='lg-row'>一切悉無有，　而受苦惱者；</div>
<div class='lg-row'>財寶毒蛇螫，　盡及家眷屬。</div>
<div class='lg-row'>我今於財寶，　及與親戚等，</div>
<div class='lg-row'>視如惡毒蛇，　瞋恚發作時。</div>
<div class='lg-row'>智者宜速離，　如捨惡毒蛇，</div>
<div class='lg-row'>應速求出家，　行詣於山林。</div>
<div class='lg-row'>誰有智慧者，　見聞如此事。</div>
<div class='lg-row'>而當著財寶，　封惑迷其心？</div>
<div class='lg-row'>我謂得大利，　而反獲衰惱。」</div>
</div><p>王聞偈已，深知是人於佛語中生信解心，即說偈言：</p>

<div class="lg regular" style="margin-left:1em;"><div class='lg-row'>「汝今能信敬，　悲愍之大仙，</div>
<div class='lg-row'>所說語真實，　未曾有二言。</div>
<div class='lg-row'>先所伏藏財，　盡以用還汝，</div>
<div class='lg-row'>更復以財寶，　而以供養汝。</div>
<div class='lg-row'>能敬信調御，　善逝實語故，</div>
<div class='lg-row'>大梵之所信，　拔梨阿修羅，</div>
<div class='lg-row'>天王及帝釋，　我等與諸王，</div>
<div class='lg-row'>城中諸豪族，　婆羅門剎利，</div>
<div class='lg-row'>尊勝智見人，　無不信敬者。</div>
<div class='lg-row'>能同我信故，　現得於花報，</div>
<div class='lg-row'>今信最信處，　應獲第一果。」</div>
</div></div>
<div class='div-other'><a id='mulu41' />
<p class='h1'>（三五）</p><p>復次，諸欲求利者，或得或不得，有真善心者不求自得利實，無真善心者為得貪利，故應作真善心。</p>
<p>我昔曾聞，有一國王，時輔相子其父早喪，其子幼稚未任紹繼，錢財已盡，無人通致可得見王，窮苦自活。遂漸長大有輔相才，理民斷事一切善知，年向成立盛壯之時，形體姝大勇猛大力才藝備具，作是思惟：「我今貧窮，當何所作？又復不能作諸賤業。今我無福，所有才藝不得施行，復不生於下賤之家，又聞他說是偈言：</p>

<div class="lg regular" style="margin-left:2em;"><div class='lg-row'>「『業來變化我，　窮困乃如是，</div>
<div class='lg-row'>父母之家業，　今無施用處。</div>
<div class='lg-row'>下賤所作業，　非我所宜作，</div>
<div class='lg-row'>若我無福業，　應生下賤家。</div>
<div class='lg-row'>生處雖復貴，　困苦乃如是，</div>
<div class='lg-row'>賤業極易知，　然我所不能。</div>
<div class='lg-row'>當作私竊業，　使人都不知，</div>
<div class='lg-row'>正有作賊業，　覆隱人不覺。</div>
<div class='lg-row'>腰繫二箭筒，　并持鋼利劍，</div>
<div class='lg-row'><span class='corr'>縛</span>[蹲-酋+(十/田/ㄙ)]手秉弓，　種種自莊嚴，</div>
<div class='lg-row'>喻如師子兒，　都無有所畏。』」</div>
</div><p>說是偈已作是思惟：「設劫餘處或令他貧，我當劫王。」作是念已，至王宮中詣王臥處，王覺有賊怖不敢語，持王衣服并諸瓔珞取安一處。時王頭邊有一器水，邊復有灰，飢渴所逼，謂灰是麨和水而飲，飲已飽滿，乃知是灰。即自思惟：「灰猶可食，況其餘物？我寧食草，何用作賊？先父以來不為此業。」即棄諸物還來歸家。王見空出，歎言善哉！即喚其人而語之言：「汝今何故既取此物，還置於地而便空去？」白言：「大王！聽我所說。」即說偈言：</p>

<div class="lg regular" style="margin-left:1em;"><div class='lg-row'>「何故作非理？　以為飢渴故，</div>
<div class='lg-row'>灰水止飢渴，　是故息賊心。</div>
<div class='lg-row'>今知是飢渴，　易可得止息，</div>
<div class='lg-row'>我飲灰水已，　擲器著地中，</div>
<div class='lg-row'>慚愧生悔恨，　不復更造惡。</div>
<div class='lg-row'>大王應當知，　我非凡庶人，</div>
<div class='lg-row'>乃是輔相子，　由家窮困故，</div>
<div class='lg-row'>故來至王宮，　造作非法事。</div>
<div class='lg-row'>從今日已去，　常欲飲灰水，</div>
<div class='lg-row'>食草而自活，　不為偷盜業。</div>
<div class='lg-row'>我家昔先人，　自有家禮教，</div>
<div class='lg-row'>寧當自滅身，　不毀舊法訓。」</div>
</div><p>王見此事歎未曾有，稱種姓子真實不虛，雖有愆過尋能改悔，即說偈言：</p>

<div class="lg regular" style="margin-left:1em;"><div class='lg-row'>「貧窮壞志耐，　并棄於慚愧，</div>
<div class='lg-row'>凡下鄙惡人，　速疾造惡業。</div>
<div class='lg-row'>以己家法鉤，　能制非法象，</div>
<div class='lg-row'>汝能自抑心，　不違家教法，</div>
<div class='lg-row'>能有是賢行，　還襲汝父處。</div>
<div class='lg-row'>汝今除癡心，　能作難有事，</div>
<div class='lg-row'>我今極歡喜，　用汝為輔相。</div>
<div class='lg-row'>不須覆觀察，　我已見汝行，</div>
<div class='lg-row'>心堅志勇健，　兼復有智能。</div>
<div class='lg-row'>我今自見知，　斯事實難有，</div>
<div class='lg-row'>才業倍勝父，　以心真善故。」</div>
</div><p>是故智者，當作真實，不應虛偽。</p>
</div>
<div class='div-other'><a id='mulu42' />
<p class='h1'>（三六）</p><p>復次，現在結使雖復不起，若未斷結，結使之得猶故成就，如以冷水投熱湯中。</p>
<p>我昔曾聞，有一師共一弟子，於其冬日在煖室中，見有火聚無有烟焰。師語弟子：「汝見是火無烟焰不？」弟子言：「見。」師語弟子：「汝著乾薪烟即時起。」復言：「口吹，火焰乃出。」師為弟子，而說偈言：</p>

<div class="lg regular" style="margin-left:1em;"><div class='lg-row'>「先火無烟焰，　慈心不淨觀，</div>
<div class='lg-row'>現在結不生，　如火無烟焰。</div>
<div class='lg-row'>如火得乾薪，　烟焰俱時起，</div>
<div class='lg-row'>心火遇因緣，　值惡知識時，</div>
<div class='lg-row'>瞋恚烟便起，　若覩好色時，</div>
<div class='lg-row'>貪欲火熾然。　是故應斷得，</div>
<div class='lg-row'>成就具三明，　為斷貪瞋癡，</div>
<div class='lg-row'>應勤修精進。　明行足斷心，</div>
<div class='lg-row'>結使草不生，　喻如常行道，</div>
<div class='lg-row'>眾卉皆不出。　貪欲及瞋恚，</div>
<div class='lg-row'>未遇緣不起，　根本未斷故，</div>
<div class='lg-row'>遇緣還復發。　喻如得瘧病，</div>
<div class='lg-row'>四日定發現，　於三二日時，</div>
<div class='lg-row'>遇緣還復發。　又似世俗定，</div>
<div class='lg-row'>掩按結不起，　都無有患相。</div>
<div class='lg-row'>欲如毒樹根，　不拔芽還生，</div>
<div class='lg-row'>如人耻白髮，　并剃其黑者，</div>
<div class='lg-row'>剃之未久間，　白髮尋還生。</div>
<div class='lg-row'>不永斷結使，　其事亦如是，</div>
<div class='lg-row'>欲結及瞋恚，　逼戒行機關，</div>
<div class='lg-row'>對治隱不起。　不造身口業，</div>
<div class='lg-row'>便生難有想，　結使後還起，</div>
<div class='lg-row'>毀犯於戒行。　貪嗜著五欲，</div>
<div class='lg-row'>如蛇隱入穴，　還出則螫人。」</div>
</div></div>
<div class='div-other'><a id='mulu43' />
<p class='h1'>（三七）</p><p>復次，施為解脫不為財物，若為財物不名為施，若為解脫則得無生及涅槃樂，是故智者應為解脫而行布施。</p>
<p>我昔曾聞，有一檀越詣僧房設會，檀越知識道人語上座言：「今日檀越飲食精細，好為檀越耐心說法。」是時上座已得三明六通具八解脫，善知他心深觀察之，為何事故而設此會，乃知此會為財利故。爾時上座為此檀越說三惡道苦，而作是言：「善哉善哉！檀越汝今所設供養，極是時施，色香美味皆悉具足，極為清淨，三惡道中無所乏少。」時知識道人語上座言：「何以為他呪願三惡道中都無所乏？」時僧上座語彼道人子：「我雖年老倒錯說法，然此檀越不習於戒，結使所使，我觀彼心故作是說，此檀越為五欲樂及財寶畜生。」即說偈言：</p>

<div class="lg regular" style="margin-left:1em;"><div class='lg-row'>「施者所生處，　財寶極廣大，</div>
<div class='lg-row'>以恃財寶故，　能令起憍慢。</div>
<div class='lg-row'>憍慢越法度，　盲冥愚凡<span class='corr'>夫</span>，</div>
<div class='lg-row'>以越法度故，　則墮三惡趣。</div>
<div class='lg-row'>處於三惡道，　猶如己舍宅，</div>
<div class='lg-row'>若生人天中，　如似暫寄客。</div>
<div class='lg-row'>是故戒施伴，　俱受於涅槃，</div>
<div class='lg-row'>戒能得生天，　施能備眾具，</div>
<div class='lg-row'>所作為解脫，　必盡於苦際。</div>
<div class='lg-row'>譬如種藕根，　花葉悉具得，</div>
<div class='lg-row'>其根亦可食。　修行於施戒，</div>
<div class='lg-row'>親近解脫林，　快樂喻花葉，</div>
<div class='lg-row'>根喻於解脫。　是故修戒施，</div>
<div class='lg-row'>必當為解脫，　不應為世利。」</div>
</div></div>
<div class='div-other'><a id='mulu44' />
<p class='h1'>（三八）</p><p>復次，離諸難亦難，得於人身難，既得離諸難，應當常精勤。</p>
<p>我昔曾聞，有一小兒聞經中說：「盲龜值浮木孔，其事甚難。」時此小兒故穿一板作孔受頭，擲著池中，自入池中低頭舉頭欲望入孔，水漂板故不可得值。即自思惟：「極生厭惡，人身難得，佛以大海為喻，浮木孔小盲龜無眼，百年一出實難可值。我今池小其板孔大，復有兩眼日百出頭，猶不能值，況彼盲龜而當得值？」即說偈言：</p>

<div class="lg regular" style="margin-left:1em;"><div class='lg-row'>「巨海極廣大，　浮木孔復小，</div>
<div class='lg-row'>百年而一出，　得值甚為難。</div>
<div class='lg-row'>我今池水小，　浮木孔極大，</div>
<div class='lg-row'>數數自出頭，　不能值木孔。</div>
<div class='lg-row'>盲龜遇浮木，　相值甚為難，</div>
<div class='lg-row'>惡道復人身，　難值亦如是。</div>
<div class='lg-row'>我今值人身，　應當不放逸，</div>
<div class='lg-row'>恒沙等諸佛，　未曾得值遇。</div>
<div class='lg-row'>今日得諮受，　十力世尊言，</div>
<div class='lg-row'>佛所說妙法，　我必當修行。</div>
<div class='lg-row'>若能善修習，　濟拔極為大，</div>
<div class='lg-row'>非他作己得，　是故自精勤。</div>
<div class='lg-row'>若墮八難處，　云何可得離？</div>
<div class='lg-row'>世間業隨逐，　<span class='corr'>墜</span>墮於惡道。</div>
<div class='lg-row'>我今當逃避，　得出三有獄，</div>
<div class='lg-row'>若不出此獄，　云何得解脫？</div>
<div class='lg-row'>畜生道若干，　歷劫極長久，</div>
<div class='lg-row'>地獄及餓鬼，　黑闇苦惱深。</div>
<div class='lg-row'>我若不勤修，　云何而得離，</div>
<div class='lg-row'>嶮難諸惡道？　今日得人身，</div>
<div class='lg-row'>不盡苦邊際，　不離三有獄，</div>
<div class='lg-row'>應當勤方便，　必離三有獄。</div>
<div class='lg-row'>我今求出家，　必使得解脫。」</div>
</div></div>
<div class='div-other'><a id='mulu45' />
<p class='h1'>（三九）</p><p>復次，財錢難捨，智者若能修於小施莫起輕想。</p>
<p>我昔曾聞，須和多國昔日有王名薩多浮，時王遊獵偶值一塔，即以五錢布施彼塔。有一旃陀羅遙唱善哉！即遣使捉將至王所。時王語言：「汝今見我布施小故譏笑我耶？」彼人白王：「施我無畏然後當語。我於昔日於嶮道中劫掠作賊，捉得一人急拳其手。我即思惟：『此人拳手必有金錢。』語令開手其人不肯，我捉弓箭用恐彼人，語言放手猶故不肯。我即挽弓向之，以貪寶故即便射殺，殺已即取得一銅錢。寧惜一錢不惜身命。如今大王無逼惱者，能持五錢用施佛塔，是故我今歎言善哉！」即說偈言：</p>

<div class="lg regular" style="margin-left:1em;"><div class='lg-row'>「挽弓圓如輪，　將欲害彼命，</div>
<div class='lg-row'>彼寧喪身命，　不肯輸一錢。</div>
<div class='lg-row'>我見如此人，　捨命不捨錢，</div>
<div class='lg-row'>是故我今者，　見有捨錢者，</div>
<div class='lg-row'>生於希有想，　歎言難可作。</div>
<div class='lg-row'>不見有弓刀，　強逼大王者，</div>
<div class='lg-row'>亦無有畏忌，　開意捨難捨，</div>
<div class='lg-row'>苦求乃得錢。　是故我今日，</div>
<div class='lg-row'>見有捨財者，　心生未曾有。</div>
<div class='lg-row'>我自見其證，　極苦不肯捨，</div>
<div class='lg-row'>大王今當知，　慳心難可捨。」</div>
</div></div>
<div class='div-other'><a id='mulu46' />
<p class='h1'>（四〇）</p><p>復次，善觀察所作，當時雖有過，後必有大益。</p>
<p>我昔曾聞，有一比丘常被盜賊，一日之中堅閉門戶，賊復來至扣門而喚，比丘答言：「我見汝時極大驚怖，汝可內手於彼向中，當與汝物。」賊即內手置於向中，比丘以繩繫之於柱，比丘執杖開門打之，打一下已語言：「歸依佛。」賊以畏故，即便隨語歸依於佛。復打二下語言：「歸依法。」賊畏死故復言歸依法。第三打時復語之言：「歸依僧。」賊時畏故言歸依僧。即自思惟：「今此道人有幾歸依？若多有者必更不見此閻浮提，必當命終。」爾時比丘即放令去，以被打故身體疼痛久而得起，即求出家。有人問言：「汝先作賊造諸惡行，以何事故出家修道？」答彼人言：「我亦觀察佛法之利然後出家。我於今日遇善知識，以杖打我三下，唯有少許命在不絕。如來世尊實一切智者，若教弟子四歸依者，我命即絕。佛或遠見斯事教出比丘打賊三下，使我不死，是故世尊唯說三歸不說四歸，佛愍我故說三歸依不說四歸。」即說偈言：</p>

<div class="lg regular" style="margin-left:1em;"><div class='lg-row'>「決定一切智，　以憐愍我故，</div>
<div class='lg-row'>是以說三歸，　不說有第四。</div>
<div class='lg-row'>為於三有故，　而說三歸依，</div>
<div class='lg-row'>若當第四者，　我則無歸依。</div>
<div class='lg-row'>我今可憐愍，　身命於彼盡，</div>
<div class='lg-row'>我見佛世尊，　遠覩如斯事，</div>
<div class='lg-row'>生於未曾有，　是故捨賊心。</div>
<div class='lg-row'>有因麤事解，　或因細事悟，</div>
<div class='lg-row'>麤者悟麤事，　細者解細事。</div>
<div class='lg-row'>由我心麤故，　因麤事解悟，</div>
<div class='lg-row'>我解斯事故，　是以求出家。」</div>
</div></div>
<p class='juan'>大莊嚴論經卷第六</p>
</div><!-- end of div[@id='body'] -->
</body></html>