<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu78' />大莊嚴論經卷第十三</p><p class="byline">馬鳴菩薩造</p><p class="byline">後秦龜茲三藏鳩摩羅什譯</p>
<div class='div-other'><a id='mulu79' />
<p class='h1'>（六六）</p><p>復次，供養佛塔功德甚大，是故應當勤心供養，我昔曾聞，波斯匿王往詣佛所頂禮佛足，聞有異香殊於天香，以聞此香四向顧視莫知所在，即白世尊：「為誰香耶？」佛告王曰：「汝今欲知此香處耶？」王即白言：「唯然欲聞。」爾時世尊以手指地，即有骨現，如赤栴檀長於五丈，如來語王：「所聞香者從此骨出。」時波斯匿王即白佛言：「以何因緣有此骨香？」佛告王曰：「宜善諦聽！」佛言：「過去有佛號迦葉，彼佛世尊化緣已訖入於涅槃。爾時彼王名曰伽翅，取佛舍利造七寶塔，高廣二由旬，又勅國內：『諸有花者不聽餘用，盡皆持往供養彼塔。』時彼國中有長者子與婬女通，專念欲事情不能離，一切諸花盡在佛塔，為欲所盲，即入迦葉佛塔盜取一花持與婬女。時長者子知佛功德，為欲所狂造此非法，即生悔恨婬欲情息，既至明日生於厭惡，作是念言：『我為不善，盜取佛花與彼婬女。』即時悔熱，身遍生瘡，初如芥子，後轉增長無有空處，即說偈言：</p>

<div class="lg regular" style="margin-left:2em;"><div class='lg-row'>「『我今作不善，　違犯諸佛教，</div>
<div class='lg-row'>捨離於慚愧，　是則無敬心，</div>
<div class='lg-row'>違於善逝語，　非是佛弟子。</div>
<div class='lg-row'>一切諸人民，　不敢違王教，</div>
<div class='lg-row'>然我獨毀犯，　國制及信法，</div>
<div class='lg-row'>我今無羞耻，　實同彼禽獸。</div>
<div class='lg-row'>福田中最勝，　不過世尊塔，</div>
<div class='lg-row'>然我愚癡故，　盜花為鄙事。</div>
<div class='lg-row'>云何此手臂，　即時不墮落？</div>
<div class='lg-row'>又復此大地，　云何不陷沒，</div>
<div class='lg-row'>而能載於我？　怪哉欲所燒，</div>
<div class='lg-row'>焚滅諸善行，　為欲所迷惑，</div>
<div class='lg-row'>入於闇藪中。　為結賊所劫，</div>
<div class='lg-row'>今我為欲使，　不觀其果報，</div>
<div class='lg-row'>盜花以自嚴，　久受地獄苦。』</div>
<div class='lg-row'>倍生悔恨心，　其身轉燋然。」</div>
</div><p>「爾時彼人身所生瘡，尋即壞破甚為臭穢。是時彼人父母兄弟皆來瞻視，即與冷藥療治其病，病更增劇，復命良醫而重診之，云：『須牛頭栴檀用塗身體，爾乃可愈。』時彼父母即以貴價買牛頭栴檀用塗子身，遂增無除。爾時彼人涕泣驚懼，白父母言：『徒作勤苦，然子此病從心而起，非是身患。』父告子言：『云何心病？』子即用偈以答父言：</p>

<div class="lg regular" style="margin-left:2em;"><div class='lg-row'>「『鄙褻成可耻，　不宜向父說，</div>
<div class='lg-row'>然今病所困，　是以離慚愧。</div>
<div class='lg-row'>盜取尊塔花，　持用與婬女，</div>
<div class='lg-row'>已作斯惡事，　後還得悔心。</div>
<div class='lg-row'>晝則欲日炙，　夜即得悟心，</div>
<div class='lg-row'>若蒙悔過者，　喻如冷水澆。</div>
<div class='lg-row'>我今身心熱，　後受地獄苦，</div>
<div class='lg-row'>猶如腐朽樹，　火從其內然，</div>
<div class='lg-row'>我今亦如是，　心火從內發。</div>
<div class='lg-row'>冷水優尸羅，　青蓮真珠貫，</div>
<div class='lg-row'>瞿麥摩羅等，　及與諸栴檀，</div>
<div class='lg-row'>若用如是等，　塗於外身體，</div>
<div class='lg-row'>終不能得差。　憂熱從內起，</div>
<div class='lg-row'>應當用塗心，　塗身將何益？</div>
<div class='lg-row'>將我詣塔中，　為我設供養，</div>
<div class='lg-row'>此病必除愈。』　父母及兄弟，</div>
<div class='lg-row'>即共舉其床，　往詣佛塔所，</div>
<div class='lg-row'>身體轉增熱，　氣息垂欲絕。</div>
</div><p>「爾時父母兄弟諸親舉床到已，彼人專念迦葉如來三藐三菩提，涕泣盈目，以己所持栴檀之香，悲哀向塔，而說偈言：</p>

<div class="lg regular" style="margin-left:2em;"><div class='lg-row'>「『大悲救苦厄，　常說眾善事，</div>
<div class='lg-row'>我為欲迷惑，　盲冥無所見，</div>
<div class='lg-row'>我於真濟所，　造作諸過惡。</div>
<div class='lg-row'>塔如須彌山，　我癡故毀犯，</div>
<div class='lg-row'>現得惡名稱，　後生墮惡道。</div>
<div class='lg-row'>不觀佛功德，　今受此惡報，</div>
<div class='lg-row'>即以得現果，　後必受熱惱。</div>
<div class='lg-row'>明者以慧眼，　離苦除諸欲，</div>
<div class='lg-row'>我今懷憂愁，　誠心歸命佛。</div>
<div class='lg-row'>諸所造過患，　願當拔濟我，</div>
<div class='lg-row'>如人跌傾倒，　依地而得起。』</div>
</div><p>「爾時父母及諸眷屬讚言：『善哉！善哉！汝今乃能作是讚歎，唯佛世尊能除汝病。』即說偈言：</p>

<div class="lg regular" style="margin-left:2em;"><div class='lg-row'>「『汝今於佛所，　應生信解心，</div>
<div class='lg-row'>唯佛大功德，　乃能拔濟汝。</div>
<div class='lg-row'>譬如入大海，　船破失財寶，</div>
<div class='lg-row'>身既不沈沒，　復還獲財利。』</div>
</div><p>「時長者子諸親既覩身瘡壞爛臭穢，厭惡生死，即以華香塗香末香用供養迦葉佛塔，復以牛頭栴檀以畫佛身；身瘡漸差發歡喜心，熱患盡愈。爾時長者子以得現報，生歡喜心知其罪滅，即說偈言：</p>

<div class="lg regular" style="margin-left:2em;"><div class='lg-row'>「『如來一切智，　解脫諸結使，</div>
<div class='lg-row'>迦葉三佛陀，　能濟諸眾生。</div>
<div class='lg-row'>佛是眾生父，　為於諸世界，</div>
<div class='lg-row'>而作不請友。　唯有佛世尊，</div>
<div class='lg-row'>能有此悲心。　我今於佛所，</div>
<div class='lg-row'>造作大過惡，　願聽我懺悔。</div>
<div class='lg-row'>內心發誓願，　唯垂聽我說，</div>
<div class='lg-row'>為欲所逼迫，　失意作諸惡。</div>
<div class='lg-row'>使我離愛欲，　及以結使怨。</div>
<div class='lg-row'>諸根不調順，　猶如[怡-台+龍]戾馬，</div>
<div class='lg-row'>願莫造惡行，　常獲寂滅迹。</div>
<div class='lg-row'>以牛頭栴檀，　供養於佛塔，</div>
<div class='lg-row'>身常得此香，　莫墮諸惡趣。』</div>
</div><p>「彼長者子於後命終，生於天上，或處人中，身常有香，身體支節皆有相好，父母立字號曰香身。爾時香身厭惡陰界，求索出家得辟支佛道。此骨是辟支佛骨所出之香。」是故眾人應供養塔獲大功德。</p>
</div>
<div class='div-other'><a id='mulu80' />
<p class='h1'>（六七）</p><p>復次，先有善根應得解脫，由不聞法因緣等故還墮地獄，是故應當至心聽法。</p>
<p>我昔曾聞，富羅那弟子尸利毱多者，是樹提伽姉夫，時樹提伽父先是尼乾陀弟子。一切眾生教法相習，而樹提伽蒙佛恩化，其父亦信為佛弟子，更不諮稟六師之徒。時樹提伽為欲化彼姉夫尸利毱多故，數數到邊，而語之言：「佛婆伽婆是一切智。」彼<span class='corr'>姉</span>夫言：「富羅那者亦是一切智。」諍一切智故遂共議論。樹提伽語尸利毱多言：「我今當示汝一切智，汝富羅那者非一切智，以少智相誑惑世人，稱己有智實非一切智。但以相貌有所忖度，正可能知小小事耳，何由得名一切種智？」即說偈言：</p>

<div class="lg regular" style="margin-left:1em;"><div class='lg-row'>「猶如生盲者，　水精以為眼，</div>
<div class='lg-row'>誑惑小兒等，　自稱我有目。</div>
<div class='lg-row'>彼先自無目，　今稱我有目，</div>
<div class='lg-row'>此語不可信，　正可誑癡者。</div>
<div class='lg-row'>能解因相論，　方便詐自顯，</div>
<div class='lg-row'>以此相貌故，　誑惑於眾人，</div>
<div class='lg-row'>相貌近是事，　竟何所知曉？」</div>
</div><p>尸利毱多語樹提伽言：「汝為瞿曇幻術所惑，富蘭那者是一切智，汝今不識便生誹謗。富羅那行住坐臥三世之事盡能明了。」樹提伽言：「我今示汝富蘭那非一切智事。」即請富羅那將向其家。時富蘭那作是念：「樹提伽者，其父昔日是我弟子，往事瞿曇，知彼過患，還來歸我，是我福德。」作是念已許受其請。於其後日富蘭那將諸徒眾數百千人，又有五百弟子以自圍繞，詣樹提伽家。既至其家，時富蘭那微笑，尸利毱多問富蘭那言：「婆伽婆何故微笑？」富蘭那言：「我遙見彼那摩陀河岸，有一獼猴墮於水中，是故笑耳。」尸利毱多復白之言：「婆伽婆天眼清淨，在此城內遙見千里外那摩陀河上獼猴墮水。」時彼外道將諸弟子，入樹提伽家即時就坐。眾既定已，時樹提伽以飯覆羹上授與富蘭那，富蘭那言：「此飯無羹，云何可食？」樹提伽即攪羹飯語尸利毱多言：「今汝師者尚不能見鉢中飯下有羹，何能遠知千里外獼猴墮於河耶？事驗可知非一切智，但貪名聞為利養故。眾生可愍，自既誑惑，復以教人。」即說偈言：</p>

<div class="lg regular" style="margin-left:1em;"><div class='lg-row'>「汝師富蘭那，　顛惑邪倒見，</div>
<div class='lg-row'>失於智慧燈，　住無明闇中，</div>
<div class='lg-row'>迷謬自相愛，　愚者還相重。</div>
<div class='lg-row'>釋種中最勝，　具相三十二，</div>
<div class='lg-row'>唯此一切智，　更無第一者。」</div>
</div><p>時富蘭那以慚愧故，食不自飽，低頭而去。時尸利毱多愁慘不樂，既為師徒，雖有短陋猶欲使勝。尸利毱多詣富蘭那所而語之言：「莫用愁惱！樹提伽今者毀辱婆伽婆，猶得還家未足為恥，我若請彼樹提伽師來至家者，正可得入終不得出。」作是語已，便詣祇桓往請世尊，心實諂曲詐設恭敬，叉手合掌向於世尊，而說偈言：</p>

<div class="lg regular" style="margin-left:1em;"><div class='lg-row'>「我明設微供，　願屈臨我家，</div>
<div class='lg-row'>三界中勝器，　願不見放捨。」</div>
</div><p>爾時世尊知尸利毱多心懷諂曲外詐恭敬，即說偈言：</p>

<div class="lg regular" style="margin-left:1em;"><div class='lg-row'>「心懷於二計，　外現親軟善，</div>
<div class='lg-row'>猶如有魚處，　水必有迴動。</div>
<div class='lg-row'>譬如作瓔珞，　內銅外塗金，</div>
<div class='lg-row'>智者觀察已，　即知非真金。</div>
<div class='lg-row'>心有所懷俠，　外色必有異，</div>
<div class='lg-row'>無心尚可知，　況復有心者？</div>
<div class='lg-row'>純金色相好，　覩者即知真，</div>
<div class='lg-row'>若以金塗銅，　善別知非實。」</div>
</div><p>爾時世尊深知尸利毱多心懷詐偽，如來世尊大悲憐愍，又復觀其供養善根垂熟，世尊尋即默受其請。</p>
<p>時尸利毱多作是念：「若是一切智者，云何不知我心便受我請？」即說偈言：</p>

<div class="lg regular" style="margin-left:1em;"><div class='lg-row'>「何有一切智，　而不修苦行，</div>
<div class='lg-row'>樂著於樂事？　不能知我心，</div>
<div class='lg-row'>何名一切智？　嗚呼世愚者，</div>
<div class='lg-row'>不知其過短，　便生功德相。</div>
<div class='lg-row'>實無有智慧，　橫讚歎其德，</div>
<div class='lg-row'>惑著相好扇，　稱譽遍世界。」</div>
</div><p>時尸利毱多說是偈已，即還其家，施設供具，於飯食中盡著毒藥，於中門內作大深坑，滿中盛伽陀羅炭使無烟焰，又以灰土用覆其上，上又覆草。時婦問夫：「造何等事劬勞乃爾？」其夫答曰：「今我所為欲害怨家。」其婦問言：「誰是怨家？」尸利毱多即說偈言：</p>

<div class="lg regular" style="margin-left:1em;"><div class='lg-row'>「好樂著諸樂，　怖畏苦惱事，</div>
<div class='lg-row'>不修諸苦行，　欲求於解脫，</div>
<div class='lg-row'>喜樂甘餚饍，　又勇行辯說，</div>
<div class='lg-row'>釋中種族子，　此是我大怨。」</div>
</div><p>時尸利毱多婦叉手白其夫言：「可捨忿心，我昔曾於弟舍見佛如此大丈夫，何故生怨？」即說偈言：</p>

<div class="lg regular" style="margin-left:1em;"><div class='lg-row'>「彼牟尼能忍，　斷除嫌恨相，</div>
<div class='lg-row'>又滅慢貢高，　捨離於鬪諍，</div>
<div class='lg-row'>於彼生怨者，　誰應可為親？</div>
<div class='lg-row'>觀彼大人相，　無有瞋害心，</div>
<div class='lg-row'>常出柔軟音，　先言善慰問，</div>
<div class='lg-row'>其鼻圓且直，　無有諸窪曲，</div>
<div class='lg-row'>直視不迴顧，　亦不左右眄，</div>
<div class='lg-row'>言又不麤獷，　惡口而兩舌，</div>
<div class='lg-row'>和顏無瞋色，　亦復不暴惡，</div>
<div class='lg-row'>言無所傷觸，　亦不使憂惱，</div>
<div class='lg-row'>云何橫於彼，　生於瞋毒相？</div>
<div class='lg-row'>面如秋滿月，　目如青蓮敷，</div>
<div class='lg-row'>行如師子王，　垂臂過於膝，</div>
<div class='lg-row'>身如真金山，　汝值如是怨，</div>
<div class='lg-row'>惡道悉空虛，　若無此怨者，</div>
<div class='lg-row'>世間極大苦，　三惡道充滿。」</div>
</div><p>尸利毱多作是思惟：「彼親弟故心生己黨，今當守護，若不爾者，或泄我言以告傍人。」作是念已即閉其婦在深室中。即時遣人喚諸尼揵：「汝今可來為汝除怨，我以施設火坑毒飯。」此諸尼揵五熱炙身，咸皆燋黑猶如灰炭，自相招集即共往詣尸利毱多所止之處。尸利毱多莊嚴舍宅白淨鮮潔，如貴吒迦樹，諸尼揵等既至其家在其樓上，猶如烏群，亦如俱翅羅鳥黑蜂圍遶在貴吒迦樹踊躍歡喜，諸尼揵子亦復如是，而作是言：「我今當觀瞿曇沙門正爾燋然，若火燒不燋毒飯足害，畢定當死。」作是語已歡喜微笑。時尸利毱多即遣一人，往詣佛所白佛言：「時到飯食已辦。」自上高樓與富蘭那共議此事。時尸利毱多所住宅神，愁憂啼泣而作是言：「如來世雄三界之尊，佛婆伽婆！云何惡心乃欲毀害？我於今者都無活路。所以者何？如來世尊三界無上，在此滅沒，惡名流布遍滿世間，一切諸神咸嗤笑我，此是惡人。我當云何而得活耶？如來昔日為菩薩時，不惜財物身體手足，為憐愍故作如斯事，況於今日而當愛身？云何欲於如斯人邊起惡逆心？是故我當必定捨命。又佛世尊於現在世，為眾生故六年苦行，日食一麻一米，身體羸瘠骨肉乾竭。」即說偈言：</p>

<div class="lg regular" style="margin-left:1em;"><div class='lg-row'>「如來行苦行，　六年自乾燋，</div>
<div class='lg-row'>作是難苦業，　為諸眾生故。</div>
<div class='lg-row'>如斯悲愍者，　云何欲加害？」</div>
</div><p>彼所遣人到竹林中白言：「世尊！食具已辦宜知是時。」爾時世尊大悲熏心，為欲利益諸眾生故，揮手而言：「咄哉凡愚！汝於今者應見真諦，於過去世供養諸佛，有解脫緣善根已熟，云何乃遣如此使人作顛倒事？火坑毒飯以待於我？云何作是極惡之事而來見喚？此所為事甚為非理。」即說偈言：</p>

<div class="lg regular" style="margin-left:1em;"><div class='lg-row'>「我於昔日時，　六年行苦行，</div>
<div class='lg-row'>為諸眾生故，　作此諸難事。</div>
<div class='lg-row'>眾生今云何，　反欲見毀害？</div>
<div class='lg-row'>咄哉極愚癡，　盲無慧目者，</div>
<div class='lg-row'>作是非法事，　橫欲加惱害。</div>
<div class='lg-row'>我念諸眾生，　過於慈父母，</div>
<div class='lg-row'>云何於我所，　而生殘害心？</div>
<div class='lg-row'>今日時以到，　諸佛之常法，</div>
<div class='lg-row'>為眾生真濟，　如醫欲救病，</div>
<div class='lg-row'>種種加毀罵，　猶故生忍心，</div>
<div class='lg-row'>我今亦如醫，　往詣於彼家。</div>
<div class='lg-row'>何故而往彼？　大悲之所逼。</div>
<div class='lg-row'>如人得鬼病，　心意不自在，</div>
<div class='lg-row'>加毀罵呪師；　為治鬼病故，</div>
<div class='lg-row'>亦不責病者。　今此諸眾生，</div>
<div class='lg-row'>煩惱鬼在心，　愚癡不分別，</div>
<div class='lg-row'>橫欲加毀害。　我今亦如是，</div>
<div class='lg-row'>但除煩惱鬼，　不應責彼人。」</div>
</div><p>爾時世尊從坐而起，外現不悅，復說偈言：</p>

<div class="lg regular" style="margin-left:1em;"><div class='lg-row'>「阿難持衣來，　羅睺羅取鉢，</div>
<div class='lg-row'>難陀汝亦去，　速疾喚比丘，</div>
<div class='lg-row'>不得復停止，　宜應速疾往，</div>
<div class='lg-row'>彼尸利毱多，　今急待教化。</div>
<div class='lg-row'>我住毒蛇身，　為度眾生故，</div>
<div class='lg-row'>我今畜是怨，　為益彼眾生。」</div>
</div><p>爾時如來出林樹間，猶如雲散日從中出。時彼林神以天眼見尸利毱多舍內所設火坑毒飯，啼泣墮淚，敬愛佛故頂禮佛足，瞻仰尊顏，而說偈言：</p>

<div class="lg regular" style="margin-left:1em;"><div class='lg-row'>「彼意懷殘惡，　無有利益心，</div>
<div class='lg-row'>願佛不須往，　迴還向竹林。</div>
<div class='lg-row'>世尊甚難值，　曠劫時一遇，</div>
<div class='lg-row'>佛雖不愛身，　為度眾生故，</div>
<div class='lg-row'>如斯勝妙身，　應當勤擁護。</div>
<div class='lg-row'>未得濟度者，　宜應令得度，</div>
<div class='lg-row'>畏者施無畏，　疲者得止息，</div>
<div class='lg-row'>令無歸依者，　得有歸依處。</div>
<div class='lg-row'>略說而言之，　有無量利益。</div>
<div class='lg-row'>唯願佛世尊，　莫往詣其家，</div>
<div class='lg-row'>為天阿修羅，　而作歸依處。」</div>
</div><p>爾時世尊知而故問，問彼天神曰：「為何事故不應往詣尸利毱多所止之處？」時有一天，而說偈言：</p>

<div class="lg regular" style="margin-left:1em;"><div class='lg-row'>「尸利毱多舍，　作大深火坑，</div>
<div class='lg-row'>熾焰滿其中，　詐偽覆其上。」</div>
</div><p>佛復說偈言：</p>

<div class="lg regular" style="margin-left:1em;"><div class='lg-row'>「貪欲愚癡火，　極為難除滅，</div>
<div class='lg-row'>我以智水澆，　消滅無遺餘。</div>
<div class='lg-row'>況復世間火，　何能為我害？</div>
<div class='lg-row'>地獄之猛火，　熾然滿世界，</div>
<div class='lg-row'>七日焚天地，　世間皆融消，</div>
<div class='lg-row'>如此之猛火，　莫能為我害。</div>
<div class='lg-row'>尸利毱多火，　何能見傷毀？」</div>
</div><p>復有一天作如是言：「若火不能燒如來者，設食毒飯復當云何？今尸利毱多為邪見毒染污其心，以此毒害惡逆之心，以毒和飯欲相傷毀。復懷諂偽現柔軟相來請世尊，而其內心實懷惡逆，唯願世尊不須往彼。」佛告天曰：「我以慈悲阿伽陀藥用塗身心，貪愛之毒最難消除，我於久遠已拔其本，況世間毒而能中我？汝莫憂愁！」爾時如來從竹林出往到城門，時彼林神見佛直進，而作是言：「如來世尊將不還返於此竹林，佛今向彼解脫之方，譬如日出必向西方目視不捨，恐於後時更不見佛。火若不燒，定為毒飯之所傷害，以諸因緣難可復見，有福德人乃能得見，摧他論者於大眾中作師子吼，有福之人乃能更聞，有福利者得接足禮。」爾時世尊如行寶樓諸根寂定，諸比丘等悉皆隨從，猶如明月眾星圍遶，往尸利毱多家。時尸利毱多宅神舉聲欲哭，「咄哉怪哉！佛來到此，今此尸利毱多乃作火坑毒飯欲以害佛。」爾時宅神禮佛足已，而說偈言：</p>

<div class="lg regular" style="margin-left:1em;"><div class='lg-row'>「我未睹佛時，　願大悲至家，</div>
<div class='lg-row'>見佛到家已，　心中不喜樂。</div>
<div class='lg-row'>所以不喜者，　以有非法故。</div>
<div class='lg-row'>相好莊嚴身，　瞻仰無厭足，</div>
<div class='lg-row'>如此大人者，　今當作灰聚。</div>
<div class='lg-row'>我憶是事故，　身體欲滲沒。</div>
<div class='lg-row'>誰見如此事，　而當不苦惱？</div>
<div class='lg-row'>假使極惡猛，　愚癡殘害人，</div>
<div class='lg-row'>設見如來身，　不忍生惡念，</div>
<div class='lg-row'>況復欲加害？　月入羅睺口，</div>
<div class='lg-row'>世人皆忿惱，　善哉還歸去。</div>
<div class='lg-row'>火坑深七仞，　滿中盛熾火，</div>
<div class='lg-row'>願莫入此處，　自護及護我，</div>
<div class='lg-row'>并護彼主人，　及餘一切眾。」</div>
</div><p>爾時世尊告宅神言：「刀毒水火不害慈心。」即說偈言：</p>

<div class="lg regular" style="margin-left:1em;"><div class='lg-row'>「我護諸眾生，　猶如一子想，</div>
<div class='lg-row'>假使欲害我，　我亦生慈心。</div>
<div class='lg-row'>煩惱火熾盛，　擁護令免惡，</div>
<div class='lg-row'>以是因緣故，　誰火能燒我？」</div>
</div><p>佛告宅神：「汝今應當捨於怖畏，我今師子吼除障外道，如羅睺羅吞食日月，我今決定不為尸利毱多之所患害。若不能除，云何乃能降伏魔耶？」安慰宅神即入其舍。時外道等見佛入舍，甚大歡喜，更相語言：「沙門瞿曇今已入外門，復到中門。」佛以無畏威光潤澤直入無疑，至第三門中轉近火坑。爾時彼婦於空室中，聞佛世尊到覆火處，心懷狂亂，作是念言：「如來今者已到火坑，若脚觸草火必熾然，嗚呼怪哉！」即說偈言：</p>

<div class="lg regular" style="margin-left:1em;"><div class='lg-row'>「今當烟中沒，　謦咳目雨淚，</div>
<div class='lg-row'>火然燒衣時，　應當抖擻却。</div>
<div class='lg-row'>眼看索救護，　宛轉而反側，</div>
<div class='lg-row'>燋然既以訖，　威光復消融。</div>
<div class='lg-row'>身相都焚滅，　頭髮燋墮落，</div>
<div class='lg-row'>額廣白毫相，　今以盡消滅，</div>
<div class='lg-row'>如鵠在花上，　為火所燒滅。</div>
<div class='lg-row'>面如淨滿月，　眾生睹其目，</div>
<div class='lg-row'>猶如美甘露，　既墮焰火中，</div>
<div class='lg-row'>驚懼視四方，　猛火無悲愍，</div>
<div class='lg-row'>必燒令燋然。　成鍊真金色，</div>
<div class='lg-row'>見者靡不悅，　大人相炳著，</div>
<div class='lg-row'>美妙極殊特，　如是之形容，</div>
<div class='lg-row'>今為火燋縮。　略說而言之，</div>
<div class='lg-row'>如似金織納，　卷疊在一處，</div>
<div class='lg-row'>以漸見消滅，　如月欲盡時。</div>
<div class='lg-row'>佛身甚微妙，　見者身心悅，</div>
<div class='lg-row'>如來極奇特，　世界無倫匹。」</div>
</div><p>爾時世尊入第三門漸近火坑，諸尼揵子在重閣上，見於如來轉近火坑，心生踊悅，如塚間樹群烏在上，望死人肉欲得噉食。諸尼揵等在重閣上，亦復如是。時富蘭那心生歡喜，而說偈言：</p>

<div class="lg regular" style="margin-left:0em;"><div class='lg-row'>「汝善作幻術，　迴轉諸世間，</div>
<div class='lg-row'>今日沒火坑，　更能為幻不？」</div>
<div class='lg-row'>復有一尼揵，　而作如是言：</div>
<div class='lg-row'>「一足已躡上，　云何不陷墮？</div>
<div class='lg-row'>為我目不了？　為是夢幻耶？」</div>
</div><p>爾時世尊以相輪足躡火坑上，即變火坑為清涼池，滿中蓮華其葉敷榮，鮮明潤澤遍布池中，其眾蓮華有開敷者，有未開者。尸利毱多睹斯事已，語富蘭那言：「汝先欲與佛共捔一切智，汝可捨此語。」即說偈言：</p>

<div class="lg regular" style="margin-left:1em;"><div class='lg-row'>「善哉可信解，　當除瞋恚心，</div>
<div class='lg-row'>捨於嫌恨意。　汝可觀瞿曇，</div>
<div class='lg-row'>未曾有之威，　猛焰變為水，</div>
<div class='lg-row'>土悉化成魚，　坑中諸火炭，</div>
<div class='lg-row'>咸變為黑蜂，　復於池水中，</div>
<div class='lg-row'>化作眾蓮華，　具足有千葉，</div>
<div class='lg-row'>遍布於池中，　其鬚甚熾盛，</div>
<div class='lg-row'>如秋開敷花，　百葉甚柔軟，</div>
<div class='lg-row'>莊嚴滿此池，　諸鶴在池中，</div>
<div class='lg-row'>皆出和雅音，　迦蘭陀鳥等，</div>
<div class='lg-row'>亦在中遊戲，　舉翅水相灑，</div>
<div class='lg-row'>諸蜂圍繞佛，　出於妙音聲，</div>
<div class='lg-row'>鴛鴦相隨逐，　復自在娛樂。」</div>
</div><p>爾時富蘭那語尸利毱多言：「汝今勿為瞿曇幻術之所惑亂。」尸利毱多於如來所深生敬信，語富蘭那言：「此是幻耶？」答言：「實爾，是幻所作。」尸利毱多言：「汝是一切智不？」答言：「我是一切智人。」尸利毱多復語之言：「汝若審是一切智者，聽我所說。」即說偈言：</p>

<div class="lg regular" style="margin-left:1em;"><div class='lg-row'>「汝若一切智，　亦應知是幻，</div>
<div class='lg-row'>汝今何不作，　如此幻化事？</div>
<div class='lg-row'>汝若不知幻，　非是一切智。」</div>
</div><p>時富蘭那辭窮理屈不能加報，諸尼揵等語尸利毱多：「莫作是語！何以故？是富蘭那實一切智，能一切示現。」尸利毱多語諸尼揵子言：「汝等故謂此富蘭那是一切智耶？富蘭那者名之為滿，造作諸惡滿於地獄，故名富蘭那。汝等於此滿於惡道富蘭那所生一切智相耶？」尸利毱多復語之言：「釋種中能安解脫婆伽婆三藐三佛陀所，不生一切種智想耶？」即說偈言：</p>

<div class="lg regular" style="margin-left:1em;"><div class='lg-row'>「叱汝等方去，　極為無心人，</div>
<div class='lg-row'>汝若有心者，　假使如金剛，</div>
<div class='lg-row'>見斯希有事，　尚應生信敬。</div>
<div class='lg-row'>現見於如來，　為未曾有事，</div>
<div class='lg-row'>不生信心者，　是為極愚癡。」</div>
</div><p>爾時尼揵等尋各散走，如善呪師令鬼四散，又如日出眾闇自除。時尸利毱多見尼揵等散走，亦復如是。即說偈言：</p>

<div class="lg regular" style="margin-left:1em;"><div class='lg-row'>「恐怖目視速，　慞惶欲競馳，</div>
<div class='lg-row'>以佛威神力，　驚怕皆散走。</div>
<div class='lg-row'>尼揵今退散，　亦如魔軍壞，</div>
<div class='lg-row'>塵垢坌身體，　猶著重鎧器。</div>
<div class='lg-row'>時諸尼揵等，　奔突極速疾，</div>
<div class='lg-row'>譬如彼犛牛，　在林虻蜇螫。</div>
<div class='lg-row'>宛轉泥塗身，　狂走不自停，</div>
<div class='lg-row'>如黑雲垂布，　風吹自然散。」</div>
</div><p>時尼揵等既散走已，尸利毱多心懷慚愧，即便思惟：「誰當將我往見世尊？」復作是念：「樹提伽<span class='corr'>姉</span>先更見佛，我今當共詣世尊所。」作是念已，即向先所閉婦戶前，扣門喚婦，即說偈言：</p>

<div class="lg regular" style="margin-left:1em;"><div class='lg-row'>「善哉汝真是，　無上妙法器，</div>
<div class='lg-row'>由汝有智慧，　親近奉世尊，</div>
<div class='lg-row'>緣我邪見故，　事諸尼揵等。</div>
<div class='lg-row'>汝今速來出，　共汝供養佛。」</div>
</div><p>時樹提伽<span class='corr'>姉</span>聞是偈已，尋即思惟：「尸利毱多以傷害佛而來誑我。」涕泣不樂，即說偈言：</p>

<div class="lg regular" style="margin-left:1em;"><div class='lg-row'>「汝知我憂惱，　故來見戲弄，</div>
<div class='lg-row'>我今當云何，　而往見如來？</div>
<div class='lg-row'>尼揵等集時，　猶如諸蝗虫，</div>
<div class='lg-row'>邪見之熾火，　滅於釋種燈。」</div>
</div><p>尸利毱多語其婦言：「汝寧不知佛神力耶？汝今何故作如是語？」即說偈言：</p>

<div class="lg regular" style="margin-left:1em;"><div class='lg-row'>「世間一切火，　何能焚燒佛？</div>
<div class='lg-row'>誰能燒金剛？　誰能舉大地？</div>
<div class='lg-row'>汝觀十力尊，　摧破諸外道，</div>
<div class='lg-row'>火坑四畔邊，　蓮華皆開敷，</div>
<div class='lg-row'>如鵠處花間，　花[耳*毳]遮遶佛。」</div>
</div><p>爾時其婦聞此偈已，遙見世尊在蓮花中，踊躍歡喜，而作是言：「佛故不燒。」尸利毱多嗚噎垂淚，而說偈言：</p>

<div class="lg regular" style="margin-left:1em;"><div class='lg-row'>「世尊金剛體，　無有能燒者，</div>
<div class='lg-row'>由近富蘭那，　我今自被燒。</div>
<div class='lg-row'>如似少濕薪，　逼近乾薪[卄/積]，</div>
<div class='lg-row'>以火焚燒時，　兩俱同熾然。」</div>
</div><p>爾時其婦疾出重屋，到世尊所頂禮佛足，䠒跪合掌瞻仰尊顏，而說偈言：</p>

<div class="lg regular" style="margin-left:1em;"><div class='lg-row'>「得睹威顏者，　世間皆信敬，</div>
<div class='lg-row'>由我今有福，　還得聞音聲，</div>
<div class='lg-row'>面如淨滿月，　我今得睹見，</div>
<div class='lg-row'>我今有福故，　還得睹世尊。</div>
<div class='lg-row'>相好莊嚴身，　設當見滅壞，</div>
<div class='lg-row'>惡名遍充滿，　燒滅我等身。」</div>
</div><p>爾時其婦供具以備，請佛世尊及比丘眾請令就坐，語其夫言：「聖子！汝可來入頂禮佛足。」尸利毱多涕泣盈目，而說偈言：</p>

<div class="lg regular" style="margin-left:1em;"><div class='lg-row'>「我今造火坑，　規害世尊命，</div>
<div class='lg-row'>今當以何面，　可復得相見？」</div>
</div><p>爾時其婦語其夫言：「聖子可捨疑惑，佛婆伽婆終無嫌恨。」即說偈言：</p>

<div class="lg regular" style="margin-left:1em;"><div class='lg-row'>「譬如空中手，　無有觸礙處，</div>
<div class='lg-row'>諸佛法亦爾，　佛於一切法，</div>
<div class='lg-row'>無染亦無著，　離世之八法，</div>
<div class='lg-row'>如蓮華處水。　昔時提婆達，</div>
<div class='lg-row'>瞋恚心所盲，　為欲害佛故，</div>
<div class='lg-row'>機關轉大石，　當上空中下，</div>
<div class='lg-row'>不能傷害佛。　如彼羅睺羅，</div>
<div class='lg-row'>即是如來子，　佛於此二人，</div>
<div class='lg-row'>等心無憎愛，　視彼怨與親，</div>
<div class='lg-row'>左右眼無異。　於諸眾生所，</div>
<div class='lg-row'>慈悲過一子，　終不於汝所，</div>
<div class='lg-row'>而有憎惡心。　是故不宜懼。」</div>
</div><p>爾時尸利毱多以慚愧故，曲體隨婦口脣乾燋，深生愧恥，行步拪遲，如將沒地舉身戰掉，卑下低心極為驚怖，五體投地哀慟號泣，而說偈言：</p>

<div class="lg regular" style="margin-left:1em;"><div class='lg-row'>「寧抱持熾火，　并及瞋毒蛇，</div>
<div class='lg-row'>終不近惡友。　我今為惡友，</div>
<div class='lg-row'>毒蛇之所螫，　依歸善良醫，</div>
<div class='lg-row'>望得除毒害。　三界之真濟，</div>
<div class='lg-row'>願重見哀愍，　我作重過惡，</div>
<div class='lg-row'>唯願垂悲顧，　今聽我懺悔。」</div>
</div><p>爾時世尊顏色和悅，告尸利毱多言：「聖子！汝勿憂怖。」即說偈言：</p>

<div class="lg regular" style="margin-left:1em;"><div class='lg-row'>「起起我無瞋，　久捨怨親心，</div>
<div class='lg-row'>右以栴檀塗，　左以利刀割，</div>
<div class='lg-row'>於此二人中，　其心等無異。</div>
</div><p>「如我今者不為希有，已斷結使無增減心。昔我為於白象之時，毒螫所中害，猶以二脚覆護獵者使不傷害；又作龜身，為人分割支節悉解，不起瞋心；復作羆身憐彼厄人，時彼厄人示獵師處，不起瞋心；作仙人時，手足耳鼻悉為劓毀，猶尚不起毫釐許瞋。我於往昔為一切施婆羅門所斬項時，無有恚恨，況於今日斷一切結，而當於汝有嫌恨心？譬如虛空不受塵垢，猶如蓮華不為水著，我離八法其事亦爾。」時尸利毱多叉手合掌白佛言：「世尊！若垂憐愍，且待須臾更當造食。」佛告尸利毱多言：「汝不遣使白我食時到耶？」答言：「實爾。我本實遣人請佛，作不饒益事。」佛告尸利毱多言：「然我已斷無利之事，汝今作何不饒益耶？」即說偈言：</p>

<div class="lg regular" style="margin-left:1em;"><div class='lg-row'>「我今愚所造，　屠獵所不造，</div>
<div class='lg-row'>過是惡所作，　以毒置食中，</div>
<div class='lg-row'>不能有所傷，　便為自害己。」</div>
</div><p>爾時世尊告尸利毱多言：「汝今所施宜應是時。」尸利毱多言：「世尊！我所施食悉有毒藥。」世尊復說偈言：</p>

<div class="lg regular" style="margin-left:1em;"><div class='lg-row'>「婆須吉龍王，　瞋恚極盛時，</div>
<div class='lg-row'>如此之猛毒，　不能傷害我。</div>
<div class='lg-row'>我今修慈心，　如何唱施藥？</div>
<div class='lg-row'>我以大慈果，　今當用示汝。」</div>
</div><p>時尸利毱多即持毒飯往詣佛前，涕淚悲泣，而說偈言：</p>

<div class="lg regular" style="margin-left:1em;"><div class='lg-row'>「我今持毒飯，　功德之伏藏，</div>
<div class='lg-row'>我心極為惡，　毒飯以標相。</div>
<div class='lg-row'>佛以滅三毒，　神足除飯毒，</div>
<div class='lg-row'>食之能令我，　使得不動心。」</div>
</div><p>佛告諸比丘：「汝等待唱僧跋然後可食。」即說偈言：</p>

<div class="lg regular" style="margin-left:1em;"><div class='lg-row'>「在於上座前，　而唱僧跋竟，</div>
<div class='lg-row'>眾毒自消除，　汝今盡可食。」</div>
</div><p>僧跋已竟，佛及眾僧盡皆飲食。時尸利毱多上下觀察而作是念：「今此眾中得無為毒所中者不？」見諸眾僧皆悉安隱不為毒中，倍增信敬深生歡喜。爾時世尊作是思惟：「尸利毱多得信敬心受緣時至，當何所作？我當為滅煩惱之火除邪見毒。」佛如應為說四真諦法，聞法信解斷見諦結，除身見毒滅諸結火。時尸利毱多以得見諦，即說偈言：</p>

<div class="lg regular" style="margin-left:1em;"><div class='lg-row'>「我度於愚癡，　及以邪見海，</div>
<div class='lg-row'>不畏於惡道。　我欲入黑闇，</div>
<div class='lg-row'>遇佛得大明，　欲入於大火，</div>
<div class='lg-row'>反獲涼冷池。　嗚呼佛大人，</div>
<div class='lg-row'>嗚呼法清淨，　不能具廣說，</div>
<div class='lg-row'>我今但略說。　我本欲與毒，</div>
<div class='lg-row'>而獲甘露食，　鬪諍應失財，</div>
<div class='lg-row'>反得於大利。　是故親近佛，</div>
<div class='lg-row'>眾生慧眼開，　而得睹正道。」</div>
</div></div>
<p class='juan'>大莊嚴論經卷第十三</p>
</div><!-- end of div[@id='body'] -->
</body></html>