<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大莊嚴論經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu47' />大莊嚴論經卷第七</p><p class="byline">馬鳴菩薩造</p><p class="byline">後秦三藏鳩摩羅什譯</p>
<div class='div-other'><a id='mulu48' />
<p class='h1'>（四一）</p><p>復次，利養亂於行道，若斷利養善觀察瞋。</p>
<p>我昔曾聞，有一比丘在一園中，城邑聚落競共供養，同出家者憎嫉誹謗。比丘弟子聞是誹謗，白其師言：「某甲比丘誹謗和上。」時彼和上聞是語已，即喚謗者善言慰喻，以衣與之。諸弟子等白其師言：「彼誹謗人是我之怨，云何和上慰喻與衣？」師答之言：「彼誹謗者於我有恩，應當供養。」即說偈言：</p>

<div class="lg regular" style="margin-left:0em;"><div class='lg-row'>「如雹害禾穀，　有人能遮斷，</div>
<div class='lg-row'>田主甚歡喜，　報之以財帛。</div>
<div class='lg-row'>彼謗是親厚，　不名為怨家，</div>
<div class='lg-row'>遮我利養雹，　我應報其恩。</div>
<div class='lg-row'>雹害及一世，　利養害多身，</div>
<div class='lg-row'>雹唯害於財，　利養毀修道。</div>
<div class='lg-row'>為雹所害田，　必有少遺餘，</div>
<div class='lg-row'>利養之所害，　功德都消盡。</div>
<div class='lg-row'>如彼提婆達，　利養雹所害，</div>
<div class='lg-row'>由彼貪著故，　善法無毫釐，</div>
<div class='lg-row'>眾惡極熾盛，　死則墮惡道。</div>
<div class='lg-row'>利養劇猛火，　亦過於惡毒，</div>
<div class='lg-row'>師子及虎狼。　智者觀察已，</div>
<div class='lg-row'>寧為彼所傷，　不為利養害。</div>
<div class='lg-row'>愚者貪利養，　不見其過惡，</div>
<div class='lg-row'>利養遠聖道，　善行滅不生。</div>
<div class='lg-row'>佛已斷諸結，　三有結都解，</div>
<div class='lg-row'>功德已具滿，　猶尚避利養。</div>
<div class='lg-row'>眾中師子吼，　而唱如是言：</div>
<div class='lg-row'>『利養莫近我，　我亦遠於彼。』</div>
<div class='lg-row'>有心明智人，　誰當貪利養？</div>
<div class='lg-row'>利養亂定心，　為害劇於怨，</div>
<div class='lg-row'>如以毛繩戮，　皮斷肉骨壞，</div>
<div class='lg-row'>髓斷爾乃止。　利養過毛繩，</div>
<div class='lg-row'>絕於持戒皮，　能破禪定肉，</div>
<div class='lg-row'>折於智慧骨，　滅妙善心髓。</div>
<div class='lg-row'>譬如嬰孩者，　捉火欲食之，</div>
<div class='lg-row'>如魚吞鉤餌，　如鳥網所覆，</div>
<div class='lg-row'>諸獸墜穽陷，　皆由貪味故。</div>
<div class='lg-row'>比丘貪利養，　與彼亦無異，</div>
<div class='lg-row'>其味極尠少，　為患甚深重。</div>
<div class='lg-row'>詐為諂侫者，　止住利養中，</div>
<div class='lg-row'>親近憒閙亂，　妨患之種子，</div>
<div class='lg-row'>如似疥搔瘡，　搔之痒轉增，</div>
<div class='lg-row'>矜高放逸欲，　皆因利養生。</div>
<div class='lg-row'>此人為我等，　遮於利養怨，</div>
<div class='lg-row'>我以是義故，　應盡心供養。</div>
<div class='lg-row'>如是善知識，　云何名為怨？</div>
<div class='lg-row'>由貪利養故，　不樂閑靜處，</div>
<div class='lg-row'>心常緣利養，　晝夜不休息。</div>
<div class='lg-row'>彼處有衣食，　某是我親厚，</div>
<div class='lg-row'>必來請命我，　心意多攀緣。</div>
<div class='lg-row'>敗壞寂靜心，　不樂空閑處，</div>
<div class='lg-row'>常樂在人間，　田利毀敗故。</div>
<div class='lg-row'>不樂寂定法，　以捨寂定故，</div>
<div class='lg-row'>不名為比丘，　亦不名白衣。」</div>
</div></div>
<div class='div-other'><a id='mulu49' />
<p class='h1'>（四二）</p><p>復次，俱得漏盡，教學差別。</p>
<p>我昔曾聞，尊者目連教二弟子，精專學禪而無所證。時尊者舍利弗問目連言：「彼二弟子得勝法不？」目連答言：「未得。」舍利弗又問言：「汝教何法？」目連答言：「一教不淨，二教數息。然其心意，滯而不悟。」時舍利弗問目連言：「彼二弟子從何種姓而來出家？」答言：「一是浣衣，二是鍛金師。」時舍利弗語目連言：「金師子者應授安般，浣衣人者宜教不淨。」目連如法以教弟子，弟子尋即精勤修習得羅漢果。既成羅漢，歡喜踊躍，即便說偈讚舍利弗：</p>

<div class="lg regular" style="margin-left:1em;"><div class='lg-row'>「第二轉法輪，　佛法之大將，</div>
<div class='lg-row'>於諸聲聞中，　得於最上智，</div>
<div class='lg-row'>有勝覺慧力，　嗚呼舍利弗！</div>
<div class='lg-row'>指導示解脫，　隨順本所習，</div>
<div class='lg-row'>指導開悟我，　二俱速解脫。</div>
<div class='lg-row'>行自境界中，　獲得所應得，</div>
<div class='lg-row'>行他境界者，　如魚墮陸地。</div>
<div class='lg-row'>我常在河側，　習浣衣白淨，</div>
<div class='lg-row'>安心於白骨，　相類易開解，</div>
<div class='lg-row'>不大加功力，　速疾入我意。</div>
<div class='lg-row'>金師常吹㰆，　出入氣是風，</div>
<div class='lg-row'>易樂入安般。　眾生所翫習，</div>
<div class='lg-row'>各自有勝力，　今者舍利弗，</div>
<div class='lg-row'>佛法之鞅䩙。　佛說舍利弗，</div>
<div class='lg-row'>第二轉法輪，　真實是所應，</div>
<div class='lg-row'>心得自在者，　能使我二人，</div>
<div class='lg-row'>善知禪徑路。　我如不調象，</div>
<div class='lg-row'>法中之大將，　言教調順我，</div>
<div class='lg-row'>使到安隱處，　故我大歡喜。」</div>
</div></div>
<div class='div-other'><a id='mulu50' />
<p class='h1'>（四三）</p><p>復次，善根熟者雖復逃避，如來大悲終不放捨。</p>
<p>我昔曾聞，如來無上良厚福田，行來進止常為福利，非如世間所有田也。欲示行福田異於世間田，行福田者往至檀越下種人所，入舍衛城分衛，乃至為菩薩時入王舍城乞食，城中老少男女大小，見其容儀心皆愛敬，餘如佛本行中說。昔佛在時眾生厭惡，善根種子極易生芽，佛所應化為度人故入城乞食，即說偈言：</p>

<div class="lg regular" style="margin-left:1em;"><div class='lg-row'>「若以深信心，　禮敬佛足者，</div>
<div class='lg-row'>是人於生死，　便為不久住。</div>
<div class='lg-row'>能行善福田，　供養作因緣，</div>
<div class='lg-row'>必獲大果報。　能以信敬心，</div>
<div class='lg-row'>以土著佛鉢，　終不無果報。」</div>
</div><p>如來入城現神足時，一切人民各各相語：「佛來入城。」餘如諸經中。佛來入城時，所有嚴麗種種具足，男女大小聞佛入城一切擾動，猶如大海風皷濤波出大音聲，閻浮提界亦未曾有如是形相。爾時城中除糞穢人，名曰尼提，髮長蓬亂垢膩不淨，所著衣裳悉皆弊壞。若於道中得弊納者，便用補衣，欲示宿世不善業故，背負糞瓨，欲遠棄去。於路見佛瞻仰尊顏，如覩大海，圓光一尋以莊嚴身，如真金聚無諸垢穢，所著袈裟如赤栴檀，亦如寶樓觀之無厭，即說偈言：</p>

<div class="lg regular" style="margin-left:1em;"><div class='lg-row'>「金色如華敷，　衣如赤栴檀，</div>
<div class='lg-row'>衣服儀齊整，　清淨如銅鏡。</div>
<div class='lg-row'>如似秋月時，　日處虛空中，</div>
<div class='lg-row'>世尊處大眾，　嚴淨如秋月。」</div>
</div><p>爾時眾生見佛世尊生大歡喜，畜生見佛，眼根悅樂，況復人也！即說偈言：</p>

<div class="lg regular" style="margin-left:1em;"><div class='lg-row'>「見色無比類，　深心極愛敬，</div>
<div class='lg-row'>堪為禪定器，　威光倍赫奕。</div>
<div class='lg-row'>邪見毒惡心，　覩佛猶悅豫，</div>
<div class='lg-row'>觀其諸形體，　觸目視無厭。</div>
<div class='lg-row'>覩見心悅豫，　身體悉照曜，</div>
<div class='lg-row'>瞻之轉熾盛，　形體圓滿足。</div>
<div class='lg-row'>無可嫌呵處，　種姓可歎美，</div>
<div class='lg-row'>無能譏論者，　明智善丈夫。</div>
<div class='lg-row'>相續出是種，　世人寶嚴飾，</div>
<div class='lg-row'>以助形容好。　佛身相好具，</div>
<div class='lg-row'>不假外莊嚴，　相好眾愛樂，</div>
<div class='lg-row'>顯好常隨身。　世人自瓔珞，</div>
<div class='lg-row'>不得常為好。　蓮華悉開敷，</div>
<div class='lg-row'>阿輸伽敷榮，　嚴飾於大地，</div>
<div class='lg-row'>顯好不如佛。　淨目眾相好，</div>
<div class='lg-row'>熾然莊嚴身，　喻如摩尼鎧，</div>
<div class='lg-row'>眾寶而校飾。　亦猶池水中，</div>
<div class='lg-row'>眾華以莊嚴。　如是等比類，</div>
<div class='lg-row'>不及如來身，　善逝之形體，</div>
<div class='lg-row'>相好炳然著。　猶如虛空中，</div>
<div class='lg-row'>淨無雲翳時，　眾星莊嚴月，</div>
<div class='lg-row'>善行美妙器，　瞻仰無厭足，</div>
<div class='lg-row'>如飲甘露味，　猶如淨滿月，</div>
<div class='lg-row'>為人所愛樂。　妙相以莊嚴，</div>
<div class='lg-row'>善調伏威德，　眾德備足者，</div>
<div class='lg-row'>誰能具稱歎？　諸過惡已壞，</div>
<div class='lg-row'>譬如生死中，　眾伎變現形，</div>
<div class='lg-row'>永無能變現。　髣髴似佛者，</div>
<div class='lg-row'>雖作眾妙像，　不及佛儀相。</div>
<div class='lg-row'>佛之妙容相，　天人中無比。」</div>
</div><p>又復世尊不齊相好殊妙可歎，眾行皆備功德悉具，說偈讚言：</p>

<div class="lg regular" style="margin-left:1em;"><div class='lg-row'>「如來所言說，　智者所欽仰，</div>
<div class='lg-row'>威儀及舉止，　終無有過失。</div>
<div class='lg-row'>牟尼中最勝，　觸事未曾有，</div>
<div class='lg-row'>覺慧無動搖，　讚毀意不異。</div>
<div class='lg-row'>以有十力故，　摽相極寂靜，</div>
<div class='lg-row'>滿足而正直，　功德利益聚。</div>
<div class='lg-row'>行步甚詳雅，　為人所愛樂，</div>
<div class='lg-row'>言說義深廣，　視瞻極審諦。</div>
<div class='lg-row'>詳雅有次敘，　一切皆捨離，</div>
<div class='lg-row'>食飲無貪著。　舉要而言之，</div>
<div class='lg-row'>無有不可愛。」</div>
</div><p>爾時尼提見無上調御諸根寂定，及比丘等根不散亂圍繞侍從，心倍愛敬，復說偈言：</p>

<div class="lg regular" style="margin-left:1em;"><div class='lg-row'>「諸根悉寂靜，　調根者圍遶，</div>
<div class='lg-row'>著於新色衣，　前後隨導從。</div>
<div class='lg-row'>眾釋中勝導，　金色不動搖，</div>
<div class='lg-row'>四眾常圍遶，　如赤雲繞日。」</div>
</div><p>爾時尼提既見佛已，自鄙臭穢，背負糞瓨，云何見佛？迴趣異道以不見佛，心懷愁惱：「我於先世不造福業，為惡所牽今受此苦。我今不愁斯下賤業，眾人皆得到於佛前，我今見臭穢故不得往。」以是之故懊惱燋心，即說偈言：</p>

<div class="lg regular" style="margin-left:1em;"><div class='lg-row'>「佛出世甚難，　難可得值遇，</div>
<div class='lg-row'>人天阿修羅，　八部咸圍遶。</div>
<div class='lg-row'>我雖今遭值，　臭穢不得近，</div>
<div class='lg-row'>明了有惡業，　罪報捨棄我。」</div>
</div><p>思惟是已，更從異巷捨而遠避。然佛世尊大慈平等隨逐不捨，即現彼巷尼提前立。尼提見已復生驚怖：「我向避佛今復覩見，當何處避？」驚怖憂惱而自責言：「我甚薄福，諸佛香潔，我當云何以此極穢逼近於佛？若當逼近罪益深重，先世惡業使我乃爾。」即說偈言：</p>

<div class="lg regular" style="margin-left:1em;"><div class='lg-row'>「天以栴檀香，　上妙曼陀花，</div>
<div class='lg-row'>種種眾供具，　持來奉世尊。</div>
<div class='lg-row'>佛來入城時，　香水以灑地，</div>
<div class='lg-row'>人天皆供養，　真是應供者。</div>
<div class='lg-row'>云何執糞<span class='corr'>缾</span>，　而在於佛前？」</div>
</div><p>復自念言：「當設何方念而得合所？」又更捨佛入於異巷。如來如前復在彼巷，尼提見已倍復怪惱，而說偈言：</p>

<div class="lg regular" style="margin-left:1em;"><div class='lg-row'>「圓光周一尋，　色炎若干種，</div>
<div class='lg-row'>城中諸人等，　合掌而圍遶，</div>
<div class='lg-row'>帝釋執持拂，　人天皆供養。</div>
<div class='lg-row'>我向避異巷，　復從此道來？」</div>
</div><p>作此偈已復自念言：「今者世尊人天中上，我之鄙穢眾生中下，我今云何以此臭穢而近世尊？」即便迴避入於異巷。爾時世尊先在彼立，既覩佛已慚耻却行，糞缾撞壁尋即碎壞，糞汁流灌澆污衣服，自見穢污慚愧懊惱，顏色變異，而自念言：「先雖臭穢尚有缾遮，今缾破壞穢惡露現，甚可慚恥。」甚自鄙責而說偈言：</p>

<div class="lg regular" style="margin-left:1em;"><div class='lg-row'>「歎言咄怪哉，　我今如趣死，</div>
<div class='lg-row'>臭穢遍身體，　云何當自處？</div>
<div class='lg-row'>三界最勝尊，　而來趣近我，</div>
<div class='lg-row'>塞遮我前路，　遂無逃避處。</div>
<div class='lg-row'>怪哉極可惡，　內外皆不淨，</div>
<div class='lg-row'>慚恥大苦惱，　如似衰老至。」</div>
</div><p>爾時大眾咸見世尊隨尼提後，時彼眾中有一比丘作是念言：「如來入城不於豪貴并卑賤家而從乞食，但隨尼提。何故如是？此必有緣。」復自念言：「此事可解。」即說偈言：</p>

<div class="lg regular" style="margin-left:1em;"><div class='lg-row'>「此必功德器，　為佛所追隨，</div>
<div class='lg-row'>如珠落糞穢，　撓攪而覓取。</div>
<div class='lg-row'>如來錄其心，　不擇貴與賤，</div>
<div class='lg-row'>不求種姓真，　妙勝作是說。</div>
<div class='lg-row'>譬如醫占病，　看病腹鞕軟，</div>
<div class='lg-row'>隨患投下藥，　亦不觀種族。</div>
<div class='lg-row'>如來以平等，　觀察心堅軟，</div>
<div class='lg-row'>亦不擇種姓，　與藥下煩惱。」</div>
</div><p>爾時尼提於隘巷中遇值世尊，慚愧踡縮無藏避處，合掌向地作如是言：「汝今能持一切眾生，願開少處容受我身。」即說偈言：</p>

<div class="lg regular" style="margin-left:1em;"><div class='lg-row'>「如來於今者，　轉來逼近我，</div>
<div class='lg-row'>我身甚臭穢，　不得近世尊，</div>
<div class='lg-row'>善哉開少分，　願容受我身。」</div>
</div><p>爾時如來大悲熏心，安樂利益一切眾生，和顏悅色到尼提邊，世尊以柔軟雷音而安慰之，令彼身心怡悅快樂。佛命尼提，尼提聞已周慞四顧。「如佛所命，三界至尊豈可喚我鄙賤之人？將無有人與我同字喚於彼耶？」佛心平等斷於愛憎，世尊舉手向彼尼提，其指纖長爪如赤銅，指間網縵以覆其上，掌如蓮花，柔軟淨潔相輪之手，欲使尼提生勇悍心，即與尼提而說偈言：</p>

<div class="lg regular" style="margin-left:1em;"><div class='lg-row'>「汝有善根緣，　故我至汝所，</div>
<div class='lg-row'>我今既來至，　汝何故逃避？</div>
<div class='lg-row'>應當住於此，　汝今身雖穢，</div>
<div class='lg-row'>心有上善法，　殊勝之妙香，</div>
<div class='lg-row'>今在汝身外，　不宜自鄙賤。」</div>
</div><p>于時尼提聞佛喚已，舉目覩佛其心勇悍，合掌向佛而作是言：「無歸依者為作歸依，於諸眾生無有因緣而生子想，其心平等實是真濟。今佛世尊與我共語，如以甘露灑我身心。」即說偈言：</p>

<div class="lg regular" style="margin-left:1em;"><div class='lg-row'>「假使大梵王，　與我共談議，</div>
<div class='lg-row'>天帝之尊重，　屈臨見携抱，</div>
<div class='lg-row'>轉輪大聖王，　同坐一器食，</div>
<div class='lg-row'>不如三界尊，　垂哀賜一言。</div>
<div class='lg-row'>今我蒙慈眷，　歡喜過於彼，</div>
<div class='lg-row'>簡練去穢惡，　不善相已滅，</div>
<div class='lg-row'>善相具足生，　自在者濟拔，</div>
<div class='lg-row'>令我受快樂。　世尊足上塵，</div>
<div class='lg-row'>帝釋以頂戴，　猶名福所護，</div>
<div class='lg-row'>況我極鄙劣，　親承佛音教，</div>
<div class='lg-row'>而自稱我名，　當不生欣慶？」</div>
</div><p>佛告尼提：「汝於今者能出家不？」于時尼提聞是語已心生歡喜，即說偈言：</p>

<div class="lg regular" style="margin-left:1em;"><div class='lg-row'>「如我賤種類，　頗任出家不？</div>
<div class='lg-row'>世尊垂哀愍，　設得出家者，</div>
<div class='lg-row'>如取地獄人，　安置著天上。」</div>
</div><p>佛告尼提：「汝今不應作是思惟。」即說偈言：</p>

<div class="lg regular" style="margin-left:1em;"><div class='lg-row'>「如來不觀察，　種族及貴富，</div>
<div class='lg-row'>唯觀眾生業，　過去善種子。</div>
<div class='lg-row'>一切煩惱縛，　不盡得解脫，</div>
<div class='lg-row'>生老病死等，　苦樂悉皆同。</div>
<div class='lg-row'>云何婆羅門，　獨能得解脫，</div>
<div class='lg-row'>餘人不能得？　文字及音聲，</div>
<div class='lg-row'>豈唯婆羅門？　餘姓亦復知。</div>
<div class='lg-row'>譬如渡河津，　不但婆羅門，</div>
<div class='lg-row'>餘姓亦復能。　一切諸所作，</div>
<div class='lg-row'>唯婆羅門能，　餘人不能耶？</div>
<div class='lg-row'>汝今但應當，　信我故出家。</div>
<div class='lg-row'>如我佛法中，　悲心無偏黨，</div>
<div class='lg-row'>不同諸外道，　有所隱藏法。</div>
<div class='lg-row'>濟度悉平等，　佛法無損減，</div>
<div class='lg-row'>說法無偏黨，　平等示正道，</div>
<div class='lg-row'>為一切眾生，　作安隱正路。</div>
<div class='lg-row'>譬如大市中，　市買一切物，</div>
<div class='lg-row'>我法市亦爾，　不擇其種姓，</div>
<div class='lg-row'>富貴及貧賤。　譬如清流水，</div>
<div class='lg-row'>剎利婆羅門，　毘舍及首陀，</div>
<div class='lg-row'>無有遮護者，　不限人非人，</div>
<div class='lg-row'>一切皆來飲，　我法亦如是。</div>
<div class='lg-row'>我今亦不齊，　比丘比丘尼，</div>
<div class='lg-row'>普為於世間，　人天之大醫。</div>
</div><p>「我不必為貴撰擇賢王等，亦度下賤優波離等。我不齊為大富長者須達多等，亦度貧窮須賴多等。我不齊為大智舍利弗，亦為鈍根周利槃特等。我不齊為少欲知足摩訶迦葉，亦為多欲婆難陀等。我不齊為耆舊宿德優樓頻螺迦葉，亦為幼稚須陀耶等。我不齊為憍慢婆迦賴等，亦為極惡鴦掘摩羅手捉劍者。我不齊為多智男子而為說法，亦為淺智女人而為說法。我不齊為出家之眾而作真濟，亦為極惡在家之人而為說法。我不齊為少欲之人而為說法，亦為在家幼子五欲自恣說四真諦。我不齊為放捨眾務逋多梨說，亦為經理國事多諸世務頻婆娑羅王等說。我不齊為斷酒之人說，亦為極醉郁伽等說使得道跡。我不齊為樂修定離越等說離生死法，亦為失子狂亂心婆私吒說。我不齊為賢德等優婆塞種中生者說法，亦為邪見弟子阿須拔提等說。我不齊為盛壯羅吒和羅說法，亦為衰老羅拘羅等說。我不齊為宿舊婆拘羅說得羅漢，亦為七歲沙彌須陀延說使得羅漢。我不齊為十六波羅延心中難問答所疑，亦為六十聚落嬰愚貪欲求女人者說。我不齊為滿願子等大論牛王辯才無盡者說，亦為淺智達摩地那比丘尼說，使得深智，能解大丈夫有所問難。我不齊為富貴大王夫人彌拔提等說使得道果，亦為下賤僮使鳩熟多羅等說使得道跡。我不齊為貞婦毘舍佉說，亦為婬女蓮華等說。我不齊為大德辯才女人瞿曇彌等說，亦為七歲沙彌尼至羅能摧伏外道者說。」爾時世尊即說偈言：</p>

<div class="lg regular" style="margin-left:1em;"><div class='lg-row'>「依我佛法中，　速疾應出家，</div>
<div class='lg-row'>因智得甘露，　不由種族姓。</div>
<div class='lg-row'>四大及以空，　貴賤等同有，</div>
<div class='lg-row'>無智則不得，　不必在種姓。」</div>
</div><p>爾時尼提即奉佛教，尋便出家得阿羅漢。時舍衛城中長者婆羅門聞尼提得出家，皆生譏論瞋忿嫌恨，而作是言：「彼尼提者鄙穢下賤今得出家，若設會時尼提來者，污我舍宅床蓐。」舉國紛紜，遂至上徹波斯匿王。時王聞已語諸臣言：「汝等今者勿用紛紜，我今當往詣世尊所啟白如來，更不聽斯下賤者使得出家。」時王將侍從往詣祇洹，見一比丘坐大石上縫糞掃衣，有七百梵天在其左右，有合掌禮敬者，有取縷者，有貫針者，如修多羅中廣說。時諸天等說偈讚言：</p>

<div class="lg regular" style="margin-left:1em;"><div class='lg-row'>「觀察諸根寂，　容儀威德盛，</div>
<div class='lg-row'>得具於三明，　利根不退轉，</div>
<div class='lg-row'>眾善悉備滿，　容納糞掃衣。</div>
<div class='lg-row'>七百威德天，　上從梵宮來，</div>
<div class='lg-row'>歸命來敬禮，　度於彼岸者。」</div>
</div><p>時波斯匿王不識尼提，而語之言：「汝今為我往白世尊，波斯匿王今在門外欲來見佛。」時彼尼提聞已即從石沒，如入於水踊身佛前，而白佛言：「波斯匿王今在門外，欲見世尊。」世尊語言：「還從本道可往喚前。」尼提奉命還從石出喚波斯匿王。時波斯匿王頂禮問訊白世尊言：「向彼比丘是何大德？為諸天供養奉侍左右，又能於石出入無礙。」說偈問言：</p>

<div class="lg regular" style="margin-left:1em;"><div class='lg-row'>「佛智淨無礙，　無事不通達，</div>
<div class='lg-row'>我欲所問者，　佛已先知之，</div>
<div class='lg-row'>先事且小住，　我欲有所問。</div>
<div class='lg-row'>向見一比丘，　石上而出入，</div>
<div class='lg-row'>如鷗在水中，　浮沈得自在。」</div>
</div><p>爾時世尊告波斯匿王言：「向者比丘若欲知者，是王所疑鄙賤尼提即其人也。」王聞是已悶絕躃地，即自悔責而作是言：「我為自燒，云何乃於如是大德生於譏嫌？」見是事已，於佛法所得未曾有，倍生信心即禮佛足，而說偈言：</p>

<div class="lg regular" style="margin-left:1em;"><div class='lg-row'>「譬如須彌山，　眾寶所合成，</div>
<div class='lg-row'>飛鳥及走獸，　至山皆金色。</div>
<div class='lg-row'>昔來雖曾聞，　今始方證知，</div>
<div class='lg-row'>佛如須彌山，　無量功德聚。</div>
<div class='lg-row'>有來依佛者，　變為貴種族，</div>
<div class='lg-row'>佛不觀種姓，　富貴及名聞。</div>
<div class='lg-row'>猶如醫占病，　亦不觀種姓，</div>
<div class='lg-row'>但授諸良藥，　令其病得愈。</div>
<div class='lg-row'>貴賤資氣同，　皆出於不淨，</div>
<div class='lg-row'>成就得道果，　等同無差別。</div>
<div class='lg-row'>一切種姓同，　證果都無異。」</div>
</div><p>爾時世尊為欲增長波斯匿王淳信心故，說四種姓可淨，若婚娶時取四種姓，此四種姓皆可得淨。佛告大王：「若取婦嫁女應擇種姓，此佛法中唯觀宿世善惡因緣，不擇種姓；唯觀信施，不觀珍寶；索戒清淨，不索家門清淨；索定自在，不索種姓端嚴；觀其智慧，不觀所生。」即說偈曰：</p>

<div class="lg regular" style="margin-left:1em;"><div class='lg-row'>「如鍊山石中，　而取於真金，</div>
<div class='lg-row'>譬如伊蘭木，　相瑳便火出，</div>
<div class='lg-row'>亦如淤泥中，　出生青蓮花，</div>
<div class='lg-row'>不觀所生處，　唯觀於德行。</div>
</div><p>「若生上族有德行者應當供養，若生下賤種有德行者亦應供養。諸有智者應當供養，有德之人種姓有別德行無異，猶如伊蘭及栴檀木俱能出火，熱與光明無有別異。」佛語真實無有過失，深入人心使王得解。波斯匿王頂禮佛足五體投地，南無歸命調御丈夫、一切種智，於一切義無有障礙，十力勇猛四無所畏，婆伽婆、三藐三佛陀，於一切眾生作不請親友，於四種姓都無偏黨，略說如是。即說偈言：</p>

<div class="lg regular" style="margin-left:1em;"><div class='lg-row'>「一切種智海，　淨意度彼岸，</div>
<div class='lg-row'>世界佛獨悲，　心意無穢惡。</div>
<div class='lg-row'>為一切眾生，　作於最親友，</div>
<div class='lg-row'>獨一說解脫，　然示種種道。</div>
<div class='lg-row'>依智多方便，　外道狂顛倒，</div>
<div class='lg-row'>麤澁之苦行，　專迷著種姓。」</div>
</div><p>波斯匿王禮佛及尼提足已，還舍衛城。</p>
</div>
<div class='div-other'><a id='mulu51' />
<p class='h1'>（四四）</p><p>復次，雖不入見諦，修學多聞力，諸魔不能動，應勤修學問。</p>
<p>我昔曾聞，有一魔化作比丘來至僧坊。有一法師在眾中說法，化比丘言：「我得羅漢道，若有所疑今悉可問。」于時眾僧語法師言：「疏其所說。」時彼法師問化比丘：「云何斷結？云何入定？」化比丘顛倒說法。時法師語眾僧言：「此非羅漢，其語不可疏。」時化比丘踊身虛空作十八變。時會大眾譏呵法師：「如此之人，師今云何說非羅漢？」爾時法師雖被譏呵，以多聞力故猶說言非。「若是羅漢，云何所說顛倒然復能飛？我於今者知復云何？」即說偈言：</p>

<div class="lg regular" style="margin-left:1em;"><div class='lg-row'>「我於功德所，　都無嫉怨心，</div>
<div class='lg-row'>以阿毘曇石，　磨試知是非。</div>
<div class='lg-row'>如似被金塗，　磨時色不顯，</div>
<div class='lg-row'>金若不真者，　以石磨則知。</div>
<div class='lg-row'>佛以智印印，　與印不相應，</div>
<div class='lg-row'>甘露城極深，　無印不得入，</div>
<div class='lg-row'>欲入甘露城，　我欲笑於彼。」</div>
</div><p>諸人問言：「若非羅漢云何能飛？」于時法師復說偈言：</p>

<div class="lg regular" style="margin-left:1em;"><div class='lg-row'>「或是因陀羅，　或是幻所作，</div>
<div class='lg-row'>佛法中棘刺，　必是魔所為。」</div>
</div><p>時化比丘還復本身，深生歡喜。「嗚呼佛法極精妙，依聞能如是決定分別我。」即說偈言：</p>

<div class="lg regular" style="margin-left:1em;"><div class='lg-row'>「首羅居士等，　已得法眼淨，</div>
<div class='lg-row'>不可得動搖，　此事不可奇。</div>
<div class='lg-row'>以己智力故，　汝今不見諦，</div>
<div class='lg-row'>心堅不可動，　此事實希有。</div>
<div class='lg-row'>無有聖智力，　而我不能動，</div>
<div class='lg-row'>是事為希有，　歸依佛涅槃，</div>
<div class='lg-row'>彼言真實故，　智者不動搖。</div>
<div class='lg-row'>佛一切種智，　說觀察羅漢，</div>
<div class='lg-row'>無有能壞者，　猶如大海潮，</div>
<div class='lg-row'>終不過其限。　假使火作冷，</div>
<div class='lg-row'>風性確然住，　如來所說語，</div>
<div class='lg-row'>都無有變異。　以是故佛語，</div>
<div class='lg-row'>於諸論最上，　如似日光明，</div>
<div class='lg-row'>除滅一切闇。　應供極真實，</div>
<div class='lg-row'>機辯顯分明，　善察者分別；</div>
<div class='lg-row'>不能觀察者，　不見如此理。</div>
<div class='lg-row'>實語與妄語，　此二相違遠，</div>
<div class='lg-row'>佛語及外論，　其事亦如是。」</div>
</div></div>
<p class='juan'>大莊嚴論經卷第七</p>
</div><!-- end of div[@id='body'] -->
</body></html>