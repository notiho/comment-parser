<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />正法華經卷第八</p><p class="byline">西晉月氏國三藏竺法護譯</p><a id='mulu24' />◎
<p class='h0'>御福事品第十六</p><p>爾時世尊告彌勒大士：「阿逸！欲知今佛說此如來壽限經典之時，六十八億那術百千江河沙等諸菩薩，逮不起法忍。二千江河沙菩薩大士，皆得總持。如一佛世界塵數菩薩大士，逮得無礙辯才總持。復有如千佛世界塵數億百千姟菩薩，得不退轉總持；復有如千佛世界塵數菩薩大士，聞是經典，轉不退轉法輪。復有如中千佛世界塵數菩薩，逮得無垢大聖分別而轉法輪。復有如佛小千世界塵數菩薩，聞斯經典，逮得八生住，當成無上正真道。復有如四天下塵數菩薩大士，聞斯法已，得一生補處，當成正覺。復有如八佛世界塵數黎庶，聞是經典，悉發無上正真之道。佛這說斯諸菩薩大士，尋則建立，應時虛空雨諸天華，意華及大意華，紛紛如雪，以散無數百千世界億百千姟諸佛世尊，故來垂恩坐師子床七寶樹下，及能仁大聖上，其無央數不可稱限，諸滅度佛并多寶佛身，地即大動，及雨一切諸菩薩上。又雨四種栴檀、雜香蜜香、一切諸香，從虛空墮。虛空之中發大雷音，深柔軟音自然妙響，千萬瓔珞若干琦珍，明月珠寶如意之珠，諸珠瓔珞，皆於空中垂下如幡，無數香爐在於空中自然香出。復有無數百千寶蓋自然來至，一一寶蓋各各普覆一一佛上，上至梵天，諸菩薩眾在於空中，執蓋而侍億百千姟諸如來左右。於是彌勒而讚頌曰：</p>

<div class="lg regular" style="margin-left:1em;"><div class='lg-row'>「安住令聞，　未曾有法，　本來未甞，</div>
<div class='lg-row'>見此明光。　廣大極遠，　不可限量，</div>
<div class='lg-row'>如向所覩，　無能思議。　今日我已，</div>
<div class='lg-row'>所聞經典，　面觀安住，　現分別說。</div>
<div class='lg-row'>建立眾生，　億百千數，　大聖導師，</div>
<div class='lg-row'>於世殊特，　不退轉輪，　住於佛道。</div>
<div class='lg-row'>或有得立，　執攬微密，　或有得處，</div>
<div class='lg-row'>無限之誼，　億百千數，　總持之要。</div>
<div class='lg-row'>欲有限量，　及思惟者，　有所建立，</div>
<div class='lg-row'>并越度生。　或有二住，　及八住者，</div>
<div class='lg-row'>當得佛道，　所度無量。　或有學者，</div>
<div class='lg-row'>超越千四，　或有至三，　或於二住。</div>
<div class='lg-row'>緣從導師，　聞是經典，　當得佛道，</div>
<div class='lg-row'>顯第一誼。　或有建立，　一生補處，</div>
<div class='lg-row'>成諸通慧，　遊於諸有，　聽省於斯，</div>
<div class='lg-row'>大聖所說，　有成果證，　無有諸漏。</div>
<div class='lg-row'>猶如八佛，　國土諸塵，　其欲數者，</div>
<div class='lg-row'>限量如此。　若有黎庶，　億數聽經，</div>
<div class='lg-row'>聞是皆發，　殊勝道意。　無極大仙，</div>
<div class='lg-row'>造德若斯，　分別演說，　立真諦地。</div>
<div class='lg-row'>無量諸身，　不得稱限，　譬如虛空，</div>
<div class='lg-row'>無有邊際。　諸天所雨，　無數億華，</div>
<div class='lg-row'>不可計量。　天子億千，　帝釋梵天，</div>
<div class='lg-row'>如江河沙，　其來至此。　無數億千，</div>
<div class='lg-row'>雜香妙香，　供養安住，　蜜香上香，</div>
<div class='lg-row'>而已散佛，　專己作行。　猶如飛鳥，</div>
<div class='lg-row'>普來供散，　安住如來。　上虛空中，</div>
<div class='lg-row'>自然雷震，　柔軟音聲，　暢深妙法。</div>
<div class='lg-row'>億百千天，　俱共歌頌，　明月珠寶，</div>
<div class='lg-row'>自然下降。　自然諸香，　而為芬薰，</div>
<div class='lg-row'>七寶寶瓶，　億百千姟，　羅列虛空，</div>
<div class='lg-row'>如鴈飛行，　供養大聖，　威神之尊。</div>
<div class='lg-row'>諸蓋億姟，　不可限量，　廣大周匝，</div>
<div class='lg-row'>七寶嚴飾。　聰明智慧，　諸菩薩執，</div>
<div class='lg-row'>身形高長，　上至梵天，　微妙姝好，</div>
<div class='lg-row'>威光巍巍，　幢幡綺麗，　供養上佛。</div>
<div class='lg-row'>諮嗟眾聖，　億千讚誦，　心懷踊躍，</div>
<div class='lg-row'>敬安住名。　所在向方，　尊未曾有，</div>
<div class='lg-row'>見若干種，　諸異導師，　而普示現，</div>
<div class='lg-row'>壽命之限，　今此眾生，　悉<span class='corr'>觀</span>喜悅。</div>
<div class='lg-row'>其誼廣普，　至于十方，　導師音聲，</div>
<div class='lg-row'>靡不達至。　飽滿眾生，　億百千數，</div>
<div class='lg-row'>曉了道意，　具足莊嚴。」</div>
</div><p>爾時世尊告彌勒曰：「其聞如來所現壽命所說經法，發意頃生快心篤信者，所得功德不可稱量。譬如族姓子、族姓女，欲得無上正真道，奉行布施、持戒、忍辱、精進、一心五度無極，八億百千劫；不如族姓子、族姓女，聞斯如來壽命之限，發意之頃歡喜信樂，而不狐疑若干種行歸一道者，欲知功德，勝于八億百千劫行五度無極，百倍千倍萬倍億億倍巨億萬倍，福不可譬，無以為喻。」</p>
<p>佛言：「阿逸！族姓子、族姓女聞斯經法，一發意頃歡喜信者，則為堅住無上正真道成最正覺。」</p>
<p>佛時頌曰：</p>

<div class="lg regular" style="margin-left:1em;"><div class='lg-row'>「若一切遵修，　行五度無極，</div>
<div class='lg-row'>志慕求斯慧，　意存佛上道。</div>
<div class='lg-row'>設於億千劫，　具足八前劫，</div>
<div class='lg-row'>而布施諸佛，　數數及聲聞，</div>
<div class='lg-row'>供養諸緣覺，　菩薩億千姟，</div>
<div class='lg-row'>奉進諸飲食，　衣服床臥具，</div>
<div class='lg-row'>榻蓆及屋室，　皆以栴檀香，</div>
<div class='lg-row'>園觀平等足，　為施經行處。</div>
<div class='lg-row'>如是布施已，　若干種無數，</div>
<div class='lg-row'>於億百劫中，　用求尊佛道。</div>
<div class='lg-row'>又復護禁戒，　信喜稽首佛，</div>
<div class='lg-row'>明立無所犯，　猶得佛慧故。</div>
<div class='lg-row'>復次順忍辱，　住於調定地，</div>
<div class='lg-row'>志尊無所限，　忍無數罵詈。</div>
<div class='lg-row'>設覩卒暴者，　住慢而自大，</div>
<div class='lg-row'>志能忍彼等，　以求佛道故。</div>
<div class='lg-row'>常慇懃精進，　寬弘心堅固，</div>
<div class='lg-row'>意念餘思想，　遊至億佛土。</div>
<div class='lg-row'>若處於閑居，　欲棄于睡眠，</div>
<div class='lg-row'>其人億劫行，　常習于經行。</div>
<div class='lg-row'>欲比無等倫，　億千劫禪定，</div>
<div class='lg-row'>加復八千億，　而行專一心。</div>
<div class='lg-row'>志願上佛道，　欲得諸通慧，</div>
<div class='lg-row'>具足定無極，　一切禪寂然。</div>
<div class='lg-row'>諸所造福德，　合會而聚集，</div>
<div class='lg-row'>億百千劫中，　如前所諮嗟。</div>
<div class='lg-row'>若男子女人，　其聞佛壽限，</div>
<div class='lg-row'>一時歡喜信，　此德為最上。</div>
<div class='lg-row'>當棄捐猶豫，　諸著思想事，</div>
<div class='lg-row'>信樂大法誼，　其福為若斯。</div>
<div class='lg-row'>若菩薩求道，　尊奉億劫載，</div>
<div class='lg-row'>是聞不為聞，　聽佛壽無量。</div>
<div class='lg-row'>當已頂稽首，　如是像類人，</div>
<div class='lg-row'>然後將來世，　度脫億數人。</div>
<div class='lg-row'>如能仁世尊，　釋師子大人，</div>
<div class='lg-row'>坐於佛樹下，　而演師子吼。</div>
<div class='lg-row'>吾今所以來，　眾生所供敬，</div>
<div class='lg-row'>處於佛道場，　說壽亦當然。</div>
<div class='lg-row'>志性悉具足，　其人博聞持，</div>
<div class='lg-row'>所說諦化人，　則無有狐疑。」</div>
</div><p>佛復告阿逸：「其有聞說如來壽經者，入中受持分別曉了，其得福德不可稱限。即過於彼若干億劫奉五度無極，上至于佛慧，所當示現，所當奉行。復次，其聞是經，即持書寫已，載於竹帛供養奉事，散華燒香、<span class='corr'>搗</span>香雜香、繒綵幢幡，麻油燈香、油燈醍醐燈，其福過彼甚多無數，當致如來慧見之事，猶如阿逸。彼族姓子，設得聞斯如來壽限經，其心質直歡喜信者，以是情性當觀此相，即當知之，以見如來在靈鷲山說是經時，與諸菩薩眷屬圍繞聲聞之眾，於斯佛土三千大千世界之中，平等忍辱，地為紺琉璃紫磨金色，八種交道七寶行樹，若干種億屋宅居室，諸菩薩眾於其中止。</p>
<p>「阿逸！欲知彼其人心常而質直安悅信者，以是色像知其相行，曾見佛會。又如來尊，悉見彼人心所信樂。如來滅度後族姓子女，聞此經卷亦不誹謗，歡樂受持，則為如來所見擁護。其族姓子，超於興起為佛塔廟，起於建立精舍講堂，超於瞻視比丘疾病，而給醫藥供養之具。所以者何？是等族姓子，以為具足興立塔廟，起七寶寺上至梵天，悉為供養一切舍利。其佛塔寺周迴無限，普盡地際懸眾寶鈴，無上之藏諸舍利廟，供養華香雜香搗香，寶蓋幢幡伎樂歌頌，若干種香，天上世間所有珍琦，天華天香及天伎樂，空中雷震暢發洪音，鍾磬大鼓、箜篌樂器、簫成琴瑟、鐃鏡若干，柔軟哀聲歌舞節奏，調合剋諧，無數億百千劫供養奉侍，諸度無極皆悉充備。</p>
<p>「佛滅度後其有得聞此經典者，持讀書寫若分別說，福勝無量。修慈愍哀廣普受持，講堂精舍床榻錦繡敷具，令比丘眾頓止其中，園觀華實明月珠寶，經行諸坐飲食供養，病給醫藥一切施安，悉令具足，其床榻腳若干種寶，微妙顯好上至梵天，幡蓋校飾，勸助福故，稍稍轉具而滅除罪，靡不粲麗。五體精進而在閑居，積累功德，無數巨億百千劫中，稱揚其名，一切莊嚴威神巍巍，皆悉彌普。」</p>
<p>於是世尊，而歎頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「若起七寶寺，　上至于梵天，</div>
<div class='lg-row'>華香及伎樂，　幡蓋悉供養。</div>
<div class='lg-row'>諸床臥之具，　飲食細供<span class='corr'>饍</span>，</div>
<div class='lg-row'>病瘦給醫藥，　寶床若干品，</div>
<div class='lg-row'>入微妙莊嚴，　上至于梵天，</div>
<div class='lg-row'>普校飾佛土，　勸助兼備足。</div>
<div class='lg-row'>五事勸閑居，　咸興變億數，</div>
<div class='lg-row'>一切人所樂，　微妙施最勝。</div>
<div class='lg-row'>供事悉具足，　鮮潔華幢幡，</div>
<div class='lg-row'>以此為衣服，　數數如雷震，</div>
<div class='lg-row'>眾伎柔軟悲，　以供養舍利。</div>
<div class='lg-row'>香油為然燈，　分布圍周匝，</div>
<div class='lg-row'>其有持此經，　於亂講說法，</div>
<div class='lg-row'>以為具足辯，　斯若干供養。</div>
<div class='lg-row'>無數億屋室，　皆以栴檀作，</div>
<div class='lg-row'>講堂三十二，　極高無有極，</div>
<div class='lg-row'>悉敷諸座具，　隨所欲飲食，</div>
<div class='lg-row'>如是億百千，　供珍妙餚饌，</div>
<div class='lg-row'>園觀及經行，　華布遍其地，</div>
<div class='lg-row'>覆蓋具無量，　采畫若干像，</div>
<div class='lg-row'>用供養眾僧，　其持是經法，</div>
<div class='lg-row'>目前辦斯已。　如來滅度後，</div>
<div class='lg-row'>若讀誦寫經，　歡喜如信樂，</div>
<div class='lg-row'>其得福無量，　超餘福之上。</div>
<div class='lg-row'>其有人書寫，　淨潔令安諦，</div>
<div class='lg-row'>當供養經卷，　華香普芬薰，</div>
<div class='lg-row'>常當然燈火，　香油為錠鐐，</div>
<div class='lg-row'>所生輒歡喜，　數上思夷華。</div>
<div class='lg-row'>其人奉經卷，　供養當如是，</div>
<div class='lg-row'>得福甚眾多，　其限不可量。</div>
<div class='lg-row'>譬如虛空界，　其限不可得，</div>
<div class='lg-row'>十方之無量，　其福比如是。</div>
<div class='lg-row'>何況能復加，　常施於安隱，</div>
<div class='lg-row'>奉戒行禪思，　而在燕坐行，</div>
<div class='lg-row'>無瞋不惡口，　恭敬立思惟。</div>
<div class='lg-row'>比丘尼常當，　謙恪不自大，</div>
<div class='lg-row'>智慧如明月，　問智者不恐，</div>
<div class='lg-row'>次第順分別，　意懷愍得佛。</div>
<div class='lg-row'>假使如是像，　持殊勝經者，</div>
<div class='lg-row'>其人功德品，　不可得限量。</div>
<div class='lg-row'>設使人見此，　如是像法師，</div>
<div class='lg-row'>當持此經卷，　奉敬加供養。</div>
<div class='lg-row'>假使有人，　以天華香，　用天寶蓋，</div>
<div class='lg-row'>而以覆陰。　當以首頂，　禮其人足，</div>
<div class='lg-row'>常想念之，　如來最勝。　爾時見者，</div>
<div class='lg-row'>作是思惟，　而當求索，　樹王之下。</div>
<div class='lg-row'>當覺成佛，　所在供養，　為饒利益，</div>
<div class='lg-row'>諸天世間。　假使住立，　若處安坐，</div>
<div class='lg-row'>所在經行，　其德如是。　臥在床榻，</div>
<div class='lg-row'>若著衣服，　而常講演，　斯如來經。</div>
<div class='lg-row'>於時士夫，　於此經卷，　興若干種，</div>
<div class='lg-row'>顯諦微妙。　世尊導師，　所說至誠，</div>
<div class='lg-row'>以無數珍，　而供養者。　如吾所歎，</div>
<div class='lg-row'>所有土地，　則為佛身，　於彼經行。</div>
<div class='lg-row'>佛聖於中，　如坐座上，　覺了所在，</div>
<div class='lg-row'>遊居之處。」</div>
</p><a id='mulu25' />
<p class='h0'>正法華經勸助品第十七</p><p>爾時彌勒大士白佛言：「其有聞是所說經典，得何福祐？」</p>
<p>以偈頌曰：</p>

<div class="lg regular" style="margin-left:1em;"><div class='lg-row'>「大雄若滅度，　其有聞是經，</div>
<div class='lg-row'>省之即勸助，　為得何福祐？」</div>
</div><p>於是世尊告彌勒曰：「如來滅度後其有聞是所說經者，若比丘、比丘尼、清信士、清信女，男子女人、大小眷屬，聞已勸助，於眾會中宣轉為人說，若在屋宅若在露處，若在閑居郡國縣邑，所當作為如所聞經，如所受得住彼力勢為人解說，若為父母宗室歎詠，聞大士言亦讀代喜，所可聞知展轉相傳，不見法師威容色貌，若轉學者代之勸助，以是因緣所興方便，使五道人有五蓋者通得相見，各以所聞轉相勸化，聽我所說勸助之福，所聞法師經法功德。族姓子女，無所千載四域天下，六趣群生未盡羅網，有色無色，有想無想，不有想不無想，有足無足，兩足四足多足，諸天人民，或有一人欲求功德，隨此眾生所欲樂喜，已所愛重極上微妙供養之具滿閻浮利，為一一人廣大布施，隨其所欲，屋宅金銀、水精琉璃、珊瑚虎魄、車璩馬瑙，象馬車牛眾寶合成，無央數歲恣所求索應意備足，供養飲食無所乏少。中自念言：『年朽力弊，心用疲殆，豈可化入如來法律，以佛所詔用誨眾生？』尋如所念，以律檢非導之典教，黎庶一時俱履道跡，往來不還無著得證，諸漏以盡禪定具足，威神巍巍得八解門，一心不亂。於阿逸意云何？彼時士夫所建福施，有能思惟限量者乎？」</p>
<p>彌勒答曰：「甚多不可貲計，乃能安慰無量眾生，供足所乏加復立志，於無著證。」</p>
<p>佛告阿逸：「今故語仁，宣布四遠。如彼士夫興大布施，供給無數四域群生，立無著證。」</p>
<p>佛言：「其聞是經一句一偈，勸助代喜，福過彼人所布施上。一句一頌勸助功德，不可稱限，百倍千倍萬倍億倍，巨億萬倍億百千劫，不可計量無以為喻；何況目見於此經典，耳聽代喜德難計會。假使有人欲聞斯經，若入精舍所至到處，若入縣邑若住若坐，一時得聞此經法者，若再反聞所在專精，現在生處所獲福祐，常得自然無數珍寶，宮殿精舍床榻坐具，象馬車乘安雅無量，說經進止若住若坐，息心天王就擁護之，不遭罪患，釋梵四天翼佐營衛，轉輪聖王近師子座。設族姓子唱言：『有經名《正法華》，真可奉敬宜共聽受。更相請命，若辭泥雨設懈不行。』若得斯須暫聽聞者，則解罪福善惡報應，便得德本當獲總持，與諸菩薩世世相隨，在在所生聰明智慧，億百千世體常香潔，不墮惡趣不與賊害，兵刃共會無有邪心，面色光潤生賢善家，見者歡喜無憎惡者，不盲不聾鼻不偏戾，亦不塞齆不瘖不瘂，不禿不跛不瘺不癖，不愚癡不短不長，不柔不剛不白不黑，面不痿黃，身體完具姿顏端正，色如桃花人所愛敬，心性仁賢口言辯慧，疾逮禪定如來法教，欲覲諸佛如願即見世尊正覺，當學此經。」</p>
<p>佛語阿逸：「且觀其德，若有一人，一反聞名勸助代喜，乃獲此福。何況有人，專精聽受供養思惟，而復具足為人說者！」</p>
<p>爾時世尊，而歎頌曰：</p>

<div class="lg regular" style="margin-left:1em;"><div class='lg-row'>「最後若有，　值是經卷，　假使逮得，</div>
<div class='lg-row'>一頌之說，　聽采其誼，　心喜勸助，</div>
<div class='lg-row'>其人功德，　不可限量。　設令有人，</div>
<div class='lg-row'>獨能施與，　常給眾生，　億千姟數，</div>
<div class='lg-row'>如佛向者，　所現譬喻，　令無數劫，</div>
<div class='lg-row'>皆得飽滿。　於時丈夫，　覩面色變，</div>
<div class='lg-row'>頭白齒落，　年老朽耄。　斯群生類，</div>
<div class='lg-row'>將無終沒，　我欲教化，　使入道法。</div>
<div class='lg-row'>其人最後，　以法教喻，　為分別演，</div>
<div class='lg-row'>無為之地。　一切五道，　猶如芭蕉，</div>
<div class='lg-row'>速令逮及，　於滅度事。　一切眾庶，</div>
<div class='lg-row'>皆聽受經，　而從士夫，　親近諮請，</div>
<div class='lg-row'>制伏其心，　皆使無漏，　一時之頃，</div>
<div class='lg-row'>得無著證。　若聞一偈，　代是勸助，</div>
<div class='lg-row'>所得功德，　出彼無量。　各各所施，</div>
<div class='lg-row'>一一分別，　一頌之德，　難計難限。</div>
<div class='lg-row'>倉卒得聞，　講一頌者，　莫能限量，</div>
<div class='lg-row'>動無崖底。　其人得福，　無數如是，</div>
<div class='lg-row'>何況現在，　面自啟受。　假使有人，</div>
<div class='lg-row'>來至眾會，　一反聞經，　歡喜踊躍，</div>
<div class='lg-row'>從億百千，　諸姟劫數，　是法難值，</div>
<div class='lg-row'>亦難曉了。　若今有人，　還及彼土，</div>
<div class='lg-row'>須臾得聞，　於斯經卷，　且當聽是，</div>
<div class='lg-row'>所獲果報，　在在所由，　無有大病。</div>
<div class='lg-row'>世世所生，　舌無有患，　牙齒堅固，</div>
<div class='lg-row'>未曾墮落。　初不凶害，　除諸危殆，</div>
<div class='lg-row'>及邪反戾，　父母賢良。　所立巧便，</div>
<div class='lg-row'>壽命常長，　未曾生盲，　目亦不冥。</div>
<div class='lg-row'>鼻耳姝好，　無有缺減，　脣口雅妙，</div>
<div class='lg-row'>面常鮮潔。　常為眾人，　所見愛敬，</div>
<div class='lg-row'>口氣芬馥，　無有臭穢。　形體常香，</div>
<div class='lg-row'>如青蓮華，　其薰流布，　無所不周。</div>
<div class='lg-row'>若居堂室，　行至精舍，　所到之處，</div>
<div class='lg-row'>有聽斯經。　須臾之間，　還知聞者，</div>
<div class='lg-row'>熙怡喜踊，　在邊啟受。　其人儀體，</div>
<div class='lg-row'>獲致安隱，　殊妙車馬，　則用躬迎。</div>
<div class='lg-row'>若復乘于，　賢善象車，　所在遊得，</div>
<div class='lg-row'>若干種寶。　常復獲逮，　上妙瓔珞，</div>
<div class='lg-row'>數百千人，　悉共發意。　住造其所，</div>
<div class='lg-row'>所說法果，　則為講斯，　清淨教誨。</div>
<div class='lg-row'>清淨法故，　所建鮮明，　得為天帝，</div>
<div class='lg-row'>梵天床座。　速疾逮致，　轉輪聖王，</div>
<div class='lg-row'>長處眾會，　敷演經誼。」</div>
◎</div><a id='mulu26' />
<p class='h0'><span class='corr'></span>正法華經歎法師品第十八</p><p>爾時世尊，告常應時菩薩大士：「若族姓子、族姓女，受是經典持讀書寫，當得十眼功德之本八百名稱，千二百耳根，千二百鼻根，千二百舌根，千二百身行，千二百意淨，是為無數百千品德，則能嚴淨六根功祚。彼人若令眼根清淨，而以肉眼覩諸所有，滿三千大千世界諸味石蜜叢樹，下至無可大地獄中，上至三十三天，一切普見悉能攝取，故曰肉眼。若有眾庶生其中者，皆悉見之，咸曉了知罪福所趣。」</p>
<p>於時世尊而歎頌曰：</p>

<div class="lg regular" style="margin-left:1em;"><div class='lg-row'>「其執此經卷，　勇猛處眾會，</div>
<div class='lg-row'>所說不怯弱，　旦聽斯名德。</div>
<div class='lg-row'>八百諸名稱，　清淨目明朗，</div>
<div class='lg-row'>若已離諸垢，　其目所覺普。</div>
<div class='lg-row'>彼則以肉眼，　而從父母生，</div>
<div class='lg-row'>覩諸佛世界，　普見超神仙。</div>
<div class='lg-row'>諸山須彌山，　又覩于鐵圍，</div>
<div class='lg-row'>并諸陵丘阜，　而復察大海。</div>
<div class='lg-row'>默正住一處，　普瞻靡不達，</div>
<div class='lg-row'>下至無可獄，　肉眼為若此。</div>
<div class='lg-row'>尚未獲天眼，　亦不曉了知，</div>
<div class='lg-row'>肉眼之境界，　根且覺輕便。」</div>
</div><p>佛復告常應時菩薩：「若族姓子、族姓女，說是經典，若為異類聲聞乘說者，則便逮得千二百耳名稱，聞三千大千世界周匝，下至無可大地獄，上至三十三天，超外神仙。所謂聞者，象聲馬聲牛聲、伎樂聲車聲、啼哭聲愁歎聲、鼓聲鍾聲、歌聲舞聲戲笑聲、男聲女聲、幼僮聲僮女聲，風聲奇妙聲，正法聲非法聲，樂聲苦聲、力聲志性聲、柔聲麁聲，天聲龍聲，鬼神、揵沓和、阿須倫、迦留羅、真陀羅、摩休勒聲，火聲、水聲、地中聲，比丘聲、聲聞聲、菩薩聲、如來聲，三千大千世界所有音聲，內外通徹一切清淨，以肉耳根，悉聞眾生所說聲，尚未得天耳而悉普聞，曉了萌類諸聲，亦不思惟觀察，黎庶本末所由。又耳悉聞，亦不求索一切音聲，又而順聞巍巍如是。常應時菩薩大士未得天耳，而耳所聽乃如斯也。」</p>
<p>佛說此已欲重解誼，從後頌曰：</p>

<div class="lg regular" style="margin-left:1em;"><div class='lg-row'>「鮮潔總攝，　若干品類，　清淨之耳，</div>
<div class='lg-row'>千有二百。　於是世界，　以是聽省，</div>
<div class='lg-row'>聞其音聲，　無有遺餘。　有六情者，</div>
<div class='lg-row'>則而聽聞，　車牛諸乘，　象馬音聲，</div>
<div class='lg-row'>拍手擊鼓，　悲好音聲，　鐃鈸梢拂，</div>
<div class='lg-row'>亦復如是。　伎樂柔和，　其音殊好，</div>
<div class='lg-row'>雖在於彼，　無所染著。　聞無數人，</div>
<div class='lg-row'>諸可講說，　彼人等倫，　所喜分別。</div>
<div class='lg-row'>皆聞諸天，　天耳所聽，　常而降伏，</div>
<div class='lg-row'>甘美柔和。　男子女人，　諸啼哭聲，</div>
<div class='lg-row'>童男童女，　所可作為，　哀鸞之音，</div>
<div class='lg-row'>及赤[口*(隹/乃)]鵶，　鵁鶄鴛鴦，　及與鸚鵡，</div>
<div class='lg-row'>其有捿持，　於山林者，　悉得聽聞，</div>
<div class='lg-row'>斯類音聲。　地獄之中，　勤苦毒痛，</div>
<div class='lg-row'>悲哀嚾呼，　所酷苦響，　思想飯食，</div>
<div class='lg-row'>所至求索，　興作發起，　所出音聲。</div>
<div class='lg-row'>諸阿須倫，　居在於海，　諸響暢逸，</div>
<div class='lg-row'>而各各異。　於時法師，　停住於此，</div>
<div class='lg-row'>有語言者，　尋則普聞。　畜生餓鬼，</div>
<div class='lg-row'>勞飢渴聲，　各各講說，　或鳴或吼。</div>
<div class='lg-row'>彼時法師，　默如立斯，　則得聽聞，</div>
<div class='lg-row'>若干音聲。　其梵天上，　所居諸天，</div>
<div class='lg-row'>光音天上，　善究竟天，　及餘奇特，</div>
<div class='lg-row'>各各異聲，　法師普得，　悉聞此響。</div>
<div class='lg-row'>在安住世，　而出捨家，　諸比丘眾，</div>
<div class='lg-row'>諷誦所行，　分別現說，　他人志性，</div>
<div class='lg-row'>法師悉聞，　是等說經。　諸菩薩眾，</div>
<div class='lg-row'>處斯境界，　所可諷誦，　為他人說，</div>
<div class='lg-row'>可集結誼，　以為經典，　悉得普聞，</div>
<div class='lg-row'>若干種音。　其佛世尊，　為人御法，</div>
<div class='lg-row'>而為眾生，　說無數經，　獨在樹下，</div>
<div class='lg-row'>悉得聽聞。　因其菩薩，　能持此經，</div>
<div class='lg-row'>一切三千，　是佛國土，　無數眾生，</div>
<div class='lg-row'>音聲暢逸，　若在室中，　或復處外，</div>
<div class='lg-row'>所言麁細，　悉普聆摻。　悉聞一切，</div>
<div class='lg-row'>群萌音響，　於諸音聲，　亦無所著。</div>
<div class='lg-row'>處處悉知，　他人表裏，　其耳清淨，</div>
<div class='lg-row'>聰徹如是。　斯人常未，　得天耳光，</div>
<div class='lg-row'>適覩因緣，　尋能即聽。　於時法師，</div>
<div class='lg-row'>功德如是，　學斯經卷，　名稱若茲。」</div>
</div><p>佛復告常應時菩薩：「若族姓子、族姓女，有持是經卷分別說者，若復諷讀書著竹帛，得八百功德諸根堅固鼻根清淨，以是鼻根，三千大千世界所有諸香，皆得普聞。柔軟香須曼香生香，傅飾鬚香思夷華香，青蓮紅蓮黃蓮白蓮，若干樹木果實薰陸香，蘇合香華香，栴檀香木榓香，青木榓香種種眾香，百千殊品處處生者，諸質朴香人所嗅香，男子女人童男童女香，皆自聞，御<span class='corr'>己</span>身之香，象馬六畜飛[狂-王+禽]走狩香，諸樹木香，諸樹木間含血品類香，諸妖魅香，至誠香天上香，比陀美香，晝度樹香，意香大意香，柔軟香，諸天香天宮香，帝釋身香，知所生處，於講堂上鼓樂弦歌，所當修設諸大法則，為忉利天諸天說法，從地踊出自然生者，歌戲利誼天玉女香，童男童女香，以是因緣，假生梵天諸天子等，諸大天人大梵身香，其香各各從身流出諸天雜香無數百千，其名各異。聲聞、緣覺、菩薩大士、如來遊居所開化香，其法師者於此間住，所去殊遠不到其前，亦不近邊不往就嗅，悉聞彼香不愛不求，亦不思念亦不乍香，而嗅知氣以一心住，在於眾會，悉分別說如是諸香，心亦不著無所慕求。」</p>
<p>於是世尊，而歎頌曰：</p>

<div class="lg regular" style="margin-left:1em;"><div class='lg-row'>「其人鼻根，　清淨如是，　若干種香，</div>
<div class='lg-row'>所聞甚多。　於是世界，　一切所有，</div>
<div class='lg-row'>諸所可生，　香香甚好。　又有諸形，</div>
<div class='lg-row'>華殖之香，　栴檀諸香，　種種異品。</div>
<div class='lg-row'>其諸香實，　各各異類，　微妙好薰，</div>
<div class='lg-row'>眾木榓香，　男子女人，　童子女類，</div>
<div class='lg-row'>其心頓處，　各各異品。　人間所生，</div>
<div class='lg-row'>諸香參差，　在在茲殖，　青蒼雜遝。</div>
<div class='lg-row'>又知大國，　轉輪聖王，　所據柔仁，</div>
<div class='lg-row'>自由力強。　於彼所有，　難縷字名，</div>
<div class='lg-row'>眾眾異香，　皆分別之。　財物珍寶，</div>
<div class='lg-row'>若干甚多，　藏去著之，　於何所地，</div>
<div class='lg-row'>有玉女寶，　及餘珍異，　時彼菩薩，</div>
<div class='lg-row'>悉曉了香。　是等體著，　所有瓔珞，</div>
<div class='lg-row'>珠環莊嚴，　衣被端正，　或時在座，</div>
<div class='lg-row'>若復床臥，　以香塗身，　菩薩悉知。</div>
<div class='lg-row'>歌戲娛樂，　一切神足，　明哲智者，</div>
<div class='lg-row'>鼻力悉聞。　若有奉持，　此經善訓，</div>
<div class='lg-row'>以快妙香，　及麻油香，　若干種類，</div>
<div class='lg-row'>及華實香，　所在安住，　又嗅悉知。</div>
<div class='lg-row'>其於某處，　有此眾香，　悉能分別，</div>
<div class='lg-row'>若干種香。　而於山巖，　中間所有，</div>
<div class='lg-row'>無央數種，　栴檀華香。　又復人民，</div>
<div class='lg-row'>諸所有香，　居止于彼，　一切了知。</div>
<div class='lg-row'>若轉輪王，　所可愛喜，　或有潛處，</div>
<div class='lg-row'>在于海中。　若於地內，　所生蟲蛾，</div>
<div class='lg-row'>明者皆練，　此輩眾香。　知阿須倫，</div>
<div class='lg-row'>妃后子女，　并及臣民，　皆分別識。</div>
<div class='lg-row'>阿須倫王，　歌舞戲笑，　其鼻悉嗅，</div>
<div class='lg-row'>如是果報。　若於曠野，　四繳道中，</div>
<div class='lg-row'>多有師子，　虎狼龍象，　水牛眷屬，</div>
<div class='lg-row'>諸所種類，　特牛牸牛，　悉能知之。</div>
<div class='lg-row'>若有女人，　隨其喜樂，　假使童子，</div>
<div class='lg-row'>及童女眾，　若有懷軀，　身體疲極，</div>
<div class='lg-row'>以香分別，　腹中男女。　復自識知，</div>
<div class='lg-row'>身所從來，　又亦曉了，　誼法科律。</div>
<div class='lg-row'>採覩其人，　安隱苦樂，　童男力勢，</div>
<div class='lg-row'>福應所獲。　男子所願，　眾多悉知，</div>
<div class='lg-row'>而覩嗅別，　諸所願香。　已自可意，</div>
<div class='lg-row'>如是無盡，　又復嗅別，　身寂然香。</div>
<div class='lg-row'>其自處在，　地中諸藏，　財物珍寶，</div>
<div class='lg-row'>金銀雜色，　柔軟珊<span class='corr'>瑚</span>，　形如紫金，</div>
<div class='lg-row'>所止頓處，　悉嗅知之。　諸貫瓔珞，</div>
<div class='lg-row'>明月珠寶，　世間載有，　人所不及，</div>
<div class='lg-row'>用鼻悉嗅，　知其好醜，　行來進止，</div>
<div class='lg-row'>別其善惡。　諸天在上，　虛空之中，</div>
<div class='lg-row'>意華諸華，　柔軟音華。　眾會之中，</div>
<div class='lg-row'>所有諸華，　以鼻勢力，　住此悉聞。</div>
<div class='lg-row'>其諸天人，　所有宮殿，　上妙下極，</div>
<div class='lg-row'>及中間宮，　種種之品，　如斯色像，</div>
<div class='lg-row'>於是住立，　鼻力嗅之。　又復分別，</div>
<div class='lg-row'>遊觀之園，　諸天之法，　眾明寂然，</div>
<div class='lg-row'>亦復曉了，　尊妙宮殿，　諸天子等，</div>
<div class='lg-row'>所遊戲處。　於是建立，　悉嗅天香，</div>
<div class='lg-row'>以香分別，　諸天子黨，　住於何法，</div>
<div class='lg-row'>興何等行，　所在遊居，　悉聞其香。</div>
<div class='lg-row'>諸天玉女，　所畜華果，　諸寶瓔珞，</div>
<div class='lg-row'>周旋娛樂，　於時菩薩，　悉識其香。</div>
<div class='lg-row'>三十二天，　至第一天，　諸天大梵，</div>
<div class='lg-row'>所遊宮殿，　彼以鼻嗅，　悉能知之。</div>
<div class='lg-row'>住已不住，　皆能曉了，　諸所遠近，</div>
<div class='lg-row'>無不開達。　終沒若生，　前世宿命，</div>
<div class='lg-row'>以鼻嗅之，　知斯本末。　其有菩薩，</div>
<div class='lg-row'>持是經卷，　若有比丘，　順安住教，</div>
<div class='lg-row'>常修精進，　靜住經行，　若已至誠，</div>
<div class='lg-row'>諷誦解說，　其彼菩薩，　皆悉知之。</div>
<div class='lg-row'>亦別聲聞，　最勝之子，　常在樹下，</div>
<div class='lg-row'>一身獨處，　其明哲者，　承嗅悉覩，</div>
<div class='lg-row'>有某比丘，　處於某處，　悉能分別，</div>
<div class='lg-row'>所在之處。　其有菩薩，　意堅禪定，</div>
<div class='lg-row'>常自娛樂，　諷誦講說，　復為他人，</div>
<div class='lg-row'>講演解法。　於時菩薩，　以香覺了，</div>
<div class='lg-row'>安住大人，　遊所在方，　愍哀行慈，</div>
<div class='lg-row'>分別說法，　在其座中，　弟子圍遶，</div>
<div class='lg-row'>以香識了，　法王所在。　假使眾生，</div>
<div class='lg-row'>得聞經法，　以得稟受，　心懷踊躍。</div>
<div class='lg-row'>時菩薩住，　於此悉見，　安住眾會，</div>
<div class='lg-row'>一切所在，　菩薩力勢，　如是色像，</div>
<div class='lg-row'>尚未逮得，　天人之鼻，　自然得是，</div>
<div class='lg-row'>本之瑞應，　諸天之鼻，　無有諸漏。」</div>
</div><p>佛復告族姓子：「其有持是經典讀誦書寫，當獲奇異舌根千二百功德，舌根具足分別諸味，若得甘美，變為天上自然飲食，設服酢澁醎苦，化成天饌，嗞味無量，若入眾會講授法要，蒸庶欣載欽仰典則，若入諍怒德音柔軟，談誼辯慧清白知節，慈愍通徹，眾人歡和感味餘響，其從聞經言論美妙，天人往造，釋梵四王、清淨天身、諸天玉女，思僥往見，天子龍神妃后，阿須倫阿須倫妃后，迦留羅迦留羅妃后，真陀羅真陀羅妃，摩休勒摩休勒妃，揵沓惒揵沓惒妃，閱叉鬼神婦女，比耶反足鬼神婦女，悉欲往觀，稽首作禮聽受經戒問訊誼歸。比丘、比丘尼、清信士、清信女，國王太子、大臣群僚，大力豪勢、轉輪聖帝，尊重巍巍七寶具足，太子眷屬玉女采女，又異梵志、君子居士，州城郡國縣邑營從，悉欲往觀，思盡形壽稽首歸命，供養奉侍聽受經法。言誨和淑，猶如世尊如來所歎面見思察，逮佛明慧深妙之要，曉了如此自然而聞。又知世尊所向方面坐說法時。」</p>
<p>於是世尊，而歎頌曰：</p>

<div class="lg regular" style="margin-left:1em;"><div class='lg-row'>「其人舌根，　則悉柔軟，　分別諸味，</div>
<div class='lg-row'>簡練好醜，　自然甘美，　如天飲食，</div>
<div class='lg-row'>若干種味，　次第而生。　音聲殊妙，</div>
<div class='lg-row'>語言和雅，　聽受奇異，　意歡喜悅，</div>
<div class='lg-row'>在眾會者，　莫不欽敬，　又當演出，</div>
<div class='lg-row'>深奧音響。　其有聽聞，　所說經法，</div>
<div class='lg-row'>覩察報應，　清淨億千，　即生歡喜，</div>
<div class='lg-row'>曉了尊上，　供養經卷，　不可計量。</div>
<div class='lg-row'>諸天龍神，　蛟阿須倫，　常懷欽敬，</div>
<div class='lg-row'>欲得見之，　謙肅恭遜，　諮問經典，</div>
<div class='lg-row'>其人名德，　獲致如是。　於是世界，</div>
<div class='lg-row'>發意之頃，　皆以音聞，　能遍告之。</div>
<div class='lg-row'>其響柔軟，　微妙殊特，　深邃儒雅，</div>
<div class='lg-row'>而有限節。　諸天豪尊，　轉輪聖帝，</div>
<div class='lg-row'>欲得供養，　普往至所，　皇后玉女，</div>
<div class='lg-row'>悉俱叉手，　而常元元，　聽稟經典。</div>
<div class='lg-row'>諸所鬼神，　善共宗重，　天揵沓惒，</div>
<div class='lg-row'>及諸營從，　反足女鬼，　及諸男女，</div>
<div class='lg-row'>普悉恭敬，　皆造奉侍。　自在尊豪，</div>
<div class='lg-row'>梵天之王，　大神妙天，　及諸天子，</div>
<div class='lg-row'>天帝梵尊，　天子枝黨，　無數玉女，</div>
<div class='lg-row'>悉詣其所。　世間有佛，　聖明導師，</div>
<div class='lg-row'>聲聞弟子，　悉聽妙響。　見所在處，</div>
<div class='lg-row'>僉然護之，　察所講法，　悉用欣然。」</div>
</div><p>佛復告族姓子：「菩薩大士，若聞是經持讀誦寫者，逮得身行八百功德，肌色澤光猛勇響餼，猶如琉璃淨妙無垢，所當作為人民欽效，容止可宗進退致益，彼已無易，三千大千世界眾生稽首為禮，普佛國土群萌好醜，鮮色惡色生趣善惡，鐵圍大鐵圍，小山大山，人所居處，下至無可大地獄中，上至三十三天，自以威德普悉見之。於此世界，聲聞、緣覺、菩薩、如來，所可遊居講說經法，以己威光都皆觀之。所以者何？身行清淨之所致也。」</p>
<p>於時世尊，而歎頌曰：</p>

<div class="lg regular" style="margin-left:1em;"><div class='lg-row'>「彼人己身，　所行清淨，　譬如琉璃，</div>
<div class='lg-row'>而無瑕<span class='corr'>疵</span>，　為一切人，　所見愛敬。</div>
<div class='lg-row'>其有持此，　微妙經卷，　猶如明鏡，</div>
<div class='lg-row'>見其面像，　見世形類，　亦復如是。</div>
<div class='lg-row'><span class='corr'>自</span>覩本末，　及見他人，　其身清淨，</div>
<div class='lg-row'>如須彌山，　於斯世界，　所有眾生，</div>
<div class='lg-row'>諸天人民，　蛟阿須倫，　地獄餓鬼，</div>
<div class='lg-row'>及諸畜生，　悉見身體，　及面顏容。</div>
<div class='lg-row'>諸天所有，　宮殿館室，　土山石山，</div>
<div class='lg-row'>及諸鐵圍，　雪山須彌，　及諸大山，</div>
<div class='lg-row'>悉得覩見。　其所在處，　以大威聖，</div>
<div class='lg-row'>瞻見諸佛，　一切聲聞，　及佛弟子。</div>
<div class='lg-row'>若有菩薩，　獨在屏處，　所說經法，</div>
<div class='lg-row'>悉能知之。　其身清淨，　亦復如是，</div>
<div class='lg-row'>悉覩見于，　一切世間。　以俗之身，</div>
<div class='lg-row'>覺了如茲，　斯人尚未，　獲成聖道。」</div>
</div><p>佛復告族姓子：「菩薩大士，如來滅度後，若持斯經諷讀解說，得千二百意根清淨德，其人則以清淨意根，靡不貫暢。聞一頌者，所究彌廣多所達了。以弘覺了，便能一月講說經法。四月一年綜練所歷，憶念不忘。凡俗所為販賣賈作語言音聲，以法皆覩次第分別，不失其緒。三千大千世界諸六趣生，皆知其心所念善惡、如應不應，中為沙門聖非聖者，普見不應。意志清淨不復思惟，自然分別說法誼趣，言皆至誠，有至講者皆亦承說，如來所詔一切剖扸，往古最勝經卷。」</p>
<p>於時世尊，而歎頌曰：</p>

<div class="lg regular" style="margin-left:1em;"><div class='lg-row'>「其人意根，　清淨皦潔，　光徹鮮明，</div>
<div class='lg-row'>見心所念。　由是之故，　曉若干品，</div>
<div class='lg-row'>瑕穢卑賤，　好惡中間。　若聞一頌，</div>
<div class='lg-row'>能奉持者，　解無央數，　明哲誼理。</div>
<div class='lg-row'>一月四月，　若至一年，　所說善惡，</div>
<div class='lg-row'>不違至誠。　於斯世界，　中間所苞，</div>
<div class='lg-row'>若有群萌，　種種品類，　諸天人民，</div>
<div class='lg-row'>及阿須倫，　枝神異類，　及諸畜生，</div>
<div class='lg-row'>六道之中，　所有黎元，　是等思想，</div>
<div class='lg-row'>若干種念，　持是經者，　各各異意，</div>
<div class='lg-row'>一時之間，　悉覩知之。　諸佛大聖，</div>
<div class='lg-row'>百福德相，　一切悉為，　世間說法。</div>
<div class='lg-row'>登時所講，　普等聽聞，　所說清淨，</div>
<div class='lg-row'>即能受誦。　前世更歷，　所學經卷，</div>
<div class='lg-row'>長夜所講，　當綜解之。　有常所演，</div>
<div class='lg-row'>經典之要，　得眾會中，　無所畏憚。</div>
<div class='lg-row'>其有持經，　部分光揚，　卒未遭值，</div>
<div class='lg-row'>眾想之患。　枝黨群從，　悉為賢良，</div>
<div class='lg-row'>意根明達，　亦復如是。　菩薩所住，</div>
<div class='lg-row'>未曾有地，　普為眾生，　分別說經。</div>
<div class='lg-row'>其能受持，　安住正法，　巧便意宜，</div>
<div class='lg-row'>則知所應。」◎</div>
</div>
<p class='juan'>正法華經卷第八</p>
</div><!-- end of div[@id='body'] -->
</body></html>