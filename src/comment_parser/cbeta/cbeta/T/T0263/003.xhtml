<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />正法華經卷第三</p><p class="byline">西晉月氏國三藏竺法護譯</p><a id='mulu7' />
<p class='h0'>信樂品第四</p><p>於是賢者須菩提、迦旃延、大迦葉、大目揵連等，聽演大法，得未曾有，本所未聞；而見世尊授舍利弗決，當得無上正真之道，驚喜踊躍咸從坐起，進詣佛前偏袒右肩，禮畢叉手瞻順尊顏，內自思省心體熙怡，支節和懌悲喜竝集，白世尊曰：「唯大聖通，我等朽邁年在老耄，於眾耆長僉老羸劣，歸命眾祐冀得滅度，志存無上正真之道，進力尠少無所堪任，如來所講我等靖聽，次第坐定諸來大眾，不敢危疲無所患厭。前者如來為鄙說法，已得於空、無相、無願，至于佛典國土所有，於一切法無所造作，其諸菩薩所可娛樂，如來勸發多所率化。鄙於三界而見催逐，常自惟忖謂獲滅度，今至疲憊，爾乃誨我以奇特誼，樂於等一，則發大意於無上正真道。而今大聖授聲聞決當成正覺，心用愕然怪未曾有，余得大利各當奉事，乃獲逮聞如是品經。從過去佛常聞斯法，故初值遇，則我祿厚喻獲妙寶，無央數妙意所至願，現在於色而無所畏，珍琦鼓樂自然為鳴，而燃大燈炤耀彌廣，栴檀叢林芬蘊而香。唯然世尊，我豈堪任而說之乎？」</p>
<p>告曰：「可也。」</p>
<p>時諸聲聞共白佛言：「昔有一士離父流宕，僑亭他土二三十年，馳騁四至求救衣食，恒守貧窮困無產業。父詣異城，獲無央數金銀珍寶、水精琉璃、車璩馬碯、珊瑚虎魄，帑藏盈滿，侍使僮僕、象馬車乘不可稱計，眷屬無數七寶豐溢，出內錢財耕種賈作。子厄求食，周行國邑城營村落。造富長者適值秋節，入處城內循行帑藏，與子別久忽然思見，不知所在。自念：『一夫，財富無量橫濟遠近，竊惟我老朽耄垂至，假使終沒室藏騷散，願得見子恣所服食，則獲無為不復憂慼。』其子僥會至長者家，遙見門前，梵志君子大眾聚會眷屬圍遶，金銀雜廁為師子座，交露珠瓔為大寶帳，父坐其中分部言教，諸解脫華遍布其地，億百千金以為飲食。子覲長者色像威嚴，怖不自寧，謂是帝王若大君主，進退猶豫不敢自前，孚便馳走。父遙見子心用歡喜，遣傍侍者追呼令還。遑懅躄地，謂追者曰：『我不相犯，何為見捉？』侍者執之俱詣長者。長者告曰：『勿恐勿懼，吾為子勤廣修產業帑藏充實，與子別久數思相見，年高力弊父子情重。』將入家內，在於眾輩不與共語。所以者何？父知窮子志存下劣不識福父，久久意悟色和知名，又見琦珍。長者言曰：『是吾子也。以權告子。今且恣汝隨意所奉。』窮子怪之得未曾有，則從坐起行詣貧里求衣索食，父知子緣，方便與語：『汝便自去與小眾俱。』子來至此而再致印，曰：『至此宅有所調飾。』父付象馬即令粗習，假有問者答亦如之，當調車馬嚴治寶物恣意賜與，父求窮子所可賑給，具足如斯。時子於廐調習車馬繕治珍寶，轉復教化家內小大。父於窓牖遙見其子所為超絕，脫故所著沐浴其身，右手洗之，以寶瓔珞香華被服，光曜其體皆令清淨，而告之曰：『爾從本來何所興立？何所繫屬？捨吾他行，勤苦饑寒。吾以耄矣，以情相告，便時納娶，嬉遊飲食以康祚胤。吾所造業不可訾計，眾寶具足子知之乎！求汝積年而戀惡友，今乃來歸宜除瑕垢，吾有妙寶夜光明珠琦珍璝異，皆為汝施，僮僕侍使男女大小，恣意所欲，一以相付。吾愛念汝，猶如國王幸其太子。』」</p>
<p>諸尊聲聞共白佛言：「彼時窮子，播盪流離二三十年，至長者家乃得申敘，追惟前後遊觀所更心悉念之。時大長者寢疾于床知壽欲終，自命其子而告之曰：『吾今困劣宜承洪軌，居業寶藏若悉受之，周濟窮乏從意所施，輒備奉教喜不自勝，所行至誠不失本誓。』父知子志身行謹勅，先貧後富益加欣慶，宗敬親屬禮拜耆長，父於國王君主大臣眾會前曰：『各且明聽，斯是吾子則吾所生，名字為某，捨我流迸二三十年，今乃相得。斯則吾子吾則是父，所有財寶皆屬我子。』子聞宣令大眾之音，心益欣然而自念言：『余何宿福得領室藏？』」</p>
<p>諸聲聞等又白佛言：「大富長者則譬如來，諸學士者則謂佛子，勉濟吾等三界勤苦，如富長者還執其子度脫生死。於是世尊，有無央數聖眾之寶，以五神通除五陰蓋，常修精進在彼道教，志于滅度謂為妙印。慇懃慕求初不休懈，欲得無為意中默然，熟自思惟所獲無量，於如來所承順法行，遵修禪定而常信樂。謂觀我等懈廢下劣，而不分別不能志願，此如來法珍寶之藏，於今世尊以權方便，觀于本際慧寶帑藏，蠲除饑[飢-几+內]授大妙印。唯然大聖於今耆年，斯大迦葉從如來所朝旦印印，當至無為。又世尊為我等示現菩薩大士慧誼，余黨奉行為眾說法，當顯如來聖明大德，咸使暢入隨時之誼。所以者何？世雄大通善權方便，知我志操不解深法，為現聲聞，畏三界法及生老死，色聲香味細滑之事，趣欲自濟不救一切，離大慈悲智慧善權，禪定三昧乃知人心，不覩一切眾生根原。譬如窮士求衣索食，而父須待欲使安樂，子不覺察。佛以方便隨時示現，我等不悟。今乃自知成佛真子，無上孫息為佛所矜，施以大慧。所以者何？雖為佛子下賤怯弱，假使如來，覩心信樂喜菩薩乘，然後乃說方等大法。</p>
<p>「又世尊興為二事，為諸菩薩現甘露法，為諸下劣志願小者，轉復勸進入微妙誼。譬如彼子與父別久，行道遙見，不識何人呼而怖懼；後稍稍示威儀法則乃知是父。佛亦如是，吾等不解菩薩大士，雖從法生為如來子，但求滅度，不志道場坐於樹下降魔官屬度脫一切。我輩自謂已得解脫，以是之故，今日覩聞未為成就，不為出家不成沙門。今如來尊現諸通慧，我等以獲大聖珍寶，佛則為父我則為子，父子同體焉得差別。猶如長者臨壽終時於大眾前，宣令帝王梵志長者君子，今諸所有庫藏珍寶用賜其子，子聞歡喜得未曾有。佛亦如是，先現小乘一時悅我，然今最後，普令四輩比丘、比丘尼、清信士、清信女，天上世間一切人民，顯示本宜。佛權方便說三乘耳，尚無有二豈當有三？是諸聲聞皆當成佛，我等悅豫不能自勝。」</p>
<p>時大迦葉則說頌曰：</p>

<div class="lg regular" style="margin-left:1em;"><div class='lg-row'>「我等今日，　逮聞斯音，　怪之愕然，</div>
<div class='lg-row'>得未曾有，　由是之故，　心用悲喜。</div>
<div class='lg-row'>又省導師，　柔軟音聲，　尊妙珍寶，</div>
<div class='lg-row'>為大積聚，　一處合集，　以賜我等。</div>
<div class='lg-row'>未曾思念，　亦不有求，　還聞弘教，</div>
<div class='lg-row'>心懷踊躍。　譬如長者，　而有一子，</div>
<div class='lg-row'>興起如愚，　亦不闇冥，　自捨其父，</div>
<div class='lg-row'>行詣他國，　志于殊域，　仁賢百千。</div>
<div class='lg-row'>於時長者，　愁憂念之，　然後而聞，</div>
<div class='lg-row'>即自迸走，　遊于十方，　意常悒慼。</div>
<div class='lg-row'>父子隔別，　二三十年，　與人<span class='corr'>變</span>訟，</div>
<div class='lg-row'>欲得其子，　便詣異土，　入于大城。</div>
<div class='lg-row'>則於彼止，　立於屋宅，　具足嚴辦，</div>
<div class='lg-row'>五樂之欲，　無數紫金，　及諸珍寶，</div>
<div class='lg-row'>奇異財業，　明珠碧玉，　象馬車乘，</div>
<div class='lg-row'>甚為眾多。　牛畜䐗彘，　鷄鶩羠羊，</div>
<div class='lg-row'>出內產息，　賈作耕種，　奴僕僮使，</div>
<div class='lg-row'>不可計數。　嚴辦眾事，　億千百類，</div>
<div class='lg-row'>又得王意，　威若國主，　一城民庶，</div>
<div class='lg-row'>委敬自歸，　諸郡種人，　遠皆戴仰。</div>
<div class='lg-row'>若干種業，　因從求索，　興造既多，</div>
<div class='lg-row'>不可計限，　勢富如是。　啼哭淚出，</div>
<div class='lg-row'>吾既朽老，　志力衰變，　心誨思想，</div>
<div class='lg-row'>欲得見子。　夙夜追念，　情不去懷，</div>
<div class='lg-row'>聞子之問，　意增煩惋。　捨我別來，</div>
<div class='lg-row'>二三十年，　吾之所有，　財業廣大，</div>
<div class='lg-row'>假當壽終，　無所委付。　計彼長者，</div>
<div class='lg-row'>其子愚濁，　貧窮困厄，　常求衣食，</div>
<div class='lg-row'>遊諸郡縣，　恒多思想，　周旋汲汲，</div>
<div class='lg-row'>慕係嗇口，　征營馳邁，　栽自供活，</div>
<div class='lg-row'>或時有獲，　或無所得。　纏滯他鄉，</div>
<div class='lg-row'>亦懷悒傶，　志性褊促，　荊棘[(牙*ㄉ)/里]身，</div>
<div class='lg-row'>展轉周旋，　行不休息，　漸漸自致，</div>
<div class='lg-row'>到父所居。　槃桓入出，　復求衣食，</div>
<div class='lg-row'>稍稍得進，　至于家君。　遙見勢富，</div>
<div class='lg-row'>極大長者，　在於門前，　坐師子床，</div>
<div class='lg-row'>無數侍衛，　眷屬圍繞，　出入財產，</div>
<div class='lg-row'>及所施與。　若<span class='corr'>干</span>人眾，　營從立侍，</div>
<div class='lg-row'>或有計校，　金銀珍寶，　或合簿書，</div>
<div class='lg-row'>部別分莂，　紀別入出，　料量多少。</div>
<div class='lg-row'>于時窮子，　見之如此，　倚住路側，</div>
<div class='lg-row'>觀所云為，　自惟我身，　何為至此，</div>
<div class='lg-row'>斯將帝王，　若王太子，　得無為之，</div>
<div class='lg-row'>所牽逼迫，　不如捨去，　修己所務。</div>
<div class='lg-row'>思慮是已，　尋欲迸逝，　世無敬貧，</div>
<div class='lg-row'>喜窮士者。　是時長者，　處師子座，</div>
<div class='lg-row'>遙見其子，　心密踊躍，　尋遣侍者，</div>
<div class='lg-row'>追而止之，　呼彼窮子，　使還相見。</div>
<div class='lg-row'>侍者受教，　追及宣告，　錄召令還。</div>
<div class='lg-row'>即怖僻地，　心竊自惟，　得無被害，</div>
<div class='lg-row'>曷為見執，　何所求索。　大富長者，</div>
<div class='lg-row'>見之起強，　憐傷斯子，　為下劣極，</div>
<div class='lg-row'>亦不覩信，　彼是我父，　又復懷疑，</div>
<div class='lg-row'>不審財寶。　其人慰喻，　具解語之，</div>
<div class='lg-row'>有紫磨金，　積聚於此，　當以供仁，</div>
<div class='lg-row'>為飲食具，　典攝眾計，　役業侍使，</div>
<div class='lg-row'>吾有眾寶，　蘊積腐敗，　委在糞壤，</div>
<div class='lg-row'>不見飾用。　子便多取，　以為質本，</div>
<div class='lg-row'>蓄財殷廣，　無散用者。　其人聞告，</div>
<div class='lg-row'>如是教勅，　則尋往詣，　奉宣施行，</div>
<div class='lg-row'>受長者教，　不敢違命，　即入家中，</div>
<div class='lg-row'>止頓正領。　爾時長者，　遙從天窓，</div>
<div class='lg-row'>詳觀察之，　知何所為。　雖是吾子，</div>
<div class='lg-row'>下劣底極，　唯曉計算，　調御車耳。</div>
<div class='lg-row'>即從樓觀，　來下到地，　便還去衣，</div>
<div class='lg-row'>垢污之服，　則便往詣，　到其子所。</div>
<div class='lg-row'>勅之促起，　修所當為，　則當與卿，</div>
<div class='lg-row'>劇難得者，　以德施人，　案摩手腳，</div>
<div class='lg-row'>醎醲滋美，　以食相給，　及床臥具，</div>
<div class='lg-row'>騎乘所乏。　於時復為，　娉索妻婦，</div>
<div class='lg-row'>敖黠長者，　以此漸教，　子汝當應，</div>
<div class='lg-row'>分部之業，　吾愛子故，　心無所疑。</div>
<div class='lg-row'>漸漸稍令，　入在家中，　賈作治生，</div>
<div class='lg-row'>所入難計，　所空缺處，　皆使盈溢，</div>
<div class='lg-row'>步步所行，　鞭杖加人，　珍琦異寶，</div>
<div class='lg-row'>明珠流離，　都皆收檢，　內于帑藏，</div>
<div class='lg-row'>一切所有，　能悉計校，　普悉思惟，</div>
<div class='lg-row'>財產利誼。　為愚騃子，　別作小庫，</div>
<div class='lg-row'>與父不同，　在於外處。　于時窮士，</div>
<div class='lg-row'>心自念言，　人無有此，　如我庫者。</div>
<div class='lg-row'>時父即知，　志性所念，　其人自謂，</div>
<div class='lg-row'>得無極勢，　即便召之，　而親視之。</div>
<div class='lg-row'>欲得許付，　所有財賄，　而告之曰，</div>
<div class='lg-row'>今我一切，　無數財寶，　生活資貨，</div>
<div class='lg-row'>聚會大眾，　在國王前，　長者梵志，</div>
<div class='lg-row'>君子等類，　使人告令，　遠近大小。</div>
<div class='lg-row'>今是我子，　捨我迸走，　在於他國，</div>
<div class='lg-row'>梁昌求食，　窮厄困極，　今乃來歸，</div>
<div class='lg-row'>與之別離，　二三十年。　今至此國，</div>
<div class='lg-row'>乃得相見，　在於某城。　而亡失之，</div>
<div class='lg-row'>於此求索，　自然來至，　我之財物，</div>
<div class='lg-row'>無所乏少，　今悉現在，　於斯完具，</div>
<div class='lg-row'>一切皆以，　持用相與，　卿當執御，</div>
<div class='lg-row'>父之基業。　其人尋歡，　得未曾有。</div>
<div class='lg-row'>我本貧窮，　所在不詣，　父時知余，</div>
<div class='lg-row'>為下劣極，　得諸帑藏，　今日乃安。</div>
<div class='lg-row'>大雄導師，　教化我等，　覩見下劣，</div>
<div class='lg-row'>樂喜小乘，　度脫我輩，　使得安隱，</div>
<div class='lg-row'>便復授決，　當成佛道。　於今安住，</div>
<div class='lg-row'>多所遣行。　無數菩薩，　慧力無量，</div>
<div class='lg-row'>分別示現，　無上大道，　攀緣稱讚，</div>
<div class='lg-row'>億姟譬喻，　余等得聞。　最勝諸子，</div>
<div class='lg-row'>則便奉行，　尊上大道，　所當起立，</div>
<div class='lg-row'>視眾眼目，　當於世間，　得成佛道，</div>
<div class='lg-row'>而為聖尊，　造業如斯。　將養擁護，</div>
<div class='lg-row'>於此佛法，　講說分別，　最勝慧誼。</div>
<div class='lg-row'>則為感動，　一切眾生，　我等志願，</div>
<div class='lg-row'>貧心思念。　假使得聞，　于斯佛誨，</div>
<div class='lg-row'>不肯發起，　如來之慧。　覩見最勝，</div>
<div class='lg-row'>宣暢道誼，　意中自想，　盡得滅度，</div>
<div class='lg-row'>不願志求，　如此比慧。　又聞大聖，</div>
<div class='lg-row'>諸佛國土，　未曾有意，　發歡喜者，</div>
<div class='lg-row'>寂然在法，　一切無漏，　棄捐所興，</div>
<div class='lg-row'>滅度之事。　由此思想，　不成佛道，</div>
<div class='lg-row'>常當修行，　晝夜除慢。　諸佛道誼，</div>
<div class='lg-row'>最無有上，　未曾勸助，　志存于彼。</div>
<div class='lg-row'>今乃究竟，　具足最勝，　得無為限，</div>
<div class='lg-row'>當捨陰蓋，　長夜精進，　修理空誼，</div>
<div class='lg-row'>解脫三界，　勤苦之惱。　佛興教戒，</div>
<div class='lg-row'>則以具嚴，　如是計之，　無所乏少。</div>
<div class='lg-row'>最勝所演，　經身之慧，　假使有人，</div>
<div class='lg-row'>願等佛道，　為是等故，　加賜法事，</div>
<div class='lg-row'>由緣致斯，　余徒欽樂。　有大導師，</div>
<div class='lg-row'>周旋世間，　普悉觀察，　如此輩相。</div>
<div class='lg-row'>諸恐懼者，　令得利誼，　求索勸助，</div>
<div class='lg-row'>令我信樂。　善權方便，　猶若如父，</div>
<div class='lg-row'>譬如長者，　遭時大富。　其子而復，</div>
<div class='lg-row'>窮劣下極，　則以財寶，　而施與之。</div>
<div class='lg-row'>大聖導師，　所興希有，　分別宣暢，</div>
<div class='lg-row'>善權方便。　諸子之黨，　志樂下劣，</div>
<div class='lg-row'>修行調定，　而以法施。　我等今日，</div>
<div class='lg-row'>致得百千，　未曾有法，　如貧得財。</div>
<div class='lg-row'>於佛教化，　獲道得寶，　第一清淨，</div>
<div class='lg-row'>無復諸漏。　長夜所習，　戒禁定意，</div>
<div class='lg-row'>執誼將護，　世雄唱導。　今日有獲，</div>
<div class='lg-row'>佛之大道，　眷屬圍繞，　修行無闕。</div>
<div class='lg-row'>其有長夜，　清淨梵行，　依倚法王，</div>
<div class='lg-row'>深遠之慧，　而為具足，　此尊德果，</div>
<div class='lg-row'>日成微妙，　無有諸漏。　我等今日，</div>
<div class='lg-row'>乃為聲聞，　還得聽省，　上尊佛道，</div>
<div class='lg-row'>當復見揚，　聖覺音聲，　以故獲聽，</div>
<div class='lg-row'>超度恐懼。　今日乃為，　致無所著，</div>
<div class='lg-row'>以無著誼，　為諸天說，　世人魔王，</div>
<div class='lg-row'>及與梵天，　為親一切，　眾生之類。</div>
<div class='lg-row'>何所名色，　造立寂然，　蠲除眾生，</div>
<div class='lg-row'>無億數劫，　於是所造，　甚難得值，</div>
<div class='lg-row'>計於世間，　希有及者。　今日無著，</div>
<div class='lg-row'>燒罪度岸，　修行為業，　踊躍歡喜。</div>
<div class='lg-row'>吾等歸聖，　以頂受之，　所願具足，</div>
<div class='lg-row'>如江河沙。　飲食衣服，　若干巨億，</div>
<div class='lg-row'>諸床臥具，　離垢無穢，　用栴檀香，</div>
<div class='lg-row'>以為屋室，　柔軟坐具，　以敷其上。</div>
<div class='lg-row'>若疾病者，　無所藥療，　今日供養，</div>
<div class='lg-row'>安住廣度，　所施劫數，　如江河沙，</div>
<div class='lg-row'>所造立者，　無能奪還。　高遠之法，</div>
<div class='lg-row'>無量無限，　其大神足，　建立法力。</div>
<div class='lg-row'>佛為大王，　無漏最勝，　堪任堅強，</div>
<div class='lg-row'>常修牢固，　安慰勸進，　恒以時節，</div>
<div class='lg-row'>未曾修設，　望想福行。　於一切世，</div>
<div class='lg-row'>諸法中尊，　皆為大神，　最勝如來。</div>
<div class='lg-row'>然大燈明，　示無央眾，　知諸黎庶，</div>
<div class='lg-row'>筋力所在，　若干種種，　所憙樂願，</div>
<div class='lg-row'>因緣百千，　而順開化。　如來皆覩，</div>
<div class='lg-row'>眾人性行，　他人心念。　一切群萌，</div>
<div class='lg-row'>以若干法，　而致墮落。　以法示現，</div>
<div class='lg-row'>此尊佛道。」</div>
</div><a id='mulu8' />
<p class='h0'>正法華經藥草品第五</p><p>爾時世尊告大迦葉及諸耆年聲聞：「善哉！所歎如實。審如所言，如來之德如向所喻，復倍無數不可思誼，無能計量劫之姟底，一一計數大聖所應，如來之慧無能限者，不有法想道地處所，莫能盡原。世尊普入一切諸誼，察于世間見眾庶心，所度無極一切分別，皆使決了權慧之事，勸立一切度於彼岸，皆現普智入諸通慧。譬如三千大千世界，其中所有諸藥草木，竹蘆叢林諸樹小大，根本莖節枝葉華實，其色若干種類各異，悉生于地。若在高山巖石之間，丘陵堆阜嵠谷坑坎。時大<span class='corr'>澍</span>雨潤澤普洽，隨其種類各各茂盛，叵我低仰莫不得所，雨水一品周遍佛土，各各生長地等無二。如來正覺講說深法，猶如大雨。大聖出現興在世者，則為一切諸天、人民、阿須倫、鬼神、龍，顯示威曜咸尋來至，皆現在前，為暢大音分別慧誼，大師子吼班宣景模：『吾為如來使，天上天下諸天世人，未度者度，未脫者脫，未安者安，未滅度者令得滅度。於是世及後世所知而審，為諸通慧皆能普見，度諸度，脫諸脫，安諸安，未滅度者皆令滅度，悉來詣我。』於時諸天、人民、阿須倫、揵沓和、迦留羅、真陀羅、摩睺勒一切雲集，吾於講法現其道誼，佛為道父分別道慧。」</p>
<p>佛語迦葉：「于時黎庶無數億姟，皆來聽經，如來通見一切根本，大精進力如應說法，分別散告無量言教，不失本心咸令歡喜，安隱無患或得度世，終生善處恣其所好，各自然生。或習愛欲便為說經，或聽受法離諸貪惑，轉稍以漸遵諸通慧，因從本力如其能量，堅固成就平等法身，猶如大雨，普佛世界滋育養生，等無差特。如來演法一品如是，至解脫味離欲寂滅，入諸通慧，若聽受持諷誦奉者，不自識省無所觀念。所以者何？群生根本形所像類，如所想念，已念當念所可施行，以行當行所當行者，諸所因緣，所當獲致所當說者，唯如來目悉知見之。在所現處住于其地，如雨等潤藥草叢林、白黑青赤上中下樹，世尊如之見一味已，入解脫味志于滅度，度諸未度究竟滅度，令至一土一同法味，到無恐懼使得解脫。化於眾生使得信樂，苞育將護悉令普至於諸通慧，讚詠分別逮賢聖法，亦如向者迦葉所說。」</p>
<p>世尊欲重解誼所趣，以偈頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「吾興於世間，　仁和為法王，</div>
<div class='lg-row'>為眾生說法，　隨其所信樂。</div>
<div class='lg-row'>意勇建大業，　久立分別說，</div>
<div class='lg-row'>群萌多受持，　蒸庶無所言。</div>
<div class='lg-row'>法王慧難解，　闇冥設聞者，</div>
<div class='lg-row'>眾入懷狐疑，　則棄所住處。</div>
<div class='lg-row'>隨其境界說，　如本力所任，</div>
<div class='lg-row'>又示餘利誼，　則為現正法。</div>
<div class='lg-row'>譬如純黑雲，　<span class='corr'>踊</span>出升虛空，</div>
<div class='lg-row'>普雨佛世界，　遍覆於土地，</div>
<div class='lg-row'>又放大電㷿，　周匝有水氣，</div>
<div class='lg-row'>而復震雷聲，　人民皆歡喜。</div>
<div class='lg-row'>陰蔽於日月，　除熱令陰涼，</div>
<div class='lg-row'>欲放雨水故，　時布現在上。</div>
<div class='lg-row'>彼時普等雨，　水下無偏黨，</div>
<div class='lg-row'>滂流於佛土，　澤洽眾塸域。</div>
<div class='lg-row'>應時而降雨，　激灌一切地，</div>
<div class='lg-row'>旱涸枯谿㵎，　一切得浸漬。</div>
<div class='lg-row'>惠澤無不到，　眾源皆涌溢，</div>
<div class='lg-row'>深谷諸廣野，　林麓槒幽藪，</div>
<div class='lg-row'>萌葉用青倉，　藥草無數生，</div>
<div class='lg-row'>樛木諸叢林，　滋長大小樹，</div>
<div class='lg-row'>眾藥咸茂殖，　莖幹華實繁，</div>
<div class='lg-row'>隨其本境界，　皆令得蒙恩。</div>
<div class='lg-row'>諸天樹木，　結根坑坎，　陜隘迮處，</div>
<div class='lg-row'>而生其中。　如諸邪道，　一切愚癡，</div>
<div class='lg-row'>長益繫縛，　如象著絆，　草刺棘樹，</div>
<div class='lg-row'>蘆葦䅥䅥，　莖節枝葉，　及諸華實。</div>
<div class='lg-row'>華實茂盛，　多所饒益，　蒙之恩雨，</div>
<div class='lg-row'>藥草滋長，　從其種類，　因本境界，</div>
<div class='lg-row'>各各得服，　饑渴飽滿。　如其所種，</div>
<div class='lg-row'>各得其類，　然其天雨，　皆為一味。</div>
<div class='lg-row'>告迦葉曰，　佛亦如是，　出興於世，</div>
<div class='lg-row'>譬如天雨。　這現天下，　為眾說法，</div>
<div class='lg-row'>以是誠行，　示於眾生。　大仙以斯，</div>
<div class='lg-row'>使人聞經，　皆於諸天，　人民前現。</div>
<div class='lg-row'>佛為如來，　聖中之尊，　善權方便，</div>
<div class='lg-row'>猶如天雨，　吾當飽滿，　一切群萌，</div>
<div class='lg-row'>愚騃之黨，　身形枯燥，　除諸苦患，</div>
<div class='lg-row'>得立大安，　燒盡愛欲，　獲至滅度。</div>
<div class='lg-row'>諸天人民，　皆聽我言，　普悉當來，</div>
<div class='lg-row'>詣佛大聖。　吾為如來，　世尊無倫，</div>
<div class='lg-row'>有所導御，　故出於世，　為一切人，</div>
<div class='lg-row'>分別說經，　化無數千，　眾生之類。</div>
<div class='lg-row'>又復示現，　若干種誼，　於彼若此，</div>
<div class='lg-row'>常行平等，　得至解脫，　滅度無為。</div>
<div class='lg-row'>或在門前，　而說經典，　則為造立，</div>
<div class='lg-row'>道德之藏，　諸等不等，　皆令平等，</div>
<div class='lg-row'>無有所憎，　愛欲永除。　未曾講說，</div>
<div class='lg-row'>無益之語，　未常增惟，　諸放逸緣。</div>
<div class='lg-row'>以一切法，　為眾生說，　假使眾庶，</div>
<div class='lg-row'>多不可計，　為講大典，　不詭因緣，</div>
<div class='lg-row'>行步所由，　若復住立，　在於座上，</div>
<div class='lg-row'>而續三昧。　譬如大龍，　雨多所潤，</div>
<div class='lg-row'>普浸潤斯，　一切世間。　尋興慧雲，</div>
<div class='lg-row'>而降法雨，　暢發微妙，　應病與藥。</div>
<div class='lg-row'>常為眾生，　說賢聖誼，　皆令奉戒，</div>
<div class='lg-row'>如天陰涼。　眾人失言，　及違諸行，</div>
<div class='lg-row'>欲使近法，　轉漸調柔。　使住疑者，</div>
<div class='lg-row'>捨諸邪見，　勸化導利，　令淨所覩。</div>
<div class='lg-row'>捨置下劣，　遠眾懈廢，　隨其所趣，</div>
<div class='lg-row'>而令入法。　應時為說，　如其心本，</div>
<div class='lg-row'>令皆棄捐，　順師子行。　世尊等演，</div>
<div class='lg-row'>經法之雨，　悉使得至，　大尊佛道，</div>
<div class='lg-row'>任其力耐，　而令聽受，　若干道慧，</div>
<div class='lg-row'>而化立之。　從諸天人，　志性所樂，</div>
<div class='lg-row'>天帝釋梵，　轉輪聖王，　猶如於此，</div>
<div class='lg-row'>諸小世間，　諸藥品類，　各各異種，</div>
<div class='lg-row'>碎小段段，　諸所良藥。　迦葉且聽，</div>
<div class='lg-row'>吾悉當說，　以能識慧，　無漏之法，</div>
<div class='lg-row'>便得無為，　所在遊行，　神通三達，</div>
<div class='lg-row'>亦復如是。　斯雨定意，　三昧諸藥，</div>
<div class='lg-row'>或有遊詣，　在於山巖，　其人便得，</div>
<div class='lg-row'>緣一覺乘，　於彼修禪，　清淨之行，</div>
<div class='lg-row'>是則名曰，　為中品藥。　假使志願，</div>
<div class='lg-row'>上士美德，　我當於世，　逮成導師，</div>
<div class='lg-row'>常精進行，　志依一心，　是則名曰，</div>
<div class='lg-row'>為上尊藥。　設使欲為，　安住之子，</div>
<div class='lg-row'>恃怙慈心，　而行寂然，　疾得成道，</div>
<div class='lg-row'>為人中尊，　所謂樹者，　則喻於斯。</div>
<div class='lg-row'>是等能轉，　不退轉輪，　建立神足，</div>
<div class='lg-row'>根力之行，　緣是長養，　醫藥除病，</div>
<div class='lg-row'>英雄度脫，　無數億人，　隨時示現，</div>
<div class='lg-row'>於斯佛道，　是則名曰，　為大林樹。</div>
<div class='lg-row'>吾之所順，　善權方便，　一切大聖，</div>
<div class='lg-row'>亦復如是。　最勝講法，　則為平等，</div>
<div class='lg-row'>猶如慶雲，　普一放雨。　神通無礙，</div>
<div class='lg-row'>如此比像，　若如眾藥，　在於地上。</div>
<div class='lg-row'>以見如是，　微妙之誼，　如來所建，</div>
<div class='lg-row'>善權方便。　假使分別，　一善法事，</div>
<div class='lg-row'>亦如天雨，　至若干形。　<span class='corr'>佛以</span>法雨，</div>
<div class='lg-row'>多所安隱，　普潤天下，　有所成就。</div>
<div class='lg-row'>觀察其人，　堪任所趣，　佛之法誨，</div>
<div class='lg-row'>景則一等。　譬如放雨，　墮草山巖，</div>
<div class='lg-row'>及至中間，　無有不遍，　灌諸樹木，</div>
<div class='lg-row'>若大叢林，　密雲四集，　天下豐羨。</div>
<div class='lg-row'>設使世間，　行慈愍法，　常以經典，</div>
<div class='lg-row'>飽滿天下。　以現世間，　令普安隱，</div>
<div class='lg-row'>天雨藥草，　華實茂盛，　其藥樹木，</div>
<div class='lg-row'>稍漸長大，　是為羅漢，　諸漏盡者。</div>
<div class='lg-row'>諸緣覺品，　處于林藪，　我所說法，</div>
<div class='lg-row'>無有塵垢。　無數菩薩，　志開總智，</div>
<div class='lg-row'>周旋三界，　一切普行，　於眾會中，</div>
<div class='lg-row'>演此大道，　猶如樹木，　日日滋長。</div>
<div class='lg-row'>修進神足，　專達四禪，　若聞空慧，</div>
<div class='lg-row'>心則解達。　放出光明，　無數億千，</div>
<div class='lg-row'>是為大樹，　而復滋茂。　若諸聲聞，</div>
<div class='lg-row'>不至滅度，　斯為世尊，　第一最說。</div>
<div class='lg-row'>若此分別，　乃為講法，　猶如興雲，</div>
<div class='lg-row'>而澍甘雨，　漸漸長育，　眾藥草木，</div>
<div class='lg-row'>人民之華，　不可稱量。　一時之間，</div>
<div class='lg-row'>說因緣法，　而為眾人，　現於佛道。</div>
<div class='lg-row'>善權方便，　佛謂言教，　一切導師，</div>
<div class='lg-row'>亦復如是。　斯諸說法，　為最究暢，</div>
<div class='lg-row'>諸聲聞等，　皆當承是。　緣斯之行，</div>
<div class='lg-row'>當得佛行，　此諸羅漢，　如是無異。</div>
<div class='lg-row'>世尊演誼，　盡極於斯，　化諸小乘，</div>
<div class='lg-row'>皆得佛道。」</div>
</p><p>佛復告大迦葉：「如來所教等化無偏，譬如日明廣照天下，光無所擇照與不照，高下深淺好惡香臭，等無差特。佛亦如是，以智慧光普照一切，五道生死、菩薩、緣覺、聲聞，慧無增減，隨心所解各得其所，本無三乘緣行致之。」</p>
<p>迦葉白佛：「設無三乘，何故得有菩薩、緣覺、聲聞？」</p>
<p>佛言：「譬如陶家埏埴作器，或盛甘露蜜，或盛酪蘇麻油，或盛醲飲食，泥本一等，作器別異所受不同。本際亦爾，一等無異，各隨所行成上中下。」</p>
<p>迦葉又問：「縱使別異，究竟合不？」</p>
<p>告曰：「當合明者解之，譬若有人從生而盲，不見日月、五色、十方，則謂天下無日月、五色、八方上下。有對說者，其人不信。若有良醫觀人本病，何故無目？本罪所種，離明眼冥體癭重病。何謂重病？風寒熱癖是則四病。便心念言：『斯人之疾，凡藥療之終不能愈。雪山有藥能療四病：一曰顯，二曰良，三曰明，四曰安，是藥四名。』於時良醫愍傷病人，為設方便即入雪山，採四品藥㕮咀搗合，以療其盲，目便見明。又加針灸消息補寫，斯人目睛內外通徹，覩日月光、五色、十方，爾乃取信。尋自剋責：『我之盲冥，無所見聞，自以為達。今眼得視，乃自知本愚蔽之甚也。今覩遠近高下，無喻我者。』時有五通閑居仙人，洞視徹聽身能飛行，心能知人所念，自知所從來生死本末，而具語曰：『卿莫矜高自以為達，仁在屋裏自閉不出，不知外事。人念卿善惡尚不能見；十里五里語言之音、或二十里擊鼓之音聲，猶不能聞；近一二里，自不躇步亦不能至；自觀未生胚胎所憶，亦不能識。有何通達稱無不見乎？今吾察卿身，冥中為明，明中為冥。』其人問曰：『作何方術得斯聖通？願垂慧誨。』仙人答曰：『當入深山閑居獨處，除諸情欲爾乃有獲。』即遵所訓捨家巖燕，一心專精無所慕樂，則得神通。爾乃自覺，察本所見不足言名，今得五通無所罣礙，甫自知本所見蔽闇。」</p>
<p>佛言：「如是當解此喻，人在生死五道陰蓋，不了本無則名曰癡。從癡致行，從行致識，從識致名色，從名色致六入，從六入致更，從更致痛，從痛致愛，從愛致受，從受致有，從有致生，從生致老病死憂惱苦患，罪應集會故謂盲冥。是以世尊愍傷其人，升降三界輪轉無際，不能自拔。觀於眾生心之根原，病有輕重，垢有厚薄，解有難易，覩見遠近，便見三乘，發菩薩心，至不退轉，無所從生徑得至佛，猶如有目得為神仙。其良醫者，謂如來也。不發大意，謂生盲也。貪、婬、瞋恚、愚癡六十二見，謂四病也。空、無想、無願、向泥洹門，謂四藥也。藥行病愈則無有癡，名色六入所更痛愛，受有生老病死憂惱苦患，皆悉除矣。志不作善亦不在惡，如生盲者還得兩目，謂聲聞、緣覺生死已斷，度於三界省練五道，自以通暢莫能喻者。臨欲滅度佛在前住，誨以要法發菩薩意，不在生死不住滅度，解三界空，十方一切如化如幻，如夢、野馬、深山之響，悉無所有無所希望，無取無捨無冥無明，爾乃深覩，無所不達見無所見，見知一切黎庶萌兆。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「譬如日光曜，　遍照於天下，</div>
<div class='lg-row'>其明無增減，　亦不擇好醜。</div>
<div class='lg-row'>如來猶若茲，　慧等殊日月，</div>
<div class='lg-row'>普化於十方，　亦不有增減。</div>
<div class='lg-row'>若如彼陶家，　埏埴作瓦器，</div>
<div class='lg-row'>或盛甘露蜜，　或受蘇油食，</div>
<div class='lg-row'>計泥本一等，　為器各別異，</div>
<div class='lg-row'>所受又不同，　因盛而立名。</div>
<div class='lg-row'>人本亦如是，　無三界五道，</div>
<div class='lg-row'>隨行而隨生，　展轉不自覺。</div>
<div class='lg-row'>解空號菩薩，　中住則緣覺，</div>
<div class='lg-row'>倚空不解慧，　則名為聲聞。</div>
<div class='lg-row'>譬如人生盲，　不見日月光，</div>
<div class='lg-row'>五色及十方，　謂天下無此。</div>
<div class='lg-row'>良醫探本端，　見四病陰蓋，</div>
<div class='lg-row'>慈哀憐愍之，　入山為求藥。</div>
<div class='lg-row'>所採藥奇妙，　名顯良明安，</div>
<div class='lg-row'>㕮咀而搗合，　以療生盲者，</div>
<div class='lg-row'>消息加針灸，　病愈目覩明，</div>
<div class='lg-row'>見日月五色，　乃知本淳愚。</div>
<div class='lg-row'>人不了無本，　坐墮生死徑，</div>
<div class='lg-row'>十二緣所縛，　不解終始病，</div>
<div class='lg-row'>世尊現於世，　觀察三界原，</div>
<div class='lg-row'>因疾而隨本，　各各開化之。</div>
<div class='lg-row'>了空則菩薩，　意劣為緣覺，</div>
<div class='lg-row'>畏厭生死苦，　故墜于聲聞。</div>
<div class='lg-row'>自謂道德高，　無能有<span class='corr'>踰</span>者，</div>
<div class='lg-row'>所覩極究練，　無所憂弊礙。</div>
<div class='lg-row'>猶如五通者，　號名曰仙人，</div>
<div class='lg-row'>愍而告之曰，　卿故有蔽礙，</div>
<div class='lg-row'>不能弘深奧，　於愚則為明，</div>
<div class='lg-row'>在內不見外，　雖明故為愚。</div>
<div class='lg-row'>數十里有聲，　耳則不得聞，</div>
<div class='lg-row'>若人欲危害，　不知彼所念。</div>
<div class='lg-row'>欲至外數里，　不躇步不到，</div>
<div class='lg-row'>若生長大時，　不識胎中事。</div>
<div class='lg-row'>五事表裏徹，　爾乃為悉達，</div>
<div class='lg-row'>何以忍貢高，　自謂無等倫？</div>
<div class='lg-row'>欲得五通者，　當處於閑居，</div>
<div class='lg-row'>精思專念道，　爾能曉了此。</div>
<div class='lg-row'>即尋奉所誨，　捨家入深山，</div>
<div class='lg-row'>一心無穢慮，　便得成神仙。</div>
<div class='lg-row'>若得至聲聞，　及獲緣覺乘，</div>
<div class='lg-row'>自謂慧具足，　與佛等泥洹，</div>
<div class='lg-row'>臨欲滅度時，　佛即住其前，</div>
<div class='lg-row'>為現菩薩法，　三達無罣礙，</div>
<div class='lg-row'>智慧度無極，　進善權方便，</div>
<div class='lg-row'>度空無想願，　菩薩由是生。</div>
<div class='lg-row'>四等心四恩，　用開化黎庶，</div>
<div class='lg-row'>解一切如化，　幻夢野馬影，</div>
<div class='lg-row'>深山響芭蕉，　三界無所有，</div>
<div class='lg-row'>不執亦不捨，　無愚亦無明，</div>
<div class='lg-row'>不生死泥洹，　悉等如虛空，</div>
<div class='lg-row'>無見無不見，　乃覩一切本。</div>
<div class='lg-row'>當爾時所見，　不造三界觀，</div>
<div class='lg-row'>一切普平等，　所濟無有量。」</div>
</div><a id='mulu9' />
<p class='h0'>正法華經授聲聞決品第六</p><p>於是世尊說斯頌時，一切普告諸比丘眾：「吾盡宣告，此聲聞比丘大迦葉者，曾已供養三千億佛，方當供養如此前數，奉敬承順諸佛世尊，稟受正法奉持宣行，竟斯數已當得作佛，世界曰還明，劫名弘大，佛號時大光明如來、至真、等正覺、明行成為、善逝、世間解、無上士、道法御、天人師，為佛、眾祐，壽十二中劫。佛滅度後，正法住二十劫，其像法者亦二十劫。其佛國土甚為清淨，無有礫石荊蕀穢濁之瑕、山陵谿㵎，普大快樂，紺琉璃地眾寶為樹，黃金為繩連綿諸樹，有八交道，諸寶樹木常有華實，悉皆茂盛。其土菩薩無央數億百千姟，諸聲聞等亦不可量億百千姟。其土無有魔事及諸官屬，諸魔營從皆護佛法，常行精進無所違失。」爾時世尊，欲重解誼，即說頌曰：</p>

<div class="lg regular" style="margin-left:1em;"><div class='lg-row'>「我覩比丘，　以佛明目，　迦葉住此，</div>
<div class='lg-row'>當成為佛。　於將來世，　無央數劫，</div>
<div class='lg-row'>供養諸佛，　聖中之尊，　具足悉滿，</div>
<div class='lg-row'>三千億佛。　斯大迦葉，　諸漏得盡，</div>
<div class='lg-row'>便當越度，　三品之行，　當得佛道，</div>
<div class='lg-row'>親近法施，　供養諸佛，　天人之尊，</div>
<div class='lg-row'>合集得至，　無上大道。　最於來世，</div>
<div class='lg-row'>尊無上倫，　為大聖道，　無極神仙。</div>
<div class='lg-row'>其佛國土，　最勝第一，　清淨離垢，</div>
<div class='lg-row'>若干顯明，　隨意所欲，　常可至心。</div>
<div class='lg-row'>紫磨金色，　珍寶莊嚴，　復以珍寶，</div>
<div class='lg-row'>成為樹木，　有諸道徑，　嚴八交路，</div>
<div class='lg-row'>天人放香，　自然流馨，　彼時國土，</div>
<div class='lg-row'>所有如是。　若干種華，　而為挍飾，</div>
<div class='lg-row'>一切諸華，　紫磨金色，　出光音聲，</div>
<div class='lg-row'>以為法則，　普常微妙，　莫不見者。</div>
<div class='lg-row'>諸菩薩眾，　億千之數，　志性調定，</div>
<div class='lg-row'>逮大神通。　諸聖哲等，　奉方等經，</div>
<div class='lg-row'>不可計數，　億百千姟，　無有諸漏，</div>
<div class='lg-row'>奉持志強。　所有聲聞，　彼佛法勝，</div>
<div class='lg-row'>假使天眼，　欲計劫限，　弟子之數，</div>
<div class='lg-row'>不可稱算。　其佛當壽，　十二中劫，</div>
<div class='lg-row'>正法當住，　二十中劫，　像法亦立，</div>
<div class='lg-row'>二十中劫。　大光明佛，　德當如是。」</div>
</div><p>於是賢者大目揵連、賢者須菩提、賢者摩訶迦旃延，等<span class='corr'></span>同心側立頂戴，瞻順光顏目未曾眴，稽首足下戰戰兢兢，應時各各說斯之頌，而諮嗟曰：</p>

<div class="lg regular" style="margin-left:1em;"><div class='lg-row'>「大雄無所著，　釋王無極人，</div>
<div class='lg-row'>乃愍傷我等，　讚揚宣佛音。</div>
<div class='lg-row'>今以知余等，　愍授我疇莂，</div>
<div class='lg-row'>以甘露見灌，　沐浴眾祐決。</div>
<div class='lg-row'>譬如饑饉時，　丈夫得美饍，</div>
<div class='lg-row'>虛乏叫喚求，　有人手授食。</div>
<div class='lg-row'>吾等咸歡喜，　本為下劣乘，</div>
<div class='lg-row'>違時捨眾人，　虛乏不得決，</div>
<div class='lg-row'>設至平等覺，　大聖不拜授，</div>
<div class='lg-row'>於今處世倫，　則不復飲食。</div>
<div class='lg-row'>世尊見勸勵，　聞尊上音聲，</div>
<div class='lg-row'>唯垂見授決，　爾能獲大安。</div>
<div class='lg-row'>大哀願散疑，　愍傷多所矜，</div>
<div class='lg-row'>撫恤貧匱意，　甘露誘示子。」</div>
</div><p>於是世尊，見諸耆舊心志所念，即復重告諸比丘眾：「比丘當知，此大聲聞耆年須菩提，當復奉侍供養八千三十億百千姟佛，在諸佛所常修梵行，積累功德具足究竟，竟後世時當得作佛，號稱歎如來、至真、等正覺、明行成為、善逝、世間解、無上士、道法御、天人師，為佛、眾祐，世界名寶成，劫曰寶音。普佛之土周匝悉遍，有諸寶樹自然莊嚴，無沙礫石山陵谿㵎，其樹音聲哀和柔雅，眾庶產業不可稱數，人所居跱館宇若干，重閣交露。有無央數聲聞之眾，欲計算者無能限量，悉識宿命。彼土菩薩亦不可計億那術百千。其佛當壽十二中劫，滅度之後，正法當住二十中劫，像法亦立二十中劫，則坐虛空，為一切人講說經法，開化無數百千菩薩。」爾時世尊而說頌曰：</p>

<div class="lg regular" style="margin-left:1em;"><div class='lg-row'>「今吾普告，　諸比丘眾，　悉且明聽，</div>
<div class='lg-row'>佛所班宣。　尊須菩提，　是吾弟子，</div>
<div class='lg-row'>當來之世，　得成為佛。　大聖所見，</div>
<div class='lg-row'>至誠無虛，　具足三十，　那術<span class='corr'>姟</span>千，</div>
<div class='lg-row'>當於世間，　遵修道行，　常志求斯，</div>
<div class='lg-row'>佛之要道。　於彼來世，　究竟行已，</div>
<div class='lg-row'>顏色殊妙，　相三十二，　威曜巍巍，</div>
<div class='lg-row'>紫磨金容，　處世清淨，　多所愍哀。</div>
<div class='lg-row'>國土快樂，　所在顯現，　無數人見，</div>
<div class='lg-row'>踊躍可意，　悉當遊行，　詣諸世尊，</div>
<div class='lg-row'>度脫群生，　億百千姟。　諸菩薩眾，</div>
<div class='lg-row'>不可計量，　而常廣說，　不退轉輪，</div>
<div class='lg-row'>在最勝教，　諸根通利，　皆當恭順。</div>
<div class='lg-row'>彼佛國土，　諸聲聞事，　不可計量，</div>
<div class='lg-row'>欲有限算，　無能盡極。　六通三達，</div>
<div class='lg-row'>獲大神足，　脫門無礙，　而處安隱，</div>
<div class='lg-row'>計神足力，　不可思議。　我假使說，</div>
<div class='lg-row'>諸佛尊道，　諸天人民，　如江河沙，</div>
<div class='lg-row'>常當叉手，　自歸聖尊。　其佛當壽，</div>
<div class='lg-row'>十二中劫，　正法當住，　二十中劫，</div>
<div class='lg-row'>像法亦立，　二十中劫，　世雄導師，</div>
<div class='lg-row'>劫數如是。」</div>
</div><p>爾時世尊重復宣告諸比丘眾：「比丘欲知堅固取要分別平等，是我聲聞大迦旃延。後當供養奉侍八千億佛，佛滅度後各起塔廟，高四萬里，廣長各二萬里，皆七寶成，金銀、琉璃水精、車璩馬碯、珊瑚碧玉，香華、雜香搗香、繒綵幢幡供廟。如是過斯數已，當復供養二十億佛，然後來世當得作佛，號曰還已紫磨金色如來、至真、等正覺、明行成為、善逝、世間解、無上士、道法御、天人師，為佛、眾祐。國土嚴淨平等無邪，名聞顯現，琉璃為地，若干種樹眾寶校飾，紫磨黃金為繩連綿，諸樹華實茂盛華遍。佛土無有地獄餓鬼畜生，但有諸天人民眾多具足充滿。又諸聲聞無數百千那術之眾，諸菩薩等無數百千，莊嚴國土。其佛當壽十小劫，滅度之後，正法當住二十中劫，像法亦住二十中劫。」於時世尊，即說頌曰：</p>

<div class="lg regular" style="margin-left:1em;"><div class='lg-row'>「諸比丘眾，　皆聽吾教。　其佛音聲，</div>
<div class='lg-row'>當美柔軟，　尊迦旃延，　為佛弟子。</div>
<div class='lg-row'>當供養佛，　若干導師，　奉敬承順，</div>
<div class='lg-row'>恭恪無量，　無數世人，　不能稱計。</div>
<div class='lg-row'>若滅度後，　當起廟寺，　當以華香，</div>
<div class='lg-row'>而供養之。　然於後世，　便得作佛，</div>
<div class='lg-row'>國土清淨，　無有瑕穢。　講說發起，</div>
<div class='lg-row'>億千眾生，　具足開導，　一切人民。</div>
<div class='lg-row'>世界莊嚴，　光照十方，　當得作佛，</div>
<div class='lg-row'>多所超喻。　號紫金色，　其德巍巍，</div>
<div class='lg-row'>究竟群黎，　億百千姟。　無數菩薩，</div>
<div class='lg-row'>及諸聲聞，　滿其佛國，　無量難計。</div>
<div class='lg-row'>常行精進，　於佛法教，　除斷諸難，</div>
<div class='lg-row'>滅終始患。」</div>
</div><p>於是世尊，復告四部眾會曰：「今佛大聖宣告爾等，是我聲聞尊大目揵連，當悉供養奉侍於八千佛，承順世尊一切無量。諸佛滅度當起塔廟，七寶校成，金銀、琉璃水精、車璩馬碯、珊瑚真珠，高四萬里廣長二萬里，若干殊好眾寶之物，供養塔廟，及與香華、雜香搗香、繒綵華蓋、幢幡伎樂之娛。過是數已，當復奉敬二百萬億佛，供養承順。最後世時當得作佛，號還已金華栴檀香如來、至真、等正覺、明行成為、善逝、世間解、無上士、道法御、天人師，為佛、眾祐，國土名意樂，劫曰樂滿。其佛世界，快樂安隱清淨鮮潔，紺色琉璃以為其地，諸樹華實七寶合成，普以真珠眾華莊校，平等端嚴眾寶具足。諸大仙聖有億百千，寂然而坐所謂無量。皆諸菩薩廣說經法。其佛當壽二十中劫，滅度之後，正法當住四十中劫，并計像法。」爾時世尊則說頌曰：</p>

<div class="lg regular" style="margin-left:1em;"><div class='lg-row'>「大目揵連，　是吾弟子，　棄捐仁行，</div>
<div class='lg-row'>猶得自在。　二百萬億，　諸劫之數，</div>
<div class='lg-row'>悉當供養，　此諸佛教。　普於諸佛，</div>
<div class='lg-row'>常修梵行，　而當志願，　斯諸佛道。</div>
<div class='lg-row'>悉當奉侍，　諸佛世尊，　具以承事。</div>
<div class='lg-row'>導師之眾，　皆當廣普，　執持聖教，</div>
<div class='lg-row'>若干億劫，　百千之數，　慇懃承順，</div>
<div class='lg-row'>不違大命，　諸安住等。　滅度之後，</div>
<div class='lg-row'>以眾七寶，　興立塔廟，　為諸最勝，</div>
<div class='lg-row'>建修上業。　用栴檀香，　以為柱梁，</div>
<div class='lg-row'>眾香伎樂，　而供養之。　然於後世，</div>
<div class='lg-row'>事究竟已，　言談斐粲，　人所宗仰，</div>
<div class='lg-row'>多所愍哀，　所為如此，　當得作佛，</div>
<div class='lg-row'>號金栴檀。　其佛當壽，　二十中劫，</div>
<div class='lg-row'>安住所更，　行德如是。　當為菩薩，</div>
<div class='lg-row'>講說經法，　於是劫數，　分別雅誼。</div>
<div class='lg-row'>最勝聲聞，　有無數千，　億百千數，</div>
<div class='lg-row'>如江河沙。　六通三達，　得大神足，</div>
<div class='lg-row'>於安住世，　獲致妙通。　無數菩薩，</div>
<div class='lg-row'>悉不退轉，　精進勇猛，　有志智慧。</div>
<div class='lg-row'>修行如應，　順斯佛教，　不可計量，</div>
<div class='lg-row'>若干千數。　佛滅度後，　弟子多學，</div>
<div class='lg-row'>正法當住，　流布十方。　正法像法，</div>
<div class='lg-row'>四十中劫，　正法沒盡，　像法乃出。</div>
<div class='lg-row'>是佛聲聞，　得大神足，　佛皆勸立，</div>
<div class='lg-row'>在大尊道。　依倚大聖，　不違真法，</div>
<div class='lg-row'>於當來世，　成佛自在。」</div>
</div>
<p class='juan'>正法華經卷第三</p>
</div><!-- end of div[@id='body'] -->
</body></html>