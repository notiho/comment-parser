<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 263 [Nos. 262, 264]
<p class='juan'><a id='mulu1' />正法華經卷第一</p><p class="byline">西晉月氏國三藏竺法護譯</p>
<div class='div-pin'><a id='mulu2' />
<p class='h1'>光瑞品第一</p><p>聞如是：</p>
<p>一時佛遊王舍城靈鷲山，與大比丘眾俱，比丘千二百，一切無著，諸漏已盡無復欲塵，已得自在逮得己利，生死已索眾結即斷，一切由已獲度無極，已脫於慧心解得度、名曰：賢者知本際、賢者大迦葉、上時迦葉、象迦葉、江迦葉、舍利弗、大目揵連、迦旃延、阿那律、劫賓㝹、牛呞、離越、譬利斯、薄拘盧、拘絺、難陀、善意、滿願子、須菩提、阿難、羅云；菩薩八萬，皆不退轉，堅住無上正真之道，逮總持法得大辯才，常讚歎不退轉法輪，供養無數百千諸佛，於無量佛殖眾德本，諸佛世尊所見諮嗟，身常行慈入如來慧，善權普至大知度無極，從無數劫多所博聞，名達十方，救護無量百千眾生，遊於三界猶如日明，解一切法如幻如化野馬影響，悉無所有住無所住，雖見終始亦無去來，既見色像本無形貌，現諸所生永無起滅，導利群黎不著三處，分別空慧無想無願，起三脫門至三達智，無去來今現在之想，開化黎庶使了本無。</p>
<p>其名曰：溥首菩薩、光世音菩薩、大勢至菩薩、常精進菩薩、不置遠菩薩、寶掌菩薩、印手菩薩、藥王菩薩、妙勇菩薩、寶月菩薩、月光菩薩、月滿菩薩、大度菩薩、超無量菩薩、越世菩薩、解縛菩薩、寶事菩薩、恩施菩薩、雄施菩薩、水天菩薩、帝天菩薩、大導師菩薩、妙意菩薩、慈氏菩薩，如是大士八萬上首。爾時天帝釋與二萬天子俱，日天子與無數眷屬俱，月天子以寶光明普有所炤，寶光天子、光燿天子俱，四大天王與萬天子俱，㷿明大梵自在天子與三萬天子俱，梵忍跡天子與三萬二千天子俱，飾乾大梵與無數天子，又梵名㷿光與無數大眾俱，來詣佛所，稽首畢退坐一面。有八龍王，與無央數千諸龍眷屬俱；四真陀羅王——慎法真陀羅王，大法真陀羅王，仁和真陀羅王，持法真陀羅王；香音神，各與營從來詣佛所，稽首畢退住一面。淨身四天子——柔軟天子，和音天子，美軟天子，悅響天子——俱來詣佛所，前稽首畢退坐一面。四阿須倫王——最勝阿須倫，欲錦阿須倫，燕居阿須倫，吸氣阿須倫——與無央數百千阿須倫人民俱，來詣佛所，前稽首畢退坐一面。四金翅鳥王——大身王，大具足王，得神足王，不可動王——俱來詣佛所，稽首畢退住一面。摩竭國王阿闍世，與十子并諸營從，來詣佛所，稽首畢退坐一面。諸天、龍神、世人，莫不歸命奉敬侍坐。</p>
<p>爾時世尊與四部眾眷屬圍繞而為說經，講演菩薩方等大頌一切諸佛嚴淨之業。說斯經已，昇于自然師子之床加趺而坐，三昧正受定意，名曰立無<span class='corr'>量</span>頌。尋應所宜，不見身貌、不得心意，所坐立處則有瑞應，天雨、意華、大意華、柔軟音華、大柔軟音華，散世尊上及於大會四部之眾，普佛國土六反震動。時大眾會比丘、比丘尼、清信士、清信女，天、龍、神鬼、揵沓惒、阿須倫、迦留羅、真陀羅、摩休勒、人與非人，國王君主大力轉輪聖王，各與營從，咸悉一心瞻戴世尊，意皆愕然怪未曾有。於時佛放面口結光明，普炤東方萬八千佛土，其大光明照諸佛國，靡不周遍，至於無擇大地獄中，上徹三十三天，彼此世界六趣周旋，所有蒸民一切皆現，其界諸佛現在所由，此土眾會悉遙見之；彼土覩斯亦復如是，十方諸佛所說經法，普遍聞焉。諸比丘、比丘尼、清信士、清信女，修行獨處者逮得德果一切表露，又諸菩薩意寂解脫，其出家者求報應行，皆亦悉現；諸佛世界滅度眾聖，所建寶廟自然為現。</p>
<p>於是彌勒菩薩心自念言：「今者世尊，如來、至真、等正覺，三昧正受，現大感變，多所降伏，覩未曾有，天上世間諸佛廟寺，恢闊彰顯，將何所興而有此瑞？從昔暨今未曾見也。欲問其歸，孰堪發遣解斯誼乎？」尋改思曰：「今者大士溥首童真，所作已辦靡所不達，供養過去無數諸佛，曾當瞻覲如來、至真、等正覺，如此瑞應欲請問之。」</p>
<p>時四部眾比丘、比丘尼、清信士、清信女，諸天、龍、神、揵沓惒、阿須倫、迦留羅、真陀羅、摩休勒，志懷猶豫得未曾有，見斯大聖無極威曜神足變化，各各發意，欲問世尊決散疑網。慈氏大士見眾會心，便問溥首曰：「仁者惟說，今何因緣有此瑞應，大聖神足放大光明，照于東方萬八千土，諸佛世界自然為現，所說經法皆遙聞之？」</p>
<p>於是慈氏以頌而問溥首曰：</p>

<div class="lg regular" style="margin-left:1em;"><div class='lg-row'>「文殊師利！　今何以故，　導利眾庶，</div>
<div class='lg-row'>放演光明？　甚大威曜，　出于面門，</div>
<div class='lg-row'>神變遍照，　十方㸌然；　天雨眾華，</div>
<div class='lg-row'>紛紛如降，　意華大意，　柔軟音華，</div>
<div class='lg-row'>種種若干，　其色殊妙，　栴檀馨香，</div>
<div class='lg-row'>悅可眾心，　嚴淨巍巍，　皆悉周遍。</div>
<div class='lg-row'>今日四輩，　欣然踊躍，　於此佛土，</div>
<div class='lg-row'>十方世界，　六反震動，　莫不傾搖。</div>
<div class='lg-row'>于彼光明，　則照東方，　萬八千土，</div>
<div class='lg-row'>其暉普徹，　諸佛境土，　紫磨金色，</div>
<div class='lg-row'>煌煌灼灼，　㷿無不接。　國邑群萌，</div>
<div class='lg-row'>莫不蒙賴，　達盡上界，　入無擇獄。</div>
<div class='lg-row'>眾庶受生，　用無明故，　滅沒墮落，</div>
<div class='lg-row'>歸此諸趣。　斯等黎民，　覩見因緣，</div>
<div class='lg-row'>若干之趣，　今現嚴淨，　賢明不肖，</div>
<div class='lg-row'>中間品類，　吾於此住，　皆遙見之。</div>
<div class='lg-row'>又覩諸佛，　而師子吼，　演說經典，</div>
<div class='lg-row'>開闡法門，　消除眾生，　無數之穢。</div>
<div class='lg-row'>歌頌聖教，　出柔軟音，　其響深妙，</div>
<div class='lg-row'>令人欣踊。　各各自捨，　境界所有，</div>
<div class='lg-row'>講說譬喻，　億載報應，　分別敷演，</div>
<div class='lg-row'>於此佛法。　一切眾生，　所造苦患，</div>
<div class='lg-row'>以無巧便，　治老病死，　猶斯等類，</div>
<div class='lg-row'>說寂滅度。　比丘當知，　貧劇<span class='corr'>困</span><span class='corr'>惱</span>，</div>
<div class='lg-row'>眾人則處，　安雅快樂，　積累功德，</div>
<div class='lg-row'>乃見聖尊，　又得逮至，　緣一覺乘，</div>
<div class='lg-row'>一切令入，　於此道業，　見佛殊異，</div>
<div class='lg-row'>諸所經籍，　或有志求，　無上之慧。</div>
<div class='lg-row'>一切世間，　見若干形，　斯等眾類，</div>
<div class='lg-row'>歌詠佛德。　仁者溥首！　彼所言說，</div>
<div class='lg-row'>我立住此，　今悉見聞，　及餘無數，</div>
<div class='lg-row'>諸億千眾，　在此遊居，　吾悉覩眄。</div>
<div class='lg-row'>又見佛土，　不可計數，　諸菩薩等，</div>
<div class='lg-row'>如江河沙，　億百千數，　而不減少，</div>
<div class='lg-row'>建志精進，　興發道意。　或有放捨，</div>
<div class='lg-row'>諸所財業，　而行布施。　金銀珍寶，</div>
<div class='lg-row'>明月真珠，　車<span class='corr'>璩</span>馬腦，　奴婢車乘，</div>
<div class='lg-row'>床臥机榻，　諸所珍異，　環珮瓔珞，</div>
<div class='lg-row'>於是具足，　皆用惠賜，　悉以勸助，</div>
<div class='lg-row'>上尊佛道。　今我等類，　聞斯音聲，</div>
<div class='lg-row'>安住所歎，　正覺大乘，　遊於三界，</div>
<div class='lg-row'>而無所猗，　其人速逮，　得獲斯願。</div>
<div class='lg-row'>或以諸乘，　則而施與，　諸華伎樂，</div>
<div class='lg-row'>欄楯莊嚴，　簫成鼓吹，　音節所娛，</div>
<div class='lg-row'>四事如應，　惠與奉授，　以此布施，</div>
<div class='lg-row'>心不悋惜。　妻妾子孫，　所重輦輿，</div>
<div class='lg-row'>或慮非常，　手足與人，　志不矜愛，</div>
<div class='lg-row'>皆用惠施，　欲以慕求，　此尊佛道。</div>
<div class='lg-row'>復有捨身，　給諸所有，　頭眼支體，</div>
<div class='lg-row'>無所遺愛，　所以布施，　用成佛道，</div>
<div class='lg-row'>志願逮獲，　如來聖慧。　溥首童真！</div>
<div class='lg-row'>吾瞻國王，　與眷屬俱，　而出遊立，</div>
<div class='lg-row'>中宮后妃，　婇女貴人，　族姓娛樂，</div>
<div class='lg-row'>俱禮佛身。　眾庶朋黨，　悉詣導師，</div>
<div class='lg-row'>而於法王，　啟問經典，　則除俗服，</div>
<div class='lg-row'>下其鬚髮，　而被袈裟，　以為法式。</div>
<div class='lg-row'>我覩若干，　諸菩薩眾，　比丘知友，</div>
<div class='lg-row'>頓止山巖，　獨處<span class='corr'>閑</span>居，　解暢空無，</div>
<div class='lg-row'>或有受經，　而讀誦讚。　吾復瞻見，</div>
<div class='lg-row'>開士之黨，　英雄儔疋，　出入山谷，</div>
<div class='lg-row'>專精思惟，　歷察眾相，　分別講說，</div>
<div class='lg-row'>演諸佛乘，　捐棄愛欲，　永使無餘。</div>
<div class='lg-row'>常自纂修，　悕仰正行，　安住諸子，</div>
<div class='lg-row'>不離閑居，　則便逮得，　成五神通。</div>
<div class='lg-row'>高妙之士，　志平等句，　向諸導師，</div>
<div class='lg-row'>恭敬叉手，　心懷踊躍，　歌詠佛德，</div>
<div class='lg-row'>以數千偈，　歎人中王。　覩無所畏，</div>
<div class='lg-row'>志踊調和，　曉了分別，　出家之業，</div>
<div class='lg-row'>諮稟經典，　於兩足尊，　所聞頻數，</div>
<div class='lg-row'>尋即執翫，　安住眾子，　先自修已。</div>
<div class='lg-row'>我又遙見，　諸佛孫息，　為無數億，</div>
<div class='lg-row'>人民講法，　而現報應，　兆載難計，</div>
<div class='lg-row'>志懷欣喜，　自歸正法，　勸助開化。</div>
<div class='lg-row'>無數菩薩，　降伏眾魔，　秉勢官屬，</div>
<div class='lg-row'>而雷擊扣，　於此法鼓，　善逝典誥。</div>
<div class='lg-row'>我又覽歷，　諸天人神，　所共宗奉，</div>
<div class='lg-row'>安住諸子，　不以奇雅，　益用寂然，</div>
<div class='lg-row'>履行定隱，　無所猗著，　猶如師子，</div>
<div class='lg-row'>開化度眾，　令發道意。　眾生在居，</div>
<div class='lg-row'>手執所供，　心懷悅豫，　僉然俱詣。</div>
<div class='lg-row'>又諸佛子，　立於精進，　棄捐欲塵，</div>
<div class='lg-row'>常得自在，　建志經行，　遊諸樹間，</div>
<div class='lg-row'>心願勤修，　根求佛道。　而護身口，</div>
<div class='lg-row'>常行清淨，　禁戒安隱，　不畏生死，</div>
<div class='lg-row'>於彼秉心，　具足諸行，　以斯禁戒，</div>
<div class='lg-row'>寤諸不覺。　最勝之子，　據忍辱力，</div>
<div class='lg-row'>為諸貢高，　卑下謙順，　輕毀罵詈，</div>
<div class='lg-row'>若撾捶者，　其求佛道，　默然不校。</div>
<div class='lg-row'>吾或復觀，　菩薩之眾，　一切棄離，</div>
<div class='lg-row'>調戲伎樂，　與諸力勢，　親友等俱，</div>
<div class='lg-row'>其心堅固，　平如虛空。　蠲除諸穢，</div>
<div class='lg-row'>憒亂之意，　建立一心，　消滅<span class='corr'>陰</span>蓋，</div>
<div class='lg-row'>禪思思惟，　億百千歲，　布施立意，</div>
<div class='lg-row'>求尊佛道。　或自割損，　多所惠潤，</div>
<div class='lg-row'>刈除貪嫉，　閑不懷懅，　飲食供具，</div>
<div class='lg-row'>所當得者，　及無數人，　諸病醫藥。</div>
<div class='lg-row'>又復施與，　衣被服飾，　檀已濟裸，</div>
<div class='lg-row'>無所藏積。　與營從俱，　面見最勝，</div>
<div class='lg-row'>在上化立，　億百千供。　所造珍寶，</div>
<div class='lg-row'>及栴檀香，　多有床座，　明珠諸藏。</div>
<div class='lg-row'>現在目前，　奉上安住，　其寶之價，</div>
<div class='lg-row'>直億百千。　所覩園觀，　樹葉華實，</div>
<div class='lg-row'>具足鮮淨，　悅可人意。　夙夜修行，</div>
<div class='lg-row'>兼加進獻，　上人正士，　諸聲聞等，</div>
<div class='lg-row'>所可慧益，　品列如斯，　雜種若干，</div>
<div class='lg-row'>歡喜濟乏，　深自欣慶，　而建道行，</div>
<div class='lg-row'>以此所施，　願求尊覺。　或有得人，</div>
<div class='lg-row'>寂然法誼，　察諸報應，　眾億兆載，</div>
<div class='lg-row'>發起民庶，　使其悔過，　令捨億寶，</div>
<div class='lg-row'>志願佛道。　曉了觀察，　不祕悋法，</div>
<div class='lg-row'>滅除三事，　寂等如空，　安住之子，</div>
<div class='lg-row'>悉無所著，　斯等智慧，　求尊佛道。</div>
<div class='lg-row'>溥柔軟音，　吾復覩見，　諸滅度佛，</div>
<div class='lg-row'>安住開化。　諸所現在，　大菩薩眾，</div>
<div class='lg-row'>咸共奉敬，　最勝舍利。　吾覲佛廟，</div>
<div class='lg-row'>億千之數，　凡難限計，　如江河沙。</div>
<div class='lg-row'>在于億土，　常見尊戴，　諸所化現，</div>
<div class='lg-row'>最勝由已。　七寶自然，　清淨而現，</div>
<div class='lg-row'>具足里數，　二十五萬。　諸蓋幢幡，</div>
<div class='lg-row'>各有數千，　廣長周匝，　各二千里，</div>
<div class='lg-row'>其蓋妙好，　殊異嚴淨。　所在眾香，</div>
<div class='lg-row'>珍寶自然，　諸果芬馥，　伎樂和雅。</div>
<div class='lg-row'>鬼神羅剎，　肅恭人尊，　安住諸子，</div>
<div class='lg-row'>所興感動，　以用供養，　舍利若斯。</div>
<div class='lg-row'>今此佛廟，　昱鑠璨麗，　普布香華，</div>
<div class='lg-row'>如晝度樹。　於斯人眾，　無數億千，</div>
<div class='lg-row'>悉遙覩見，　煒曄斒斕，　衣毛為竪，</div>
<div class='lg-row'>眷屬馳造，　欲見最勝，　顯發光明。</div>
<div class='lg-row'>人中之上，　演大光燿，　妙哉明哲，</div>
<div class='lg-row'>離垢無漏，　乃能闡現，　如斯弘暉，</div>
<div class='lg-row'>示諸佛土，　無央數千。　見此瑞應，</div>
<div class='lg-row'>得未曾有。　如是疇類，　諸大變化，</div>
<div class='lg-row'>唯願溥首，　具說斯誼。　吾今欽羨，</div>
<div class='lg-row'>及諸佛子，　於四部眾，　心懷悅豫。</div>
<div class='lg-row'>渴仰仁者，　兼見瞻察，　今日安住，</div>
<div class='lg-row'>何所因由，　奮大光明，　而從口出，</div>
<div class='lg-row'>解散狐疑，　勸發欣躍。　何故佛現，</div>
<div class='lg-row'>無極大光？　如斯所變，　當有所感。</div>
<div class='lg-row'>安住之子，　願用時說。　大聖所成，</div>
<div class='lg-row'>此微妙法，　在于道場，　正士敷演。</div>
<div class='lg-row'>世雄導師，　所由方面，　願為分別。</div>
<div class='lg-row'>此諸菩薩，　欲見佛土，　無央數千，</div>
<div class='lg-row'>群生倫品，　眾寶嚴淨，　諸佛自現，</div>
<div class='lg-row'>無量明目。　凡新學者，　得無猶豫，</div>
<div class='lg-row'>諸最勝子，　普共啟問。　悅諸人民，</div>
<div class='lg-row'>天神羅剎，　四部之眾，　一切戴仰。</div>
<div class='lg-row'>今者溥首，　惟具分別。」</div>
</div><p>於是溥首告慈氏、諸大士眾會者族姓子女：「吾心惟忖，今者如來，當敷大法演無極典，散大法雨、擊大法鼓、吹大法螺，講無量法。又自追憶，乃從過去諸佛世尊見斯像瑞，彼如來等所放光明亦復若茲，猶斯識察知講大法。諸如來、至真、等正覺，欲令眾生聽無極典，故現斯應。所以者何？世尊欲令群生洗除俗穢，聞服佛法，現弘大變光明神化。又念往故無央數劫不可思議無能度量，時有如來，號日月燈明至真、等正覺、明行成為、善逝、世間解、無上士、道法御、天人師，為佛、世尊，演說經典，初語亦善、中語亦善、竟語亦善，分別其誼微妙具足，究竟清淨修梵行，為聲聞乘講陳聖諦，則令眾庶度生老死憂惱眾患入近無為。為諸菩薩大士之眾，顯揚部分分別六度無極無上正真。</p>
<p>「又族姓子，其日月燈明如來滅度之後，次復有佛，亦號日月燈明。滅度之後，次復有佛，亦號日月燈明。滅度之後，復次有佛，亦號日月燈明。如是等倫八十如來，皆同一號日月燈明，胄紹一姓。若斯之比二萬如來，佛語莫能勝。彼二萬如來最前興者，號日月燈明，最後起者，故復名曰日月燈明如來、至真、等正覺，其佛說經，初語、中語、竟語皆善，分別其誼微妙具足淨修梵行，為諸聲聞講說四諦、十二因緣，生老病死愁慼諸患，皆令滅度究竟無為。為諸菩薩講六度無極，使逮無上正真道，至諸通慧。</p>
<p>「其日月燈明如來未出家時有八子：一名有志，二曰善意，三曰加勸，四曰寶志，五曰持意，六曰除慢，七曰響意，八曰法意，是八太子則如來子，神足弘普。時一一子各各典主四域天下，其土豐殖治以正法無所侵枉，而見世尊棄國修道逮最正覺適聞得佛，尋皆離俗不顧重位，詣世尊所悉為沙門，皆志無上正真之道，盡為法師，常修梵行，於無央數百千諸佛殖眾德本。」</p>
<p>又曰：「阿逸！時日月燈明，勸發菩薩護諸佛法，而為眾會講演大頌方等正經。時彼世尊於座寂然，以無量頌三昧正受即不復現，無身無意都不可得心無所立。世尊適三昧已，天雨意華、大意華、柔軟音華、大軟音華，而散佛上及於大會四部之眾，應時其地六反震動，國中人民各取天華復散佛上，四部弟子諸天世人愕然疑怪。其佛三昧未久威神德本，面出一光，其光普照東方萬八千佛土，靡不周遍，諸佛國土所可造作悉自然現，亦如今日諸佛土現。彼時世尊與二十億諸菩薩俱，於眾會中講說經法。諸菩薩大士覩大光明普照世間，而其佛世有菩薩，名曰超光，侍者十八人，有一菩薩而獨勞懈，名曰名聞，佛三昧正受，從三昧起，為超光菩薩講正法華方等之業，諸菩薩行皆說佛法，一處安坐具足六十劫說斯經典，眾會亦然，身不傾動心無因緣。又彼世尊六十中劫，因為諸會說法，聽者一無疲厭心不勞擾。</p>
<p>「日月燈明六十劫中，為諸菩薩講演《法華》方等正經，便自說言，當般泥洹。告天世人、諸梵魔眾、沙門梵志、阿須倫、鬼神、諸比丘等：『察於其時，如來夜半至無餘界當般泥洹。』授其菩薩首藏之決，告諸比丘：『吾滅度後，首藏開士當逮無上正真道成最正覺，號離垢體如來、至真、等正覺。』佛授決已，尋於夜半而取滅度。彼世尊子等類八人，皆歸超光菩薩大士而順教勅，咸志無上正真之道，見無央數億載諸佛，供養奉侍悉逮正覺，最後興者號曰法事。十八人中有一菩薩，於利無節慇懃求供，尊己貪穢多於三病，分別句誼中而忽忘，便得於閑不復懅務。時族姓子得名聞定，以斯德本從不可計億百千佛，求願得見悉奉眾聖。」</p>
<p>溥首謂莫能勝：「欲知爾時比丘法師號超光者，則吾是也。其名聞菩薩大士而懈怠者，則莫能勝是。是故當知，見此世尊所見瑞應放其光明，吾觀察之，今日大聖當為我等講《正法華》方等典籍。」</p>
<p>於是溥首菩薩，欲重現誼，說此頌曰：</p>

<div class="lg regular" style="margin-left:1em;"><div class='lg-row'>「吾自憶念，　往古過去，　不可思議，</div>
<div class='lg-row'>無央數劫。　最勝造誼，　智慧無上，</div>
<div class='lg-row'>其號名曰，　日月燈明。　彼講說法，</div>
<div class='lg-row'>聖達無極，　開化眾生，　不可計<span class='corr'>億</span>。</div>
<div class='lg-row'>勸助發起，　無數菩薩，　不可思議，</div>
<div class='lg-row'>億百千人。　於時如來，　尊者諸子，</div>
<div class='lg-row'>皆為幼童，　見佛導師，　則從所尊，</div>
<div class='lg-row'>悉作沙門，　棄捐愛欲，　一切所有。</div>
<div class='lg-row'>導利世者，　為講說法，　所演經典，</div>
<div class='lg-row'>名無量頌，　而號最上，　厥誼如此，</div>
<div class='lg-row'>開化黎庶，　億千之數。　大聖適說，</div>
<div class='lg-row'>斯經典已，　能仁至尊，　處於法床，</div>
<div class='lg-row'>加趺而坐，　尋有瑞應，　三昧正受，</div>
<div class='lg-row'>名無量頌。　於時即雨，　大意音華，</div>
<div class='lg-row'>又現電㷿，　大雷音聲，　諸天鬼神，</div>
<div class='lg-row'>住於虛空，　一心奉敬，　人中之尊。</div>
<div class='lg-row'>尋則感動，　諸佛國土，　從其眉間，</div>
<div class='lg-row'>顯出妙㷿，　放斯光明，　無量難限，</div>
<div class='lg-row'>不可計人，　怪未曾有。　其明遍照，</div>
<div class='lg-row'>東方佛土，　周萬八千，　億數世界。</div>
<div class='lg-row'>常以應時，　多所分別，　示于眾生，</div>
<div class='lg-row'>終始根原。　或有佛土，　立諸寶蓋，</div>
<div class='lg-row'>光如<span class='corr'>琉</span>璃，　及若水精，　以導師光，</div>
<div class='lg-row'>威神之曜，　現若干種，　瑰異雅麗。</div>
<div class='lg-row'>諸天人民，　并鬼神龍，　揵沓惒等，</div>
<div class='lg-row'>驚喜希有。　其有專精，　奉事安住，</div>
<div class='lg-row'>彼諸世界，　皆自然現。　又見諸佛，</div>
<div class='lg-row'>各各自由，　端正姝妙，　紫磨金色，</div>
<div class='lg-row'>如<span class='corr'>琉</span>璃中，　而有眾寶，　在於會中，</div>
<div class='lg-row'>為雨法教。　其諸聲聞，　不可稱計，</div>
<div class='lg-row'>嗟歎無量，　安住弟子。　一切導師，</div>
<div class='lg-row'>一一世界，　又光明曜，　皆悉巍巍。</div>
<div class='lg-row'>常行精進，　戒無所犯，　忍辱之力，</div>
<div class='lg-row'>猶明月珠。　世尊諸子，　現無央數，</div>
<div class='lg-row'>遊於<span class='corr'>閑</span>居，　山林曠野，　一切禪定，</div>
<div class='lg-row'>不起因緣，　若有加害，　不興瞋恨。</div>
<div class='lg-row'>諸菩薩眾，　如恒沙數，　安住光明，</div>
<div class='lg-row'>感動若斯，　心念無常，　不為放逸，</div>
<div class='lg-row'>忍辱樂禪，　不捨一心。　有安住子，</div>
<div class='lg-row'>普悉來現，　自伏其志，　慕尊佛道，</div>
<div class='lg-row'>立審諦住，　其心寂然，　各以緣便，</div>
<div class='lg-row'>多所開化。　無數佛界，　廣說經法，</div>
<div class='lg-row'>世尊所為，　感應如此。　又覩大聖，</div>
<div class='lg-row'>猶如船師，　所出光明，　蔽日月暉。</div>
<div class='lg-row'>一切眾生，　所立歡喜，　各各問言，</div>
<div class='lg-row'>此何感變？　天人所奉，　從三昧起，</div>
<div class='lg-row'>未久之頃，　導師便坐。　其菩薩者，</div>
<div class='lg-row'>名曰超光，　而作法師，　佛為解說，</div>
<div class='lg-row'>世間之眼，　蠲除眾趣，　唯安悅我，</div>
<div class='lg-row'>示諸種大，　為我分別。　於斯經法，</div>
<div class='lg-row'>吾愍眾生，　以是教化，　建立勸助。</div>
<div class='lg-row'>諸菩薩眾，　聞佛教詔，　欣然嗟歎。</div>
<div class='lg-row'>於時世尊，　說大經法，　所演具足，</div>
<div class='lg-row'>六十中劫，　於一床上，　結加趺坐。</div>
<div class='lg-row'>導師化世，　說殊特教，　彼諸佛等，</div>
<div class='lg-row'>皆已滅度。　其法師者，　超光仁人，</div>
<div class='lg-row'>最勝所演，　講說經典。　無央數人，</div>
<div class='lg-row'>皆悉歡喜，　惟願大聖，　分別解之。</div>
<div class='lg-row'>在諸天上，　及與世間，　講說經典，</div>
<div class='lg-row'>自然之誼，　顯示眾庶，　此《正法華》。</div>
<div class='lg-row'>告諸比丘，　吾已時到，　當於夜半，</div>
<div class='lg-row'>而取滅度，　修無放逸，　堅固其心。</div>
<div class='lg-row'>吾已解說，　諸經法教。　大聖神通，</div>
<div class='lg-row'>難得值遇，　於無央數，　億那術劫，</div>
<div class='lg-row'>常當供養。　無量佛子，　憂惱諸患，</div>
<div class='lg-row'>甚亦苦劇。　時聞世尊，　所現章句，</div>
<div class='lg-row'>觀於無為，　採習言教。　值覩人尊，</div>
<div class='lg-row'>所見安慰，　會無數人，　不可思憶。</div>
<div class='lg-row'>比丘莫懼，　吾當泥曰，　我去然後，</div>
<div class='lg-row'>已不復現。　第二菩薩，　號曰首藏，</div>
<div class='lg-row'>無有諸漏，　無所不入，　當究竟逮，</div>
<div class='lg-row'>尊上佛道，　所號名曰，　離垢之體。</div>
<div class='lg-row'>即尋於此，　夜半之時，　便取滅度，</div>
<div class='lg-row'>盡執光耀。　其佛舍利，　而廣分布，</div>
<div class='lg-row'>即起塔廟，　無量億載。　諸比丘等，</div>
<div class='lg-row'>及比丘尼，　志悉慕求，　上尊佛道，</div>
<div class='lg-row'>不可稱限，　如江河沙，　常修精進，</div>
<div class='lg-row'>尊安住教。　爾時比丘，　為法師者，</div>
<div class='lg-row'>超光大人，　執持經典，　一坐之頃，</div>
<div class='lg-row'>演說尊法，　則具足滿，　八十中劫。</div>
<div class='lg-row'>彼時侍從，　有十八人，　教化度之，</div>
<div class='lg-row'>皆蒙安隱。　此等值見，　無數億佛，</div>
<div class='lg-row'>至心供養，　諸大聖尊，　常尊奉教，</div>
<div class='lg-row'>柔順之法，　於諸世界，　皆各成佛。</div>
<div class='lg-row'>尊得自在，　受持無量，　各各授決，</div>
<div class='lg-row'>使逮正覺。　於時諸佛，　皆悉究竟，</div>
<div class='lg-row'>定光世尊，　最後得佛，　大仙日月，</div>
<div class='lg-row'>開化聖眾，　導師所化，　巨億百千，</div>
<div class='lg-row'>安住所興，　諸大威化。　法師超光，</div>
<div class='lg-row'>則吾身是。　爾時侍從，　志懈怠者，</div>
<div class='lg-row'>求索利養，　親屬交友，　志所願求，</div>
<div class='lg-row'>但慕名聞。　周旋行來，　詣諸族姓，</div>
<div class='lg-row'>捨置所學，　不諷誦讀。　彼時不肯，</div>
<div class='lg-row'>分別而說，　以故其人，　唐載此名。</div>
<div class='lg-row'>於佛法教，　欲使稱譽，　其人由此，</div>
<div class='lg-row'>所造德本，　在住世尊，　而有瑕疵，</div>
<div class='lg-row'>值見諸佛，　億千之數。　積累功德，</div>
<div class='lg-row'>廣普大聖，　專修正行，　得最順忍，</div>
<div class='lg-row'>又覩世尊，　於斯能行。　然於將來，</div>
<div class='lg-row'>最後世時，　當得無上，　尊佛正道，</div>
<div class='lg-row'>成至世尊，　號曰慈氏。　教化眾生，</div>
<div class='lg-row'>無數億千，　逮得勇猛，　所在自由。</div>
<div class='lg-row'>安住滅度，　仁順其教，　於彼世時，</div>
<div class='lg-row'>比像如是。　我身爾時，　則為法師，</div>
<div class='lg-row'>是以之故，　行哀如此。　過世覩見，</div>
<div class='lg-row'>如是之類，　安住之仁，　變動若茲。</div>
<div class='lg-row'>本第一察，　如斯瑞應，　彼時世尊，</div>
<div class='lg-row'>無量明目，　諸釋中王，　現第一誼，</div>
<div class='lg-row'>今者欲說，　《正法華》典。　吾過世時，</div>
<div class='lg-row'>所聞道業，　今日變化，　而得具足。</div>
<div class='lg-row'>諸導師尊，　行權方便，　大釋師子，</div>
<div class='lg-row'>建立興發，　講說經法，　自然之教，</div>
<div class='lg-row'>諸懷道意，　悉叉手歸。　導利世者，</div>
<div class='lg-row'>今者分別，　當雨法雨，　柔軟法教，</div>
<div class='lg-row'>普潤飽滿，　履道意者。　其有諸天，</div>
<div class='lg-row'>入於無為，　志懷狐疑，　而有猶豫。</div>
<div class='lg-row'>若有菩薩，　求斯道意，　今當蠲除，</div>
<div class='lg-row'>吾我之想。」</div>
</div></div><a id='mulu3' />
<p class='h0'>正法華經善權品第二</p><p>於是世尊從三昧覺，告賢者舍利弗：「佛道甚深，如來、至真、等正覺，所入之慧難曉難了不可及知。雖聲聞、緣覺，從本億載所事歸命，無央數劫造立德本，奉遵佛法慇懃勞苦精進修行，尚不能了道品之化。又舍利弗！如來觀察人所緣起，善權方便隨誼順導，猗靡現慧各為分別，而散法誼用度群生，以大智慧力無所畏，一心脫門三昧正受，不可限量，所說經典不可及逮，而如來尊較略說耳。大聖所說得未曾有巍巍難量，如來皆了諸法所由，從何所來，諸法自然，分別法貌眾相根本，知法自然。」</p>
<p>於時世尊欲重解誼，更說頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「世雄不可量，　諸天世間人，</div>
<div class='lg-row'>一切眾生類，　焉能知導師。</div>
<div class='lg-row'>離垢解脫門，　寂然無所畏，</div>
<div class='lg-row'>如諸佛法貌，　莫有逮及者。</div>
<div class='lg-row'>本從億諸佛，　依因而造行，</div>
<div class='lg-row'>入於深妙誼，　所現不可及。</div>
<div class='lg-row'>於無央數劫，　而學佛道業，</div>
<div class='lg-row'>果應至道場，　猶如行慈慜。</div>
<div class='lg-row'>使我獲斯慧，　如十方諸佛，</div>
<div class='lg-row'>諸相普具足，　眾好亦如是。</div>
<div class='lg-row'>其身不可見，　亦無有言說，</div>
<div class='lg-row'>察諸群黎類，　世間無與等。</div>
<div class='lg-row'>若說經法時，　有能分別解，</div>
<div class='lg-row'>其惟有菩薩，　常履懷信樂。</div>
<div class='lg-row'>假使諸佛，　弟子之眾，　所作已辦，</div>
<div class='lg-row'>如安住教，　盡除疾病，　執御其心，</div>
<div class='lg-row'>不能達彼，　若干種慧。　設令於斯，</div>
<div class='lg-row'>佛之境界，　皆以七寶，　充滿其中，</div>
<div class='lg-row'>以獻安住，　神明至尊，　欲解此慧，</div>
<div class='lg-row'>終無能了。　正使十方，　諸佛剎土，</div>
<div class='lg-row'>諸明哲者，　悉滿其中，　及吾現在，</div>
<div class='lg-row'>諸聲聞眾，　一切具足，　亦復如是。</div>
<div class='lg-row'>一時普會，　共思惟之，　計安住慧，</div>
<div class='lg-row'>無能及知。　佛之智慧，　無量若斯，</div>
<div class='lg-row'>欲知其限，　莫能逮者。　諸緣一覺，</div>
<div class='lg-row'>無有眾漏，　諸根通達，　總攝其心。</div>
<div class='lg-row'>假使十方，　悉滿中人，　譬如甘蔗，</div>
<div class='lg-row'>若竹蘆葦，　悉俱合會，　而共思惟，</div>
<div class='lg-row'>欲察知佛，　所說解法，　於億那術，</div>
<div class='lg-row'>劫載計念，　未曾能知，　及法利誼。</div>
<div class='lg-row'>新學發意，　諸菩薩等，　假使供養，</div>
<div class='lg-row'>無數億佛，　講說經法，　分別其誼，</div>
<div class='lg-row'>復令是等，　周滿十方，　其數譬如，</div>
<div class='lg-row'>稻麻叢林，　在諸世界，　滋茂不損，</div>
<div class='lg-row'>悉俱合會，　而共思惟，　世尊所明，</div>
<div class='lg-row'>覩諸法本，　不可思議，　無數億劫，</div>
<div class='lg-row'>如江河沙，　不可限量，　心無變異，</div>
<div class='lg-row'>超越智慧，　欲得知者，　非其境界。</div>
<div class='lg-row'>無數菩薩，　皆不退轉，　無崖底劫，</div>
<div class='lg-row'>如恒邊沙，　一心專精，　悉共思惟，</div>
<div class='lg-row'>此之等類，　亦不堪任。　諸佛聖明，</div>
<div class='lg-row'>不可及逮，　一切漏盡，　非心所念。</div>
<div class='lg-row'>獨佛世尊，　能解了知，　分別十方，</div>
<div class='lg-row'>諸佛世界。　告舍利弗，　安住所說，</div>
<div class='lg-row'>唯佛具足，　解達知彼，　最勝導利，</div>
<div class='lg-row'>悉暢了識，　說無上誼，　以來久遠。</div>
<div class='lg-row'>佛今日告，　諸聲聞眾，　緣覺之乘，</div>
<div class='lg-row'>如所立處，　捨置已逝，　入泥曰者，</div>
<div class='lg-row'>所可開化，　各各得度。　佛有尊法，</div>
<div class='lg-row'>善權方便，　猶以講說，　法化世間，</div>
<div class='lg-row'>常如獨步，　多所度脫，　以斯示現，</div>
<div class='lg-row'>真諦經法。」</div>
</p><p>爾時大眾會中，一切聲聞阿羅漢等，諸漏已盡知本際黨，千二百眾及弟子學，比丘、比丘尼、清信士、清信女諸聲聞乘，各各興心念：「世尊何故慇懃諮嗟善權方便，宣暢如來深妙經業，致最正覺慧不可及，聲聞、緣覺莫能知者？如今世尊乃演斯教，於是佛法無逮泥洹，雖說此經，吾等不解誼之所趣。」</p>
<p>賢者舍利弗，見四部眾心懷猶豫，欲為發問決其疑網，冀并被蒙，前白佛言：「唯然世尊！今日如來何故獨宣善權方便，以深妙法逮最正覺，道德巍巍不可稱限？」</p>
<p>時舍利弗以偈頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「樂慧聖大尊，　久宣如是教，</div>
<div class='lg-row'>力脫門禪定，　所奉無央數。</div>
<div class='lg-row'>讚揚佛道場，　無敢發問者，</div>
<div class='lg-row'>獨諮嗟真法，　無能啟微妙。</div>
<div class='lg-row'>顯現大聖法，　自歎譽其行，</div>
<div class='lg-row'>智慧不可限，　欲分別深法。</div>
<div class='lg-row'>今鄙等懷疑，　說道諸漏盡，</div>
<div class='lg-row'>其求無為者，　皆聞佛所讚。</div>
<div class='lg-row'>其求緣覺者，　比丘比丘尼，</div>
<div class='lg-row'>諸天龍鬼神，　揵沓摩休勒，</div>
<div class='lg-row'>及餘諸等類，　心各懷猶豫，</div>
<div class='lg-row'>請問兩足尊，　大德願解說。</div>
<div class='lg-row'>一切諸聲聞，　安住所教化，</div>
<div class='lg-row'>大聖見歎譽，　我獨度無極，</div>
<div class='lg-row'>鄙意在沈吟，　不能自決了，</div>
<div class='lg-row'>究竟至泥洹。　今復聞此說，</div>
<div class='lg-row'>唯願演分別，　雷震音現說。</div>
<div class='lg-row'>如今所發教，　猶若師子吼，</div>
<div class='lg-row'>最勝諸子等，　歸命皆叉手，</div>
<div class='lg-row'>欲聞正是時，　願為分別說。</div>
<div class='lg-row'>諸天龍眾，　鬼神真陀，　無數百千，</div>
<div class='lg-row'>如江河沙，　而悉僉曰，　供養世尊。</div>
<div class='lg-row'>咸欲發問，　於尊佛道。　國主帝王，</div>
<div class='lg-row'>轉輪聖王，　悉共同心，　億百千姟，</div>
<div class='lg-row'>一切恭敬，　叉手而立，　德何因盛，</div>
<div class='lg-row'>眾行具足。」</div>
</p><p>爾時世尊，告舍利弗：「且止且止用問此誼。所以者何？諸天世人聞斯說者，悉當恐怖。」</p>
<p>時舍利弗，復重啟曰：「唯願大聖，如是誼者，加哀說之。所以者何？於此眾會有無央數億百千載蚑行喘息、蜎蜚蠕動群生之類，曾見過佛知殖眾德，聞佛所說，悉當信樂受持奉行。」時舍利弗以偈頌曰：</p>

<div class="lg regular" style="margin-left:1em;"><div class='lg-row'>「願人中王，　哀恣意說。　此出家者，</div>
<div class='lg-row'>眾庶億千，　恭肅安住，　欽信慧誼，</div>
<div class='lg-row'>斯之等類，　必皆欣樂。」</div>
</div><p>於時世尊歎舍利弗，如是至三，告曰勿重，諸天世人悉懷慢恣，比丘、比丘尼墜大艱難。世尊以偈告舍利弗：</p>

<div class="lg regular" style="margin-left:1em;"><div class='lg-row'>「且止且止，　用此為問，　斯慧微妙，</div>
<div class='lg-row'>眾所不了。　假使吾說，　易得之誼，</div>
<div class='lg-row'>愚癡闇塞，　至懷慢恣。」</div>
</div><p>賢者舍利弗復白佛言：「唯願大聖以時哀說，無央數眾，昔過世時曾受佛教，以故今者思聞聖音，聞者則信多所安隱，冀不疑慢。」</p>
<p>時舍利弗以偈頌曰：</p>

<div class="lg regular" style="margin-left:1em;"><div class='lg-row'>「我佛長子，　今故啟勸，　願兩足尊，</div>
<div class='lg-row'>哀為解說。　今有眾生，　無數億千，</div>
<div class='lg-row'>悉當信樂，　聖尊所詔，　會致本德，</div>
<div class='lg-row'>決諸疑網。　往古長夜，　曾被訓誨，</div>
<div class='lg-row'>是等叉手，　恭肅側立，　必當欽樂，</div>
<div class='lg-row'>於斯法誼。　我之等類，　千二百人，</div>
<div class='lg-row'>及餘眾黨，　求尊佛道。　假令見聞，</div>
<div class='lg-row'>安住言教，　尋當歡喜，　興發大意。」</div>
</div><p>于時世尊見舍利弗三反勸助，而告之曰：「爾今慇懃所啟至三，安得不說？諦聽諦聽！善思念之！吾當解說。」世尊適發此言，比丘、比丘尼、清信士、清信女五千人等，至懷甚慢，即從坐起，稽首佛足捨眾而退。所以者何？慢無巧便，未得想得、未成謂成，收屏蓋藏衣服臥具摩何而去。世尊默然，亦不制止。</p>
<p>「又舍利弗！眾會辟易有竊去者，離廣大誼聲味所拘。又舍利弗！斯甚慢者退亦佳矣。如來云何說此法乎？譬靈瑞華時時可見，佛歎斯法久久希有，爾等當信如來誠諦所說深經，誼甚微妙言輒無虛，若干音聲現諸章句，各各殊別人所不念，本所未思如來悉知。所以者何？正覺所興世嗟歎一事，為大示現皆出一原，以用眾生望想果應，勸助此類出現于世，黎元望想希求佛慧出現于世，蒸庶望想如來寶決出現于世，以如來慧覺群生想出現于世，示寤民庶八正由路使除望想出現于世。以故當知，正覺所興悉為一誼，以無極慧而造大業，猶一空慧，以無蓋哀興出于世，如佛所行，所化利誼亦復如是。而為說法，教諸菩薩現真諦慧，以佛聖明而分別之。轉使增進唯大覺乘，無有二乘況三乘乎！十方世界諸佛世尊，去來現在亦復如是。以權方便若干種教，各各異音開化一切，而為說法皆興大乘，佛正覺乘諸通慧乘。</p>
<p>「又舍利弗！斯眾生等悉更供養諸過去佛，亦曾聞法，隨其本行獲示現誼。吾見群生本行不同，佛觀其心所樂若干，善權方便造立報應，而講法誼，皆為平等正覺大乘，至諸通慧道德一定，無有二也，十方世界等無差特，安得三乘？</p>
<p>「又舍利弗！設如來說眾生瑕穢一劫不竟。今吾興出於五濁世：一曰塵勞，二曰凶暴，三曰邪見，四曰壽命短，五曰劫穢濁。為此之黨本德淺薄慳貪多垢故，以善權現三乘教，勸化聲聞及緣覺者；若說佛乘，終不聽受、不入不解，無謂如來法有聲聞及緣覺道深遠諸難。若比丘、比丘尼，已得羅漢自已達足，而不肯受無上正真道教，定為誹謗於佛乘矣！雖有是意，佛平等訓，然後至于般泥洹時，諸甚慢者乃知之耳。所以者何？又諸比丘為羅漢者，無所志求，諸漏已盡，聞斯經典而不信樂。若滅度時，如來面現諸聲聞前，大聖滅度不以斯行，令受持說方等頌經，尋於異佛、至真、等正覺決其狐疑，然後於彼乃當篤信，如來言誠正有一乘，無有二也。」</p>
<p>世尊頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「比丘比丘尼，　心懷甚慢恣，</div>
<div class='lg-row'>諸清信士女，　五千人不信。</div>
<div class='lg-row'>不自見瑕穢，　奉誡有缺漏，</div>
<div class='lg-row'>多獲傾危事，　而起愚騃意，</div>
<div class='lg-row'>反行求雜糅，　悉無巧方便。</div>
<div class='lg-row'>諸佛最勝禪，　緣此得聞法，</div>
<div class='lg-row'>供養清淨慧，　眾會儼然住，</div>
<div class='lg-row'>一切受恩教，　逮志立見要。</div>
<div class='lg-row'>舍利弗聽此，　佛為人中上，</div>
<div class='lg-row'>諦覺了諸法，　為說若干教。</div>
<div class='lg-row'>善權方便，　億百千姟，　隨人心行，</div>
<div class='lg-row'>而為說法。　罪福之事，　若干不同，</div>
<div class='lg-row'>從其宿世，　各得報應。　此諸眾生，</div>
<div class='lg-row'>心各各異，　所造眾多，　纏綿結縛。</div>
<div class='lg-row'>因緣諸見，　億百千姟，　一切品類，</div>
<div class='lg-row'>瑕穢如是。　如來大聖，　說此經典，</div>
<div class='lg-row'>所言至誠，　終無虛欺。　從始引喻，</div>
<div class='lg-row'>若干無數，　如有所說，　尋為分別。</div>
<div class='lg-row'>其有不樂，　正覺明者，　於無數佛，</div>
<div class='lg-row'>不造立行。　愚癡生死，　甚多苦患，</div>
<div class='lg-row'>故為斯等，　現說泥洹。　大聖所興，</div>
<div class='lg-row'>行權方便，　因勸化之，　使入佛慧。</div>
<div class='lg-row'>如佛道教，　興顯于世，　吾始未曾，</div>
<div class='lg-row'>為若等現。　何故愚冥，　覩於導師，</div>
<div class='lg-row'>見自患厭，　乃為分別。　今乃得聞，</div>
<div class='lg-row'>演于平等，　以故得說，　佛所決了。</div>
<div class='lg-row'>於我法教，　諸新學者，</div>
<div class='lg-row'>佛以聖慧，</div>
<div class='lg-row'>行權方便，　所可分別，　為眾生故，</div>
<div class='lg-row'>欲開化之，　故示此誼。　欲知佛道，</div>
<div class='lg-row'>常調清淨，　仁樂聖典，　實為要妙，</div>
<div class='lg-row'>在諸佛所，　所作已辦，　故為斯類，</div>
<div class='lg-row'>說方等經。　志性和順，　行能具足，</div>
<div class='lg-row'>是等勇猛，　親近聖教，　則為彼說，</div>
<div class='lg-row'>德最弘衍，　於當來世，　慈愍哀傷。</div>
<div class='lg-row'>一切聞之，　欣然諮嗟，　我等成佛，</div>
<div class='lg-row'>亦當如是。　緣是行故，　世世端正，</div>
<div class='lg-row'>而當翫習，　是方等經。　其有逮聞，</div>
<div class='lg-row'>無極聖教，　斯等乃為，　佛之弟子。</div>
<div class='lg-row'>假使得聽，　佛一偈者，　皆成正覺，</div>
<div class='lg-row'>終無有疑。　佛道有一，　未曾有二，</div>
<div class='lg-row'>何況一世，　而當有三？　除人中上，</div>
<div class='lg-row'>行權方便，　以用乘故，　開化說法，</div>
<div class='lg-row'>欲得講說，　佛之深慧。　善權方便，</div>
<div class='lg-row'>導師光明，　唯有一乘，　豈寧有二？</div>
<div class='lg-row'>下劣乘者，　當求殊特，　諸佛所覺，</div>
<div class='lg-row'>常皆如應。　至尊所在，　莫敢能當，</div>
<div class='lg-row'>其力一心，　若順脫門。　皆立眾生，</div>
<div class='lg-row'>於此道教，　諸佛最勝，　無有瑕疵。</div>
<div class='lg-row'>尊無等倫，　現平等覺，　如是示以，</div>
<div class='lg-row'>眾生善法。　世尊因而，　勸立是乘，</div>
<div class='lg-row'>所在安和，　誘進稽首。　諸境界名，</div>
<div class='lg-row'>於此當行，　斷除一切，　諸兇暴法。</div>
<div class='lg-row'>是故號佛，　則大勇猛，　今已造立，</div>
<div class='lg-row'>若干種相，　眷屬圍繞，　演出法光，</div>
<div class='lg-row'>無數眾生，　億百千姟，　為講說法，</div>
<div class='lg-row'>自然之印。　告舍利弗，　我見如是，</div>
<div class='lg-row'>今當奈此，　群生類何？　三十二相，</div>
<div class='lg-row'>顏容殊妙，　猶得自在，　無所拘礙。</div>
<div class='lg-row'>而吾所觀，　若所思念，　如往古時，</div>
<div class='lg-row'>有可志願，　皆具足成，　深微妙事，</div>
<div class='lg-row'>分別講說，　<span class='corr'>得</span>至佛位。　語舍利弗，</div>
<div class='lg-row'>佛言至誠，　以何等事，　寤覺眾生，</div>
<div class='lg-row'>假使為說，　不能解了，　不肯啟受。</div>
<div class='lg-row'>善言至誠，　即時心念，　如是之誼，</div>
<div class='lg-row'>前往古世，　行不可議，　今日乃逮，</div>
<div class='lg-row'>得本所願，　已斷愛欲，　除大陰雨。</div>
<div class='lg-row'>眾庶坐欲，　墜于惡趣，　安住穢厭，</div>
<div class='lg-row'>眾諸穢垢，　黑冥之法，　數數增長。</div>
<div class='lg-row'>薄德之夫，　患苦所惱，　為諸邪見，</div>
<div class='lg-row'>之所䩭繫。　有此無異，　不有不無，</div>
<div class='lg-row'>具足依倚，　六十二見。　當住於斯，</div>
<div class='lg-row'>根著所有，　勢力薄少，　而懷恐懼。</div>
<div class='lg-row'>未曾得聞，　佛之音聲，　恒當墮落，</div>
<div class='lg-row'>不離三處，　億百千生，　不能解法。</div>
<div class='lg-row'>佛了善權，　卓然難及，　為說勤苦，</div>
<div class='lg-row'>斷其根原。　眾生之類，　諸見所惱，</div>
<div class='lg-row'>佛故導示，　便至泥洹。　吾所以故，</div>
<div class='lg-row'>常解滅度，　令一切法，　皆至寂然。</div>
<div class='lg-row'>又復過去，　諸佛之子，　當來之世，</div>
<div class='lg-row'>得成最勝。　今我如是，　行權方便，</div>
<div class='lg-row'>各令休息，　說三乘教。　其乘有一，</div>
<div class='lg-row'>亦不非一，　大聖世尊，　故復說一。</div>
<div class='lg-row'>諸有蒸民，　興發沈吟，　意慮憒亂，</div>
<div class='lg-row'>狐疑猶豫。　如來所說，　終無有異，</div>
<div class='lg-row'>慧乘有一，　未曾有二。　其有往古，</div>
<div class='lg-row'>世雄導師，　億百千佛，　諸滅度者。</div>
<div class='lg-row'>或有過去，　無央數劫，　計其限量，</div>
<div class='lg-row'>不可稱度。　謂此一切，　人中之上，</div>
<div class='lg-row'>講說經法，　無數清淨，　所可作為，</div>
<div class='lg-row'>報應譬喻，　行權方便，　億百千姟，</div>
<div class='lg-row'>普為眾生，　示現一乘，　是故說道，</div>
<div class='lg-row'>度未度者。　常為人說，　平等道慧，</div>
<div class='lg-row'>開化眾庶，　億百千姟。　又復見異，</div>
<div class='lg-row'>若干大聖，　為講分別，　是大尊法。</div>
<div class='lg-row'>本性清淨，　乃信解之。　若在天上，</div>
<div class='lg-row'>世間亦然，　其有聞經，　若聽省者，</div>
<div class='lg-row'>彼諸眾生，　所獲安隱，　常行布施，</div>
<div class='lg-row'>其戒具足，　忍辱無乏，　斯行平等，</div>
<div class='lg-row'>精進一心，　修善勇猛。　於此經典，</div>
<div class='lg-row'>遵奉智慧，　或有建立，　若干種德，</div>
<div class='lg-row'>斯等皆當，　成得佛道。　其有滅度，</div>
<div class='lg-row'>諸所如來，　彼時所有，　一切眾生，</div>
<div class='lg-row'>忍辱調意，　得至大安，　斯等皆當，</div>
<div class='lg-row'>成得佛道。　假使供養，　諸佛舍利，</div>
<div class='lg-row'>大聖最勝，　及滅度者。　興立佛廟，</div>
<div class='lg-row'>眾億百千，　黃金白銀，　水精琉璃，</div>
<div class='lg-row'>若以馬瑙，　造作塔寺，　車<span class='corr'>璩</span>異寶，</div>
<div class='lg-row'>及明月珠，　若以墼泥，　立作形像，</div>
<div class='lg-row'>斯等皆當，　成得佛道。　假使以石，</div>
<div class='lg-row'>用作佛廟，　或以栴檀，　若木蜜香，</div>
<div class='lg-row'>設令塔寺，　立天尊像，　材木刻鏤，</div>
<div class='lg-row'>彩畫眾飾，　或有奉戒，　口言至誠，</div>
<div class='lg-row'>若復竪立，　最勝廟寺，　在於居室，</div>
<div class='lg-row'>諷誦經典，　處于曠野，　深谷中立，</div>
<div class='lg-row'>為數億人，　而師子吼。　現有十方，</div>
<div class='lg-row'>諸佛廟寺，　中有舍利，　童子對舞。</div>
<div class='lg-row'>斯等皆當，　成得佛道。　若為如來，</div>
<div class='lg-row'>作寶模像，　三十二相，　執持殊最。</div>
<div class='lg-row'>假使復有，　誦經說誼，　斯等皆當，</div>
<div class='lg-row'>成得佛道。　設為安住，　興立彩像，</div>
<div class='lg-row'>後致七寶，　覺意道路，　其光遍照，</div>
<div class='lg-row'>通徹眾行，　斯等皆當，　成得佛道。</div>
<div class='lg-row'>若復以銅，　刻鏤碧玉，　為大聖尊，</div>
<div class='lg-row'>立殊特形，　設以經字，　載妙素帛，</div>
<div class='lg-row'>斯等皆當，　成得佛道。　若繕壞寺，</div>
<div class='lg-row'>修立形像，　功德志性，　有百福相，</div>
<div class='lg-row'>出家學法，　書佛經卷，　斯等皆當，</div>
<div class='lg-row'>成得佛道。　設使各各，　作奇異行，</div>
<div class='lg-row'>除棄一切，　所樂調戲，　正士童子，</div>
<div class='lg-row'>聰達解誼，　而不謿話，　言不虛誕，</div>
<div class='lg-row'>悉亦自致，　為大慈哀，　一切皆當，</div>
<div class='lg-row'>逮得佛道。　即使得度，　億千群萌，</div>
<div class='lg-row'>無數菩薩，　神通三昧。　設為是等，</div>
<div class='lg-row'>安住舍利，　興立塔寺，　彩畫形像，</div>
<div class='lg-row'>塗治堊飾，　書經著壁，　供上華香，</div>
<div class='lg-row'>勳散塔像，　假令伎樂，　歌誦佛德，</div>
<div class='lg-row'>簫成鼓舞，　節奏哀和，　讚美嬉笑，</div>
<div class='lg-row'>又加肅敬，　以若干事，　遵修供奉，</div>
<div class='lg-row'>彈琴箜篌，　鐃鏡應弦，　箏笛吹笙，</div>
<div class='lg-row'>激發妙音，　皆以一心，　不為眾吏，</div>
<div class='lg-row'>緣是悉致，　寂然悅豫。　若以挹灑，</div>
<div class='lg-row'>淨掃塔寺，　用柔軟水，　蜜漿飲施，</div>
<div class='lg-row'>雜香堊塗，　理作樂器，　歸命安住，</div>
<div class='lg-row'>供養最勝，　以若干物，　供上舍利，</div>
<div class='lg-row'>如來滅度，　少多肅敬，　假使一反，</div>
<div class='lg-row'>鼓伎拊弄，　一切皆當，　得成佛道。</div>
<div class='lg-row'>設令得見，　安住畫像，　執持一華，</div>
<div class='lg-row'>進上靈模，　以恭敬意，　篤信無疑，</div>
<div class='lg-row'>當稍稍見，　無數億佛。　其有人眾，</div>
<div class='lg-row'>叉手佛廟，　具足一反，　繞旋自歸，</div>
<div class='lg-row'>禮拜大聖，　嗟歎稽首，　所行如是，</div>
<div class='lg-row'>身無垢染，　當漸漸覲，　無數億佛。</div>
<div class='lg-row'>於諸導師，　多造利誼，　假使有持，</div>
<div class='lg-row'>舍利供養，　口宣音言，　南摸佛尊，</div>
<div class='lg-row'>其亂心者，　若說此言，　斯等皆當，</div>
<div class='lg-row'>逮尊佛道。　滅度因緣，　盡除毒火，</div>
<div class='lg-row'>此等皆當，　逮成佛道。　於眾會中，</div>
<div class='lg-row'>建立信者，　爾時安住，　當濟此倫，</div>
<div class='lg-row'>假使有人，　聞此法名，　斯等皆當，</div>
<div class='lg-row'>逮成佛道。　若復當來，　無數億佛，</div>
<div class='lg-row'>不可思議，　無能限量，　是等上勝，</div>
<div class='lg-row'>世雄導師，　當為講說，　善權慧事，</div>
<div class='lg-row'>是等大人，　行權方便，　當得成佛。</div>
<div class='lg-row'>導世聖雄，　所以開化，　億數眾生，</div>
<div class='lg-row'>禪定智慧，　以消諸漏，　得聞此法，</div>
<div class='lg-row'>未有一人，　群萌品類，　豈弘了覺。</div>
<div class='lg-row'>諸大聖法，　皆本所願，　行佛道時，</div>
<div class='lg-row'>最後究竟，　無量法門，　億千姟數，</div>
<div class='lg-row'>當來最勝，　之所講說。　諸如來尊，</div>
<div class='lg-row'>常宣布法，　是則得見，　諸佛正教。</div>
<div class='lg-row'>諸佛本淨，　常行自然，　此諸誼者，</div>
<div class='lg-row'>佛所開化，　如兩足尊，　乃分別道，</div>
<div class='lg-row'>故暢斯教，　一乘之誼。　諸法定意，</div>
<div class='lg-row'>志懷律防，　常處于世，　演斯讚頌，</div>
<div class='lg-row'>每同讚說，　善權方便，　諸最勝尊，</div>
<div class='lg-row'>志意弘大。　其有供養，　天人所歸，</div>
<div class='lg-row'>今現在佛，　如江河沙，　欲利安隱，</div>
<div class='lg-row'>一切群黎，　斯等正覺，　亦說佛尊，</div>
<div class='lg-row'>所可演說，　善權方便。　以若干教，</div>
<div class='lg-row'>開化令入，　皆共諮嗟，　是一乘道，</div>
<div class='lg-row'>寂然之地，　無有二上。　欲知眾生，</div>
<div class='lg-row'>本際之行，　從其過去，　志性所猗，</div>
<div class='lg-row'>料簡精進，　而觀本原，　諸未脫者，</div>
<div class='lg-row'>為分別說。　眾導師力，　若干因緣，</div>
<div class='lg-row'>攀喻引譬，　而為示現，　探覩群生，</div>
<div class='lg-row'>種種所樂，　若干部音，　而開化之。</div>
<div class='lg-row'>今我如是，　為人中王，　興發黎庶，</div>
<div class='lg-row'>安隱利誼，　種種音聲，　億百千姟，</div>
<div class='lg-row'>故為示現，　斯佛大道。　吾所說法，</div>
<div class='lg-row'>若干種變，　知諸萌類，　心所好樂，</div>
<div class='lg-row'>若干色像，　尋令悅豫，　緣其智慧，</div>
<div class='lg-row'>訓以道力。　吾為法王，　而遍觀見，</div>
<div class='lg-row'>諸愚冥者，　離智慧德，　崩墜生死，</div>
<div class='lg-row'>坑壙險谷，　不得解脫，　來世艱難，</div>
<div class='lg-row'>愛欲所繫，　馳如流沙，　諸塵勞垢，</div>
<div class='lg-row'>今日自在。　大聖威神，　覺無所來，</div>
<div class='lg-row'>諸法未曾，　致眾患苦，　群萌之類，</div>
<div class='lg-row'>默在六塹，　堅住邪見，　不可動轉，</div>
<div class='lg-row'>在於苦惱，　處危嶮徑。　吾發大哀，</div>
<div class='lg-row'>愍此愚癡，　安隱求至，　處于道場，</div>
<div class='lg-row'>具足七日，　坐於草蓐，　即思惟誼，</div>
<div class='lg-row'>當何所興？　尋時即斷，　彼世慢恣，</div>
<div class='lg-row'>觀察尊樹，　目未曾眴。　吾又經行，</div>
<div class='lg-row'>於斯樹下，　因奇特慧，　得未曾有，</div>
<div class='lg-row'>眾生輪轉，　於大無明。　於時梵天，</div>
<div class='lg-row'>則知佛意，　帝釋四天，　諸護世者，</div>
<div class='lg-row'>大神妙天，　及善天子，　無數億千，</div>
<div class='lg-row'>皆共覺知，　一切叉手，　儼然恭肅。</div>
<div class='lg-row'>我時自念，　當奈之何？　假令吾歎，</div>
<div class='lg-row'>佛之道德，　群黎品類，　莫肯受化，</div>
<div class='lg-row'>諸闇冥者，　便當謗毀，　適毀此已，</div>
<div class='lg-row'>趣非法地。　吾初未曾，　說奇妙法，</div>
<div class='lg-row'>常樂餘事，　當何興立？　等觀往古，</div>
<div class='lg-row'>諸佛所為，　彼時聖眾，　行權方便。</div>
<div class='lg-row'>吾今寧可，　以此佛道，　分為三乘，</div>
<div class='lg-row'>而開化之。　初成佛時，　作此思惟，</div>
<div class='lg-row'>又有十方，　諸佛世尊，　其大聖眾，</div>
<div class='lg-row'>悉各自現，　音讚善哉，　我等欣豫。</div>
<div class='lg-row'>快哉能仁，　世雄導師，　斯為正法，</div>
<div class='lg-row'>執御當然，　乃能思惟，　善權方便。</div>
<div class='lg-row'>諸大聖典，　亦學救世，　吾等為佛，</div>
<div class='lg-row'>履上跡時，　分為三乘，　而開化之。</div>
<div class='lg-row'>下劣不肖，　志懷羸弱，　觀諸佛興，</div>
<div class='lg-row'>卒不肯信，　吾等猶此，　興立攝濟，</div>
<div class='lg-row'>以權方便，　而為示現。　嗟歎稱美，</div>
<div class='lg-row'>獲果之證，　又復勸助，　無數菩薩。</div>
<div class='lg-row'>爾時佛身，　聽諸尊歎，　尋則解了，</div>
<div class='lg-row'>諸大聖音。　弘妙之士，　心欣悅豫，</div>
<div class='lg-row'>今大神通，　分別名色。　於時余等，</div>
<div class='lg-row'>當遵其行，　如諸導師，　之所言說。</div>
<div class='lg-row'>我時比丘，　亦持斯法，　出生於人，</div>
<div class='lg-row'>黎庶之間。　告舍利弗，　吾聽省彼，</div>
<div class='lg-row'>尋時往詣，　波羅奈國，　便即合集，</div>
<div class='lg-row'>諸比丘眾。　身子欲知，　佛善權法，</div>
<div class='lg-row'>大聖應時，　便轉法輪，　興發宣暢，</div>
<div class='lg-row'>滅度寂然，　歎羅漢音，</div>
<div class='lg-row'>讚譽法聲。　於是歌頌，　聖眾之德，</div>
<div class='lg-row'>其聞最勝，　說彼經典。　一切皆來，</div>
<div class='lg-row'>歸於世尊，　僉共叉手，　恭肅而住。</div>
<div class='lg-row'>善權方便，　為若干種。　爾時世尊，</div>
<div class='lg-row'>復更思惟，　吾說尊法，　今正是時。</div>
<div class='lg-row'>我所以故，　於世最勝，　應當講說，</div>
<div class='lg-row'>斯尊佛道。　志懷愚癡，　起於妄想，</div>
<div class='lg-row'>設吾說法，　少有信者，　憍慢自大，</div>
<div class='lg-row'>不肯啟受。　如斯法者，　菩薩乃聽。</div>
<div class='lg-row'>佛時悅豫，　秉修勇猛，　應時解斷，</div>
<div class='lg-row'>一切諸結。　今日當說，　最勝自由，</div>
<div class='lg-row'>或以勸助，　使入佛道。　諸佛之子，</div>
<div class='lg-row'>得觀覩此，　因從獲信，　順行法律。</div>
<div class='lg-row'>時千二百，　諸漏盡者，　皆當於世，</div>
<div class='lg-row'>成為佛道。　亦如往古，　諸佛大聖，</div>
<div class='lg-row'>亦如當來，　最勝之法。　吾復如是，</div>
<div class='lg-row'>蠲棄眾想，　然後爾乃，　講天尊法。</div>
<div class='lg-row'>久久時時，　世間有佛，　大仙慧士，</div>
<div class='lg-row'>興發聖道，　無極明目，　既現於世，</div>
<div class='lg-row'>選擇希有，　時講斯法。　於億百千，</div>
<div class='lg-row'>無量劫數，　乃得值遇，　如此像法。</div>
<div class='lg-row'>假使菩薩，　獲斯比經，　若復逮聞，</div>
<div class='lg-row'>是尊佛道。　若靈瑞華，　時時可見，</div>
<div class='lg-row'>欲見慕值，　莫能覩者。　最勝容貌，</div>
<div class='lg-row'>和悅難遭，　天上世間，　無上聖賢，</div>
<div class='lg-row'>今此大尊，　乃謂琦珍。　假使有人，</div>
<div class='lg-row'>而說斯經，　一反舉聲，　歡喜勸助，</div>
<div class='lg-row'>則為供養，　一切佛已。　<span class='corr'>其</span>去亂心，</div>
<div class='lg-row'>不懷狐疑。　吾為法王，　悉普告勅，</div>
<div class='lg-row'>吾之法中，　一切聲聞，　則便勸助，</div>
<div class='lg-row'>以尊佛道。　卿舍利弗，　及諸聲聞，</div>
<div class='lg-row'>今現在者，　且皆默然。　其諸菩薩，</div>
<div class='lg-row'>意勇智慧，　密持斯法，　勿得忘宣。</div>
<div class='lg-row'>何故說世，　而有五事？　或有眾生，</div>
<div class='lg-row'>懷毒求短，　貪欲愚聵，　而好誹謗，</div>
<div class='lg-row'>如是倫品，　不尚至道。　若當來人，</div>
<div class='lg-row'>而說此法，　聽察如來，　一乘之教，</div>
<div class='lg-row'>設復覩見，　諸最勝名，　誹謗斯經，</div>
<div class='lg-row'>便墮地獄。　假使有人，　慚愧清淨，</div>
<div class='lg-row'>發心志願，　<span class='corr'>求</span>尊佛道，　聞大覺乘，</div>
<div class='lg-row'>無量之德，　諸佛聖明，　則現目前，</div>
<div class='lg-row'>眾猛尊導，　講法如是，　善權方便，</div>
<div class='lg-row'>億百千姟，　分別無數，　無復想念，</div>
<div class='lg-row'>其不學者，　不能曉了。　由是之故，</div>
<div class='lg-row'>了正真言，　正覺出世，　順修明哲，</div>
<div class='lg-row'>斷諸狐疑，　蠲除猶豫，　能仁欣勇，</div>
<div class='lg-row'>咸至佛道。」</div>
</p>
<p class='juan'>正法華經卷第一</p>
</div><!-- end of div[@id='body'] -->
</body></html>