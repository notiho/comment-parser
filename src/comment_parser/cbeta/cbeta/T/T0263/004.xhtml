<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />正法華經卷第四</p><p class="byline">西晉月氏國三藏竺法護譯</p><a id='mulu11' />
<p class='h0'>往古品第七</p><p>佛告諸比丘：「乃去往古久遠世時，不可計會無央數劫，有佛號大通眾慧如來、至真、等正覺、明行成為、善逝、世間解、無上士、道法御、天人師，為佛、眾祐，世界曰大殖稼，劫名所在形色。其佛說經不可稱限，譬如於是三千大千世界所有土地，有一士夫皆悉破碎此一佛國悉令如塵，則取一塵，過東方如千佛界中塵之數國，乃著一塵。如是比類，復取一塵，越東如前佛界塵數，乃著一塵，悉使塵盡三千大千世界中塵，令無有餘遍於東方，如是比類無量佛國。於意云何？寧可稱限得諸佛界邊際不乎？」</p>
<p>比丘答曰：「不也。世尊！不也。安住！」</p>
<p>佛言比丘：「如是等倫佛土諸數悠邈，猶如有人一一取塵著諸佛土，若干之限，諸佛國塵不可稱量，億百千姟兆載諸劫，欲知其佛滅度以來劫數長久，不可思議無量難測，大通眾慧道力示現，滅度以後法住劫數，亦復如是。」</p>
<p>世尊頌曰：</p>

<div class="lg regular" style="margin-left:1em;"><div class='lg-row'>「我念過去，　無數億劫，　時有如來，</div>
<div class='lg-row'>兩足之尊，　名大通慧，　無極慈仁。</div>
<div class='lg-row'>於時世尊，　黎庶之上，　比如皆取，</div>
<div class='lg-row'>此佛世界，　悉破碎之，　盡令如塵。</div>
<div class='lg-row'>假使有人，　一一取塵，　過千佛界，</div>
<div class='lg-row'>乃著一塵，　如是次第，　聖尊國土。</div>
<div class='lg-row'>其人著塵，　皆令悉遍，　若干之數，</div>
<div class='lg-row'>悉令周普，　世界眾限，　有不可數。</div>
<div class='lg-row'>一切所有，　大聖國土，　諸所有塵，</div>
<div class='lg-row'>不可限量，　皆悉破碎，　令無有餘。</div>
<div class='lg-row'>大聖至尊，　逝來如斯，　其佛安住，</div>
<div class='lg-row'>滅度已竟。　劫數如是，　無量億千，</div>
<div class='lg-row'>若欲料限，　無能思議。　滅度已來，</div>
<div class='lg-row'>若干劫數，　彼時導師，　過久乃爾。</div>
<div class='lg-row'>諸弟子眾，　及菩薩行，　如來之慧，</div>
<div class='lg-row'>巍巍如斯。　今佛悉念，　聖滅度來，</div>
<div class='lg-row'>比丘欲知，　佛之智慧，　聖明普達，</div>
<div class='lg-row'>等無有異。　佛皆覺了，　過無數劫，</div>
<div class='lg-row'>不計微妙，　無漏之誼。」</div>
</div><p>佛告諸比丘：「其大通眾慧如來、正覺，壽四十四億百千劫，以無上正真道，初昇道場坐于樹下一劫默然，至于二劫不得正覺，乃至十劫，而不興起身不動搖，體不傾倚亦不自念，都無思想而向諸法，遂坐佛樹降魔官屬，當成正覺。忉利諸天子，化作大師子座，面四十里，佛坐其上。世尊坐定，諸梵天子普雨天華周四千里，自然風起吹放眾華，散于佛上。佛在樹下滿十中劫，天華紛紛盡劫不絕。又四天王及諸天子，作眾伎樂音如雷震，常以華香伎樂供養大聖，未曾休懈。」</p>
<p>佛告比丘：「時世尊大通眾慧乃至十劫，逮成無上正真之道，為最正覺至于滅度，供養不懈。其佛在家未捨國去，為太子時有十六子，端正殊好智慧難及，色像第一儒雅仁和。時十六國王子者，各各自有若干種樂，所居遊觀快不可言，種種顯現，琴瑟伎樂亦不可量。見佛世尊成最正覺，時有自然大法音聲，尋則棄國，捨轉輪王位、萬民、伎樂、諸欲之娛，眷屬圍繞，及諸聖賢大響帝王百千之數，并不可計億百千姟群萌之類營從集會，往詣世尊所處道場，欲得稽首奉受佛教。群從僉然雍雍肅肅，稽首佛足繞佛三匝却住一面，以偈頌曰：</p>

<div class="lg regular" style="margin-left:2em;"><div class='lg-row'>「『大通眾慧，　極尊無上，　積累平等，</div>
<div class='lg-row'>無量億數，　以上妙誼，　愍傷一切，</div>
<div class='lg-row'>所願具足，　於是賢聖。　修勤苦行，</div>
<div class='lg-row'>竟十中劫，　專精一心，　處在一座，</div>
<div class='lg-row'>其身清淨，　而不動搖，　燒諸苦患，</div>
<div class='lg-row'>如拔樹根。　分別于心，　而志湛泊，</div>
<div class='lg-row'>未曾進退，　亦不傾倚，　無有增減，</div>
<div class='lg-row'>默然而應，　究竟寂定，　無有諸漏。</div>
<div class='lg-row'>現在吉祥，　常獲大安，　無想著故，</div>
<div class='lg-row'>得尊佛道。　我等見之，　增智無畏，</div>
<div class='lg-row'>如是比類，　長益德義。　不計身命，</div>
<div class='lg-row'>皆斷苦患，　積累忍辱，　不貪安樂。</div>
<div class='lg-row'>分別道慧，　不處惱痛，　號在<span class='corr'>閑</span>居，</div>
<div class='lg-row'>興發精進。　其不篤信，　諸佛音聲，</div>
<div class='lg-row'>長夜增益，　惡道之罪，　則失人身，</div>
<div class='lg-row'>墮落惡趣，　為一切世，　所見謗毀。</div>
<div class='lg-row'>今以逮見，　世之聖父，　其道最上，</div>
<div class='lg-row'>無有眾漏。　於此世間，　而見救護，</div>
<div class='lg-row'>及諸過去，　大聖導師。』」</div>
</div><p>佛告比丘：「斯諸帝王及諸太子，太子兄弟年既幼少，嗟歎稱譽大通眾慧如來、至尊、等正覺，以此雅頌宣揚已竟，啟勸世尊，願說經法安住分別，多所安隱多所愍傷，饒益眾生安諸天人。復以此偈，而讚頌曰：</p>
<p style="margin-left:2em;text-indent:-2em" class="lg-abnormal"><div class='lg-row'>「『惟願大聖，　讚說經典，　開化眾生，</div>
<div class='lg-row'>發起黎庶。　三界群萌，　悉共渴仰，</div>
<div class='lg-row'>使建道意，　皆令蒙度。</div>
<div class='lg-row'>諸佛普大聖，　百福法莊嚴，</div>
<div class='lg-row'>無極仙逮獲，　慧則最尊妙。</div>
<div class='lg-row'>為諸天講法，　及世間人民，</div>
<div class='lg-row'>度脫我等類，　普及諸群萌。</div>
<div class='lg-row'>應時彰現露，　如來之慧誼，</div>
<div class='lg-row'>猶如今於此，　顯導上尊道。</div>
<div class='lg-row'>令諸群品類，　予等獲此法，</div>
<div class='lg-row'>悉解於一切，　諸行慧本末。</div>
<div class='lg-row'>皆為分別說，　前世所行德，</div>
<div class='lg-row'>普見知黎庶，　心本所好樂。</div>
<div class='lg-row'>則為轉法輪，　最勝無等倫，</div>
<div class='lg-row'>勉脫眾生厄，　悉令至大道。』」</div>
</p><p>佛告諸比丘：「於時世尊大通眾慧如來變化十方世界，各各五百億百千佛土六反震動，光明普照無所不周，皆於一切諸佛境界，虛空大神若干種明，日月光耀遠照無極，尊無等倫，諸天宮殿館宇之明，梵天往返自然威曜，其佛變現瑞應光明，皆覆蔽之悉令不現。天上世間晃昱暉曜，眾生品類若生彼界，皆相見知各自說言：『此間今日卒有人生，時於天上震動所現，靡不周遍。』</p>
<p>「爾時東方佛土邊無限億百千梵天宮殿，自然為明威曜巍巍。諸梵自念：『無數梵宮宮殿館宇㸌明，無所不接，有何瑞應而現斯變？』於時五百世界諸億百千大梵天眾，各從宮殿雲集而會。時於眾中有大梵天號護群生，為諸梵天，而歎頌曰：</p>

<div class="lg regular" style="margin-left:0em;"><div class='lg-row'>「『今日我等，　宮殿室宅，　諸賢當知，</div>
<div class='lg-row'>此大光明，　諸天最勝，　志所樂喜。</div>
<div class='lg-row'>以何因緣，　現此瑞應？　善哉當往，</div>
<div class='lg-row'>趣求斯誼。』　時諸天子，　今日自興：</div>
<div class='lg-row'>『承何聖旨，　現神如是，　今所覩見，</div>
<div class='lg-row'>本未曾有，　親近諸天，　為人中王，</div>
<div class='lg-row'>將無大聖，　興出于世，　最妙光明，</div>
<div class='lg-row'>照于十方，　所變感動，　乃如是乎？』」</div>
</div><p>佛告諸比丘：「時五百世界億百千姟梵天，悉共相和從東方來，遙見西方大通眾慧如來、正覺，處於道場在菩提樹下坐師子床。諸天、龍、神、阿須倫、迦留羅、真陀羅、摩休勒，人與非人，及十六子，眷屬圍繞，適覩是已，悉共啟勸欲令說經。即詣如來稽首于地，繞佛無數匝，執其蓮華如大須彌，及散佛樹，樹高四十里，普已本土梵天宮殿，奉進世尊，惟願哀愍納受宮殿華土之供。以偈頌讚曰：</p>

<div class="lg regular" style="margin-left:2em;"><div class='lg-row'>「『見佛無量，　得未曾有，　多所愍傷，</div>
<div class='lg-row'>興出于世。　世尊所演，　如師子吼，</div>
<div class='lg-row'>則已將護，　十方黎庶。　我等經歷，</div>
<div class='lg-row'>所從來處，　去此五百，　億百千界。</div>
<div class='lg-row'>計諸世界，　若干之類，　皆棄宮殿，</div>
<div class='lg-row'>咸詣聖尊，　一切皆是，　宿命淨德，</div>
<div class='lg-row'>若干麗妙，　諸寶宮殿。　惟加臨眄，</div>
<div class='lg-row'>而居其中，　願發大哀，　愍傷受之。』」</div>
</div><p>佛告諸比丘：「時大梵天眾面讚歎佛，五百人俱白世尊曰：『願轉法輪演大聖典，勉濟群黎使獲滅度。』時五百梵天億百千眾，合一音聲，而歎頌曰：</p>

<div class="lg regular" style="margin-left:2em;"><div class='lg-row'>「『世尊願說經，　兩足上分別，</div>
<div class='lg-row'>當現慈心力，　度眾勤苦患。』」</div>
</div><p>佛告諸比丘：「于時世尊，見諸梵天所上宮殿，默然受之。爾時東南方去是五百億百千世界諸梵天眾，各各自從宮殿皆見光明，晃晃鑠鑠無不周接，怪未曾有。悉俱集會，於眾會中有大梵天，號最慈哀，為諸梵天而歎頌曰：</p>

<div class="lg regular" style="margin-left:2em;"><div class='lg-row'>「『諸大天當知，　此則本瑞應，</div>
<div class='lg-row'>宮殿悉感動，　最有大名聞。</div>
<div class='lg-row'>有德諸天子，　人人雲集此，</div>
<div class='lg-row'>則是其威神，　令宮殿巍巍。</div>
<div class='lg-row'>今佛興于世，　兩足之中尊，</div>
<div class='lg-row'>所以令館宇，　現光明如是。</div>
<div class='lg-row'>吾等當往質，　斯事不可妄，</div>
<div class='lg-row'>從昔至于今，　覩瑞無若茲。</div>
<div class='lg-row'>四方有光明，　至于億國土，</div>
<div class='lg-row'>今有定至誠，　佛當成於世。』」</div>
</div><p>佛告諸比丘，時五百億百千梵天，各從宮殿駱驛四出，以諸天華如須彌山，詣西北角，遙見如來大通聖慧處于道場，於佛樹下坐師子座。諸天、龍、神、阿須倫、迦留羅、真陀羅、摩休勒眷屬圍繞，而為說經法。適見佛已尋時即往，稽首于地繞無數匝，手執大華而散佛上。時大梵天及諸眷屬，以頌讚曰：</p>

<div class="lg regular" style="margin-left:2em;"><div class='lg-row'>「『禮無等倫，　則為大仙，　天中之天。</div>
<div class='lg-row'>聲如哀鸞，　唱導普護，　諸天人民，</div>
<div class='lg-row'>願稽首禮。　愍傷世俗，　得未曾有，</div>
<div class='lg-row'>在在難值，　久思光顏，　今日乃見。</div>
<div class='lg-row'>本於百劫，　積德解空，　八十億佛，</div>
<div class='lg-row'>壽如塵劫。　又人中尊，　分別空慧，</div>
<div class='lg-row'>而常講說，　善權方便。　諸天群臣，</div>
<div class='lg-row'>人民得覲，　具足億姟，　八十之數。</div>
<div class='lg-row'>其眼徹見，　在所救濟，　多所擁護，</div>
<div class='lg-row'>於佛道法。　故出于世，　愍傷眾庶，</div>
<div class='lg-row'>我等福會，　甚難值遇。』」</div>
</div><p>佛告諸比丘：「無數億千梵天之眾，勸發世尊願轉法輪，演出典誼散告群生，救脫三界令獲安隱。</p>
<p>「爾時諸梵天悉俱等心，同聲讚曰：</p>

<div class="lg regular" style="margin-left:2em;"><div class='lg-row'>「『最上大人，　願轉法輪，　惟講經典，</div>
<div class='lg-row'>為十方人。　度脫羣萌，　苦惱之患，</div>
<div class='lg-row'>令一切人，　喜踊亘然。　其有聞者，</div>
<div class='lg-row'>得成佛道，　諸天人民，　咸蒙安隱。</div>
<div class='lg-row'>阿須倫身，　當復減損，　施于忍辱，</div>
<div class='lg-row'>安隱之事。』」</div>
</div><p>佛告諸比丘：「大通眾慧如來默然可之。南方、西方億百千姟諸佛世界，諸大梵天宮殿館宇悉為普明，弈弈煌煌靡不周達。時諸梵天，自見宮殿威變煜爚，怪未曾有。悉俱集會，各自念言：『我等宮殿何乃如之？』於其眾中有大梵天，名曰善法，獨歎頌曰：</p>

<div class="lg regular" style="margin-left:2em;"><div class='lg-row'>「『大聖而興，　所舉不妄，　一切宮殿，</div>
<div class='lg-row'>威光重照。　有此瑞應，　現于世間，</div>
<div class='lg-row'>善哉行求，　如斯奧誼。　過去無數，</div>
<div class='lg-row'>億千諸劫，　未曾覩見，　如是感動。</div>
<div class='lg-row'>將以如來，　出現于世，　令諸天子，</div>
<div class='lg-row'>自然來會。』」</div>
</div><p>佛告諸比丘：「時五百百千億諸梵天人，從其所處，遙見大華如須彌山，各手執持眾供養具行詣北方，瞻覲如來大通眾慧佛處于道場，坐樹下師子座上，與無央數諸天、龍、神、阿須倫、迦留羅、真陀羅、摩休勒眷屬圍繞，講說經法。即詣佛所，稽首于地繞無數匝，手執大華如須彌山，供養散佛。尋以宮殿奉上世尊，惟願愍傷受而處之。時諸梵天等心同聲，而歎頌曰：</p>
<p style="margin-left:2em;text-indent:-2em" class="lg-abnormal"><div class='lg-row'>「『諸佛現世，　甚難得值，　久不瞻覩，</div>
<div class='lg-row'>今日乃覲。　僥倖來至，　蠲除愛欲，</div>
<div class='lg-row'>具足充滿，　於三千剎。　諸大導師，</div>
<div class='lg-row'>飽滿饑虛，</div>
<div class='lg-row'>古來至今，　未曾見聞。　如靈瑞華，</div>
<div class='lg-row'>尠可遭值，　道慧難遇，　時時乃有。</div>
<div class='lg-row'>我等宮殿，　雅麗無量，　承佛威神，</div>
<div class='lg-row'>而得獲此。　唯垂大哀，　納受所進，</div>
<div class='lg-row'>願處其中，　顯現道因。』</div>
</p><p>「時諸梵天勸請世尊，惟轉法輪分別經典，令諸天神沙門梵志，多所愍傷普安一切，天上世間悉當蒙恩。於是梵天與群侍俱，等心同聲，而歎頌曰：</p>

<div class="lg regular" style="margin-left:2em;"><div class='lg-row'>「『倖願世尊，　廣演經典，　加哀當轉，</div>
<div class='lg-row'>大聖法輪。　講若干法，　聲若雷震，</div>
<div class='lg-row'>惟願愍傷，　吹大法螺。　以大經典，</div>
<div class='lg-row'>雨於世界，　分別善教，　微妙之誨。</div>
<div class='lg-row'>我等勸助，　願講道慧，　開度眾生，</div>
<div class='lg-row'>億百千姟。』</div>
</div><p>「西南方、西北方、東北方，各各如是，無數梵天不可計限。上方下方各各如是，自在宮殿，覩見光明靡不周接，怪之未有。各從斯去五百億百千世界諸梵天眾，各捨宮殿來詣佛所。有大梵天名曰妙識，即歎偈曰：</p>

<div class="lg regular" style="margin-left:2em;"><div class='lg-row'>「『善哉願諸佛，　世吼獲聖明，</div>
<div class='lg-row'>為三界眾生，　開示正覺乘。</div>
<div class='lg-row'>普為世間眼，　達見於十方，</div>
<div class='lg-row'>開通甘露門，　度脫無數人。</div>
<div class='lg-row'>乃昔往古世，　人中尊變現，</div>
<div class='lg-row'>空無思想念，　使現於十方。</div>
<div class='lg-row'>長益樂地獄，　好憙畜生處，</div>
<div class='lg-row'>後生墮餓鬼，　億數難思議。</div>
<div class='lg-row'>亡失於天身，　壽終墮惡趣，</div>
<div class='lg-row'>若得聽佛法，　進獲平等道。</div>
<div class='lg-row'>志行趣佛慧，　將護眾黎庶，</div>
<div class='lg-row'>皆得歸安隱，　不失快樂想。</div>
<div class='lg-row'>常不行佛道，　不處於正法，</div>
<div class='lg-row'>違無量聖教，　即墮於惡趣。</div>
<div class='lg-row'>覩見世光明，　以善故來至，</div>
<div class='lg-row'>發一切眾生，　而行於慈哀。</div>
<div class='lg-row'>逮見於世尊，　解空慧無漏，</div>
<div class='lg-row'>諸天及世間，　于斯悉勸助。</div>
<div class='lg-row'>宮殿妙無量，　猶如威神<span class='corr'>德</span>，</div>
<div class='lg-row'>普施明月珠，　大導師願受。</div>
<div class='lg-row'>人尊願受供，　愍傷幸宮殿，</div>
<div class='lg-row'>令此群品類，　逮得無上道。』」</div>
</div><p>佛告諸比丘：「於時五百百千億大梵天眾，讚歎佛已，啟勸令佛轉大法輪，開度十方安隱世人。復歎頌曰：</p>

<div class="lg regular" style="margin-left:2em;"><div class='lg-row'>「『思願講說，　無上法輪，　惟雷法鼓，</div>
<div class='lg-row'>尊妙法音。　度脫眾生，　勤苦之患，</div>
<div class='lg-row'>加哀示現，　無為大道。　我等勸助，</div>
<div class='lg-row'>唯聖說法，　救護餘類，　及世間人。</div>
<div class='lg-row'>音聲柔軟，　敷揚美響，　億百千劫，</div>
<div class='lg-row'>積累德行。』」</div>
</div><p>佛告諸比丘：「大通眾慧如來，爾時見十方無央數百千億眾生勸請說法，及十六子國王太子，轉大法輪三轉十二事，開化發起沙門梵志、諸天龍神、眾魔梵天及世人民，為說苦本是為苦諦，至習盡道由是盡苦，苦盡至道，十二緣起具足分別，從癡致行，從行致識，從識致名色，從名色致六入，從六入致習，從習致痛，從痛致愛，從愛致受，從受致有，從有致生，從生致老病死憂苦大患。」</p>
<p>又告比丘：「大通眾慧如來三說經法，須臾之頃分別此誼，令十六億百千姟眾漏盡意解，逮得六通三達之智，無央數人皆得度脫。如是至三，第四說經，江河沙等億百千姟群生聽經，一一皆獲漏盡意解，諸聲聞眾不可稱計。</p>
<p>「爾時十六國王太子，以家之信出家為道，皆為沙彌，聰明智慧多有方便，以曾供養億百千佛，造立眾行，求無上正真道，俱白佛言：『今大會聲聞眾，無央數億百千人，有大神足已具成就。惟為我等，講演無上正真道誼，願弘慧見指示其處，當從如來學大聖教，以共勸進觀察其本。』於時世尊，悉見幼童國王太子心之所念，則為國王及諸眷屬講說經法，八十億百千<span class='corr'>姟</span>人皆作沙門，於時彼佛觀諸沙門心之本原，為二萬劫說《正法華》方等經典，菩薩所行一切佛護，皆已周遍。四部眾會普等無異，十六幼童沙彌兄弟，聞佛所說悉共受持，諷誦講讚。其佛授決，當得無上正真之道。說是經已聲聞歡喜，十六沙彌、無數億百千姟諸菩薩眾皆得本志。彼佛說是，於八萬劫未曾休懈。說斯經已，即入靜室精思閑定，四十萬劫三昧正受。</p>
<p>「爾時十六王子為沙彌者，行菩薩道本是佛子，覩見世尊獨處閑居，各各豫嚴法座，欲用敷演廣彼法誼。於時都會八萬四千劫分別說經，一一菩薩化度六十萬江河沙億百千姟，處於無上正真道，皆立大乘。其大通眾慧如來八十四萬劫，乃從三昧興，就法座，普告一切諸比丘眾：『十六王子所建功德難及無量，至未曾有智慧巍巍，則以供養無數億百千諸佛，眾行具足普受聖慧，入于道明合集佛智，諸比丘眾皆當稽首，恭敬自歸十六仁賢，數數莫懈，其志聲聞、緣覺乘，已得聲聞、緣覺之路，若行菩薩及成就者，其新發意皆當付此。諸族姓子，聽所說經不拒逆者，皆當逮得無上正真之道，成佛聖慧。諸族姓子順世尊教，以是正法數數分別為一切說，其十六子具菩薩乘，一一開化六十江河沙等人，所生之處常共俱會，亦復普說聽正法誼，各各值見四十億百千諸佛世尊，或當復更見諸佛者，今我班宣四輩。』」</p>
<p>佛言：「欲知爾時十六國王子乎？」</p>
<p>答曰：「不及也。」</p>
<p>佛言：「今皆成無上正真之道，今悉現在，處于十方說法救護，無數億百千姟兆載聲聞眾，不可稱計菩薩東方現在甚樂世界，有二佛號無怒、山崗如來、至真、等正覺；東南方現在二佛，號師子響、師子幢如來；南方現在二佛，號一住、常滅度如來；西南方現在二佛，號帝幢、梵幢如來；西方現在二佛，號無量壽、超度因緣如來；西北方現在二佛，號栴檀神通山、藏念如來；北方現在二佛，號樂雨、雨音王如來；東北方現在二佛，號除世懼。今吾能仁，於忍世界，得成如來至真等正覺，合十六尊。」</p>
<p>又告比丘：「吾等十六為沙彌時，在彼佛世講說經法，眾生聽受，一一菩薩開化無量諸江河沙億百千姟，發無上正真道者，今得成就為菩薩道。住聲聞地者，漸當誘進無上大道，稍稍當成最正覺。所以者何？如來之慧難限難計，不可逮及為若此也。」</p>
<p>又告比丘：「何所是乎？吾為菩薩時，開化無量億百千姟江河沙等，聽聞諮受諸通慧者，當來末世，或有發意，學弟子乘，成為聲聞，後不肯聽受菩薩之教，不解佛慧不行菩薩，一切志在無為之想，謂當滅度。甫當往至他佛世界，順殊異行生異佛國，當求道慧志聽啟受，爾乃解知如來之法，有一滅度無有二乘也。皆是如來善權方便說三乘耳。如來正覺滅度之時，若有供養以清淨行，信樂妙言趣于經典，一心定意為大禪思，當知爾時觀於如來，皆普合會諸菩薩眾，會諸聲聞聽受此法，爾乃覩見世間佛道，無二滅度也。如來正覺善權說耳，其樂下劣小乘行者，則自亡失遠乎人種，不解人本為欲所縛，如來滅度時，若有聞說歡喜信者，佛恩所護。</p>
<p>「假喻曠野五百里路，逈絕無人亦無國君，有一導師聰慧明達，方策密謀隱知遠近，將眾賈人欲度懸逈，皆俱疲怠不能自前，各思戀曰：『予等安處聖興之土，本國平雅有君長師父，今來遠涉極不任進，寧可共還免離苦難。』導師愍之，發來求寶中路而悔，設權方便於大曠野，度四千里若八千里，以神足力化作大城，告眾商人無懷廢退，大國已至可住休息，隨意所欲飯食自恣，欲得大寶於此索之。」</p>
<p>又告比丘：「商人見城人民興盛，快樂無極怪未曾有，離苦獲安喜用自慰，無復憂恐饑乏之患，自謂無為如得滅度。停止有日隱知欲厭，即沒化城令無處所，告眾賈曰：『速當轉進到大寶地，吾見汝等行疲心懼，故現此城。』」</p>
<p>又告比丘：「如來如是，為人等倫唱道經誼，覩見生死長久艱難虛乏之患，現于三乘，禪定一心使得滅度。又佛從本說有一乘，聞佛講法不受道慧，若患厭者謂當積行甚為勤苦。如來悉見其心所念、志疲懈想，為現聲聞、緣覺易得，猶如無導化作大城，人民饒裕商者晏息。視如厭翫沒之不現，為眾商人說幻化城，其導師者謂如來也。大曠野者謂五道生死；眾商賈人謂諸學者；將行求寶謂說道慧菩薩行法；中路厭翫不肯進者，謂佛難得累劫積功不可卒成，誘以聲聞、緣覺易辦；化作城者謂羅漢泥洹；沒城不現謂臨滅度，佛在前立勸發無上正真道意。其羅漢事，限礙非真不至大道，若至他方與佛相見，得不退轉無所從生，乃為大寶究竟之事。」</p>
<p>佛語諸比丘：「如來說法爾等聞之，謂悉備足，不知所作尚未成辦。又如來慧，普見世間一切人心，示現泥洹，如來、至真、等正覺，善權方便說有三乘。」</p>
<p>爾時世尊欲重解誼說斯頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「昔有大通，　眾慧導師，　適坐道場，</div>
<div class='lg-row'>於佛樹下。　其佛定處，　具十中劫，</div>
<div class='lg-row'>尚未得成，　究竟道誼。　諸天龍神，</div>
<div class='lg-row'>阿須倫等，　普發精進，　供養最勝。</div>
<div class='lg-row'>雨諸天華，　紛紛如降，　用散等覺，</div>
<div class='lg-row'>人中之導。　於虛空中，　暢發雷震，</div>
<div class='lg-row'>而以進貢，　上尊大聖。　最勝在彼，</div>
<div class='lg-row'>行甚勤苦，　所行久長，　成無上道。</div>
<div class='lg-row'>專精思惟，　於十中劫，　乃成正覺，</div>
<div class='lg-row'>大通眾慧。　諸天人民，　億百千姟，</div>
<div class='lg-row'>一切眾生，　歡喜踊躍。　彼佛本有，</div>
<div class='lg-row'>諸子十六，　皆順稟受，　人中道化。</div>
<div class='lg-row'>眾庶之類，　億百千姟，　眷屬圍繞，</div>
<div class='lg-row'>造兩足尊。　前稽首禮，　師長聖尊，</div>
<div class='lg-row'>慇懃啟諫，　願說經典。　勇猛師子，</div>
<div class='lg-row'>講未聞者，　飽滿我等，　及世人民。</div>
<div class='lg-row'>十六荒域，　及此世界，　久遠空墟，</div>
<div class='lg-row'>大聖乃興。　梵天宮殿，　亘然大明，</div>
<div class='lg-row'>現眾瑞應，　悉分別說。　東方世界，</div>
<div class='lg-row'>億百千姟，　五百國土，　自然震動。</div>
<div class='lg-row'>彼有大梵，　自處其宮，　威神功德，</div>
<div class='lg-row'>巍巍最上。　於時覩見，　此本瑞應，</div>
<div class='lg-row'>尋即造詣，　愍傷俗者。　則以天華，</div>
<div class='lg-row'>供散大仁，　皆用宮殿，　奉上世尊。</div>
<div class='lg-row'>鼓樂絃歌，　讚佛功德，　勸諫正導，</div>
<div class='lg-row'>令轉法輪。　時人中尊，　默然受之，</div>
<div class='lg-row'>尋為如應，　解說經法。　南方西方，</div>
<div class='lg-row'>北方世界，　上方下方，　四隅境域，</div>
<div class='lg-row'>億千姟眾，　梵天悉來，　各獻所珍，</div>
<div class='lg-row'>以為供養。　又復下方，　諸界梵天，</div>
<div class='lg-row'>普亦如是，　等無有異。　皆以宮殿，</div>
<div class='lg-row'>奉上大聖，　嗟歎如來，　悉共勸助。</div>
<div class='lg-row'>願轉法輪，　光闡心目，　無數億劫，</div>
<div class='lg-row'>難得值遇，　惟垂示現，　往古根力，</div>
<div class='lg-row'>加哀開䦱，　甘露法門，　普等法眼，</div>
<div class='lg-row'>分別慧誼，　宣揚群典，　若干品類。</div>
<div class='lg-row'>時佛為說，　遍示四諦，　一切具解，</div>
<div class='lg-row'>十二因緣。　為顯無黠，　令得眼目，</div>
<div class='lg-row'>講說生死，　憂苦空患。　一切世間，</div>
<div class='lg-row'>悉從生有，　當知因是，　致于終沒。</div>
<div class='lg-row'>如來適說，　是法欲竟，　若干種類，</div>
<div class='lg-row'>無央數人，　八十億姟，　眾生之儔，</div>
<div class='lg-row'>於時聽者，　住聲聞乘，　何況餘方，</div>
<div class='lg-row'>立第一地。　彼時最勝，　所說經法，</div>
<div class='lg-row'>如江河沙，　黎庶清淨，　都盧志于，</div>
<div class='lg-row'>聲聞之行。　導師聖眾，　計數若茲，</div>
<div class='lg-row'>一切共算，　不能稱限。　眾等品類，</div>
<div class='lg-row'>一一如是，　皆悉若斯，　立大上慧。</div>
<div class='lg-row'>於時至尊，　十六聖子，　等俱學者，</div>
<div class='lg-row'>齊共同心，　一切出家，　咸為沙彌，</div>
<div class='lg-row'>而悉分別，　佛方等經。　吾等當成，</div>
<div class='lg-row'>世之明父，　汝黨如是，　皆得上慧。</div>
<div class='lg-row'>斯諸眾生，　悉令如此。</div>
<div class='lg-row'>又如世尊，　為法之眼，　最勝至誠，</div>
<div class='lg-row'>見人心本。　幼少為童，　常行平等，</div>
<div class='lg-row'>而為眾生，　說上尊道。　億百千姟，</div>
<div class='lg-row'>無底譬喻，　示現因緣，　尋獲報應。</div>
<div class='lg-row'>分別所興，　諸通敏慧，　如諸菩薩，</div>
<div class='lg-row'>所當造行。　於時大聖，　為現真諦，</div>
<div class='lg-row'>顯揚宣布，　斯《正法華》。　普雨講說，</div>
<div class='lg-row'>大方等經，　若干千頌，　不可思念。</div>
<div class='lg-row'>無能限量，　如江河沙，　於時適說，</div>
<div class='lg-row'>斯之經典。　則入靜室，　三昧等觀，</div>
<div class='lg-row'>八十四萬，　劫中澹然。　世雄尊師，</div>
<div class='lg-row'>定意如斯，　時諸沙彌，　覲瞻大聖，</div>
<div class='lg-row'>在於靜室，　而不出遊，　開化人民，</div>
<div class='lg-row'>無數億千。　覺了禪定，　清淨無漏，</div>
<div class='lg-row'>第一始設，　於大法座，　宣揚說此，</div>
<div class='lg-row'>仁賢經典，　於安住教，　流布佛化。</div>
<div class='lg-row'>如是比像，　所造弘廣，　於江河沙，</div>
<div class='lg-row'>不可稱限，　億百千數，　皆聽啟受，</div>
<div class='lg-row'>安住之子，　一一開導，　算諸黎庶，</div>
<div class='lg-row'>無能限量。　於時最勝，　滅度之後，</div>
<div class='lg-row'>悉得覲于，　四十億佛。　彼諸學士，</div>
<div class='lg-row'>適聞斯名，　便即供養，　兩足之尊。</div>
<div class='lg-row'>有四事行，　離垢為貴，　悉得佛道，</div>
<div class='lg-row'>現在十方。　斯十六童，　皆是佛子，</div>
<div class='lg-row'>普在八方，　敷弘道<span class='corr'>誼</span>。　於彼所說，</div>
<div class='lg-row'>及聽受者，　是諸聲聞，　悉佛弟子。</div>
<div class='lg-row'>步步各各，　若干色像，　今當親近，</div>
<div class='lg-row'>發大道意。　吾身爾時，　寤不覺者，</div>
<div class='lg-row'>皆令一切，　咸得聽受。　爾諸賢者，</div>
<div class='lg-row'>號聲聞子，　善權方便，　示諸人道。</div>
<div class='lg-row'>吾前世時，　報應如斯，　應所說法，</div>
<div class='lg-row'>是其因緣。　假使不忍，　修尊佛道，</div>
<div class='lg-row'>比丘當知，　魔所嬈因。　隨其本性，</div>
<div class='lg-row'>兇弊縱恣，　志不奉行，　不樂空慧。</div>
<div class='lg-row'>無數百世，　渴不值水，　又當愚騃，</div>
<div class='lg-row'>常處恐懼。　無數丈夫，　百千之眾，</div>
<div class='lg-row'>發跡而行，　欲度曠野。　又覩曠野，</div>
<div class='lg-row'>殊逈艱難，　其里計數，　五百踰旬。</div>
<div class='lg-row'>有一大人，　賢聖明哲，　導師開化，</div>
<div class='lg-row'>心無所畏。　為彼賈人，　導示徑路，</div>
<div class='lg-row'>曠野懸邈，　多有艱恐。　無數億人，</div>
<div class='lg-row'>創礙羸憊，　各對導師，　而自訴訟。</div>
<div class='lg-row'>吾等疲弊，　不能進前，　徒類今日，</div>
<div class='lg-row'>欲退還歸。　導師聰明，　為方便父，</div>
<div class='lg-row'>諄諄宣喻，　誘誨委曲，　矜憐闇塞，</div>
<div class='lg-row'>欲棄寶退，　壞敗本計，　中路規還。</div>
<div class='lg-row'>吾今寧可，　設神足力，　化造立作，</div>
<div class='lg-row'>廣大城郭，　嚴莊若干，　億千人民，</div>
<div class='lg-row'>而立房室，　令微妙好。　又當復化，</div>
<div class='lg-row'>大江流河，　苑園浴池，　華實滋茂，</div>
<div class='lg-row'>臺館殿宇，　牆垣綺[女*(替-曰+貝)]，　男女若干，</div>
<div class='lg-row'>巨億百千。　誘恤勉勵，　使不恐懼，</div>
<div class='lg-row'>各自僥慶，　歡喜悅豫。　今日得至，</div>
<div class='lg-row'>於此大城，　入市所娛，　所欲之具。</div>
<div class='lg-row'>心懷忻然，　如得滅度，　爾等及吾，</div>
<div class='lg-row'>諸難以除。　以親親故，　歡悅所安，</div>
<div class='lg-row'>今日一切，　恣所施為，　從己所樂，</div>
<div class='lg-row'>周遍觀採。　與卿同心，　故鄭重說，</div>
<div class='lg-row'>悉來聚集，　聽聞所說。　吾以神足，</div>
<div class='lg-row'>化作大城。　吾時觀察，　枯燥荊棘，</div>
<div class='lg-row'>每懼仁等，　創楚悔還。　即設善權，</div>
<div class='lg-row'>化現眾諸，　且宜精志，　順路進前。</div>
<div class='lg-row'>佛告比丘，　吾亦如是，　見無央數，</div>
<div class='lg-row'>億千眾生，　患厭勤苦，　周旋迷惑，</div>
<div class='lg-row'>以方便教，　而開導之。　故佛念斯，</div>
<div class='lg-row'>如是利誼，　厭於佛道，　不得滅度。</div>
<div class='lg-row'>一切道父，　而覺了之，　賢等事辦，</div>
<div class='lg-row'>今得羅漢。　故勸助立，　住斯德報，</div>
<div class='lg-row'>偶察諸賢，　得至羅漢。　汝等一切，</div>
<div class='lg-row'>皆棄眾苦，　一切眾會，　乃演斯法。</div>
<div class='lg-row'>諸佛大聖，　善權方便，　講說佛教，</div>
<div class='lg-row'>大仙救護。　其乘有一，　未曾有二。</div>
<div class='lg-row'>休息爾等，　故分別說。　由是教化，</div>
<div class='lg-row'>此諸比丘，　當興精進，　第一英妙。</div>
<div class='lg-row'>諸仁當志，　一切敏慧，　菩薩典法，</div>
<div class='lg-row'>無有滅度。　我常發求，　成諸通慧，</div>
<div class='lg-row'>得達十方，　最勝之法。　顏貌殊妙，</div>
<div class='lg-row'>相三十二，　當得佛道，　乃應滅度。</div>
<div class='lg-row'>諸大導師，　說法如是，　且令休息，</div>
<div class='lg-row'>自謂滅度。　適得休息，　言獲無為，</div>
<div class='lg-row'>緣是之故，　暢諸通慧。」</div>
</p>
<p class='juan'>正法華經卷第四</p>
</div><!-- end of div[@id='body'] -->
</body></html>