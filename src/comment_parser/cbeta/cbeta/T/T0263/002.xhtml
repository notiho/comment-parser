<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu4' />正法華經卷第二</p><p class="byline">西晉月氏國三藏竺法護譯</p><a id='mulu5' />
<p class='h0'>應時品第三</p><p>於是賢者舍利弗，聞佛說此欣然踊躍，即起叉手白眾祐曰：「今聞大聖講斯法要，心加歡喜得未曾有。所以者何？常從佛聞法說，化導諸菩薩乘，見餘開士聽承佛音<span class='corr'>得</span>至真覺，甚自悼感獨不豫及，心用灼惕，所示現議所不紹逮，我已永失如來之慧。假使往返山林巖藪，曠野樹下閑居獨處，若在讌室謹勅自守，一身經行益用愁毒，深自惟言：『法號等入，世尊為我現若干教，而志小乘，自我等咎，非如來也。所講演法大聖等心，為開士歎思奉尊者，為受第一如來訓典，堪至無上正真之道。我等所順而被衣服，所建立願不以頻數。』唯然世尊！鄙當爾時用自剋責，晝夜寢念，雖從法生不得自在，偏蒙聖恩得離惡趣。今乃逮聞。」</p>
<p>時，舍利弗以頌讚曰：</p>

<div class="lg regular" style="margin-left:1em;"><div class='lg-row'>「得聞佛乘，　一句之業，　超出本望，</div>
<div class='lg-row'>怪未曾有。　所當受獲，　非心口言，</div>
<div class='lg-row'>覩大尊雄，　益懷喜歡。　假使有人，</div>
<div class='lg-row'>能造行者，　聞安住音，　以為奇雅。</div>
<div class='lg-row'>諸塵勞垢，　鄙已蠲盡，　音聲之信，</div>
<div class='lg-row'>亦悉永除。　我本晝日，　設經行時，</div>
<div class='lg-row'>若在樹下，　端坐一心，　設在林藪，</div>
<div class='lg-row'>山巖之中，　心自思惟，　如此行誼。</div>
<div class='lg-row'>嗚呼自責，　弊惡之意。　因平等法，</div>
<div class='lg-row'>而得無漏，　不由三界，　順尊法居。</div>
<div class='lg-row'>追悔過事，　以誡將來。　紫磨金容，</div>
<div class='lg-row'>相三十二，　我已違遠，　失不自嚴。</div>
<div class='lg-row'>眾相八十，　具足殊特，　種種積累，</div>
<div class='lg-row'>不以瓔珞。　根力脫門，　八部之音，</div>
<div class='lg-row'>於平等法，　而自危削。　諸佛之法，</div>
<div class='lg-row'>有十八事，　如是之誼，　我已永失。</div>
<div class='lg-row'>音聲所聞，　達於十方，　吾以得見，</div>
<div class='lg-row'>愍世俗者。　一身獨己，　晝日經行，</div>
<div class='lg-row'>又自剋責，　而內思惟。　我每夙夜，</div>
<div class='lg-row'>深自料計，　反側婉轉，　忖度己身。</div>
<div class='lg-row'>當問世尊，　如是之誼，　鄙何所失，</div>
<div class='lg-row'>當復所失。　現在眼前，　於聖明日，</div>
<div class='lg-row'>夙夜過去，　逝不休息。　見餘菩薩，</div>
<div class='lg-row'>而不可計，　世雄尊師，　之所開化。</div>
<div class='lg-row'>彼等悉聞，　此佛音教，　為諸群萌，</div>
<div class='lg-row'>講演法力。　其法無想，　諸漏已盡，</div>
<div class='lg-row'>普悉曉暢，　致微妙慧。　覩若干種，</div>
<div class='lg-row'>諸所祠祀，　歷外異學，　諸邪偽術。</div>
<div class='lg-row'>由是之故，　解佛言教，　觀見脫門，</div>
<div class='lg-row'>即說滅度。　一切得解，　諸所見行，</div>
<div class='lg-row'>尋時開了，　空無之法。　由是自謂，</div>
<div class='lg-row'>已得滅度，　今乃自知，　非至泥洹。</div>
<div class='lg-row'>得覲諸佛，　天中之天，　時人中上，</div>
<div class='lg-row'>眾會圍繞，　三十二相，　光色巍巍，</div>
<div class='lg-row'>因斯覺了，　至度無餘。　我適聞說，</div>
<div class='lg-row'>除於眾熱，　不以音聲，　而得無為。</div>
<div class='lg-row'>如我所知，　正覺師子，　諸天世人，</div>
<div class='lg-row'>之所奉事，　則以力勢，　恒住如斯，</div>
<div class='lg-row'>第一初聞，　大聖之教。　波旬時化，</div>
<div class='lg-row'>變為佛形，　無得為魔，　之所嬈害。</div>
<div class='lg-row'>如因緣行，　而引說喻，　無央數億，</div>
<div class='lg-row'>顯現姟限。　善立彼岸，　至道意海，</div>
<div class='lg-row'>得聞彼法，　除諸狐疑。　有百千佛，</div>
<div class='lg-row'>及姟之數，　悉得覩見，　眾滅度脫。</div>
<div class='lg-row'>如斯諸佛，　所說經典，　善權方便，</div>
<div class='lg-row'>隨順御之。　假使有見，　現究竟行，</div>
<div class='lg-row'>當來諸佛，　眾億百千，　善權方便，</div>
<div class='lg-row'>導御是黨，　為講說經，　誘進泥洹。</div>
<div class='lg-row'>隨其體像，　化以慧行，　悉而分別，</div>
<div class='lg-row'>次第所有。　諸佛之法，　所當教誨，</div>
<div class='lg-row'>尋即承聖，　受轉經輪。　世雄導師，</div>
<div class='lg-row'>現真雅訓，　吾亦如是，　依蒙其像。</div>
<div class='lg-row'>彼諸魔眾，　而不敢當，　心未常懷，</div>
<div class='lg-row'>邪疑之礙。　普興柔軟，　深妙之道，</div>
<div class='lg-row'>以佛音聲，　而得歡欣。　今日所有，</div>
<div class='lg-row'>諸志猶預，　以棄沈吟，　住於聖慧。</div>
<div class='lg-row'>我成如來，　無眾結網，　諸天世人，</div>
<div class='lg-row'>以為眷屬。　今日得覩，　佛之道眼，</div>
<div class='lg-row'>當勸助化，　於眾菩薩。」</div>
</div><p>佛告賢者舍利弗：「今吾班告天上世間，沙門梵志、諸天人民、阿須倫，佛知舍利弗曾以供奉三十二千億佛，而為諸佛之所教化，當成無上正真道。吾身長夜亦開導汝以菩薩誼，爾緣此故興在吾法。如來威神之所建立，亦本願行念菩薩教，未得滅度自謂滅度。舍利弗！汝因本行欲得識念無央數佛，則當受斯《正法華經》一切佛護，普為聲聞分別說之。」</p>
<p>佛語舍利弗：「汝於來世無量無數不可計劫，供養億百千佛受正法教，奉敬修行此方等經，具足眾行當得佛道，號蓮華光如來、至真、等正覺、明行成為、善逝、世間解、無上士、道法御、天人師，其世界名離垢。平等快樂威曜巍巍，諸行清淨所立安隱，米穀豐賤人民繁熾，男女眾多具足周備，琉璃黃金以為長繩，連綿路傍一切路邊，有七寶樹八重交道，行樹枝葉華實常茂。蓮華光正覺亦當承續說三乘法，而佛說法具足一劫，所可演經示奇特願。劫名大寶嚴，所以名曰大寶嚴者？謂彼佛國諸菩薩眾，諸菩薩眾有無央數，不可思議無能限量，唯有如來乃能知數。菩薩大士在其佛土，為覺意寶行如蓮華，無有新學久殖德本，淨修梵行而無年限，親近如來常應佛慧，具大神通志存法要，勇猛志強。諸菩薩眾，具足如是無有缺減，是故其劫名大寶嚴，蓮華光佛當壽十二中劫，不可計童子時也，其國人民當壽八劫。蓮華光如來過十二劫，有菩薩名堅滿，當授其決，告諸比丘言：『此堅滿大士，吾滅度後當得無上正真道，號度蓮華界如來正覺。』蓮華光佛滅度之後，正法像法住二十中劫，其佛世界如前佛土等無差特。度蓮華界如來亦壽二十二中劫，爾乃滅度。佛滅度後，其佛正法及像法住二十二中劫。」</p>
<p>爾時世尊以偈頌曰：</p>

<div class="lg regular" style="margin-left:1em;"><div class='lg-row'>「卿舍利弗，　於當來世，　得成為佛，</div>
<div class='lg-row'>顯如來尊，　號蓮華光，　普平等目，</div>
<div class='lg-row'>教授開化，　眾庶億千。　奉事無數，</div>
<div class='lg-row'>諸佛億載，　於彼修力，　多所興立，</div>
<div class='lg-row'>所在勸化，　得為十力，　便當成就，</div>
<div class='lg-row'>上尊佛道。　不可思議，　無央數劫，</div>
<div class='lg-row'>劫當號名，　大寶嚴莊。　世界名曰，</div>
<div class='lg-row'>為離諸垢。　其蓮華光，　國土清淨，</div>
<div class='lg-row'>以紺琉璃，　遍敷為地，　紫磨金繩，</div>
<div class='lg-row'>連綿為飾，　若干種樹，　皆七寶成，</div>
<div class='lg-row'>其樹華實，　悉以黃金。　彼諸菩薩，</div>
<div class='lg-row'>意皆堅強，　所造言行，　聖哲聰明，</div>
<div class='lg-row'>善學佛道，　億百千姟，　是等來現，</div>
<div class='lg-row'>最勝法教。　佛最後時，　無有蔭蓋，</div>
<div class='lg-row'>為童子時，　無所慕樂，　棄離愛欲，</div>
<div class='lg-row'>即出家去，　便得成就，　上尊佛道。</div>
<div class='lg-row'>斯最勝尊，　則得自在，　其命當壽，</div>
<div class='lg-row'>十二中劫。　法教當立，　盡于八劫。</div>
<div class='lg-row'>彼命限量，　劫數如是。　若大聖佛，</div>
<div class='lg-row'>滅度之後，　當具足滿，　廿二中劫。</div>
<div class='lg-row'>爾時法住，　若干之數，　愍哀天上，</div>
<div class='lg-row'>及世間人。　其佛正法，　滅盡之後，</div>
<div class='lg-row'>像法當住，　廿二中劫。　彼大聖明，</div>
<div class='lg-row'>舍利流布，　男神女鬼，　供養最勝。</div>
<div class='lg-row'>其世尊德，　亦當如是。　告舍利弗，</div>
<div class='lg-row'>且當自慶，　仁者國土，　嚴飾如是，</div>
<div class='lg-row'>兩足之尊，　自然無倫。」</div>
</div><p>爾時四部眾，比丘、比丘尼、清信士、清信女，天、龍、鬼神、揵沓惒、阿須倫、迦留羅、真陀羅、摩休勒，聞佛世尊授舍利弗決，當成無上正真之道，心懷欣豫歡喜踊躍，不能自勝，各自脫身衣以覆佛上。時天帝釋、梵忍跡天，及餘無數億千天子，各各取衣供養世尊，以天華、香意華、大意華散于佛上，諸天衣物悉在虛空羅列而住，天上伎樂自然而鳴，天上大聲自然雷震，普雨天華，咸共舉聲而皆歎曰：「今所聞法自昔未有，前波羅奈鹿苑之中，始轉法輪蓋不足言，今佛世尊則復講說無上法輪。」</p>
<p>時諸天子讚頌曰：</p>

<div class="lg regular" style="margin-left:1em;"><div class='lg-row'>「於世無雙比，　今者轉法輪，</div>
<div class='lg-row'>為男女講說，　陰衰所從起，</div>
<div class='lg-row'>彼第一暢說，　十二展轉事，</div>
<div class='lg-row'>今導師演說，　少能信樂者。</div>
<div class='lg-row'>從世雄大聖，　面聞無數法，</div>
<div class='lg-row'>往始至于茲，　未聆如斯典。</div>
<div class='lg-row'>大導師所說，　我今代勸助，</div>
<div class='lg-row'>勇猛舍利弗，　而乃得授決。</div>
<div class='lg-row'>為歎本發意，　所供養佛數，</div>
<div class='lg-row'>我當蒙及逮，　得佛世最上。</div>
<div class='lg-row'>已所造淨行，　頻數若干種，</div>
<div class='lg-row'>奉過去諸佛，　願獲佛道誼。」</div>
</div><p>於是舍利弗白世尊曰：「我今無結狐疑已除，現在佛前得授予決，為無上正真道。」又曰：「大聖！斯千二百得自在者，昔來豈不住學地乎？當來如是此佛教耶？斯諸比丘，頓止行門遵尚法律，度老病死諮嗟泥洹，是諸比丘無央數千，供養世尊，學諸所學，畏吾我、懼三世，毀諸見眾邪？行立滅度，已懷此想得至道場。初未曾聞如是像法，心每猶豫。善哉！世尊！願說要誼，使此比丘疑網悉除。今四部眾意咸悵悵，當令坦然無餘結恨。」</p>
<p>佛告舍利弗：「向者吾不說斯法耶？以若干種善權方便，隨其因緣而示現之，如來、至真、等正覺所分別演，皆為無上正真道故，我所諮嗟皆當知之，為菩薩也。又舍利弗！今吾引喻重解斯誼，有明慧者當了此譬喻。如郡國縣邑有大長者，其年朽邁坐起苦難，富樂無極財寶無量。有大屋宅，周匝寬博垣牆高廣，其舍久故，數百千人而在其內，唯有一門及監守者。堂屋傾危梁柱腐敗，軒窓既多多積薪草。時失大火，從一面起普燒屋宅。長者有子，若十若二十。欲出諸子，諸子放逸嬉戲飲食，卒見火起各各馳走，周慞詰屈不知所出。父而念曰：『今遭火變屋皆然熾，以何方便免救吾子？』時父知子各所好憙，即為陳設象馬車乘遊觀之具，開示門閤使出于外，鼓作倡伎絕妙之樂，戲笑相娛令濟火厄，當賜眾乘。象車馬車羊車伎車，吾以嚴辦停在門外，速疾走出出避火災，自恣所欲從意所樂。諸子聞父所勅所賜，象馬車乘音樂之屬，各共精進廣設方計，土坌水澆奔走得出。長者見子安隱而出，四面露坐心各踊躍，不復恐懼，各各白言：『願父賜我諸所見許若干種伎相娛樂具象馬車乘。』</p>
<p>「又舍利弗！彼大長者，等賜諸子七寶大車，珠交露幔車甚高廣，諸珍嚴莊所未曾有，清淨香華瓔珞校飾，敷以繒褥氍毹綩綖，衣被鮮白鑠如電光，冠幘履屣世所希有，若干童子各各手持，一種一色皆悉同等，用賜諸子。所以者何？今此幼童皆是吾子，寵敬等愛意無偏黨，以故賜與平等大乘。</p>
<p>「又舍利弗！吾亦如是為眾生父，停儲庫藏滿無空缺，如斯色像，教化誘進得示大乘。諸子則尋獲斯大乘，以為奇珍得未曾有，而乘遊行。於意云何？長者賜子珍寶大乘，將無虛妄乎？」</p>
<p>舍利弗白佛：「不也。安住！不也。世尊！其人至誠。所以者何？彼大長者救濟諸子，而不欲令遇斯火害，隨其所樂許而賜之，適出之後各與大乘，以故長者不為虛妄。究竟諸子志操所趣，故以方便令免患禍，況復貯畜無量寶藏，以一色類平等大乘賜子不虛。」</p>
<p>佛言：「善哉！舍利弗！誠如所云。如來、至真、等正覺超越十方光照眾冥，解脫憂恐拔斷根牙，枝葉華實如來慧現。法王神力為世之父，善權方便攝持恩議，行乎大悲道心無盡，愍哀三界大火熾然，黎庶不解故現世間，救濟眾生生老病死諸不可意結縛之惱，裂壞所著、脫婬怒癡，誘導三乘，漸漸勸示無上正真之道。適興于世，覩諸群萌，妄想財業愛惜無厭，因從情欲致無數苦，於今現在貪求汲汲，後離救護便墮地獄、餓鬼、畜生，燒炙脯煮饑渴負重，痛不可言。正使生天及在人間，與不可會、恩愛別離，憂惱難量。一時離苦，歌舞戲笑不知恐畏，無所忌難不自覺了，不肯思惟計其本末，不求救護復見燒然。三界眾生勤苦之患，吾當施立無極大安，無數百千不可思議諸佛正慧。其有盈逸迷惑欲樂，如來誘立道慧神足，善權方便化現佛慧，聞使佛力無所畏。眾生難寤不肯尋受，因緣所縛，未脫生老病死憂患，未始得度三界燒炙，不了所歸。何謂解佛慧者？譬如長者，立強勇猛多力諸士，救彼諸子使離火患，方便誘之適出在外，然後乃賜微妙奇特眾寶車乘。如是，舍利弗！如來正覺以力、無畏建立眾德，善權方便修勇猛慧，覩見三界然熾之宅，欲以救濟眾生諸難，故現聲聞、緣覺、菩薩之道，以是三乘開化驅馳使棄愛欲，教諸萌類滅三界火、婬怒癡縛，色聲香味細滑之法，三處五欲五欲燒人，不猗三界便得三乘，勤精三乘則超三界，進三乘者諸佛所訓也。黎庶則至無央數集，世尊現戲行為娛樂，修此根、力、覺意、禪定、脫門、三昧正受，然於後世致大法樂，安隱欣豫無所罣礙。</p>
<p>「又舍利弗！其有眾生未興起者，如來出世有信樂者，樂佛法教精進奉行，最後竟時欲取滅度，謂聲聞乘。遵求羅漢孚出三界；譬如長者免濟子難許以羊車。若復有人無有師法，自從意出求至寂然，欲獨滅度覺諸因緣，於如來法而行精進，謂緣覺乘；出之火宅許以馬車。假使有人，求諸通慧諸佛道慧，自在聖慧自從心出，無師主慧多所哀念，多所安隱諸天人民，欲利天上世間人民，滅度黎庶於如來法，奉修精進欲求大聖，普見之慧力無所畏，謂如來道，菩薩大士所履乘也；譬如長者勸誘其子免火患難，許以象車驅出火宅。父見子安濟難無懼，自察家中財寶無量，等賜諸子高大殊妙七寶大乘。如來正覺亦復如是，覩無數眾億百千姟，使度三難懃苦怖懼，從其所願開生死門，遂令脫出難嶮恐患使滅度安。</p>
<p>「又舍利弗！如來爾時從終始宅，以無數慧、力、無所畏，觀眾罹厄矜哀喻子，普勸進使歸於佛乘，不令各各從意而滅度也，如來悉誘以佛滅度而滅度之。假使眾生得度三界，以如來慧、脫門、定意、賢聖度門，安慰歡娛施樂法誼，惠以一貌佛之大道。如彼長者本許諸子以三品乘，適見免難各賜一類平等大乘，誠諦不虛，各得踊躍無有慍恨。如來如是，本現三乘，然後皆化使入大乘，不為虛妄。所以者何？當知如來等覺有無央數倉庫帑藏，以得自在，為諸黎庶現大法化諸通愍慧，當作是知、當解此誼。如來等正覺善權<span class='corr'>方</span>便，以慧行音唯說一乘，謂佛乘也。」</p>
<p>世尊頌曰：</p>

<div class="lg regular" style="margin-left:1em;"><div class='lg-row'>「譬如長者，　而有大宅，　極甚朽故，</div>
<div class='lg-row'>腐敗傾危。　有大殿舍，　而欲損壞，</div>
<div class='lg-row'>梁柱榱棟，　皆復摧折。　多有軒闥，</div>
<div class='lg-row'>及諸窓牖，　又有倉庫，　以泥塗木。</div>
<div class='lg-row'>高峻垣牆，　壁障崩隤，　薄所覆苫，</div>
<div class='lg-row'>彌久彫落。　時有諸人，　五百之眾，</div>
<div class='lg-row'>皆共止頓，　於彼舍宅。　有無央數，</div>
<div class='lg-row'>草木積聚，　所當用者，　滿畜無量。</div>
<div class='lg-row'>一切門戶，　時皆閉塞。　有諸樓閣，</div>
<div class='lg-row'>及諸蓮華，　億千眾香，　而有芬氣。</div>
<div class='lg-row'>若干種鳥，　眷屬圍繞，　種種虺蛇，</div>
<div class='lg-row'>蝠螫遁竄。　在在處處，　有諸惡蟲，</div>
<div class='lg-row'>有若干種，　狖狸鼷鼠，　其字各異，</div>
<div class='lg-row'>嗚呼啾㗌。　其地處處，　而有匿藏，</div>
<div class='lg-row'>溷廁屎溺，　污穢流溢，　蟲<span class='corr'>朋</span>刺蕀，</div>
<div class='lg-row'>充滿其中。　師子狐狼，　各各㘁吠，</div>
<div class='lg-row'>悉共咀嚼，　死人屍體，　何人聞見，</div>
<div class='lg-row'>而不怖懼？　無數狗犬，　蹲伏窠窟，</div>
<div class='lg-row'>各各圍繞，　皆共齹掣。　假使此等，</div>
<div class='lg-row'>饑餓之時，　普皆諍食，　疲瘦羸劣。</div>
<div class='lg-row'>鬪相齮齧，　音聲暢逸，　其舍恐畏，</div>
<div class='lg-row'>變狀如是。　有諸鬼神，　志懷毒害，</div>
<div class='lg-row'>蠅蚤壁虱，　亦甚眾多。　百足種種，</div>
<div class='lg-row'>及諸魍魎，　四面周匝，　產生孚乳。</div>
<div class='lg-row'>各取分食，　羯羠羝羊，　不得奔走，</div>
<div class='lg-row'>歸其處所。　雖諸鬼神，　來擁護之，</div>
<div class='lg-row'>不能濟脫，　令不被害。　彼諸鬼神，</div>
<div class='lg-row'>亦食眾生，　雖得飽滿，　心續懷惡。</div>
<div class='lg-row'>群品不同，　種姓別異，　若有死者，</div>
<div class='lg-row'>皆埋<span class='corr'>冢</span>埌。　彼志出外，　而遊所處，</div>
<div class='lg-row'>鳩桓香音，　志存暴弊，　舒展兩臂，</div>
<div class='lg-row'>往來經行，　無有呪術，　可以辟除。</div>
<div class='lg-row'>於時諸犬，　取其兩足，　撲令仰臥，</div>
<div class='lg-row'>而就擊之。　捉其兩腳，　絞加頸項，</div>
<div class='lg-row'>坐自放恣，　心意盪逸。　諸黑象眾，</div>
<div class='lg-row'>厥狀高大，　體力強盛，　拔扈自在，</div>
<div class='lg-row'>旬日饑餓，　行求飲食，　遙見蒭蒿，</div>
<div class='lg-row'>奔走趣之。　有鍼[口*(隹/乃)]蟲，　及鐵喙鳥，</div>
<div class='lg-row'>在丘壙間，　見人死屍。　惡鬼兇嶮，</div>
<div class='lg-row'>放髮叫呼，　諸魃湊滿，　貪欲慢翰。</div>
<div class='lg-row'>窓牖顯明，　視瞻四顧，　於斯[門@視]看，</div>
<div class='lg-row'>不可得常。　諸邪妖魅，　及眾餓鬼，</div>
<div class='lg-row'>鵰鷲鵄梟，　悉行求食。　其宅恐難，</div>
<div class='lg-row'>如是品類，　有大園觀，　牆壁隤落，</div>
<div class='lg-row'>室宅門戶，　<span class='corr'>圮</span>裂破柝，　唯一男子，</div>
<div class='lg-row'>而守護之。　其人在裏，　止頓居跱。</div>
<div class='lg-row'>爾時失火，　尋燒屋宇，　周迴四面，</div>
<div class='lg-row'>而皆燔燒。　無數千人，　驚怖啼哭，</div>
<div class='lg-row'>於今火盛，　焚我子息。　又彼尊者，</div>
<div class='lg-row'>舉聲稱怨，　堂柱摧滅，　垣屏碎散。</div>
<div class='lg-row'>神諸餓鬼，　揚聲喜喚，　鵰鷲數百，</div>
<div class='lg-row'>飛欲避火。　無數鳩垣，　框榱懷懅，</div>
<div class='lg-row'>百千妖魅，　慞遑馳走。　親自目見，</div>
<div class='lg-row'>火所燔燒，　無量群萌，　烏殟灰蘆，</div>
<div class='lg-row'>諸薄枯者，　為火所災。　各各懊惱，</div>
<div class='lg-row'>而見焚燒，　炙燎焦爛，　沸血流離。</div>
<div class='lg-row'>於時此宅，　強猛之眾，　一一鬼魅，</div>
<div class='lg-row'>悉共噉食。　臭烟熢勃，　稱讚香美，</div>
<div class='lg-row'>一切奔騖，　周旋詰屈。　蜈蚣蚰蜒，</div>
<div class='lg-row'>蚳蛆竝出，　厭魅勇逸，　多所齟齚。</div>
<div class='lg-row'>頭上火然，　遊行嬉怡，　悉饑食噉，</div>
<div class='lg-row'>火所燒者。　其屋宅中，　怖遑若茲，</div>
<div class='lg-row'>百千人眾，　燒喪狼藉。　於時宅主，</div>
<div class='lg-row'>大勢長者，　見之如斯，　急急孚務。</div>
<div class='lg-row'>聞此災禍，　愍念諸子，　建立伎樂，</div>
<div class='lg-row'>寶乘誘出。　有諸愚癡，　不能解知，</div>
<div class='lg-row'>於彼戲笑，　放逸自恣。　長者聽察，</div>
<div class='lg-row'>尋入館內，　騃夫不覺，　無解脫想。</div>
<div class='lg-row'>今我諸子，　闇蔽閉塞，　一切盲瞶，</div>
<div class='lg-row'>無有耳目，　以戲樂故，　而自繫縛，</div>
<div class='lg-row'>種姓孫息，　甚難得值。　凡品眾庶，</div>
<div class='lg-row'>若干等倫，　遭大災火，　各各痛惱。</div>
<div class='lg-row'>鬼神蛇虺，　心中懷毒。　無數妖魅，</div>
<div class='lg-row'>歡喜踊躍。　諸狼狐狗，　亦不可計，</div>
<div class='lg-row'>饑渴欲求，　飲食之具。　我子眾多，</div>
<div class='lg-row'>皆沒于此，　設無火災，　亦不可樂。</div>
<div class='lg-row'>狐疑眾結，　酷苦若是，　何況周匝，</div>
<div class='lg-row'>普見熾然。　執愚意者，　於斯自恣，</div>
<div class='lg-row'>諸子貪戲，　而相娛樂，　永不思惟，</div>
<div class='lg-row'>父所言教，　心不自念，　速圖方計。</div>
<div class='lg-row'>爾時長者，　意自忖度，　吾生此子，</div>
<div class='lg-row'>勤苦養育，　得無為火，　而見燒爇。</div>
<div class='lg-row'>於何救子，　而脫孫息？　即自思議，</div>
<div class='lg-row'>立造權計。　今我諸子，　耽媔音伎，</div>
<div class='lg-row'>禍害乘至，　非戲樂時。　痛哉愚憒，</div>
<div class='lg-row'>不覩酷苦，　諸童瑕猥，　不識此難。</div>
<div class='lg-row'>今吾心怖，　子樂逸盪，　要從精進，</div>
<div class='lg-row'>免濟大牆。　即尋設計，　於舍之外，</div>
<div class='lg-row'>施張伎樂，　遊戲之具，　子所好慕，</div>
<div class='lg-row'>吾皆辦之，　調隱音節，　一時俱作。</div>
<div class='lg-row'>諸子聞賜，　貪愛樂音，　各各速疾，</div>
<div class='lg-row'>盡力勱勵，　驅逐一切，　迸出災屋，</div>
<div class='lg-row'>得脫苦惱，　集子一處，　安隱歡然，</div>
<div class='lg-row'>無復恐懼。　於是長者，　見諸子出，</div>
<div class='lg-row'>心中寬泰，　意得自由，　廣設眾具，</div>
<div class='lg-row'>師子之座，　吾身今日，　則獲無為，</div>
<div class='lg-row'>彼諸苦患，　已永盡除。　斯諸童子，</div>
<div class='lg-row'>修精進力，　迷在災宅，　而自放恣，</div>
<div class='lg-row'>前者曾更，　無限眠寐，　火㷿然熾，</div>
<div class='lg-row'>人遭此難，　陰蓋所覆，　心不開解。</div>
<div class='lg-row'>今日一切，　皆得解脫，　已致自然，</div>
<div class='lg-row'>志之所願。　父見諸子，　志在安隱。</div>
<div class='lg-row'>於時諸子，　往詣長者，　唯願天父，</div>
<div class='lg-row'>各各賜我，　如前所許，　若干種乘。</div>
<div class='lg-row'>本居遇火，　迷冥不寤，　大人勅教，</div>
<div class='lg-row'>一切奉承，　當賜諸子，　三品之乘，</div>
<div class='lg-row'>今正是時，　願垂給與。　於時長者，</div>
<div class='lg-row'>勅侍開藏，　紫磨天金，　明月珠寶，</div>
<div class='lg-row'>上妙珍異，　世所希有。　極好奇特，</div>
<div class='lg-row'>弘雅之車，　最尊難及，　莊校嚴飾，</div>
<div class='lg-row'>周匝欄楯，　珠璣瓔珞，　幢幡繒綵，</div>
<div class='lg-row'>而為光觀，　金銀交露，　覆蓋其上，</div>
<div class='lg-row'>煒曄殖立，　珍寶諸華，　四面周匝，</div>
<div class='lg-row'>而皆下垂，　車上重疊，　敷諸坐具，</div>
<div class='lg-row'>天繒白褺，　而不可計。　又復加施，</div>
<div class='lg-row'>柔<span class='corr'>軟</span>茵褥，　無量綩綖，　參席于車，</div>
<div class='lg-row'>計所校飾，　車價億千，　奇異珍寶，</div>
<div class='lg-row'>無量兆載。　其象多力，　鮮白如華，</div>
<div class='lg-row'>象身高大，　儀體擾馴，　調駕寶車，</div>
<div class='lg-row'>以為大乘。　於時長者，　嚴車以辦，</div>
<div class='lg-row'>各以賜與，　諸正士疇，　皆是我子，</div>
<div class='lg-row'>一切等給。　是時諸子，　歡喜踊躍，</div>
<div class='lg-row'>各各處處，　欣慶相娛。　告舍利弗，</div>
<div class='lg-row'>大仙如是，　為諸群生，　救護父母。</div>
<div class='lg-row'>一切眾庶，　皆是我子，　為三界欲，</div>
<div class='lg-row'>所見纏縛。　計惟三處，　如彼火宅，</div>
<div class='lg-row'>勤苦患惱，　具足百千，　此則所謂，</div>
<div class='lg-row'>普然無餘，　生老病死，　憂哭之痛。</div>
<div class='lg-row'>佛為三界，　救度無餘，　遊在閑居，</div>
<div class='lg-row'>若坐林樹，　則常應時，　將護三處。</div>
<div class='lg-row'>彼見燒炙，　皆斯吾子，　寤諸黎庶，</div>
<div class='lg-row'>令得自歸。　由此意故，　示現于彼。</div>
<div class='lg-row'>一切黎元，　愚不受教，　坐著愛欲，</div>
<div class='lg-row'>而自縶紲。　善權方便，　為大良藥，</div>
<div class='lg-row'>分別三乘，　以示眾生。　適聞三界，</div>
<div class='lg-row'>無量瑕穢，　則以隨時，　驅勸令出。</div>
<div class='lg-row'>其諸菩薩，　來依倚佛，　六通三達，</div>
<div class='lg-row'>成大聖慧。　或有得成，　為緣覺乘，</div>
<div class='lg-row'>逮不退轉，　致佛尊道。　現在諸子，</div>
<div class='lg-row'>因佛自由，　以是譬喻，　無有瞋恨。</div>
<div class='lg-row'>緣是得近，　於佛道乘，　受斯一切，</div>
<div class='lg-row'>得為最勝。　於是恢闡，　平等之信，</div>
<div class='lg-row'>降伏棄離，　一切世色，　諸正覺慧，</div>
<div class='lg-row'>殊異道德。　稽首歸命，　於聖中尊，</div>
<div class='lg-row'>根力脫門，　一心如是，　三昧之定，</div>
<div class='lg-row'>億數千姟，　諸佛之子，　常所宗重，</div>
<div class='lg-row'>斯則名曰，　尊妙大乘。　晝則誓願，</div>
<div class='lg-row'>志存降魔，　夜每專精，　欽慕不勌，</div>
<div class='lg-row'>於一年數，　若歷劫數，　度脫眾生，</div>
<div class='lg-row'>無數千姟。　所喻寶乘，　則謂于斯，</div>
<div class='lg-row'>以是遊至，　於佛道場。　無數佛子，</div>
<div class='lg-row'>以為娛樂，　其有聽者，　安住弟子。</div>
<div class='lg-row'>告舍利弗，　卿當知是，　計有一乘，</div>
<div class='lg-row'>則無有二。　住至十方，　一切求索，</div>
<div class='lg-row'>知人中上，　普行善權，　稍稍誘進，</div>
<div class='lg-row'>從微至大。　先現聲聞，　緣覺之證，</div>
<div class='lg-row'>適德三界，　欲捨之去，　然後便示，</div>
<div class='lg-row'>菩薩大道。　佛恩普潤，　譬如良田，</div>
<div class='lg-row'>隨其所種，　各得其類。　種者所殖，</div>
<div class='lg-row'>非地增減，　佛亦如是，　一切普等。</div>
<div class='lg-row'>常示大道，　取者增減，　佛則於彼，</div>
<div class='lg-row'>諸人者父。　我常觀者，　眾庶苦惱，</div>
<div class='lg-row'>無數億劫，　而見燒煮。　三界之中，</div>
<div class='lg-row'>恐畏之難，　佛為唱導，　使得滅度。</div>
<div class='lg-row'>諸賢無為，　今日乃知，　棄捐生死，</div>
<div class='lg-row'>脫勤苦患。　其有菩薩，　住於是者，</div>
<div class='lg-row'>至誠之決，　取譬若斯。　一切普聞，</div>
<div class='lg-row'>佛之明日，　諸大導師，　行權方便，</div>
<div class='lg-row'>所當勸助，　如諸菩薩，　瑕穢愛欲，</div>
<div class='lg-row'>亦可惡厭，　心闇塞者，　而見污染。</div>
<div class='lg-row'>是故導師，　為說勤苦，　現四聖諦，</div>
<div class='lg-row'>當分別此。　假使眾人，　不解眾惱，</div>
<div class='lg-row'>根著冥塵，　不肯捨離，　故為是等，</div>
<div class='lg-row'>而示其路。　因從所習，　而致諸苦，</div>
<div class='lg-row'>愛欲已斷，　常無所著。　已得滅度，</div>
<div class='lg-row'>於斯三品，　了無有異，　則得解脫，</div>
<div class='lg-row'>若修八路，　便得超度。　告舍利弗，</div>
<div class='lg-row'>何所為度？　受無所有，　則為解脫。</div>
<div class='lg-row'>彼亦不為，　一切解脫。　無所滅度，</div>
<div class='lg-row'>便見導師。　佛何以故，　而說解脫？</div>
<div class='lg-row'>無所逮者，　乃成佛道。　當得如我，</div>
<div class='lg-row'>為聖法王，　以安隱誼，　現出于世。</div>
<div class='lg-row'>告舍利弗，　是吾法印，　是佛最後，</div>
<div class='lg-row'>微妙善說，　愍傷諸天，　及於世間，</div>
<div class='lg-row'>在所遊處，　常能獨行。　假使有人，</div>
<div class='lg-row'>講說是典，　若有勸助，　代歡喜者，</div>
<div class='lg-row'>聞其妙法，　當奉持之，　為悉供養，</div>
<div class='lg-row'>過去諸佛，　奉持此法，　至不退轉。</div>
<div class='lg-row'>假使有人，　信樂斯經，　往古已見，</div>
<div class='lg-row'>過去導師，　亦悉奉順，　諸聖至尊，</div>
<div class='lg-row'><span class='corr'>加</span>得逮聞，　如是典摸，　皆得曾見，</div>
<div class='lg-row'>吾之儀容。　又亦觀察，　我比丘眾，</div>
<div class='lg-row'>常觀勤視，　今現菩薩，　信斯典者，</div>
<div class='lg-row'>德亦如是。　一切皆瞻，　是諸菩薩，</div>
<div class='lg-row'>其信此經，　則亦如是。　頑騃闇夫，</div>
<div class='lg-row'>不肯篤信，　若說此經，　諸得神通，</div>
<div class='lg-row'>諸聲聞黨，　非其所逮，　緣覺之乘，</div>
<div class='lg-row'>亦不能了。　今我所有，　諸聲聞等，</div>
<div class='lg-row'>舍利弗身，　堅固信之。　仁輩如是，</div>
<div class='lg-row'>信大法典，　現在盡悉，　不著因緣。</div>
<div class='lg-row'>假使不應，　斯經卷者，　則為謗訕，</div>
<div class='lg-row'>佛天中天。　闇冥輩類，　常懷愛欲，</div>
<div class='lg-row'>未曾解了，　無所生法。　又其毀謗，</div>
<div class='lg-row'>善權方便，　世間所有，　佛常明日。</div>
<div class='lg-row'>其聞佛說，　講此罪福，　志不歡樂，</div>
<div class='lg-row'>顏色為變。　我今現在，　及滅度後，</div>
<div class='lg-row'>若有誹謗，　如是典比。　不使比丘，</div>
<div class='lg-row'>書寫斯經，　佛說罪緣，　皆誼普聽。</div>
<div class='lg-row'>沒失人身，　墮無擇獄，　處於其中，</div>
<div class='lg-row'>具足一劫。　又無央數，　過是之限，</div>
<div class='lg-row'>若罪竟已，　常在癡冥。　假令得出，</div>
<div class='lg-row'>於地獄中，　便當墮于，　禽獸畜生，</div>
<div class='lg-row'>為狗蠱狐，　其形燋悴。　當入人宅，</div>
<div class='lg-row'>或復見害。　設有憎惡，　佛經典者，</div>
<div class='lg-row'>其色變異，　黯黕如墨。　罪之所為，</div>
<div class='lg-row'>顏常若漆，　身體羸瘦，　而無潤澤。</div>
<div class='lg-row'>為諸品類，　所見賤穢，　瓦石打擲，</div>
<div class='lg-row'>啼哭淚出。　其人常被，　撾捶榜笞，</div>
<div class='lg-row'>饑渴虛乏，　軀形瘦燥。　當墜畜生，</div>
<div class='lg-row'>駱駝驢騾，　常負重擔，　而得捶杖，</div>
<div class='lg-row'>心中燠燶，　厄求芻草。　謗佛斯經，</div>
<div class='lg-row'>獲罪若此。　雖得為人，　身疽癩瘡，</div>
<div class='lg-row'>狀貌痤陋，　肌色傷爛。　假使行人，</div>
<div class='lg-row'>縣邑聚落，　童子輕易，　戲弄扠踏。</div>
<div class='lg-row'>其愚騃子，　若後壽終，　即當墮生，</div>
<div class='lg-row'>邊夷狄處，　當為含血，　蠕動之類，</div>
<div class='lg-row'>或為聾瘂，　不得自在。　假使誹謗，</div>
<div class='lg-row'>此經獲罪，　常多疾病，　體生疽蟲，</div>
<div class='lg-row'>無數之命，　唼食其軀，　心常憂瘀，</div>
<div class='lg-row'>疾不離己。　告舍利弗，　不信此經，</div>
<div class='lg-row'>彼男子者，　無黠無明，　所在慳貪，</div>
<div class='lg-row'>性常嚵[口*斥]，　生盲無目，　人所棄捐，</div>
<div class='lg-row'>人坐不信。　於佛大道，　口中常臭，</div>
<div class='lg-row'>惡氣外薰，　鬼神厭魅，　詳觸嬈之，</div>
<div class='lg-row'>普世俗人，　無用言者。　假使不樂，</div>
<div class='lg-row'>斯道地者，　所在窮乏，　常當貧匱。</div>
<div class='lg-row'>身未常得，　著好被服，　財業雖豐，</div>
<div class='lg-row'>不敢飲食。　有所造作，　當所為者，</div>
<div class='lg-row'>假使欲求，　安隱之具，　設有所得，</div>
<div class='lg-row'>尋復亡失。　興發惡行，　果報如此。</div>
<div class='lg-row'>假使呼醫，　合諸方藥，　善知方便，</div>
<div class='lg-row'>而療治之，　有不除差，　及轉增劇，</div>
<div class='lg-row'>恒被疾病，　不得所便。　設復發意，</div>
<div class='lg-row'>興立餘事，　則遭擾擾，　鬪諍之業，</div>
<div class='lg-row'>又見毀辱，　而被楚撻，　彼犯律者，</div>
<div class='lg-row'>常遇此惡。　若有誹謗，　斯經之罪，</div>
<div class='lg-row'>未曾得見，　世雄導師。　人中帝王，</div>
<div class='lg-row'>佛之法教，　卒暴隧鬼，　阿須倫神，</div>
<div class='lg-row'>恒當<span class='corr'>罹</span>殃，　耳聾閉塞，　愚癡騃瞶，</div>
<div class='lg-row'>不得聞經。　設有誹謗，　斯經典者，</div>
<div class='lg-row'>然於後世，　永無所見。　假使毀呰，</div>
<div class='lg-row'>斯經罪果，　殃無數億，　百千之計，</div>
<div class='lg-row'>若干姟劫，　如江河沙，　常當瘖瘂，</div>
<div class='lg-row'>口不能言。　佛所立道，　常師子吼，</div>
<div class='lg-row'>毀者地獄，　以為遊觀，　勤苦惡趣，</div>
<div class='lg-row'>用作居宅，　已所犯罪，　致殃如斯。</div>
<div class='lg-row'>人多疾患，　自速瘖<span class='corr'>痾</span>，　若在世間，</div>
<div class='lg-row'>當獲此咎。　坐在眾會，　兩舌欺言，</div>
<div class='lg-row'>命欲盡時，　舉賈生息，　其身恒遭，</div>
<div class='lg-row'>若干苦痛。　無央數億，　百千眾患，</div>
<div class='lg-row'>顏貌常黑，　人所不喜。　殃暴疽癘，</div>
<div class='lg-row'>常有臭氣，　自見吾我，　顏色黧黮，</div>
<div class='lg-row'>瞋恚懷毒，　怒害滋甚。　情欲熾盛，</div>
<div class='lg-row'>無有節限，　有所好忤，　若如畜生。</div>
<div class='lg-row'>告舍利弗，　今日世尊，　具足一切，</div>
<div class='lg-row'>說其人罪。　若有誹謗，　斯佛經者，</div>
<div class='lg-row'>欲計殃限，　不可究竟。　見是誼已，</div>
<div class='lg-row'>當觀察之，　今我故為，　舍利弗說。</div>
<div class='lg-row'>不為愚騃，　不解道者，　分別論講，</div>
<div class='lg-row'>如斯像法。　其有聰明，　廣博多聞，</div>
<div class='lg-row'>秉志堅強，　常修憶辨，　若有勸發，</div>
<div class='lg-row'>遵尚佛道，　爾乃聽受，　未曾有法。</div>
<div class='lg-row'>則以睹見，　億百千佛，　殖無央數，</div>
<div class='lg-row'>如意功德。　其人志性，　猛如月光，</div>
<div class='lg-row'>爾乃聽受，　如是典籍。　若有精進，</div>
<div class='lg-row'>志常懷慈，　常於夙夜，　炤燿悲哀，</div>
<div class='lg-row'>朽棄軀體，　不惜壽命，　爾乃聽受，</div>
<div class='lg-row'>於斯經卷。　常行恭敬，　無他想習，</div>
<div class='lg-row'>其心專一，　不立愚願，　恒處曠野，</div>
<div class='lg-row'>若隱巖居，　彼等人仁，　爾乃聽受。</div>
<div class='lg-row'>結親善友，　常相恃怙，　棄捐遠離，</div>
<div class='lg-row'>諸惡知識，　當得逮見，　如是佛子，</div>
<div class='lg-row'>乃能值遇，　若斯言教。　不犯禁戒，</div>
<div class='lg-row'>如寶明珠，　志習奉受，　方等諸經，</div>
<div class='lg-row'>當見如茲，　佛聖子孫，　常專精此，</div>
<div class='lg-row'>一品經卷。　設有罵詈，　毀辱經者，</div>
<div class='lg-row'>恒以愍哀，　向于眾生，　常志恭敬，</div>
<div class='lg-row'>承安住教，　今故為之，　說是經法。</div>
<div class='lg-row'>其在眾會，　誦斯經者，　心常如應，</div>
<div class='lg-row'>得無合會，　引無央數，　億載譬喻，</div>
<div class='lg-row'>故為是倫，　而見斯典。　又佛今日，</div>
<div class='lg-row'>講解道品，　所至到處，　踊躍而步。</div>
<div class='lg-row'>假使比丘，　欲求善說，　若見此經，</div>
<div class='lg-row'>當欣頂受。　其有奉持，　方等經者，</div>
<div class='lg-row'>心常專精，　不樂餘業，　執持一頌，</div>
<div class='lg-row'>志不改易，　乃得聽受，　如是弘模。</div>
<div class='lg-row'>假使有人，　慕求斯經，　當崇敬之，</div>
<div class='lg-row'>如如來身。　若人思僥，　欲學此法，</div>
<div class='lg-row'>設令得者，　當稽首受。　其人不當，</div>
<div class='lg-row'>念索餘經，　亦未曾想，　世之群籍。</div>
<div class='lg-row'>而行佛道，　志在根力，　悉捨離之，</div>
<div class='lg-row'>講專斯經。　告舍利弗，　佛滿一劫，</div>
<div class='lg-row'>舉喻億千，　分別解<span class='corr'>說</span>。　設有願發，</div>
<div class='lg-row'>上尊佛道，　當以斯經，　宣暢布散。」</div>
</div>
<p class='juan'>正法華經卷第二</p>
</div><!-- end of div[@id='body'] -->
</body></html>