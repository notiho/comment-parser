<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu19' />正法華經卷第七</p><p class="byline">西晉月氏國三藏竺法護譯</p><a id='mulu20' />◎
<p class='h0'>安行品第十三</p><p>於是溥首大士白佛：「唯大聖，此諸菩薩恭敬世尊，所當勸悅難及難及。何時應當為一切眾說斯經典？」</p>
<p>佛語溥首曰：「菩薩先處二法乃應講經，一曰威儀，二曰禮節。何謂菩薩解知威儀？假使持心忍辱調柔，將護其意畏不自立，其志如地不見有人，不見有人而行法者，觀自然相諸法本無，此諸法者眾行之式，亦無想念，是謂威儀。何謂禮節？設令菩薩不與王者太子、大臣吏民從事，不與外道異學交啟，不尚世典讚敘音韶合偶習俗，不貪不學不與屠殺魚獵、弋射鷄鶩、羅網賊害從事，不與歌樂遊戲眾會同處，不與聲聞比丘、比丘尼、清信士、清信女從事，亦不親近行禮問訊，不共止頓，不與同志經行燒香散華然燈，除其往至講經會時，唯與講會而共從事，縱有所說亦無所著，是為禮節。」</p>
<p>又語溥首：「菩薩大士不嫪家居宗室親屬，不慇懃思見內人女弱獨說經法，亦不頻數詣群從幼童男女，及餘異人而說軟語，所不當講不為定意自賴說經，不與住立亦不同願，亦不與一比丘尼獨入房室，除念如來精進為行。縱為女人有說經緣，不於是中污染法味，不令受取而廣誼理。不與沙彌、比丘尼、童子童女共在一處，常好燕坐綢繆好習辟屏閑居，是為禮節。」</p>
<p>又語溥首：「菩薩大士，觀一切法皆為空無，如所住立已墮顛倒，所立正諦常住如法，專秉身心不動不搖，不退不轉蠲捨滅盡，不生不有無有自然，無為無數無所可有，逮無所有除諸言辭，不住無為無想不想，得伏諸想。假使菩薩，乙<span class='corr'>密</span>觀察斯一切法，欵欵修此所當行者，常住威儀禮節二事。」</p>
<p>世尊重解現此誼，而歎頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「若菩薩好樂，　說此經典者，</div>
<div class='lg-row'>於後當來世，　勇猛無怯劣，</div>
<div class='lg-row'>順威儀禮節，　善明清白行。</div>
<div class='lg-row'>國王及太子，　大臣寮屬吏，</div>
<div class='lg-row'>外道若異學，　屠獵惡害品，</div>
<div class='lg-row'>抑制交啟習，　不與通往返。</div>
<div class='lg-row'>比丘放羅漢，　除立於法律，</div>
<div class='lg-row'>不與自大俱，　復遠犯禁者，</div>
<div class='lg-row'>比丘比丘尼，　調譺謿話談，</div>
<div class='lg-row'>捨離清信女，　不與無益言。</div>
<div class='lg-row'>現在欲獲法，　常當止息非，</div>
<div class='lg-row'>好住滅度地，　是謂為威儀。</div>
<div class='lg-row'>假使不肯往，　諮問於道法，</div>
<div class='lg-row'>為斯持法說，　不怯無所著。</div>
<div class='lg-row'>眾生有癩病，　若親屬宗室，</div>
<div class='lg-row'>母人諸細色，　悉當捨離去，</div>
<div class='lg-row'>不與是等俱，　而積殖德本。</div>
<div class='lg-row'>當棄販賣業，　諸慢不恭敬，</div>
<div class='lg-row'>棄捐諸住立，　不為<span class='corr'>己</span>身害，</div>
<div class='lg-row'>若干種蟲蚤，　不習食噉肉，</div>
<div class='lg-row'>蠲捨諸非法，　憙瞋恚恨者，</div>
<div class='lg-row'>所行乃如是。　亦不與談語，</div>
<div class='lg-row'>不與強顏俱，　及餘自用性，</div>
<div class='lg-row'>作行如是者，　皆當屏除之。</div>
<div class='lg-row'>明者設有緣，　為女人說經，</div>
<div class='lg-row'>而不獨遊行，　不住於調戲。</div>
<div class='lg-row'>設入出聚落，　數數行求食，</div>
<div class='lg-row'>將一比丘伴，　常志念於佛。</div>
<div class='lg-row'>佛故先示現，　此威儀禮節，</div>
<div class='lg-row'>其奉持斯典，　則當勤行之。</div>
<div class='lg-row'>上中下劣人，　若不行法者，</div>
<div class='lg-row'>無無常供養，　一切皆至誠。</div>
<div class='lg-row'>丈夫無想念，　堅固行勇猛，</div>
<div class='lg-row'>不知一切法，　亦不見滅盡。</div>
<div class='lg-row'>一切諸菩薩，　是謂為威儀，</div>
<div class='lg-row'>如常行禮節，　且當聽察之。</div>
<div class='lg-row'>斯當講說，　無為之法，　一切不興，</div>
<div class='lg-row'>亦無所生。　建志常立，　觀採空誼，</div>
<div class='lg-row'>此為明者，　所行禮節。　有所念者，</div>
<div class='lg-row'>悉顛倒想，　以無為有，　用虛作實。</div>
<div class='lg-row'>雖有所起，　諸法無生，　因想蹉踖，</div>
<div class='lg-row'>而生諸有。　心常專一，　善修三昧，</div>
<div class='lg-row'>建立於行，　若須彌頂。　所住如此，</div>
<div class='lg-row'>普觀諸法，　是一切法，　猶如虛空。</div>
<div class='lg-row'>譬若虛無，　等無堅固，　不念取勝，</div>
<div class='lg-row'>無所棄捐。　諸法所處，　無有常名，</div>
<div class='lg-row'>是為明者，　所行禮節。　我滅度後，</div>
<div class='lg-row'>若有比丘，　敢能守護，　如是法則。</div>
<div class='lg-row'>無所怯軟，　心不起想，　為無數人，</div>
<div class='lg-row'>說此經典。　其明哲者，　所念以時，</div>
<div class='lg-row'>若入屋室，　所行若茲，　觀察諸法，</div>
<div class='lg-row'>一切普淨，　宴然說誼，　而不動搖。</div>
<div class='lg-row'>國主帝王，　及與太子，　欲聽聞法，</div>
<div class='lg-row'>皆供養之。　并餘長者，　及諸梵志，</div>
<div class='lg-row'>立諸眷屬，　皆無所欲。」</div>
</p><p>又語溥首：「如來滅度之後欲說此經，住于安隱已立安隱，不懷諛諂無眩惑心，乃說經法藏厭身懷，或載竹帛為他人說，亦不多辭亦無所生，亦不輕慢諸餘比丘，為法師者亦不歌歎亦不毀呰。異心比丘為聲聞者，未曾舉名說其瑕穢，亦不誹謗，亦不仇怨意相待之。未曾毀呰居家行者，無所志願，不建彼行亦無所想，行來安住而立誼要。往來周旋，若詣法會，自護己身行無有失，而說經法。若有請問，心無所猗，離聲聞乘，有所發遣覺了佛慧。」佛時頌曰：</p>

<div class="lg regular" style="margin-left:1em;"><div class='lg-row'>「智者常安，　住於佛道，　先隱定坐，</div>
<div class='lg-row'>爾乃說經。　若當敷座，　務令柔軟，</div>
<div class='lg-row'>若干種具，　所置綺燦。　體常儭著，</div>
<div class='lg-row'>淨潔被服，　於七七日，　而習經行。</div>
<div class='lg-row'>猶如黑雲，　在於虛空，　合集積累，</div>
<div class='lg-row'>弘雅功德。　所處之座，　具足篋藏，</div>
<div class='lg-row'>床足堅固，　平坦顯赫。　無數坐具，</div>
<div class='lg-row'>㲲蓐綩綖，　儼然正首，　尊其視瞻。</div>
<div class='lg-row'>安詳升據，　高廣法座，　而普等心，</div>
<div class='lg-row'>為一切人。　國主帝王，　太子大臣，</div>
<div class='lg-row'>及諸比丘，　比丘尼眾，　清信高士，</div>
<div class='lg-row'>及清信女，　應所樂聞，　為講無量。</div>
<div class='lg-row'>明智無限，　次第剖判，　為演種種，</div>
<div class='lg-row'>微妙之誼。　追逐侍後，　請求問<span class='corr'>誼</span>，</div>
<div class='lg-row'>斯叡哲者，　復為解說。　而入神足，</div>
<div class='lg-row'>柔順之忍，　其有聽聞，　悉得佛道。</div>
<div class='lg-row'>斯智慧士，　皆為一切，　進却棄除，</div>
<div class='lg-row'>懈怠疲厭。　常以慈心，　為眾說法，</div>
<div class='lg-row'>未曾起于，　勞廢之想。　晝夜歌誦，</div>
<div class='lg-row'>詠尊法訓，　分別演說，　億千姟喻。</div>
<div class='lg-row'>普能勸悅，　諸會者心，　無敢生念，</div>
<div class='lg-row'>欲危害者。　若得供養，　飲食之具，</div>
<div class='lg-row'>床臥所安，　衣服被枕，　病瘦醫藥，</div>
<div class='lg-row'>而無僥冀，　不從眾人，　有所請求。</div>
<div class='lg-row'>除其瞻勞，　住廟精舍，　欲令眾庶，</div>
<div class='lg-row'>悉解佛道。　若一切人，　來聽經法，</div>
<div class='lg-row'>我乃嘉豫，　如獲大安。　佛滅度後，</div>
<div class='lg-row'>若有比丘，　宣揚經法，　無所悕望，</div>
<div class='lg-row'>無所妨廢，　不遭苦患，　常察精進，</div>
<div class='lg-row'>離於疾病。　無能為彼，　造<span class='corr'>恐</span>怖事，</div>
<div class='lg-row'>不被杖痛，　無誹謗想，　身無疲厭，</div>
<div class='lg-row'>不有所患，　其人住忍，　得力如是。</div>
<div class='lg-row'>其明智者，　所處安隱，　有所存立，</div>
<div class='lg-row'>如佛言詔。　若已諮嗟，　億百功德，</div>
<div class='lg-row'>一切稱譽，　不能究竟。」</div>
</div><p>又語溥首：「如來滅度後，若有菩薩於是經卷懷疑不了，若說教化聞不堅固、性不調和，見餘菩薩求大乘者，為造虛妄而誹謗之，見聲聞、緣覺，比丘、比丘尼、清信士、清信女、若值菩薩，心為躊躇不即往見，其族姓子則遠無上正真之道，而不得近佛天中天所在行處。假使究竟不蒙福力不成最正覺。菩薩行三乘，猶如師子在於林樹，若有猶豫自然遠離，不樂所樂亦不不樂。若於眾生修行慈力，至於如來興大父想，見諸菩薩念如世尊，及諸處家未離塵穢，寬弘等敬禮節恭肅，淨諸法誼無疑無結，嚴一切法謹慎安諦，欽順平等不著經法，極有所樂亦無所至，所在晝夜敬護斯典。溥首！是為三法之行。菩薩觀時然後乃說，造安隱行，不被煩惱亦不嬈害。說是經法者，與同學者等心道友，若講若聞信樂斯典，誦持書寫載之竹帛，供養奉事德不可量，說以安住。」</p>
<p>則乃頌曰：</p>

<div class="lg regular" style="margin-left:1em;"><div class='lg-row'>「若有嫉妬，　懷難億數，　其法師慈，</div>
<div class='lg-row'>當遠憎惡。　有明智者，　不造貪著，</div>
<div class='lg-row'>若欲讀斯，　正典摸者，　未曾誹謗，</div>
<div class='lg-row'>說人之惡，　亦不墮非，　諸疑邪見。</div>
<div class='lg-row'>心常㸌然，　無有沈吟，　以愍傷故，</div>
<div class='lg-row'>得了此定。　安住之子，　亦能忍辱，</div>
<div class='lg-row'>其人常屏，　貢高自大。　數數講誦，</div>
<div class='lg-row'>佛之典誥，　未曾以此，　持作懈倦。</div>
<div class='lg-row'>其有菩薩，　在十方者，　愍傷眾生，</div>
<div class='lg-row'>於世興行。　順造恭敬，　學聖慧者，</div>
<div class='lg-row'>皆當念之，　是我世尊。　思念諸佛，</div>
<div class='lg-row'>兩足之上，　<span class='corr'>視</span>諸菩薩，　如想父母。</div>
<div class='lg-row'>設有求道，　無有情欲，　棄捐吾我，</div>
<div class='lg-row'>自大之想。　假使聽省，　如是像法，</div>
<div class='lg-row'>其明士等，　當自慎護。　所行安隱，</div>
<div class='lg-row'>常得調定，　將御佛道，　救億眾生。」</div>
</div><p>又語溥首：「如來滅度後，若菩薩大士，奉行斯典常以時節，其是比丘當行慈愍，向諸白衣、出家寂志、一切群生行菩薩道者，常念過去世行大乘者，善權方便演真諦誼，若聽聞者，不知不了、不悅不信、不省不綜，反自歎說：『我當逮得無上正真道成最正覺，威神足力而欲得飛。』溥首當知，吾見斯等，佛滅度後，菩薩有四事說法而不諍怒。何等為四？為諸比丘、比丘尼、清信士、清信女所見奉敬，帝王太子、大臣群寮、郡國人民所見供養，長者梵志皆共承順，虛空神明無數天子聽所說經，天龍鬼神侍衛其後皆營護之；是為四。若入縣邑還歸室宇，晝夜悉來諮問經法，若為解說分別所歸莫不歡喜。所以者何？溥首欲知，皆佛所建立加此經恩，去來今佛盡從斯生，亦護是典。若於忍界聞正法華品，服名聽聲者甚難值遇。</p>
<p>「溥首！譬有大力轉輪聖王，威德弘茂順化所領，諸餘敵國未率伏者，不敢闚[門@俞]。若轉輪王興舉軍兵，當有所討，不賓之臣欲距大邦，雄猛將士奮武剋捷，莫不稽顙。王用歡悅斷功定賞，封城食邑，賜之土田、七寶珍奇、象馬車乘、男女奴婢。元首効績勳殊特者，王解髻中明珠賜之。所以者何？臣當國強華裔乃康。如來正覺亦復如是，為大法王無極道諦，自伏其心，以法教化，以德消害，以慧戰鬪，降諸法王無數之眾，無量經典百千要誼，咸施群生無所祕<span class='corr'>蔽</span>，詔平等城其見身魔，能與魔戰以賢聖法，攻婬怒癡降魔官屬，盡三界患至於滅度，所作剋捷則大勇猛，於後無壞亦無有實，因由諸虛致斯世間，如處色像一切因緣。普諸世界古今以來，無有信此《正法華經》，未曾暢說。所以說者，由諸通慧大慈所致，如大聖帝髻中明珠，以為世尊第一法要，緣是趣行，如來使聞深妙之典，往古來今諸行班宣，斯經為最。消除一切緣起之患，猶如聖帝珍重愛護髻中明珠，久乃解出以賜元功。如來如是，夙夜寶護最妙無瑕，從是來久立諸法頂，今日加哀乃演散耳。」</p>
<p>世尊欲重顯現要誼，而歎頌曰：</p>

<div class="lg regular" style="margin-left:1em;"><div class='lg-row'>「今如來現，　慈心之力，　常愍眾生，</div>
<div class='lg-row'>群萌之界。　安住諮嗟，　最尊經卷，</div>
<div class='lg-row'>故分別說，　如斯典誥。　最後世時，</div>
<div class='lg-row'>志菩薩法，　若使出學，　及居家者，</div>
<div class='lg-row'>若聞此經，　慈心戰慄，　一切普現，</div>
<div class='lg-row'>不得誹謗。　吾本初始，　得佛道時，</div>
<div class='lg-row'>如今如來，　現在之時。　設能逮聞，</div>
<div class='lg-row'>於是尊經，　則便建立，　億權方便。</div>
<div class='lg-row'>猶如勢強，　轉輪聖帝，　戰鬪降伏，</div>
<div class='lg-row'>外異國王。　得賜象馬，　車乘篋藏，</div>
<div class='lg-row'>又加封邑，　城郭郡土。　或有得賜，</div>
<div class='lg-row'>手足寶釧，　微妙之色，　紫磨金珍，</div>
<div class='lg-row'>真珠夜光，　車璩碧玉，　種種殊別，</div>
<div class='lg-row'>奇財妙異，　若干諸物，　各用賜之，</div>
<div class='lg-row'>使一切眾，　踊躍驚喜。　覩所立功，</div>
<div class='lg-row'>怪未曾有，　最後解髻，　明月寶施。</div>
<div class='lg-row'>佛亦如是，　今為法王，　忍辱之力，</div>
<div class='lg-row'>無極慧音。　常行慈愍，　興發哀護，</div>
<div class='lg-row'>以法等化，　一切世間。　覩諸眾庶，</div>
<div class='lg-row'>憂惱之患，　講說經法，　億千之數。</div>
<div class='lg-row'>曉知眾生，　所應方便，　今日眾生，</div>
<div class='lg-row'>以為盡原。　於時法王，　無極大聖，</div>
<div class='lg-row'>分別經卷，　億百千姟，　以知黎庶，</div>
<div class='lg-row'>志力猛慧，　便說此經，　如髻明珠。</div>
<div class='lg-row'>最後世時，　正典所處，　一切諸法，</div>
<div class='lg-row'>皆無及者。　欽仰是經，　未曾輕講，</div>
<div class='lg-row'>識練幽微，　慧明者聞。　吾以演現，</div>
<div class='lg-row'>如是像法，　佛滅度後，　當恃怙之。</div>
<div class='lg-row'>其有志求，　斯尊道者，　普當受決，</div>
<div class='lg-row'>如佛所言。　彼人未曾，　有疵瑕欲，</div>
<div class='lg-row'>無有疾病，　眾患之難，　則於末後，</div>
<div class='lg-row'>將來之世，　便即逮成，　無上真慧。</div>
<div class='lg-row'>殊勝差特，　普當具足，　諸四部眾，</div>
<div class='lg-row'>亦復順遇。　若有聞者，　除身諸漏，</div>
<div class='lg-row'>怪其無為，　悉叉手歸，　己身景曜，</div>
<div class='lg-row'>所照光光，　其奉行是，　所獲若此。</div>
<div class='lg-row'>得成正覺，　而轉法輪，　則覩弘摸，</div>
<div class='lg-row'>及見最勝。　夢中聞見，　百福德相，</div>
<div class='lg-row'>紫磨金色。　佛所說經，　設得聞已，</div>
<div class='lg-row'>為眾會說，　及諸親族，　皆悉具足。</div>
<div class='lg-row'>又復所護，　一切除棄，　若使臥寤，</div>
<div class='lg-row'>所見如是。　悉捨遠離，　而行出家，</div>
<div class='lg-row'>皆得往至，　於佛道場。　便即處於，</div>
<div class='lg-row'>師子之座，　是為求道，　所獲利誼。</div>
<div class='lg-row'>所謂七寶，　悉歸於斯，　修此則奉，</div>
<div class='lg-row'>最勝如來。　已得佛道，　存立惠施，</div>
<div class='lg-row'>即轉法輪，　無有諸漏。　為諸四輩，</div>
<div class='lg-row'>而說經法，　不可思議，　億千劫數。</div>
<div class='lg-row'>分別講說，　無漏之法，　教化無數，</div>
<div class='lg-row'>億姟眾生。　夢中所見，　如斯色像，</div>
<div class='lg-row'>滅度因緣，　悉無生死。　溥首當知，</div>
<div class='lg-row'>常志道者，　多所教化，　不可限量。</div>
<div class='lg-row'>最後末世，　求斯尊法，　分別廣說，</div>
<div class='lg-row'>安住所演。」</div>
</div><a id='mulu21' />
<p class='h0'>正法華經菩薩從地踊出品第十四</p><p>於是他方世界八江河沙等菩薩大士，各異形服來詣佛所，稽首于地長跪叉手，白世尊曰：「鄙之徒類來造忍界，欲聞斯典受持諷寫，精進供養奉行如法，惟願大聖垂心於我，如來滅度後，以《正法華經》加哀見付。」</p>
<p>世尊告曰：「止。族姓子！仁等無乃建發是計。今此忍界自有八江河沙等大士，一一大士各有眷屬，如六十億江河沙等菩薩大士，後末世時，皆當受持分布班宣。」時此佛界，周普無數億百千姟諸菩薩眾自然雲集，顏貌殊妙紫磨金色，三十二相嚴莊其身，在於地下攝護土界，人民道行倚斯忍界，聞佛顯揚《法華》音聲從地踊出，一一菩薩，與六十億江河沙等諸菩薩俱，營從相隨一心一行，無有差別。或半江河沙百千菩薩來者，或四十分江河沙，或五十分江河沙，或百分江河沙，或五百分江河沙，或千分江河沙，或百千分，或億百千分江河沙等菩薩，各各朋黨相隨來。或復無央數億百千菩薩眷屬而來至者，或有二百人同行修菩薩道，或有百千。各有眷屬，或有千眷屬，或五百眷屬，或四百眷屬，或三百眷屬，或二百眷屬，或百眷屬，或五十眷屬，或四十眷屬，或三十眷屬，或二十眷屬，或十眷屬，或五眷屬，或四眷屬，或三眷屬，或二眷屬，或一眷屬，或獨而至，不可稱限，其數難喻，從地踊出。或從上下，或四方來，至忍世界悉住空中，見于滅度多寶世尊、能仁大聖，各處七寶樹下坐師子床，尋稽首禮二如來、至真、等正覺，右繞三匝却住一面。或有菩薩，以若干品奇妙之誼，諮嗟二尊讚詠諸佛，從始已來假使具足，五十中劫不能究暢，能仁世尊為勤苦行，與佛別來亦復如是，四部眾會，等無差特，亦復默然。</p>
<p>爾時世尊，即如色像現其神足，令四部眾悉得普見。又使念知此忍世界，諸菩薩眾於虛空中，各各攝護百千佛土，諸菩薩眾，皆滿具足百千佛土。又此大眾，有四菩薩以為元首，其名曰：種種行菩薩，無量行菩薩，清淨行菩薩，建立行菩薩；是為四。於無限無量塵數雲集，大會菩薩之上最也。</p>
<p>於是四菩薩大士，各與大眾不可思議，部部住立，於世尊前叉手白曰：「大聖體尊起居康強，蠲除眾疾所行安耶？群生各各善順律行，處于清涼無眾患乎？此類將無興墜嶮谷？」</p>
<p>時四菩薩大士，以偈讚曰：</p>

<div class="lg regular" style="margin-left:1em;"><div class='lg-row'>「世雄闡光曜，　所行康強耶，</div>
<div class='lg-row'>救脫現在者，　眾行無患難。</div>
<div class='lg-row'>眾生善因室，　決受諦清淨，</div>
<div class='lg-row'>得無起疲厭，　寧受世吼命。」</div>
</div><p>爾時世尊告眾大會諸菩薩曰：「諸族姓子，佛所行安無疾無患，眾庶各各悉受律行，善學道教不敢興厭，欲至嚴淨。所以者何？斯之品類，乃於往古諸平等覺，各各作行，是諸聲聞，信樂吾教入于佛慧，又各各異三乘學者，住聲聞乘，我悉立志入佛大慧。」</p>
<p>時諸菩薩而歎頌曰：</p>

<div class="lg regular" style="margin-left:1em;"><div class='lg-row'>「善哉快世尊，　我等悉勸助，</div>
<div class='lg-row'>乃令眾生一，　善化微妙律。</div>
<div class='lg-row'>欲得聞大聖，　教命詢深要，</div>
<div class='lg-row'>聽之歡喜信，　乃入法供養。」</div>
</div><p>於是世尊，讚大會菩薩曰：「善哉！善哉！諸族姓子，誠如所云。如來所詔，各隨權宜不違本旨。」</p>
<p>時彌勒大士，及餘八億恒沙菩薩俱舉聲，而歎頌曰：</p>

<div class="lg regular" style="margin-left:1em;"><div class='lg-row'>「從古以來，　未曾見聞，　乃有爾所，</div>
<div class='lg-row'>菩薩之眾，　從地踊出，　住世尊前，</div>
<div class='lg-row'>供奉歸命。　是等儔類，　從何來乎？」</div>
</div><p>彌勒即知八億恒沙菩薩心之所念，尋時叉手以頌問曰：</p>

<div class="lg regular" style="margin-left:1em;"><div class='lg-row'>「無央數百千，　於算巨億載，</div>
<div class='lg-row'>不可稱限量，　未曾見菩薩，</div>
<div class='lg-row'>來詣兩足尊，　曷因是何等？</div>
<div class='lg-row'>大通所從來，　其像巨億長，</div>
<div class='lg-row'>一切志強勇，　猛雄為大聖，</div>
<div class='lg-row'>端正可欽敬，　今為所從來？</div>
<div class='lg-row'>世尊一一見，　慧雅諸菩薩，</div>
<div class='lg-row'>眷屬無央數，　猶如江河沙，</div>
<div class='lg-row'>其數超江河，　具足度佛法，</div>
<div class='lg-row'>諸菩薩眷屬，　皆建正覺道。</div>
<div class='lg-row'>如是群英倫，　集會禮大聖，</div>
<div class='lg-row'>具足滿六十，　百千江河沙，</div>
<div class='lg-row'>其數過於彼，　眷屬無思想。</div>
<div class='lg-row'>五百江河沙，　或四或三百，</div>
<div class='lg-row'>或二百江河，　諸營從如是。</div>
<div class='lg-row'>其限復殊此，　或五或復十，</div>
<div class='lg-row'>一一諸眷屬，　世尊大聖子，</div>
<div class='lg-row'>斯眾緣何來，　至于導師所？</div>
<div class='lg-row'>或四三或二，　或一江河沙，</div>
<div class='lg-row'>恒沙數各來，　伴侶悉善學，</div>
<div class='lg-row'>甚多不可限，　除住空中者，</div>
<div class='lg-row'>於億百千劫，　不可卒合聚。</div>
<div class='lg-row'>半江或三分，　或十或二十，</div>
<div class='lg-row'>具足眾立行，　明哲眾菩薩，</div>
<div class='lg-row'>俱住於空中，　其限不可量，</div>
<div class='lg-row'>現別無彼此，　億劫行清淨。</div>
<div class='lg-row'>又無量異部，　眷屬不可議，</div>
<div class='lg-row'>億億復超億，　或有半億者，</div>
<div class='lg-row'>或十或二十，　五四三或二，</div>
<div class='lg-row'>諸雄從眷屬，　無能籌量者。</div>
<div class='lg-row'>身各自修行，　寂寞樂等遵，</div>
<div class='lg-row'>恬怕如虛空，　別來者無限。</div>
<div class='lg-row'>猶如江河劫，　莫能有計者，</div>
<div class='lg-row'>在精舍寂室，　各從其方來。</div>
<div class='lg-row'>一切天神聖，　皆用尊故至，</div>
<div class='lg-row'>諸菩薩雄猛，　何從忽見此？</div>
<div class='lg-row'>誰為彼說經？　誰立於佛道？</div>
<div class='lg-row'>為顯何佛教？　建立何佛行？</div>
<div class='lg-row'>細微各可敬，　普從四方來，</div>
<div class='lg-row'>因明目神足，　大慧忽然現。</div>
<div class='lg-row'>於羸曠世界，　能仁令充備，</div>
<div class='lg-row'>仁賢諸菩薩，　倫黨自然至。</div>
<div class='lg-row'>從生出已來，　未見如斯變，</div>
<div class='lg-row'>願說其國土，　大聖哀盡名。</div>
<div class='lg-row'>十方所從來，　各懷十八法，</div>
<div class='lg-row'>吾未曾得見，　如斯等菩薩。</div>
<div class='lg-row'>我為最勝子，　未曾見聞此，</div>
<div class='lg-row'>今斯若干眾，　能仁願說行。</div>
<div class='lg-row'>菩薩無數千，　百姟難可限，</div>
<div class='lg-row'>諸億千無量，　本為何所處？</div>
<div class='lg-row'>諸菩薩勇猛，　志性不可量，</div>
<div class='lg-row'>如是之等類，　大雄願說之。」</div>
</div><p>爾時他方世界無央數億百千姟諸如來、至真、等正覺，普從十方詣能仁如來勸說法者，各各坐于七寶樹下師子之床。是諸如來侍者，各各見諸菩薩無量大會部部變化，從地踊出，各各住立自問其佛：「此諸菩薩大士之等，從何所來，不可計量無有邊際？」時彼諸佛，各各告其侍者曰：「諸族姓子，且待須臾，有菩薩名彌勒，為能仁如來所授決，當逮無上正真道成最正覺，自問能仁，如爾所怪，佛為一一分別誼歸，悉靜一心而俱聽之。」</p>
<p>爾時佛告彌勒大士：「善哉！阿逸！仁者所問極大微妙優奧難量。且聽，且聽！今吾說之。一切菩薩及諸會者，普當堅固，強猛力勢於無上意，當知如來，慧見無底，諸大聖立境界無量，禪定智慧所樂自恣，莫能宣暢而剖判說，方便興化不可限量。」</p>
<p>時佛頌曰：</p>

<div class="lg regular" style="margin-left:1em;"><div class='lg-row'>「諸族姓子，　皆聽佛道，　今吾所說，</div>
<div class='lg-row'>慧柔和悅。　若明達者，　以為美香，</div>
<div class='lg-row'>如來之慧，　不可思議。　皆當強意，</div>
<div class='lg-row'>普存堅固，　各建立志，　一心平等。</div>
<div class='lg-row'>大聖難值，　愍哀世間，　今當聽受，</div>
<div class='lg-row'>未曾有法。　佛當建立，　仁者諸黨，</div>
<div class='lg-row'>一切無得，　生狐疑心。　導師所詔，</div>
<div class='lg-row'>令無有異，　其慧平等，　安隱無特。</div>
<div class='lg-row'>安住所療，　法甚深奧，　非心所思，</div>
<div class='lg-row'>不可限量。　今當講說，　無極因緣，</div>
<div class='lg-row'>普共聽之，　義何所趣。」</div>
</div><p>世尊歎已，告彌勒曰：「班宣一切，阿逸！欲知此諸菩薩大士眾會無量不可思議各各從地而踊出者，昔所不見皆集忍界。吾始逮無上正真道成最正覺時，勸悅斯等立不退轉，使成大道教授化立，族姓開士大士之眾，處于下方而於其中，有所救護讚經諷誦，思惟禪定專察其歸，欣然悅豫樂無為行。諸族姓子，志于恬惔，不存遠近，天上人間常應專修，轉於法輪無為無會，好深神通法樂為樂，志願精進求于佛慧。」</p>
<p>於時世尊而歎頌曰：</p>

<div class="lg regular" style="margin-left:1em;"><div class='lg-row'>「今此無數，　諸菩薩眾，　不可思議，</div>
<div class='lg-row'>無能限量，　造行億數，　不可限劫，</div>
<div class='lg-row'>殖積神足，　博<span class='corr'>聞</span>智慧。　吾悉勸誘，</div>
<div class='lg-row'>於大聖道，　今佛一切，　皆授其決。</div>
<div class='lg-row'>斯諸菩薩，　悉佛眾子，　皆為住止，</div>
<div class='lg-row'>於吾國土。　悉捨棄離，　諸所習地，</div>
<div class='lg-row'>一切皆處，　閑居得度。　斯諸佛子，</div>
<div class='lg-row'>所行無為，　精修學習，　奉遵上道。</div>
<div class='lg-row'>斯聰哲者，　在于下方，　今日故來，</div>
<div class='lg-row'>攝護國土。　晝夜精進，　無有逸慢，</div>
<div class='lg-row'>積累德行，　分別佛道，　常行勤修，</div>
<div class='lg-row'>立於慧力，　一切意堅，　而無限量，</div>
<div class='lg-row'>志常勇猛，　思惟法典，　普悉是吾，</div>
<div class='lg-row'>達清淨子。　吾初逮成，　為佛道時，</div>
<div class='lg-row'>在於城中，　若樹無著，　則便講演，</div>
<div class='lg-row'>無上法輪，　勸立其志，　於尊佛道。</div>
<div class='lg-row'>今佛所說，　至誠無漏，　聞佛歎詠，</div>
<div class='lg-row'>皆當信之。　開化發起，　此諸群英，</div>
<div class='lg-row'>從久曩來，　立尊正道。」</div>
</div><p>爾時彌勒大士，聞佛說彼菩薩之眾，億百千姟數難計會，心用愕如，怪未曾有，白世尊曰：「云何大聖，處迦維羅衛釋氏王宮為太子時，委國重位眾女之娛，出適道場坐于樹下，得無上正真道成最正覺，從來近近甫四十年，而所教化所度無量，乃復爰發諸佛境界，多所勸益所建權慧而不可議。今是菩薩大會之眾，悉皆如來之所開導，部黨部黨眾多無量，久修梵行殖眾德本，供養無數百千諸佛，假使欲計成就已來劫數無限。」</p>
<p>彌勒又啟：「欲引微喻，譬如士<span class='corr'>夫</span>年二十五，首髮美黑姿體鮮澤，被服璨麗端嚴殊妙，常懷恐懼見百歲子。其父謂言：『族姓子來，爾則我子。』其百歲子謂二十五歲人：『是我之父。』父則察知口自說言：『是我之子。』如是世尊！世俗之人所不信者，而令得信。佛亦如是，成佛未久，今有若干億百千數，久修梵行長夜遵倚在於道慧，勸進現在無量之眾，曉了坐定起立方便，成大神通聰明智慧，住于佛地習佛慧誼，於世希有，建大聖力。世尊往古，亦復教化于斯品類，誘導建立於菩薩地，當成無上正真之道致諸正覺，悉行方便所作已辦。今我以受信誓誠諦，探暢既往斷析此誼。其唯如來，新學菩薩心懷猶豫所不及知，如來滅後聞是經典，終不信也。以有猶豫不遵此法，亦不勸樂，當獲罪釁。善哉！世尊！現說此誼，其有狐疑於斯典者，當來末世諸學大乘，設使聞者令不沈吟。」</p>
<p>於是彌勒大士，於世尊前歎斯頌曰：</p>

<div class="lg regular" style="margin-left:1em;"><div class='lg-row'>「譬如有人，　現生老子。　能仁至聖，</div>
<div class='lg-row'>棄國捐王，　生於城中，　而得佛道。</div>
<div class='lg-row'>導師近爾，　布屬尠少，　今此諸樂，</div>
<div class='lg-row'>不退轉子，　無數億劫，　行救大眾，</div>
<div class='lg-row'>神足之力，　住不可動。　學智慧強，</div>
<div class='lg-row'>靡所不入，　今來至斯，　在所開通。</div>
<div class='lg-row'>如水蓮華，　悉無所著，　威神尊重，</div>
<div class='lg-row'>志超於世。　住立恭肅，　一切叉手，</div>
<div class='lg-row'>諸菩薩眾，　如是色像。　為如之何，</div>
<div class='lg-row'>誰當信此？　惟願大聖，　加哀示現，</div>
<div class='lg-row'>剖判分別，　如審諦誼。　譬如有人，</div>
<div class='lg-row'>而為士夫，　年既幼少，　髮美且黑，</div>
<div class='lg-row'>其人年歲，　二十有五。　而能產生，</div>
<div class='lg-row'>百歲之男，　養育澡洗，　隨時衣食，</div>
<div class='lg-row'>是我等父，　而為最勝。　一切世間，</div>
<div class='lg-row'>無有信者，　幼稚年少，　而生斯子。</div>
<div class='lg-row'>如是世尊，　我等無失。　無數菩薩，</div>
<div class='lg-row'>如來集會，　心強智慧，　又無所畏，</div>
<div class='lg-row'>無數億劫。　所學審諦，　志懷明哲，</div>
<div class='lg-row'>其目通達，　威神巍巍。　顯現端正，</div>
<div class='lg-row'>而勇意猛，　曉了法律，　為雄導師。</div>
<div class='lg-row'>所見諮嗟，　而竄山巖，　靜行無為，</div>
<div class='lg-row'>如虛空界，　悉無所著。　禪定精進，</div>
<div class='lg-row'>為安住子，　而心志求，　於此佛道。</div>
<div class='lg-row'>而何所人，　當信此言？　若於導師，</div>
<div class='lg-row'>滅度之後，　吾等於此，　而無狐疑。</div>
<div class='lg-row'>佛前目覩，　則聞菩薩。　於是之處，</div>
<div class='lg-row'>初學罔然，　將無菩薩，　歸於惡道。</div>
<div class='lg-row'><span class='corr'>云</span>何勸發，　化斯等倫？　惟願世尊，</div>
<div class='lg-row'>覼縷解決。」</div>
◎</div><a id='mulu22' />
<p class='h0'>◎正法華經如來現壽品第十五</p><p>爾時世尊，普告菩薩大眾，三舉聲詔：「諸族姓子，悉當信佛誠諦至教，勿得猶豫。」</p>
<p>時會菩薩、彌勒大士，具餘之眾，咸皆叉手白世尊曰：「惟願大聖，分別說之，我等悉信如來所詔。」諸菩薩白佛而亦至三。</p>
<p>於是世尊，見諸菩薩三稱勸助欲令佛說，佛告諸菩薩曰：「諦聽諦聽！善思念之。」僉曰：「受教佛言。」</p>
<p>「族姓子，如來建立如是色像無極之力，諸天、龍、神、阿須倫、世間人，各自知之各自念言：『能仁世尊從釋氏土，棄國捐王行至江邊，就于道場坐於樹下，逮得無上正真道成最正覺。』又吾在昔，從無數億百千那術姟劫以來，已成至真等正覺矣。譬有無數五百千億佛世界，所有土地滿其中塵，若有士夫舉取一塵，過于東方不可計會億百千姟諸佛國土，乃著一塵，如是次取越爾所國土，復著一塵。如斯比類，取無數五百千億佛界所有土地一切之塵，一一取布著諸佛國，悉令塵盡。於諸族姓子意中云何？有能計數此諸佛國，思惟籌算，寧知者乎？」</p>
<p>彌勒、大會諸菩薩眾，悉白佛言：「無能計者。天中天！所以者何？諸佛世界甚多無量不可思議，非心所及，假使一切聲聞、緣覺處賢聖慧，不能思惟知其數者，唯有世尊大聖之慧，乃能知耳，餘無能及。正使我等不退轉地諸菩薩，尚不能知，此諸佛世界不可限量，難得邊際。」</p>
<p>於時世尊告大眾曰：「今吾宣布詔諸族姓子，如彼士夫取無數五百千億佛界中塵，舉一塵過于東方不可計會億百千姟諸佛國土，乃著一塵，如是次取，越爾所國土復著一塵。如斯比類，取無央數五百千億佛界所有土地一切之塵，一一取布著諸佛國，悉令塵盡。吾逮無上正真道成最正覺已來，其劫之限，過於爾所塵數之劫。諸族姓子等，見吾於此忍界講法，復在他方億百千姟諸佛世界而示現，皆悉稱吾為如來、至真、等正覺。錠光如來，以諸伴黨若干之數而現滅度。諸族姓子，吾以善權方便，演說經典，現無央數種種瑞應。</p>
<p>「又如來悉知一切群萌，往來進止諸原根本，悉觀其心而隨示現，各為名號，亦不滅度而說泥洹，順諸眾生瑕穢善惡，則為解演若干種法。諸族姓子，見無數品心性各異，所行不同德本淺薄，多所壞破而不信樂，故為說言，告諸比丘：『這度終始方今出家，成平等覺從來未久，甫乃逮得無上正真道成最正覺。』</p>
<p>「又如來成佛已來甚久，故佛說言，得佛未久。所以者何？欲化眾生故。諸可說經皆已度脫，所可講詔自現其身，為一切故建示所行，皆為天人喜造罪福，以故如來諸所講演，皆實至誠非是虛妄。如來皆見一切三界，隨其化現亦無所行，亦復不生亦不周旋，亦不滅度不實不有，亦不本無不知不爾，亦無虛實亦不三界。如來所行不見三處，如來普觀一切諸法，在於某處不失諸法，一切所說至誠不虛。眾生苦惱不可稱限，行若干種志性各異，思想諸念各各差別，欲令眾生殖眾德本，故為分別說若干法。又如來所當作者皆悉作之，現這得佛，成平等覺已來大久，壽命無量常住不滅度。</p>
<p>「又如來不必初始所說，前過去世時行菩薩法，以為成就壽命限也。又如來得佛已來，復倍前喻億百千姟，然後乃於泥洹而般泥曰。所以者何？為眾生故而教化之，故而示現行來久遠。為無德類離於福祚，為貧窶行著於愛欲，纏諸見網而自覆蓋，驅馳不定，如來故為現，發忨忨疾獲之想，不起懈怠難得之慮。如來善權告諸比丘，勤苦作行乃得佛道，誠諦不虛。以諸眾生從無央數億百千姟，乃見如來，以其怱怱所作不當故，恇汲恇汲無寧息故，言法難值、如來難遇聞見，是已怪之難及興難遭想，悲喜孜孜知佛希有，便多發意，樂在閑居而行精進。這不見佛而懷渴仰，見如來已，歡喜稽首造眾德本，其不滅度者教令滅度，開化黎庶。緣是如來出現，說經而宣斯言，誠諦不虛。</p>
<p>「譬如士夫而為醫術，聰明智慧工巧難及，曉練方藥知病輕重藥所應療，多有兒子若十至百，其醫遠行諸子皆在，不解誼理、不別醫藥、不識毒草，被病困篤皆服毒藥，毒藥發作悶愊反覆。父從遠來，子在城中腦發邪想。父見諸子被病，起想這見父來，悉皆喜悅<span class='corr'>白</span>言：『父來，安隱甚善，我等自為食，任信他言而服毒藥。惟願大人救濟我命。』時父見子遭苦惱患婉轉在地，尋勅從人持大藥來。藥色甚好味美且香，和合眾藥與諸兒子，而告之曰：『速服上藥甘香芬馥。假使諸子時服此藥，其毒消滅病得瘳除，身體安隱氣力康強。』諸子不隨顛倒[怡-台+龍]悷想者，見藥嗅香，嘗知其味，尋便服之，病即得愈毒藥消滅。子性悷者，不肯服之。毒藥除者，皆白父母：『與我等藥，病悉瘳愈，而蒙安隱。』其邪想者，不肯服也，得見藥色不憙香味。父醫念言：『今我此子愚冥不解，志性顛倒不肯服藥，病不除愈或恐死亡。寧可以權飲諸子藥。』則設方便欲令速服，便告諸子：『今我年老羸穢無力，如是當死。汝輩孚起，若吾命盡，可以此藥多所療治，服藥節度汝等當學，假使厭病欲得安隱，宜服斯藥。』教諸子已捨詣他國，猶如終沒。諸子聞父潛逝發哀，啼哭悲哀不能自勝：『我等之父智慧聰明，慠不服藥今者薨殪。』兄弟<span class='corr'>孤</span>露思慕慇懃，乃自剋責存不順教，甫便遵崇父之餘業，諦觀眾藥形色香味，自當攻療不可輕戲，尋便服藥深自消息，病即除愈。時父見子服藥病愈，便復還現。」</p>
<p>佛語諸族姓子：「如是醫者善權方便，令子病愈，寧可誹謗，彼醫所處為不審乎？」</p>
<p>諸菩薩白佛言：「不也。世尊！不也。安住！」</p>
<p>佛言：「吾從無數不可計限億百千劫，發無上正真道意，懃苦無量每行權便，示現教化發起群生。其父醫者，謂如來也。諸兒子者，謂五道生死人也。父他行而不在者，謂如來未出於世。諸子入城服毒藥婉轉者，謂在三界三毒所縛，婉轉五道不能自濟。父聞來還，謂佛如來行大悲哀，見三界人，或流五趣不能自出，故現世間，廣說經法開化黎庶。服藥病愈，謂發無上正真道意，立不退轉無所從生，或得聲聞、緣覺乘，不至究竟。視藥形色香味不肯服者，謂六十二見諸墮邪者。見父年老留藥教子捨之去者，謂諸黎庶疑受道教，故現滅度，留諸經法以教後世，四輩弟子諷誦學問，思佛功德發大道意，或得羅漢或得緣覺，佛見如是復還出世，一切眾生皆是吾子，諸族姓子，如來行權非徒虛妄。」於是世尊，欲重解誼顯揚其事，而歎頌曰：</p>

<div class="lg regular" style="margin-left:1em;"><div class='lg-row'>「不可思議，　億百千劫，　欲得限量，</div>
<div class='lg-row'>莫能知數。　得佛已來，　至尊大道，</div>
<div class='lg-row'>常講說經，　未曾休懈，　勸助發起，</div>
<div class='lg-row'>無數菩薩，　皆建立之，　於佛道慧。</div>
<div class='lg-row'>無數億劫，　開道眾生，　億千姟數，</div>
<div class='lg-row'>不可思議，　而為示現，　立于滅度，</div>
<div class='lg-row'>以教化誼，　導利眾生。　用權方便，</div>
<div class='lg-row'>而現滅度，　故為眾人，　演斯法典。</div>
<div class='lg-row'>吾已自立，　一切黎庶，　分別群萌，</div>
<div class='lg-row'>於彼之誼。　其心顛倒，　而不覺了，</div>
<div class='lg-row'>欲立是等，　佛宣暢說。　設見於佛，</div>
<div class='lg-row'>滅度之後，　以若干物，　而用供養，</div>
<div class='lg-row'>又覩吾沒，　愁悒憂慼，　若復見佛，</div>
<div class='lg-row'>歡喜踊躍。　假使質直，　說至誠言，</div>
<div class='lg-row'>眾生之類，　朽棄身體，　然後如來，</div>
<div class='lg-row'>合集眾音，　能自示現，　顯大佛道。</div>
<div class='lg-row'>而於後世，　分別此語，　吾在于斯，</div>
<div class='lg-row'>不為滅度。　比丘欲知，　佛權方便，</div>
<div class='lg-row'>數數堪忍，　現壽於世，　及與異人，</div>
<div class='lg-row'>眷屬圍繞，　因而宣揚，　於尊佛道。</div>
<div class='lg-row'>諸賢得聞，　佛出世間，　又復導師，</div>
<div class='lg-row'>餘國滅度，　觀察眾生，　愁憂懊惱，</div>
<div class='lg-row'>倉卒不見，　其身相好。　望想飢虛，</div>
<div class='lg-row'>欲得見佛，　然後乃為，　分別經典。</div>
<div class='lg-row'>不可思議，　億百千劫，　吾常建立，</div>
<div class='lg-row'>如此像誼。　佛來至於，　靈鷲之山，</div>
<div class='lg-row'>自然床座，　無量姟數。　設使眾生，</div>
<div class='lg-row'>見是世界，　水火災變，　劫燒天地。</div>
<div class='lg-row'>當斯之時，　吾此佛土，　具足微妙，</div>
<div class='lg-row'>柔軟安雅，　歌舞戲笑，　無量安隱，</div>
<div class='lg-row'>講堂精舍，　樓閣室宅，　校飾莊嚴，</div>
<div class='lg-row'>皆以七寶，　藥草樹木，　華實茂好，</div>
<div class='lg-row'>自然雨華，　心華眾色，　以散於佛，</div>
<div class='lg-row'>及弟子上。　諸人皆坐，　館室雷震，</div>
<div class='lg-row'>或復好樂，　發道意者。　吾之國土，</div>
<div class='lg-row'>建立常然，　餘人有見，　劫如燒盡。</div>
<div class='lg-row'>覩其世界，　火甚可異，　本以權便，</div>
<div class='lg-row'>示現斯變。　如來諮嗟，　無央數億，</div>
<div class='lg-row'>佛之法尊，　其為若茲。　眾生品類，</div>
<div class='lg-row'>不肯聽聞，　然而憙造，　殃釁之罪。</div>
<div class='lg-row'>假使人民，　柔軟中和，　其時佛興，</div>
<div class='lg-row'>出于人間。　已見世尊，　經法所詔，</div>
<div class='lg-row'>則為顯揚，　清淨誼理。　佛來為人，</div>
<div class='lg-row'>分別誡誨，　說斯所造，　往返之事。</div>
<div class='lg-row'>假使如來，　久久而現，　然後乃為，</div>
<div class='lg-row'>講是經典。　吾智慧力，　聖達光明，</div>
<div class='lg-row'>如是所見，　不為薄少。　前世所行，</div>
<div class='lg-row'>無量劫數，　慈心之品，　平坦無求。</div>
<div class='lg-row'>智慧明者，　無得狐疑，　棄捐猶豫，</div>
<div class='lg-row'>勿懷結滯。　所當列露，　未曾班宣，</div>
<div class='lg-row'>佛今散告，　無復餘誼。　如醫所建，</div>
<div class='lg-row'>善權方便，　開闡分別，　示子方術。</div>
<div class='lg-row'>現衰老死，　其身續存，　神變音聲，</div>
<div class='lg-row'>不終不始。　受諸等友，　而自由用，</div>
<div class='lg-row'>世吼療治，　眾生之病。　開導癡騃，</div>
<div class='lg-row'>令離愚冥，　而現泥洹，　亦不滅度。</div>
<div class='lg-row'>何故慇懃，　欲得現已，　人常闇弊，</div>
<div class='lg-row'>使意信樂，　以放逸故，　墜墮三處，</div>
<div class='lg-row'>其心踊躍，　欲令覺了。　如來所詔，</div>
<div class='lg-row'>常以知時，　為其眾生，　而行智慧。</div>
<div class='lg-row'>以何方便，　而受道法？　何因令獲，</div>
<div class='lg-row'>從佛經教？」</div>
</div><p>世尊說是如來壽限時，則無央數不可思議眾生，皆獲利誼解脫至道。◎</p>

<p class='juan'>正法華經卷第七</p>
</div><!-- end of div[@id='body'] -->
</body></html>