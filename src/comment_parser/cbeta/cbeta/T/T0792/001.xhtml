<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說法受塵經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 792
<p class='juan'><a id='mulu1' />佛說法受塵經</p><p class="byline">後漢安息國三藏安世高譯</p>
<div class='div-jing'><p>聞如是：</p>
<p>一時，佛遊於舍衛國祇樹給孤獨園。</p>
<p>佛告：「諸比丘！」比丘：「受教。」從佛而聽。</p>
<p>佛言：「比丘！凡人為一法，受塵自污，迷惑憂愁，沒無端際，吾見其不得無上吉祥之道。如丈夫欲見女子色，是以好色之士，為染、為醉、為貪、為污、為惑、為著、為住、為受。從婬女言故，長久趨走往來，為受懃苦。耳常欲聞婬女之聲，鼻欲聞其香，舌欲得其味，身欲更其細滑，是以長久趨走，往來受苦。是故，不當為女色、聲、香、味、細滑所染惑也，當覺知是。</p>
<p>「又復，諸比丘！凡人為法，受塵自污，迷惑憂愁，沒而無際，吾見其不得無上吉祥之道。如婬女欲見男子色，是以好色之女，為染、為醉、為貪、為污、為惑、為著、為住、為受，為士色故，長久趨走，往來受苦。耳常欲聞男子之聲，鼻欲聞其香，舌欲得其味，身欲更其細滑，是以長久趨走，往來受苦。是故，不當為士色、聲、香、味、細滑所染惑也，當覺知是。」</p>
<p>佛說是已，皆歡喜受行。</p>
</div>
<p class='juan'>佛說法受塵經</p>
</div><!-- end of div[@id='body'] -->
</body></html>