<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說北斗七星延命經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1307
<p class='juan'><a id='mulu1' />佛說北斗七星延命經</p><p class="byline">婆羅門僧將到此經唐朝受持</p>
<div class='div-jing'><div><img src='../images/T21p0425_01.gif' alt='T21p0425_01.gif' /></div>
<p>　イ</p>
<p>子生人。向此星下生。祿食黍。有厄宜供養此經及帶本星符。大吉。</p>
<p>　ロ</p>
<p>丑生亥生人。同向此星下生。祿食粟。有厄宜供養此經及帶本星符。大吉。</p>
<p>　ハ</p>
<p>寅生戌生人。同向此星下生。祿食粳米。有厄宜供養此經及帶本星符。大吉。</p>
<p>　ニ</p>
<p>卯生酉生人。同向此星下生。祿食小豆。有厄宜供養此經及帶本星符。大吉。</p>
<p>　ホ</p>
<p>辰生申生人。同向此星下生。祿食麻子。有厄宜供養此經及帶本星符。大吉。</p>
<p>　ヘト</p>
<p>巳生未生人。同向此星下生。祿食大豆。有厄宜供養此經及帶本星符。大吉。</p>
<p>　チ</p>
<p>午生人。向此星下生。祿食小豆。有厄宜供養此經及帶本星符。大吉。</p>
<p>南無貪狼星。是東方最勝世界運意通證如來佛。</p>
<p>南無巨門星。是東方妙寶世界光音自在如來佛。</p>
<p>南無祿存星。是東方圓滿世界金色成就如來佛。</p>
<p>南無文曲星。是東方無憂世界最勝吉祥如來佛。</p>
<p>南無廉貞星。是東方淨住世界廣達智辨如來佛。</p>
<p>南無武曲星。是東方法意世界法海遊戲如來佛。</p>
<p>南無破軍星。是東方琉璃世界藥師琉璃光如來佛。</p>
<p>若遇行年災厄禮此經七拜。</p>
<p>爾時佛告文殊師利菩薩。所說此經。有大威神有大威力。能救一切眾生重罪能滅一切業障。若有比丘僧比丘。宰官居士善男子善女人。若貴若賤大小生命。皆屬北斗七星所管。若聞此經受持供養轉讀。勸於朋友親族骨肉受持者現世獲福後世得生天上。若善男子善女人。或先亡過者墮於地獄。或受種種苦楚。若聞此經信敬供養。即得先亡離於地獄。生於極樂世界　若有善男子善女人。或被鬼魅所侵邪魔所嬈。惡夢怪異魂魄驚恐。若聞此經受持供養。即得魂魄安寧。永無恐怖　若善男子善女人。或有仕官身役善發征行。若遇此經信敬供養。即得仕官高遷甚大吉　若善男子善女人。或是疾病纏身。欲求輕差。當於淨室燒香供養此經。疾病痊瘥　若善男子善女人。欲得進達及以出行經紀。求財稱遂興生貨賣。若遇此經信敬供養。即得求財稱遂出入大吉。若有善男子善女人。或養蠶虛耗六畜不安。即於淨室燒香供養此經。即得田蠶遂意六畜孳榮。永無損失亦無災障　若有女人懷胎難月。若遇此經信敬供養。即一得母子分解厄難消除。所生兒女。皆得端正長命果報　若善男子善女人。須知北斗七星管人生命。一生之中所有災厄。官事口舌釜鳴百怪。若遇此經信敬供養。一無妨害　爾時文殊師利言善男子善女人恭敬信受作禮而散。</p>
</div>
<p class='juan'>佛說北斗七星延命經</p>
<div class='div-w'><p><span class='note-inline'>(薄草決十七本命下。引用此經。今年幸得栂尾山法鼓臺傳習之本於洛北福勝密寺。施國訓鑄版。于時享和二歲次壬戌紀號仲夏月沙門快道記豐山小池坊輪下總持院　　一挍加筆訖慈順)</span>。</p>
</div>
</div><!-- end of div[@id='body'] -->
</body></html>