<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶星陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />寶星陀羅尼經卷第五</p><p class="byline">唐天竺三藏波羅頗蜜多羅譯</p>
<div class='div-pin'><a id='mulu11' />
<p class='h1'>相品第五</p><p>爾時，三千大千世界百億諸魔生如是念：「今佛世尊入王舍城門，我等應以最上莊嚴，嚴飾此城門之內及彼地方，如彼城外天、龍、夜叉之所莊嚴。」</p>
<p>爾時，世尊以他心智知百億魔心之所念，欲以神通最上色相莊嚴佛處。是時，世尊以神通力，於王舍大城十二門內，一一門中皆有如來及諸大眾，共入城門。</p>
<p>時百億魔即以神通種種莊嚴勝中勝者、阿僧祇等諸莊嚴具，嚴飾城門及地方城壁諸樹，地上虛空勝妙莊嚴而莊嚴之。時百億魔并諸眷屬，或有作於梵天之形，乃至作於大仙之形，於諸重閣窓門樓櫓却敵樹間諸處地，及虛空各於中住。以種種華末香燒香金粟銀粟，以摩尼真珠及種種莊嚴以嚴衣服，并諸綺繡莊嚴具等普雨供養。又以種種天之音樂擊鼓拍手，種種讚嘆歌詠如來無量功德，悉皆聚集供養世尊，以如是第一最勝莊嚴大希有相，所未曾有所未曾聞。</p>
<p>爾時，世尊住城門下，以右足指觸城門閾，應時無間一切三千大千世界普皆震動，及此三千大千世界所有釋梵日月護世大自在天，天，龍、夜叉、乾闥婆、阿修羅、伽樓羅、緊那羅、摩睺羅伽等主，地天水天大海諸山城邑等天，及諸男女童男童女天仙等眾，乃至阿迦尼吒天宮已來，所有眾生得大滋味色貌光澤。彼一切眾見地大動光照覺悟，於王舍大城地及虛空圍遶而住，乃至華香黑栴檀末散佛供養。</p>
<p>是時，世尊釋迦牟尼佛，以神通力令彼散華乃至末香，普遍十方微塵等剎，一一方分所有清淨及不清淨、空不空等諸佛剎土，悉皆供養供給彼佛。彼彼佛剎此所散華，并諸末香莊嚴具等，皆出如是偈句之聲：</p>

<div class="lg regular" style="margin-left:1em;"><div class='lg-row'>「汝等疾覺悟，　觀不放逸行，</div>
<div class='lg-row'>最上菩提因，　流轉甚生死，</div>
<div class='lg-row'>我今拔濟汝，　宜速捨世事。</div>
<div class='lg-row'>憶往昔誓願，　時到熟相應，</div>
<div class='lg-row'>各得菩提記，　牟尼因陀羅，</div>
<div class='lg-row'>利益世間故，　今入王舍城。</div>
<div class='lg-row'>大仙勝無憂，　已降百億魔，</div>
<div class='lg-row'>轉清淨法輪，　應當大歡喜。</div>
<div class='lg-row'>如是利世間，　普示勇健事，</div>
<div class='lg-row'>解脫世間苦。　今為摩利沙，</div>
<div class='lg-row'>當得菩提故，　今授汝等記。</div>
<div class='lg-row'>速往彼剎土，　見妙好莊嚴，</div>
<div class='lg-row'>自然如是得，　入彼無憂城，</div>
<div class='lg-row'>漸次菩提行，　決定當得佛。」</div>
</div><p>爾時，十方微塵等一切佛剎彼彼大眾，以佛力故，悉見此佛竹林大眾菩薩摩訶薩各各三昧思量。</p>
<p>是時，竹林所有菩薩摩訶薩思惟住者，并諸聲聞大聲聞，皆見世尊於王舍城門調伏住待。彼諸大眾隨世尊後住，見大莊嚴具中出諸偈已，悉皆遍滿十方一切微塵等淨不淨、空不空一切佛剎。</p>
<p>彼諸佛剎所有菩薩摩訶薩，及住聲聞，聞此聲已，作如是念：「何處有此法聲遍滿如是可意聲？如是美妙，如是可愛，如是可樂，如是可喜，如是勸發，如是大功德稱揚之聲？」及見華末香雨，雨於十方無量莊嚴，無量華香細末之雨。時彼菩薩摩訶薩及大聲聞，捨所作業皆大驚歎。</p>
<p>爾時，釋迦如來即入三昧，名依佛莊嚴嚴飾三昧，入三昧已應時無間一切娑婆世界，及十方一切微塵佛剎所有大眾，悉見此佛剎中如是大莊嚴相。如彼未來世中普見如來淨無染聚世界功德莊嚴，唯無一事，謂城壁等，而自然莊嚴。</p>
<p>一切十方諸佛剎土微塵等世界諸佛世尊，普見釋迦如來住王舍大城，光明赫弈甚大端嚴。彼諸佛剎所有大菩薩摩訶薩等及大聲聞，聞此偈已，各皆憶念觀於四方，見此世界如對目前，以一切諸佛境界力故，及見諸天種種莊嚴。時彼菩薩摩訶薩等，及大聲聞作如是念：「我等決定往於彼土大集會中莊嚴之處，及彼佛剎功德莊嚴普觀察之，見釋迦如來已，修行供養我等於彼佛所，得阿耨多羅三藐三菩提記。」</p>
<p>時彼十方一切佛剎微塵等世界，諸菩薩摩訶薩等及大聲聞，釋迦如來神力加故，各自佛剎，於剎那羅婆摸呼多頃，彼沒此現到娑婆世界。</p>
<p>時彼十方一一方分無量無數佛剎，微塵等菩薩摩訶薩，一切悉來到此佛剎，地及虛空遍滿而住。彼諸菩薩摩訶薩等，各依菩薩種種善根若干力故，修營供養釋迦如來。且置是事，或有菩薩於此佛剎，雨種種華一切遍滿，為供養事供養世尊；或有雨於種種真珠，乃至或有金銀毘琉璃頗梨、石藏寶摸薩羅、牛頭栴檀、龍堅栴檀、多摩羅葉，悉以為末而滿虛空，為供養事供養世尊；或有雨於種種嚴飾諸莊嚴具衣服綺繡，為供養事供養世尊；或竪種種幢幡華蓋，為供養事供養世尊；或燒種種之香，或散種種寶鬘，或擊種種伎樂，或有示現種種歌舞，或有種種香水雨此方地而灑潤之，或有種種寶器盛種種寶，於世尊前捧持供養。或有種種寶器盛滿香水，以華果葉而莊嚴之，於世尊前捧持供養。或有種種寶樹種種天衣，華果莊嚴舉手捧持，於世尊前為供養事。或有化作大梵天身合掌佛前，乃至廣說如前所作。或有化作師子之形，於世尊前如是禮拜。</p>
<p>彼諸眾生以佛神力，及自善根加護力故，互相觀視，於自眼根不取諸色。以佛世尊現如是相，及魔王所作、大境界天之所作若干境界，及以如來自念處、正斷、神足、根、力、覺、道、十八不共法諸佛境界若干變現，隨世尊後入王舍大城，向彼中街蓮華之所。</p>
<p>世尊到已，以右手掌摩蓮華葉而挽住之。時彼蓮華因挽動故，於此佛剎，一切魔宮魔所坐處悉皆振動。彼魔男女所有眷屬，及諸徒眾所居住者，皆生怖畏驚愕而住，自相謂言：「無因無緣我此宮室如是震動，莫復我等魔王境界自失位耶！莫復我等所住宮室滅沒之法於此起耶！我等今者決須觀察。」</p>
<p>時彼諸魔，見此事已作如是念：「此佛剎土昔是五濁，誰復今者能令如是微妙莊嚴甚可愛樂？」</p>
<p>時彼諸魔，於自境界所居住處，并諸眷屬悉不復見，唯見釋迦如來三十二相大人之相，具足莊嚴光明赫弈甚大顯照。於此一切三千大千世界及一切佛剎，種種諸相色貌現住眾生普遍，而無有一可識眾生。時彼一切無量眾生，於世尊前悉見修營為供養事。時彼諸魔，作如是念：「我等決定往彼釋迦如來所，見已禮拜并諸所問：『我等魔王并諸眷屬，今日悉皆何處去耶？』」</p>
<p>爾時，此佛世界百俱胝魔，并諸眷屬往世尊所，到已恭敬於佛前住。時彼魔王向佛曲躬，合掌恭敬說如是偈：</p>

<div class="lg regular" style="margin-left:1em;"><div class='lg-row'>「我以清淨心，　歸依於世尊，</div>
<div class='lg-row'>速放我令去，　從今行法行。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「我不障一人，　來者及去者，</div>
<div class='lg-row'>汝若能知道，　隨汝欲所去。」</div>
</div><p>爾時，魔王復說偈曰：</p>

<div class="lg regular" style="margin-left:1em;"><div class='lg-row'>「如我所欲去，　所樂自宮室，</div>
<div class='lg-row'>今見五種縛，　瞿曇之所縛。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「我斷諸分別，　自解脫世間，</div>
<div class='lg-row'>我既解脫縛，　令他離惱害。」</div>
</div><p>爾時，世尊即以佛眼觀視一切，此佛剎土地及虛空眾生遍滿，而說偈言：</p>

<div class="lg regular" style="margin-left:1em;"><div class='lg-row'>「汝等今當聽，　一切普來者，</div>
<div class='lg-row'>棄捨諸疑惑，　且各默然住。</div>
<div class='lg-row'>世間佛難值，　法僧值亦難，</div>
<div class='lg-row'>具足淨信難，　菩提行復難。</div>
<div class='lg-row'>親於世尊前，　得聞法甚難，</div>
<div class='lg-row'>能修於諸忍，　此一時亦難。</div>
<div class='lg-row'>調伏心為難，　及修於空行，</div>
<div class='lg-row'>能斷諸分別，　一切世間惡。</div>
<div class='lg-row'>菩提行難得，　如我先所行，</div>
<div class='lg-row'>我當為汝說，　但說一華分，</div>
<div class='lg-row'>暗陰令滅壞，　示現無上道。</div>
<div class='lg-row'>所得菩提者，　今當斷三垢，</div>
<div class='lg-row'>聽大師善說，　度彼岸諸流，</div>
<div class='lg-row'>捨諸大渴愛，　建立三解脫，</div>
<div class='lg-row'>安立三護等，　三界諸煩惱，</div>
<div class='lg-row'>散滅令無餘。　汝為供三寶，</div>
<div class='lg-row'>復為法故來。　世尊天及魔，</div>
<div class='lg-row'>三世加護故，　三世惑覆心，</div>
<div class='lg-row'>皆得最勝斷，　得解脫三界，</div>
<div class='lg-row'>滅煩惱之忍，　及四種顛倒。</div>
<div class='lg-row'>顛倒諸凡夫，　分別無體性，</div>
<div class='lg-row'>彼非有忍器，　眼等著諸色，</div>
<div class='lg-row'>身口意覆翳，　彼無四禪定，</div>
<div class='lg-row'>親近於生死。　聰明智慧者，</div>
<div class='lg-row'>能修於禪定，　彼今得解脫，</div>
<div class='lg-row'>離於四顛倒，　及解脫眾生，</div>
<div class='lg-row'>自在拔四流，　解知諸起滅，</div>
<div class='lg-row'>所有調柔者，　當得度彼岸。</div>
<div class='lg-row'>菩薩具四行，　及以無所畏，</div>
<div class='lg-row'>正智皆能斷，　眾生諸有縛，</div>
<div class='lg-row'>能解知五陰，　無漏離羂縛，</div>
<div class='lg-row'>不復數數生，　到有海彼岸。</div>
<div class='lg-row'>汝等諸佛前，　速發露諸惡，</div>
<div class='lg-row'>諸惡斷無餘，　到彼無畏岸。</div>
<div class='lg-row'>所有生死苦，　隨受有為者，</div>
<div class='lg-row'>數數生諸有，　隨<span class='corr'>逐</span>於惡友，</div>
<div class='lg-row'>當遠離惡友，　斷除於惡見，</div>
<div class='lg-row'>憶念生死苦，　修習第一義。</div>
<div class='lg-row'>當飲無上水，　應修習於空，</div>
<div class='lg-row'>第一義無體，　無實亦無相。</div>
<div class='lg-row'>六根猶如空，　此中無作者，</div>
<div class='lg-row'>分別相如是，　唯分別無法。</div>
<div class='lg-row'>六受及六愛，　六觸為其本，</div>
<div class='lg-row'>六觸入如是，　亦須解知空。</div>
<div class='lg-row'>觀察無一切，　如法自體性，</div>
<div class='lg-row'>無起亦無滅，　此中見無實。</div>
<div class='lg-row'>諸法同法性，　三世無一物。</div>
<div class='lg-row'>若知無熱惱，　此道最無上。</div>
<div class='lg-row'>離十三我相，　眾生想分別，</div>
<div class='lg-row'>如是修羼提，　此彼得解脫。」</div>
</div><p>爾時，世尊以無礙福力而無所畏，依種殖善根故，能變現出大圓音聲遍十方，說如此偈。</p>
<p>爾時，十方無量阿閦毘恒河沙譬喻等諸空不空五濁世界，悉皆聞此圓音演說，聞此聲已，彼剎那頃如是一一無量佛剎，無量無數百千俱胝那由他等，所有眾生甚無所欲，唯有清淨愛樂之心，於往昔所得阿耨多羅三藐三菩提更不退轉，或得種種三摩提羼提陀羅尼。於此佛所集無量無數眾生，聞如此句義文字已，即得阿毘跋致，復有無量無數眾生，於三乘法各隨得度。</p>
<p>爾時，光味菩薩摩訶薩，以己神力化作七寶階，以華遍布其上為蓮華座，欲令如來昇此座故，向佛恭敬曲躬合掌，說如是偈：</p>

<div class="lg regular" style="margin-left:1em;"><div class='lg-row'>「佛一切智月，　觀世老病死，</div>
<div class='lg-row'>憂患所沒溺，　世間動不動，</div>
<div class='lg-row'>為彼作法橋，　佛觀滿剎土，</div>
<div class='lg-row'>無量大眾生，　悉皆合掌待。</div>
<div class='lg-row'>分布施法會，　示現己所得，</div>
<div class='lg-row'>破眾生煩惱，　無比方便智，</div>
<div class='lg-row'>於此普示現。　佛昇蓮華座，</div>
<div class='lg-row'>普雨大法雨，　十方一切佛，</div>
<div class='lg-row'>及餘智大仙，　與佛作證明。</div>
<div class='lg-row'>牟尼因陀羅，　降伏大魔王，</div>
<div class='lg-row'>自性空無有，　知法如虛空。</div>
<div class='lg-row'>憶念昔誓願，　轉無上法輪，</div>
<div class='lg-row'>今當拔眾生，　住於四流者。</div>
<div class='lg-row'>人中師子王，　佛今知此法，</div>
<div class='lg-row'>令度三有海，　佛說無等法，</div>
<div class='lg-row'>除眾生罪垢，　世尊大智慧，</div>
<div class='lg-row'>利益諸眾生，　安置善逝道。」</div>
</div><p>爾時，世尊如其所化寶階之上鉢頭摩座昇蓮華臺。如來坐已，遍觀十方一切大眾告魔王言：「汝今於此應生歡喜，由汝因緣今得此處大集法門。」說此法時，無量無數所有眾生，今世來世皆得解脫，處胎殃橫老死四流，普各得度住吉祥道，又復令得虛空等智。「魔王！汝今此處為首，令諸眾生善根增長。魔王！汝可請我說法，令此眾中高慢眾生，度諸流故而為說法。」</p>
<p>是時，魔王說如是偈：</p>

<div class="lg regular" style="margin-left:1em;"><div class='lg-row'>「瞿曇若無過，　及無瞋慢者，</div>
<div class='lg-row'>云何驚動我，　今此說大法？</div>
<div class='lg-row'>若有此瞋慢，　云何得解脫？</div>
<div class='lg-row'>我今未審知，　牟尼為我說。」</div>
</div><p>爾時，世尊即以偈頌答魔王曰：</p>

<div class="lg regular" style="margin-left:1em;"><div class='lg-row'>「我處十月胎，　同彼人中事，</div>
<div class='lg-row'>汝魔欲害我，　我都無穢憎。</div>
<div class='lg-row'>我忍度諸惡，　穢惡悉無餘，</div>
<div class='lg-row'>我既出生已，　汝復動大地，</div>
<div class='lg-row'>雨石來害我。　復欲斷我乳，</div>
<div class='lg-row'>令乳速乾竭，　無量不愛事，</div>
<div class='lg-row'>何種而不作？　我住禪定時，</div>
<div class='lg-row'>遣諸女惱我；　我又乞食時，</div>
<div class='lg-row'>障他令不施，　請我作國王，</div>
<div class='lg-row'>令我輪生死。　踰城出家時，</div>
<div class='lg-row'>復令夜黑暗，　兵眾圍遶城，</div>
<div class='lg-row'>是皆汝所作。　我乘神通往，</div>
<div class='lg-row'>復放大風雨，　令地為[土*冓]坑，</div>
<div class='lg-row'>沙石高滿路；　我住寂靜林，</div>
<div class='lg-row'>現作畏惡聲，　於彼苦行處，</div>
<div class='lg-row'>吹作切寒風。　在河欲度處，</div>
<div class='lg-row'>汝復放暴流；　現作猛師子，</div>
<div class='lg-row'>復欲令殺我。　我欲飲食時，</div>
<div class='lg-row'>汝以毒和食；　我往菩提樹，</div>
<div class='lg-row'>雨下金剛雹，　刀箭雨器仗，</div>
<div class='lg-row'>袈裟法衣服，　悉欲令塗污。</div>
<div class='lg-row'>我處金剛座，　利益諸眾生，</div>
<div class='lg-row'>彼時汝亦遣，　諸女來惱我。</div>
<div class='lg-row'>汝并將軍眾，　不憶害我時，</div>
<div class='lg-row'>我無微塵意，　於汝作惱亂。</div>
<div class='lg-row'>我證無上道，　已曾降伏汝，</div>
<div class='lg-row'>汝今乃無恥，　復說是惡語。</div>
<div class='lg-row'>往以惡方便，　惱大迦葉等，</div>
<div class='lg-row'>無量眾生善，　汝皆所滅壞。</div>
<div class='lg-row'>汝既無悲憐，　今復欲害我，</div>
<div class='lg-row'>我入城乞食，　復放凶醉象，</div>
<div class='lg-row'>調達放大石，　三月食大麥，</div>
<div class='lg-row'>孫陀羅惡聲，　火坑惡毒食，</div>
<div class='lg-row'>是皆汝所作，　決定重惡業。</div>
<div class='lg-row'>汝昔向道樹，　威力并軍眾，</div>
<div class='lg-row'>以無量刀箭，　持來欲害我，</div>
<div class='lg-row'>不動我一毛，　何故復住此？</div>
<div class='lg-row'>如為醉毒塗，　起發俱胝魔，</div>
<div class='lg-row'>那由他眾生，　來滿此佛剎。</div>
<div class='lg-row'>如是證知我，　我住慈悲心，</div>
<div class='lg-row'>憐愍於一切。　而汝常於我，</div>
<div class='lg-row'>極作惡障礙。　此諸牟尼尊，</div>
<div class='lg-row'>因陀羅牛王，　悉現證知我。</div>
<div class='lg-row'>我今於惡時，　施作於佛事，</div>
<div class='lg-row'>我為眾生故，　住於解脫心，</div>
<div class='lg-row'>縱汝加諸惡，　我終不捨忍。</div>
<div class='lg-row'>我無嫉妬意，　穢惡諸過患，</div>
<div class='lg-row'>我為隨攝汝，　如是常勤勞。</div>
<div class='lg-row'>我欲寂滅汝，　今應請我說，</div>
<div class='lg-row'>甘露第一法，　令三界寂滅。</div>
<div class='lg-row'>為汝除惡業，　汝速清淨意，</div>
<div class='lg-row'>於我生依怙。　我常清淨心，</div>
<div class='lg-row'>欲令汝解脫，　汝常懷惡心，</div>
<div class='lg-row'>應當捨惡見，　意作清淨信。</div>
<div class='lg-row'>汝今當覺知，　不久得授記。」</div>
</div><p>爾時，魔王復於佛所倍增瞋恨，從此欲去自知五縛，即欲出於可畏之聲復不能出，以己瞋力發熱毒氣，其氣猛盛欲害如來。</p>
<p>是時，世尊以慈善力，變此惡氣為蘇摩那華蓋，普遍十方一切佛剎，於一切諸佛壽命安隱現說法者，蘇摩那蓋於虛空中近佛頂住。</p>
<p>時彼佛剎所有菩薩摩訶薩各各請問：「今此華蓋從何而來？是誰神力之所變化？」</p>
<p>時彼諸佛各答所問諸菩薩言：「諸善男子！彼有世界名曰薩訶，五濁不淨，有佛世尊，名釋迦如來、阿羅訶、三藐三佛陀。以本願力故，成阿耨多羅三藐三菩提已，現在說法。為欲摧滅諸魔境界力故；竪立一切諸佛力無所畏佛境界故；一切諸佛教法三寶種燈令久住故；一切善根增長故，以精進神力變化降伏一切外道之怨故；一切驚怖不吉諍論，惡夢惡相內外怨敵，鬪諍繫縛言訟不和，水旱荒儉非時之雨，寒熱風濕疫氣病癘，惡聲銷滅故；一切天、龍、夜叉、人、非人等悉令迴向故；一切剎利亦令迴向故；一切四姓誨以法義，然智慧炬示以正路故；一切家宅城邑聚落人主斷事，國王王宮市廛之處，悉令迴向故；一切星耀晝夜度數，半月一月時節年歲，悉皆正行故；一切五穀華果藥草，悉皆成熟故；一切工巧生業處所，不令散失所作成就故；一切身口意業過患悉得銷滅故；善作籌量念慧總持，勇猛無畏色相樂說，悉皆增長故；一切法無障明覺四聖種法作受持故；光顯大乘增長菩薩摩訶薩，安慰阿毘跋致地金剛心作護持故；作十地一味故；解無生法忍，受佛職建立菩提故；所化眾生如所隨攝轉大法輪，大悲普覆一切眾生，住波羅蜜，住無上道，雨於法雨，以法滋味充足眾生故；滿足一切諸佛之事，解脫一切四魔境界故；建立無餘涅槃之界故。有陀羅尼印，名金剛摧碎心高緣法等句入差別記，欲說故。</p>
<p>「一切過去如來、阿羅訶、三藐三佛陀，名金剛摧碎心高緣法等句陀羅尼印入差別記，受持互相隨喜；及現在十方諸佛住世壽命將養，一切諸佛亦說彼金剛摧碎心高緣法等句陀羅尼印入差別記，現說受持互相隨喜。於未來世十方世界，諸餘如來、阿羅訶、三藐三佛陀，所有諸佛當出於世，亦說此金剛摧碎心高緣法等句陀羅尼印入差別記，亦當說受持互相隨喜。」</p>
<p>爾時，彼諸佛剎所有菩薩各各請佛，白言：「世尊！此是何法？我昔未聞金剛摧碎心高緣法等句陀羅尼印入差別記，能作如是無量利益，能具足如是不可思議法利，能作一切法無障礙明，乃至寂滅。」諸佛世尊說此金剛摧碎心高緣法等句陀羅尼印入差別記時，一切魔力境界磨滅，乃至於彼無餘涅槃而般涅槃。於諸眾生無量利益無量安樂，為欲憐愍一切世間，利益安樂無量天人眾生聚故。</p>
<p>時彼諸佛告彼菩薩作如是言：「善男子！我亦共汝往彼娑婆世界，釋迦如來、阿羅訶、三藐三佛陀之所住處。所有十方現在世尊壽命將養，諸餘世界彼諸世尊，共一切菩薩前後圍繞，并聲聞僧俠侍於前。彼諸世尊亦當往彼釋迦如來大集會所，彼釋迦如來共諸佛，亦當說此金剛摧碎心高緣法等句陀羅尼印入差別記，當共受持，當互隨喜，利益眾生遮惡業行，為滿賢行滿無上智故。一切諸佛今悉集彼，與諸菩薩聲聞僧等圍繞夾侍，今悉現前在彼佛所。若汝欲得此金剛摧碎心高緣法等句陀羅尼印入差別記，應往彼聽，及欲供養無量無數恒河沙等之所譬喻一切佛剎諸佛世尊。一時、現在及欲見彼，昔所未見諸佛境界、菩薩境界、諸天境界、諸魔境界、佛剎莊嚴之所嚴飾，及欲見彼昔所未見無量佛集者，今正是時。可共我等往彼世界釋迦如來所住之處大集法會。」</p>
<p>時彼菩薩摩訶薩各白佛言：「如是，如是。大德世尊！我等當與如來俱往彼處娑婆世界釋迦如來所集法會。於彼佛所昔所未聞，為聽彼法金剛摧碎心高緣法等句陀羅尼印入差別記故。我等於彼無量無數諸佛世尊，一時一集住世將養者得供養故，及聞彼法。我等於娑婆世界，得見彼四種神通境界嚴飾普莊嚴事。及見彼大集法會莊嚴。我等若往彼佛剎說陀羅尼時，得容止處不？及得承事供養彼佛聽法以不？又彼如是所集徒眾菩薩摩訶薩得供養不？」</p>
<p>時彼諸佛各各告彼諸大菩薩摩訶薩及大聲聞，作如是言：「諸善男子！汝等莫疑於彼世界有容止處不？何以故？諸佛境界入無邊平等智巧，無邊成熟眾生，無邊廣博空處。諸善男子！彼釋迦如來大巧方便具足。善男子！所有眾生、眾生界所攝者，但界入所依處。彼諸眾生，若一一眾生，假使如須彌等身，彼釋迦如來，能令一切無量眾生，如是等身入芥子中。一一眾生所居之處，皆得廣博空處，遠不相見一切眾生，如是大身入一芥子，而不覺知有增減相。</p>
<p>「復次，善男子！所有地界是堅䩕者，釋迦如來悉能令彼一切地界入一最細隣虛塵中，彼大地微塵亦不覺知有增減相，是名如來巧方便智，如是具足。</p>
<p>「復次，善男子！一切水界所有津潤，釋迦如來，悉能令彼一切水界入一最細毛端之中，彼一毛端一切水界，亦不覺知有增減相。</p>
<p>「復次，善男子！一切火界所有暖相，悉能令彼一切三世所有火界入一最細隣虛塵中，而彼火界入細微塵行自境界，猶如廣博虛空之處。</p>
<p>「復次，善男子！所有風界可覺者，釋迦如來悉能令彼一切風界入一毛孔，彼一切風於一毛孔行自境界，猶如廣博虛空之處。</p>
<p>「復次，善男子！十方佛剎一切眾生及彼四大，釋迦如來悉能令彼入一最細隣虛塵內，一切眾生并彼四大，行自境界所用之事，猶如虛空不相嬈亂，亦不覺知彼一微塵有增減相，是名如來巧方便智，如是具足。</p>
<p>「復次，善男子！乃至三世所攝眾生，六入行取願持語言，音聲文字言說三行，作業陰界分別長養，種種所作。彼一切眾生往昔已來，三世所攝六趣生死起滅，乃至一切眾生三世所攝，過剎那，羅婆、牟忽多者，乃至一切眾生三世所攝，乃至及一切眾生三世所攝受，所受苦樂覺知。彼一切一剎那頃，彼釋迦如來悉能覺知，若干諸相悉具足知，而如來不分別，無分別無思念，如三世際悉知是相。</p>
<p>「善男子！諸佛入境界智方便，平等成熟眾生方便具足。」</p>
<p>爾時，諸佛說釋迦如來如此相時，種種諸方彼諸如來各各徒眾，無量無數百千菩薩，願智神通勝妙境界，皆度彼岸。</p>
</div>
<p class='juan'>寶星陀羅尼經卷第五</p>
</div><!-- end of div[@id='body'] -->
</body></html>