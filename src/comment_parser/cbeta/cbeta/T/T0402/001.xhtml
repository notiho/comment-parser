<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶星陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>寶星經序</p><p class="byline">唐釋法琳撰</p><p>《寶星經》梵本三千餘偈。如來初證覺道，度目連、身子，及降伏魔王，護持國土，說此經也。自象化東漸，綿歷歲時，三輪八藏之文，四樹五乘之旨，顯神光於石室，流梵響於清臺，雖鞮譯相尋，尚多疑闕。我大唐皇帝，迺聖迺神，允文允武，乘機撫運，拯溺救焚。反上皇之風，行不言之信，去泰去甚，既揜頓於八絃，無事無為，乃朝宗於萬國，瀚海天山之地，盡入提封，龍庭鳳穴之卿，咸霑聲教，仁踰解網，治踵結繩，大德閑閑，外齊八則，小心翼翼，內整四儀，臨赤縣而溢慈悲，寄玄扈而敷弘誓。每以諸有非樂，物我俱空，眷言貞要，無過釋典。有中天竺國三藏法師波頗，唐言光智，誓傳法化，不憚艱危遠涉葱河，來遊真丹。以貞觀元年景戍，洎于京輦，既登上席，爰懋錦衣。有詔所司，搜敭碩德，兼閑三教備舉十科者，一十九人，於大興善寺，請波頗三藏，相對翻譯，沙門慧乘等證義，沙門玄<span class='corr'>謩</span>等譯語，沙門慧明、法琳等執筆。承旨慇懃詳覆，審名定義，具意成文。起貞觀三年三月，訖四年四月，凡十卷十三品，用紙一百三十幅，總六萬三千八百八十二言。歸命一切佛菩薩。</p>
</div>No. 402 [No. 397(9)]
<p class='juan'><a id='mulu2' />寶星陀羅尼經卷第一</p><p class="byline">唐天竺三藏波羅頗蜜多羅譯</p>
<div class='div-pin'><a id='mulu3' />
<p class='h1'>降魔品第一</p><p>如是我聞：</p>
<p>一時，婆伽婆住王舍城竹林迦蘭陀池邊，與大比丘眾一千人俱——皆阿羅漢，諸漏已盡，所作已辦，捨諸重檐，逮得己利，盡諸有結，皆得正知，心善解脫——及大菩薩一萬人俱，其名曰：持須彌頂童真、水智童真、地智童真、勝智童真、空智童真、明智童真、電智童真、文殊師利童真、降伏勝童真、水天童真、無垢童真、彌勒菩薩摩訶薩等而為上首，一切皆得羼提陀羅尼三摩提，具足一切法無障礙智，於一切眾生其心平等，過諸魔界，善入一切如來智境界，具足大慈大悲，善解方便智，皆隨佛住王舍大城竹林迦蘭陀池邊。</p>
<p>爾時，王舍大城有二外道，聰慧明達過十八明處，與五百人俱，一名優波底沙、二名俱利多，而為上首，共相謂言，契同甘露。</p>
<p>爾時，長老阿說示<span class='note-inline'>(唐言馬勝)</span>於日初分著衣持鉢，入王舍大城乞食。時優波底沙見阿說示，生希有心：「我未曾見如此沙門威儀庠序，更無有人如彼比丘！我應往問，今此長老以誰為師？依誰出家？依誰求法？」</p>
<p>爾時，優波底沙即往彼所，到已問訊，種種語已，却住一面，白長老阿說示言：「以誰為師？依誰出家？依誰求法？」</p>
<p>爾時，長老阿說示答優波底沙言：「有釋種子，勇猛精進能大苦行，於一切處最上自在。已度生死無邊大海，今以大悲欲度眾生，號名為佛，覺悟眾生乾竭苦海無與等者，我常歸依求無垢法。」</p>
<p>優波底沙言：「彼師為汝說何等法？以何教示？」</p>
<p>時，長老阿說示答優波底沙曰：「善哉！快哉！諦聽！諦聽！當為汝說。」便說偈言：</p>

<div class="lg regular" style="margin-left:1em;"><div class='lg-row'>「煩惱業因緣，　世間如是轉，</div>
<div class='lg-row'>煩惱業不生，　導師如是說。</div>
<div class='lg-row'>生老死定壞，　彼解脫無上，</div>
<div class='lg-row'>如彼勇牛王，　如來自悟說。」</div>
</div><p>爾時，優波底沙聞此法已，遠塵離垢法眼清淨，得須陀洹果，而說偈言：</p>

<div class="lg regular" style="margin-left:1em;"><div class='lg-row'>「我證解實法，　永竭生死河，</div>
<div class='lg-row'>所謂如來說，　難得甘露藏。</div>
<div class='lg-row'>眾生得息苦，　智慧能斷除，</div>
<div class='lg-row'>諸法種種修，　能作究竟道，</div>
<div class='lg-row'>行此究竟道，　得無等涅槃。」</div>
</div><p>爾時，優波底沙說此偈已，白長老阿說示言：「長老！汝師如來、阿羅訶、三藐三佛陀，今在何處？」</p>
<p>阿說示答言：「長老！我師如來，今在王舍城竹林迦蘭陀池邊，與大比丘眾一千人俱，本是外道值佛出家。」</p>
<p>優波底沙言：「我今辭善知識及諸眷屬，詣佛出家。」</p>
<p>爾時，優波底沙禮阿說示足，右遶三匝辭已而去，往俱利多所。時俱利多見優波底沙從遠而來，見已白優波底沙言：「仁者！諸根清淨顏色怡悅，必得甘露。」</p>
<p>優波底沙言：「如是，長老！我於今者得甘露法。諦聽！諦聽！今為汝說我所得法。」</p>
<p>爾時，俱利多即從坐起，偏袒右肩，右膝著地，合掌恭敬，便說偈請：</p>

<div class="lg regular" style="margin-left:1em;"><div class='lg-row'>「說此吉祥無憂道，　此道疾度三界海，</div>
<div class='lg-row'>分別諸陰大怨賊，　乘此道已不還有。」</div>
</div><p>爾時，優波底沙以所聞偈，即為說之：</p>

<div class="lg regular" style="margin-left:1em;"><div class='lg-row'>「煩惱業因緣，　世間如是轉，</div>
<div class='lg-row'>煩惱業不生，　導師如是說。</div>
<div class='lg-row'>生老死定壞，　彼解脫無上，</div>
<div class='lg-row'>如彼勇牛王，　如來自悟說。」</div>
</div><p>爾時，俱利多聞此偈已，心大歡喜，重更讚歎請說前偈：</p>

<div class="lg regular" style="margin-left:1em;"><div class='lg-row'>「苦滅寂無垢，　牟尼說此法，</div>
<div class='lg-row'>一切煩惱滅，　諸見無知斷。</div>
<div class='lg-row'>穢惡有為空，　無我不可信，</div>
<div class='lg-row'>重說無垢句，　我聞得涅槃。」</div>
</div><p>爾時，優波底沙即便重為說所聞偈：</p>

<div class="lg regular" style="margin-left:1em;"><div class='lg-row'>「煩惱業因緣，　世間如是轉，</div>
<div class='lg-row'>煩惱業不生，　導師如是說。</div>
<div class='lg-row'>生老死定壞，　彼解脫無上，</div>
<div class='lg-row'>如彼勇牛王，　如來自悟說。」</div>
</div><p>爾時，俱利多聞此偈已，遠塵離垢法眼清淨，得須陀洹果，復以偈讚：</p>

<div class="lg regular" style="margin-left:1em;"><div class='lg-row'>「如此真行法，　度流之疾船，</div>
<div class='lg-row'>此智息三苦，　能度於世間。</div>
<div class='lg-row'>諸陰煩惱魔，　知此能調伏，</div>
<div class='lg-row'>解脫離怨諍，　乾竭於苦海。」</div>
</div><p>時俱利多言：「今佛世尊住在何所？」</p>
<p>優波底沙言：「長老！我聞世尊在王舍大城竹林迦蘭陀池邊，與大比丘僧及菩薩眾俱，我今定當與汝俱往至世尊所，求佛出家。」</p>
<p>俱利多言：「如是，長老！可語弟子往世尊所相隨出家。」時，優波底沙與俱利多往自眾所。</p>
<p>爾時，惡魔於一念頃，聞中摩伽陀國有二外道，優波底沙共俱利多及諸眷屬，聰明具足名稱廣遠，是善丈夫，欲於沙門瞿曇法中出家學道。彼作是念：「呵！奇哉！若此二人於彼沙門瞿曇法中而出家者，空我境界，我應至彼二丈夫所，破其出家，令著惡見。」</p>
<p>爾時，惡魔於一念頃，從自宮沒，作阿說示形相威儀，便於中道現二人前，作如是說：</p>

<div class="lg regular" style="margin-left:1em;"><div class='lg-row'>「如我先所說，　試汝非決定，</div>
<div class='lg-row'>如汝意所行，　宜速受欲樂。</div>
<div class='lg-row'>一切黑白業，　因果悉皆無，</div>
<div class='lg-row'>無生老病死，　亦無於後世。</div>
<div class='lg-row'>福非福果業，　無有此因作，</div>
<div class='lg-row'>釋子為利說，　汝莫信故去。」</div>
</div><p>爾時，優波底沙、俱利多聞此說已，咸作是念：「此惡魔來，欲壞我等出家之事。」</p>
<p>爾時，優波底沙顧謂弟子，作如是言：「汝等今者當憶世間所有過患。」便說是偈：</p>

<div class="lg regular" style="margin-left:1em;"><div class='lg-row'>「眾生為老逼，　死苦之所纏，</div>
<div class='lg-row'>應當斷彼二，　決定當出家。」</div>
</div><p>爾時，俱利多即以偈頌答魔王曰：</p>

<div class="lg regular" style="margin-left:1em;"><div class='lg-row'>「知無上善智，　持法滅三苦，</div>
<div class='lg-row'>汝說不斷貪，　我智終不動，</div>
<div class='lg-row'>如是堅固心，　於餘人所無。</div>
<div class='lg-row'>我等出苦輪，　正智所不惑，</div>
<div class='lg-row'>勿假師子像，　而作野干聲。」</div>
</div><p>爾時，見諦諸天住虛空中讚二丈夫言：「善哉！善哉！汝二丈夫於一切眾生中最為上首，此道勝妙，於一切世間最為第一。此道息一切苦，此道入一切如來行處，此道一切諸佛所共稱揚，所謂依佛出家。」是時，惡魔心生憂苦便沒不現。</p>
<p>爾時，優波底沙共俱利多，自觀己眾喚諸弟子，作如是言：「汝等應知，我等欲度老死苦海故依佛出家。汝等！若不樂佛出家，可於此住。」</p>
<p>時，五百弟子咸作是言：「我等解法皆依師學，二師決定大處出家，二師所依出家處，我等隨師，亦依彼眾出家學道。」</p>
<p>爾時，優波底沙及俱利多，與五百徒眾欲往佛所。是時，惡魔知彼事已，於王舍城外化作大坑，深百由旬，令彼二人不得往詣佛世尊所。是時如來以神通力，令彼二人不見大坑，直道而去。</p>
<p>是時，惡魔於二人前，復更化作高峻大山，高千由旬，峻嶮堅岨無有穿缺。於彼山中復更化作一千師子，威猛可畏。是時，世尊以神通力加彼二人，不見大山及彼師子，又無威猛可畏之聲，直道而往詣世尊所，及彼無量百千之眾，圍遶供養說法之處。</p>
<p>爾時，世尊告諸比丘：「汝等見彼二善丈夫為眾上首，與諸徒眾來至我所。汝等見不？」</p>
<p>諸比丘答：「咸言我見。」</p>
<p>佛言：「此善丈夫及諸徒眾我邊出家，一人於我一切聲聞弟子之中智慧第一，一人於我聲聞眾中神通第一。」</p>
<p>是時，眾中有一比丘，以偈讚曰：</p>

<div class="lg regular" style="margin-left:1em;"><div class='lg-row'>「此二聰叡眷屬俱，　利益上者佛已記，</div>
<div class='lg-row'>具智神通無所畏，　故我承迎二丈夫。」</div>
</div><p>爾時，彼比丘說此偈已即從坐起，與無量比丘眾及出家優婆塞等迎彼二人，善言問訊。時彼二人往到佛所，到已頂禮佛足，右遶三匝，住立佛前，白佛言：「世尊！我等今者求佛出家，受比丘戒修行梵行。」</p>
<p>佛言：「善男子！汝二人名字何等？」</p>
<p>優波底沙言：「底沙是父，舍利是母，我今從母故名舍利弗；父母今者聽我出家。」</p>
<p>俱利多言：「憍陳如是父，目伽羅是母，我今從母故名目伽羅；父母今者聽我出家。」</p>
<p>佛言：「汝等二人及諸眷屬，可於我所出家具足修行梵行。」作是語已，時此二人成具足戒，五百徒眾未久之間，亦同二師得具足戒。</p>
<p>爾時，惡魔即自化身作摩醯首羅像，住立佛前，說如是偈：</p>

<div class="lg regular" style="margin-left:1em;"><div class='lg-row'>「世間利智能議論，　方便勝智到彼岸，</div>
<div class='lg-row'>彼等悉來頂禮我，　我是彼等大導師。</div>
<div class='lg-row'>瞿曇弟子并眷屬，　一切宜速歸依我，</div>
<div class='lg-row'>我今為汝當廣說，　安隱寂滅善妙道。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「汝所說道趣惡道，　眾生行者沈苦海，</div>
<div class='lg-row'>我道能令動不動，　世間苦海悉乾竭。</div>
<div class='lg-row'>何故慠慢耐無恥，　復作矜高野干聲？</div>
<div class='lg-row'>我今退破汝魔事，　不復於我能所作。」</div>
</div><p>爾時，惡魔變摩醯首羅像，即沒不現。復作梵天王像，住於佛前，說如是偈：</p>

<div class="lg regular" style="margin-left:1em;"><div class='lg-row'>「煩惱<span class='corr'>業有</span>芽，　智慧已斬除，</div>
<div class='lg-row'>何故強於此，　勤苦利眾生？</div>
<div class='lg-row'>於世無自在，　以無堪道器，</div>
<div class='lg-row'>牟尼病已除，　宜速入涅槃。」</div>
</div><p>爾時，世尊即以偈頌報魔王曰：</p>

<div class="lg regular" style="margin-left:1em;"><div class='lg-row'>「我觀諸眾生，　過彼恒沙量，</div>
<div class='lg-row'>以大慈悲力，　教化令解脫。</div>
<div class='lg-row'>上中下眾生，　令世間解脫，</div>
<div class='lg-row'>眾生解脫已，　然後乃涅槃。</div>
<div class='lg-row'>何故以惡惠，　詐諂請於我？」</div>
</div><p>爾時，惡魔心生憂悔，於佛前沒，還自天宮，入憂惱室默然而坐。當於爾時，一剎那頃，魔諸眷屬互相推問：「今我大王以何因緣，入憂惱室無人知者？」</p>
<p>爾時，魔王五百妓女種種莊嚴，各持華鬘末香塗香，鼓天伎樂五百音聲，第一微妙歌舞戲樂，甚可愛樂集魔王前。</p>
<p>爾時，魔王悲啼握手抑止悲聲，如是作已，暫時默住。諸妓女等復更歌舞，作欣悅狀令魔歡喜。爾時，魔王舉手大叫，作如是語：「莫聲！莫聲！」乃至七返。諸伎女等默然而住。</p>
<p>爾時，魔宮有一妓女名電可意聲，至魔王所曲躬合掌，說如是偈：</p>

<div class="lg regular" style="margin-left:1em;"><div class='lg-row'>「汝今居自在，　如見死相憂，</div>
<div class='lg-row'>為是擔重擔，　今乃生怖懅。</div>
<div class='lg-row'>誰有勝力怨，　而憂不歡悅？」</div>
</div><p>是時，魔王說偈報曰：</p>

<div class="lg regular" style="margin-left:1em;"><div class='lg-row'>「我有大怨調伏心，　善學幻術釋迦子，</div>
<div class='lg-row'>我無方便能壞彼，　如是不久欲界空。」</div>
</div><p>時，彼妓女便說偈曰：</p>

<div class="lg regular" style="margin-left:1em;"><div class='lg-row'>「大家方便甚無量，　勤力壞彼必無餘；</div>
<div class='lg-row'>三有長縛誰能解，　貪海沈沒誰能竭？」</div>
</div><p>是時，魔王說偈報曰：</p>

<div class="lg regular" style="margin-left:1em;"><div class='lg-row'>「檀那及苦行，　悲願為羂索，</div>
<div class='lg-row'>持空無相弓，　器仗中第一，</div>
<div class='lg-row'>能斷於生死，　諸有盡無餘。</div>
<div class='lg-row'>以空為城林，　弟子居山谷，</div>
<div class='lg-row'>精懃常修定，　盡諸有過患，</div>
<div class='lg-row'>方便神通力，　慈悲為伴助。</div>
<div class='lg-row'>優波俱利等，　牟尼悉降伏，</div>
<div class='lg-row'>於彼三界中，　方便善調攝，</div>
<div class='lg-row'>欲空我境界，　一切悉無餘。」</div>
</div><p>爾時，五百妓女於魔王邊，聞歎如來所有功德，即得菩薩三昧，名離一切相電光三昧。時彼五百妓女，即以天上諸莊嚴具，雨天香華及天伎樂，遙向佛所，供養世尊。於竹林上猶如雨下，以得如來神力加故，令彼天女遙見世尊及諸徒眾，見已歡喜，生清淨信第一愛敬。</p>
<p>爾時，眾中諸比丘等，見竹林間有如是相，便生疑怪，白佛言：「世尊！我等昔來未曾見聞於竹林間如此瑞應香華等雨，將非舍利弗、目揵連等現此相耶！何因緣故覩斯希有？」</p>
<p>爾時，世尊告諸比丘：「非此二人現神通相，此乃天魔五百妓女，於彼魔宮雨此香華及莊嚴具，持供養我。不久來此，皆於我邊得受阿耨多羅三藐三菩提記。」</p>
<p>時，彼魔王五百妓女遙聞佛記，轉復歡喜生清淨信，以淨信故即得不忘菩提心三昧。爾時，魔王五百妓女，著一肩衣，右膝著地，於魔宮中向佛方面，合掌恭敬，說如是偈：</p>

<div class="lg regular" style="margin-left:1em;"><div class='lg-row'>「一切世間盲無眼，　唯佛一人名見者，</div>
<div class='lg-row'>能竭人天渴愛河，　如來自度及一切。</div>
<div class='lg-row'>我等云何速成佛，　人天恭敬能說者，</div>
<div class='lg-row'>女身可厭宜應捨，　速近牟尼聞正法，</div>
<div class='lg-row'>如來最上神通智，　開示我等為勝導。</div>
<div class='lg-row'>持彼無上覺支寶，　無垢妙說如淨燈，</div>
<div class='lg-row'>勝力降魔無等倫，　覺悟我等當受記。」</div>
</div><p>爾時，魔宮五百妓女，從坐而起至魔王所，異口同音，而說是偈：</p>

<div class="lg regular" style="margin-left:1em;"><div class='lg-row'>「如來勝德終不動，　云何於佛而生瞋？</div>
<div class='lg-row'>此身眾苦之所逼，　更起醉慢而自塗，</div>
<div class='lg-row'>應捨此瞋決定信，　拔彼生死憍慢泥，</div>
<div class='lg-row'>眾生體性佛所知，　我等應往慈悲所。」</div>
</div><p>爾時，魔王念彼諸女，生於如是增上惡意：「我今應以五種之縛，縛此五百諸妓女等，令住於此，不往佛邊。」此五百女以得如來念力加故，而彼魔王所不能制。</p>
<p>爾時，五百諸妓女等，於彼魔宮欲往佛所。當發足時，魔甚瞋恨，便作是念：「我今自以境界之力制此諸女。」即起非時毘嵐大風遍滿虛空，欲令諸女迷失諸方，還住我宮不見瞿曇。以佛力故，尚不能起微細之風，乃至不能動一毛端，何況無量？</p>
<p>爾時，魔王轉增憂苦，心生悔惱悲泣高聲，喚其諸子及其眷屬。一切魔宮大聲遍滿，而說偈言：</p>

<div class="lg regular" style="margin-left:1em;"><div class='lg-row'>「愛子眷屬悉皆集，　我心熱惱如毒樹，</div>
<div class='lg-row'>壞我神通境界力，　美言諂幻釋師子。」</div>
</div><p>爾時，魔王所有男女并諸眷屬，聞此音聲悉皆馳赴住魔王前。彼眷屬中有一魔子，名曰勝智，合掌住立說如是偈：</p>

<div class="lg regular" style="margin-left:1em;"><div class='lg-row'>「此非劫燒非死相，　何故種種憂惱生？</div>
<div class='lg-row'>此無大力能勝怨，　何故異智似愚癡？」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「今此釋迦子，　坐彼林樹下，</div>
<div class='lg-row'>現前有大怨，　云何汝說無？</div>
<div class='lg-row'>彼諂有勝力，　令我心荒怖，</div>
<div class='lg-row'>我軍並我子，　如炭入熾火。</div>
<div class='lg-row'>名稱勝丈夫，　聰叡多才藝，</div>
<div class='lg-row'>現集及未集，　今悉歸依彼。</div>
<div class='lg-row'>我怨以詐親，　諂智力甚諍，</div>
<div class='lg-row'>高名勝智人，　悉為法鉤牽。</div>
<div class='lg-row'>今此諸侍女，　於我無悲心，</div>
<div class='lg-row'>見捨昔所愛，　盡往沙門所。</div>
<div class='lg-row'>指我以為證，　今日歸依彼，</div>
<div class='lg-row'>一切三有地，　諂幻悉令空。</div>
<div class='lg-row'>彼雖有大力，　我破令作灰，</div>
<div class='lg-row'>我輩一切眾，　應當勤所作。」</div>
</div><p>爾時，魔王一切諸子，並其內外所有眷屬，悉皆合掌，咸作是言：「我等一切悉皆嚴駕，以神通力而自加被，以此境界示彼令知，退彼釋子令碎如灰。若當勝者我等善好，若不勝者當歸依彼。我等往昔大軍圍遶詣菩提樹，面覩釋子獨一無侶，以神通力，我等軍眾盡皆退壞，況復今時無量徒眾悉皆成就？」</p>
<p>時，魔報言：「且去子輩！若能殺彼沙門瞿曇，當須迴還。若不能者，亦須還宮而自守護。」</p>
<p>是時，魔王即以左右十二萬眾，復過此數乃至八萬四千由旬，所有兵眾悉皆遍滿，復以迅疾神通之力，現大黑風，吹大黑雲，雨大炬火，悉皆遍滿一切四洲。復以手擊須彌山王，一切四洲悉皆震動。復出最惡可畏之聲，須彌山王及諸山王，大地峯石一切驚動。由此震擊小大池河，及大海水悉皆波浪，一切諸龍、大龍、夜叉、大夜叉，見是事已，踊上虛空。此諸魔眾住須彌頂，復擲大石等由旬量，於中摩伽陀國如大暴雨振擊驚動。復雨刀杵撾鑱大石、月釤曲撩短槊鐵把虎牙大棒及大月箭，猶如雨下。</p>
<p>爾時，世尊即入碎魔軍場三昧，於虛空中所有兵仗及大炬火變成華雨，所謂優鉢羅華雨、波頭摩華雨、俱物頭華雨、分陀利華雨、曼陀羅華雨、摩訶曼陀羅華雨。雨中摩伽陀國，復變可畏驚動之聲，為彼種種微妙音聲，所謂佛聲、法聲、僧聲、波羅蜜聲、神通聲、阿毘跋致聲、受職聲、四魔退聲、往菩提道場聲，乃至取俱聲、不取俱聲。復變此四洲一切大地，所有藥草、叢林、山石、土地皆成七寶。是時，世界無有風塵一切恬靜。</p>
<p>爾時，世尊現其身相，過於梵世自在而轉，從其身分一一諸相，乃至無見頂相，出大光明，遍照三千大千世界，普皆大明。是時，三千大千世界，所有天、龍、夜叉、乾闥婆、阿修羅、伽樓羅、緊那羅、摩睺羅伽、薜荔多、毘舍闍、鳩槃茶、人、非人等，地獄、畜生、閻羅世界，如是一切，悉見世尊及大光明。</p>
<p>是時，天、龍、夜叉、人非人等，各與若干百千眷屬，地及虛空來詣佛所散華供養，到已，右繞讚嘆禮拜。是時，地獄及諸畜生閻羅世界，無量百千阿閦毘俱胝那由他等，各自憶念先種善根，稱南無佛陀，惡趣終已，生於天上。</p>
<p>爾時，魔王所有諸子二萬二千并諸眷屬，見佛神變如是相已，各於佛所得希有信，共彼五百魔王妓女禮世尊足，合掌恭敬，以偈讚嘆：</p>

<div class="lg regular" style="margin-left:1em;"><div class='lg-row'>「妙色淨身映智海，　名稱高遠無不至，</div>
<div class='lg-row'>金色光焰類須彌，　我等無怙歸依彼。</div>
<div class='lg-row'>眾生失道無能見，　如來智日能明照，</div>
<div class='lg-row'>養護眾生永不退，　親導我等歸依彼。</div>
<div class='lg-row'>積集智藏富無量，　解脫心性如虛空，</div>
<div class='lg-row'>慈悲潤澤隨機說，　一切成就歸依彼。</div>
<div class='lg-row'>生死曠野難濟越，　如來解脫能開示，</div>
<div class='lg-row'>巧說因果能顯了，　住第一慈歸依彼。</div>
<div class='lg-row'>境界幻炎如水月，　無智翳闇著諸欲，</div>
<div class='lg-row'>佛為醫王救世間，　是故我等歸依彼。</div>
<div class='lg-row'>佛真法橋渡四流，　富有七財恒資給，</div>
<div class='lg-row'>世尊正道示世間，　大悲我親應供養。</div>
<div class='lg-row'>我等惡意向如來，　今悉懺悔第一覺，</div>
<div class='lg-row'>所有諸惡能永斷，　願佛受我最上依。</div>
<div class='lg-row'>我等悉捨魔部黨，　共發無上菩提心，</div>
<div class='lg-row'>普請一切眾生類，　菩提大願至無餘。</div>
<div class='lg-row'>佛能顯示我勝行，　如我所行波羅蜜，</div>
<div class='lg-row'>如來所說無異說，　幾法具足到菩提。</div>
<div class='lg-row'>所散佛華成華蓋，　示現無量諸剎土，</div>
<div class='lg-row'>我今頂禮兩足尊，　願涅槃樂利世間。」</div>
</div><p>爾時，一切魔諸眷屬并魔妓女，各持天華遙散佛上，以佛世尊神力加故，變成華蓋，遍覆十方無量俱胝那由他百千恒河沙諸佛剎土。復過此數，變成華蓋，遍覆十方現在諸佛，於虛空中隣蓋佛頂。</p>
<p>時，彼魔王五百妓女并諸眷屬，一切悉見十方無量阿僧祇諸佛剎土安隱說法，及見彼佛眷屬圍遶眾坐微妙威儀熾盛，及見華蓋住上虛空隣覆佛頂。彼彼諸佛皆同一色，形相示現悉皆同等，唯彼世尊在師子座，種種眷屬功德莊嚴所現不同。又聞諸佛音聲遍滿句義說法，此魔眷屬以佛世尊念所加故，得見如是神通變化。既見此已，第一愛樂生清淨信，禮佛足已，佛前聽法。</p>
<p>爾時，魔王所有諸子，并諸眷屬十二頻婆羅，退還魔宮，白魔王言：「我等廣作如此惡事，乃至不能毀壞瞿曇一毛孔等。」爾時，復有二萬諸魔歸依如來佛前聽法。</p>
<p>爾時，魔王既失威德，復大瞋怒，發如是言：「我於今日無異覺意，乃至不能誅滅釋種所生之子令彼滅壞。云何此住？」便還魔宮，入憂惱室，默然而坐。</p>
</div>
<p class='juan'>寶星陀羅尼經卷第一</p>
</div><!-- end of div[@id='body'] -->
</body></html>