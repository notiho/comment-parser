<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶星陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />寶星陀羅尼經卷第三</p><p class="byline">唐天竺三藏波羅頗蜜多羅譯</p>
<div class='div-pin'><a id='mulu7' />
<p class='h1'>魔王歸伏品第三</p><p>爾時，釋迦牟尼如來說此寶星陀羅尼經時，放大光明，遍照此娑婆世界百俱胝四天下處，悉皆大明。應時，此間百俱胝處欲界諸魔，以佛力故皆起驚動，共覩此光所現因緣，咸作念言：「決定是彼惡魔所為，於四天下有大威德，彼於我等大自在力故現此光。」作是念時，觀見惡魔坐憂惱室極生悒恨。</p>
<p>爾時，此界百俱胝魔，各捨魔宮到此四天下惡魔王所，作如是言：「汝欲界主有大自在，放此光明普照一切，復何因緣坐憂惱室？」</p>
<p>爾時，魔王即便遍答百俱胝處所有諸魔：「汝等應知，此是沙門出於釋種，第一諂幻，放此光明照於世界，一切驚動，世間所有明慧之人、諸梵天王，及諸龍王、夜叉王、阿修羅王、摩睺羅伽王、迦樓羅王、緊那羅王，乃至其餘人、非人等，其中所有聰叡之士，一切歸向供養於彼，乃至六年獨坐無二，成就無相大幻之力。我以自力示現神通，嚴駕軍眾三十六俱胝周匝圍遶，一切魔力用大勤勞，畢竟不能令彼首陀驚畏一毛，何況復能作餘障礙動彼法坐？今此首陀成就如是無相之幻，所作示現動此大地并退我軍，如誅大樹根枝俱倒。一切魔界悉皆闇蔽，於彼坐處成就大明，從坐起已，為諸眾生開示演說，此四天下所有眾生聰明智慧，悉亦為幻鉤所牽，我亦不知彼等之心，何處何趣？何時死何處生？今此六趣歸依彼者，我尚不能驚動一毛，況復能令動彼信心？我此五百微妙妓女，及二萬子并諸眷屬，皆悉歸依沙門瞿曇在彼前坐，我於今日不能遮制。汝等今者，有力有福有智自在，當助於我斷彼釋子首陀羅命，所有眾生歸依彼者悉令破散，幻諂沙門黑闇部黨悉令降伏，我等魔眾白淨部黨悉令明顯，從爾已後當受樂觸。」</p>
<p>爾時，有魔名曰光明，觀此閻浮於法坐上見如來身，又聞梵音美妙說法，見聞此已，毛竪驚起，向彼魔王說如是偈：</p>

<div class="lg regular" style="margin-left:1em;"><div class='lg-row'>「一切剎土中，　此色最勝異，</div>
<div class='lg-row'>功德及智慧，　久已淨其身，</div>
<div class='lg-row'>解脫諸煩惱，　長夜善相應，</div>
<div class='lg-row'>解脫於諸有，　盡彼一切憂。</div>
<div class='lg-row'>汝今勿復瞋，　自在所不容，</div>
<div class='lg-row'>歸依此處者，　三有第一歸。</div>
<div class='lg-row'>汝若於此處，　起於剎那瞋，</div>
<div class='lg-row'>以彼愚癡故，　自得於樂壞。」</div>
</div><p>爾時眾中，復有一魔名珊儞弭迦，向彼魔王說如是偈：</p>

<div class="lg regular" style="margin-left:1em;"><div class='lg-row'>「彼大神通力，　最上功德相，</div>
<div class='lg-row'>一切無所依，　依者趣解脫，</div>
<div class='lg-row'>苦盡無有餘，　能說苦盡道，</div>
<div class='lg-row'>無量百千魔，　所不能惱亂。」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「我今所有自在人，　彼大自在悉歸從，</div>
<div class='lg-row'>如是不久空我界，　我無趣處復無得。」</div>
</div><p>爾時眾中，復有一魔名曰新塵，向彼魔王說如是偈：</p>

<div class="lg regular" style="margin-left:1em;"><div class='lg-row'>「第一勢力汝先有，　自在勇健之所作，</div>
<div class='lg-row'>汝今失力復無能，　無得共比一切智。」</div>
</div><p>爾時眾中，復有一魔名曰刀月，向彼魔王說如是偈：</p>

<div class="lg regular" style="margin-left:1em;"><div class='lg-row'>「慈悲眾生無惡意，　自性清淨無所依，</div>
<div class='lg-row'>解脫三界遊行處，　無趣無行無能害。」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「欲界所有諸眾生，　迷醉倒情著諸欲，</div>
<div class='lg-row'>於我所作常隨轉，　云何共汝不害彼？」</div>
</div><p>爾時眾中，復有一魔名曰地水，向彼魔王說如是偈：</p>

<div class="lg regular" style="margin-left:1em;"><div class='lg-row'>「諸有不堅如幻炎，　能知諸有斷諸愛，</div>
<div class='lg-row'>不著諸有如虛空，　云何於彼能逼惱？」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「彼雖自在於三界，　飲食衣服恒資用，</div>
<div class='lg-row'>彼於三受所樂住，　云何將死不能害？」</div>
</div><p>爾時眾中，復有一魔名曰捨愛，向彼魔王說如是偈：</p>

<div class="lg regular" style="margin-left:1em;"><div class='lg-row'>「神通境界有所有，　惡魔天龍夜叉等，</div>
<div class='lg-row'>種種惱佛無所觸，　云何將死能害彼？」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「我等昔日斷彼食，　於虛空中雨大石，</div>
<div class='lg-row'>無邊罵詈百種聲，　我欲動彼所依處。」</div>
</div><p>爾時眾中，復有一魔名曰知眼，向彼魔王說如是偈：</p>

<div class="lg regular" style="margin-left:1em;"><div class='lg-row'>「汝於彼時作惱亂，　頗見少許瞋過不，</div>
<div class='lg-row'>舒顏視汝不嚬蹙，　軟音慰喻無惡聲。」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「彼有智慧能常忍，　能斷愛癡諸過失，</div>
<div class='lg-row'>慈心一切諸眾生，　聚集所行無不集。」</div>
</div><p>爾時眾中，復有一魔名難降伏，向彼魔王說如是偈：</p>

<div class="lg regular" style="margin-left:1em;"><div class='lg-row'>「三結若能羂縛者，　我等可應惱亂彼；</div>
<div class='lg-row'>佛乃滅此癡羂障，　云何將死能惱彼？」</div>
</div><p>爾時，魔王說偈報曰：</p>

<div class="lg regular" style="margin-left:1em;"><div class='lg-row'>「汝等助我力，　裝束莫放逸，</div>
<div class='lg-row'>我變地為水，　束四山為鬘，</div>
<div class='lg-row'>虛空雨大石，　又放鐵沙聚，</div>
<div class='lg-row'>月箭曲刀鑹，　擲彼身即碎；</div>
<div class='lg-row'>如是勤方便，　極作惱亂彼，</div>
<div class='lg-row'>汝等相運助，　釋子定為灰。」</div>
</div><p>爾時，諸魔各各說偈，乃至百俱胝處所有諸魔，說偈問答皆亦如是。</p>
<p>爾時，彼眾一切諸魔，同時發聲作如是言：「如是應去各各自宮莊嚴甲冑，并諸軍眾悉皆擐甲。<span class='corr'>各</span>使我等神通之力，一切境界示彼令知，沙門瞿曇雖復勇猛，豈當我輩軍眾之鋒？」</p>
<p>如是語時，於剎那頃，百俱胝處所有諸魔，各從自宮甲冑莊嚴，一一魔軍千俱胝眾，著種種甲持種種器仗，各別嚴駕，於夜分中下閻浮提，到中<span class='corr'>摩伽陀</span>，各住虛空隣近於佛，乃至四洲天、龍、夜叉、乾闥婆、阿修羅、伽樓羅、吉那羅、摩睺羅伽、薜荔多、毘舍闍、究槃<span class='corr'>茶</span>，各於佛邊生不信心無恭敬意，於法僧邊亦不信心。彼一切魔各遣軍眾，種種器仗擐甲莊嚴，大集彼處欲害如來。</p>
<p>有一仙人名曰光味，於十八明處及神通境界學過彼量，而常承事摩醯首羅，與五百徒眾住雪山邊。爾時，魔王即自變身作摩醯首羅像，住仙人前，說如是偈：</p>

<div class="lg regular" style="margin-left:1em;"><div class='lg-row'>「瞿曇姓種生，　大仙依通者，</div>
<div class='lg-row'>聰慧住摩伽，　今王舍城乞。</div>
<div class='lg-row'>汝當堅固心，　往共種種論，</div>
<div class='lg-row'>汝極五神通，　當決定自在。」</div>
</div><p>爾時，魔王說此偈已，即隱不現，還於魔宮自眷屬所，說如是偈：</p>

<div class="lg regular" style="margin-left:1em;"><div class='lg-row'>「汝等今日我邊聽，　我今思得無比知，</div>
<div class='lg-row'>釋子所攝所共語，　神通加彼令具足。</div>
<div class='lg-row'>彼幻示現自境界，　奪我魔之廣大力，</div>
<div class='lg-row'>如母向子常軟語，　悉令弟子生喜樂，</div>
<div class='lg-row'>恒日初分入城邑，　徐步攝持正威儀，</div>
<div class='lg-row'>弟子所行所斷欲，　彼彼自當我捉持。</div>
<div class='lg-row'>美妙歌舞現其前，　令彼見聞生惑著，</div>
<div class='lg-row'>弟子<span class='corr'>見</span>聞惑著已，　應惱釋迦大仙意。」</div>
</div><p>爾時眾中，復有一魔說如是偈：</p>

<div class="lg regular" style="margin-left:1em;"><div class='lg-row'>「我今化現可畏事，　師子駝象虎水牛，</div>
<div class='lg-row'>速疾奔馳彼城邑，　驚動現威雷震聲，</div>
<div class='lg-row'>神通化現無量事，　復現兵器逼其前，</div>
<div class='lg-row'>彼彼所棄諸欲者，　或時迷亂令忘失。」</div>
</div><p>爾時眾中，復有一魔說如是偈：</p>

<div class="lg regular" style="margin-left:1em;"><div class='lg-row'>「我今於彼四衢道，　化作樓觀俠其前，</div>
<div class='lg-row'>種種奇形醜惡面，　種種器仗逼動彼，</div>
<div class='lg-row'>空中大聲雨刀劍，　驚動可畏雷雹聲，</div>
<div class='lg-row'>於彼境界不自在，　速令消滅不現前。」</div>
</div><p>爾時，魔王以神通力一切嚴駕，廣作如上一切境界；如來大慈威德力故，亦廣如彼種種示現，即時變此三千大千佛之世界，令此地性猶如金剛，一切魔力不能改轉，亦復不能更作惡聲，及以火山四方猛焰，亦不能作非時黑雲及惡風氣。佛力持故，乃至無有一龍能運其身下一渧雨。</p>
<p>爾時，四大聲聞日初分時，著衣持鉢入王舍大城乞食。時尊者舍利弗，於城南門值魔童子其數五十，第一端正妙色莊嚴大人子相，同在街路歌舞而行，遙見尊者舍利弗來，即前共持尊者兩手，謂尊者曰：「汝舞，沙門！汝歌，沙門！」</p>
<p>時舍利弗語童子言：「汝當諦聽！先所未聞，當令汝聞。」即為童子，說如是偈：</p>

<div class="lg regular" style="margin-left:1em;"><div class='lg-row'>「諸入可厭患，　殺處常欺我，</div>
<div class='lg-row'>我今厭患已，　盡彼入邊際；</div>
<div class='lg-row'>諸陰可厭患，　殺處常欺我，</div>
<div class='lg-row'>我今厭患已，　盡彼陰邊際。」</div>
</div><p>爾時，舍利弗為魔童子說此偈已，即說呪曰：</p>
<p class="dharani">「哆姪也他<span class='note-inline'>(一)</span>　婆呵囉<span class='note-inline'>(二)</span>　婆呵囉<span class='note-inline'>(三)</span>　婆囉<span class='note-inline'>(四)</span>　婆囉<span class='note-inline'>(五)</span>　末利支婆呵<span class='note-inline'>(六)</span>　薩遮婆呵<span class='note-inline'>(七)</span>　阿磨婆呵<span class='note-inline'>(八)</span>　薩婆呵<span class='note-inline'>(九)</span>」</p>
<p>爾時，舍利弗於歌音中說如是偈及陀羅尼，時魔王童子五十人等，聞是法音得未曾有，甚大歡喜信心清淨，向舍利弗說如是偈：</p>

<div class="lg regular" style="margin-left:1em;"><div class='lg-row'>「正導我等今懺悔，　為世間親善說者，</div>
<div class='lg-row'>說陰可畏教我離，　令我於此常證見。」</div>
</div><p>時魔童子說是偈已，頭面著地禮尊者足，便於道中共坐聽法。</p>
<p>爾時，尊者大目揵連欲入王舍大城乞食，於城東門見五十童子，乃至於歌音中，說如是偈：</p>

<div class="lg regular" style="margin-left:1em;"><div class='lg-row'>「諸界可厭患，　殺處常欺我，</div>
<div class='lg-row'>我今厭患已，　盡彼界邊際；</div>
<div class='lg-row'>諸受可厭患，　殺處常欺我，</div>
<div class='lg-row'>我今厭患已，　盡彼受邊際；</div>
<div class='lg-row'>思惟可厭患，　殺處常欺我，</div>
<div class='lg-row'>我厭思惟已，　盡思惟邊際；</div>
<div class='lg-row'>諸想可厭患，　殺處常欺我，</div>
<div class='lg-row'>我今厭患已，　盡彼想邊際。」</div>
</div><p>時，大目連於歌聲中說是偈已，復說呪曰：</p>
<p class="dharani">「多姪也他<span class='note-inline'>(一)</span>　阿磨婆<span class='note-inline'>(二)</span>　阿磨婆<span class='note-inline'>(三)</span>　阿磨婆<span class='note-inline'>(四)</span>　阿磨婆<span class='note-inline'>(五)</span>　阿囉闍<span class='note-inline'>(六)</span>　囉挐闍呵<span class='note-inline'>(七)</span>　奢藐他<span class='note-inline'>(八)</span>　奢藐他<span class='note-inline'>(九)</span>　奢藐他<span class='note-inline'>(十)</span>　他伽那婆摩<span class='note-inline'>(十一)</span>　娑婆訶<span class='note-inline'>(十二)</span>」</p>
<p>爾時，長老大目揵連為魔童子說如是偈及陀羅尼，時五十童子第一歡喜生淨信心，說如是偈：</p>

<div class="lg regular" style="margin-left:1em;"><div class='lg-row'>「具足密神通，　聖主牟尼子，</div>
<div class='lg-row'>生死道過患，　法燈普照示，</div>
<div class='lg-row'>能斷諸過惡，　故我生信樂，</div>
<div class='lg-row'>今既歸依佛，　法僧亦歸依。」</div>
</div><p>爾時，五十魔之童子，於街道中即便接足禮大目連，於彼前坐正儀聽法。</p>
<p>爾時，長老富樓那彌<span class='corr'>多</span>羅尼子，於城北門入城乞食乃至街中，隨彼童子所唱歌聲，於歌音中，說如是偈：</p>

<div class="lg regular" style="margin-left:1em;"><div class='lg-row'>「諸觸可厭患，　殺處常欺我，</div>
<div class='lg-row'>我今厭彼觸，　故盡觸邊際；</div>
<div class='lg-row'>諸根增上主，　殺處常欺我，</div>
<div class='lg-row'>我今厭增上，　故盡增上邊；</div>
<div class='lg-row'>惑業常流轉，　殺處常欺我，</div>
<div class='lg-row'>我今厭惑業，　盡惑業邊際；</div>
<div class='lg-row'>諸有可厭患，　殺處常欺我，</div>
<div class='lg-row'>我今厭諸有，　盡諸有邊際。」</div>
</div><p>爾時，富樓那於歌音中為魔童子說此偈已，告童子曰：「人命輕速難可保住，猶如山水迅浪奔流，命甚於彼，愚癡凡夫都不覺知。復次，童子！一切凡夫色酒所醉無覺知者，聲酒所醉無覺知者，香酒所醉無覺知者，味酒所醉無覺知者，觸酒所醉無覺知者。復次，童子！人命輕速甚彼山水，愚癡凡夫都不見知，法酒所醉無覺知者，陰酒所醉無覺知者，界酒所醉無覺知者，封食所醉無覺知者，樂酒所醉無覺知者，生酒所醉無覺知者，欲酒所醉無覺知者。復次，童子！人命輕速猶如山水迅浪奔流，命甚於彼，愚癡凡夫都不見知，乃至為彼一切情識取著之酒，為所迷醉都不覺知。」即為童子，而說呪曰：</p>
<p class="dharani">「多姪也他<span class='note-inline'>(一)</span>　揭伽婆<span class='note-inline'>(二)</span>　揭伽婆<span class='note-inline'>(三)</span>　揭伽婆<span class='note-inline'>(四)</span>　門致尼<span class='note-inline'>(五)</span>　阿伐多<span class='note-inline'>(六)</span>　毘伐多<span class='note-inline'>(七)</span>　呿伐多<span class='note-inline'>(八)</span>　跋囉磨阿囉他<span class='note-inline'>(九)</span>　殊底伐多<span class='note-inline'>(十)</span>　娑婆呵<span class='note-inline'>(十一)</span>」</p>
<p>爾時，長老富樓那於歌聲中，為魔童子說如此偈及陀羅尼句，時彼五十童子第一歡喜生淨信心，說如是偈：</p>

<div class="lg regular" style="margin-left:1em;"><div class='lg-row'>「汝今教我寂滅道，　諸界猶如彼幻炎，</div>
<div class='lg-row'>世間唯從分別生，　故我身命歸三寶。」</div>
</div><p>爾時，五十魔之童子於街道中，即便接足禮富樓那，於彼前坐正儀聽法。</p>
<p>爾時，長老須菩提於城西門入王舍城，次第乞食。於街道中逢值魔王五十童子，華年盛美顏色端正，容止庠雅大人子相，共戲街道歌舞而行。見須菩提即便趨往，各共捉彼尊者兩手，作如是言：「汝歌，沙門！汝舞，沙門！」</p>
<p>須菩提言：「諦聽！童子！汝先歌音所未聞者，當令汝聞，汝且默然聽我歌聲。」時，須菩提即為童子，說如是偈：</p>

<div class="lg regular" style="margin-left:1em;"><div class='lg-row'>「一切有為法，　動性皆無常，</div>
<div class='lg-row'>如彼幻泡炎，　雖見不可得，</div>
<div class='lg-row'>速疾生滅法，　唯智者乃知。</div>
<div class='lg-row'>觸受是苦擔，　愚癡者隨著，</div>
<div class='lg-row'>有為逼迫苦，　一切悉無我，</div>
<div class='lg-row'>更無一知識，　令脫於苦者。</div>
<div class='lg-row'>如信菩提道，　親近修一相，</div>
<div class='lg-row'>謂離諸法想，　不淨及無我。</div>
<div class='lg-row'>一切行相應，　無實無性相，</div>
<div class='lg-row'>諸法無命養，　無人無作者，</div>
<div class='lg-row'>汝捨魔諂意，　發覺生淨信。</div>
<div class='lg-row'>諸識依本起，　如電依虛空，</div>
<div class='lg-row'>觸受思無我，　觀察無有實；</div>
<div class='lg-row'>愚癡凡夫聚，　此陰恒流轉，</div>
<div class='lg-row'>淨心分別生，　作者不可得。</div>
<div class='lg-row'>真際寂滅空，　能離一切邊，</div>
<div class='lg-row'>此法無無明，　故說菩提行，</div>
<div class='lg-row'>如彼大船師，　普運到菩提。」</div>
</div><p>爾時，長老須菩提為魔童子說此偈已，即說呪曰：</p>
<p class="dharani">「多姪也他<span class='note-inline'>(一)</span>　蘇文第<span class='note-inline'>(二)</span>　毘文第<span class='note-inline'>(三)</span>　文陀<span class='note-inline'>(四)</span>　闍醯<span class='note-inline'>(五)</span>　賜離<span class='note-inline'>(六)</span>　賜離<span class='note-inline'>(七)</span>　賜離<span class='note-inline'>(八)</span>　阿婆賜離<span class='note-inline'>(九)</span>　阿婆呵賜離<span class='note-inline'>(十)</span>　多他多婆賜離<span class='note-inline'>(十一)</span>　步多俱胝賜離<span class='note-inline'>(十二)</span>　娑婆呵<span class='note-inline'>(十三)</span>」</p>
<p>爾時，長老須菩提為此童子於歌聲中，說此偈辭及陀羅尼句，時彼五十童子第一歡喜生淨信心，說如是偈：</p>

<div class="lg regular" style="margin-left:1em;"><div class='lg-row'>「我依惡知識，　未聞如是法，</div>
<div class='lg-row'>愚癡無智故，　造作此惡業，</div>
<div class='lg-row'>我今發露悔，　願尊證知我。</div>
<div class='lg-row'>尊從勝法生，　故我發大願，</div>
<div class='lg-row'>願我得作佛，　普利益世間。」</div>
</div><p>時五十童子，於街道中即便接足禮須菩提，於彼前坐正儀聽法。</p>
<p>爾時，世尊以神通力，令此街道百由旬量，廣博嚴淨而為示現。時舍利弗北面而坐，大目揵連西面而坐，富樓那南面而坐，須菩提東面而坐，四人住處共半由旬。應時，於彼四大聲聞坐處地中現大蓮華，縱廣正等五十肘量，閻浮檀金為莖，青毘琉璃為葉，勝藏寶為鬚，真珠為蘃，華氣芬馥過彼天香，如此蓮花是出世間善根所生。從此蓮華出大光明，普照三千大千世界，於彼街道其華上踊，高三人量而為示現；乃至四天王天此蓮華現，以彼天量高五由旬而為示現；<span class='corr'></span>三十三天此蓮華現，以彼天量高百由旬而為示現；<span class='corr'>乃至阿</span>迦尼吒天此蓮華現，以彼天量高半由旬以為示現，於蓮華葉宣示種種美妙句義，此地眾生及彼諸天，皆聞華中如此偈頌：</p>

<div class="lg regular" style="margin-left:1em;"><div class='lg-row'>「唯佛清淨生此剎，　退彼魔王并軍眾，</div>
<div class='lg-row'>佛勇猛故轉法輪，　世間因此故無疑，</div>
<div class='lg-row'>諸有聰慧解義論，　知法求法求解脫。</div>
<div class='lg-row'>一切世間聰叡人，　優波俱利最為上，</div>
<div class='lg-row'>此為導師已調伏，　善巧說此妙大法。</div>
<div class='lg-row'>一切世間上供養，　供養牟尼能說者，</div>
<div class='lg-row'>具三世智能善說，　所學三學能開示，</div>
<div class='lg-row'>能救世間人天者，　無量法義令解知，</div>
<div class='lg-row'>利益世間教善行，　方便智燈照世間。</div>
<div class='lg-row'>巧說妙法斷三垢，　智慧利益無疲倦，</div>
<div class='lg-row'>世間極苦令解脫，　無明闇蔽諸眾生，</div>
<div class='lg-row'>能與法眼不顛倒，　一切大眾普已會。</div>
<div class='lg-row'>此佛不久師子吼，　如來能示第一義，</div>
<div class='lg-row'>妙色力具展轉說，　見世沈沒大苦海，</div>
<div class='lg-row'>來處世間擊法鼓，　六根護中住上護，</div>
<div class='lg-row'>此六隨行六通<span class='corr'>智</span>，　六度上法佛所說。</div>
<div class='lg-row'>決定說此六種子，　能殺六根居村者，</div>
<div class='lg-row'>六無上事所念者，　佛調御主令彼念。」</div>
</div><p>於蓮華中說是偈已，乃至於彼六欲諸天，於蓮華中復為諸天說如是偈：</p>

<div class="lg regular" style="margin-left:1em;"><div class='lg-row'>「汝等和合遊，　樂著貪諸欲，</div>
<div class='lg-row'>放逸心迷醉，　愛蓋之所覆，</div>
<div class='lg-row'>愚癡常樂著，　諸欲酒所醉，</div>
<div class='lg-row'>以彼放逸故，　不供養善逝。</div>
<div class='lg-row'>諸欲無常壞，　如彼水中月，</div>
<div class='lg-row'>死生堅牢羂，　眾生無脫者，</div>
<div class='lg-row'>此等無所依，　放逸著諸欲，</div>
<div class='lg-row'>以樂諸欲故，　永不得涅槃。</div>
<div class='lg-row'>常處放逸地，　與滅不相應，</div>
<div class='lg-row'>不看先所作，　為淨為不淨，</div>
<div class='lg-row'>為業受老死，　怖畏恒圍遶，</div>
<div class='lg-row'>汝等放逸故，　三惡地所行。</div>
<div class='lg-row'>以施調繫心，　恒修不放逸，</div>
<div class='lg-row'>先所作善業，　應當勤護持，</div>
<div class='lg-row'>念捨欲不淨，　難得後邊故。</div>
<div class='lg-row'>汝等歸善逝，　聽彼說大義，</div>
<div class='lg-row'>汝等修智慧，　解脫寂滅因，</div>
<div class='lg-row'>與妙法相應，　聽如是大義。」</div>
</div><p>如是蓮華中說是偈已，乃至色界十六天，處於蓮華中，復為諸天說如此偈：</p>

<div class="lg regular" style="margin-left:1em;"><div class='lg-row'>「分別善法勤修習，　一心樂禪離憒閙，</div>
<div class='lg-row'>寂靜不亂求解脫，　慧所應作斷瞋恚，</div>
<div class='lg-row'>所有我相十三種，　分別為說修勝忍，</div>
<div class='lg-row'>以此畢竟速解脫，　得至生死解脫處。</div>
<div class='lg-row'>貪嗜色聚分別者，　我性堅固見湛然，</div>
<div class='lg-row'>彼等不減所生法，　由見流轉趣惡地。</div>
<div class='lg-row'>觀彼三界常無我，　不實無自空無作，</div>
<div class='lg-row'>修忍分別隨順彼，　得彼一切趣解脫。</div>
<div class='lg-row'>彼等不老不病死，　不怨憎會離惡趣，</div>
<div class='lg-row'>一切諸法等虛空，　所修相應不二修。</div>
<div class='lg-row'>畢竟淨道最無上，　意無所著淨諸根，</div>
<div class='lg-row'>猶如釋子降四魔，　應修無相一法性。</div>
<div class='lg-row'>所有一切相皆離，　調順威儀二種斷，</div>
<div class='lg-row'>此道為彼最上說，　一切法空分別修。</div>
<div class='lg-row'>若能分別修此空，　無主無作受亦無，</div>
<div class='lg-row'>如空自性解菩提，　遠離悕求最無上。」</div>
</div><p>爾時，如來於此淨色蓮華臺中，出此大聲句義法時，此世界中一切所有人、非人等，普來街中繞蓮華座，乃至無量無數阿迦尼吒天，悉下天宮遶蓮華座瞻仰聽法。</p>
<p>是時，魔王聞此偈已，周匝普觀見王舍大城，街中蓮華出此法聲，及見無量無數百千俱胝那由他人，圍遶蓮華共坐聽法。又見六欲諸天無量無數百千俱胝那由他等，一切諸天悉捨宮殿，隨遶蓮華而坐聽法。見聞是已，轉過前量，加大憂苦悔惱纏心，毛竪戰慄遍身流汗，走虛空中，以大音聲喚餘魔眾，說如是偈：</p>

<div class="lg regular" style="margin-left:1em;"><div class='lg-row'>「汝等當聽，　善攝外意，　我於境界，</div>
<div class='lg-row'>無自在力。　此乃釋迦，　最上勝力，</div>
<div class='lg-row'>功德廣行，　流布世間。　令彼眾生，</div>
<div class='lg-row'>堅固所作，　於蓮華臺，　出此法聲。</div>
<div class='lg-row'>人天諸子，　盡來無餘，　決定善人，</div>
<div class='lg-row'>咸皆渴仰。　專意善逝，　趣寂滅道，</div>
<div class='lg-row'>最上功德，　第一無上。　沙門所作，</div>
<div class='lg-row'>幻此三界，　迷惑一切，　令無餘意。</div>
<div class='lg-row'>人天大眾，　圍遶蓮華，　疾放雨石，</div>
<div class='lg-row'>作恐怖聲，　以魔凶眾，　往摧壞彼。」</div>
</div><p>爾時，餘魔對彼魔王說如是偈：</p>

<div class="lg regular" style="margin-left:1em;"><div class='lg-row'>「汝聽我等語，　此語能利益，</div>
<div class='lg-row'>汝知何等法，　而不止息意。</div>
<div class='lg-row'>如來勝持力，　魔軍盡消滅，</div>
<div class='lg-row'>我等見善逝，　心皆大迷悶。</div>
<div class='lg-row'>佛為大船師，　光顏勝圓滿，</div>
<div class='lg-row'>置佛善歸依，　更無勝歸處。」</div>
</div><p>爾時，復有餘魔對彼魔王舉體掉動，面目嚬蹙悲泣極瞋，說如是偈：</p>

<div class="lg regular" style="margin-left:1em;"><div class='lg-row'>「汝失善道住惡道，　可不自知力所能，</div>
<div class='lg-row'>汝無羞愧比導師，　魔力消滅由佛力。</div>
<div class='lg-row'>世間和合蓮華所，　聽法怡悅淨身心，</div>
<div class='lg-row'>我等穢身失精進，　不去消滅剎那頃，</div>
<div class='lg-row'>今者一切悉歸依，　歸依牟尼因陀羅。」</div>
</div><p>爾時，復有諸魔悉皆合掌向彼魔王，說如是偈：</p>

<div class="lg regular" style="margin-left:1em;"><div class='lg-row'>「汝捨法行樂作惡，　佛為恃怙利世間，</div>
<div class='lg-row'>於諸眾中佛眾勝，　佛今已來於此城。</div>
<div class='lg-row'>我等宜以清淨眼，　以喜樂心速往彼，</div>
<div class='lg-row'>歸依三界之所尊，　一切眾生妙良藥。」</div>
</div><p>爾時，此虛空中復有一魔，名曰智聲，向彼魔王即便高聲，說如是偈：</p>

<div class="lg regular" style="margin-left:1em;"><div class='lg-row'>「汝等和合以信樂，　一切相應聽我語，</div>
<div class='lg-row'>發意言行斷惡見，　曲躬合掌捨瞋恚，</div>
<div class='lg-row'>以醒悟心當淨信，　隨喜如來最上說，</div>
<div class='lg-row'>對佛歸依難得歸，　我當今日信供養。」</div>
</div><p>爾時，諸魔無量無邊，於剎那頃悉從空下，到王舍大城七寶之門，各持種種莊嚴供具來至佛所，為欲供養婆伽婆故。或有變作轉輪王像，或有變作梵天王像，或有變作<span class='corr'>摩</span>醯首羅像，或有變作自在天像，或有變作那羅延像，或有變作兜率陀形，或有變作焰摩天像，或有變作釋提桓因，或有變作三十三天，或有變作童子之形，或有變作毘沙門像，或有變作毘樓勒叉，或有變作毘樓博叉，或有變作提頭賴吒，或有變作四天王天臣佐之形，或有變作日天子形，或有變作月天子形，或有變作星宿天子大小之形，或有變作阿修羅像，或有變作伽樓拏形，或有變作緊那囉像，或有變作摩呼囉伽形，或有變作寶山之形，或有變作金聚之形，或有變作種種寶形，或有變作寶樹之形，或有變作剎帝利像，或有變作餘外道形，或有變作輪寶之形，或有變作摩尼寶形，或有變作伊囉婆荼象寶之形，或有變作婆羅呵馬寶之形，或有變作女寶之像，或有變作主藏臣寶，或有變作主兵臣寶，如是種種各自現化，為供養故住於佛前。</p>
<p>或有現於青色青身，以白色具莊嚴其身，各共執持赤蓋幢幡真珠瓔珞，以一多羅樹量之高住虛空中；或有現於白色白身，以赤色具莊嚴其身，各共執持黃蓋幢幡瓔珞之具住虛空中；或有現於赤色赤身，以金色衣莊嚴其身，各共執持青蓋幢幡行列而住。</p>
<p>或有現於紅色紅身，雨白真珠；或有現於白色白身，雨紅真珠；或有現作天仙之色，住虛空中雨於華雨；或有變作聲聞之像，為供佛故種種天香雨虛空中；或有變作揵闥婆色擊天伎樂；或有變作天女之色，種種寶器香水灑地；或有變作淨金黑色燒種種香；或有變作諸天子像歌唱喜舞；或有變作種種之色，合掌瞻仰讚歎如來。或有魔眾隨佛方面一心瞻仰，各持種種摩尼之寶供養世尊；或有街衢殿堂樓閣窓牖門闕臺上，四階之道牆堞樓櫓，門間樹上重閣鈎欄，各隨所住合掌瞻仰供養如來。◎</p>

<p class='juan'>寶星陀羅尼經卷第三</p></div>
</div><!-- end of div[@id='body'] -->
</body></html>