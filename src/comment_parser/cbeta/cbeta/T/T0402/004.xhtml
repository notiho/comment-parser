<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶星陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' />寶星陀羅尼經卷第四<p class="byline">唐天竺三藏波羅頗蜜多羅譯</p>◎魔王歸伏品之餘</p><p>爾時，魔王見彼一切所有魔眾，各與眷屬歸依如來。是時魔王轉加瞋怒過於前量，驚怖迷亂舉聲悲泣，說如是偈：</p>

<div class="lg regular" style="margin-left:1em;"><div class='lg-row'>「我失勝威德，　無復有見助，</div>
<div class='lg-row'>沙門勝神通，　奪我魔境界。</div>
<div class='lg-row'>應更勤方便，　思後時所作，</div>
<div class='lg-row'>斫斷蓮華根，　令眾散諸方。</div>
<div class='lg-row'>蓮華根斷已，　令大眾迷亂，</div>
<div class='lg-row'>若眾迷亂已，　此我後願力。」</div>
</div><p>爾時，魔王說是偈已，如所思惟猶如疾風從空而下，至彼蓮華所現之街，即便前進欲拔蓮華，以佛力故尚不能觸，何況侵拔？既不能拔，復欲擿彼蓮華之葉，及損華臺又不能損，即欲舉手遙拍彼華。是時，魔王見彼蓮華如電如影，雖對眼根不可損觸。爾時，魔王盡其神力如其所作，於彼蓮華竟不能損，復欲驚動一切大眾，即出高大可畏之聲，聲亦不出。復現威猛，以大力勢即舉兩手，欲拍大地令地震動。是時大地猶如虛空，乃至不可以手摩觸，況能令動？</p>
<p>是時，魔王見此大地不可得觸，復生是念：「今此大會所有眾生，我當打之令使心亂。」作是念時，乃至不見有一眾生可得可觸，況能加逼？以佛力故，有如是相。</p>
<p>是時，魔王轉加憂惱，遍身掉動如大風樹，發聲㘁哭悲恨流淚，遍觀四方說如是偈：</p>

<div class="lg regular" style="margin-left:1em;"><div class='lg-row'>「沙門以幻力，　普攝諸世間，</div>
<div class='lg-row'>令我心昏醉，　迷亂一念頃。</div>
<div class='lg-row'>境界功德力，　此是我所有，</div>
<div class='lg-row'>彼以幻力故，　一切侵奪盡。</div>
<div class='lg-row'>我今被所棄，　宜速還自宮，</div>
<div class='lg-row'>乃至若不去，　復及我壽命。」</div>
</div><p>爾時，魔王即欲還宮，雖生是念復不能去，轉加驚哭，復作是念：「我今於此神通盡也？為復瞿曇自在力也？莫復於彼怨家之前令我命盡。」復作是念：「我今可隱出此娑婆佛剎之外，寧死於彼，莫令於此佛剎有一眾生見我死者。」作是念時，乃至不能離此方維，況能隱去？即時自見被五繫縛，轉復驚瞋高聲悲哭，復作是言：「呵哉！愛子及諸親屬不復可見。」</p>
<p>爾時，有魔名曰智聲，即自變身作轉輪王形，向彼魔王說如是偈：</p>

<div class="lg regular" style="margin-left:1em;"><div class='lg-row'>「汝意何故憂，　㘁叫生悲惱？</div>
<div class='lg-row'>世間最上者，　如來為上上。</div>
<div class='lg-row'>佛為無所畏，　宜速求歸依，</div>
<div class='lg-row'>救護諸世間，　如燈照諸趣。</div>
<div class='lg-row'>歸依恃怙者，　畢竟脫三苦，</div>
<div class='lg-row'>若親近如來，　當得寂滅樂。」</div>
</div><p>爾時，魔王作如是念：「若我用彼智聲語者，沙門瞿曇應當歸依，我此繫縛應得解脫。」是時，魔王隨佛方面，曲躬合掌作如是言：「南無無上人中丈夫！佛能解脫老病死者，我今歸依。」是時，魔王以偈頌曰：</p>

<div class="lg regular" style="margin-left:1em;"><div class='lg-row'>「此縛甚嶮大可怖，　我速歸依求善逝，</div>
<div class='lg-row'>歸依如來得解脫，　今始歸依第一眾。</div>
<div class='lg-row'>我以癡盲瞋正覺，　所造過失為最極，</div>
<div class='lg-row'>今依汝語故懺悔，　置汝現前以為證。」</div>
</div><p>爾時，魔王用彼智聲善丈夫語，即於佛前歸依世尊，應時自見身縛解脫。既解脫已，復念欲還魔所住宮，即自見身復五繫縛，於此眾中無能去處，即時還復歸依如來。生此念時，即於佛邊復得解脫。作念欲去即見繫縛，生念欲住即見解脫；如是如是乃至七遍繫縛解脫。魔王自知，無所能為，便於佛邊默然安坐。◎</p>
</div>
<div class='div-pin'><a id='mulu9' />
<p class='h1'>◎寶星陀羅尼經大集品第四</p><p>時彼四大聲聞入王舍大城乞食，逢魔童子執聲聞手共走衢中，請四沙門非法歌舞。時大聲聞在歌音中，為說涅槃相應道句。爾時，於剎那頃大地震動，如是無量百千天、龍、夜叉、乾闥婆、阿修羅、迦樓羅、緊那羅、摩睺羅伽，先於佛教中得清淨信者，面目流淚，說如是偈：</p>

<div class="lg regular" style="margin-left:1em;"><div class='lg-row'>「最上導師現在世，　於聖教中惡怪起，</div>
<div class='lg-row'>辱彼聲聞令世見，　眾生云何生淨信？」</div>
</div><p>爾時，無量百千俱胝那由他天、龍、夜叉、羅剎，面目流淚往到佛所，到已於佛前住，說如是偈：</p>

<div class="lg regular" style="margin-left:1em;"><div class='lg-row'>「聖教現在此，　當善觀今日，</div>
<div class='lg-row'>智者勿放捨，　為護正法故。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「我今自往彼魔所，　令魔軍眾悉降伏，</div>
<div class='lg-row'>當作一切世間導，　普教同向涅槃城。」</div>
</div><p>爾時，一切大眾異口同音作如是言：「世尊！勿往！勿往！世尊先說，諸佛不可思議，諸佛境界不可思議，魔境界不可思議，龍境界不可思議，業及業境界不可思議。如是一切諸境界中，唯佛境界最勝無能及者。唯願世尊不起此坐，令無量俱胝那由他等諸魔軍眾自然降伏。復能開示無量百千那由他等陰界諸法，竭煩惱海壞諸見網，能令無量那由他眾生入智慧海。世尊！今日非是去時。」</p>
<p>佛言：「所有眾生界眾生，彼一切眾生盡變為魔，乃至大地盡為微塵。如是一一塵復變作魔，彼一切魔力欲來害我，乃至不能動我一毛，況能損壞我此身分？我坐此座能勝無量俱胝那由他魔，又能調伏；唯置此魔眷屬難可調伏。雖然，我今當往。所以者何？此魔以神通力，於王舍城已變作種種嚴飾之具供養於我，憐愍彼故，我今當受，令彼魔心能發希有第一歡喜生清淨信，當種阿耨多羅三藐三菩提善根種子。」</p>
<p>爾時，世尊說是語已，從座欲起。時彼護竹林天名曰端正，往至佛所，涕淚交流而說偈言：</p>

<div class="lg regular" style="margin-left:1em;"><div class='lg-row'>「世尊於今日，　非是入城時，</div>
<div class='lg-row'>此城極廣大，　魔眾皆充滿。</div>
<div class='lg-row'>如是一一魔，　中心懷重惡，</div>
<div class='lg-row'>咸與億千眾，　欲圍繞世尊，</div>
<div class='lg-row'>瞋火皆熾然，　毒意轉狂亂，</div>
<div class='lg-row'>競持銳器仗，　爭惱害如來。</div>
<div class='lg-row'>唯願釋師子，　畢竟慎勿往，</div>
<div class='lg-row'>或當被非命，　失我大歸依。」</div>
</div><p>世尊聞已，默然不答，即起法座。</p>
<p>時彼護伽藍天名曰持慧，頂禮佛足，而說偈言：</p>

<div class="lg regular" style="margin-left:1em;"><div class='lg-row'>「惡魔大將有五千，　各各競持精器仗，</div>
<div class='lg-row'>純懷惡心立待佛，　今日勿往牟尼尊。」</div>
</div><p>世尊聞已，默而不答，將出伽藍。</p>
<p>時有藥天名曰成慧，頭面禮足，而說偈言：</p>

<div class="lg regular" style="margin-left:1em;"><div class='lg-row'>「呵哉！失正覺，　法門當破壞，</div>
<div class='lg-row'>法舟俄欲沈，　慧燈奄不照，</div>
<div class='lg-row'>世間法味減，　煩惱賊盈滿。</div>
<div class='lg-row'>於諸有界中，　我無少自在，</div>
<div class='lg-row'>最上法散壞，　云何能住持？</div>
<div class='lg-row'>彼魔軍甚眾，　住於惡法中，</div>
<div class='lg-row'>各持利刀仗，　毒心爭害佛。</div>
<div class='lg-row'>善逝用我語，　為利世間故，</div>
<div class='lg-row'>唯願十力仙，　善步莫入城。」</div>
</div><p>世尊聞已，默然不答，將發伽藍。</p>
<p>時大門內，有一樹天名曰持勢，即於佛前大悲啼泣，以身投地向佛作禮，而說偈言：</p>

<div class="lg regular" style="margin-left:1em;"><div class='lg-row'>「依怙三有當失眼，　滿意所欲將滅壞，</div>
<div class='lg-row'>空中刀箭如毒蛇，　伺求害佛願莫去。」</div>
</div><p>世尊聞已，默然不答。</p>
<p>爾時，守大門天名曰水光，舉聲號泣，頭面著地頂禮佛足，而說偈言：</p>

<div class="lg regular" style="margin-left:1em;"><div class='lg-row'>「城中名聞大梵志，　持月刀仗候待佛，</div>
<div class='lg-row'>共懷毒害有二萬，　在此城中願莫去。」</div>
</div><p>世尊聞已，默然不對，將入王舍城門。</p>
<p>時彼守城門天，名曰多摩羅樹葉堅固，於虛空中舉聲號哭，馳至佛所頂禮佛足，而說偈言：</p>

<div class="lg regular" style="margin-left:0em;"><div class='lg-row'>「此道師子象圍繞，　起勇健心爭害佛，</div>
<div class='lg-row'>及惱比丘作障礙，　悲愍天龍願莫去。</div>
<div class='lg-row'>四道眾中因陀羅，　見佛教滅生憂苦，</div>
<div class='lg-row'>相與雲集共一處，　怖畏戰慄共相謂：</div>
<div class='lg-row'>『如來既是退魔者，　魔今變作極惡面，</div>
<div class='lg-row'>恐大法滅世災起，　日月失度星辰翳。</div>
<div class='lg-row'>覩惡相現皆拍頭，　奇哉！善逝有退相，</div>
<div class='lg-row'>日眼散壞法炬滅，　蹂踐正覺竭法水，</div>
<div class='lg-row'>世間妙法壞將至，　眾魔惡黨漸熾盛。』」</div>
</div><p>世尊聞已，默然不答。</p>
<p>彼城門天諫佛不迴，悲啼流淚，復說偈言：</p>

<div class="lg regular" style="margin-left:1em;"><div class='lg-row'>「普觀世間牟尼尊，　最上說者去當死，</div>
<div class='lg-row'>莫近我城取死滅，　我被三界常毀呰。</div>
<div class='lg-row'>願聽我說堅固者，　今日莫向城中滅，</div>
<div class='lg-row'>憐愍眾生此處侍，　解脫眾生生苦怖。</div>
<div class='lg-row'>如來當憶本誓願，　得大菩提度眾生，</div>
<div class='lg-row'>無量眾生為苦燒，　安隱眾生最上醫，</div>
<div class='lg-row'>無量俱胝劫住世，　為諸著欲凡夫眾，</div>
<div class='lg-row'>說法令彼得寂滅，　謂入自性空相義。」</div>
</div><p>爾時，世尊默然不答，欲入大門。</p>
<p>時彼地天與大滋味天，并其同類一萬天俱，被髮兩面共到佛所，合掌住立，而說偈言：</p>

<div class="lg regular" style="margin-left:1em;"><div class='lg-row'>「佛憶昔行檀，　施血過四海，</div>
<div class='lg-row'>頭骨如鐵圍，　眼等恒沙數，</div>
<div class='lg-row'>及種種妙寶，　妻子與象馬，</div>
<div class='lg-row'>衣食房臥具，　隨病所須藥，</div>
<div class='lg-row'>作最上供養。　護戒不放逸，</div>
<div class='lg-row'>數習多聞忍，　常孝養父母，</div>
<div class='lg-row'>修難行苦行，　解脫苦眾生。</div>
<div class='lg-row'>汝昔所發願，　成佛說上道，</div>
<div class='lg-row'>濟拔世苦海，　為眾生說法，</div>
<div class='lg-row'>令竭苦無餘，　使入無畏城，</div>
<div class='lg-row'>置於菩提道。　遍滿眾生界，</div>
<div class='lg-row'>行惡失道者，　懺悔毀聞戒，</div>
<div class='lg-row'>隨順昔所願，　說法俱胝劫，</div>
<div class='lg-row'>浴以八戒水，　令度煩惱河。</div>
<div class='lg-row'>三界眾生中，　更無如佛者，</div>
<div class='lg-row'>自既得解脫，　復解脫世間，</div>
<div class='lg-row'>運度諸眾生，　於此三有海。</div>
<div class='lg-row'>唯佛得如是，　世間第一覺，</div>
<div class='lg-row'>唯佛是世親，　願布甘露法。」</div>
</div><p>爾時，世尊入城門已，剎那之頃，時有無量億那由他天、龍、夜叉、八部鬼神，於虛空中各各雨淚，而說偈言：</p>

<div class="lg regular" style="margin-left:1em;"><div class='lg-row'>「我見昔善逝，　調眾安隱時，</div>
<div class='lg-row'>說法作利益，　無如是惱亂。</div>
<div class='lg-row'>大師出惡世，　自然成大覺，</div>
<div class='lg-row'>說煩惱障法，　成熟世間故，</div>
<div class='lg-row'>常作師子吼。　無量諸惡魔，</div>
<div class='lg-row'>欲如是滅法，　佛今莫入城。」</div>
</div><p>時，有餘天復說偈言：</p>

<div class="lg regular" style="margin-left:1em;"><div class='lg-row'>「諸佛轉法輪，　住一方利益，</div>
<div class='lg-row'>今佛處處往，　無令得逢惡。」</div>
</div><p>爾時，復有餘天，同說偈言：</p>

<div class="lg regular" style="margin-left:1em;"><div class='lg-row'>「以悲為導師，　常行利眾生，</div>
<div class='lg-row'>莫獨入城中，　如我見有損。」</div>
</div><p>彼時，復有無量百千俱胝那由他天、龍、夜叉、羅剎、阿修羅、摩睺羅伽等，面目雨淚，從虛空中作行而下，住於佛前。有無量種異形，或有被髮或絕瓔珞，或有寶蓋幢幡皆悉傾倒，或復舉身投地，或捉佛足，或大哀號，或舉兩手搥胸懊惱，或有在佛足下躃踊悲哭宛轉于地，或於佛前合掌讚嘆禮拜，或散種種雜色妙華、末香塗香、華鬘芻摩繒綵嚴飾之具，或散織成寶服真珠瓔珞種種異物。時餘天眾供養佛已，同時舉聲而說偈言：</p>

<div class="lg regular" style="margin-left:1em;"><div class='lg-row'>「佛所行苦行，　為利益世間，</div>
<div class='lg-row'>生此末世時，　為眾勿捨去。</div>
<div class='lg-row'>作佛事未多，　天人得證少，</div>
<div class='lg-row'>久住開示法，　度三有世間。</div>
<div class='lg-row'>有行清淨行，　成就甘露器，</div>
<div class='lg-row'>應起悲教我，　救世間苦逼。</div>
<div class='lg-row'>六趣曠野中，　生死失正道，</div>
<div class='lg-row'>為彼示善路，　教聖法解脫。</div>
<div class='lg-row'>此最希有悲，　願大覺久住，</div>
<div class='lg-row'>轉無上法輪，　勿令世無怙。」</div>
</div><p>時，有餘天復說偈言：</p>

<div class="lg regular" style="margin-left:1em;"><div class='lg-row'>「導師若滅沒，　世間悉盲冥，</div>
<div class='lg-row'>八聖三解脫，　於此悉皆無。</div>
<div class='lg-row'>我等已種善，　三業不放逸，</div>
<div class='lg-row'>一切樂具足，　久住功德藏。」</div>
</div><p>爾時，復有淨居天眾，與其眷屬無量無邊億那由他集在一處，各共相謂而說偈言：</p>

<div class="lg regular" style="margin-left:1em;"><div class='lg-row'>「汝等勿怖佛無衰，　應於大覺當了然。</div>
<div class='lg-row'>我憶往昔親見佛，　欲界所有俱胝魔，</div>
<div class='lg-row'>遍滿三十六由旬，　利斧利劍並刀槊，</div>
<div class='lg-row'>飄勇迅疾如雲奔，　魔眾雄猛聲可畏，</div>
<div class='lg-row'>至菩提樹悉走散，　於剎那頃皆驚怖；</div>
<div class='lg-row'>況今果圓名稱廣，　彼等何能為障礙？」</div>
</div><p>時，有餘天相與悲泣而說偈言：</p>

<div class="lg regular" style="margin-left:1em;"><div class='lg-row'>「昔一魔軍無大力，　今有千億俱大勢，</div>
<div class='lg-row'>來壞如來定無疑，　佛若滅沒世皆闇。」</div>
</div><p>爾時，梵釋諸天護世間者，頂禮佛足而說偈言：</p>

<div class="lg regular" style="margin-left:1em;"><div class='lg-row'>「以我小智勸佛住，　用我等語悲愍者，</div>
<div class='lg-row'>無量諸天憂火燒，　今為彼等灑法雨。」</div>
</div><p>爾時，世尊以大慈眼遍觀一切同來天眾，出妙梵聲普垂安慰，而說偈言：</p>

<div class="lg regular" style="margin-left:1em;"><div class='lg-row'>「汝等勿怖今無畏，　一切魔眾一時來，</div>
<div class='lg-row'>彼等不能損動我，　乃至一毛況復身？</div>
<div class='lg-row'>我今安慰一切眾，　常於世間說妙法，</div>
<div class='lg-row'>我於如是失道者，　當廣分別示正道。</div>
<div class='lg-row'>我昔已行難行事，　廣施眾生以飲食，</div>
<div class='lg-row'>房舍醫藥不乏少，　誰能今日惱亂我？</div>
<div class='lg-row'><span class='corr'>或</span>捨車乘與象馬，　嚴飾寶具亦如是，</div>
<div class='lg-row'>奴婢城廓及聚落，　誰能與我作惱亂？</div>
<div class='lg-row'>妻妾男女并眷屬，　愛重自在王種位，</div>
<div class='lg-row'>我與眾生利益故，　我身何故今當壞？</div>
<div class='lg-row'>頭目及耳鼻，　手足身皮血，</div>
<div class='lg-row'>以命施眾生，　誰能惱亂我？</div>
<div class='lg-row'>無量俱胝佛，　自手普供養，</div>
<div class='lg-row'>常樂戒多聞，　誰能散壞我？</div>
<div class='lg-row'>作無量難事，　甚能攝伏心，</div>
<div class='lg-row'>遍割身不嗔，　今誰能惱我？</div>
<div class='lg-row'>煩惱已退成正覺，　於諸眾生等慈心，</div>
<div class='lg-row'>永無嫉妬及穢怒，　現前無有如我者。</div>
<div class='lg-row'>我今破魔所有力，　能退無量俱胝魔，</div>
<div class='lg-row'>決定與汝作解脫，　何故恐怖不入城？</div>
<div class='lg-row'>所有十方及此土，　住此諸佛剎土者，</div>
<div class='lg-row'>彼等一切我普請，　及大神通菩薩眾，</div>
<div class='lg-row'>願令世間悉遍滿，　及以福智薰世間，</div>
<div class='lg-row'>共彼如佛法式住，　亦持諸佛所順可。」</div>
</div><p>爾時，無量百千萬億那由他阿僧祇天、龍、夜叉、阿修羅、迦樓羅、緊那羅、摩睺羅伽、人、非人等，俱來大眾一時同聲唱言：「善哉！」復作是言：「南無希有、未曾有、無數精進、具足如今世尊！南無南無大希有、未曾有、無數精進、具足如今世尊！安慰一切天人及眾生類皆蒙度脫，退諸魔眾散滅眾生煩惱垢聚，破我慢山斫受生樹，碎生死日除無明闇，生外道信竭四流水，然正法炬示菩提路，授與眾生柔和忍辱，遊戲三昧處禪定樂，普令覺悟四聖諦道，大悲導師廣度眾生，於生死海引諸天人入無畏城。」</p>
<p>時諸天人阿修羅等，各以種種天妙華香、塗香、末香、雜寶華鬘、莊嚴之具散於佛上。為供養佛故，掃飾衢巷，以天寶衣、天妙華、天綺縠遍覆道上。又雨曼陀羅、波盧沙、迦盧遮、大盧遮、優鉢羅、俱物陀、分陀利等種種蓮華，隨佛所履布於足下。其道兩邊，化作天樹枝葉華果，悉以七寶而嚴飾之。七寶樹上復現種種妙寶，天衣、天冠、耳璫環玔寶飾莊嚴之具。是諸樹間有天華池，其池四邊周匝七寶，清冷美水八德具足，眾寶蓮華及妙音鳥，雜色間發盈滿其中。</p>
<p>彼諸天眾供養佛故，於虛空中各持七寶幢幡華蓋，校以種種金繩露縵真珠瓔珞。又雨金屑銀屑毘琉璃屑，及散一切沈水末香、多伽羅末香、黑栴檀末香、多摩羅葉香。復雨牛頭優羅伽栴檀香等，種種末香遍於道上。復雨金繩交絡真珠瓔珞、摩尼珠瓔珞、如意珠瓔珞，繽紛布濩於虛空中隨風迴轉。其城內外<span class='corr'>所</span>有道上，悉以種種天莊嚴具而嚴飾之，乃至城中魔及眷屬，亦以妙好天莊嚴具而嚴飾之。</p>
<p>爾時，世尊憐愍一切諸眾生故，便入首楞嚴三昧，其心正受，以如所入定在道徐行，即現種種微妙色身，威儀相好光明希有，於其城內道中正立，令彼道上一切眾生悉見佛身——所有事梵天者，應以梵身而得解脫，世尊即現梵身而化度之；所有事釋天者，應以釋身而得解脫，即現釋身而化度之；所有事那羅延者，應以那羅延身而得解脫，即現那羅延身而化度之；所有事摩醯首羅者，應以摩醯首身而得解脫，即現摩醯首身而化度之；所有事四天王天者，應以四天王身而得解脫，即現四天王身而化度之；所有事轉輪聖王者，應以轉輪王身而得解脫，即現轉輪王身而化度之；所有事諸小王者，應以諸小王身而得解脫，即現諸小王身而化度之；所有事大神通者，所有事沙門者，所有事童男童女婦女<span class='corr'>神</span>者，皆現彼身而化度之；<span class='corr'>乃</span>至所有事師子、事龍、事象、事兔、事阿修羅雜類身者，是諸眾生應以彼身威儀色相而得解脫，如來悉皆現彼形相而化度之。</p>
<p>世尊如是種種作示現時，彼一切道行眾生，見是事已皆共合掌，頭面著地禮拜讚嘆，圍繞如來得未曾有。所有事象、事龍、事阿修羅，乃至所有事兔神者，彼等眾生即見如來，同兔形相威儀在道而行。所有眾生事於佛者，彼等眾生即見如來，如佛威儀在道而行。彼等眾生悉皆合掌讚嘆禮拜，相與依隨從佛後行。</p>
<p>爾時，雪山光味仙人與其徒眾五百人俱，為魔所遣，詣王舍大城令至佛所。是時光味於城門內住待如來，見佛身相猶如仙人，威儀形相顯發莊嚴，及見無量百千俱胝諸天圍繞供養。見是事已，復作是念：「如此人者，真大仙人，有大加護，應受人天最上供養，及見一切身分莊嚴似聖智者，我等二人，誰為尊勝？智慧誰勝？我於今者如何了知？」又作是念：「我應近問，以何生類？以何姓氏？受持何等？以何志樂？以何等行？」光味仙人自觀徒眾，說如是偈：</p>

<div class="lg regular" style="margin-left:1em;"><div class='lg-row'>「今見多聞大福德，　能持大行應供者，</div>
<div class='lg-row'>能知善道牟尼最，　大忍智義法具足。</div>
<div class='lg-row'>汝等一切慇重心，　以大方便常供養，</div>
<div class='lg-row'>我當於此功德者，　聞其善說度彼岸。」</div>
</div><p>爾時，光味一切徒眾摩那摩等，皆共同聲作如是言：「如是大師，應如是作。」</p>
<p>時光味仙人并諸眷屬往世尊所，到佛前已，合掌住立，作如是言：「汝今是誰？」</p>
<p>世尊答言：「我是婆羅門。」</p>
<p>仙人復言：「汝姓何等？」</p>
<p>世尊答言：「我姓瞿曇。」</p>
<p>仙人復言：「汝何志樂？」</p>
<p>世尊答言：「三解脫門。」</p>
<p>仙人復言：「行何等行？」</p>
<p>世尊答言：「我行真際如。」</p>
<p>仙人復言：「出家幾時？」</p>
<p>世尊答言：「如彼無明久如所起，我今出家亦復如是。」</p>
<p>仙人復言：「如是大仙星宿應現，如所明記頗誦不耶？」</p>
<p>世尊答言：「如彼平等我不忘置，彼何所有，有何堅固，如此相者世間智知？」</p>
<p>仙人復言：「為欲令諸智慧之人，心生歡喜故作此說。」</p>
<p>世尊問言：「云何名為星宿之句？」</p>
<p>仙人答言：「二十八宿日月所依隨轉而行，各依彼人橫手八指以為量法。彼十二八指以為身量，以一八指用為頂量，以一八指為足掌量，如是十四八指，應知是為星宿量法之句。若解如此更無異法，各隨其人有靨記處以為定法，若不爾者，大牟尼聽，我今當說星宿之句。</p>
<p>「卯星生者，於面右邊權下四指有赤黑靨，靨上有毛，名聞智慧爵祿相應威勢熾盛，卯星生者有如是相。</p>
<p>「畢星生者，身上有疵若四指量，聰叡貞實心常守法，智慧慚愧爵祿具足，於一切時心常勇健能摧勝怨。</p>
<p>「參星生者，頸下四指中有黑疵，為性勇健爵祿具足。</p>
<p>「嘴星生者，從頂<span class='note-inline'>(丹項)</span>量已，下一搩手半左相有靨，性多瞋癡而有爵祿。</p>
<p>「富那婆蘇<span class='note-inline'>(唐言井宿)</span>星生者，於左脇下當有黑疵，財穀具足而少智慧。</p>
<p>「牟尼今者，富沙<span class='note-inline'>(唐言鬼宿)</span>星生，有最上相手中輪相猶如日輪，上妙端正髮相右旋，一切依住上身圓滿，能破煩惱為大導師。</p>
<p>「阿失麗沙<span class='note-inline'>(唐言柳宿)</span>星生者，胸有黑疵，好鬪犯戒難，與共住性多婬欲<span class='note-inline'>(上七星是東方宿)</span>。</p>
<p>「莫伽<span class='note-inline'>(唐言星宿)</span>星生者，若胸若背而有小疣，是善丈夫能如法行而多財貨。</p>
<p>「初破求<span class='note-inline'>(唐言張宿)</span>星生者，或臍左右必當有疵，多慳短命。</p>
<p>「第二破求<span class='note-inline'>(唐言翼宿)</span>星生者，臍下四指若見靨者，爵祿持戒皆悉失壞。</p>
<p>「阿薩多<span class='note-inline'>(唐言軫宿)</span>星生者，臍關無下當有赤靨，性好作賊，諂曲少智聰明薄福。</p>
<p>「質多羅<span class='note-inline'>(唐言角宿)</span>星生者，男女陰上當有靨子，為性純直而多愛欲復好歌舞。</p>
<p>「薩婆底<span class='note-inline'>(唐言亢宿)</span>星生者，或男根頭或在根下有黃靨生，受性多貪，瞋惱大眾而無智慧。</p>
<p>「蘇舍佉<span class='note-inline'>(唐言氐宿)</span>星生者，從跨已下八指量內隨處而有赤靨生者，眷屬具足多有僮僕，位居卿相聰明慚愧，勇健謀決能退怨敵，常受安樂命終生天<span class='note-inline'>(上七星屬南方)</span>。</p>
<p>「阿奴邏陀<span class='note-inline'>(唐言房宿)</span>星生者，從膝已上八指量內若有小疣，持戒有法爵祿具足。</p>
<p>「逝瑟吒<span class='note-inline'>(唐言心宿)</span>星生者，髀內有靨，短壽貧窮犯戒少慈為人憎嫉。</p>
<p>「暮羅<span class='note-inline'>(唐言尾宿)</span>星生者，髀上當有小疵，此有福德而速滅門。</p>
<p>「初阿沙茶<span class='note-inline'>(唐言箕宿)</span>星生者，膝蓋有靨，性好捨施，能知法道命終生天。</p>
<p>「第二阿沙茶<span class='note-inline'>(唐言斗宿)</span>星生者，於右脛上當有青靨，性好鬪諍，人不依附而不信受。</p>
<p>「失羅婆<span class='note-inline'>(唐言牛宿)</span>星生者，於右脛上必有兩靨，常豐爵祿受身無病，人所愛樂命終生天。</p>
<p>「陀儞瑟吒<span class='note-inline'>(唐言女宿)</span>星生者，脛上有靨多瞋少貪，雖有智慧而無爵祿<span class='note-inline'>(上七星屬西方，<span class='corr'>元少虛宿</span>)</span>。</p>
<p>「舍多毘沙<span class='note-inline'>(唐言危宿)</span>星生者，從膝已下十六指內當有黑靨，為性愚癡，溺水而死。</p>
<p>「第一跋陀羅跋陀<span class='note-inline'>(唐言室宿)</span>星生者，從曲膝下八指內膊上必當有疵，令人瞋惱，愚癡貧窮好作賊盜。</p>
<p>「第二跋陀羅<span class='note-inline'>(唐言辟宿)</span>星生者，於虎口內當有靨子，好施持戒念力強記，有智有悲性無所畏。</p>
<p>「麗婆底<span class='note-inline'>(唐言奎宿)</span>星生者，為人卑下庸力自活。</p>
<p>「阿濕毘膩<span class='note-inline'>(唐言婁宿)</span>星生者，足母指間當有青靨，身無病惱而常大力。</p>
<p>「婆邏尼<span class='note-inline'>(唐言胃宿)</span>星生者，於足掌下當有靨子，受性無悲好為宰手，破戒惡行死入地獄<span class='note-inline'>(此北方星)</span>。如上所說此即名為星宿之句，以此得知人之性行貧富好惡，若知此者，能令眾生到於彼岸。」</p>
<p>爾時，世尊告仙人曰：「此是愚癡凡夫所見，依心隨著住分別行，凡夫熱病之所妄見。如彼狗蛇魚鼈之類，若復其餘種種眾生，此富沙星之所生者彼非樂分，如汝神通得定解脫，我復能為一切示者。汝今何故不問於我？」</p>
<p>時光味仙人生大歡喜，以華散佛，即便以偈而讚請曰：</p>

<div class="lg regular" style="margin-left:1em;"><div class='lg-row'>「仙人人形相，　我見最上相，</div>
<div class='lg-row'>不知彼種姓，　為天為人耶！</div>
<div class='lg-row'>音聲言語法，　猶如大梵天，</div>
<div class='lg-row'>持行持色相，　久遠仙相似。</div>
<div class='lg-row'>昔所不聞見，　具足牟尼相，</div>
<div class='lg-row'>所師何所說？　及說汝之姓。」</div>
</div><p>爾時，世尊即便以偈答仙人曰：</p>

<div class="lg regular" style="margin-left:1em;"><div class='lg-row'>「不知此彼岸，　故有相建立，</div>
<div class='lg-row'>被縛一切苦，　汝非解脫器。</div>
<div class='lg-row'>六度是我姓，　六通婆羅門，</div>
<div class='lg-row'>說彼六和敬，　六根分別修。</div>
<div class='lg-row'>三法三解脫，　平等知無我，</div>
<div class='lg-row'>菩提心發時，　彼時我出家。</div>
<div class='lg-row'>我相不可得，　善修於無相，</div>
<div class='lg-row'>無人無壽命，　知無我亦空。</div>
<div class='lg-row'>三受三行法，　分別修所空，</div>
<div class='lg-row'>我度智彼岸，　此為無等說。</div>
<div class='lg-row'>無所著如空，　菩提心作者，</div>
<div class='lg-row'>彼忍力具足，　當得如是智。</div>
<div class='lg-row'>不著於諸法，　得報者亦無，</div>
<div class='lg-row'>如是解順如，　菩提不難得。</div>
<div class='lg-row'>不立於諸法，　及不依彼此，</div>
<div class='lg-row'>真際分別修，　此當得如來。</div>
<div class='lg-row'>無相無想相，　離於有所得，</div>
<div class='lg-row'>諸法非和合，　此當得如來。</div>
<div class='lg-row'>汝捨此等相，　自心惑亦捨，</div>
<div class='lg-row'>汝覺等虛空，　如是當得佛。」</div>
</div><p>爾時，世尊說此偈時，時中無間，光味仙人并諸眷屬，即見世尊形相威儀還如佛住，復得憶念，自念久遠先種善根而得現前。時光味仙人即得菩薩三昧，名曰寶星。所得三昧於菩薩三昧一切觀見，如在高幢，觀見一切三昧，自在境界無所繫屬，不依他見，無人能壞無人能奪。時光味仙人即於佛前合掌而住，兩手捧華，以偈讚佛：</p>

<div class="lg regular" style="margin-left:1em;"><div class='lg-row'>「無邊稱實說，　世間善依怙，</div>
<div class='lg-row'>如來慧眼光，　照一切眾生，</div>
<div class='lg-row'>出過眾生上，　精進常慈悲。</div>
<div class='lg-row'>稽首堅固者，　導師盡諸著，</div>
<div class='lg-row'>紫磨金色光，　觸眾生清涼，</div>
<div class='lg-row'>覺一切眾生，　以菩提功德。</div>
<div class='lg-row'>佛轉大法輪，　能破煩惱山，</div>
<div class='lg-row'>最後所行訖，　今得菩提智。</div>
<div class='lg-row'>眾生中大醫，　真實相莊嚴，</div>
<div class='lg-row'>說我當得佛，　眾生中導師，</div>
<div class='lg-row'>割壞諸愛網，　自度亦度他。</div>
<div class='lg-row'>久近得佛記，　當作人中上，</div>
<div class='lg-row'>苦流漂眾生，　令度於有海，</div>
<div class='lg-row'>涅槃安隱處，　置立無漏道。</div>
<div class='lg-row'>所有十方佛，　功德如大海，</div>
<div class='lg-row'>彼為我作證，　迴向菩提心。</div>
<div class='lg-row'>一切諸眾生，　苦觸極惡惱，</div>
<div class='lg-row'>三世及福德，　我本身口意，</div>
<div class='lg-row'>及一切眾生，　苦滅得佛樂。</div>
<div class='lg-row'>眾生普具足，　得常住涅槃，</div>
<div class='lg-row'>眾生病寂滅，　煩惱水枯涸，</div>
<div class='lg-row'>得智等諸根，　自性常堅固。</div>
<div class='lg-row'>眾生到殺處，　及受眾苦縛，</div>
<div class='lg-row'>以我福德光，　普令速解脫。</div>
<div class='lg-row'>一一眾生界，　得如海功德，</div>
<div class='lg-row'>得無量福智，　一切樂具足。</div>
<div class='lg-row'>棄彼諸惡見，　速親近正見，</div>
<div class='lg-row'>憶念前生處，　眾生得法行。</div>
<div class='lg-row'>一切得法船，　度有海彼岸，</div>
<div class='lg-row'>既度彼岸已，　得佛一切法。</div>
<div class='lg-row'>久住無量劫，　普雨大法雨，</div>
<div class='lg-row'>法雲清淨水，　淨洗諸眾生。</div>
<div class='lg-row'>若我身口意，　一切所作惡，</div>
<div class='lg-row'>我一切發露，　唯佛作證知。</div>
<div class='lg-row'>我生敬重意，　莫復行惡業，</div>
<div class='lg-row'>佛不可思議，　常得現前見。</div>
<div class='lg-row'>若有一福德，　迴向為菩提，</div>
<div class='lg-row'>我因諸眾生，　忍受一切苦，</div>
<div class='lg-row'>我勸請眾生，　行菩提上道，</div>
<div class='lg-row'>淨諸剎土劫，　及眾生智海。</div>
<div class='lg-row'>我得淨剎土，　隨彼證菩提，</div>
<div class='lg-row'>得清淨徒眾，　淨忍住諸地，</div>
<div class='lg-row'>決定五神<span class='corr'>通</span>，　我得師子說。</div>
<div class='lg-row'>無著智示者，　導師當記我，</div>
<div class='lg-row'>若定得佛時，　一切法調御，</div>
<div class='lg-row'>我所散之華，　空中成華蓋，</div>
<div class='lg-row'>天龍人等眾，　一切來作證，</div>
<div class='lg-row'>我頂禮佛足，　令地大震動。」</div>
</div><p>爾時，光味仙人所散之華，住<span class='corr'>虛</span>空中近佛頂上合為一蓋。時光味仙人見此事已，倍復過量無餘悕望，第一愛樂生大歡喜，即便稽首兩膝著地禮世尊足。光味大仙禮佛足時，應時無間一切三千大千世界六種震動，所有無量阿僧祇眾生，百千俱胝那由他等，普來集會悉皆悲喜，生大驚嘆怪未曾有。</p>
<p>是時，如來隨彼眾生所應見者，現種種身，應以象形而教化者，即見如來如彼象形生愛樂心。又見大仙人所散之華，住上虛空變成華蓋，及大地動，既見此已倍復過量生希有心，到世尊所頂禮佛足。所有眾生應以佛身而教化者，彼見如來如佛身相生希有心。</p>
<p>是時，世尊即便起定，從首楞嚴三昧安詳而起。無量眾生所教化者，皆見世尊無餘悕望，皆大喜悅生愛樂心，各如所得，華鬘衣服末香塗香，諸莊嚴具持散供養。</p>
<p>爾時，世尊即為光味仙人說受記偈：</p>

<div class="lg regular" style="margin-left:1em;"><div class='lg-row'>「速起聽受記，　導師今為說，</div>
<div class='lg-row'>大仙得菩提，　地動華一蓋，</div>
<div class='lg-row'>住上虛空中，　無比加護故。</div>
<div class='lg-row'>汝得兩足尊，　自在利世間，</div>
<div class='lg-row'>佛有無邊福，　邊量等虛空，</div>
<div class='lg-row'>三界中堅固，　法燈照世間。」</div>
</div><p>爾時，光味菩薩摩訶薩即前，恭敬白佛言：「世尊！我得佛剎似何等相，我於彼剎轉大法輪？」</p>
<p>是時，世尊告光味言：「汝未來世過無量阿僧祇劫，於北方分有世界名開敷香，具足莊嚴有如是相，如今西方安樂世界。汝善丈夫於彼佛剎，當得阿耨多羅三藐三菩提，號無垢香光勝如來、應供、正遍知、明行足、善逝、世間解、無上士、調御丈夫、天人師、佛、世尊。彼佛壽命十中劫量，唯諸菩薩摩訶薩俱，無有聲聞、辟支佛乘，純說無上清淨大乘。」</p>
<p>時彼大眾，聞佛世尊授彼光味仙人記已，各以所持供養之具供養仙人。時五百摩那婆等，及九十二那由他百千俱胝眾生，發阿耨多羅三藐三菩提心，及得菩薩不忘菩提心三摩提。</p>
</div>
<p class='juan'>寶星陀羅尼經卷第四</p>
</div><!-- end of div[@id='body'] -->
</body></html>