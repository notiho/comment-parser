<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶星陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />寶星陀羅尼經卷第十</p><p class="byline">唐天竺三藏波羅頗蜜多羅譯</p>
<div class='div-pin'><a id='mulu23' />
<p class='h1'>◎阿吒薄俱品第十二</p><p>爾時，夜叉眾中大將軍主名阿吒薄俱，而作可畏夜叉之形；復有夜叉名曰為想，而作鹿形；復有夜叉名曰智炬，作獼猴形；復有夜叉名捨渴愛，作羖羊形；復有夜叉名曰斷流，而作象形。此五夜叉是善丈夫，去釋迦如來不遠，於憍陳炎如來前坐。此等五人一切身分，皆出清淨微妙香光，各以兩手捧光明大寶，為供養世尊故。</p>
<p>爾時，懷樂菩薩摩訶薩以清淨心，觀彼五人清淨所依，乃是菩薩摩訶薩，即告阿吒薄俱大夜叉軍將言：「善丈夫！汝等今者見何等義，現如是相威儀所作供養世尊？」</p>
<p>時，阿吒薄俱答懷樂菩薩言：「善男子！於過去世九十一劫，於此佛剎有佛出世，號毘婆尸如來、應供、正遍知。彼佛世時，我等兄弟同一母生，於彼佛所，俱發阿耨多羅三藐三菩提心。為成熟眾生勤作方便，從彼已來於尸棄如來所，如是毘葉婆如來所，乃至於此大賢劫中，最初如來名拘留孫。彼佛出世，從爾已來，我等大願常作同母兄弟。於彼如來，我等兄弟以種種供養供給所須。</p>
<p>「彼佛世時想善丈夫為優婆塞，樂修禪定，作如是願：『願我常於大賢劫中作夜叉大將。若有夜叉居住空野之處，於諸眾生常懷惡心無有悲愍，種種雜類夜叉之形，乃至迦吒富單那等，我以方便現同彼類，為說正法令生淨信，得淨信已為受戒法，置之吉祥安隱善道。乃至隨所有處，諸畜生趣亦復如是，麞鹿虎狼猪羊犬等為其說法。乃至恒河沙數惡夜叉等，諸畜生趣盡同所作，為其說法令種善根。彼成熟已安置於彼三乘正道，然後我得阿耨多羅三藐三菩提記。』智炬夜叉願作獼猴形者，為成熟獼猴故；捨渴愛夜叉願作羖羊形者，為成熟住八難眾生故；斷流夜叉願作象形者，為成熟象等故。如是萬二千諸大神通夜叉居四天下者，往昔已來作種種願，為成熟眾生故，為求阿耨多羅三藐三菩提故，於彼拘留孫如來前，求阿耨多羅三藐三菩提時，為成熟惡夜叉故。</p>
<p>「願盡大賢劫彼惡夜叉無悲愍心，樂作惡法無恩慈心，乃至迦吒富單那奪精氣者，狂亂他心者，作不善心者，殺害眾生者，乃至邪見者；剎利、婆羅門、毘舍、首陀等心狂亂者；道路、城邑、州縣、國土等中作狂亂者；作諸災怪，星宿日月晝夜度數，半月一月時節年歲皆令失度，鬪諍謀計，飢饉疾病，他方怨敵，非時風雨，極寒極熱，和合集起如是惡事，種子藥草花果汁味悉欲破壞；眾生喜樂無病和合，於善法欲地味精氣財穀寶物，食味法味解脫味皆令滅沒者。有如是等諸惡夜叉，教令受戒置不退地，然後我乃取阿耨多羅三藐三菩提記。</p>
<p>「我從彼已來，常生諸惡大夜叉中為大軍將，乃至極惡迦吒富單那等，以三乘法成熟安立，置於不退之地。從是已來，見下中上鬼不曾輕欺，如所見形我同彼形隨類與語，籌量漸進令其歡喜，斷除諸惡立慈悲心，滿悕望已，教令供養佛法僧寶，令不退轉。隨有夜叉眷屬之處，我當往彼以法教示，彼諸夜叉隨其住處，若見我來咸共白言：『善來阿吒薄俱！』由彼稱我名阿吒薄俱故，我名阿吒薄俱。若今時人無先聖法，住於惡戒常行黑業，彼命終已生三惡道，少分眾生生於人中。若行雜業者，於三寶中時有淨信，彼命終已由雜業故，雜生諸惡夜叉、迦吒富單那中，於世間中倍復增長。彼等一切白法之分方便滅壞，由彼惡故，今時鬪諍倍復增長，我又不能於一切時，於惡夜叉乃至惡富單那，以柔軟語置於白法。</p>
<p>「我又不能於一切時，於沙門、婆羅門、剎利、毘舍、首陀羅等，男女、長幼、小男、小女除其擾亂。我又不能於一切時，城邑、州縣、國土、道路除其擾亂。我又不能於一切時，令諸鬼神等心心數法置解脫味。</p>
<p>「善男子！我今蒙一切諸佛威德力故，已得善入一切夜叉、迦吒富單那等方便諂心智。</p>
<p>「善男子！有陀羅尼，名金剛佉婆娑履諸鬼心大暴惡明呪。若有行此呪者，諸夜叉女、夜叉父母、夜叉男女、夜叉夫婦并其眷屬，若羅叉、羅叉女，乃至龍、龍女，鳩槃茶、鳩槃茶女，顛病鬼、瘧病鬼，若日日發乃至四日發鬼，若迦吒富單那、迦吒富單那女、迦吒富單那父母、迦吒富單那男女、迦吒富單那夫婦并其眷屬，不復更能惱亂剎利、婆羅門、毘舍首陀，乃至國土。</p>
<p>「復次，善男子！隨所有處，若城邑、州縣，若王宮內，乃至庶民家，此金剛佉婆娑履諸鬼心大暴惡明呪，隨處開示。時彼處所有惡夜叉、迦吒富單那等，往昔已來憎嫉隨逐，不善業者願令悉捨，生於慈悲柔軟之心，於一切眾生起利益心。若一切聚落家宅，為天、龍、夜叉、迦吒富單那等之所擾亂，一切日月星宿災怪，毒氣等之所加害，厭蠱擾亂，及身中風病黃病陰病瘧病，若日日發，或二日、三日、四日發，癩病癬疥，欬嗽丁瘡，腹痛支節等病之所擾亂，皆得除滅。願令人非人等<span class='corr'>乃</span>至禽獸，勤修白業斷諸怖畏，具足喜樂晝夜受樂，布施調伏攝護身口而無懈怠，勤修樂求助菩提道。」</p>
<p>又作如是言：「善男子！諸佛世尊隨喜加護，與我此呪成就業句，能除一切擾亂惡法，遮斷一切不善之分，增長一切善法之分。我今欲說此一切諸惡金剛佉婆娑履大明呪句，釋迦如來當加護我圓音演說。若我圓音演說此文字，聲滿一切佛剎者，如是諸來大眾，聞此圓音演說句義文字皆令歡喜。」</p>
<p>爾時，世尊釋迦如來告阿吒薄俱大夜叉軍將言：「善男子！我等諸佛已加護汝此圓音演說金剛佉婆娑履諸鬼心大暴惡陀羅尼呪，破壞黑黨熾然白法。善男子！汝當勇猛，說此能除一切擾亂金剛佉婆娑履諸鬼心大暴惡明呪，遮斷一切諸惡呪句。」</p>
<p>是時，阿吒薄俱大夜叉軍將，即從坐起，曲躬合掌向釋迦如來，以大音聲，盡此佛剎普皆告知，即於佛前說此呪句：</p>
<p class="dharani">「多地也他豆<span class='note-inline'>(上音)</span>摩豆摩<span class='note-inline'>(一)</span>　駄摩駄摩<span class='note-inline'>(二)</span>　豆摩豆摩<span class='note-inline'>(三)</span>　儞履娜<span class='note-inline'>(四)</span>　娜羅努羅儞羅<span class='note-inline'>(五)</span>　鳩吒儞鳩吒儞<span class='note-inline'>(六)</span>　摩訶鳩吒泥<span class='note-inline'>(七)</span>　吒吒吒株<span class='note-inline'>(八)</span>　摩訶吒吒<span class='note-inline'>(九)</span>　阿婆娑<span class='note-inline'>(十)</span>　阿毘阿毘<span class='note-inline'>(十一)</span>　履尼履尼<span class='note-inline'>(十二)</span>　摩訶履尼履尼<span class='note-inline'>(十三)</span>　履弭履弭履弭<span class='note-inline'>(十四)</span>　陀履彌<span class='note-inline'>(十五)</span>　履簁<span class='note-inline'>(平音)</span>摩訶履簁<span class='note-inline'>(十六)</span>　首樓首樓<span class='note-inline'>(十七)</span>　摩訶首樓首樓<span class='note-inline'>(十八)</span>　首樓首樓陀<span class='note-inline'>(十九)</span>　摩訶首樓首樓<span class='note-inline'>(二十)</span>　嘔舅摩舅摩<span class='note-inline'>(二十一)</span>　舅摩那<span class='note-inline'>(二十二)</span>　履弭履弭<span class='note-inline'>(二十三)</span>　醯履醯履<span class='note-inline'>(二十四)</span>　醯履醯履<span class='note-inline'>(二十五)</span>　醯履醯履<span class='note-inline'>(二十六)</span>　醯履醯履<span class='note-inline'>(二十七)</span>　醯履<span class='note-inline'>(二十八)</span>　儞弭儞弭<span class='note-inline'>(二十九)</span>　醯儞醯儞<span class='note-inline'>(三十)</span>　母儞母儞<span class='note-inline'>(三十一)</span>　部地<span class='note-inline'>(上音)</span><span class='note-inline'>(三十二)</span>　履跛囉婆囉<span class='note-inline'>(三十三)</span>　所吒<span class='note-inline'>(上音)</span>所吒路迦<span class='note-inline'>(三十四)</span>　柘履耶視泥視泥<span class='note-inline'>(三十五)</span>　視娜履所婆<span class='note-inline'>(三十六)</span>　視娜視娜履所婆<span class='note-inline'>(三十七)</span>　娑婆呵<span class='note-inline'>(三十八)</span>」</p>
<p>是時，阿吒薄俱大夜叉軍將說此呪已，即白佛言：「世尊！隨所有處，若城邑乃至庶民家，說此金剛佉婆娑履耶大明呪句時，若有夜叉乃至迦吒富單那心不淨信，及身口意不受教戒，不於眾生起慈悲心，以是故，我今更說倍復嚴迅大明呪句。」即於佛前而說呪曰：</p>
<p class="dharani">「多地也他阿<span class='note-inline'>(上音)</span>眵<span class='note-inline'>(一)</span>　阿眵<span class='note-inline'>(二)</span>　母泥母泥<span class='note-inline'>(三)</span>　阿<span class='note-inline'>(上)</span>耆<span class='note-inline'>(上)</span>泥朽朽<span class='note-inline'>(四)</span>　母泥母泥<span class='note-inline'>(五)</span>　歷娜履所婆<span class='note-inline'>(上音)</span>朽朽<span class='note-inline'>(六)</span>　阿迦囉檀池<span class='note-inline'>(七)</span>　阿哆檀池<span class='note-inline'>(八)</span>　阿哆阿哆<span class='note-inline'>(九)</span>　阿底<span class='note-inline'>(十)</span>　嘔吒<span class='note-inline'>(十一)</span>　醯<span class='note-inline'>(上音)</span>儞<span class='note-inline'>(十二)</span>　醯儞<span class='note-inline'>(十三)</span>　醯履醯履醯履醯履醯履醯履醯履<span class='note-inline'>(十四)</span>　哆哆囉舅歷<span class='note-inline'>(十五)</span>　舅歷舅歷舅歷<span class='note-inline'>(十六)</span>　醯履醯履<span class='note-inline'>(十七)</span>　儞里儞里<span class='note-inline'>(十八)</span>　摩呵儞里<span class='note-inline'>(十九)</span>　三母陀羅儞<span class='note-inline'>(去音)</span>佉<span class='note-inline'>(二十)</span>　呵吒呵吒呵吒<span class='note-inline'>(二十一)</span>　阿囉拏彌<span class='note-inline'>(去音)</span>佉<span class='note-inline'>(二十二)</span>　叉婆佉<span class='note-inline'>(二十三)</span>　比履地毘<span class='note-inline'>(二十四)</span>　阿<span class='note-inline'>(去音)</span>跛<span class='note-inline'>(二十五)</span>　帝<span class='note-inline'>(多易反)</span>殊<span class='note-inline'>(二十六)</span>　婆由<span class='note-inline'>(二十七)</span>　阿迦捨<span class='note-inline'>(二十八)</span>　[口*陀][口*陀]陀窮脾<span class='note-inline'>(二十九)</span>　朋窮脾<span class='note-inline'>(三十)</span>　惡差<span class='note-inline'>(初飢反)</span>窮脾<span class='note-inline'>(三十一)</span>　視許婆窮脾薩傍<span class='note-inline'>(去音)</span>伽窮脾<span class='note-inline'>(三十二)</span>　囉袪窮脾<span class='note-inline'>(三十三)</span>　娑陀娑斗窮脾<span class='note-inline'>(三十四)</span>　娑婆呵<span class='note-inline'>(三十五)</span>」</p>
<p>爾時，阿吒薄俱夜叉大將說此呪時，應時無間，一切天、龍、夜叉、迦吒富單那皆大驚怖。此佛剎土地及虛空住者悉皆戰怖，一剎那頃如是一切諸鬼，即於佛前合掌敬仰，作如是言：「南無一切諸佛！南無南無一切諸佛！最勝大悲願悲愍我，阿吒薄俱夜叉大將，說入一切鬼心呪句。」</p>
</div>
<div class='div-pin'><a id='mulu24' />
<p class='h1'>寶星陀羅尼經諸佛還國品第十三</p><p>爾時，一切諸佛世尊從十方來者，各從坐起現還國相。是時，大眾地及虛空住者悉皆戰怖，一切大地悉皆震動，從空雨華，於虛空中作百億樂，燒香末香從空而下，光明遍照此佛剎內，一切大眾皆悉合掌。</p>
<p>爾時，娑婆世界主梵天王問大栴檀香佛言：「世尊！是諸眾生以何善根當得具足？諸佛世尊以幾種法加護眾生，於未來世得此法門，當受當持當讀當溫誦，及為餘人，當廣開示，書寫此經，書寫已安置家中？」</p>
<p>爾時，世尊大栴檀香如來告梵天王言：「如是，梵王！一切諸佛加護眾生六界之身，調伏魔黨故，息滅鬪亂故，成熟眾生故，妙法久住故，淨無上道故。如是一切諸佛世尊、諸大菩薩，有十種法加護眾生，於未來世得此法門，當受持讀誦，書寫經已安置家中。</p>
<p>「何等為十？一者、一切諸佛諸大菩薩，慇懃付囑一切天、龍、夜叉、乾闥婆、阿修羅、伽樓羅、緊那羅、摩呼羅伽等，常令擁護受持法人，不起非法身口意業，示誨善法，隨所受用衣服飲食，常令豐足無病安隱，乃至捨己身命護持法人令無過失。二者、彼人所得念慧樂說，趣巧方便得無過失，及彼欲樂相應意覺深忍具足，隨所住心如空如地。三者、以四攝法勸諸四眾及餘眾生，得住善法取堅固身，三事清淨行菩提道。四者、得寶幢三昧，得是三昧巧能觀察諸三昧門。五者、彼持法人隨處命終，無量無數諸佛世尊、諸比丘眾、諸菩薩眾，常現在前將養說法。六者、諸佛世尊所說成就句義文字法時，悉皆得聞，即得一切最勝聖法無受喜樂；彼一切業障，隨彼命終最後剎那，捨壽死識得如法滅，猶如死法阿羅漢滅。七者、如所悕望清淨佛剎隨意化生，彼諸世尊住世將養，常說清淨大乘教法；彼持法人，於此大乘無障礙智，具足如虛空心而住。八者、不久於此功德，悉得具足。九者、彼持法人，穢濁佛土不復受生，除自本願。十者、速疾當得阿耨多羅三藐三菩提。是為十法。</p>
<p>「諸佛世尊以此十法加持法人，若於今時、若未來世，此妙正法當得熾然，若有受持此陀羅尼法門，乃至但書寫此經安置家中，一切諸佛諸大菩薩當擁護彼持法之人，一切煩惱悉得解脫，即是菩薩摩訶薩也。」</p>
<p>爾時，世尊釋迦如來告釋梵護世：「諸善男子！此諸世尊，皆從十方普來會者，憐愍汝等諸眾生故，令此世界外物清淨故，成熟一切眾生故，顯示菩提行故，退魔黨故，建立法幢故，顯示一切佛事故，三寶種不斷故，滅一切病故，遮一切惡故，擁護一切怖畏故，斷一切惡見故，入菩提道故，滿足如來十力故，盡一切煩惱業故，說此希有大希有相。昔未曾有昔所未聞，甚深句義陀羅尼，擁護家宅城邑國土，乃至擁護此四天下，天、龍、人、非人等，穀藥花果，護說法師及聽法者，為得無著陀羅尼故，入如虛空智故，以一法式得一切智智故。</p>
<p>「復次，善男子！以此法門故，一切諸佛依入大悲智，以十種法護此佛剎中一一諸物增長不壞。善男子！一切諸佛菩薩，於此佛剎遍皆受用無空缺處，護持一切善法故。一切佛土所受生者，於此佛剎當起尊重禮拜，如塔廟想、如大師想，由此佛剎所受生者，善能建立一切法故，滅除業障五逆罪故，具不善法得不愛果盡無餘故，住諸善法。善男子！此是諸佛於此佛剎大丈夫業。善男子！汝等應當恭敬受持此法，若有在家及出家人受持此法者，及信此法者，汝等應當守護此人，汝等當得利益安樂故。」</p>
<p>爾時，俱蘇摩幢如來，於此法門稱揚功德，說如是偈：</p>

<div class="lg regular" style="margin-left:1em;"><div class='lg-row'>「淨金滿諸剎，　捨供諸如來，</div>
<div class='lg-row'>不如持此經，　福德無邊量。」</div>
</div><p>爾時，勝寶蓋如來亦復如是，稱歎此經無量功德，說如是偈：</p>

<div class="lg regular" style="margin-left:1em;"><div class='lg-row'>「若持金寶聚，　施與恒沙佛，</div>
<div class='lg-row'>不得如此福，　如彼持經者。」</div>
</div><p>爾時，須彌峯如來亦復如是，稱歎此經無量功德，說如是偈：</p>

<div class="lg regular" style="margin-left:1em;"><div class='lg-row'>「最上華聚蓋，　連布覆虛空，</div>
<div class='lg-row'>普施於諸佛，　淨喜心供養。</div>
<div class='lg-row'>末法欲盡時，　多諸怖畏事，</div>
<div class='lg-row'>持此經福量，　諸佛不能說。」</div>
</div><p>爾時，釋迦如來亦復如是，稱揚此經無量功德，說如是偈：</p>

<div class="lg regular" style="margin-left:1em;"><div class='lg-row'>「若起淨心牟尼前，　炷如須彌香油燈，</div>
<div class='lg-row'>無量俱胝大劫中，　熙怡持此以供養。</div>
<div class='lg-row'>復有餘人樂福德，　悕求無障解脫身，</div>
<div class='lg-row'>法欲盡時以此經，　為信者說福勝彼。」</div>
</div><p>爾時，阿閦如來亦復如是，稱讚此經無量功德，說如是偈：</p>

<div class="lg regular" style="margin-left:1em;"><div class='lg-row'>「若修持忍慧，　常起精進行，</div>
<div class='lg-row'>禪定攝身儀，　及以廣大智。</div>
<div class='lg-row'>末世鬪諍時，　持此妙法印，</div>
<div class='lg-row'>修忍進無等，　智慧亦無比。」</div>
</div><p>爾時，淨三昧勇力如來亦復如是，稱讚此經無量功德，說如是偈：</p>

<div class="lg regular" style="margin-left:1em;"><div class='lg-row'>「開示此經法，　受持及書寫，</div>
<div class='lg-row'>授與他相應，　復能常讀誦，</div>
<div class='lg-row'>燒香以供養，　華鬘及上服，</div>
<div class='lg-row'>所得諸功德，　無能度量者。」</div>
</div><p>爾時，無量無數諸佛世尊，稱揚此經功德利益無量無邊，既稱讚已，即告釋梵護世：「諸善男子！汝等一切受此法門，盡煩惱障一切業障。於後末世，若有眾生但聞此經，盡煩惱障一切業障。」</p>
<p>佛說此經已，一切世間得信善男子、天人、阿修羅、乾闥婆等，聞佛所說，歡喜奉行。</p>
</div>
<p class='juan'>寶星陀羅尼經卷第十</p>
</div><!-- end of div[@id='body'] -->
</body></html>