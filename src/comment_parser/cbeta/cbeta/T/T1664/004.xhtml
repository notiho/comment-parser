<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣釋菩提心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-jing'>
<p class='juan'><a id='mulu4' />廣釋菩提心論卷第四</p><p class="byline">蓮華戒菩薩造</p><p class="byline">西天譯經三藏傳法大師賜紫臣施護等奉　詔譯</p><p>復次此中如《寶雲經》說：菩薩云何得大乘法？謂若菩薩善學一切法，彼雖有學，而於學時及所學法悉不可得。雖於學中決定無所得，亦不於彼因緣法中而起斷見。</p>
<p>如《聖法集經》說：云何是諸菩薩所行？謂若菩薩於身語意諸所行中，長時不捨一切眾生，內心發起大悲增上，為欲利樂諸眾生故，應作是念：若我現行及已行行，悉與一切眾生，施作廣大利益安樂。菩薩雖觀諸蘊如幻，亦不於中而生厭捨，一切所行悉無障礙。處如空聚，亦不於中而生厭捨，一切所行悉無障礙。界如蛇毒，亦不於中而生厭捨，一切所行悉無障礙。又復雖觀色如聚<span class='corr'>沫</span>，亦不捨離如來色身相好。受如浮泡，亦不於諸如來禪定、三摩地、三摩鉢底出生妙樂中不起方便。想如陽焰，亦不於諸如來智中不起勝想。行如芭蕉，亦不於一切佛法行中而無所行。識如幻士，亦不於如來三業智為先導中而無所行。如是一切所行悉無障礙。</p>
<p>復次諸經皆說，應知慧及方便，是諸菩薩正所行行。是故諸菩薩於彼無數一切行中，常所發起慧及方便，觀想修作長時無間，如是即得十二分位。是諸地位得安立已，彼彼位中勝上功德皆悉具足。所言十二分位者，謂信解行地乃至佛地。此等地中但除佛地，自餘皆是異生及菩薩攝。此中信解行地者，未能證得二無我理，一向發起堅固信解，魔不能動。彼信解力亦未能觀唯識實性，但於堅固信解法中立解行地。又諸地中，隨應各具無數三摩地、總持、解脫、神通等諸功德。</p>
<p>如《寶雲經》說：安立四種順決擇分，而彼四位有軟中上智光明出，此四皆觀諸法無我。是中若有軟品智光明生，是為煖位，彼所證定名為明得。若有中品智光明生，是為頂位，彼所證定名為明增。若有最上外無對礙智光明生，於心分位離能取相，是名忍位，彼所證定名一分入。若於能取所取相中悉無所得，以無二智決定印彼二取相空，是為世第一位，彼所證定名為無間，從此無間入唯識性。此中總略如是等說，皆是信解行地所攝。</p>
<p>復次十地，即十分位。彼初地者，從前世第一法無間初心得入見道，既獲聖性生大歡喜，是故說此名歡喜地。此能分證二無我理，得法無性真實智生，一切分別戲論悉離。此中能斷一百一十二見所斷惑，餘修所斷三界總有一十六惑如應而斷。此位菩薩得平等智，自利利他，於施波羅蜜多而得圓滿，安住三摩地，乃至未能遠離微細毀犯垢染。若能分得，進居二地。</p>
<p>彼二地者，能離一切犯戒垢染，是故說此名離垢地。此位菩薩能正遠離微細犯戒垢染，於戒波羅蜜多而得圓滿，乃至未能成就勝三摩地、三摩鉢底及聞總持。若能分得，進居三地。</p>
<p>彼三地者，能發無量勝智光明，是故說此名發光地。此位菩薩普盡獲得勝三摩地及聞總持，堪忍諸苦，於忍波羅蜜多而得圓滿已，於一切三摩鉢底愛心中捨，乃至未能廣修菩提分法。若能分得，進居四地。</p>
<p>彼四地者，菩提分法慧焰能燒諸煩惱薪，是故說此名焰慧地。此位菩薩已離缺減語意分別，善修無缺減菩提分法，於精進波羅蜜多而得圓滿，乃至未能作四諦觀。若能分得，進居五地。</p>
<p>彼五地者，於生死涅槃以善方便觀察平等，極難中勝是勝修習，是故說此名難勝地。此位菩薩於四聖諦中，能善觀察多所修作，於定波羅蜜多而得圓滿，從順決擇分出至此地中，始得無相之行，乃至未能作緣生觀。若能分得，進居六地。</p>
<p>彼六地者，勝慧具已，而能隨轉一切佛法勝現前門，是故說此名現前地。此位菩薩能善觀察緣生之法，於慧波羅蜜多而得圓滿，獲無相行，乃至未能圓滿是行。若能分得，進居七地。</p>
<p>彼七地者，於無功用方便道中，雖未能具，以涉遠故，是故說此名遠行地。此位菩薩觀一切相皆如化事，真實了知相用所行悉無違礙，彼能成就無相之行，於方便波羅蜜多而得圓滿，乃至未具無功用行。若能分得，進居八地。</p>
<p>彼八地者，諸相用等悉不能動，是故說此名不動地。此位菩薩善得無相功用行，於願波羅蜜多而得圓滿，乃至未能分別一切相說法自在。若能分得，進居九地。</p>
<p>彼九地者，具最勝慧善說諸法，是故說此名善慧地。此位菩薩得彼最勝四無礙解慧力相應，於力波羅蜜多而得圓滿，乃至未能於佛剎會中隨應化現說法利生自在圓滿。若能分得，進居十地。</p>
<p>彼十地者，能於無邊一切世界布大法雲、灑甘露雨，是故說此名法雲地。此位菩薩勝智相應說法利生，作諸化事悉得自在，乃至未能於一切所知一切相中獲無礙智。若能分得，進居佛地。</p>
<p>如上諸地所有建立行相，如《和合解脫經》說。又此諸地所有廣說蘊等清淨及分位相，餘處有文恐繁且止。</p>
<p>復次佛地，即一分位。此佛地者，一切勝相皆悉具足，一切功德皆悉圓滿，已能普盡一切邊際，過此無別勝上分位。而佛地中所有功德，正使諸佛以妙言詞，而亦不能稱揚一分。是故當知，諸佛功德無量無邊不可稱計，唯佛世尊自然智觀自證知故。如《華嚴經》中所說功德，亦即一分未能窮盡故。況復我今造此論者，敢以言詞具讚說耶？又佛地中所有功德，總攝一切殊勝之義。如《楞伽經》說。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「應當了知三身者，　普攝諸佛一切身，</div>
<div class='lg-row'>最上勝義法所依，　是故開顯三身相。</div>
<div class='lg-row'>自性身及正報身，　化身等三最勝上，</div>
<div class='lg-row'>分別諸佛所有身，　初身與二為依止。</div>
<div class='lg-row'>已修難行希有行，　百種鍊磨安忍心，</div>
<div class='lg-row'>所有一切眾善門，　普能積集無遺棄。</div>
<div class='lg-row'>無量劫來久修習，　大乘最上妙法門，</div>
<div class='lg-row'>一切障礙悉蠲除，　盡滅無餘得清淨。</div>
<div class='lg-row'>因中所有微細障，　果中智力悉拔除，</div>
<div class='lg-row'>譬如妙寶始開函，　放淨光明照一切。</div>
<div class='lg-row'>隨順世間現有生，　歷苦勤求菩提果，</div>
<div class='lg-row'>說法化利百千門，　遍一切處善施作。</div>
<div class='lg-row'>如來高顯復不動，　安住世間大聖尊，</div>
<div class='lg-row'>如彼須彌眾山王，　觀仰巍巍最高勝。</div>
<div class='lg-row'>大以悲心為根本，　三摩地門善出生，</div>
<div class='lg-row'>遍三有中現其身，　一切無不示生處。</div>
<div class='lg-row'>如淨日輪放一光，　普遍世間悉照耀，</div>
<div class='lg-row'>諸佛聖智妙光明，　能知諸法亦如是。</div>
<div class='lg-row'>諸聲聞人所證果，　出離世間為最勝，</div>
<div class='lg-row'>而彼聲聞所得中，　又復不如緣覺地。</div>
<div class='lg-row'>緣覺若比菩薩地，　於諸分中不及一，</div>
<div class='lg-row'>菩薩較計佛如來，　倍多分中不及一。</div>
<div class='lg-row'>如來所證菩提果，　無量功德不思議，</div>
<div class='lg-row'>如其時處所應行，　隨順方便而善轉。</div>
<div class='lg-row'>果中所證最勝上，　五根清淨妙用成，</div>
<div class='lg-row'>十二位中功德門，　彼一切義皆能轉。</div>
<div class='lg-row'>果中所證最勝上，　一切意道皆清淨，</div>
<div class='lg-row'>如其所證悉應知，　一切無垢無分別。</div>
<div class='lg-row'>果中所證最勝上，　攝諸義利皆清淨，</div>
<div class='lg-row'>佛剎清淨如所應，　一切自在而出現。</div>
<div class='lg-row'>果中所證最勝上，　一切分別悉清淨，</div>
<div class='lg-row'>所作不壞常時中，　善修一切智事業。</div>
<div class='lg-row'>果中所證最勝上，　一切清淨善安住，</div>
<div class='lg-row'>已得無住大涅槃，　圓滿諸佛清淨句。</div>
<div class='lg-row'>果中所證最勝上，　一切染法已清淨，</div>
<div class='lg-row'>不雜煩惱本無瑕，　常入諸佛妙樂行。</div>
<div class='lg-row'>果中所證最勝上，　想如虛空悉清淨，</div>
<div class='lg-row'>積集廣大勝義門，　離諸色相而觀察。</div>
<div class='lg-row'>如來化相極廣大，　此無量行皆清淨，</div>
<div class='lg-row'>成所作智妙難思，　諸佛無垢勝依止。」</div>
</div><p>此中當知，清淨法界即一切法真如，為一切法無顛倒自性正因，而能出生諸佛及諸佛智，離諸障染、建立三摩地總持法門，及餘無量福智諸行，成就一切眾生利樂等事，乃至成熟一切正法聞知種子，如是等相皆得成就。所言諸佛智者，謂即四智。初大圓鏡智，是智遠離我我所相，及離能取所取分別，不雜一切煩惱垢染，於一切所緣所行所知相中不忘不愚，智影相生現種依持。彼一切智所依清淨，是即真如所緣無分別智。二平等性智，得勝上所緣，是智能觀自他平等，已能安處無住涅槃，起大慈悲隨往一切現身現上，以善方便畢竟相應。三妙觀察智，普攝一切三摩地、三摩鉢底、總持法門，於一切所知分位無礙而轉，及能發生勝功德寶，方便現身善斷眾疑，如其所應能善說法。四成所作智，能以種種不思議方便，為他成熟一切所作，如應化度一切眾生。如是等相是為四智。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「三身分位二二一，　二法二報一化身，</div>
<div class='lg-row'>諸佛清淨法界中，　若一若多性不立。」</div>
</div><p>此中意者，清淨法身猶如虛空而無形相，從是身中流出一切法，此等皆是妙無比喻最勝白法，清淨真理大利樂因，出生佛地最上善樂，而能圓滿無盡法海，復能具足清淨妙慧，即能成就大菩提心。如上所釋菩提心義，於諸經中略集要文，唯佛菩薩能盡知見。</p>

<p class='juan'>廣釋菩提心論卷第四</p></div>
</div><!-- end of div[@id='body'] -->
</body></html>