<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無量壽如來觀行供養儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 930
<div class='div-jing'>
<p class='juan'><a id='mulu1' />無量壽如來觀行供養儀軌</p><p class="byline">開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯</p><p>爾時金剛手菩薩。在毘盧遮那佛大集會中。從座而起合掌恭敬。白佛言。世尊。我為當來末法雜染世界惡業眾生。說無量壽佛陀羅尼。修三密門證念佛三昧得生淨土入菩薩正位。不以少福無慧方便得生彼剎。是故依此教法正念修行。決定生於極樂世界上品上生。獲得初地。若在家出家願生淨土者。應先入曼茶羅得灌頂已。然後從師受念誦儀軌。或於勝地或隨所居。塗拭清淨建立方壇。上張天蓋周匝懸幡。壇上分布八曼茶羅。磨白檀香用塗聖位。於<span class='corr'>壇</span>西面<span class='corr'></span>安無量壽像。持誦者於壇東坐。面西對像而坐。或敷茅薦或坐卑脚小床。每日三時散種種華燒種種香置二闕伽。或用盆盃及金銀銅石瓷瓦等器未經用者。盛滿香水置於壇上。於壇四角安四賢瓶。燒香燈明塗香飲食隨力所辦。一一加持慇重供養。行人每日澡浴著新淨衣。或用真言加持以為澡浴。即思惟觀察。一切有情本性清淨。為諸客塵之所覆蔽。不悟真理。迷失菩提。淪溺生死。受無量苦。是故說此三密加持。令自他皆得清淨。即以二手蓮花合掌。誦淨三業真言三遍。真言曰。</p>
<p class="dharani">唵<span class='note-inline'>(引)</span>娑嚩<span class='note-inline'>(二合)</span>婆嚩秫<span class='note-inline'>(詩聿反)</span>馱<span class='note-inline'>(引一)</span>薩嚩達磨<span class='note-inline'>(入引二)</span>娑嚩<span class='note-inline'>(二合)</span>婆<span class='note-inline'>(去)</span>嚩戍<span class='note-inline'>(引准上)</span>度唅</p>
<p>由此真言加持故。即成清淨內心澡浴。每入道場時。對本尊前端身正立。蓮花合掌閉目運心。想在極樂世界。對無量壽如來并諸菩薩眷屬。則以身五體投地。想於一一佛菩薩前恭敬作禮。即誦普禮真言曰。</p>
<p class="dharani">唵<span class='note-inline'>(引)</span>薩嚩怛他<span class='note-inline'>(引)</span>蘖跢<span class='note-inline'>(一)</span>播<span class='note-inline'>(引)</span>那滿娜曩<span class='note-inline'>(上)</span>迦嚕弭<span class='note-inline'>(二)</span></p>
<p>即右膝著地合掌當心。虔誠發露懺悔無始已來一切罪障。則隨喜諸佛菩薩聲聞緣覺一切有情所修福業。又觀十方世界所有如來成等正覺者。請轉法輪。所有如來現涅槃者。請久住世不般涅槃。又發願言。我所積集。禮佛懺悔隨喜勸請。無量善根以此福聚迴施一切有情。願皆得生極樂世界。見佛聞法速證無上正等菩提。然後結跏趺坐或半加坐。右押於左。以香塗手。先結佛部三昧耶印。以二手虛心合掌。開二頭指微屈。各附中指上節。又開二大指。各捻二頭指下第一文。結印成已。想無量壽如來三十二相八十種好了了分明。即誦佛部三昧耶真言曰。</p>
<p class="dharani">唵<span class='note-inline'>(引)</span>怛他<span class='note-inline'>(引)</span>誐覩<span class='note-inline'>(引一)</span>納婆<span class='note-inline'>(二合)</span>嚩<span class='note-inline'>(引)</span>耶裟嚩<span class='note-inline'>(二合)</span>賀<span class='note-inline'>(引)</span></p>
<p>誦三遍或七遍。安印頂上散。由結此印及誦真言。警覺佛部一切諸佛。皆來集會加持護念修真言者。速令獲得身業清淨。罪障消滅福慧增長。</p>
<p>次結蓮花部三昧耶印。二手虛心合掌。二大指二小指各頭相捻。餘六指微屈。如開敷蓮花形。即成。結此印已。想觀自在菩薩相好端嚴。并無量俱胝蓮花族聖眾圍遶。即誦蓮花部三昧耶真言曰。</p>
<p class="dharani">唵<span class='note-inline'>(引)</span>跛那謨<span class='note-inline'>(二合引一)</span>納婆<span class='note-inline'>(二合)</span>嚩<span class='note-inline'>(引)</span>耶娑嚩<span class='note-inline'>(二合)</span>賀<span class='note-inline'>(引二)</span></p>
<p>誦三遍或七遍。加持安印於頂右便散。由結此印及誦真言。警覺觀自在菩薩及蓮花部聖眾。皆來加持行者。獲得語業清淨。言音威肅。令人樂聞得無礙辯才說法自在。</p>
<p>次結金剛部三昧耶印。二手左覆右仰。令背相著。以右大指叉左小指。以左大指叉右小指。中間六指縛著手腕。如三股杵形。即成。結印當心。想金剛藏菩薩相好威光。并無量執金剛眷屬圍遶。即誦金剛部三昧耶真言曰。</p>
<p class="dharani">唵<span class='note-inline'>(引)</span>嚩日嚧<span class='note-inline'>(二合引一)</span>納婆<span class='note-inline'>(二合)</span>嚩<span class='note-inline'>(引)</span>耶娑嚩<span class='note-inline'>(二合)</span>賀<span class='note-inline'>(引二)</span></p>
<p>誦三遍或七遍。加持安印於頂左便散。由結此印及誦真言。警覺金剛藏菩薩并金剛部聖眾。皆來加持行者。獲得意業清淨證菩提心。三昧現前速得解脫。</p>
<p>次結被甲護身印。二小指二無名指。右壓左內相叉。二中指直竪頭相拄。二頭指屈如鉤形。附中指背勿令相著。二大指並竪捻名指。即成。結印當心誦真言。印身五處各誦一遍。先印額。次右肩。次左肩。印心及喉。是為五處。即起大慈悲心遍緣一切有情。願皆被大慈悲莊嚴甲冑。速令離諸障難。證得世間出世間上上殊勝成就。如是觀已。即成被金剛甲。一切諸魔不敢障難。護身真言曰。</p>
<p class="dharani">唵<span class='note-inline'>(引)</span>嚩日囉<span class='note-inline'>(二合引)</span>儗儞<span class='note-inline'>(二合一)</span>鉢囉<span class='note-inline'>(二合)</span>捻<span class='note-inline'>(万叶反引)</span>跛跢<span class='note-inline'>(二合)</span>野娑嚩<span class='note-inline'>(二合)</span>賀<span class='note-inline'>(引二)</span></p>
<p>由結此印誦真言。慈心愍念力故。一切天魔及諸障者。悉見行人威光赫奕由如日輪。各起慈心不能障礙。及以惡人無能得便。煩惱業障身不染著。亦護當來諸惡趣苦。疾證無上菩提。次結地界金剛橛印。先以右中指入左頭中指間。右名指入左名小指間。皆頭外出。以左中指繳右中指背。入右頭中指間。以左名指繳右名指背。入右名小指間。二小指二頭指各頭相拄。二大指下相捻。即成。結此印已。想印如金剛杵形。以二大指向地觸之。誦真言一遍一印於地。如是至三。即成堅固金剛之座。下方真言曰。</p>
<p class="dharani">唵<span class='note-inline'>(引)</span>抧里抧里<span class='note-inline'>(一)</span>嚩日囉<span class='note-inline'>(二<span class='corr'>合</span>)</span>嚩日哩<span class='note-inline'>(二合二)</span>步<span class='note-inline'>(引)</span>囉滿馱滿馱<span class='note-inline'>(三)</span>吽發吒<span class='note-inline'>(四)</span></p>
<p>由結此印及誦真言加持力故。下至金剛輪際。成金剛不壞之界。大力諸魔不能搖動。少施功力大獲成就。地中所有其惡穢物。由加持力故悉皆清淨。其界隨心大小即成。</p>
<p>次結金剛牆印。准前地界印。開掌搩竪二大指。如牆形即成。想從印流出熾焰。以印右旋遶身三轉。稱前地界。即成金剛堅固之城。牆界真言曰。</p>
<p class="dharani">唵<span class='note-inline'>(引)</span>薩囉薩囉<span class='note-inline'>(一)</span>嚩日囉<span class='note-inline'>(二合)</span>鉢囉<span class='note-inline'>(二合二)</span>迦囉吽<span class='note-inline'>(引)</span>發吒<span class='note-inline'>(半音三)</span></p>
<p>由結此印誦真言及觀行力故。隨心大小。成金剛光焰方隅牆界。諸魔惡人虎狼師子。及諸毒虫不能輔近。</p>
<p>次結大虛空藏菩薩印。二手合掌。二中指右押左外相叉。縛著手背。二頭指相蹙如寶形。即成。想從印流出無量諸供養具衣服飲食宮殿樓閣等。如瑜伽廣說。即誦大虛空藏菩薩真言曰。</p>
<p class="dharani">唵<span class='note-inline'>(引)</span>誐誐曩三<span class='note-inline'>(去)</span>婆嚩<span class='note-inline'>(一)</span>嚩日囉<span class='note-inline'>(二合)</span>斛<span class='note-inline'>(引二)</span></p>
<p>修行者縱使觀念力微。由此印及真言加持力故。諸供養物皆成真實。一如極樂世界中行廣大供養者。次想壇中有紇哩<span class='note-inline'>(二合入引)</span>字。放大光明如紅頗梨色。遍照十方世界。其中有情遇斯光者。無不皆得罪障消滅。</p>
<p>次結如來拳印。以左手四指握拳。直竪大指。以右手作金剛拳。握左大指甲。即成。以此拳印印地。誦真言加持七遍。變其世界。如來拳真言曰。</p>
<p class="dharani">唵<span class='note-inline'>(引)</span>步<span class='note-inline'>(引入)</span>欠<span class='note-inline'>(一)</span></p>
<p>由結此印及誦真言加持威力故。即變此三千大千世界。成極樂剎土。七寶為地。水鳥樹林皆演法音。無量莊嚴如經所說。即誦伽他曰。</p>

<div class="lg regular"><div class='lg-row'>以我功德力　如來加持力</div>
<div class='lg-row'>及以法界力　願成安樂剎</div>
</div><p>行者由數習此定。現生每於定中。見極樂世界無量壽如來在大菩薩眾會。聞說無量契經。臨命終時心不散亂。三昧現前。剎那迅速則生彼土。蓮花化生證菩薩位。</p>
<p>次結寶車輅印。二手仰相叉。右押左。以二頭指側相拄。二大指捻二頭指下第一文。即成。送車輅真言曰。</p>
<p class="dharani">唵<span class='note-inline'>(引)</span>覩嚕覩嚕吽<span class='note-inline'>(引)</span></p>
<p>由結此印。想成七寶莊嚴車輅。往彼極樂世界。請無量壽如來并諸菩薩眷屬乘此車輅。不散此印。以二大指向身。撥二中指頭。便誦車輅真言曰。</p>
<p class="dharani">曩莫<span class='note-inline'>(入)</span>悉底哩耶<span class='note-inline'>(四合一)</span>地尾<span class='note-inline'>(二合)</span>迦南<span class='note-inline'>(引二)</span>怛他<span class='note-inline'>(引)</span>蘖跢<span class='note-inline'>(引)</span>南<span class='note-inline'>(引)</span><span class='note-inline'>(三)</span>唵<span class='note-inline'>(引)</span>嚩日朗<span class='note-inline'>(二合引)</span>儗<span class='note-inline'>(妍以反)</span>孃迦囉灑<span class='note-inline'>(二合)</span>耶娑嚩<span class='note-inline'>(二合)</span>賀<span class='note-inline'>(引)</span></p>
<p>則想車輅來至道場住虛空中。</p>
<p>次結迎請聖眾印。二手右押左內相叉。作拳。令掌相著。左大指屈入掌。右大指曲如鉤。向身招之。即誦迎請真言曰。</p>
<p class="dharani">唵<span class='note-inline'>(引)</span>阿<span class='note-inline'>(去)</span>嚧<span class='note-inline'>(引)</span>力迦<span class='note-inline'>(半音)</span>[目*壹]醯呬娑嚩<span class='note-inline'>(二合)</span>賀<span class='note-inline'>(引)</span></p>
<p>由結此印誦真言奉請故。無量壽如來不捨悲願。赴此三摩地所成淨土道場。并無量俱胝大菩薩眾。受修行者供養速令得上上成就。</p>
<p>次結馬頭觀自在菩薩印。作辟除結界二手合掌。二頭指二無名指屈入掌。各自相背。並二大指微屈。勿著頭指。即成。誦馬頭明王真言曰。</p>
<p class="dharani">唵<span class='note-inline'>(引)</span>阿蜜栗<span class='note-inline'>(二合)</span>姤納婆<span class='note-inline'>(二合)</span>嚩吽<span class='note-inline'>(引)</span>發吒娑嚩<span class='note-inline'>(二合)</span>賀<span class='note-inline'>(引)</span></p>
<p>誦三遍。即以印左轉三匝。辟除一切諸魔皆自退散。以印右旋三匝。即成堅固大界。</p>
<p>次結金剛網印。准前地界印。以二大指。捻二頭指下第一文。即成。誦真言三遍。隨誦以印於頂上右旋便散。網界真言曰。</p>
<p class="dharani">唵<span class='note-inline'>(引)</span>尾娑普<span class='note-inline'>(二合)</span>囉捺囉<span class='note-inline'>(二合)</span>乞灑<span class='note-inline'>(二合)</span>嚩日囉<span class='note-inline'>(二合)</span>半惹囉吽<span class='note-inline'>(引)</span>發吒<span class='note-inline'>(半音)</span></p>
<p>由結此印及誦真言加持力故。即於上方。覆以金剛堅固之網。乃至他化自在諸天不能違越而生障難。行者身心安樂。三摩地易得成就。</p>
<p>次結金剛火院界印。以左手掌掩右手背。令相著搩竪二大指即成。想從印流出無量光焰。火以印右旋三匝。則於金剛牆外。便有火焰圍遶。即成堅固清淨火院大界。火院真言曰。</p>
<p class="dharani">唵<span class='note-inline'>(引)</span>阿三<span class='note-inline'>(去)</span>莽儗<span class='note-inline'>(妍以反)</span>儞吽<span class='note-inline'>(引)</span>發吒<span class='note-inline'>(半音)</span></p>
<p>次結獻閼伽香水印。以二手捧閼伽器。當額奉獻。誦真言三遍。想浴聖眾雙足。閼伽真言曰。</p>
<p class="dharani">曩莫<span class='note-inline'>(入)</span>三滿多沒馱喃<span class='note-inline'>(引一)</span>誐誐曩三摩糝麼娑嚩<span class='note-inline'>(二合)</span>賀<span class='note-inline'>(引)</span></p>
<p>由獻閼伽香水供養。令修行者三業清淨。洗除一切煩惱罪垢。從勝解行地。至十地及如來地。當證如是地波羅蜜時。得一切如來甘露法水受與灌頂。</p>
<p>次結花座印。准前蓮花部三昧耶印。稍屈指令圓滿即是。結此印已。想從印流出無量金剛蓮華。遍此極樂世界中。無量壽如來及諸大菩薩一切聖眾。各皆得此金剛蓮花為座。蓮花座真言曰。</p>
<p class="dharani">唵<span class='note-inline'>(引)</span>迦麼攞娑嚩<span class='note-inline'>(二合)</span>賀<span class='note-inline'>(引)</span></p>
<p>由結蓮花座印誦真言加持。行者獲得十地滿足當得金剛之座。三業堅固猶若金剛。次結廣大不空摩尼供養印。二手金剛合掌。二頭指蹙如寶形。並竪二大指即成。誦廣大不空摩尼供養陀羅尼曰。</p>
<p class="dharani">唵<span class='note-inline'>(引)</span>阿謨<span class='note-inline'>(引)</span>伽<span class='note-inline'>(去)</span>布惹<span class='note-inline'>(自攞反一)</span>麼抳鉢納麼<span class='note-inline'>(二合)</span>嚩日㘑<span class='note-inline'>(二合二)</span>怛他<span class='note-inline'>(去)</span>蘖哆尾路<span class='note-inline'>(引)</span>抧帝<span class='note-inline'>(三)</span>三<span class='note-inline'>(去)</span>滿多鉢<span class='note-inline'>(上)</span>囉<span class='note-inline'>(二合)</span>薩囉吽<span class='note-inline'>(引四)</span></p>
<p>此廣大不空摩尼供養陀羅尼。纔誦三遍。即成於無量壽如來集會及微塵剎中。雨無量廣大供養。所謂種種塗香雲海。種種華鬘雲海。種種燒香雲海。種種天妙飲食雲海。種種天妙衣服雲海。種種摩尼燈燭光明雲海。種種幢幡寶帳寶蓋雲海。種種天妙音樂雲海。普於諸佛菩薩眾會。成真實廣大供養。皆由結印誦此真言供養故。獲得無量福聚。猶如虛空無有邊際。世世常生一切如來大集會中。蓮花化生得五神通。分身百億。能於雜染世界。拔濟受苦眾生。皆安隱利益。即於現世受無量果報。當來得生淨土。次應澄心定意專注一緣。觀無量壽如來。了了分明如對目前。具諸相好。并無量眷屬及彼剎土。念念忻慕。現前獲得三昧成就。虔誠一心願生彼國。心不異緣念念相續。即誦無量壽如來讚歎三遍。讚曰。</p>
<p class="dharani">曩謨<span class='note-inline'>(引)</span>弭跢婆<span class='note-inline'>(去引)</span>野<span class='note-inline'>(一)</span>曩謨<span class='note-inline'>(引)</span>弭跢庾曬<span class='note-inline'>(引二)</span>曩謨<span class='note-inline'>(引)</span>曩麼<span class='note-inline'>(引)</span>進底野<span class='note-inline'>(二合)</span>麌拏迦囉答麼<span class='note-inline'>(二合)</span>寧<span class='note-inline'>(引三)</span>曩謨<span class='note-inline'>(引)</span>弭跢婆野爾曩野帝母寧<span class='note-inline'>(引)</span>素佉<span class='note-inline'>(引去)</span>嚩底婬<span class='note-inline'>(二合)</span>夜<span class='note-inline'>(引)</span>儞多嚩弩<span class='note-inline'>(鼻聲)</span>劍婆野<span class='note-inline'>(引)</span>素佉縛底孕<span class='note-inline'>(二合引)</span>迦曩迦尾唧怛囉<span class='note-inline'>(二合)</span>迦<span class='note-inline'>(引)</span>曩喃<span class='note-inline'>(引六)</span>麼弩囉[牟*含]<span class='note-inline'>(引)</span>素蘖多素帶<span class='note-inline'>(引)</span>囉稜<span class='note-inline'>(去)</span>訖哩<span class='note-inline'>(二合)</span>耽<span class='note-inline'>(引七)</span>哆嚩室囉<span class='note-inline'>(二合)</span>夜<span class='note-inline'>(引)</span>答鉢囉<span class='note-inline'>(二合)</span>體多麌拏寫地麼<span class='note-inline'>(上)</span>多<span class='note-inline'>(都各反八)</span>鉢囉<span class='note-inline'>(二合)</span>夜<span class='note-inline'>(引)</span>弭擔<span class='note-inline'>(引)</span>麼護麌拏<span class='note-inline'>(上)</span>囉怛曩<span class='note-inline'>(二合)</span>散左琰<span class='note-inline'>(引九)</span></p>
<p>修行者每日三時。常誦此讚歎佛功德。警覺無量壽如來。不捨悲願。以無量光明照觸行者。業障重罪悉皆消滅。身心安樂澄寂悅意。久坐念誦不生疲惓。心得清淨疾證三昧。即入觀自在菩薩三摩地。閉目澄心。觀自身中圓滿潔白。猶如淨月仰在心中。於淨月上。想日哩<span class='note-inline'>(二合)</span>字放大光明。其字變成八葉蓮花。於蓮花上有觀自在菩薩。相好分明。左手持蓮花。右手作開敷葉勢。是菩薩作是思惟。一切有情身中。具有此覺悟蓮花。清淨法界不染煩惱。於其蓮花八葉上。各有如來入定結跏趺坐。面向觀自在菩薩。項佩圓光。身如金色光明晃耀。即想此八葉蓮花。漸舒漸大量等虛空。即作是思惟。以此覺花照觸如來海會。願成廣大供養。若心不移此定。則於無邊有情深起悲愍。以此覺花蒙照觸者。於苦煩惱悉皆解脫。等同觀自在菩薩。即想蓮花漸漸收斂量等己身。即結觀自在菩薩印。加持四處。所謂心額喉頂。其印以二手外相叉。二頭指相柱如蓮花葉。二大指並竪即成。即誦觀自在菩薩真言曰。</p>
<p class="dharani">唵<span class='note-inline'>(引)</span>嚩日囉<span class='note-inline'>(二合)</span>達磨紇哩<span class='note-inline'>(二合入引)</span></p>
<p>由結此印及誦真言加持故。即自身同觀自在菩薩。等無有異。</p>
<p>次結無量壽如來根本印。二手外相叉。作拳竪二中指頭相跓。如蓮華葉形。結成印已。誦無量壽如來陀羅尼七遍。以印於頂上散。無量壽如來根本陀羅尼曰。</p>
<p class="dharani">曩謨<span class='note-inline'>(引)</span>囉怛曩<span class='note-inline'>(二合)</span>怛囉<span class='note-inline'>(二合)</span>夜<span class='note-inline'>(引)</span>耶<span class='note-inline'>(一)</span>曩莫<span class='note-inline'>(入)</span>阿<span class='note-inline'>(去)</span>哩野<span class='note-inline'>(二合)</span>弭跢婆耶<span class='note-inline'>(二)</span>怛他<span class='note-inline'>(引)</span><span class='corr'>蘖</span>跢<span class='note-inline'>(引)</span>夜<span class='note-inline'>(引)</span>囉賀<span class='note-inline'>(引)</span>帝<span class='note-inline'>(引)</span>三<span class='note-inline'>(去)</span>藐三<span class='note-inline'>(去)</span>沒馱<span class='note-inline'>(引)</span>耶<span class='note-inline'>(三)</span>怛儞也<span class='note-inline'>(二合)</span>他<span class='note-inline'>(引四)</span>唵<span class='note-inline'>(引)</span><span class='corr'>阿</span>蜜㗚<span class='note-inline'>(二合)</span>帝<span class='note-inline'>(五)</span>阿蜜㗚<span class='note-inline'>(二合)</span>妬<span class='note-inline'>(引)</span>納婆<span class='note-inline'>(二合)</span>吠<span class='note-inline'>(微閉反六)</span>阿蜜㗚<span class='note-inline'>(二合)</span>多三<span class='note-inline'>(去)</span>婆吠<span class='note-inline'>(七)</span>阿<span class='note-inline'>(上)</span>蜜㗚<span class='note-inline'>(二合)</span>多蘖陛<span class='note-inline'>(八)</span>阿<span class='note-inline'>(上)</span>蜜㗚<span class='note-inline'>(二合)</span>多悉第<span class='note-inline'>(九)</span>阿蜜㗚<span class='note-inline'>(二合)</span>多帝際<span class='note-inline'>(自曳反十)</span>阿蜜㗚<span class='note-inline'>(二合)</span>多尾訖磷<span class='note-inline'>(二合)</span>帝<span class='note-inline'>(十一)</span>阿蜜㗚<span class='note-inline'>(二合)</span>多尾訖磷<span class='note-inline'>(二合)</span>多誐<span class='note-inline'>(引)</span>弭寧<span class='note-inline'>(引十二)</span>阿<span class='note-inline'>(上)</span>蜜㗚<span class='note-inline'>(二合)</span>多誐誐曩吉底迦㘑<span class='note-inline'>(十三)</span>阿蜜㗚<span class='note-inline'>(二合)</span>多嫰<span class='note-inline'>(上)</span>努批娑嚩<span class='note-inline'>(二合)</span>㘑<span class='note-inline'>(十四)</span>薩縛<span class='note-inline'>(引)</span>囉他<span class='note-inline'>(二合)</span>娑<span class='note-inline'>(引)</span>馱寧<span class='note-inline'>(十五)</span>薩縛<span class='note-inline'>(引)</span>羯磨訖禮<span class='note-inline'>(二合引)</span>捨乞灑<span class='note-inline'>(二合)</span>孕迦隸娑縛<span class='note-inline'>(二合)</span>賀<span class='note-inline'>(引)</span></p>
<p>此無量壽如來陀羅尼。纔誦一遍。即滅身中十惡四重五無間罪。一切業障悉皆消滅。若苾芻苾芻尼犯根本罪。誦七遍已。即時還得戒品清淨。誦滿一萬遍。獲得不廢忘菩提心三摩地。菩提心顯現身中。皎潔圓明猶如淨月。臨命終時。見無量壽如來與無量俱胝菩薩眾。圍遶來迎行者。安慰身心即生極樂世界上品上生。證菩薩位。即取蓮子念珠。安於手中。二手捧珠合掌。如未敷蓮華形。以千轉念珠真言加持七遍。真言曰。</p>
<p class="dharani">唵<span class='note-inline'>(引)</span>縛日囉<span class='note-inline'>(二合)</span>獄呬耶<span class='note-inline'>(二合)</span>惹<span class='note-inline'>(自攞反引)</span>跛三<span class='note-inline'>(去)</span>麼曳<span class='note-inline'>(引)</span>吽<span class='note-inline'>(引)</span></p>
<p>加持已。即捧珠頂戴心發是願。願一切有情所求世間出世間殊勝大願。速得成就。則以二手當心。各聚五指如未敷蓮華。左手持珠。以右手大指名指移珠。誦陀羅尼一遍。與娑嚩<span class='note-inline'>(二合)</span>賀<span class='note-inline'>(引)</span>字聲。齊移一珠。念誦聲不緩不急不高不下。不應出聲。稱呼真言字令一一分明。心觀此三摩地所成淨土。及前所請來無量壽佛。相好圓滿在於壇中。如是觀行了了分明。專注念誦不令間斷。遠離散動。一坐念誦或百或千。若不滿一百八遍。則不充析願遍數。無量壽如來加持故。則身心清淨。乃至開目閉目。常見無量壽如來。即於定中聞說甚深妙法。於一一字一一句。悟無量三摩地門無量陀羅尼門無量解脫門。此身等同觀自在菩薩。速能至於彼國。念誦數畢。捧珠頂戴發是願言。願一切有情。得生極樂世界。見佛聞法。速證無上菩提。</p>
<p>次結定印。即觀身中菩提心。皎潔圓明猶如滿月。復作是思惟。菩提心體離一切物。無蘊界處及離能取所取。法無我故一相平等。心本不生自性空自性空故。即於圓滿清淨月輪上。想有紇哩<span class='note-inline'>(二合)</span>字門。從字流出無量光明。於一一光明道。觀成極樂世界。聖眾圍遶無量壽佛<span class='note-inline'>(如觀經所說)</span>。</p>
<p>如是念誦修習三摩地已。欲出道場。即結本尊印。誦根本陀羅尼七遍。以印頂上散。即誦讚歎真言。讚歎真言已。次結普供養印。誦廣大不空摩尼供養陀羅尼。又獻閼伽。心中所有祈願啟白聖眾。唯願聖者不越本誓成就我願。如是念誦供養發願已。即結前火院印。左轉一匝解前所結界。復結寶車輅印。以二大指向外。撥二中指頭。誦本真言奉送聖眾。次結三部三昧耶印。各誦真言三遍。然後結被甲護身印。印身五處。即對本尊前。虔誠發願禮佛。任出道場隨意經行。常應讀誦無量壽經。勿懷上慢意樂精懃念誦。印佛印塔樂行壇施。修持禁戒忍辱精進禪定智慧。所修善品皆悉迴向。共諸眾生同生淨土上品上生。證歡喜地獲得無上菩提記莂。</p>
<p>無量壽如來心真言。</p>
<p class="dharani">唵<span class='note-inline'>(引)</span>路計濕嚩<span class='note-inline'>(二合)</span>囉囉惹訖哩<span class='note-inline'>(二合入引)</span></p>
<p>此真言誦一遍。敵誦阿彌陀經一遍不可說遍祕故勝故。破重障難<span class='note-inline'>(不能具說)</span>。</p>
<p class="dharani">唵阿蜜㗚<span class='note-inline'>(二合)</span>多帝[目*曳]賀囉吽</p>
<p>此法通一切蓮華部　無量壽如來念誦法。誦十萬遍滿。得見阿彌陀如來。命終決定得生極樂世界。</p>
<p>無量壽如來發願陀羅尼</p>
<p class="dharani">迦哩迦噌沙迦哩多儞也儞魯計<span class='note-inline'>(一)</span>摩以儞針多覩<span class='note-inline'>(二)</span>尾母唧旦都魯迦<span class='note-inline'>(三)</span>麼麼左素左哩帝曩<span class='note-inline'>(四)</span>[日*作]薩縛怛縛<span class='note-inline'>(二合)</span>跛囉麼素契曩<span class='note-inline'>(五)</span>素佉縛底孕<span class='note-inline'>(二合)</span>鉢囉<span class='note-inline'>(二合)</span>演覩</p>

<p class='juan'>無量壽如來觀行供養儀軌</p></div>
</div><!-- end of div[@id='body'] -->
</body></html>