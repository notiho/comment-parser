<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說聖六字大明王陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1047
<p class='juan'><a id='mulu1' />佛說聖六字大明王陀羅尼經</p><p class="byline">西天譯經三藏朝散大夫試鴻臚少卿傳法大師臣施護奉　詔譯</p>
<div class='div-jing'><p>如是我聞。一時世尊。在舍衛國祇樹給孤獨園。爾時世尊告尊者阿難言。阿難。汝當諦聽。我有六字大明王陀羅尼。乃是過去無量諸佛。為諸大士之所宣說。阿難。我今復為汝等及末世有情。宣說是陀羅尼。當使有情。於未來世。得此陀羅尼者。而得大利。</p>
<p>爾時阿難及娑婆世界主。大梵天王帝釋四天大王等。白世尊言。世尊大慈大悲願為宣說。當令我等及末世。有情於長夜中。得利益安樂。</p>
<p>爾時世尊即說六字大明王陀羅尼曰。</p>
<p class="dharani">怛儞也<span class='note-inline'>(二合)</span>他<span class='note-inline'>(引一)</span>難底隷<span class='note-inline'>(引二)</span>摩度摩底<span class='note-inline'>(三)</span>曼拏哩<span class='note-inline'>(引)</span>計<span class='note-inline'>(引四)</span>布哩<span class='note-inline'>(引)</span>曩禰計<span class='note-inline'>(引)</span>娑嚩<span class='note-inline'>(二合引)</span>賀<span class='note-inline'>(引五)</span></p>
<p>爾時佛告阿難言。若有眾生。得聞此大明王陀羅尼章句名字。信心受持憶念讀誦。及以香花。種種供養者。是人所有王怖水火等怖。乃至盜賊怨家之怖。如是諸怖。悉皆解脫。又復毒藥。乃至刀兵。亦不能傷害。又復天人非人。夜叉羅剎俱畔拏。乃至羯吒布單曩等。所持所魅。亦不能侵害。又復瘧病。一日二日三日四日。或復多日。或復須臾。又復頭痛耳痛脊痛腹痛。乃至水腫諸惡病苦。皆不能侵害。於其晝夜。常獲安隱。一切所求。皆得如願。爾時世尊。又說陀羅尼曰。</p>
<p class="dharani">怛儞也<span class='note-inline'>(二合)</span>他<span class='note-inline'>(引一)</span>阿拏哩<span class='note-inline'>(引二)</span>波拏哩<span class='note-inline'>(引三)</span>那彌<span class='note-inline'>(引)</span>那摩儞<span class='note-inline'>(四)</span>嚩迦細<span class='note-inline'>(引五)</span>俱酥計<span class='note-inline'>(引六)</span>句<span class='note-inline'>(引)</span>迦切計<span class='note-inline'>(引七)</span>部多誐囉<span class='note-inline'>(二合)</span>切<span class='note-inline'>(引八)</span>帝濟<span class='note-inline'>(引)</span>嚩底<span class='note-inline'>(九)</span>野舍嚩底娑嚩<span class='note-inline'>(二合引)</span>賀<span class='note-inline'>(引十)</span></p>
<p>佛告阿難。若有眾生。得聞是陀羅尼者。我不見有一切天龍夜叉羅剎。畢哩多毘舍遮部多俱畔拏。布單曩羯吒布單曩。乃至人非人等。一切行不饒益者。敢有違逆。阿難如是等行不饒益者。若有違逆我如是陀羅尼者。當頭破七分。如阿梨樹枝。</p>
<p>爾時世尊。復告阿難言。如是陀羅尼功德力勢。無量無邊利益眾生。無有窮盡。汝當受持。廣令流布。於後後世。勿令斷絕。佛說是經已。阿難及大梵天王天帝釋四天大王等。聞佛所說。歡喜信受。禮佛而退。</p>

<p class='juan'>佛說聖六字大明王陀羅尼經</p></div>
</div><!-- end of div[@id='body'] -->
</body></html>