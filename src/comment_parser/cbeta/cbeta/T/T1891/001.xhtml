<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>文殊指南圖讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1891
<p class='juan'><a id='mulu1' />佛國禪師文殊指南圖讚</p><p class="byline">中書舍人張商英述</p>
<div class='div-jing'><p>華嚴性海納香水之百川。法界義天森寶光之萬像。極佛陀之真智。盡含識之靈源。故世主妙嚴文殊結集。龍宮誦出。雞嶺傳來。繼踵流通普聞華夏。李長者合論四十軸。觀國師疏鈔一百卷。龍樹尊者二十萬偈。佛國禪師五十四讚。四家之說學者所宗。若乃撮大經之要樞。舉法界之綱目。標知識之儀相。述善財之悟門。人境交參事理俱顯。則意詳文簡。其圖讚乎。信受奉行為之序引。</p>
<p>善財童子初詣<span class='corr'>娑</span>羅林中。參　文殊師利菩薩。象王顧盻。師子嚬呻。六千比丘言下成道。五眾益友頓啟初心。得根本智指南法門。證十信心。</p>
<p>　　　讚　曰。</p>
<div><img src='../images/T45p0793_01.gif' alt='T45p0793_01.gif' /></div>

<div class="lg regular"><div class='lg-row'>出林還又入林中　便是娑羅佛廟東</div>
<div class='lg-row'>師子吼時芳草綠　象王回處落花紅</div>
<div class='lg-row'>六千乞士十心滿　五眾高人一信通</div>
<div class='lg-row'>珍重吾師向南去　百城煙水渺無窮</div>
</div><p>善財童子第二詣妙峯山。參　德雲比丘。羅尋覓七日方見在別峯上徐步經行。頂禮問法。入佛境界。得憶念諸佛普見法門。證發心住。</p>
<p>　　　讚　曰。</p>
<p class="lg-abnormal"><div class='lg-row'>德雲長在妙高峯　行遶峯頭不定蹤</div>
</p><div><img src='../images/T45p0793_02.gif' alt='T45p0793_02.gif' /></div>

<div class="lg regular"><div class='lg-row'>七日既云尋未見　一朝何故却相逢</div>
<div class='lg-row'>發心住處師緣合　普見門中佛境容</div>
<div class='lg-row'>回首夕陽坡下望　白雲青嶂萬千重</div>
</div><p>善財童子第三詣海門國。參　海雲比丘。十二年中觀海現佛。千二百歲摩頂說經。憶念受持。聚筆難寫。得普眼法門。證治地住。</p>
<p>　　　讚　曰。</p>

<div class="lg regular"><div class='lg-row'>一入多門又到門　分明普眼照乾坤</div>
<div class='lg-row'>十年觀海深深趣　千載聞經品品存</div>
<div class='lg-row'>白浪涌花成異瑞　紅蓮現佛獨稱尊</div>
</div><div><img src='../images/T45p0793_03.gif' alt='T45p0793_03.gif' /></div>
<p class="lg-abnormal"><div class='lg-row'>須彌聚筆休云寫　萬頃滄波欲斷魂</div>
</p><p>善財童子第四詣楞伽道傍。參　善住比丘。來往空中廣現神變。手摩日月。身出煙焰遍遊佛剎普散天花。得普速疾供養諸佛法門。證修行在。</p>
<p>　　　讚　曰。</p>

<div class="lg regular"><div class='lg-row'>迢迢一到海楞伽　遙望空中事可佳</div>
<div class='lg-row'>念念遍遊諸佛剎　紛紛艶曳落天花</div>
<div class='lg-row'>手摩日月三輪外　身出煙雲四面遮</div>
<div class='lg-row'>若也更求生貴樂　禹門洪浪跳金蝸</div>
</div><div><img src='../images/T45p0793_04.gif' alt='T45p0793_04.gif' /></div>
<p>善財童子第五詣達里茶國。參　彌加長者。問已作禮散香花寶。放光照耀。分別字輪。究萬類音。悟總持法。得妙音陀羅尼法門。證生貴在。</p>
<p>　　　讚　曰。</p>

<div class="lg regular"><div class='lg-row'>檀末金花香寶珍　繽紛散後現威神</div>
<div class='lg-row'>騰騰光照三千界　落落言分萬字輪</div>
<div class='lg-row'>欝密林蠻處虎豹　深沈淵澤聚龍麟</div>
</div><div><img src='../images/T45p0794_01.gif' alt='T45p0794_01.gif' /></div>
<p class="lg-abnormal"><div class='lg-row'>妙音唱出陀羅語　辨盡胡人與漢人</div>
</p><p>善財童子第六詣住林城。參　解脫長者。一身中現十方佛剎土。佛無異國土何殊。不來而來。要見即見。得如來無礙莊嚴法門。證具足住。</p>
<p>　　　讚　曰。</p>
<p class="lg-abnormal"><div class='lg-row'>十二年中到住林　住林深處訪知音</div>
</p><div><img src='../images/T45p0794_02.gif' alt='T45p0794_02.gif' /></div>

<div class="lg regular"><div class='lg-row'>有時要見十方佛　無事閑觀一片心</div>
<div class='lg-row'>不去不來如焰影　緣生緣滅過光陰</div>
<div class='lg-row'>莊嚴門啟誰人到　幽徑落華流水深</div>
</div><p>善財童子第七詣摩利伽羅國。參　海幢比丘。半年觀察三昧。定境現十四類。涌百千相。般若智照何所不彰。得普眼捨得法門。證正心住。</p>
<div><img src='../images/T45p0794_03.gif' alt='T45p0794_03.gif' /></div>
<p>　　　讚　曰。</p>

<div class="lg regular"><div class='lg-row'>光陰已過半身間　終日冥然靜若山</div>
<div class='lg-row'>身上出生十四類　毫中涌現百千般</div>
<div class='lg-row'>一心觀察無休息　六月思惟不等閒</div>
<div class='lg-row'>摩利伽天好春色　柳鸎梁鷰語綿蠻</div>
</div><p>善財童子第八詣海潮處園林。參　休捨優婆夷。堂閣莊嚴。陂池間錯。智悲同運。生死雙</p>
<div><img src='../images/T45p0794_04.gif' alt='T45p0794_04.gif' /></div>
<p>摧。啟菩提心。悟究竟願。得離憂安隱幢法門。證不退住。</p>
<p>　　　讚　曰。</p>

<div class="lg regular"><div class='lg-row'>寶樹園林間寶牆　金光明網布金床</div>
<div class='lg-row'>千層堂閣穹崇麗　萬派陂池汗漫香</div>
<div class='lg-row'>究竟願門周法界　菩提心廣遍塵方</div>
<div class='lg-row'>河沙諸佛曾承事　安隱幢高是歇場</div>
</div><p>善財童子第九詣那羅素國。參　毘目瞿沙仙人。無量仙人同音讚。已下林執手佛剎現前悟真淨智。卷舒自在得無勝幢法門。證童真住。</p>
<p>　　　讚　曰。</p>

<div class="lg regular"><div class='lg-row'>毘目仙人下寶床　摩頭執手看殊祥</div>
<div class='lg-row'>十方佛境同時現　萬象星羅忽頓彰</div>
<div class='lg-row'>無勝妙幢騰瑞色　遮那文藏顯靈光</div>
</div><div><img src='../images/T45p0795_01.gif' alt='T45p0795_01.gif' /></div>
<p class="lg-abnormal"><div class='lg-row'><span class='corr'>卻</span>還本座求端的　轉覺平生見處長</div>
</p><p>善財童子第十詣伊沙聚落。參　勝熱婆羅門。五熱炙身。心生疑惑諸天共讚。頓悔自愆。直上刀山投身火聚。得無盡輪法門。證王子住。</p>
<p>　　　讚　曰。</p>
<p class="lg-abnormal"><div class='lg-row'>求師擇友古今難　邪正誰分萬慮間</div>
</p><div><img src='../images/T45p0795_02.gif' alt='T45p0795_02.gif' /></div>

<div class="lg regular"><div class='lg-row'>若使全身投火聚　先須努力上刀山</div>
<div class='lg-row'>六天讚後方知妙　五熱熏時豈等閒</div>
<div class='lg-row'>無盡輪中王子住　玉樓金殿鎖塵寰</div>
</div><p>善財童子第十一詣師子奮迅城。參　慈童女。師子宮殿龍勝天衣一一器中佛佛影現。能證諸行所了境智。得般若波羅蜜多法門。證灌頂住。</p>
<div><img src='../images/T45p0795_03.gif' alt='T45p0795_03.gif' /></div>
<p>　　　讚　曰。</p>

<div class="lg regular"><div class='lg-row'>控鶴乘雲入帝鄉　漸觀真境漸難量</div>
<div class='lg-row'>狻猊城裏音容秀　龍勝床高雅韻長</div>
<div class='lg-row'>一一器中含佛剎　重重影內現神光</div>
<div class='lg-row'>千門萬戶今朝啟　成朵波羅花滿堂</div>
</div><p>善財童子第十二詣三眼國。參　善見比丘。頂<span class='note-inline'>(本經作頸)</span>文三道圓光一尋。萬字胸標金輪掌</p>
<div><img src='../images/T45p0795_04.gif' alt='T45p0795_04.gif' /></div>
<p>現。順機順法。無念無照。得隨順燈法門。證歡喜行。</p>
<p>　　　讚　曰。</p>

<div class="lg regular"><div class='lg-row'>直入城中借問人　人人指點在雲林</div>
<div class='lg-row'>便知求友到三眼　忽見吾師光一尋</div>
<div class='lg-row'>三十八河崇佛事　百千萬劫聽潮音</div>
<div class='lg-row'>出家何必云年少　一息蹉跎歲月深</div>
</div><p>善財童子第十三詣名聞河渚中。參　自在童子。八部龍天空中告語。十千童子樂共戲沙。工巧方術商農算印。得工巧大神通智法門。證饒益行。</p>
<p>　　　讚　曰。</p>

<div class="lg regular"><div class='lg-row'>十千童子樂無涯　河渚沙中共戲沙</div>
<div class='lg-row'>不可數窮為轉轉　阿庾多計洛叉叉</div>
<div class='lg-row'>巧書算印將何用　醫相商農未足誇</div>
</div><div><img src='../images/T45p0796_01.gif' alt='T45p0796_01.gif' /></div>
<p class="lg-abnormal"><div class='lg-row'>大智光明如會得　滿天星月屬皇家</div>
</p><p>善財童子第十四詣海住城中。參　見足優婆夷。敷十億座。延無量人。安一小器。涌無量寶。萬方來者悉得滿足。得無盡福德藏法門。證無違逆行。</p>
<p>　　　讚　曰。</p>
<p class="lg-abnormal"><div class='lg-row'>海住城高瑞氣濃　更觀奇特事無窮</div>
</p><div><img src='../images/T45p0796_02.gif' alt='T45p0796_02.gif' /></div>

<div class="lg regular"><div class='lg-row'>須知隱約千般外　盡出希微一器中</div>
<div class='lg-row'>四聖授時成聖果　六凡食後脫凡籠</div>
<div class='lg-row'>少林別有真滋味　花果馨香滿木紅</div>
</div><p>善財童子第十五詣大興城。參　明智居士。處高臺上。仰視空中一切諸寶繽紛而下。若貴若貧財施法施。得隨意出生藏法門。證無屈撓行。</p>
<div><img src='../images/T45p0796_03.gif' alt='T45p0796_03.gif' /></div>
<p>　　　讚　曰。</p>

<div class="lg regular"><div class='lg-row'>萬象澄明絕點埃　大興居士在高臺</div>
<div class='lg-row'>求財窮子紛紛到　聽法高流疊疊來</div>
<div class='lg-row'>施物應機心路遠　出生隨意藏門開</div>
<div class='lg-row'>萬般千樣從空落　無量人天飽暖迴</div>
</div><p>善財童子第十六詣師子宮城。參　寶髻長者。執手觀宅。重疊妙閣。見十界生。施十種</p>
<div><img src='../images/T45p0796_04.gif' alt='T45p0796_04.gif' /></div>
<p>寶。過去修因蘊積智藏。得無盡藏法門。證離<span class='note-inline'>(華嚴疏作無)</span>癡亂行。</p>
<p>　　　讚　曰。</p>

<div class="lg regular"><div class='lg-row'>執手歸家看技能　善財一見長威稜</div>
<div class='lg-row'>十重樓閣從頭覻　三世如來最上層</div>
<div class='lg-row'>今日人間成妙果　當年佛所施香燈</div>
<div class='lg-row'>若將此事為奇特　辜負南山萬歲藤</div>
</div><p>善財童子第十七詣藤根國。參　普眼長者。調香調藥。理身理心。運平等悲。利益無量。是生皆度。是佛俱見。得普見諸佛歡喜法門。證善現行。</p>
<p>　　　讚　曰。</p>

<div class="lg regular"><div class='lg-row'>遠入藤根路渺茫　普門普眼趣何長</div>
<div class='lg-row'>身心安樂渾無病　香藥調和別有方</div>
<div class='lg-row'>禪悅珍羞平濟惠　名衣上服等分張</div>
</div><div><img src='../images/T45p0797_01.gif' alt='T45p0797_01.gif' /></div>
<p class="lg-abnormal"><div class='lg-row'>微塵生佛如求見　細把波羅蜜味甞</div>
</p><p>善財童子第十八詣多羅幢國。參　無厭足王。詔入宮殿。細觀善惡。示現調伏。令修福業了生如幻化幻如生。得如幻法門。證無著行。</p>
<p>　　　讚　曰。</p>
<p class="lg-abnormal"><div class='lg-row'>幢王一詔入深宮　鳳閣龍庭事莫同</div>
</p><div><img src='../images/T45p0797_02.gif' alt='T45p0797_02.gif' /></div>

<div class="lg regular"><div class='lg-row'>劒戟刀山成妙用　鑊湯爐炭顯神功</div>
<div class='lg-row'>妄言惡舌當須斷　殺盜邪婬禁不通</div>
<div class='lg-row'>便是金輪化天下　大千沙界鼓堯風</div>
</div><p>善財童子第十九詣妙光城。參　大光王。明明三昧入一切智。法法顯現諸天圍遶。種性莊嚴觀仰無盡。得大慈幢法門。證難得行。</p>
<div><img src='../images/T45p0797_03.gif' alt='T45p0797_03.gif' /></div>
<p>　　　讚　曰。</p>

<div class="lg regular"><div class='lg-row'>百寶光城物象鮮　又觀王入定中圓</div>
<div class='lg-row'>山川草木皆迴轉　鳥獸魚龍悉現前</div>
<div class='lg-row'>以法攝持千萬眾　歸心侍衛幾重天</div>
<div class='lg-row'>為君傳道誠難得　十地三賢未比肩</div>
</div><p>善財童子第二十詣安住城。參　不動優婆夷。光觸身者即得清涼。經乎塵劫不生慾心。</p>
<div><img src='../images/T45p0797_04.gif' alt='T45p0797_04.gif' /></div>
<p>諸種勝法一智無礙。得求法無厭法門。證善法行。</p>
<p>　　　讚　曰。</p>

<div class="lg regular"><div class='lg-row'>夷夷相好世難倫　正是當年箇女人</div>
<div class='lg-row'>過去劫逢無垢佛　至今成得有為身</div>
<div class='lg-row'>幾生欲海澄清浪　一片心田絕點塵</div>
<div class='lg-row'>求法既云未休歇　朱顏應不惜青春</div>
</div><p>善財童子第二十一詣都薩羅城。參　遍行外道。徐行山頂。色相圓明。十千天人九十六種。觀器觀機。無依無作。得一切處菩薩行法門。證真實行。</p>
<p>　　　讚　曰。</p>

<div class="lg regular"><div class='lg-row'>城裏相尋晚景分　中宵城外去尋君</div>
<div class='lg-row'>煇華氣象凝青嶂　色相圓明步白雲</div>
<div class='lg-row'>隨類現身非一一　當機演法未聞聞</div>
</div><div><img src='../images/T45p0798_01.gif' alt='T45p0798_01.gif' /></div>
<p class="lg-abnormal"><div class='lg-row'>東西南北微塵內　外道天魔盡出群</div>
</p><p>善財童子二十二詣廣大國中。參　優鉢羅華長者。採諸寶香合成一味。變化祥瑞普燻法界。使聞香者獲法身香。得調和香法門。證離眾生相回向。</p>
<p>　　　讚　曰。</p>
<p class="lg-abnormal"><div class='lg-row'>優鉢羅華向日開　滿天風味入靈臺</div>
</p><div><img src='../images/T45p0798_02.gif' alt='T45p0798_02.gif' /></div>

<div class="lg regular"><div class='lg-row'>雪山牛首皆收到　象藏龍宮盡採來</div>
<div class='lg-row'>一炷普熏成雨露　十方騰瑞起風雷</div>
<div class='lg-row'>吾家不用調和法　也自馨香遍九垓</div>
</div><p>善財童子第二十三詣樓閣城中。參　船師婆施羅。一切商人共論寶。聚酌海深淺。於其遠近望月觀星。知來識往。得大悲幢法門。證不壞回向。</p>
<div><img src='../images/T45p0798_03.gif' alt='T45p0798_03.gif' /></div>
<p>　　　讚　曰。</p>

<div class="lg regular"><div class='lg-row'>平生活計聚城樓　來往商人古岸頭</div>
<div class='lg-row'>鷗鷺過時江蓼嫩　鷰鴻歸後白蘋秋</div>
<div class='lg-row'>碧天有月尋珠浦　滄海無風到寶洲</div>
<div class='lg-row'>鼓掉呈橈何處客　入雲帆勢去悠悠</div>
</div><p>善財童子第二十四詣可樂城中。參　無上勝長者。無憂林中理斷世務。八部龍天一切</p>
<div><img src='../images/T45p0798_04.gif' alt='T45p0798_04.gif' /></div>
<p>人畜無貪無嗔無鬪無諍。得一切處無作神通法門。證等一切佛回向。</p>
<p>　　　讚　曰。</p>

<div class="lg regular"><div class='lg-row'>十有餘年四海遊　因尋上勝到無憂</div>
<div class='lg-row'>幾多魔畜貪瞋息　八部龍天鬪諍休</div>
<div class='lg-row'>一切處修菩薩行　三千世界鬼神愁</div>
<div class='lg-row'>秪因成就如斯力　喚得勞生盡轉頭</div>
</div><p>善財童子第二十五詣<span class='corr'>輸</span>那國中。參　師子嚬呻比丘尼。妙勝光王日光園中。八德流泉百花寶木。頭頭映現一一示身。得成就一切智法門。證一切處回向。</p>
<p>　　　讚　曰。</p>

<div class="lg regular"><div class='lg-row'>師身已得意生身　遍往塵方指示人</div>
<div class='lg-row'>泉沼靈源八德美　園林寶樹百花新</div>
<div class='lg-row'>頭頭顯現輝心鏡　<span class='corr'>各</span>各隨宜轉法輪</div>
</div><div><img src='../images/T45p0799_01.gif' alt='T45p0799_01.gif' /></div>
<p class="lg-abnormal"><div class='lg-row'>多劫既能師子吼　不知何處又嚬呻</div>
</p><p>善財童子第二十六詣嶮難國中。參　婆須蜜女。現真金色。身出光明。或現或觸。無染無著。了性欲空皆獲道果。得離貪慾際法門。證功德藏回向。</p>
<p>　　　讚　曰。</p>
<p class="lg-abnormal"><div class='lg-row'>相逢相問有何緣　高行如來一寶錢</div>
</p><div><img src='../images/T45p0799_02.gif' alt='T45p0799_02.gif' /></div>

<div class="lg regular"><div class='lg-row'>執手抱身心月靜　吻脣唼舌戒珠圓</div>
<div class='lg-row'>人非人女皆隨現　天與天形應不偏</div>
<div class='lg-row'>三德已明貪欲際　酒樓花洞醉神仙</div>
</div><p>善財童子第二十七詣善度城中。參　鞞瑟胝羅居士。如來塔開栴檀香座。百千諸佛悉來此中。無涅槃者但為調伏。得不般涅槃際法門。證善根回向。</p>
<div><img src='../images/T45p0799_03.gif' alt='T45p0799_03.gif' /></div>
<p>　　　讚　曰。</p>

<div class="lg regular"><div class='lg-row'>山川重疊轉艱難　到此平生意氣歡</div>
<div class='lg-row'>鞞瑟胝羅如月滿　栴檀佛塔似天寬</div>
<div class='lg-row'>但觀種類示調伏　不見如來般涅槃</div>
<div class='lg-row'>三昧境隨成正覺　十方塵剎掌中看</div>
</div><p>善財童子第二十八詣補陀<span class='note-inline'>(本經作怛)</span>落迦山。參　觀自在菩薩。諸菩薩眾各坐寶石。猶如滿</p>
<div><img src='../images/T45p0799_04.gif' alt='T45p0799_04.gif' /></div>
<p>月。共演慈音。說離怖畏。隨宜攝化。得大悲行法門。證隨順眾生回向。</p>
<p>　　　讚　曰。</p>

<div class="lg regular"><div class='lg-row'>迤邐山西巖下求　金剛寶石月輪秋</div>
<div class='lg-row'>善財童子叮嚀語　却問觀音那路修</div>
<div class='lg-row'>一切含生離怖畏　百千異類等調柔</div>
<div class='lg-row'>聞思修入三摩地　犬吠鷄啼卒未休</div>
</div><p>善財童子第二十九即此空中。參　正趣菩薩。放大光明映奪諸相。足按地六種震動。過微塵國事無量佛。得普門速疾行。證真如相回向。</p>
<p>　　　讚　曰。</p>

<div class="lg regular"><div class='lg-row'>堂堂此界太虛中　身放毫明照不同</div>
<div class='lg-row'>日月星辰光映奪　天人龍鬼貌朦朧</div>
<div class='lg-row'>從來國土無空過　所到師門有變通</div>
</div><div><img src='../images/T45p0800_01.gif' alt='T45p0800_01.gif' /></div>
<p class="lg-abnormal"><div class='lg-row'>普疾行功聊借問　竹房雲鎖日頭東</div>
</p><p>善財童子第三十詣墮羅鉢底城。參　大天神。長伸四臂取四海水。以自灌沐。示現珍寶供養如來。令離諸欲。得雲網法門。證福德藏回向。</p>
<p>　　　讚　曰。</p>
<p class="lg-abnormal"><div class='lg-row'>四手長伸取四溟　持來掌上驀頭傾</div>
</p><div><img src='../images/T45p0800_02.gif' alt='T45p0800_02.gif' /></div>

<div class="lg regular"><div class='lg-row'>回觀面目身心淨　又見乾坤日月明</div>
<div class='lg-row'>雲網碧幢重疊疊　花香寶聚積盈盈</div>
<div class='lg-row'>試拈此物為施設　蠢動含靈道自成</div>
</div><p>善財童子第三十一詣菩提場。參　安住地神。各放光明。阿僧祇寶悉皆涌現。昔善根力佛記無忘。得智慧藏法門。證法界無量回向。</p>
<div><img src='../images/T45p0800_03.gif' alt='T45p0800_03.gif' /></div>
<p>　　　讚　曰。</p>

<div class="lg regular"><div class='lg-row'>行到閻浮摩竭陀　地神百萬列星羅</div>
<div class='lg-row'>口談佛記心持盡　足按僧祇寶涌多</div>
<div class='lg-row'>得此法門常出入　便觀塵劫不誵訛</div>
<div class='lg-row'>等將法界同回向　普放光明見也摩</div>
</div><p>善財童子第三十二詣迦毘羅城。參　婆珊婆演底主夜神。諸天星辰炳然在體。雲霧黑</p>
<div><img src='../images/T45p0800_04.gif' alt='T45p0800_04.gif' /></div>
<p>暗現日月明。巇嶮惡道作橋梁路。得破礙暗光明法門。證歡喜地。</p>
<p>　　　讚　曰。</p>

<div class="lg regular"><div class='lg-row'>西落金烏夜放光　迦毘羅國現熒煌</div>
<div class='lg-row'>密雲重霧行平陸　暴雨瓢風涉渺茫</div>
<div class='lg-row'>便向暗中懸日月　却來嶮處架橋梁</div>
<div class='lg-row'>已知多劫成方便　今日相逢喜一場</div>
</div><p>善財童子三十三詣菩提場。參　普德淨光主夜神。十種聖智四禪定心。三寶威光五停識觀。開出家門示正道路。得普遊步法門。證離垢地。</p>
<p>　　　讚　曰。</p>

<div class="lg regular"><div class='lg-row'>自喜求師不遠尋　不離場內聽潮音</div>
<div class='lg-row'>翻思昔日聞談妙　未似今宵得意深</div>
<div class='lg-row'>十種法門圓聖智　四禪分別合天心</div>
</div><div><img src='../images/T45p0801_01.gif' alt='T45p0801_01.gif' /></div>
<p class="lg-abnormal"><div class='lg-row'>又能寂靜還遊步　離垢花開向少林</div>
</p><p>善財童子第三十四不離菩提場。參　喜目觀察眾生主夜神。一一毛孔涌出身雲。現相隨機。演他心智入解脫海。誠希有事。得大勢力普喜幢法門。證發光地。</p>
<p>　　　讚　曰。</p>
<p class="lg-abnormal"><div class='lg-row'>諸方堂奧足參人　子細尋思未似君</div>
</p><div><img src='../images/T45p0801_02.gif' alt='T45p0801_02.gif' /></div>

<div class="lg regular"><div class='lg-row'>念念出生成念海　身身示相現身雲</div>
<div class='lg-row'>他心智妙智非智　天耳聞通聞不聞</div>
<div class='lg-row'>幾劫辛勤求大用　而今勢力頓超群</div>
</div><p>善財童子第三十五即眾會中。參　普救眾生妙德主夜神。兩眉放光舒身濟頂。大人境界。知佛現時普焰出世妙眼發心。得調伏眾生法門。證焰慧地。</p>
<div><img src='../images/T45p0801_03.gif' alt='T45p0801_03.gif' /></div>
<p>　　　讚　曰。</p>

<div class="lg regular"><div class='lg-row'>眉裏舒毫灌頂時　淨輪三昧合如之</div>
<div class='lg-row'>論心境界重重現　說佛光明漸漸知</div>
<div class='lg-row'>妙眼我身何有異　寶王慈氏更無疑</div>
<div class='lg-row'>普賢普焰今何在　雪滿長空花滿枝</div>
</div><p>善財童子第三十六即道場中。參　寂靜音海主夜神。念念出生無邊大喜之心。發起無</p>
<div><img src='../images/T45p0801_04.gif' alt='T45p0801_04.gif' /></div>
<p>量大悲法藏法義。如雲如海。得出生廣大喜莊嚴法門。證現前地。</p>
<p>　　　讚　曰。</p>

<div class="lg regular"><div class='lg-row'>百萬僧祇眾遶身　摩尼幢座涌蓮新</div>
<div class='lg-row'>從來念念出生喜　發起心心觸處真</div>
<div class='lg-row'>我見我觀無量境　成雲成海有前因</div>
<div class='lg-row'>略言師友逢多少　二剎如來是故人</div>
</div><p>善財童子三十七詣如來會中。參　守護一切城主夜神。普現色身演佛法藏。聞思修慧密赴群機。令諸含識守護心城。得甚深自在妙音法門。證難勝地。</p>
<p>　　　讚　曰。</p>

<div class="lg regular"><div class='lg-row'>寶座光中普現身　又開佛藏濟生民</div>
<div class='lg-row'>我觀法界無邊表　誰信陀羅有利人</div>
<div class='lg-row'>行法名輪重演說　聞思修慧再宣陳</div>
</div><div><img src='../images/T45p0802_01.gif' alt='T45p0802_01.gif' /></div>
<p class="lg-abnormal"><div class='lg-row'>妙音雖是胡家拍　韻出陽春雪曲新</div>
</p><p>善財童子第三十八詣佛會中。參　開敷木<span class='note-inline'>(本經作樹)</span>花主夜神。隨心現身。普使知見蓮華覆合嶮難惡道。救拔有情令斷愛網。得出生廣大喜光明法門。證遠行地。</p>
<p>　　　讚　曰。</p>
<p class="lg-abnormal"><div class='lg-row'>闇裏花生盡護歸　不令嶮路受驅馳</div>
</p><div><img src='../images/T45p0802_02.gif' alt='T45p0802_02.gif' /></div>

<div class="lg regular"><div class='lg-row'>愚迷羅網刀摧後　貪染稠林杵挫之</div>
<div class='lg-row'>智慧山王騰化日　寶光明女發心時</div>
<div class='lg-row'>算來已是經多劫　遠地相逢也深奇</div>
</div><p>善財童子第三十九詣道場中。參　大願精進力救護眾生主夜神。隨機隨像。一身多身妙色妙智如日如月。普救罪人獲心眼淨。得教化眾生令生善根法門。證不動地。</p>
<div><img src='../images/T45p0802_03.gif' alt='T45p0802_03.gif' /></div>
<p>　　　讚　曰。</p>

<div class="lg regular"><div class='lg-row'>太子當年救罪人　而今普現一多身</div>
<div class='lg-row'>十千信士心離垢　百億那由眼絕塵</div>
<div class='lg-row'>妙色瑩如秋色靜　智輪明似日輪新</div>
<div class='lg-row'>寶光佛出林中後　又見曇華幾度春</div>
</div><p>善財童子第四十詣毘嵐園中。參　妙德圓滿主夜神。普觀十方一切佛降往劫乳母今</p>
<div><img src='../images/T45p0802_04.gif' alt='T45p0802_04.gif' /></div>
<p>朝園主。悟受生藏生如來家。得受生自在法門。證善慧地。</p>
<p>　　　讚　曰。</p>

<div class="lg regular"><div class='lg-row'>逢君直語受生因　便作如來家裏人</div>
<div class='lg-row'>一念盡觀塵數佛　十方同看降威神</div>
<div class='lg-row'>欲知今日園林主　便是當年乳母身</div>
<div class='lg-row'>別有世間曾未見　一行一步一華新</div>
</div><p>善財童子第四十一詣法界講堂。參　釋種瞿波女。一萬宮神俱來迎讚現前法爾。過去因緣香牙園佛菩提種智。得觀察三昧海法門。證法雲地。</p>
<p>　　　讚　曰。</p>

<div class="lg regular"><div class='lg-row'>因遊法界講堂中　逢見瞿波女不同</div>
<div class='lg-row'>盡說目前千萬事　又云塵劫許多功</div>
<div class='lg-row'>法雲容曳舒群岳　教網張羅滿太空</div>
</div><div><img src='../images/T45p0803_01.gif' alt='T45p0803_01.gif' /></div>
<p class="lg-abnormal"><div class='lg-row'>檢點人生成好笑　香牙園裏杏花紅</div>
</p><p>善財童子第四十二詣此世界中。參　佛母摩耶聖后。在大樓觀坐寶蓮華。色相端嚴威光顯著。念念佛出生生為母。得大願智幻生法門。</p>
<p>　　　讚　曰。</p>
<p class="lg-abnormal"><div class='lg-row'>我又如何近問津　守堂羅剎再三陳</div>
</p><div><img src='../images/T45p0803_02.gif' alt='T45p0803_02.gif' /></div>

<div class="lg regular"><div class='lg-row'>遙看樓觀重重妙　忽見蓮華葉葉新</div>
<div class='lg-row'>念念願為諸佛母　生生示作女皇身</div>
<div class='lg-row'>可怜心腹含容大　包盡微塵世界人</div>
</div><p>善財童子第四十三詣三十三天上。參　天主光天女。歷微塵劫事微塵佛。受持法語未曾忘失。有益悲智無不現前。得無礙念清淨莊嚴法門。</p>
<div><img src='../images/T45p0803_03.gif' alt='T45p0803_03.gif' /></div>
<p>　　　讚　曰。</p>

<div class="lg regular"><div class='lg-row'>三十三大天主天　不知何代結因緣</div>
<div class='lg-row'>青蓮花界初心啟　妙月光中得意圓</div>
<div class='lg-row'>勤苦已經無量劫　修持又覺有多年</div>
<div class='lg-row'>閻浮界內人相問　諸法如今已現前</div>
</div><p>善財童子第四十四詣迦毘羅城。參　童子師遍友。即時指去不示一言。顯無法真法無</p>
<div><img src='../images/T45p0803_04.gif' alt='T45p0803_04.gif' /></div>
<p>得是得。空過此處未易前程。昔者聞名。今朝見面。</p>
<p>　　　讚　曰。</p>

<div class="lg regular"><div class='lg-row'>萬里相尋自不言　却云他得藝能全</div>
<div class='lg-row'>求人忽若渾如此　是我平生豈偶然</div>
<div class='lg-row'>傳道友方成妄說　說名師軌也虛傳</div>
<div class='lg-row'>已傾肝膽尋知識　料得前頭必有緣</div>
</div><p>善財童子第四十五不離當處。參　善知眾藝童子。以無礙智窮世間藝。唱諸字母入諸法門。鳥獸音聲雲霞氣候。得善知眾藝菩薩字智法門。</p>
<p>　　　讚　曰。</p>

<div class="lg regular"><div class='lg-row'>聞得吾師眾藝全　而今相見試敷宣</div>
<div class='lg-row'>阿多波者言言諦　縒[牛*羅]迦陀字字詮</div>
<div class='lg-row'>四十二門流布後　三千世界古今傳</div>
</div><div><img src='../images/T45p0804_01.gif' alt='T45p0804_01.gif' /></div>
<p class="lg-abnormal"><div class='lg-row'>大明一智如何也　雲散長空月正圓</div>
</p><p>善財童子第四十六詣婆<span class='corr'>呾</span>那城。參　賢勝優婆夷。心自開解利樂眾生。眼耳鼻舌身意智性出生功德。普現光明。得無依處道場法門。</p>
<p>　　　讚　曰。</p>
<p class="lg-abnormal"><div class='lg-row'>自開自解自為人　便向紅塵利有情</div>
</p><div><img src='../images/T45p0804_02.gif' alt='T45p0804_02.gif' /></div>

<div class="lg regular"><div class='lg-row'>眼耳鼻含功德聚　舌身意現智光明</div>
<div class='lg-row'>能生能出門庭靜　無盡無依境界清</div>
<div class='lg-row'>會得道場圓滿處　一身鋒釰致昇平</div>
</div><p>善財童子第四十七詣沃田城。參　堅固解脫長者。百千萬劫十方佛所。勤求正法未曾休息。大師子吼大福智聚。得無著念清淨莊嚴法門。</p>
<div><img src='../images/T45p0804_03.gif' alt='T45p0804_03.gif' /></div>
<p>　　　讚　曰。</p>

<div class="lg regular"><div class='lg-row'>精進人希懈怠多　師勤法道恰相和</div>
<div class='lg-row'>十方佛所無休息　百劫身心有切蹉</div>
<div class='lg-row'>萬仞峯頭雲去後　千尋松頂鶴來過</div>
<div class='lg-row'>自怜處世間清淨　花落閑庭長綠莎</div>
</div><p>善財童子第四十八即此城中。參　妙月長者。不談法義。略示名字。顯無得中又無所得。</p>
<div><img src='../images/T45p0804_04.gif' alt='T45p0804_04.gif' /></div>
<p>即此無得又無得矣。是謂真得也。得淨智光明法門。</p>
<p>　　　讚　曰。</p>

<div class="lg regular"><div class='lg-row'>妙月高人又指他　向時遍友也空過</div>
<div class='lg-row'>翻思兩處語言少　却笑諸方路布多</div>
<div class='lg-row'>悲焰明輝休語會　智光解脫是如何</div>
<div class='lg-row'>君今不為通消息　白玉無瑕自琢磨</div>
</div><p>善財童子第四十九詣出生城。參　無勝軍長者。垂示二法。而為開誘。見無量佛。得無盡藏。悟其所以。實亦省逕。得無盡相法門。</p>
<p>　　　讚　曰。</p>

<div class="lg regular"><div class='lg-row'>迢遙遠入出生城　鬧市門頭話道情</div>
<div class='lg-row'>多謝吾師言兩句　却深思我路千程</div>
<div class='lg-row'>得無量藏因誰悟　見盡高人合自明</div>
</div><div><img src='../images/T45p0805_01.gif' alt='T45p0805_01.gif' /></div>
<p class="lg-abnormal"><div class='lg-row'>作夜松床秋夢起　一天星月照簷楹</div>
</p><p>善財童子第五十即此城南聚落。參　最寂靜婆羅門。發菩提心無有退轉。過現未來已退當退。隨意作為皆悉成滿。得誠願語法門。</p>
<p>　　　讚　曰。</p>
<p class="lg-abnormal"><div class='lg-row'>城南聚落法門低　聞願忻然意不迷</div>
</p><div><img src='../images/T45p0805_02.gif' alt='T45p0805_02.gif' /></div>

<div class="lg regular"><div class='lg-row'>過去以誠成解脫　未來因語得菩提</div>
<div class='lg-row'>隨心隨處作為滿　無退無當旨趣齊</div>
<div class='lg-row'>須信江南二三月　百花香裏鷓鴣啼</div>
</div><p>善財童子第五十一詣妙意花城。參　德生童子有德童女。幻生智悲。緣相知見。無明煩惱。國土眾生。依正同空。悉皆如幻同。得菩薩幻住法門。</p>
<div><img src='../images/T45p0805_03.gif' alt='T45p0805_03.gif' /></div>
<p>　　　讚　曰。</p>

<div class="lg regular"><div class='lg-row'>德生有德兩和融　同幻同生意莫窮</div>
<div class='lg-row'>同住同修成解脫　同悲同智顯靈功</div>
<div class='lg-row'>同緣同想心冥契　同見同知道轉通</div>
<div class='lg-row'>若要一生成佛果　毘盧樓閣在南中</div>
</div><p>善財童子第五十二詣毘盧藏樓閣。參　彌勒菩薩。佇立門前遠方而至。頂禮入觀妙境。</p>
<div><img src='../images/T45p0805_04.gif' alt='T45p0805_04.gif' /></div>
<p>重重映現。佛佛全彰。出已還閉。思議不及。得一生佛果三世境界法門。</p>
<p>　　　讚　曰。</p>

<div class="lg regular"><div class='lg-row'>樓閣門前立片時　龍華師主遠方歸</div>
<div class='lg-row'>不唯彈指觀深妙　又聽慈音語細微</div>
<div class='lg-row'>理智行為身日月　菩提心是道樞機</div>
<div class='lg-row'>許多境界何來去　萬里天邊一雁飛</div>
</div><p>善財童子第五十三詣佛會中。參　普賢菩薩。乘白象王處紅蓮座。一心親近諮聞法要。智悲圓滿。行願功成。即獲佛德。顯同果海。得一切佛剎微塵數三昧法門。</p>
<p>　　　讚　曰。</p>

<div class="lg regular"><div class='lg-row'>百一由旬摩頂歸　片心思見普賢師</div>
<div class='lg-row'>堂堂現在紅蓮座　落落分明白象兒</div>
<div class='lg-row'>沙劫智悲方滿日　微塵行願正圓時</div>
</div><div><img src='../images/T45p0806_01.gif' alt='T45p0806_01.gif' /></div>
<p class="lg-abnormal"><div class='lg-row'>佛功德海重宣說　愁見波濤轉渺渺</div>
</p><p>佛國禪師昔居龜寺。今在鳳城。觀善財童子參諸知識未有休期。咄直下承當豁然。休歇大用現前。</p>
<p>　　　讚　曰。</p>

<div class="lg regular"><div class='lg-row'>時光已是覺蹉跎　嗟爾平生跋涉多</div>
<div class='lg-row'>五十餘人皆問訊　百重城郭盡經過</div>
</div><div><img src='../images/T45p0806_02.gif' alt='T45p0806_02.gif' /></div>

<div class="lg regular"><div class='lg-row'>而今到此休分別　直下承當得也麼</div>
<div class='lg-row'>忽若更云南北去　分明鷄子過新羅</div>
</div></div>
</div><!-- end of div[@id='body'] -->
</body></html>