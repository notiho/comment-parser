<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大集會正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說大集會正法經卷第二</p><p class="byline">西天譯經三藏朝奉大夫試鴻臚卿傳法大師臣施護奉　詔譯</p><p>爾時，世尊化諸尼乾陀眾已，即以方便善巧善說法，心住三摩呬多，舒金色臂經七晝夜，乃至普勇菩薩遊十方世界廣作佛事已，來還此土。</p>
<p>是時，普勇菩薩從彼蓮華上佛剎，譬如力士屈伸臂頃，到於佛前，禮佛足已，右繞三匝，住立一面。</p>
<p>是時，世尊出三摩呬多已，普勇菩薩前白佛言：「世尊！我承佛旨往彼十方世界，以自神通力，過九十九千俱胝佛剎，以佛神通力，又過百千俱胝佛剎，乃至最後到下方蓮華上世界。其中過八千俱胝佛剎，見彼諸佛現大神通；又過九十二千俱胝佛剎，見諸如來現為眾生說深妙法。又過八十千俱胝佛剎，於一時中，見八十千俱胝如來、應供、正等正覺出現於世，我時於彼一一佛前恭敬供養。又過三十九俱胝佛剎，見三十九千俱胝菩薩摩訶薩同時出現，皆證阿耨多羅三藐三菩提，我即於彼初成道者，如是等如來、應供、正等正覺所，一一恭敬禮拜供養已，即復以自神通力隱身不現。又過六十俱胝佛剎，見諸如來一一恭敬。又過百俱胝佛剎，見彼諸佛入般涅槃，我時還復一一於彼恭敬供養。從是復過九十五佛剎，知彼如來皆久滅度，所有正法將欲滅壞。我於是時竊自思惟：『此佛正法將欲滅壞、深為大苦。』作是念已，生大悲愍。是時復有欲色界天人、龍神、夜叉等皆大憂惱。又見其中有一佛剎，彼佛正法久已滅盡，劫火熾然從四面起，乃至大地、須彌山王、大海、江河、一切樹木，皆悉已焚，無所依止，唯一空界，蕩然無際。</p>
<p>「過是剎已即到下方，於一世界，見百千俱胝如來各坐寶蓮華座，又見四方亦復如是，彼等諸佛各各現為一切眾生說法化度。世尊！我既到彼佛剎已，即作是念：『今此佛剎名字何等？』彼有一佛而告我言：『善男子！今此佛剎名蓮華上。』我時即問：『化主世尊，其名若何？』彼佛答言：『名蓮華藏如來、應供、正等正覺。』我於爾時，<span class='corr'>普</span>皆作禮，一心恭敬，作是白言：『我今見此百千俱胝那庾多佛，一一皆處寶蓮華座，而復不知何者即名蓮華藏佛，唯願示我化主世尊。』時，彼蓮華藏如來於多佛中發是告言：『善男子！蓮華藏佛即我身是。』作是言已，彼諸佛等而各忽然隱如來身、現菩薩相。我當是時唯見化主蓮華藏如來，一佛世尊居大眾中，相好威神，無能勝者。即以頭面，作禮恭敬。是時，彼佛指蓮華座而謂我言：『善男子！可就此座。』</p>
<p>「我於爾時既就座已，即見彼佛，於其左右復有無量寶蓮華座，殊妙莊嚴甚為希有，忽作是念：『如是等座云何皆空無能登者？』乃問彼佛。而答我言：『善男子！如此等座，皆是不可思議上妙功德之所建立，非少善根所能成就，若人於佛法分有未入者，尚不能見，況復能登？』我時又問世尊：『當種何善根，於此等座而乃得昇？』彼佛答言：『善男子！若有人能於此大集會正法暫聽受者，以是善根得昇此座，何況更能書寫、讀誦、常所修習。善男子！汝於過去無量劫來，已能受持如是大集會正法，若不以是善根力故，我此佛剎亦未能到，況復得見此座而欲昇耶？』彼佛作是言已，我即白言：『如是如是！世尊。』我復又問彼佛：『此大集會正法有幾所功德，而能生諸善法？』</p>
<p>「爾時，彼蓮華藏如來，亦放希有淨妙光明，普照佛會已而謂我言：『善男子！汝大菩薩得大勢力智慧無礙，能於一切諸佛剎土，為諸眾生稱揚佛事，汝先已曾問彼娑婆世界釋迦如來，今以是法還復問我，我當為汝亦分別說，譬如有人於四大洲置以胡麻悉皆充滿，如是相合都為一聚，是為多不？』我即答言：『甚多。世尊！』時彼佛言：『假使有人，取一胡麻置於他處，如是從一至一欲知其數。善男子！於汝意云何？是人可能知其數不？』我復答言：『不也。世尊！是人雖竭其力經於多劫，終不能知如是數量。』彼佛又言：『善男子！此大集會正法，所有福聚亦復如是，非算數譬喻之所能知，正使如上所說數量，一一皆是諸佛如來，復經俱胝那庾多劫稱量讚歎此大正法，聽受功德亦不能盡，何況有人書寫讀誦，其福甚多。』</p>
<p>「我復又問：『若書寫者得幾所福？願佛略說。』時，彼佛言：『善男子！譬如三千大千世界所有草木叢林，盡取斷為一指節量，一一量數皆是轉輪聖王；又如三千大千世界，所有土石盡碎微塵，一一塵數皆是轉輪聖王，如是等所有福聚，若算師等欲知其數，汝謂是人知其數不？』我時答言：『不也。世尊！如是福聚，雖算師等亦不能知。』彼佛又言：『若有書寫此大集會正法者，所獲福聚亦復如是，復多於彼，算數譬喻所不能知。但能於此正法書寫一字，是人所獲福聚已勝於彼；況復有人，於此正法受持一四句偈，是人功德不可稱計，一切寶藏常所出現，一切煩惱皆得銷滅，一切法炬光明普照，一切天魔無能勝者，一切菩薩盡所觀察一切法門皆悉能入。』彼佛作是說已，我即白言：『世尊！若有眾生，能於如是大集會正法修正行者，乃得名為最上梵行，而彼梵行即如來行，若勤修習無間斷者，是人即得百佛如來於晝夜中常現在前，若見如來即入佛剎，入佛剎已，一切法藏皆能了知。』</p>
<p>「我於爾時作是言已，彼蓮華藏佛又告我言：『善男子！諸佛如來時一出現，若得遇者，是亦為難，說此正法，復甚為難，得聞持者，轉復甚難。何以故？若有聞此正法者，是人於六十萬六千八十劫中，或得宿命智，或為轉輪王、帝釋、淨光天、大梵世主等，能不壞正信，不墮諸惡趣，不生阿修羅，無刀杖鬪諍，又復遠離愚癡得大智慧，相好端嚴，猶如諸佛，一一色相等無有異，不為眷屬癡惱所纏，常離病苦，常得天眼，不為那誐，不生瞋恚，又常遠離一切貧窶，為銅輪王受大快樂，諸根圓滿忍辱具足，乃至臨命終時，正念現前心不顛倒。即時，東方有十二殑伽沙數佛面現其前，南方有二十殑伽沙數佛，西方有二十五殑伽沙數佛，北方有八十殑伽沙數佛，上方有九十千俱胝佛，下方有百俱胝佛，如是等諸佛皆為現前，安慰其人，咸作是言：「汝善男子！勿生怖畏，汝先已能有大功德而為依怙，汝今見此百千俱胝那庾多殑伽沙數佛世尊不？」彼答言：「見。」時諸佛言：「善男子！此諸如來，以汝功德力故，俱來至此。」彼人復言：「我今以何善根力故，而獲如是？」彼諸佛言：「以汝久聞大集會正法大善根力。」彼人又言：「如我一人得聞正法，尚獲如是無量功德，何況能令盡有情界普得聞知。」』</p>
<p>「時，蓮華藏如來廣說彼臨命終人見諸佛已，又告我言：『善男子！若人得聞此大正法一四句偈者，與彼供養十三殑伽沙數如來、應供、正等正覺所獲福聚等無有異。又若有人得聞此大集會正法者，所有福聚，譬如遍滿三千大千世界悉置胡麻，是等麻量一一皆是轉輪聖王。假使有人，以諸珍寶各行布施如是輪王，所獲福聚，不如唯施一須陀洹；若施一須陀洹，不如施彼遍滿三千大千世界如前數量須陀洹；若施如是須陀洹，不如施一斯陀含；若施一斯陀含，不如施彼遍滿三千大千世界如前數量斯陀含；若施如是斯陀含，不如施一阿那含；若施一阿那含，不如施彼遍滿三千大千世界如前數量阿那含；若施如是阿那含，不如施一阿羅漢；若施一阿羅漢，不如施彼遍滿三千大千世界如前數量阿羅漢；若施如是阿羅漢，不如施一緣覺；若施一緣覺，不如施彼遍滿三千大千世界如前數量所有緣覺；若施如是緣覺，不如施一菩薩；若施一菩薩，不如施彼遍滿三千大千世界如前數量所有菩薩；若施如是菩薩，不如於一如來發淨信心布施供養；若於一如來信心供養，不如於彼遍滿三千大千世界如前數量一切如來信心供養；雖於如是一切如來信心供養，不如有人於此大集會正法暫得聞持，所獲福聚倍多於彼，何況更能書寫讀誦，如是功德不可稱計。』</p>
<p>「是時，彼佛又告我言：『善男子！汝可於此正法，發淨信心，宣揚流布。諸凡夫類於此正法，不能得聞，設有聞者生疑不信，如何能入此大法聚？譬如有人入於大海，而欲盡見其水邊際，汝謂是人而能見不？』我即答言：『不也。世尊！』『又如有人臨於大海，以手勺水欲盡枯涸。汝謂是人而能成不？』我復答言：『不也。世尊！是等愚人，雖於海水欲知邊際、欲盡枯涸，終不能就，徒自疲勞，深為大失。』時彼佛言：『諸凡夫類亦復如是，於此正法不能聽受，於生死海妄生顛倒增長愚癡，深為太失。是人雖經百千俱胝那庾多如來、應供、正等正覺出現於世，不種善根，不得見佛，不聞是法，不為諸佛之所護念。若有智者，能於百千俱胝那庾多佛所發淨信心，見彼諸佛生大歡喜，乃從諸佛得聞是法，聞是法已，即如實知，不生輕謗，是人得大善利，即為諸佛共所護念。若人於此正法，能聽受書寫一四句偈者，是人當生過九十五千俱胝佛剎已，得生極樂世界<span class='corr'>見</span>佛聞法，壽命八萬四千劫。』</p>
<p>「彼蓮華藏佛復告我言：『若人於五逆罪，或自所作，或教他作，或見聞隨喜，是人當受五無間苦；若有得聞此大集會正法一四句偈，即得銷滅如是等業。』是時，彼佛即復為我宣說伽陀：</p>

<div class="lg regular" style="margin-left:0em;"><div class='lg-row'>「『汝今聽我說，　聞此經功德，</div>
<div class='lg-row'>往劫有一人，　具造五種業，</div>
<div class='lg-row'>謂殺父害母，　破和合僧伽，</div>
<div class='lg-row'>毀菩薩三昧，　壞如來正智。</div>
<div class='lg-row'>彼人作是罪，　後即生追悔，</div>
<div class='lg-row'>憂惱復啼泣，　心生如是念：</div>
<div class='lg-row'>「我造眾惡業，　非唯壞此身，</div>
<div class='lg-row'>後世及多劫，　其身皆破壞。</div>
<div class='lg-row'>從苦生於苦，　苦受轉復深，</div>
<div class='lg-row'>遠離眾善友，　為世所輕誚。</div>
<div class='lg-row'>世出世間法，　我悉皆已焚，</div>
<div class='lg-row'>無量劫善因，　破壞不增長。</div>
<div class='lg-row'>如世間舍宇，　眾彩所莊嚴，</div>
<div class='lg-row'>而忽為火焚，　人皆絕愛樂。</div>
<div class='lg-row'>我作罪亦然，　此世與他世，</div>
<div class='lg-row'>為業火所焚，　自他非愛樂。</div>
<div class='lg-row'>在在世所生，　人譏罵捶打，</div>
<div class='lg-row'>常貧困飢渴，　苦惱眾所侵。</div>
<div class='lg-row'>如是等報應，　非別因所感，</div>
<div class='lg-row'>皆從五業生，　不善果無失。</div>
<div class='lg-row'>我今苦既然，　誰為救護者？</div>
<div class='lg-row'>親友力不能，　一切無依止。」</div>
<div class='lg-row'>復作是思惟：　「我不如今時，</div>
<div class='lg-row'>往彼高山頂，　墜身終此命。</div>
<div class='lg-row'>免增長惡業，　轉生於苦惱，</div>
<div class='lg-row'>此世及他世，　為惡業所壞。</div>
<div class='lg-row'>內既無依怙，　身外亦復然，</div>
<div class='lg-row'>現為過失因，　當受極惡報。」</div>
<div class='lg-row'>彼作是念已，　而復自啼泣。</div>
<div class='lg-row'>即時虛空中，　有天人告言：</div>
<div class='lg-row'>「悲哉！汝愚癡，　心生諸苦惱，</div>
<div class='lg-row'>無歸復無救，　汝自作五業，</div>
<div class='lg-row'>殺父害母等，　苦惱今自受，</div>
<div class='lg-row'>何故作是思，　欲高山殞命？</div>
<div class='lg-row'>我今勸於汝，　勿起愚癡見，</div>
<div class='lg-row'>但生悔過心，　何須損身命！</div>
<div class='lg-row'>貪瞋癡三毒，　從汝心所生，</div>
<div class='lg-row'>惡趣中苦惱，　無由得免離。</div>
<div class='lg-row'>雖欲絕身命，　不得名精進，</div>
<div class='lg-row'>此處命速盡，　後惡報速生。</div>
<div class='lg-row'>汝今聽我言，　為汝設方便，</div>
<div class='lg-row'>佛菩薩聖道，　汝未能趣向。</div>
<div class='lg-row'>今可往一山，　仙人修行處，</div>
<div class='lg-row'>汝當親敬禮，　彼能為救護。</div>
<div class='lg-row'>有最勝方便，　謂上妙正法，</div>
<div class='lg-row'>能離諸怖畏，　銷除極惡業。」</div>
<div class='lg-row'>彼人於是時，　聞空中言已，</div>
<div class='lg-row'>即詣於山中，　仙人修行處。</div>
<div class='lg-row'>到已見一仙，　即時頭面禮，</div>
<div class='lg-row'>合掌白是言：　「願仙救護我，</div>
<div class='lg-row'>我怖畏苦惱，　造極重五業，</div>
<div class='lg-row'>必墮於惡趣。　云何得免離？</div>
<div class='lg-row'>我於晝夜中，　飲食及坐臥，</div>
<div class='lg-row'>常憂生苦惱，　暫時無少樂。</div>
<div class='lg-row'>我今於仙人，　生信心尊重，</div>
<div class='lg-row'>如我所問者，　願仙為我說。</div>
<div class='lg-row'>我造眾惡業，　如何得銷滅？」</div>
<div class='lg-row'>時彼仙答言：　「汝問我當說。」</div>
<div class='lg-row'>是時彼仙人，　食已濯手足，</div>
<div class='lg-row'>即跏趺而坐，　聽彼親自首。</div>
<div class='lg-row'>彼人時右繞，　禮仙而退坐，</div>
<div class='lg-row'>白言我愚癡，　殺父及害母。</div>
<div class='lg-row'>破和合僧伽，　毀菩薩三昧，</div>
<div class='lg-row'>壞如來正智，　造此五種業。</div>
<div class='lg-row'>彼仙聞是說，　即時而謂言：</div>
<div class='lg-row'>「汝實不善人，　作如此等罪。」</div>
<div class='lg-row'>彼人聞仙言，　又復生憂惱，</div>
<div class='lg-row'>恐畏無所救，　必當墮惡趣。</div>
<div class='lg-row'>是時從座起，　禮彼仙人足，</div>
<div class='lg-row'>轉復生恭敬，　作如是白言：</div>
<div class='lg-row'>「仙人悲念我，　極重惡業者，</div>
<div class='lg-row'>疑惑苦惱深，　唯願作依怙。</div>
<div class='lg-row'>我雖如是悔，　無出離方便，</div>
<div class='lg-row'>仙人大慈悲，　令我罪銷滅。」</div>
<div class='lg-row'>仙聞是說已，　安慰彼人言：</div>
<div class='lg-row'>「汝今勿怖畏，　我能為救護，</div>
<div class='lg-row'>一心開導汝，　令汝離眾苦，</div>
<div class='lg-row'>得重罪銷滅，　我即是所歸。</div>
<div class='lg-row'>佛有妙法門，　名為大集會，</div>
<div class='lg-row'>是最上方便，　汝昔曾聞不？」</div>
<div class='lg-row'>彼人答仙言：　「我昔未曾聞。」</div>
<div class='lg-row'>仙人復告言：　「哀哉罪業者，</div>
<div class='lg-row'>如人火已焚，　誰當為說法？</div>
<div class='lg-row'>我今以悲心，　示汝微妙法，</div>
<div class='lg-row'>汝今當善聽。　我念往昔時，</div>
<div class='lg-row'>過無量無邊，　阿僧祇數劫。</div>
<div class='lg-row'>時有一囉惹，　無垢月為名，</div>
<div class='lg-row'>眷屬甚熾盛，　以正法治世。</div>
<div class='lg-row'>囉惹於一時，　而生育一子，</div>
<div class='lg-row'>即令召相師，　觀彼善惡相。</div>
<div class='lg-row'>乃問相師言：　『今我此一子，</div>
<div class='lg-row'>為善為惡相，　汝觀當云何？』</div>
<div class='lg-row'>相師前白言：　『怪哉此一子！</div>
<div class='lg-row'>如我所觀者，　其相極不善！』</div>
<div class='lg-row'>囉惹復謂言：　『不善相云何？</div>
<div class='lg-row'>如汝所觀相，　諦實為我說。』</div>
<div class='lg-row'>相師作是白：　『此子至七歲，</div>
<div class='lg-row'>當起癡害心，　斷於父母命。』</div>
<div class='lg-row'>囉惹復告言：　『其相雖如是，</div>
<div class='lg-row'>寧棄我身命，　此子終不壞，</div>
<div class='lg-row'>我若棄是者，　當不復人趣。』</div>
<div class='lg-row'>即令諸眷屬，　善養育我子，</div>
<div class='lg-row'>其後彼童子，　不久漸長大。</div>
<div class='lg-row'>是時無垢月，　憶彼相師言，</div>
<div class='lg-row'>即生如是念：　『今我業恐至，</div>
<div class='lg-row'>有何所悋惜！』　既作是念已，</div>
<div class='lg-row'>乃勅令童子，　汝今繼我位。</div>
<div class='lg-row'>復謂童子言：　『汝今當諦聽，</div>
<div class='lg-row'>今我此境界，　廣大復殊異，</div>
<div class='lg-row'>如日月照世，　富貴而自在。</div>
<div class='lg-row'>今我此提舍，　悉當付於汝，</div>
<div class='lg-row'>我於此境中，　不復為所有。』</div>
<div class='lg-row'>時諸臣僕等，　忽聞是事已，</div>
<div class='lg-row'>來詣無垢月，　咸作是白言：</div>
<div class='lg-row'>『我尊今何故？　棄捨於境界，</div>
<div class='lg-row'>其事知云何？　願尊為我說。』</div>
<div class='lg-row'>無垢月答言：　『汝等今當知，</div>
<div class='lg-row'>付提舍與子，　亦非無因緣。</div>
<div class='lg-row'>我念於往昔，　囉惹名蓮華，</div>
<div class='lg-row'>境界甚廣大，　自在而富貴。</div>
<div class='lg-row'>而彼於一時，　亦生於一子，</div>
<div class='lg-row'>其年漸長大，　即害其父母。</div>
<div class='lg-row'>我今若不以，　此提舍與子，</div>
<div class='lg-row'>當如彼蓮華，　受無量苦惱。</div>
<div class='lg-row'>我常自思惟，　不應生後悔，</div>
<div class='lg-row'>以是因緣故，　我今當付彼。』」</div>
<div class='lg-row'>是時彼仙人，　為造五業者，</div>
<div class='lg-row'>說是因緣已，　復告彼人言：</div>
<div class='lg-row'>「汝今造五業，　極重過於彼，</div>
<div class='lg-row'>我生悲愍心，　為汝設方便。</div>
<div class='lg-row'>汝可詣佛所，　聽大集會法，</div>
<div class='lg-row'>若得聽受者，　罪業皆銷滅。</div>
<div class='lg-row'>所有煩惱障，　悉皆得無礙，</div>
<div class='lg-row'>以聞正法故，　免墮於惡趣。</div>
<div class='lg-row'>若人能一心，　聽大集會法，</div>
<div class='lg-row'>一四句偈者，　獲無量福聚。</div>
<div class='lg-row'>滅五逆重罪，　得廣大果報，</div>
<div class='lg-row'>一切諸蓋纏，　剎那能解脫。」</div>
<div class='lg-row'>時彼造業人，　聞仙所言已，</div>
<div class='lg-row'>即合掌恭敬，　一心頭面禮。</div>
<div class='lg-row'>作如是讚言：　「善哉！善知識！</div>
<div class='lg-row'>能引示於我，　大集會法門。」</div>
<div class='lg-row'>仙人說此已，　時有萬二千，</div>
<div class='lg-row'>諸天子眾等，　來詣仙人所，</div>
<div class='lg-row'>各恭敬合掌，　頭面禮仙足。</div>
<div class='lg-row'>復有四俱胝，　諸大龍王眾，</div>
<div class='lg-row'>亦來詣仙所，　以頭面禮足。</div>
<div class='lg-row'>又有萬八千，　俱胝夜叉王，</div>
<div class='lg-row'>來詣於仙所，　亦頭面禮足。</div>
<div class='lg-row'>俱白如是言：　「善哉大仙人，</div>
<div class='lg-row'>深了諸佛法，　善開天界門，</div>
<div class='lg-row'>及滅億僧祇，　三塗受苦趣。</div>
<div class='lg-row'>稱揚大集會，　微妙最上法，</div>
<div class='lg-row'>有殊勝功德，　能息諸重罪。</div>
<div class='lg-row'>若人於一偈，　隨喜而聽受，</div>
<div class='lg-row'>乃可得名為，　深種善根者。</div>
<div class='lg-row'>何況更一心，　生尊重恭敬，</div>
<div class='lg-row'>以華鬘塗香，　栴檀末香等，</div>
<div class='lg-row'>珍寶蓋幢幡，　供養此正法，</div>
<div class='lg-row'>自作及勸他，　見聞生隨喜，</div>
<div class='lg-row'>所獲諸福報，　廣大無有窮。</div>
<div class='lg-row'>善哉汝仙人，　真實具悲者。」</div>
<div class='lg-row'>天子龍王眾，　及夜叉王等，</div>
<div class='lg-row'>作是稱讚已，　禮仙而不現。』」</div>
</div><p>爾時，普勇菩薩於釋迦牟尼佛前，廣說蓮華藏如來稱讚大集會正法如是功德已，合掌恭敬前白佛言：「世尊！若復有人，於此正法但能合掌頂禮恭敬，所獲善利而復云何？」</p>
<p>佛言普勇：「是人所獲福聚亦復無邊，譬如無熱惱池，龍王所居，而彼宮殿，日所不照，有五大河，池水流出，無有窮盡。假使有人，欲知池水一一滴數，汝謂是人而能知不？」</p>
<p>普勇白言：「不也。世尊！」</p>
<p>佛言：「此大集會正法，所有善根廣大無比，亦復如是。假使有人欲知此法功德限量，縱經千劫終不能盡。又復，普勇！此法甚深，難解、難了，一切如來所共尊重，若復有人須臾聽受，即得如是廣大利益。」</p>
<p>普勇菩薩復白佛言：「世尊！彼五大河其名何等？」</p>
<p>佛言：「五大河者，所謂：殑伽河、細多河、嚩芻河、閻牟那河、贊捺囉婆誐河。此五大河，一一各有五百小河而共圍繞，其水流注入于大海。彼五大河一一河中，而復各有一大龍王，所謂：歡喜龍王、商珂龍王、嚩漢底龍王、唧怛囉西那龍王、法思惟龍王，如是等龍王，各與一千眷屬俱，於閻浮提時降甘雨，百穀苗稼皆悉滋茂，乃至山川、溪壑、林藪、泉池，花卉、菓蓏、枝葉、根莖，雨之所及，無不豐足。普勇當知，若有眾生於此正法，起不善語業而生輕謗，彼所獲罪無量無邊。又復，若有眾生於此正法，發善語業而行讚歎，彼所獲福聚亦無量無邊，是人即能親近善友、得見如來，若得見佛，即能銷滅一切罪障。普勇！譬如四大洲中有鐵輪王為一洲主，威猛、自在、廣大、快樂，復能利益一切人民。今此大集會正法亦復如是，於閻浮提中，為諸眾生作大利益。若不得聞此正法者，是人不能成就阿耨多羅三藐三菩提，不能住菩提場、處師子座、轉大法輪、擊大法鼓，亦復不能入涅槃界、放大光明普照世間。」</p>
<p>普勇菩薩復白佛言：「世尊！彼蓮華上世界，蓮華藏如來所說仙人，而能令彼造五業者得滅重罪，我實不知居何等位，願佛慈悲當為開示。」</p>
<p>佛言普勇：「彼仙人者已得不退轉地，久已成就大集會正法。普勇當知，諸佛語言甚深微妙，若有聞此正法深生信受，是即見彼仙人，亦同見彼殑伽沙等諸佛如來殊妙色相，諸佛愛敬諸佛稱讚，常所安住諸佛三昧，而能通達如是大集會正法。」</p>

<p class='juan'>佛說大集會正法經卷第二</p></div>
</div><!-- end of div[@id='body'] -->
</body></html>