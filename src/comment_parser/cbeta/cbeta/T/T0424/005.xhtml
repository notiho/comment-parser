<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大集會正法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />佛說大集會正法經卷第五</p><p class="byline">西天譯經三藏朝奉大夫試鴻臚卿傳法大師臣施護奉　詔譯</p><p>爾時，月上境界如來告藥王軍菩薩言：「汝等當知，一切眾生有身皆苦，生、老、病、死、憂、惱、悲、痛、怨憎會、愛別離、所欲不成就，如是等法，悉皆是苦，逼迫眾生，不能解脫。此一切苦，甚可怖畏，而諸眾生於是苦義不聞、不知。」</p>
<p>爾時，會中諸初生者，聞佛說是諸苦法名，即皆合掌前白佛言：「世尊！我等樂聞此諸苦義，願佛為說。」</p>
<p>佛言：「諸善男子！非唯汝等樂聞，一切眾生皆亦如是。」</p>
<p>諸初生者復白佛言：「世尊！所言死者，其義云何？」</p>
<p>佛言：「諸善男子！所謂：識滅、身壞，故名為死。一切眾生命欲終時，有三種風而來破壞，所謂：滅識風、動轉識風、起識風。此三種風，眾生命欲盡時，令識散滅、動轉改易。」</p>
<p>諸初生者言：「世尊！彼滅識風，云何能令眾生識滅身壞？」</p>
<p>佛言：「彼滅識風復有三種，所謂：刀、針、大力。由是三種，能滅其識。識既滅已，身即破壞。」</p>
<p>諸初生者言：「世尊！云何名身？」</p>
<p>佛言：「身者，所謂如幻、如焰，又如重擔，復如涎洟、腐爛等物，諸無智者不能覺了生為大苦，由生發起、緣法聚集、命根連持，而無其實、非愛相應，如是等法假名為身。」</p>
<p>諸初生者言：「世尊！云何名命？復何名滅？」</p>
<p>佛言：「識所連持是名為命，業報衰謝，識法離散，命根斷絕、身分破壞，故名為滅。諸善男子！我今復為汝說身分所有，當知人身諸分筋脈有一俱胝數，有八萬四千毛孔，有千二百身分支節，有三百八身骨，此等共成人身；復有八萬四千族蟲，如是生類、同依人身，於人身中晝夜咂食，而復諸蟲互相食噉，諸苦隨生。如是八萬四千族蟲，其中有二大者，於七晝夜互相交鬪，至第七日彼一蟲死，又復一蟲而共交鬪。一蟲死已，一蟲復生，如是展轉，乃至人命斷時，此諸蟲類，一切壞滅，無所依止。諸異生類，不能覺了內外苦法相續生滅，老、病、死法皆不能怖，若順若違互相交鬪，如身二蟲苦惱隨生，而不覺了身壞命終都無所有。</p>
<p>「諸善男子！有一異生，命將不久。有善知識來為安慰，問其人言：『汝現生中，叵曾知見生、老、病、死諸艱苦不？』彼人答言：『我曾知見。』善知識言：『汝今既自知見如是等苦，何不生厭起增勝心？於二世中種少善根、斷諸惡法、修諸正行，若能如是，捨此報已，生他勝處，離諸怖畏，以其善法，為所依怙。況復世間，諸有苦法，一一分明，盡可觀察。汝豈不聞，大地若擊，能發大聲；善法若作，有大勝力。是故，於諸如來清淨剎中種諸善法，所謂以其華鬘、塗香、飲食、衣服、臥具、醫藥，供養如來及諸苾芻、苾芻尼、優婆塞、優婆夷清淨四眾，如是供養是為於佛剎中種諸善種，當能出生一切善果。汝今於此遇大法王出現世間，若不種諸善根，而無所益。』時，善知識為彼異生說伽陀曰：</p>

<div class="lg regular" style="margin-left:2em;"><div class='lg-row'>「『如來出世間，　擊廣大法鼓，</div>
<div class='lg-row'>開微妙法門，　令一切趣入。</div>
<div class='lg-row'>廣度諸眾生，　歸涅盤寂滅，</div>
<div class='lg-row'>汝今見是事，　何不起精進？』</div>
</div><p>「爾時，彼人亦說伽陀，答善知識言：</p>

<div class="lg regular" style="margin-left:2em;"><div class='lg-row'>「『若愚癡、無智，　復會遇惡友，</div>
<div class='lg-row'>廣造染法因，　謂貪慾等事。</div>
<div class='lg-row'>起我見增盛，　破和合僧伽，</div>
<div class='lg-row'>毀壞於塔寺，　不深信三寶。</div>
<div class='lg-row'>但造眾惡業，　不作善因緣，</div>
<div class='lg-row'>於一切時中，　常生諸過失。</div>
<div class='lg-row'>惱亂於父母，　不生孝敬心，</div>
<div class='lg-row'>出非法語言，　輕謗諸賢善。</div>
<div class='lg-row'>造此惡因故，　必墮地獄中，</div>
<div class='lg-row'>自受苦惱身，　無能救護者。</div>
<div class='lg-row'>可畏與眾合，　炎熱及阿鼻，</div>
<div class='lg-row'>如是諸獄中，　展轉受諸苦。</div>
<div class='lg-row'>從是大獄出，　復入小獄中，</div>
<div class='lg-row'>謂刀兵蓮華，　受苦而相續。</div>
<div class='lg-row'>如是大小獄，　有無數眾生，</div>
<div class='lg-row'>隨自業因緣，　輕重而受報。</div>
<div class='lg-row'>或百劫、千劫，　或復更長時，</div>
<div class='lg-row'>惡業繩所纏，　無由能解脫。</div>
<div class='lg-row'>彼刀兵地獄，　縱廣百由旬，</div>
<div class='lg-row'>不見彼獄門，　唯諸受苦者。</div>
<div class='lg-row'>百千俱胝數，　劍樹與刀山，</div>
<div class='lg-row'>驅彼罪人登，　身分皆斷壞。</div>
<div class='lg-row'>暫時雖死滅，　復被業風吹，</div>
<div class='lg-row'>即時還復生，　而受諸苦惱。</div>
<div class='lg-row'>地獄無邊際，　眾生亦無窮，</div>
<div class='lg-row'>以惡業因緣，　相續不間斷。</div>
<div class='lg-row'>我造諸惡業，　定墮彼趣中，</div>
<div class='lg-row'>善知識今時，　聽說所造業。</div>
<div class='lg-row'>我曾起貪心，　廣造於舍宅，</div>
<div class='lg-row'>彩畫復雕鏤，　金寶以莊嚴。</div>
<div class='lg-row'>復置諸園林，　倉庫及產業，</div>
<div class='lg-row'>畜牛馬生類，　皆以為資具。</div>
<div class='lg-row'>父母及眷屬，　內外數甚多，</div>
<div class='lg-row'>奴婢與妓人，　其數無有限。</div>
<div class='lg-row'>常令於晝夜，　動種種歌音，</div>
<div class='lg-row'>但縱己樂心，　不念於他苦。</div>
<div class='lg-row'>恃彼<span class='corr'>大</span>富貴，　作種種莊嚴，</div>
<div class='lg-row'>凡所受用物，　悉金銀珍寶。</div>
<div class='lg-row'>以香水澡沐，　復塗諸妙香，</div>
<div class='lg-row'>龍腦與栴檀，　及彼麝香等。</div>
<div class='lg-row'>香水澡沐已，　次第而嚴身，</div>
<div class='lg-row'>手釧及指環，　皆用珍寶作。</div>
<div class='lg-row'>以真珠瓔珞，　而為項莊嚴，</div>
<div class='lg-row'>最上好真金，　復為耳璫等。</div>
<div class='lg-row'>身分莊嚴已，　頂戴諸妙華，</div>
<div class='lg-row'>蘇摩那瞻波，　及諸異香者。</div>
<div class='lg-row'>復著妙好衣，　謂最上細㲲，</div>
<div class='lg-row'>鮮白復清潔，　皆妙香所薰。</div>
<div class='lg-row'>飲食最上味，　甘美復馨香，</div>
<div class='lg-row'>侍者供所須，　暫無饑渴想。</div>
<div class='lg-row'>地敷好茵蓐，　履踐而游行，</div>
<div class='lg-row'>左右有侍人，　自在復尊貴。</div>
<div class='lg-row'>如是廣嚴飾，　而愛樂其身，</div>
<div class='lg-row'>常保惜護持，　不生破壞想。</div>
<div class='lg-row'>既富樂具足，　餘復無所思，</div>
<div class='lg-row'>恣其染慾心，　造不善過失。</div>
<div class='lg-row'>眼貪於色境，　諸根亦復然，</div>
<div class='lg-row'>彼為過失因，　自不能覺了。</div>
<div class='lg-row'>見聞覺知處，　諸煩惱隨生，</div>
<div class='lg-row'>於順違境中，　起貪瞋癡法。</div>
<div class='lg-row'>柔軟等諸觸，　觸身心起愛，</div>
<div class='lg-row'>彼愛想既生，　諸罪業皆作。</div>
<div class='lg-row'>我曾於一時，　無故害有情，</div>
<div class='lg-row'>以箭射鹿身，　令彼命斷滅。</div>
<div class='lg-row'>但取其肉食，　不念後世中，</div>
<div class='lg-row'>果報自當受，　誰人能代者。</div>
<div class='lg-row'>我愚癡無智，　但資養其身，</div>
<div class='lg-row'>一日死苦來，　識滅身破壞。</div>
<div class='lg-row'>唯集諸苦惱，　無一可愛心，</div>
<div class='lg-row'>父母及諸親，　相視不能救。</div>
<div class='lg-row'>良醫妙藥等，　亦唐設其功，</div>
<div class='lg-row'>徒增悲惱心，　無救濟方便。</div>
<div class='lg-row'>我若命斷已，　棄於尸陀林，</div>
<div class='lg-row'>為鳥獸諸蟲，　充足而食噉。</div>
<div class='lg-row'>一切無所有，　<span class='corr'>虛</span>幻法現前，</div>
<div class='lg-row'>諸境悉皆空，　唯果報不失。</div>
<div class='lg-row'>是時無所託，　唯善法可依，</div>
<div class='lg-row'>如我造惡因，　當墮於地獄。</div>
<div class='lg-row'>廣積罪業蘊，　後苦惱隨生，</div>
<div class='lg-row'>於彼三世中，　破壞善法種。</div>
<div class='lg-row'>受想行二法，　以諸觸為因，</div>
<div class='lg-row'>觸故諸愛生，　而成憂苦縛。</div>
<div class='lg-row'>善法如良藥，　能治貪愛心，</div>
<div class='lg-row'>貪等既不生，　諸惡不能作。</div>
<div class='lg-row'>我實無福慧，　虛受於人身，</div>
<div class='lg-row'>佛宣方便門，　布施持戒等。</div>
<div class='lg-row'>我不能自作，　不隨喜見聞，</div>
<div class='lg-row'>正法不能聽，　愚癡日增長。</div>
<div class='lg-row'>無明等煩惱，　隨轉而無窮，</div>
<div class='lg-row'>障善法因緣，　何由能解脫？</div>
<div class='lg-row'>迷惑心散亂，　無少時靜住，</div>
<div class='lg-row'>煩惱火所燒，　受種種纏縛。</div>
<div class='lg-row'>於身無少樂，　樂法不暫生，</div>
<div class='lg-row'>命將不久時，　一切皆破壞。</div>
<div class='lg-row'>唯諸佛勝法，　能救苦眾生，</div>
<div class='lg-row'>戒法真實門，　登者得大樂。</div>
<div class='lg-row'>如我所造業，　深自生追悔，</div>
<div class='lg-row'>今遇善知識，　是故如實說。』」</div>
</div><p>爾時，月上境界如來告藥王軍菩薩言：「善男子！諸異生類，臨命終時，生大驚怖，苦惱其心，無所救護。唯諸善法，能為所依，殊勝果報，而無所失。」</p>
<p>爾時，彼佛即說伽陀曰：</p>

<div class="lg regular" style="margin-left:1em;"><div class='lg-row'>「眾生作惡業，　定墮地獄中，</div>
<div class='lg-row'>饑時吞鐵丸，　渴復飲銅汁。</div>
<div class='lg-row'>身出猛火焰，　惡業故自燒，</div>
<div class='lg-row'>身分皆破壞，　受驚怖大苦。</div>
<div class='lg-row'>彼不見樂境，　不聞正法名，</div>
<div class='lg-row'>唯苦逼身心，　一切皆非愛。</div>
<div class='lg-row'>眾生作善法，　定生善趣中，</div>
<div class='lg-row'>善知識會遇，　勸導修善法。</div>
<div class='lg-row'>發生正信解，　具戒慧多聞，</div>
<div class='lg-row'>諸煩惱滅除，　而成正等覺。</div>
<div class='lg-row'>精進行最上，　佛出世所宣，</div>
<div class='lg-row'>策發諸善根，　不生於退屈。</div>
<div class='lg-row'>慈悲真梵行，　攝一切眾生，</div>
<div class='lg-row'>自利復利他，　皆令得解脫。</div>
<div class='lg-row'>善男子諦聽！　佛所說真實，</div>
<div class='lg-row'>出微妙法音，　令一切調伏。</div>
<div class='lg-row'>大悲心為父，　菩提心為母，</div>
<div class='lg-row'>善法為知識，　能救護眾生。</div>
<div class='lg-row'>正覺出於世，　說最勝法門，</div>
<div class='lg-row'>方便化眾生，　令住寂滅地。</div>
<div class='lg-row'>佛為大悲者，　最上世間尊，</div>
<div class='lg-row'>普觀諸有情，　等同為佛子，</div>
<div class='lg-row'>平等無有二，　使一切歸依。」</div>
</div><p>爾時，彼佛說是法時，三千大千世界六種震動。時，藥王軍菩薩合掌恭敬白彼佛言：「有何因緣大地震動？願佛慈悲當為我說。」</p>
<p>彼佛言：「善男子！汝當四方觀察有何所見？」</p>
<p>是時，藥王軍菩薩承佛聖旨，即時四方觀察，見此大地震動，於少時間而復破裂，有六十五俱胝人從地而生。</p>
<p>爾時，六十五俱胝初生者，即皆合掌俱白佛言：「我等從何所生？」</p>
<p>佛於會中，指前初生者，告彼從地生者言：「諸善男子！汝等見此諸人眾不？」</p>
<p>答言：「已見。」</p>
<p>佛言：「如彼所生，汝等亦然。」</p>
<p>從地生者又言：「此諸人眾、當應滅不？」</p>
<p>佛言：「如是如是！彼等皆滅。諸善男子！非唯此眾，一切有情悉皆歸滅。」</p>
<p>是時，先在佛會諸初生者，各起合掌白彼佛言：「世尊！如佛所說，生死二法，我等厭患、非所愛樂。」</p>
<p>佛言：「汝等既能厭患生死，云何不能發起精進？」</p>
<p>此諸初生者又白佛言：「世尊！我等於如來前聽受正法，見此菩薩聲聞大眾，有大神通威德具足，是我所樂，我等亦欲趣進修習，遠離生死。」</p>
<p>爾時，藥王軍菩薩復見有諸從地生者，即時與五百大菩薩，各各以自通力於其會中，又復踊身虛空，高二萬由旬，於其空中或現經行相、或現跏趺相、或現師子王步相、或現象王步相、或現諸異獸等步相，現如是等諸相已，復於空中作諸神變。時，此菩薩等，各有身光，於虛空中如百千俱胝日月光明。</p>
<p>爾時，諸從地生者俱白彼佛言：「世尊！何因緣故有是廣大光明？及於空中現諸神變希有等事？」</p>
<p>佛言：「諸善男子！汝等見諸菩薩住空中不？」</p>
<p>答言：「已見。」</p>
<p>佛言：「此大光明是諸菩薩各各身光，此諸菩薩一一皆能現諸神通變化等事。」</p>
<p>是時，藥王軍等諸菩薩眾，即於空中出微妙聲，俱白彼佛言：「願佛慈悲，為諸眾生宣說法要，若天、若人得聞法者，皆得最上利益安樂。我等今時皆是如來大悲方便精進願力所建立故，願佛於今，顯法光明，普照世間。」作是言已，俱從空下，住於佛前。</p>
<p>彼佛告藥王軍菩薩言：「善男子！汝今見此三千大千世界六種震動不？」</p>
<p>藥王軍菩薩言：「已見。世尊！然今我等不能了知，以何緣故有如是事？又復，我今有少疑惑，欲問世尊願為開決。」</p>
<p>彼佛言：「善男子！汝今有疑，恣汝所問，若過去、未來、現在三世等事，我當為汝一一如實分別演說。」</p>
<p>藥王軍菩薩白彼佛言：「世尊！今此會中何故有八萬四千天子眾、八萬四千俱胝大菩薩眾、一萬二千俱胝龍王眾、一萬八千俱胝部多眾、二萬五千俱胝必舍左眾，以何義故如是等眾其數甚多？」</p>
<p>彼佛言：「善男子！汝今當知，此諸大眾俱來集會，皆是於此聽佛說法，即於是日獲大利樂，永出輪迴；又復其中有得安住十地法者，有得安住涅盤界者，有得解脫老、病、死、苦住安樂法者，有得解脫煩惱縛者，有得深入佛正法者。」</p>
<p>藥王軍菩薩復白彼佛言：「世尊！如來善為一切眾生作諸善巧，方便事業隨順攝化，云何是中而無懈倦？」</p>
<p>彼佛言：「善男子諦聽！如來起大悲心，設諸方便，普攝有情，皆令解脫，常無懈倦；但諸異生，愚於善法，雖遇如來，不能親近，聽受修習，不求解脫。善男子！如來今日於大眾中，吹大法螺、擊大法鼓、出大法聲、演大法義，若天、若龍，乃至八部四眾，及諸初生者，如是一切大眾，咸於今日得大總持，圓滿善法，安住十地，普獲利樂。一切皆是如來神通方便所作，令諸眾生住精進地，得法具足，如佛世尊。」</p>
<p>爾時，六十五俱胝數中，有五千初生者，俱從座起合掌向佛，而白佛言：「世尊！我等有身而為重擔，深為大怖，何由解脫？又復一切眾生處輪迴中，暫無寂靜，所欲礙心不能了知，住黑闇地不能明了，唯願世尊，攝受我等及諸眾生，施以無畏，令得安樂，勸請世尊宣說妙法，令諸少慧眾生增長正慧，苦惱眾生皆得解脫，世世所生，見佛聞法。」</p>
<p>爾時，藥王軍菩薩向彼初生者，說是伽陀曰：</p>

<div class="lg regular" style="margin-left:1em;"><div class='lg-row'>「汝等樂欲聞正法，　先須飲食資身命，</div>
<div class='lg-row'>後起無畏廣大心，　深得最上妙法味。」</div>
</div><p>彼初生者亦說伽陀，答藥王軍菩薩言：</p>

<div class="lg regular" style="margin-left:1em;"><div class='lg-row'>「汝尊者大智，　善調寂諸根，</div>
<div class='lg-row'>有廣大名稱，　一切皆愛敬。</div>
<div class='lg-row'>已圓滿善法，　一切無不知，</div>
<div class='lg-row'>云何作是言，　飲食資身命？</div>
<div class='lg-row'>如我等意者，　飲食為過因，</div>
<div class='lg-row'>食已於腹中，　成種種雜穢，</div>
<div class='lg-row'>雖增長色力，　而惡法隨生，</div>
<div class='lg-row'>三塗惡趣中，　當生大怖畏。</div>
<div class='lg-row'>諸眾生罪業，　皆從飲食生，</div>
<div class='lg-row'>所有貪愛心，　由飲食所起。</div>
<div class='lg-row'>世間愚癡者，　生種種貪心，</div>
<div class='lg-row'>營廣大田園，　舍宅樓閣等，</div>
<div class='lg-row'>諸妙好服飾，　及最上莊嚴，</div>
<div class='lg-row'>眾妙寶七珍，　真珠瓔珞等，</div>
<div class='lg-row'>象馬及車乘，　奴婢數甚多，</div>
<div class='lg-row'>富貴雖暫時，　終歸無常法。</div>
<div class='lg-row'>如其壽命盡，　流轉諸趣中，</div>
<div class='lg-row'>正法不能聞，　善知識遠離。</div>
<div class='lg-row'>假使四大洲，　為彼轉輪王，</div>
<div class='lg-row'>七寶皆具足，　圓滿千子眾；</div>
<div class='lg-row'>富貴大自在，　勇猛復威嚴，</div>
<div class='lg-row'>一切所歸依，　悉恭敬稱讚。</div>
<div class='lg-row'>盡一生勝報，　是等亦無常，</div>
<div class='lg-row'>彼壽限既終，　善惡業隨受。</div>
<div class='lg-row'>雖富有珍寶，　勇猛大威德，</div>
<div class='lg-row'>壽命若盡時，　自力不能救。</div>
<div class='lg-row'>尊者如我說，　一切無所依，</div>
<div class='lg-row'>唯諸佛如來，　是真所歸仗。</div>
<div class='lg-row'>如父復如母，　能養育出生，</div>
<div class='lg-row'>平等而愛憐，　一切皆如子。</div>
<div class='lg-row'>譬日月光明，　普照諸冥闇，</div>
<div class='lg-row'>所有輪迴苦，　斷滅令不生。</div>
<div class='lg-row'>拔彼煩惱根，　使離諸怖畏，</div>
<div class='lg-row'>普令有情類，　證無上菩提，</div>
<div class='lg-row'>宣說正法門，　令住不退轉。</div>
<div class='lg-row'>世間飲食等，　無利生過失，</div>
<div class='lg-row'>不得生諸天，　非為可愛果，</div>
<div class='lg-row'>於世間無樂，　當招極苦報，</div>
<div class='lg-row'>損減於壽命，　造不善業因，</div>
<div class='lg-row'>生富樂貪愛，　不能了無常，</div>
<div class='lg-row'>不造最勝業，　不了知妙法，</div>
<div class='lg-row'>不念離過失，　不住寂靜心。</div>
<div class='lg-row'>壽命既盡已，　諸趣受諸苦，</div>
<div class='lg-row'>無常杖所打，　五欲繩所縛，</div>
<div class='lg-row'>苦惱而轉增，　業報不能脫，</div>
<div class='lg-row'>過去業所照，　無救無所依，</div>
<div class='lg-row'>當識法滅時，　徒增悲惱怖。</div>
<div class='lg-row'>我寧以珍寶，　金銀及玻瓈，</div>
<div class='lg-row'>廣施一切人，　終不生悋惜。</div>
<div class='lg-row'>我寧以身力，　為他人僕使，</div>
<div class='lg-row'>設經彼長時，　終不生疲倦。</div>
<div class='lg-row'>若起貪愛想，　廣集諸珍財，</div>
<div class='lg-row'>及飲食上味，　我即生怖畏。</div>
<div class='lg-row'>願尊者諦聽，　如我等所言，</div>
<div class='lg-row'>假使彼諸天，　受勝妙樂報，</div>
<div class='lg-row'>以諸妙寶器，　盛種種上味，</div>
<div class='lg-row'>甘美復馨香，　食者生適悅，</div>
<div class='lg-row'>益天人身分，　色力及威力，</div>
<div class='lg-row'>彼受報若終，　一切皆非實。</div>
<div class='lg-row'>以是故我等，　不愛樂飲食，</div>
<div class='lg-row'>唯樂正法門，　求解脫眾苦。</div>
<div class='lg-row'>遠離貪愛縛，　得自在無礙，</div>
<div class='lg-row'>歸依佛世尊，　大仙真聖者。</div>
<div class='lg-row'>汝尊者大智，　我恭敬頂禮，</div>
<div class='lg-row'>具廣大慈悲，　眾生皆樂見。</div>
<div class='lg-row'>汝名字何等？　願尊為我說，</div>
<div class='lg-row'>若見聞隨喜，　得諸根清淨。」</div>
</div><p>爾時，藥王軍菩薩復說伽陀，答初生者言：</p>

<div class="lg regular" style="margin-left:1em;"><div class='lg-row'>「汝今欲聞我名字，　彼一切名唯佛知，</div>
<div class='lg-row'>百千俱胝眾初生，　彼名一一佛能了。」</div>
</div><p>彼初生者又說伽陀曰：</p>

<div class="lg regular" style="margin-left:1em;"><div class='lg-row'>「我曾從佛親聽受，　初生、久生一切名，</div>
<div class='lg-row'>唯汝名字最甚深，　未曾聞佛為廣說。」</div>
</div><p>是時，藥王軍菩薩復說伽陀，答初生者言：</p>

<div class="lg regular" style="margin-left:1em;"><div class='lg-row'>「當知我名字，　號為藥王軍，</div>
<div class='lg-row'>妙藥救眾生，　是故得其號。</div>
<div class='lg-row'>一切眾生類，　種種病所纏，</div>
<div class='lg-row'>我以方便門，　隨順而救濟。</div>
<div class='lg-row'>貪為病最大，　惱害於世間，</div>
<div class='lg-row'>由此病為因，　而生諸過失。</div>
<div class='lg-row'>瞋病如大火，　焚燒寂靜心，</div>
<div class='lg-row'>唯甘露法藥，　能除諸苦惱。</div>
<div class='lg-row'>癡病大可怖，　覆沒智慧心，</div>
<div class='lg-row'>死墮惡趣中，　不得聞正法。</div>
<div class='lg-row'>由此三種病，　展轉諸病生，</div>
<div class='lg-row'>益愚癡闇冥，　我皆施法藥。</div>
<div class='lg-row'>普令離過失，　滅一切業因，</div>
<div class='lg-row'>息苦惱不生，　永絕諸怖畏。</div>
<div class='lg-row'>既得離諸病，　速見正覺尊，</div>
<div class='lg-row'>因我妙醫王，　應病而授藥。</div>
<div class='lg-row'>一切有情類，　常為火所焚，</div>
<div class='lg-row'>熾然不能息，　轉生諸苦惱。</div>
<div class='lg-row'>貪欲為重擔，　無有解脫時，</div>
<div class='lg-row'>瞋癡法亦然，　展轉增過失。</div>
<div class='lg-row'>雖常負重擔，　不求解脫門，</div>
<div class='lg-row'>復不念無常，　不思出離道。</div>
<div class='lg-row'>煩惱業隨逐，　苦惱亦不知，</div>
<div class='lg-row'>眾病逼其身，　不能求妙藥。</div>
<div class='lg-row'>由無明因故，　諸行即隨生，</div>
<div class='lg-row'>行等法既起，　貪愛生過失。</div>
<div class='lg-row'>諸行不究竟，　一切法皆空，</div>
<div class='lg-row'>無智不能知，　無由生正念。</div>
<div class='lg-row'>不修寂靜行，　識滅苦惱增，</div>
<div class='lg-row'>經無數劫中，　不能得解脫。</div>
<div class='lg-row'>佛出現於世，　為彼天人師，</div>
<div class='lg-row'>如父母愛子，　開示正覺道。</div>
<div class='lg-row'>復雨大法寶，　普濟諸群生，</div>
<div class='lg-row'>除彼邪智人，　不攝受正法。</div>
<div class='lg-row'>發菩提心者，　得入正法門，</div>
<div class='lg-row'>了一切行空，　於空亦無礙。</div>
<div class='lg-row'>若了空無我，　一切無所依，</div>
<div class='lg-row'>諸煩惱亦空，　遠離諸過失。」</div>
</div><p>爾時，諸初生者復說伽陀言：</p>

<div class="lg regular" style="margin-left:1em;"><div class='lg-row'>「菩薩大悲者，　普救諸眾生，</div>
<div class='lg-row'>精進大醫王，　長時無懈倦。</div>
<div class='lg-row'>念彼輪迴苦，　以功德攝持，</div>
<div class='lg-row'>我諦信歸依，　起勇猛精進。」</div>
</div><p>爾時，藥王軍菩薩復為說伽陀曰：</p>

<div class="lg regular" style="margin-left:1em;"><div class='lg-row'>「汝等今當知，　佛為最上尊，</div>
<div class='lg-row'>世間出世間，　福智皆具足。</div>
<div class='lg-row'>具三十二相，　及眾好莊嚴，</div>
<div class='lg-row'>以最上大悲，　廣度諸群品。</div>
<div class='lg-row'>佛威容高顯，　猶如妙高山，</div>
<div class='lg-row'>智慧無有窮，　復如彼大海。</div>
<div class='lg-row'>善開諸方便，　隨順化眾生，</div>
<div class='lg-row'>瞻禮與歸依，　皆得安樂果。」</div>
</div><p>爾時，月上境界如來出如迦陵頻伽清妙音聲普聞十方，又從面門出八萬四千種種色光，所謂：青、黃、赤、白、紅、紫、碧、綠，如是光明廣大熾盛，普照三千大千世界，所有三十二大地獄，蒙光所照皆悉破壞，諸天宮殿光所照處廣大明耀。如是光明照於三千大千世界已，復於光中，出一切眾生所有樂具現於虛空。作如是變化已，其光旋還繞佛七匝，復從彼佛頂門而入。</p>
<p>爾時，藥王軍菩薩復從座起，合掌恭敬白彼佛言：「世尊！何因緣故？如是重復放大光明普照世界。」</p>
<p>爾時，彼佛告藥王軍菩薩言：「善男子！我於今日作大佛事，今此會中有諸眾生得大利樂，以是緣故重復放光。」</p>
<p>藥王軍菩薩復白彼佛言：「我有所疑欲當請問，唯願世尊為我開決。」</p>
<p>彼佛言：「善男子！如汝所疑，當恣汝問。」</p>
<p>藥王軍菩薩言：「世尊！何故此會諸初生者，世尊為現種種希有等事，復為宣說微妙法門？諸久生者，云何世尊不皆如是？豈此等類於佛正法不能了知？」彼佛言：「善男子！汝今何故作如是言？於如來前而伸請問，此不得名柔順等語，何以故？如來於諸眾生平等化度，隨順方便而為說法，諸有聞者皆獲利益，具足得入諸總持門，一切功德皆悉成就。」</p>
<p>爾時，虛空中復有無數廣大殊妙七寶樓閣現於佛上。是時，彼佛告藥王軍菩薩言：「善男子！汝今見此殊妙樓閣不？」</p>
<p>藥王軍菩薩答言：「已見。世尊！」</p>
<p>彼佛言：「汝今當知，此等皆是諸初生者所共變現。何以故？此諸初生者，皆於是日圓滿一切善法；又復我於今日擊大法鼓，有無數天人得法具足，無數地獄眾生得離苦惱；復有無數眾生，暫生正念，歸依佛智，皆得解脫。」</p>
<p>彼佛說是語時，會中有九萬九千俱胝久生眾生，證得須陀洹果，得法具足，斷除業障，遠離眾苦，如此等類，皆從如來正法出生。</p>
<p>爾時，東方有五十俱胝殑伽沙數諸菩薩眾來入彼會，南方有六十俱胝殑伽沙數諸菩薩眾來入彼會，西方有七十俱胝殑伽沙數諸菩薩眾來入彼會，北方有八十俱胝殑伽沙數諸菩薩眾來入彼會，下方有九十俱胝殑伽沙數諸菩薩眾來入彼會，上方有百俱胝殑伽沙數諸菩薩眾來入彼會。是時，藥王軍菩薩白彼佛言：「世尊！云何虛空周匝皆作赤黑二色？」</p>
<p>彼佛言：「善男子！汝今不知如是因緣？」</p>
<p>答言：「世尊！我不能知。」</p>
<p>彼佛言：「唯佛如來而自知察。善男子！汝今當知，諸方世界各有若干俱胝殑伽沙數諸菩薩眾來入佛會。」</p>
<p>如是，諸菩薩眾隨方來已，從空而下住立佛前，禮彼佛足，各住一面。</p>
<p>是時，藥王軍菩薩白彼佛言：「世尊！何因緣故又復有此大菩薩眾而來集會？」</p>
<p>彼佛言：「善男子！此諸菩薩大眾集會，皆以初生者為緣而起發故。」</p>
<p>彼佛作是言時，所有會中諸初生者，即時皆得諸法具足安住十地。又復彼佛會中無數修菩薩行者，皆得安住諸菩薩法，得大神通。見聞隨喜一切眾生皆獲利樂。諸有已住菩薩地者，不復退轉，增勝堅固菩薩行法。</p>
<p>佛說此經已，普勇菩薩等諸大菩薩，阿惹憍陳如等諸大苾芻，乃至世間天、人、阿修羅等一切大眾，聞佛所說，皆大歡喜，信受奉行。</p>

<p class='juan'>佛說大集會正法經卷第五</p></div>
</div><!-- end of div[@id='body'] -->
</body></html>