<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛使比丘迦旃延說法沒盡偈百二十章</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2029
<p class='juan'><a id='mulu1' />佛使比丘迦旃延說法沒盡偈百二十章</p><p class="byline">失譯人名今附西晉錄</p>
<div class='div-jing'>
<div class="lg regular"><div class='lg-row'>尊者迦旃子　體道修律護</div>
<div class='lg-row'>見諸卒暴者　以偈開法路</div>
<div class='lg-row'>心常懷愴恨　思惟悲感事</div>
<div class='lg-row'>常勤務精進　顧後大恐懼</div>
<div class='lg-row'>正法垂欲滅　人年纔壽百</div>
<div class='lg-row'>正法之光明　在世不久沒</div>
<div class='lg-row'>正法已滅盡　比丘眾迷惑</div>
<div class='lg-row'>當捨諸經法　聖覺之所講</div>
<div class='lg-row'>反受雜文章　廢捐佛所說</div>
<div class='lg-row'>見訓諸淺經　心意為欣悅</div>
<div class='lg-row'>常當共諍訟　違教背典經</div>
<div class='lg-row'>展轉興誹謗　各各相慢輕</div>
<div class='lg-row'>愚癡課難化　無智如株杌</div>
<div class='lg-row'>卿無所別知　不學佛正法</div>
<div class='lg-row'>釋置經義理　更互相求短</div>
<div class='lg-row'>吾身所聞傳　獨步無儔伴</div>
<div class='lg-row'>持中以著下　舉下著於中</div>
<div class='lg-row'>不復識次第　所說貴不窮</div>
<div class='lg-row'>證處設乖謬　反說無本末</div>
<div class='lg-row'>聞受皆浮漫　講論無清話</div>
<div class='lg-row'>斯徒眾惡意　謗訕於和上</div>
<div class='lg-row'>見尊覩師父　傲慢不崇敬</div>
<div class='lg-row'>是等共辯諍　心念甚愁毒</div>
<div class='lg-row'>著世慕豪貴　墮縛不自覺</div>
<div class='lg-row'>我覺甚真諦　卿誠無所知</div>
<div class='lg-row'>卿講殊倒錯　我言順典義</div>
<div class='lg-row'>各各共諍訟　用生毒害心</div>
<div class='lg-row'>貪得利供養　隨俗共浮沈</div>
<div class='lg-row'>習樂於居屋　不能自拔度</div>
<div class='lg-row'>從貪共談語　但說世間務</div>
<div class='lg-row'>時諸比丘捨　樹間及閑暇</div>
<div class='lg-row'>行止於聚落　兩中立精舍</div>
<div class='lg-row'>喜樂於憒擾　不慕處靜默</div>
<div class='lg-row'>展轉相侵欺　以自養妻息</div>
<div class='lg-row'>或有時比丘　客從遠方來</div>
<div class='lg-row'>寺主先自安　閑居乃聽之</div>
<div class='lg-row'>妬其所止居　嫉其有德名</div>
<div class='lg-row'>亦嫉於族姓　又復希法經</div>
<div class='lg-row'>見遠方比丘　顏色不悅和</div>
<div class='lg-row'>得其捨之去　於心乃為快</div>
<div class='lg-row'>貪著於供養　用興毒惡嫉</div>
<div class='lg-row'>矜莊相貢高　由是成忿失</div>
<div class='lg-row'>常念瞋恚惡　憍慢為自大</div>
<div class='lg-row'>所求無厭足　恣意隨塵穢</div>
<div class='lg-row'>毒事不應行　不欲誦受經</div>
<div class='lg-row'>終日笑歌舞　冥暮寢不醒</div>
<div class='lg-row'>斯等共聚會　言不及經理</div>
<div class='lg-row'>但說縣官賊　流俗行來事</div>
<div class='lg-row'>假使有學者　眾人所供養</div>
<div class='lg-row'><span class='corr'>羨</span>者求出家　言學比丘法</div>
<div class='lg-row'>假使有學者　白衣所崇敬</div>
<div class='lg-row'>務於雜碎事　因是得名聞</div>
<div class='lg-row'>所行不如教　自從利養起</div>
<div class='lg-row'>其年既幼少　多畜眾弟子</div>
<div class='lg-row'>其心懷諍亂　不能究所學</div>
<div class='lg-row'>沙門二三年　廣畜諸眷屬</div>
<div class='lg-row'>莫能謹慎戒　墮落於邪見</div>
<div class='lg-row'>或有說斷滅　或有講有人</div>
<div class='lg-row'>已住如是學　墮惡人鬚髮</div>
<div class='lg-row'>門徒多鄙猥　少年相圍繞</div>
<div class='lg-row'>或時甚枯旱　或時復大水</div>
<div class='lg-row'>雀鼠及蝗蟲　災害並輻至</div>
<div class='lg-row'>五穀普罄匱　民庶咸飢饉</div>
<div class='lg-row'>窮逼於餬口　出家求安隱</div>
<div class='lg-row'>便行作沙門　不調越軌度</div>
<div class='lg-row'>不解於禁戒　眾會無救護</div>
<div class='lg-row'>苟且無羞恥　不能修慎行</div>
<div class='lg-row'>亦不樂法會　汲汲著財養</div>
<div class='lg-row'>以非法為法　所說違道義</div>
<div class='lg-row'>舉罪反輕重　亂經背賢規</div>
<div class='lg-row'>眾會至夜半　鬪諍事彌滋</div>
<div class='lg-row'>然後乃說經　粗略不周備</div>
<div class='lg-row'>希簡說禁戒　具足鬪諍事</div>
<div class='lg-row'>處處失義理　故正法滅盡</div>
<div class='lg-row'>適共鬪諍已　遂乃結仇怨</div>
<div class='lg-row'>諸魔及官屬　用斯得人便</div>
<div class='lg-row'>諸天龍鬼神　來欲聽經教</div>
<div class='lg-row'>傾企遲聞戒　但更聞諍訟</div>
<div class='lg-row'>諸天人懷恨　不可比丘行</div>
<div class='lg-row'>行來共講言　佛法欲滅盡</div>
<div class='lg-row'>吾等捨天樂　故來欲受法</div>
<div class='lg-row'>不得聞正法　不如棄之去</div>
<div class='lg-row'>其有尊鬼神　心樂佛法者</div>
<div class='lg-row'>不念諸比丘　不復行擁護</div>
<div class='lg-row'>於時弊鬼神　凶暴行毒害</div>
<div class='lg-row'>取比丘精氣　令命無有餘</div>
<div class='lg-row'>比丘多疾病　羸劣無氣力</div>
<div class='lg-row'>失神顏色變　勤苦遭眾厄</div>
<div class='lg-row'>展轉相憎嫉　疾病不相瞻</div>
<div class='lg-row'>或有至死亡　無護橫夭終</div>
<div class='lg-row'>貪著利財寶　衣食無限節</div>
<div class='lg-row'>曉知習俗法　邪業以自活</div>
<div class='lg-row'>販賣規賈利　出入求生息</div>
<div class='lg-row'>志尚在總務　孜孜無解極</div>
<div class='lg-row'>樂於雜碎事　求利欲救命</div>
<div class='lg-row'>棄捐度世業　細務自嬰累</div>
<div class='lg-row'>衣服不整齊　儀節不閑修</div>
<div class='lg-row'>不能將順行　如野馬獼猴</div>
<div class='lg-row'>遙見賢比丘　分衛知止足</div>
<div class='lg-row'>遠遠罵詈之　言不順禁戒</div>
<div class='lg-row'>如今日比丘　澹然無過失</div>
<div class='lg-row'>彼時諸比丘　默聲犯眾惡</div>
<div class='lg-row'>偷苟無羞慚　懈怠懷毒意</div>
<div class='lg-row'>斯等將來世　反當見敬事</div>
<div class='lg-row'>有仁賢比丘　具足知廉恥</div>
<div class='lg-row'>於彼失法時　乃更不見待</div>
<div class='lg-row'>譬如師子王　處在林樹間</div>
<div class='lg-row'>豺狼及犬狐　不敢食其肉</div>
<div class='lg-row'>命過身出虫　還自噉其肉</div>
<div class='lg-row'>晝夜共噉食　毀滅其形體</div>
<div class='lg-row'>能仁大聖人　泥洹滅度後</div>
<div class='lg-row'>諸地水火風　不能毀佛法</div>
<div class='lg-row'>世間珍奇寶　不妄忽自亡</div>
<div class='lg-row'>蒼金出於世　紫金乃不彰</div>
<div class='lg-row'>正法在於世　終不自沒盡</div>
<div class='lg-row'>因有象法故　正法則滅盡</div>
<div class='lg-row'>譬如海中船　貪重故沈沒</div>
<div class='lg-row'>佛法斯亦然　利養故滅盡</div>
<div class='lg-row'>背經及聖典　以此為正法</div>
<div class='lg-row'>以法違於律　以非作法義</div>
<div class='lg-row'>諸邪見異學　五通諸學士</div>
<div class='lg-row'>不能毀法義　及所興布施</div>
<div class='lg-row'>其從釋迦文　因佛作沙門</div>
<div class='lg-row'>當毀於正法　令法至滅盡</div>
<div class='lg-row'>計劣諸男子　除髮被袈裟</div>
<div class='lg-row'>皆當敗正法　令典沒不現</div>
<div class='lg-row'>不肯順禁教　勠力存法務</div>
<div class='lg-row'>恣心從所樂　猶如塵蔽驢</div>
<div class='lg-row'>于時諸學人　受取妄保任</div>
<div class='lg-row'>改定其券別　令錯所寄信</div>
<div class='lg-row'>畏於縣官吏　怨賊及債主</div>
<div class='lg-row'>戰戰相惡難　恐怖衣毛竪</div>
<div class='lg-row'>耕種及治生　遭值諸吏卒</div>
<div class='lg-row'>朝夕習穢欲　眾患所見惱</div>
<div class='lg-row'>將有三惡王　大秦在於前</div>
<div class='lg-row'>撥羅在於後　安息在中央</div>
<div class='lg-row'>由於是之故　正法有棄亡</div>
<div class='lg-row'>夷王大凶惡　處在於北方</div>
<div class='lg-row'>興師伐惡國　傷害諸萬民</div>
<div class='lg-row'>輕毀諸沙門　多犯於眾惡</div>
<div class='lg-row'>毀壞佛塔寺　破敗學精廬</div>
<div class='lg-row'>當於爾時世　郡國皆丘墟</div>
<div class='lg-row'>是等皆恐懼　愁憂而懊惱</div>
<div class='lg-row'>捨其北方土　奔趣于中國</div>
<div class='lg-row'>病瘦目不明　尫瘵無氣力</div>
<div class='lg-row'>不能捨北方　當為其所賊</div>
<div class='lg-row'>時少年比丘　不務沙門者</div>
<div class='lg-row'>便當脫衣服　恐怖欲自全</div>
<div class='lg-row'>於是中國君　當來伐夷王</div>
<div class='lg-row'>既已誅夷王　來還居監尼</div>
<div class='lg-row'>彼有尊比丘　名號曰尸師</div>
<div class='lg-row'>博聞靡不達　能悅諸國王</div>
<div class='lg-row'>王聞尸師言　心意懷欣躍</div>
<div class='lg-row'>願欲請眾僧　興設大布施</div>
<div class='lg-row'>遣使詣十方　宣命於諸國</div>
<div class='lg-row'>諸人來詣此　今當大布施</div>
<div class='lg-row'>諸僧皆集至　其數有百千</div>
<div class='lg-row'>遭難皆憔悴　願樂見大施</div>
<div class='lg-row'>諸比丘已會　百千設備足</div>
<div class='lg-row'>展轉相推求　各各相問訊</div>
<div class='lg-row'>仁和上所在　阿闍梨所至</div>
<div class='lg-row'>常所從沙彌　惡師今所師</div>
<div class='lg-row'>或傷或死亡　或亦見驅逐</div>
<div class='lg-row'>比丘既相見　啼哭不自勝</div>
<div class='lg-row'>彼時諸會者　其數百千眾</div>
<div class='lg-row'>懷惱失顏色　樂見大布施</div>
<div class='lg-row'>四面並雲集　同會十五日</div>
<div class='lg-row'>講說佛典戒　尋復相忿懟</div>
<div class='lg-row'>斯等既忿懟　展轉不共和</div>
<div class='lg-row'>尊比丘教告　諸比丘默然</div>
<div class='lg-row'>吾當說卿等　示有佛法律</div>
<div class='lg-row'>聽我之所說　無得亂語言</div>
<div class='lg-row'>計此閻浮地　沙門佛門徒</div>
<div class='lg-row'>會同當共和　不宜長嫌故</div>
<div class='lg-row'>有大比丘眾　其數有百千</div>
<div class='lg-row'>欲得學道義　往會十五日</div>
<div class='lg-row'>有大比丘眾　雖有百千數</div>
<div class='lg-row'>我學設明達　卿等不能知</div>
<div class='lg-row'>設有一比丘　學能達悟者</div>
<div class='lg-row'>便可說本末　我學知其經</div>
<div class='lg-row'>時有一比丘　所學普通達</div>
<div class='lg-row'>有德名須賴　如是師子吼</div>
<div class='lg-row'>即時從坐起　叉手而住立</div>
<div class='lg-row'>稽首耆年足　便當師子吼</div>
<div class='lg-row'>吾不懷狐疑　其心無猶豫</div>
<div class='lg-row'>身所學經戒　今設為通利</div>
<div class='lg-row'>吾亦無眾難　心亦不進退</div>
<div class='lg-row'>吾所前學者　法律無所疑</div>
<div class='lg-row'>通暢於經典　明達於道義</div>
<div class='lg-row'>吾所學如此　諸賢宜奉持</div>
<div class='lg-row'>卿不達眾經　亦不解法律</div>
<div class='lg-row'>云何尊者前　而多自稱歎</div>
<div class='lg-row'>尊師惡弟子　性凶懷毒害</div>
<div class='lg-row'>其名曰阿斯　即便害須賴</div>
<div class='lg-row'>時有大鬼神　信樂於佛法</div>
<div class='lg-row'>手自執金剛　遂打殺阿斯</div>
<div class='lg-row'>當于爾時世　地六反震動</div>
<div class='lg-row'>四方自然響　非人擊靈鼓</div>
<div class='lg-row'>至爾時四方　當有四大烟</div>
<div class='lg-row'>又復四大火　上方四面墮</div>
<div class='lg-row'>於爾之世時　世間為幽冥</div>
<div class='lg-row'>從是往不反　生民沒愚癡</div>
<div class='lg-row'>黎庶無央數　悲哀懷懊惱</div>
<div class='lg-row'>今日最末世　佛正法未盡</div>
<div class='lg-row'>曾見佛鬼神　信樂於道義</div>
<div class='lg-row'>縱身自投地　號躄不自堪</div>
<div class='lg-row'>諸比丘遭惡　如人喪二親</div>
<div class='lg-row'>今日最末世　佛正法滅盡</div>
<div class='lg-row'>從今日以往　無復說經典</div>
<div class='lg-row'>法律及禁戒　當何從聞聽</div>
<div class='lg-row'>諸天樹木鬼　曠野居神明</div>
<div class='lg-row'>悲感心憂惱　宛轉不自寧</div>
<div class='lg-row'>法燈為已沒　正典已毀滅</div>
<div class='lg-row'>今世最崩頹　法鼓不復鳴</div>
<div class='lg-row'>諸魔設歡喜　聚會相慶賀</div>
<div class='lg-row'>舉手而讚言　今是佛末世</div>
<div class='lg-row'>却後將來世　當有是患難</div>
<div class='lg-row'>益當加精進　勉力求度脫</div>
<div class='lg-row'>譬如有賈客　失時心懷惱</div>
<div class='lg-row'>故宜加慕屬　無得復後悔</div>
<div class='lg-row'>聞時道法興　經典普流布</div>
<div class='lg-row'>說法者常存　勤心修佛教</div>
<div class='lg-row'>今日四輩人　展轉相恭敬</div>
<div class='lg-row'>聞佛法尚在　夙宵加精進</div>
<div class='lg-row'>身體自康強　未遭老病死</div>
<div class='lg-row'>以故當慇懃　念後大危懼</div>
<div class='lg-row'>及時諸國安　無有眾患難</div>
<div class='lg-row'>豐熟乞易得　奉修佛教禁</div>
<div class='lg-row'>沙門解羅剎　聞是法教戒</div>
<div class='lg-row'>前稽首作禮　耆年迦旃子</div>
<div class='lg-row'>惟吾身戰慄　毛竪心為寒</div>
<div class='lg-row'>失志不知法　不復識方面</div>
<div class='lg-row'>今我聞此言　心生大恐懼</div>
<div class='lg-row'>將來世見此　安能心不碎</div>
<div class='lg-row'>尊者迦旃子　興此悲哀已</div>
<div class='lg-row'>則為諸弟子　說正法未盡</div>
<div class='lg-row'>三百歲多解脫　三百歲聞戒定</div>
<div class='lg-row'>三百歲修佛寺　入千年青苑說</div>
<div class='lg-row'>說比丘樂無樂　習獨處床席居</div>
<div class='lg-row'>在於彼行無方　當降伏諸愛欲</div>
</div>
<p class='juan'>佛使比丘迦旃延說法沒盡偈百二十章</p></div>
</div><!-- end of div[@id='body'] -->
</body></html>