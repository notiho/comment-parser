<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨識身足論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1539
<div class='div-other'>
<p class='juan'><a id='mulu1' />阿毘達磨識身足論卷第一</p><p class="byline">提婆設摩阿羅漢造</p><p class="byline">三藏法師玄奘奉　詔譯</p><a id='mulu2' />
<p class='h1'>初歸禮讚頌</p>
<div class="lg regular"><div class='lg-row'>稽首大覺覺中王，　覺王所供三界日，</div>
<div class='lg-row'>解脫妙法智所歸，　智者所依諸聖眾。</div>
<div class='lg-row'>阿毘達磨海難渡，　佛口池流千聖飲，</div>
<div class='lg-row'>於境巨溟能善決，　故我至誠今頂禮。</div>
<div class='lg-row'>朗日不舉照人間，　稠林昏翳孰能遣？</div>
<div class='lg-row'>若無阿毘達磨論，　智所知冥誰殄滅？</div>
<div class='lg-row'>阿毘達磨正法燈，　心中淨眼智根本，</div>
<div class='lg-row'>所知林日邪論劍，　開士威力如來藏。</div>
<div class='lg-row'>三界照明慧眼道，　一切法燈佛語海，</div>
<div class='lg-row'>能發勝慧破諸疑，　是諸聖賢法衢路。</div>
<div class='lg-row'>智者慧水大陂池，　求智勇銳勝基本，</div>
<div class='lg-row'>了此勝法至聰明，　悟斯聖教真佛子。</div>
</div></div>
<div class='div-other'><a id='mulu3' />
<p class='h1'>總嗢拕南頌</p>
<div class="lg regular"><div class='lg-row'>初目乾連蘊，　次補特伽羅，</div>
<div class='lg-row'>因所緣雜類，　四句最為後。</div>
</div>
<div class='div-other'><a id='mulu4' />
<div class='div-other'><a id='mulu5' />
<div class='div-other'><a id='mulu6' />
<p class='h4'>識身足論目乾連蘊第一之一第一嗢拕南頌</p>
<div class="lg regular"><div class='lg-row'>根惡行想，　尋思界漏，　火愛所有，</div>
<div class='lg-row'>垢縛皆三。</div>
</div><p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說三不善根：貪不善根、瞋不善根、癡不善根。彼答言：爾。復問彼言：汝然此不？謂有能於貪不善根已觀、今觀、當觀是不善？彼答言：爾。為何所觀？過去耶、未來耶、現在耶？若言觀過去，應說有過去，不應無過去；言過去無，不應道理。若言觀未來，應說有未來，不應無未來；言未來無，不應道理。若言觀現在，應說有一補特伽羅，非前非後二心和合，一是所觀、一是能觀，此不應理。若不說一補特伽羅，非前非後二心和合，一是所觀、一是能觀，則不應說觀於現在；言觀現在，不應道理。若言不觀過去、未來、現在，則無能於貪不善根已觀、今觀、當觀。是不善若無能觀，則無能已厭、今厭、當厭。若無能厭，則無能已離染、今離染、當離染。若無能離染，則無能已解脫、今解脫、當解脫。若無能解脫，則無能已般涅槃、今般涅槃、當般涅槃。如不善，如是結，縛、隨眠、隨煩惱、纏，所棄、所捨、所斷遍知亦爾。復問彼言：汝然此不？謂有能於貪不善根已觀、今觀、當觀，後世感苦異熟？彼答言：爾。為何所觀？過去耶、未來耶、現在耶？若言觀過去，應說有過去，不應無過去；言過去無，不應道理。若言觀未來，應說有未來，不應無未來；言未來無，不應道理。若言觀現在，應說有一補特伽羅，非前非後亦能造業亦即領受此業異熟，此不應理。若不說一補特伽羅，非前非後亦能造業亦即領受此業異熟，則不應說觀於現在；言觀現在，不應道理。若言不觀過去、未來、現在，則無能於貪不善根已觀、今觀、當觀後世感苦異熟。若無能觀，則無能已厭、今厭、當厭。若無能厭，則無能已離染、今離染、當離染。若無能離染，則無能已解脫、今解脫、當解脫。若無能解脫，則無能已般涅槃、今般涅槃、當般涅槃。如貪不善根，如是瞋不善根、癡不善根亦爾。身惡行、語惡行是不善，非結、非縛、非隨眠、非隨煩惱、非纏，是所棄、所捨、所斷遍知，能於後世感苦異熟。意惡行是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。欲想、恚想、害想是不善，非結、非縛、非隨眠、非隨煩惱、非纏，是所棄、所捨、所斷遍知，能於後世感苦異熟。欲尋、恚尋、害尋是不善，非結、非縛、非隨眠，是隨煩惱、非纏，是所棄、所捨、所斷遍知，能於後世感苦異熟。欲界、恚界是不善，結、縛、隨眠、隨煩惱、纏、所棄、所捨、所斷遍知，能於後世感苦異熟。害界是不善，非結、非縛、非隨眠，是隨煩惱、非纏，是所棄、所捨、所斷遍知，能於後世感苦異熟。欲漏、無明漏是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。有漏非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。貪火、瞋火、癡火及欲愛是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。色愛、無色愛非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。貪所有、瞋所有、癡所有、貪垢、瞋垢、癡垢、貪縛、瞋縛、癡縛是不善，結、縛、隨眠、隨煩惱、纏，所棄，所捨，所斷遍知，能於後世感苦異熟。</p>
</div>
<div class='div-other'><a id='mulu7' />
<p class='h4'>識身足論目乾連蘊第一中第二嗢拕南頌</p>
<div class="lg regular"><div class='lg-row'>瀑扼取繫蓋，　下上栽拘礙，</div>
<div class='lg-row'>見愛與隨眠，　邪支結業道。</div>
</div><p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說四種瀑流：欲瀑流、有瀑流、見瀑流、無明瀑流。彼答言：爾。復問彼言：汝然此不？謂有能於欲瀑流已觀、今觀、當觀是不善？彼答言：爾。為何所觀？過去耶、未來耶、現在耶？若言觀過去，應說有過去，不應無過去；言過去無，不應道理。若言觀未來，應說有未來，不應無未來；言未來無，不應道理。若言觀現在，應說有一補特伽羅，非前非後二心和合，一是所觀、一是能觀，此不應理。若不說一補特伽羅，非前非後二心和合，一是所觀、一是能觀，則不應說觀於現在；言觀現在，不應道理。若言不觀過去、未來、現在，則無能於欲瀑流已觀、今觀、當觀是不善。若無能觀，則無能已厭、今厭、當厭。若無能厭，則無能已離染、今離染、當離染。若無能離染，則無能已解脫、今解脫、當解脫。若無能解脫、則無能已般涅槃、今般涅槃、當般涅槃。如不善，如是結、縛、隨眠、隨煩惱、纏，所棄、所捨、所斷遍知亦爾。復問彼言：汝然此不？謂有能於欲瀑流已觀、今觀、當觀，後世感苦異熟。彼答言：爾。為何所觀？過去耶、未來耶、現在耶？若言觀過去，應說有過去，不應無過去；言過去無，不應道理。若言觀未來，應說有未來，不應無未來；言未來無，不應道理。若言觀現在，應說有一補特伽羅，非前非後亦能造業亦即領受此業異熟，此不應理。若不說一補特伽羅，非前非後亦能造業亦即領受此業異熟，則不應說觀於現在；言觀現在，不應道理。若言不觀過去、未來、現在，則無能於欲瀑流已觀、今觀、當觀後世感苦異熟。若無能觀，則無能已厭、今厭、當厭。若無能厭，則無能已離染、今離染、當離染。若無能離染，則無能已解脫、今解脫、當解脫。若無能解脫，則無能已般涅槃、今般涅槃、當般涅槃。如欲瀑流，如是見瀑流、無明瀑流亦爾。有瀑流非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。如瀑流，扼亦爾。於諸取中，欲取、見取、戒禁取是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。我語取非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。諸繫是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。於諸蓋中，貪欲蓋、瞋恚蓋、疑蓋是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。惛沈睡眠蓋、掉舉惡作蓋是不善，非結、非縛、非隨眠，是隨煩惱、纏，所棄、所捨、所斷遍知，能於後世感苦異熟。下分結中薩迦耶見非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。餘下分結是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。上分結中掉舉結非不善，非結、非縛、非隨眠，是隨煩惱、纏，所棄、所捨、所斷遍知，非於後世感苦異熟。餘上分結非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。五心根栽、五心拘礙是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。於諸見中薩迦耶見、邊執見非不善，是結、縛、隨眠、隨煩惱、纏，所棄、所捨、所斷遍知，非於後世感苦異熟。邪見、見取、戒禁取是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。諸身愛是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。諸隨眠中有貪隨眠非不善，是結、縛、隨眠、隨煩惱、纏，所棄，所捨，所斷遍知，非於後世感苦異熟。所餘隨眠是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。諸邪支中邪見是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。邪語、邪業、邪命是不善，非結、非縛、非隨眠、非隨煩惱、非纏，是所棄、所捨、所斷遍知，能於後世感苦異熟。所餘邪支是不善，非結、非縛、非隨眠，是隨煩惱，非纏，是所棄、所捨、所斷遍知，能於後世感苦異熟。於諸結中，嫉結、慳結是不善，結、縛，非隨眠，是隨煩惱、纏，所棄、所捨、所斷遍知，能於後世感苦異熟。所餘諸結是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。諸業道中前七業道是不善，非結、非縛、非隨眠、非隨煩惱、非纏，是所棄、所捨、所斷遍知，能於後世感苦異熟。後三業道是不善，結、縛、隨眠、隨煩惱、纏，所棄、所捨、所斷遍知，能於後世感苦異熟。</p>
</div>
<div class='div-other'><a id='mulu8' />
<p class='h4'>識身足論目乾連蘊第一中第三嗢拕南頌</p><p class="lg-abnormal"><div class='lg-row'>結蓋覺支心受意，　調練陀堅最為後。</div>
</p><p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，若有內眼結，如實了知我有內眼結。若無內眼結，如實了知我無內眼結。如此眼結未生而生、生已令斷、斷已當來不復更生亦如實知。彼答言：爾。為何所知？過去耶、未來耶、現在耶？若言知過去，應說有過去，不應無過去；言過去無，不應道理。若言知未來，應說有未來，不應無未來；言未來無，不應道理。若言知現在，應說有一補特伽羅，非前非後二心和合，一是所知、一是能知，此不應理。若言無一補特伽羅，非前非後二心和合，一是所知、一是能知，不應說言知於現在；言知現在，不應道理。若言不知過去、未來、現在，是則經中世尊善語善詞善說，若有內眼結，如實了知我有內眼結。若無內眼結，如實了知我無內眼結。如此眼結，未生而生、生已令斷、斷已當來不復更生亦如實知。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。如眼結，如是耳鼻舌身意結亦爾。</p>
<p>沙門目連作如是說：過去未來無，現在無為有。應問彼言：汝然此不？於契經中世尊善語善詞善說，若有內貪欲蓋，如實了知我有內貪欲蓋。若無內貪欲蓋，如實了知我無內貪欲蓋。如此貪欲蓋，未生而生、生已令斷、斷已當來不復更生亦如實知。彼答言：爾。為何所知？過去耶、未來耶、現在耶？若言知過去，應說有過去，不應無過去；言過去無，不應道理。若言知未來，應說有未來，不應無未來；言未來無，不應道理。若言知現在，應說有一補特伽羅，非前非後二心和合，一是所知、一是能知，此不應理。若言無一補特伽羅，非前非後二心和合，一是所知、一是能知，則不應言知於現在；言知現在，不應道理。若言不知過去、未來、現在，是則經中世尊善語善詞善說，若有內貪欲蓋，如實了知我有內貪欲蓋。若無內貪欲蓋，如實了知我無內貪欲蓋。如此貪欲蓋，未生而生、生已令斷、斷已當來不復更生亦如實知。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。如貪欲蓋，如是瞋恚、惛沈、睡眠、掉舉、惡作疑蓋亦爾。</p>
<p>沙門目連作如是說：過去未來無，現在無為有。應問彼言：汝然此不？於契經中世尊善語善詞善說，若有內念等覺支，如實了知我有內念等覺支。若無內念等覺支，如實了知我無內念等覺支。如此念等覺支，未生令生、生已令住不忘修習圓滿、倍復增廣智作證亦如實知。彼答言：爾。為何所知？過去耶、未來耶、現在耶？若言知過去，應說有過去，不應無過去；言過去無，不應道理。若言知未來，應說有未來，不應無未來；言未來無，不應道理。若言知現在，應說有一補特伽羅，非前非後二心和合，一是所知、一是能知，此不應理。若言無一補特伽羅，非前非後二心和合，一是所知、一是能知，則不應言知於現在；言知現在，不應道理。若言不知過去、未來、現在，是則經中世尊善語善詞善說，若有內念等覺支，如實了知我有內念等覺支。若無內念等覺支，如實了知我無內念等覺支。如此念等覺支，未生令生、生已令住不忘修習圓滿、倍復增廣智作證亦如實知。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。如念等覺支，如是擇法等覺支、精進等覺支、喜等覺支、輕安等覺支、定等覺支、捨等覺支亦爾。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，若有貪心，如實了知是有貪心。若離貪心，如實了知是離貪心。彼答言：爾。為何所知？過去耶、未來耶、現在耶？若言知過去，應說有過去，不應無過去；言過去無，不應道理。若言知未來，應說有未來，不應無未來；言未來無，不應道理。若言知現在，應說有一補特伽羅，非前非後二心和合，一是所知、一是能知，此不應理。若言無一補特伽羅，非前非後二心和合，一是所知、一是能知，則不應言知於現在；言知現在，不應道理。若言不知過去、未來、現在，是則經中世尊善語善詞善說，若有貪心，如實了知是有貪心。若離貪心，如實了知是離貪心。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。如有貪心，離貪心如是。有瞋心離瞋心、有癡心離癡心、略心散心、沈心舉心、掉動心不掉動心、不寂靜心寂靜心、不定心定心、不修心修心、不解脫心解脫心，如實了知亦爾。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，受有二種：一者身受；二者心受。彼答言：爾。具壽！若時領納身受、心受，爾時當言在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，應說有一補特伽羅，非前非後領納二受，一者身受、二者心受，此不應理。若言無一補特伽羅，非前非後領納二受，一者身受、二者心受，則不應言在於現在；言在現在，不應道理。若言不在過去、未來、現在，是則經中世尊善語善詞善說，受有二種：一者身受；二者心受。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，受有三種：一者樂受；二者苦受；三者不苦不樂受。彼答言：爾。具壽！若時領納樂等三受，爾時當言在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，應說有一補特伽羅，非前非後領納三受，一者樂受、二者苦受、三者不苦不樂受，此不應理。若言無一補特伽羅，非前非後領納三受，一者樂受、二者苦受、三者不苦不樂受，則不應言在於現在；言在現在，不應道理。若言不在過去、未來、現在，是則經中世尊善語善詞善說，受有三種：一者樂受、二者苦受、三者不苦不樂受。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，意、法為緣發生意識。彼答言：爾。具壽！若時意識現起意，於爾時當言在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，應說有一補特伽羅，非前非後二心和合，意及意識，此不應理。若言無一補特伽羅，非前非後二心和合，意及意識，則不應言在於現在；言在現在，不應道理。若言不在過去、未來、現在，是則經中世尊善語善詞善說，意、法為緣發生意識。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，以齒持齒、舌端著齶，復以其心降伏執持調練其心。何所調練？過去耶、未來耶、現在耶？若言調練過去，應說有過去，不應無過去；言過去無，不應道理。若言調練未來，應說有未來，不應無未來；言未來無，不應道理。若言調練現在，應說有一補特伽羅，非前非後二心和合，一所調練、一能調練，此不應理。若言無一補特伽羅，非前非後二心和合，一所調練、一能調練，則不應言調練現在；言調練現在，不應道理。若言不調練過去、未來、現在，是則經中世尊善語善詞善說，以齒持齒、舌端著齶，復以其心降伏執持調練其心。如是契經，汝便誹謗違越拒逆。若汝誹謗違越拒逆如是世尊所說契經，不應道理。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，為彼具壽補穡揭羅娑利苾芻說，有十八意近行，名為士夫。彼答言：爾。復問彼言：具壽！若時眼見色已，隨順喜處諸色近行，爾時十七餘意近行當言在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，應說有一補特伽羅，非前非後有十八意近行同時現行，此不應理。若言無一補特伽羅，非前非後有十八意近行同時現行，則不應言在於現在；言在現在，不應道理。若言不在過去、未來、現在，是則經中世尊善語善詞善說，為彼具壽補穡揭羅娑利苾芻，說有十八意近行，名為士夫。如是契經世尊所說，汝便誹謗違越拒逆。若汝誹謗違越拒逆如是世尊所說契經，不應道理。</p>
</div>
<div class='div-other'><a id='mulu9' />
<p class='h4'>識身足論目乾連蘊第一中第四嗢拕南頌初</p>
<div class="lg regular"><div class='lg-row'>無所緣靜慮，　異生大士羞，</div>
<div class='lg-row'>宣說有情居，　食聖諦斷漏。</div>
</div><p>沙門目連作如是說：有無所緣心。應問彼言：汝然此不？謂契經中世尊善語善詞善說，苾芻了別，了別故名為識。何所了別？謂了別色，了別聲香味觸法。彼答言：爾。汝聽墮負。若汝說有無所緣心，則不應言謂契經中世尊善語善詞善說，苾芻了別了別故名為識。何所了別？謂了別色了別聲香味觸法。作如是言不應道理。汝今若言謂契經中世尊善語善詞善說，苾芻了別了別故名為識。何所了別？謂了別色了別聲香味觸法。則不應說有無所緣心；言有無所緣心，不應道理。彼作是言：無所緣心決定是有。何者是耶？謂緣過去或緣未來。應問彼言：汝然此不？謂契經中世尊善語善詞善說，為本魚師莎底苾芻說言，苾芻由彼彼因、由彼彼緣發生於識，識既生已墮彼彼數。由眼及色發生於識，識既生已墮眼識數。由耳鼻舌身意及法發生於識，識既生已墮意識數。彼答言：爾。汝聽墮負。若汝說言無所緣心決定是有，則不應言謂契經中世尊善語善詞善說，為本魚師莎底苾芻說言，苾芻！由彼彼因、由彼彼緣發生於識，識既生已墮彼彼數。由眼及色發生於識，識既生已墮眼識數。由耳鼻舌身意及法發生於識，識既生已墮意識數。作如是言，不應道理。汝今若言謂契經中世尊善語善詞善說，為本魚師莎底苾芻說言，苾芻！由彼彼因、由彼彼緣發生於識，識既生已墮彼彼數。由眼及色發生於識，識既生已墮眼識數。由耳鼻舌身意及法發生於識，識既生已墮意識數。則不應說無所緣心決定是有；言決定有無所緣心，不應道理。</p>
<p>沙門目連作如是說：過去未來無，現在無為有。應問彼言：汝然此不？若有慚羞、惡作防護、愛樂所學、久居善處，證得世間四種靜慮。彼答言：爾。即彼具壽臨終時分，有諸識達同梵行者來詣問言：具壽！當記自所證得。彼作是言：具壽！我今已得世間四種靜慮。應問彼言：即彼具壽記何所證，過去耶、未來耶、現在耶？若言記過去，應說有過去，不應無過去；言過去無，不應道理。若言記未來，應說有未來，不應無未來；言未來無，不應道理。若言記現在，應說有一補特伽羅，非前非後二心和合，一是所記、一是能記，又在定中應說異語，此不應理。若不說一補特伽羅，非前非後二心和合，一是所記、一是能記，又在定中不說異語，則不應言記於現在；言記現在，不應道理。若言不記過去、未來、現在，是則空無勝過人法，自稱言有，彼應毀壞。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，有五種根，所謂信根、精進根、念根、定根、慧根。苾芻！若有於此五根，由上品故、由猛利故、由調善故、由圓滿故，成阿羅漢俱分解脫。自斯已降，轉微轉鈍，成慧解脫。自斯已降，轉微轉鈍，成於身證。自斯已降，轉微轉鈍，成於見得。自斯已降，轉微轉鈍，成信解脫。自斯已降，轉微轉鈍，成隨法行。自斯已降，轉微轉鈍，成隨信行。苾芻！如是根波羅蜜多為緣，果波羅蜜多施設可知。果波羅蜜多為緣，補特伽羅波羅蜜多施設可知。如是五根無有唐捐。苾芻！若有於此五根一切皆無，我說彼住外異生品。彼答言：爾。具壽！有學現起纏心，爾時此五根當言在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，應說有一補特伽羅，非前非後二心和合，一者學心、二者纏心，此不應理。若言無一補特伽羅，非前非後二心和合，一者學心、二者纏心，則不應言在於現在；言在現在，不應道理。若言不在過去、未來、現在，是則有學現起纏心，應言是外、應言異生、應言住在外異生品。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，為具壽無滅於大士尋思中說，少欲是法、大欲非法。彼答言：爾。具壽！少欲是何法？是心所有法，與心相應。具壽！若阿羅漢身在欲界現入滅定，如是少欲當言在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，即不應說現入滅定；言現入滅定，不應道理。若言不在過去、未來、現在，是則阿羅漢身在欲界現入滅定，應無少欲。</p>
<p>沙門目連作如是說：過去未來無，現在無為有。應問彼言：汝然此不？謂契經中世尊善語善詞善說，為具壽羅怙羅說，羅怙羅！若有正知而說妄語，無羞無慚無有惡作，我說彼無惡業不造。彼答言：爾。具壽！羞慚是何法？是心所有法與心相應。具壽！若阿羅漢身在欲界現入滅定，羞慚當在何世？過去耶、未來耶、現在耶？若言在過去，應說有過去，不應無過去；言過去無，不應道理。若言在未來，應說有未來，不應無未來；言未來無，不應道理。若言在現在，則不應說現入滅定；言現入滅定，不應道理。若言不在過去、未來、現在，是則阿羅漢身在欲界現入滅定，應無羞慚。</p>
</div></div>
<p class='juan'>說一切有部識身足論卷第一</p></div></div>
</div><!-- end of div[@id='body'] -->
</body></html>