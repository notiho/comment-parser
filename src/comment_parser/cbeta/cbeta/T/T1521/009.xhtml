<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十住毘婆沙論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu27' />十住毘婆沙論卷第九</p><p class="byline">聖者龍樹造</p><p class="byline">後秦龜茲國三藏鳩摩羅什譯</p><a id='mulu28' />
<p class='h1'>◎四法品第十九</p><p>如所說得三十二相諸業。菩薩應一心修習。修如此三十二相業以慧為本。是故。</p>

<div class="lg regular"><div class='lg-row'>退失慧四法　菩薩應遠離</div>
<div class='lg-row'>得慧四種法　應常修習行</div>
</div><p>有四法能退失慧。菩薩所應遠離。復有四得慧法應常修習。何等四法失慧。一不敬法及說法者。二於要法祕匿悋惜。三樂法者為作障礙壞其聽心。四懷憍慢自高卑人。何等四法得慧。一恭敬法及說法者。二如所聞法及所讀誦為他人說。其心清淨不求利養。三知從多聞得智慧故。勤求不息如救頭然。四如所聞法受持不忘。貴如說行不貴言說。是為四。若人不壞諸善根者。是人能捨失慧四法。能行得慧四法。是故求增益智慧者。如偈說。</p>

<div class="lg regular"><div class='lg-row'>食善根四法　菩薩應遠離</div>
<div class='lg-row'>增善根四法　菩薩應修習</div>
</div><p>何等是侵食善根四法。一懷憍慢貪求世事。二著利養出入諸家。三起憎嫉謗諸菩薩。四未聞經聞不信受。何等是增長善根四法。一所未聞經求之無厭。所謂六波羅蜜菩薩藏。二於眾生除憍慢心謙遜下下。三如法得財趣足而已。離諸邪命樂行四聖種行。四於他罪若實不實無有刺譏不求人短。若於法中有所不達。心不違逆以佛為證。佛是一切智其法無量。隨宜而說非我所知。如是增益善根。四法非諂曲者所能成就。是故。</p>

<div class="lg regular"><div class='lg-row'>菩薩應遠離　諂曲相四法</div>
<div class='lg-row'>應常修習行　直心相四法</div>
</div><p>在家出家菩薩。應遠離四諂曲法。如曲木在稠林難可得出。如是世間有佛弟子雖入佛法不能得出生死深林。何等為四。一於佛法懷疑不信無有定心。二於眾生憍慢瞋恨。三於他利心生貪嫉。四毀謗菩薩惡聲流布。是為四。何等是四直心相。一者有罪即時發露無所隱藏悔過除滅行無悔道。二者若以實語失於王位及諸財寶。猶不妄語口未曾說輕人之言。三者若人惡口罵詈輕賤譏謗繫閉鞭杖考掠等罪。但怨前身不咎於他。信業果報心無恚恨。四者安住信功德中。諸佛妙法甚難信解。心清淨故皆能信受。敗壞菩薩行四諂曲。調和菩薩有四直行。是故菩薩欲不行諂曲相。欲行直心如說。</p>

<div class="lg regular"><div class='lg-row'>應捨離四種　敗壞菩薩法</div>
<div class='lg-row'>應修習四種　調和菩薩法</div>
</div><p>云何名為四敗壞菩薩法。一多聞而戲調不隨法行。二於教化而生戲論。不敬順和尚阿闍梨。三者不能消人信施。毀壞防制而受供養。四者不敬柔善菩薩心懷憍慢是為四。云何名為四調和菩薩法。一常樂聞所未聞法。聞已能如所說行。依法依義依如說行。二隨順義趣不惑言辭調和易化。於師事中用意施作。三不失戒定清淨活命。四於調和菩薩生恭敬心隨順情重破憍慢心求其功德。復次菩薩有四種錯謬。常於此中求菩薩短。是名敗壞菩薩。若能親近四種善道。是名調和菩薩。如偈說。</p>

<div class="lg regular"><div class='lg-row'>菩薩應遠離　四種菩薩謬</div>
<div class='lg-row'>菩薩應修習　四種菩薩道</div>
</div><p>何謂菩薩四種錯謬。一於非器眾生說甚深法。是名錯謬。二樂深大法者。為說小乘。是名錯謬。三於正行道者持戒善心。輕慢不敬。是名錯謬。四於未成就者。未可信而信。攝破戒惡人以為親善。是名錯謬。何等為四種菩薩道。一於一切眾生行平等心。二以善法教化一切。三等為一切眾生說法。四以正行行於一切眾生。若常行菩薩四種錯謬。不樂思惟諸法。不勤修習善法。則是像菩薩。是故。</p>

<div class="lg regular"><div class='lg-row'>諸菩薩法中　四種像菩薩</div>
<div class='lg-row'>佛說如是法　一一應遠離</div>
</div><p>何等為四。一貪重利養不貴於法。二但為名譽不求功德。三求欲自樂不念眾生。四貪樂眷屬不樂遠離。是為四問曰像菩薩法云何可捨。答曰。若菩薩應修菩薩初行功德。是則能離像菩薩法。是故菩薩若欲離像菩薩法。如偈說。</p>

<div class="lg regular"><div class='lg-row'>初行四功德　精勤令得生</div>
<div class='lg-row'>生已令增長　增長已當護</div>
</div><p>何等為四。一者信解空法。亦信業果報。二者樂無我法。而於一切眾生生大悲心。三者心在涅槃而行在生死。四者布施為欲成就眾生。而不求果報。若人欲生菩薩初行四功德。增長守護者。當親近善知識。如偈說。</p>

<div class="lg regular"><div class='lg-row'>菩薩當親近　四種善知識</div>
<div class='lg-row'>亦應當遠離　四種惡知識</div>
</div><p>菩薩愛樂阿耨多羅三藐三菩提者。應當親近恭敬供養四種善知識。當深遠離四種惡知識。何等為四種善知識。一於來求者生賢友想。以能助成無上道故。二於說法者生善知識想。以能助成多聞智慧故。三稱讚出家者生善知識想。以能助成一切善根故。四於諸佛世尊生善知識想。以能助成一切佛法故。何等為四種惡知識。一求辟支佛乘心。樂少欲少事。二求聲聞乘比丘。樂坐禪者。三好讀外道路伽耶經。莊嚴文頌巧問答者。四所親近者。得世間利不得法利。是故菩薩應親近四善知識遠離四惡知識。若菩薩能遠離四惡知識。親近四善知識者則得四廣大藏。過一切魔事法。能生無量福德。盡能攝取一切善法。問曰。何等是菩薩大藏法。何等是能過一切魔事法。何等是能生無量福德法。何等是能攝取一切善法。答曰。</p>

<div class="lg regular"><div class='lg-row'>諸菩薩有四　廣大藏妙法</div>
<div class='lg-row'>四攝諸善法　菩提心為先</div>
</div><p>何等為四。一得值佛。二得聞六波羅蜜。三於說法者心無瞋閡。四以不放逸心樂住阿練若處。是為四大藏。能過一切魔者。有四法。何等四。一不捨菩提心。二於一切眾生心無瞋礙。三覺知一切諸見。四於諸菩薩心無憍慢。是為四。得無量福德法。復有四法。何等為四。一於法施無所悕求。二於破戒惡人生大悲心。三於教眾生中發無上菩提。四於下劣眾生而行忍辱。是為四。攝一切善法者。有四法。何等為四。一於空閑不現矯異常行。二行四攝法不求恩報。三不惜身命護持正法。四種諸善根時以菩提心為先。是為四。是一一四法皆應廣解。於文煩多故不廣。今如佛所說以偈略解。若菩薩欲得諸菩薩藏。欲過一切魔事。欲攝一切善法者。皆當遠離。</p>

<div class="lg regular"><div class='lg-row'>二空繫二縛　二障二垢法</div>
<div class='lg-row'>二瘡及二坑　二燒二病法</div>
</div><p>若菩薩欲得諸菩薩藏等功德者。應當遠離是諸二法。何等為二空繫法。一貪著應路伽耶等經。二嚴飾衣鉢。二縛者。一著諸見縛。二貪名利縛。二障法者。一親近白衣。二疎遠善人。二垢法者。一忍受諸煩惱。二樂諸檀越知識。二瘡法者。一見他人過。二自藏其過。二坑法者。一毀壞正法。二破戒受供。二燒法者。一以穢濁心而著袈裟。二受淨戒者供給。出家之人有二病難治。一憎上慢人自謂能降伏心。二求大乘者沮壞其意。若菩薩遠離如是等法。更有疾得阿耨多羅三藐三菩提法。則能疾得。又得諸佛辟支佛阿羅漢之所稱歎。問曰。何等法是疾得阿耨多羅三藐三菩提法。何等是諸佛辟支佛阿羅漢之所稱歎。答曰。</p>

<div class="lg regular"><div class='lg-row'>能行四諦相　疾得佛菩提</div>
<div class='lg-row'>又行四法者　三聖所稱歎</div>
</div><p>何等為四諦相。一求一切善法故勤行精進。二若聽受讀誦經法如所說行。三厭離三界如殺人處常求免出。四為利益安樂一切眾生故。自利其心諦名真實不誑。得阿耨多羅三藐三菩提故名為不虛。復有四法。為三聖稱歎。何等為四。一乃至失命不為惡事。二常行法施。三受法常一其心。四若生染心。即能正觀染心起染因緣。是染根者何名為染。何者是染於何事起誰生是染。如是正憶念。知虛妄無實無有。決定信解諸法空故。無所有法故。如是正觀染因緣故。不起諸惡業。餘一切煩惱亦如是觀。菩薩得是大人所稱歎法。離諸惡煩惱業故。心則具足捨心者如說。</p>

<div class="lg regular"><div class='lg-row'>具足於捨心　求世出世利</div>
<div class='lg-row'>求此諸利時　心無有厭倦</div>
</div><p>是菩薩具足捨法。欲行法施行財施利益眾生故。若求世間出世間諸利。未得時心無疲懈。世間利者。善解世間經書技藝方術巧便等。出世間利者。諸無漏根力覺道法。如說。</p>

<div class="lg regular"><div class='lg-row'>如是求二利　心無有疲懈</div>
<div class='lg-row'>以無疲懈故　能得諸深法</div>
<div class='lg-row'>因從求經書　而能得智慧</div>
<div class='lg-row'>具足知世間　最上第一法</div>
</div><p>無疲懈者。疲懈名厭惡所學。若無厭惡則心無疲倦。若無疲倦則求諸經藝醫方技術禮儀法則皆無疲倦。無疲倦故則得智慧。具足深知世間宜法。世間法者。方俗所宜隨世間心。世間治法皆悉能知。是故能知上中下眾生。隨宜而引導。善解世間事深有慚愧心。隨宜引導者。於上中下者各有所宜。慚愧者。自恥所行名為慚。因他生恥名為愧。有人以自作而羞見他而愧。世間法中愧為先用。如經說。二清白法護持世間。所謂慚愧。如偈說。</p>

<div class="lg regular"><div class='lg-row'>隨人有愧時　知法知罪福</div>
<div class='lg-row'>無愧善人遠　無惡而不作</div>
</div><p>問曰。何故慇懃教菩薩善知世間宜法。答曰。菩薩若知世間法者。則於眾生易相悅入。化導其心令住大乘。若不知世法。乃至不能教化一人。是故世間法者。則是教化眾生方便之道。菩薩如是知世間法。具足慚愧心。如說。</p>

<div class="lg regular"><div class='lg-row'>加惡而敬養　何況利己者</div>
<div class='lg-row'>有愧有恭敬　不輕笑善者</div>
</div><p>是菩薩愧心多故。於諸惡人尚能恭敬供養迎送問訊。何況善人能利於我有功德者。有愧恭敬二心故。於諸賢善少知識者而不輕慢。作是念。有功德者自隱於世。如灰覆火。鄙薄世法不應輕賤。若我以小因緣而輕賤者。即便得罪。復次。</p>

<div class="lg regular"><div class='lg-row'>凡諸有所作　雖難能究竟</div>
<div class='lg-row'>則於世間中　亦是不退相</div>
</div><p>是菩薩凡有所作。若起塔寺若設大會若救罪人。如是等一切世間諸難事中心無廢退。所造未成。要以種種諸方便力身口心力令得成就。不但佛法有不退轉。世間事中亦有不退轉相。問曰。以何因緣能成此事。答曰。有堪忍力者。則能究竟。如說。</p>

<div class="lg regular"><div class='lg-row'>得大堪忍力　深供養諸佛</div>
<div class='lg-row'>隨佛所教化　皆悉能受持</div>
</div><p>菩薩得堪忍力故。以是力於諸佛供養敬禮。隨宜供奉衣服飲食等。又佛教化。若持戒禪定。若降伏心意。若實觀諸法。於是事中用堪任力。如人得利刀宜應有益中用不於無益中用。如說。</p>

<div class="lg regular"><div class='lg-row'>以信悲慈捨　堪受無疲厭</div>
<div class='lg-row'>又能知義趣　引導眾生心</div>
<div class='lg-row'>愧堪受第一　深供養諸佛</div>
<div class='lg-row'>住佛所說中　正行此十法</div>
<div class='lg-row'>能淨治初地　是則菩薩道</div>
</div><p>若菩薩以信為始後住佛故則能淨治初地。是十法中以信為初。信名於諸佛法因緣中心得決定又加好樂。何以故。是菩薩心性清淨故得深根信力。有信力故於眾生中而生悲心作是念。一切諸佛法以大悲為本。我今一心好樂佛法。是故於眾生中應生悲心。此悲漸增則成大悲。得大悲故於眾生中則生慈心。作是念。我應隨力利益眾生則成實悲行慈。利眾生時即能行捨。內外所有皆能施與。作是念。如我是物。為欲利益安樂眾生則成實慈。又諸眾生信受我語。為欲行捨求利財物故。堪受種種諸苦惱事。作是念若有疲厭。則於世間技藝經書田作工巧諸求財利因緣則無所獲。是故應於世間技藝經書等無有疲厭。以堪受故能知義趣。作是念。世間經書以義為味。若人善知經書義味。則於世間法悉能通了。能通了故則能引導上中下眾生。作是念。若人無有慚愧則不能令眾生歡喜。為令歡喜故當行慚愧。作是念。若無堪受則不成世間出世間利。有堪受故則能引導一切眾生皆令歡喜心歡喜故信受我語。以信受故勤行方便而作唱導。作是念。若眾生供養佛者。則多所利益。欲令眾生供養佛故。即自一心供養於佛及形像舍利。眾生信受則便隨效供養於佛。種人天因緣。住於三乘菩薩。如是次行十法。則能淨治初地。</p>
</div>
<div class='div-pin'><a id='mulu29' />
<p class='h1'>念佛品第二十</p><p>菩薩於初地。究竟所行處。自以善根力能見數百佛。菩薩如是降伏其心深愛佛道。如所聞初地行具足究竟。自以善根福德力故能見十方現在諸佛皆在目前。問曰。但以善根福德力故得見諸佛。為更有餘法耶。答曰。</p>

<div class="lg regular"><div class='lg-row'>佛為跋陀婆　所說深三昧</div>
<div class='lg-row'>得是三昧寶　能得見諸佛</div>
</div><p>跋陀婆羅是在家菩薩。能行頭陀。佛為是菩薩說般舟三昧經。般舟三昧名見諸佛現前。菩薩得是大寶三昧。雖未得天眼天耳而能得見十方諸佛。亦聞諸佛所說經法。問曰。是三昧者當以何道可得。答曰。</p>

<div class="lg regular"><div class='lg-row'>當念於諸佛　處在大眾中</div>
<div class='lg-row'>三十二相具　八十好嚴身</div>
</div><p>行者以是三昧念諸佛三十二相八十種好莊嚴其身。比丘親近諸天供養。為諸大眾恭敬圍繞。專心憶念取諸佛相。又念諸佛是大願者。成就大悲而不斷絕。具足大慈深安眾生。行於大喜滿一切願。行於捨心捨離憎愛不捨眾生。行於諦處常不欺誑。行於捨處淨除慳垢。行於善處其心善寂。行於慧處得大智慧。具行檀波羅蜜為法施主。具行尸羅波羅蜜戒行清淨。具行羼提波羅蜜能忍如地。具行毘梨耶波羅蜜精進超絕。具行禪波羅蜜滅諸定障。具行般若波羅蜜破智慧障閡。手足輪相能轉法輪。足安立相安住諸法。手足網縵相滅諸煩惱。七處滿相諸功德滿。手足柔軟相說柔和法。纖長指相長夜修集諸善妙法。足跟廣相眼廣學廣。大直身相說大直道。足趺高相一切中高毛上旋相能令眾生住上妙法。伊泥鹿<span class='corr'>[跳-兆+專]</span>相<span class='corr'>[跳-兆+專]</span>傭漸麁。臂長過膝相臂如金關。陰馬藏相有法寶藏。身金色相有無量色。皮細薄相說細妙法。一一毛相示一相法。白毫莊嚴面相樂觀佛面無厭。師子上身相如師子無畏。肩圓大相善分別五陰。腋下滿相滿大善根。得味味相具足寂滅味。方身相破生死畏。肉髻相頭未嘗低敬。舌大相色如真珊瑚能自覆面。梵音相身相至梵天。師子頰車相肩廣相能破外道。齒齊相行清白禪。齒平等相平等心於一切眾生。齒密緻相離諸貪著。四十齒相具足四十不共法。紺青眼相慈心視眾生。牛王睫相睫長不亂。得希有色樂見無厭。以此三十二相莊嚴其身。八十種好間錯映發。福德具足威力殊絕名聞流布。戒香塗身世法所不動。諸煩惱所不染。惡言所不污。遊戲諸神通。諸佛如是威力猛盛無敢當者。以慧說法如師子吼如意自在。以精進力破諸癡闇。以大光明普照天地。諸問答中最無有上。一切仰瞻無下觀者。常以慈心觀察眾生。念如大海。定如須彌。忍辱如地。增長眾主所種福德如水滋潤。能生眾生諸善根力如風開發。成就眾生如火熟物。智慧無邊猶如虛空。普雨大法如大密雲。不染世法猶如蓮華。破外道師如師子搏鹿。能舉重擔如大象王。能導大眾如大牛王。眷屬清淨如轉輪王。世間最上如大梵王。可愛可樂如清天明月。普照能然猶如朗日。與諸眾生安樂因緣。猶如仁父。憐愍眾生隨宜將護猶如慈母。所行清淨如天真金。有大勢力如天帝釋。勤利世間如護世主。治煩惱病猶如醫王。救諸衰患猶如親族。積諸功德如大庫藏。其戒無量。其定無邊。其慧無稱。解脫無等解脫知見無等等。於一切事最無有比。一切世間最無上故名第一人。成大法故名為大人。如是菩薩以大人相念觀諸佛。是諸佛者於無量無邊百千萬億不可思議不可計劫修習功德。善能守護身口意業。於過去未來現在無為不可說五藏法中悉斷諸疑。定答分別答反問答置答。於四問答無有錯謬。善說根力覺道念處正勤如意三十七助道法。善能分別無明諸行識名色六入觸受愛取有生老死因果。於眼色耳聲鼻香舌味身觸意法無所繫著。善說九部經法。所謂修多羅岐夜授記伽陀憂陀那尼陀那如是<span class='corr'>語</span>經斐肥儸未曾有經。不為貪欲瞋恚愚癡憍慢身見邊見邪見見取戒取疑諸使所使。不為無信無慚愧諂曲戲調放逸懈怠睡眠瞋恨慳嫉諸惱所侵。知見苦斷集證滅修道。可去已去。可見已見。所作已辦。盡破怨賊。具足諸願。是世間尊是世間父是世間主。是善來善去善意善寂善滅善解脫者。在無量無邊十方恒河沙等世間中住。如現在前。菩薩又應以八十種好念觀諸佛。甲色鮮赤行清白法。甲隆而大生在大家。甲色潤澤深愛眾生。指圓纖長其行深遠。指肉充滿善根充滿。指漸次而長次第集諸佛法。脈覆不見不覆身口意念脈。無麁結破煩惱結。踝平不現不隱藏法。足不邪曲度墮邪眾。行如師子是人中師子。行如象王是人象王。行如鵝王。高飛如鴻。行如牛王人中最尊。行時右旋善說正道。身不僂曲心常不曲。身堅而直讚堅牢戒。身漸次大次第說法。普身諸分大而端嚴。善能解說大妙功德。身相具足具足法者。足步間等等心眾生。其身淨潔三業清淨。身膚細軟心性自軟。身離塵垢善見離垢。身不縮沒心常不沒。身無邊量善根無量。肌肉緊密永斷後身。支節分明善說十二因緣分別明了。身色無闇知見無闇。腹圓周滿弟子行具。腹淨鮮潔善能了知生死過惡。腹不高出破憍慢山。腹平不現說平等法。臍圓而深通甚深法。臍畫右旋弟子順教。身遍端嚴弟子遍淨。威儀鮮潔心淨無比。身無點子無黑印法。手濡勝兜羅綿。受化者身輕如毛。手畫文深威儀深重。手畫文長觀受法者長遠後事。手畫潤澤捨親愛潤得大道果。面貌不長結戒有開。脣赤如頻婆果。見一切世間。如鏡中像。舌柔而軟先以軟語度脫眾生。舌薄而廣功德純厚。舌赤如深紅凡夫心難解佛法令解。聲如雷震不畏雷聲。其聲和柔說柔軟法。四牙圓直說直道法。四牙俱利度利根者四牙鮮白清白第一。四牙齊等住戒平地。牙漸次細漸次說四諦法。鼻高隆直住智高山。鼻中清淨弟子清白。眼廣而長智慧廣遠。睫不希踈善擇眾生。眼白黑鮮淨如青蓮華葉。天人婇女以好眼敬禮。眉高而長名聞遠流。眉毛潤澤善知軟法。耳等相似聞法者等。耳根不壞度不壞心眾生。額平而好善離諸見。額廣無妨廣破外道。頭分具足善具大願。髮色如黑蜂轉五欲樂。髮厚而緻結使已盡。美髮柔軟軟利智者能知法味。髮不散亂言常不亂。髮潤而澤常無麁言。髮有美香。以七覺意香華隨宜化導。髮中有德字安字喜字。手足中亦有德字安字喜字。菩薩如是應念諸佛處在大眾講說正法坐師子座。其座以琉璃雜寶為脚。以真珊瑚妙赤真珠以為枕。金薄幃帳柔軟滑澤種種天衣以為敷具。以寶師子赤金為身。虎珀為眼。車璩為尾。珊瑚為舌。白金剛為四牙。真白銀為髮。毛髮長廣。具足其床在此四師子上。大象王牙以為凭机。其承足机眾寶所成。為諸天龍夜叉乾闥婆阿修羅迦樓羅緊那羅摩睺羅伽之所敬禮。諸佛如是在此床上。著竭支泥洹僧。不高不下覆身三分。周匝齊整著淺色袈裟。條數分明不高不下亦不參差。處八大聖莊嚴眾中人天大會。龍金翅鳥俱共聽法心無瞋恨。一切大眾深心慚愧敬愛於佛。皆共一心聽佛所說。受持思惟如所說行。專心聽受心清淨故能障諸蓋。一切大眾瞻仰如來無有厭足。衣毛皆竪泣淚心熱或有大喜。有如是者。則知其人心得清淨寂默湛然如入禪定。無愛無恚心無餘緣。有大悲相慈愍眾生。欲救一切心不諂曲。寂滅清淨分別好醜。有大志量不沒不縮不高不下。佛悉瞻見處在如是。大眾說法易解易了樂聞無厭。音深不散柔軟悅耳從臍而出。咽喉舌根鼻顙上齗齒脣。氣激變成音句。柔軟悅耳。如大密雲雷聲隱震。如大海中猛風激浪。如大梵天音聲引導可度眾生。離眉眼脣可呵語法。言不闕少又不煩重。所說無疑言必利益。無有誑語可破語等。離如是過遠近等聞。四種問難隨意能答。開示四諦令得四果。建立義端因緣結句。語言法則皆悉具足。種種所說事義易了。所宣分明不故隱曲。言不卒疾又不遲緩。始終相稱無能難者。以如是語敷演說法。初中後善有義有利唯法具足。能令眾生得今世報。無有時節可得甞試能滿所願。深妙智者以內可知。能滅眾生三毒猛火。能除一切身口意罪。善能開示戒定慧品。初以名字後令知義而生歡喜。從喜生樂從樂生定。從定生如實智。從如實智生厭離。從厭離滅結使。滅結使故得解脫。如是能令此法次第。善能開示諦捨滅慧四處。能示眾生令滿布施持戒忍辱精進禪定智慧波羅蜜。能令眾生次第得至喜地淨地明地炎地難勝現前深遠不動善慧法雲。能分別聲聞乘辟支佛乘大乘。能令證須陀洹斯陀含阿那含阿羅漢果。能令成就人天之中所有富樂。是為一切第一利益諸功德藏。如是正心憶念諸佛。在閑靜處除却貪欲瞋恚睡眠疑悔調戲。一心專念不生障礙失定之心。以如是心專念諸佛。若心沒當起若散當攝。并見大眾常如現前。未入定時常應稱讚相好二事。以偈歎佛令心調習。如此偈說。</p>

<div class="lg regular"><div class='lg-row'>世尊諸相好　何業因緣得</div>
<div class='lg-row'>我以相及業　稱讚於大聖</div>
<div class='lg-row'>足相千輻輪　清淨眷屬施</div>
<div class='lg-row'>以是因緣故　賢聖眾圍繞</div>
<div class='lg-row'>足下安立相　受善持不失</div>
<div class='lg-row'>是故魔軍眾　不能得毀壞</div>
<div class='lg-row'>手足指網縵　身相紫金色</div>
<div class='lg-row'>善行攝法故　大眾自然伏</div>
<div class='lg-row'>手足極柔軟　身相七處滿</div>
<div class='lg-row'>隨意食施故　多得自然供</div>
<div class='lg-row'>長指廣脚跟　身傭大直相</div>
<div class='lg-row'>離殺因緣故　乃至於劫壽</div>
<div class='lg-row'>毛上向右旋　足趺隆高相</div>
<div class='lg-row'>常進諸善事　故得不退法</div>
<div class='lg-row'>伊泥鹿[蹲-酋+(十/田/ㄙ)]相　常樂讀誦經</div>
<div class='lg-row'>為人說法故　疾得無上道</div>
<div class='lg-row'>修臂下過膝　一切所有物</div>
<div class='lg-row'>求者無悋惜　隨意化導人</div>
<div class='lg-row'>陰藏功德藏　善<span class='corr'>知</span>離散故</div>
<div class='lg-row'>多得人天眾　淨慧眼為子</div>
<div class='lg-row'>薄皮耀金光　妙衣堂閣施</div>
<div class='lg-row'>故多得妙衣　清淨房樓觀</div>
<div class='lg-row'>一孔一毛生　眉間白毫峙</div>
<div class='lg-row'>常為最上護　故於三界尊</div>
<div class='lg-row'>身上如師子　兩肩圓而滿</div>
<div class='lg-row'>常行人愛語　無有違反者</div>
<div class='lg-row'>腋滿知味相　病施醫藥故</div>
<div class='lg-row'>人天皆敬愛　身無有疾病</div>
<div class='lg-row'>身圓肉髻相　和悅心施福</div>
<div class='lg-row'>勸化剛強者　法王中自在</div>
<div class='lg-row'>迦陵頻伽音　廣舌聲如梵</div>
<div class='lg-row'>所言常軟實　得大聖八音</div>
<div class='lg-row'>先加以思慮　後言必有實</div>
<div class='lg-row'>故得師子相　見者皆信伏</div>
<div class='lg-row'>齒白齊密相　所曾供養者</div>
<div class='lg-row'>後常不輕故　眷屬心和同</div>
<div class='lg-row'>上下四十齒　密緻不疎漏</div>
<div class='lg-row'>無讒不妄語　徒眾不可破</div>
<div class='lg-row'>眼黑青白明　睫相如牛王</div>
<div class='lg-row'>慈心和視故　觀者無厭足</div>
<div class='lg-row'>雖轉輪聖王　典主四天下</div>
<div class='lg-row'>有是諸相好　光明不如佛</div>
<div class='lg-row'>我所稱歎說　諸相好功德</div>
<div class='lg-row'>願令一切人　心淨常安樂</div>
</div><p>菩薩又應以八十種好念諸佛。如此偈說。</p>

<div class="lg regular"><div class='lg-row'>諸佛有妙好　八十莊嚴身</div>
<div class='lg-row'>汝等應歡喜　一心聽我說</div>
<div class='lg-row'>世尊圓纖指　其甲紫紅色</div>
<div class='lg-row'>隆高有潤澤　所有無有量</div>
<div class='lg-row'>脈平踝不現　雙足無邪曲</div>
<div class='lg-row'>行如師子王　威望無等比</div>
<div class='lg-row'>行時身右旋　安庠有儀雅</div>
<div class='lg-row'>方身分次第　端嚴可愛樂</div>
<div class='lg-row'>身堅極柔軟　支節甚分明</div>
<div class='lg-row'>行時不逶迤　諸根悉充滿</div>
<div class='lg-row'>肌體極密緻　鮮明甚清淨</div>
<div class='lg-row'>身形甚端雅　無有可呵處</div>
<div class='lg-row'>腹圓不高現　臍深而無孔</div>
<div class='lg-row'>其文右向旋　威儀甚清淨</div>
<div class='lg-row'>身無有疵點　手足極柔軟</div>
<div class='lg-row'>其文深且長　修直有潤色</div>
<div class='lg-row'>舌薄面不長　牙白圓纖利</div>
<div class='lg-row'>脣色頻婆果　音深若鴻王</div>
<div class='lg-row'>鼻隆眼明淨　睫緻而不亂</div>
<div class='lg-row'>眉高毛柔軟　端直不邪曲</div>
<div class='lg-row'>眉毛齊而整　善知諸法過</div>
<div class='lg-row'>眉毛色潤澤　善度潤眾生</div>
<div class='lg-row'>耳滿長而等　不壞甚可愛</div>
<div class='lg-row'>額廣而齊正　頭相皆具足</div>
<div class='lg-row'>髮緻而不亂　如黑蜂王色</div>
<div class='lg-row'>清淨而香潔　中有三種相</div>
</div><p>是名八十種好。以此八十種好間雜莊嚴三十二相。若人不念三十二相八十種好讚歎佛身者。是則永失今世後世利樂因緣。</p>

<p class='juan'>十住毘婆沙論卷第九</p></div>
</div><!-- end of div[@id='body'] -->
</body></html>