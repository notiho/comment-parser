<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十住毘婆沙論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />十住毘婆沙論卷第五</p><p class="byline">聖者龍樹造</p><p class="byline">後秦龜茲國三藏鳩摩羅什譯</p><a id='mulu14' />
<p class='h0'>◎易行品第九</p><p>問曰。是阿惟越致菩薩初事如先說。至阿惟越致地者。行諸難行久乃可得。或墮聲聞辟支佛地。若爾者是大衰患。如助道法中說。</p>

<div class="lg regular"><div class='lg-row'>若墮聲聞地　及辟支佛地</div>
<div class='lg-row'>是名菩薩死　則失一切利</div>
<div class='lg-row'>若墮於地獄　不生如是畏</div>
<div class='lg-row'>若墮二乘地　則為大怖畏</div>
<div class='lg-row'>墮於地獄中　畢竟得至佛</div>
<div class='lg-row'>若墮二乘地　畢竟遮佛道</div>
<div class='lg-row'>佛自於經中　解說如是事</div>
<div class='lg-row'>如人貪壽者　斬首則大畏</div>
<div class='lg-row'>菩薩亦如是　若於聲聞地</div>
<div class='lg-row'>及辟支佛地　應生大怖畏</div>
</div><p>是故若諸佛所說有易行道疾得至阿惟越致地方便者。願為說之。答曰。如汝所說是儜弱怯劣無有大心。非是丈夫志幹之言也。何以故。若人發願欲求阿耨多羅三藐三菩提。未得阿惟越致。於其中間應不惜身命。晝夜精進如救頭燃。如助道中說。</p>

<div class="lg regular"><div class='lg-row'>菩薩未得至　阿惟越致地</div>
<div class='lg-row'>應常勤精進　猶如救頭燃</div>
<div class='lg-row'>荷負於重擔　為求菩提故</div>
<div class='lg-row'>常應勤精進　不生懈怠心</div>
<div class='lg-row'>若求聲聞乘　辟支佛乘者</div>
<div class='lg-row'>但為成己利　常應勤精進</div>
<div class='lg-row'>何況於菩薩　自度亦度彼</div>
<div class='lg-row'>於此二乘人　億倍應精進</div>
</div><p>行大乘者佛如是說。發願求佛道。重於舉三千大千世界。汝言阿惟越致地是法甚難久乃可得。若有易行道疾得至阿惟越致地者。是乃怯弱下劣之言。非是大人志幹之說。汝若必欲聞此方便今當說之。佛法有無量門。如世間道有難有易。陸道步行則苦。水道乘船則樂。菩薩道亦如是。或有勤行精進。或有以信方便易行疾至阿惟越致者。如偈說。</p>

<div class="lg regular"><div class='lg-row'>東方善德佛　南栴檀德佛</div>
<div class='lg-row'>西無量明佛　北方相德佛</div>
<div class='lg-row'>東南無憂德　西南寶施佛</div>
<div class='lg-row'>西北華德佛　東北三行佛</div>
<div class='lg-row'>下方明德佛　上方廣眾德</div>
<div class='lg-row'>如是諸世尊　今現在十方</div>
<div class='lg-row'>若人疾欲至　不退轉地者</div>
<div class='lg-row'>應以恭敬心　執持稱名號</div>
</div><p>若菩薩欲於此身得至阿惟越致地成就阿耨多羅三藐三菩提者。應當念是十方諸佛稱其名號。如寶月童子所問經阿惟越致品中說。佛告寶月。東方去此過無量無邊不可思議恒河沙等佛土有世界名無憂。其地平坦七寶合成。紫磨金縷交絡其界。寶樹羅列以為莊嚴。無有地獄畜生餓鬼阿修羅道及諸難處。清淨無穢無有沙礫瓦石山陵垖阜深坑幽壑。天常雨華以布其地。時世有佛號曰善德如來應供正遍知明行足善逝世間解無上士調御丈夫天人師佛世尊。大菩薩眾恭敬圍繞。身相光色如燃大金山如大珍寶聚。為諸大眾廣說正法。初中後善有辭有義。所說不雜具足清淨如實不失。何謂不失不失地水火風。不失欲界色界無色界。不失色受想行識。寶月。是佛成道已來過六十億劫。又其佛國晝夜無異。但以此間閻浮提日月歲數說彼劫壽。其佛光明常照世界。於一說法令無量無邊千萬億阿僧祇眾生住無生法忍。倍此人數得住初忍第二第三忍。寶月。其佛本願力故。若有他方眾生。於先佛所種諸善根。是佛但以光明觸身。即得無生法忍。寶月。若善男子善女人聞是佛名能信受者。即不退阿耨多羅三藐三菩提。餘九佛事皆亦如是。今當解說諸佛名號及國土名號。善德者。其德淳善但有安樂。非如諸天龍神福德惑惱眾生。栴檀德者。南方去此無量無邊恒河沙等佛土有世界名歡喜。佛號栴檀德。今現在說法。譬如栴檀香而清涼。彼佛名稱遠聞如香流布。滅除眾生三毒火熱令得清涼。無量明佛者。西方去此無量無邊恒河沙等佛土有世界名善。佛號無量明。今現在說法。其佛身光及智慧明炤無量無邊。相德佛者。北方去此無量無邊恒河沙等佛土有世界名不可動。佛名相德。今現在說法。其佛福德高顯猶如幢相。無憂德者。東南方去此無量無邊恒河沙等佛土有世界名月明。佛號無憂德。今現在說法。其佛神德令諸天人無有憂愁。寶施佛者。西南方去此無量無邊恒河沙等佛土有世界名眾相。佛號寶施。今現在說法。其佛以諸無漏根力覺道等寶常施眾生。華德佛者。西北方去此無量無邊恒河沙等佛土有世界名眾音。佛號華德。今現在說法。其佛色身猶如妙華其德無量。三乘行佛者。東北方去此無量無邊恒河沙等佛土有世界名安隱。佛號三乘行。今現在說法。其佛常說聲聞行辟支佛行諸菩薩行。有人言。說上中下精進故。號為三乘行。明德佛者。下方去此無量無邊恒河沙等佛土有世界名廣大。佛號明德。今現在說法。明名身明智慧明寶樹光明。是三種明常照世間。廣眾德者。上方去此無量無邊恒河沙等佛土有世界名眾月。佛號廣眾德。今現在說法。其佛弟子福德廣大故號廣眾德。今是十方佛善德為初。廣眾德為後。若人一心稱其名號。即得不退於阿耨多羅三藐三菩提。如偈說。</p>

<div class="lg regular"><div class='lg-row'>若有人得聞　說是諸佛名</div>
<div class='lg-row'>即得無量德　如為寶月說</div>
<div class='lg-row'>我禮是諸佛　今現在十方</div>
<div class='lg-row'>其有稱名者　即得不退轉</div>
<div class='lg-row'>東方無憂界　其佛號善德</div>
<div class='lg-row'>色相如金山　名聞無邊際</div>
<div class='lg-row'>若人聞名者　即得不退轉</div>
<div class='lg-row'>我今合掌禮　願悉除憂惱</div>
<div class='lg-row'>南方歡喜界　佛號栴檀德</div>
<div class='lg-row'>面淨如滿月　光明無有量</div>
<div class='lg-row'>能滅諸眾生　三毒之熱惱</div>
<div class='lg-row'>聞名得不退　是故稽首禮</div>
<div class='lg-row'>西方善世界　佛號無量明</div>
<div class='lg-row'>身光智慧明　所照無邊際</div>
<div class='lg-row'>其有聞名者　即得不退轉</div>
<div class='lg-row'>我今稽首禮　願盡生死際</div>
<div class='lg-row'>北方無動界　佛號為相德</div>
<div class='lg-row'>身具眾相好　而以自莊嚴</div>
<div class='lg-row'>摧破魔怨眾　善化諸人天</div>
<div class='lg-row'>聞名得不退　是故稽首禮</div>
<div class='lg-row'>東南月明界　有佛號無憂</div>
<div class='lg-row'>光明踰日月　遇者滅煩惱</div>
<div class='lg-row'>常為眾說法　除諸內外苦</div>
<div class='lg-row'>十方佛稱讚　是故稽首禮</div>
<div class='lg-row'>西南眾相界　佛號為寶施</div>
<div class='lg-row'>常以諸法寶　廣施於一切</div>
<div class='lg-row'>諸天頭面禮　寶冠在足下</div>
<div class='lg-row'>我今以五體　歸命寶施尊</div>
<div class='lg-row'>西北眾音界　佛號為華德</div>
<div class='lg-row'>世界眾寶樹　演出妙法音</div>
<div class='lg-row'>常以七覺華　莊嚴於眾生</div>
<div class='lg-row'>白毫相如月　我今頭面禮</div>
<div class='lg-row'>東北安隱界　諸寶所合成</div>
<div class='lg-row'>佛號三乘行　無量相嚴身</div>
<div class='lg-row'>智慧光無量　能破無明闇</div>
<div class='lg-row'>眾生無憂惱　是故稽首禮</div>
<div class='lg-row'>上方眾月界　眾寶所莊嚴</div>
<div class='lg-row'>大德聲聞眾　菩薩無有量</div>
<div class='lg-row'>諸聖中師子　號曰廣眾德</div>
<div class='lg-row'>諸魔所怖畏　是故稽首禮</div>
<div class='lg-row'>下方廣世界　佛號為明德</div>
<div class='lg-row'>身相妙超絕　閻浮檀金山</div>
<div class='lg-row'>常以智慧日　開諸善根華</div>
<div class='lg-row'>寶土甚廣大　我遙稽首禮</div>
<div class='lg-row'>過去無數劫　有佛號海德</div>
<div class='lg-row'>是諸現在佛　皆從彼發願</div>
<div class='lg-row'>壽命無有量　光明照無極</div>
<div class='lg-row'>國土甚清淨　聞名定作佛</div>
<div class='lg-row'>今現在十方　具足成十力</div>
<div class='lg-row'>是故稽首禮　人天中最尊</div>
</div><p>問曰。但聞是十佛名號執持在心。便得不退阿耨多羅三藐三菩提。為更有餘佛餘菩薩名得至阿惟越致耶。答曰。</p>

<div class="lg regular"><div class='lg-row'>阿彌陀等佛　及諸大菩薩</div>
<div class='lg-row'>稱名一心念　亦得不退轉</div>
</div><p>更有阿彌陀等諸佛。亦應恭敬禮拜稱其名號。今當具說。無量壽佛。世自在王佛。師子意佛。法意佛。梵相佛。世相佛。世妙佛。慈悲佛。世王佛。人王佛。月德佛。寶德佛。相德佛。大相佛。珠蓋佛。師子鬘佛。破無明佛。智華佛。多摩羅跋栴檀香佛。持大功德佛。雨七寶佛。超勇佛。離瞋恨佛。大莊嚴佛。無相佛。寶藏佛。德頂佛。多伽羅香佛。栴檀香佛。蓮華香佛。莊嚴道路佛。龍蓋佛。雨華佛。散華佛。華光明佛。日音聲佛。蔽日月佛。琉璃藏佛。梵音佛。淨明佛。金藏佛。須彌頂佛。山王佛。音聲自在佛。淨眼佛。月明佛。如須彌山佛。日月佛。得眾佛。華生佛。梵音說佛。世主佛。師子行佛。妙法意師子吼佛。珠寶蓋珊瑚色佛。破癡愛闇佛。水月佛。眾華佛。開智慧佛。持雜寶佛。菩提佛。華超出佛。真琉璃明佛。蔽日明佛。持大功德佛。得正慧佛。勇健佛。離諂曲佛。除惡根栽佛。大香佛。道映佛。水光佛。海雲慧遊佛。德頂華佛。華莊嚴佛。日音聲佛。月勝佛。琉璃佛。梵聲佛。光明佛。金藏佛。山頂佛。山王佛。音王佛。龍勝佛。無染佛。淨面佛。月面佛。如須彌佛。栴檀香佛。威勢佛。燃燈佛。難勝佛。寶德佛。喜音佛。光明佛。龍勝佛。離垢明佛。師子佛。王王佛。力勝佛。華齒佛。無畏明佛。香頂佛。普賢佛。普華佛。寶相佛。是諸佛世尊現在十方清淨世界。皆稱名憶念。阿彌陀佛本願如是。若人念我稱名自歸。即入必定得阿耨多羅三藐三菩提。是故常應憶念以偈稱讚。</p>

<div class="lg regular"><div class='lg-row'>無量光明慧　身如真金山</div>
<div class='lg-row'>我今身口意　合掌稽首禮</div>
<div class='lg-row'>金色妙光明　普流諸世界</div>
<div class='lg-row'>隨物增其色　是故稽首禮</div>
<div class='lg-row'>若人命終時　得生彼國者</div>
<div class='lg-row'>即具無量德　是故我歸命</div>
<div class='lg-row'>人能念是佛　無量力威德</div>
<div class='lg-row'>即時入必定　是故我常念</div>
<div class='lg-row'>彼國人命終　設應受諸苦</div>
<div class='lg-row'>不墮惡地獄　是故歸命禮</div>
<div class='lg-row'>若人生彼國　終不墮三趣</div>
<div class='lg-row'>及與阿修羅　我今歸命禮</div>
<div class='lg-row'>人天身相同　猶如金山頂</div>
<div class='lg-row'>諸勝所歸處　是故頭面禮</div>
<div class='lg-row'>其有生彼國　具天眼耳通</div>
<div class='lg-row'>十方普無礙　稽首聖中尊</div>
<div class='lg-row'>其國諸眾生　神變及心通</div>
<div class='lg-row'>亦具宿命智　是故歸命禮</div>
<div class='lg-row'>生彼國土者　無我無我所</div>
<div class='lg-row'>不生彼此心　是故稽首禮</div>
<div class='lg-row'>超出三界獄　目如蓮華葉</div>
<div class='lg-row'>聲聞眾無量　是故稽首禮</div>
<div class='lg-row'>彼國諸眾生　其性皆柔和</div>
<div class='lg-row'>自然行十善　稽首眾聖王</div>
<div class='lg-row'>從善生淨明　無量無邊數</div>
<div class='lg-row'>二足中第一　是故我歸命</div>
<div class='lg-row'>若人願作佛　心念阿彌陀</div>
<div class='lg-row'>應時為現身　是故我歸命</div>
<div class='lg-row'>彼佛本願力　十方諸菩薩</div>
<div class='lg-row'>來供養聽法　是故我稽首</div>
<div class='lg-row'>彼土諸菩薩　具足諸相好</div>
<div class='lg-row'>以自莊嚴身　我今歸命禮</div>
<div class='lg-row'>彼諸大菩薩　日日於三時</div>
<div class='lg-row'>供養十方佛　是故稽首禮</div>
<div class='lg-row'>若人種善根　疑則華不開</div>
<div class='lg-row'>信心清淨者　華開則見佛</div>
<div class='lg-row'>十方現在佛　以種種因緣</div>
<div class='lg-row'>歎彼佛功德　我今歸命禮</div>
<div class='lg-row'>其土甚嚴飾　殊彼諸天宮</div>
<div class='lg-row'>功德甚深厚　是故禮佛足</div>
<div class='lg-row'>佛足千輻輪　柔軟蓮華色</div>
<div class='lg-row'>見者皆歡喜　頭面禮佛足</div>
<div class='lg-row'>眉間白毫光　猶如清淨月</div>
<div class='lg-row'>增益面光色　頭面禮佛足</div>
<div class='lg-row'>本求佛道時　行諸奇妙事</div>
<div class='lg-row'>如諸經所說　頭面稽首禮</div>
<div class='lg-row'>彼佛所言說　破除諸罪根</div>
<div class='lg-row'>美言多所益　我今稽首禮</div>
<div class='lg-row'>以此美言說　救諸著樂病</div>
<div class='lg-row'>已度今猶度　是故稽首禮</div>
<div class='lg-row'>人天中最尊　諸天頭面禮</div>
<div class='lg-row'>七寶冠摩<span class='corr'>尼</span>　是故我歸命</div>
<div class='lg-row'>一切賢聖眾　及諸人天眾</div>
<div class='lg-row'>咸皆共歸命　是故我亦禮</div>
<div class='lg-row'>乘彼八道船　能度難度海</div>
<div class='lg-row'>自度亦度彼　我禮自在者</div>
<div class='lg-row'>諸佛無量劫　讚揚其功德</div>
<div class='lg-row'>猶尚不能盡　歸命清淨人</div>
<div class='lg-row'>我今亦如是　稱讚無量德</div>
<div class='lg-row'>以是福因緣　願佛常念我</div>
<div class='lg-row'>我於今先世　福德若大小</div>
<div class='lg-row'>願我於佛所　心常得清淨</div>
<div class='lg-row'>以此福因緣　所獲上妙德</div>
<div class='lg-row'>願諸眾生類　皆亦悉當得</div>
</div><p>又亦應念毘婆尸佛。尸棄佛。毘首婆伏佛。拘樓珊提佛。迦那迦牟尼佛。迦葉佛。釋迦牟尼佛。及未來世彌勒佛。皆應憶念禮拜以偈稱讚。</p>

<div class="lg regular"><div class='lg-row'>毘婆尸世尊　無憂道樹下</div>
<div class='lg-row'>成就一切智　微妙諸功德</div>
<div class='lg-row'>正觀於世間　其心得解脫</div>
<div class='lg-row'>我今以五體　歸命無上尊</div>
<div class='lg-row'>尸棄佛世尊　在於邠他利</div>
<div class='lg-row'>道場樹下坐　成就於菩提</div>
<div class='lg-row'>身色無有比　如然紫金山</div>
<div class='lg-row'>我今自歸命　三界無上尊</div>
<div class='lg-row'>毘首婆世尊　坐娑羅樹下</div>
<div class='lg-row'>自然得通達　一切妙智慧</div>
<div class='lg-row'>於諸人天中　第一無有比</div>
<div class='lg-row'>是故我歸命　一切最勝尊</div>
<div class='lg-row'>迦求村大佛　得阿耨多羅</div>
<div class='lg-row'>三藐三菩提　尸利沙樹下</div>
<div class='lg-row'>成就大智慧　永脫於生死</div>
<div class='lg-row'>我今歸命禮　第一無比尊</div>
<div class='lg-row'>迦那含牟尼　大聖無上尊</div>
<div class='lg-row'>優曇鉢樹下　成就得佛道</div>
<div class='lg-row'>通達一切法　無量無有邊</div>
<div class='lg-row'>是故我歸命　第一無上尊</div>
<div class='lg-row'>迦葉佛世尊　眼如雙蓮華</div>
<div class='lg-row'>弱拘樓陀樹　於下成佛道</div>
<div class='lg-row'>三界無所畏　行步如象王</div>
<div class='lg-row'>我今自歸命　稽首無極尊</div>
<div class='lg-row'>釋迦牟尼佛　阿輸陀樹下</div>
<div class='lg-row'>降伏魔怨敵　成就無上道</div>
<div class='lg-row'>面貌如滿月　清淨無瑕塵</div>
<div class='lg-row'>我今稽首禮　勇猛第一尊</div>
<div class='lg-row'>當來彌勒佛　那伽樹下坐</div>
<div class='lg-row'>成就廣大心　自然得佛道</div>
<div class='lg-row'>功德甚堅牢　莫能有勝者</div>
<div class='lg-row'>是故我自歸　無比妙法王</div>
</div><p>復有德勝佛。普明佛。勝敵佛。王相佛。相王佛。無量功德明自在王佛。藥王無閡佛。寶遊行佛。寶華佛。安住佛。山王佛。亦應憶念恭敬禮拜以偈稱讚。</p>

<div class="lg regular"><div class='lg-row'>無勝世界中　有佛號德勝</div>
<div class='lg-row'>我今稽首禮　及法寶僧寶</div>
<div class='lg-row'>隨意喜世界　有佛號普明</div>
<div class='lg-row'>我今自歸命　及法寶僧寶</div>
<div class='lg-row'>普賢世界中　有佛號勝敵</div>
<div class='lg-row'>我今歸命禮　及法寶僧寶</div>
<div class='lg-row'>善淨集世界　佛號王幢相</div>
<div class='lg-row'>我今稽首禮　及法寶僧寶</div>
<div class='lg-row'>離垢集世界　無量功德明</div>
<div class='lg-row'>自在於十方　是故稽首禮</div>
<div class='lg-row'>不誑世界中　無礙藥王佛</div>
<div class='lg-row'>我今頭面禮　及法寶僧寶</div>
<div class='lg-row'><span class='corr'>金</span>集世界中　佛號寶遊行</div>
<div class='lg-row'>我今頭面禮　及法寶僧寶</div>
<div class='lg-row'>美音界寶花　安立山王佛</div>
<div class='lg-row'>我今頭面禮　及法寶僧寶</div>
<div class='lg-row'>今是諸如來　住在東方界</div>
<div class='lg-row'>我以恭敬心　稱揚歸命禮</div>
<div class='lg-row'>唯願諸如來　深加以慈愍</div>
<div class='lg-row'>現身在我前　皆令目得見</div>
</div><p>復次過去未來現在諸佛。盡應總念恭敬禮拜以偈稱讚。</p>

<div class="lg regular"><div class='lg-row'>過去世諸佛　降伏眾魔怨</div>
<div class='lg-row'>以大智慧力　廣利於眾生</div>
<div class='lg-row'>彼時諸眾生　盡心皆供養</div>
<div class='lg-row'>恭敬而稱揚　是故頭面禮</div>
<div class='lg-row'>現在十方界　不可計諸佛</div>
<div class='lg-row'>其數過恒沙　無量無有邊</div>
<div class='lg-row'>慈愍諸眾生　常轉妙法輪</div>
<div class='lg-row'>是故我恭敬　歸命稽首禮</div>
<div class='lg-row'>未來世諸佛　身色如金山</div>
<div class='lg-row'>光明無有量　眾相自莊嚴</div>
<div class='lg-row'>出世度眾生　當入於涅槃</div>
<div class='lg-row'>如是諸世尊　我今頭面禮</div>
</div><p>復應憶念諸大菩薩。善意菩薩。善眼菩薩。聞月菩薩。尸毘王菩薩。一切勝菩薩。知大地菩薩。大藥菩薩。鳩舍菩薩。阿離念彌菩薩。頂生王菩薩。喜見菩薩。欝多羅菩薩。薩和檀菩薩。長壽王菩薩。羼提菩薩。韋藍菩薩。睒菩薩。月蓋菩薩。明首菩薩。法首菩薩。成利菩薩。彌勒菩薩。復有金剛藏菩薩。金剛首菩薩。無垢藏菩薩。無垢稱菩薩。除疑菩薩。無垢德菩薩。網明菩薩。無量明菩薩。大明菩薩。無盡意菩薩。意王菩薩。無邊意菩薩。日音菩薩。月音菩薩。美音菩薩。美音聲菩薩。大音聲菩薩。堅精進菩薩。常堅菩薩。堅發菩薩。莊嚴王菩薩。常悲菩薩。常不輕菩薩。法上菩薩。法意菩薩。法喜菩薩。法首菩薩。法積菩薩。發精進菩薩。智慧菩薩。淨威德菩薩。那羅延菩薩。善思惟菩薩。法思惟菩薩。跋陀婆羅菩薩。法益菩薩。高德菩薩。師子遊行菩薩。喜根菩薩。上寶月菩薩。不虛德菩薩。龍德菩薩。文殊師利菩薩。妙音菩薩。雲音菩薩。勝意菩薩。照明菩薩。勇眾菩薩。勝眾菩薩。威儀菩薩。師子意菩薩。上意菩薩。益意菩薩。增意菩薩。寶明菩薩。慧頂菩薩。樂說頂菩薩。有德菩薩。觀世自在王菩薩。陀羅尼自在王菩薩。大自在王菩薩。無憂德菩薩。不虛見菩薩。離惡道菩薩。一切勇健菩薩。破闇菩薩。功德寶菩薩。花威德菩薩。金瓔珞明德菩薩。離諸陰蓋菩薩。心無閡菩薩。一切行淨菩薩。等見菩薩。不等見菩薩。三昧遊戲菩薩。法自在菩薩。法相菩薩。明莊嚴菩薩。大莊嚴菩薩。寶頂菩薩。寶印手菩薩。常舉手菩薩。常下手菩薩。常慘菩薩。常喜菩薩。喜王菩薩。得辯才音聲菩薩。虛空雷音菩薩。持寶炬菩薩。勇施菩薩。帝網菩薩。馬光菩薩。空無閡菩薩。寶勝菩薩。天王菩薩。破魔菩薩。電德菩薩。自在菩薩。頂相菩薩。出過菩薩。師子吼菩薩。雲蔭菩薩。能勝菩薩。山相幢王菩薩。香象菩薩。大香象菩薩。白香象菩薩。常精進菩薩。不休息菩薩。妙生菩薩。華莊嚴菩薩。觀世音菩薩。得大勢菩薩。水王菩薩。山王菩薩。帝網菩薩。寶施菩薩。破魔菩薩。莊嚴國土菩薩。金髻菩薩。珠髻菩薩。如是等諸大菩薩。皆應憶念恭敬禮拜求阿惟越致地。◎</p>

<div class='div-pin'><a id='mulu15' />
<p class='h1'>◎除業品第十</p><p>問曰。但憶念阿彌陀等諸佛及念餘菩薩得阿惟越致。更有餘方便耶。答曰。求阿惟越致地者。非但憶念稱名禮敬而已。復應於諸佛所懺悔勸請隨喜迴向。問曰。是事何謂。答曰。</p>

<div class="lg regular"><div class='lg-row'>十方無量佛　所知無不盡</div>
<div class='lg-row'>我今悉於前　發露諸黑惡</div>
<div class='lg-row'>三三合九種　從三煩惱起</div>
<div class='lg-row'>今身若先身　是罪盡懺悔</div>
<div class='lg-row'>於三惡道中　若應受業報</div>
<div class='lg-row'>願於今身償　不入惡道受</div>
</div><p>十方諸佛者。現在一切諸佛。命根成就未入涅槃。十方名四方四維上下。佛名所應知事悉知無餘。發露者。於諸佛所發露一切罪無所覆藏。後不復作如堤防水。黑惡者。無智慧明故多犯眾惡若不善法若隱沒無記。三三種者。身口意生惡現報生報後報。自作教他作隨喜作。從三種煩惱起三種煩惱。謂欲界繫色界繫無色界繫。若助貪欲煩惱。若助瞋恚煩惱。若助愚癡煩惱。若上煩惱若中煩惱若下煩惱。今身先身盡懺悔者。今世先世所作眾惡盡悔無餘。地獄者。八種熱地獄。十種寒氷地獄。畜生者。若地生若水生若無足若二足若多足。餓鬼者。食唾食吐食蕩滌汁。食膿血屎尿等。若我行業應於此三惡道受者。願令是罪此身現受。若後身受莫於地獄餓鬼畜生中受。</p>
<p>復次佛自說懺悔法。若菩薩欲懺悔罪。應作是言。我於今現在十方世界中諸佛得阿耨多羅三藐三菩提。轉法輪雨法雨。擊法鼓吹法䗍建法幢。以法布施滿足眾生。多所利益多所安隱。憐愍世間饒益天人。我今以身口意。頭面禮現在諸佛足。諸佛知者見者世間眼世間燈。我於無始生死已來所起罪業。為貪欲瞋恚愚癡所逼故。或不識佛不識法不識僧。或不識罪福。或身口意多作眾罪。或以惡心出佛身血。或毀滅正法。破壞眾僧。殺真人阿羅漢。或自行十不善道。或教他令行。或復隨喜。若於眾生有不愛語。若以斗秤欺誑侵人。以諸邪行惱亂眾生。或不孝父母。或盜塔物及四方僧物。佛所說經戒或有毀破。違逆和尚阿闍梨。若人發聲聞乘辟支佛乘。發大乘者。惡言毀辱輕賤嫌恨慳嫉覆心故。於諸佛所或起惡口。或說是法非法。說非法是法。今以是罪於現在諸佛知者見者證者所。盡皆發露不敢覆藏。從今已後不敢復作。若我有罪應墮地獄畜生餓鬼阿修羅中。不值三尊生在諸難。願以此罪今世現受。如過去諸菩薩求佛道者。懺悔惡業罪。我亦如是發露懺悔不敢覆藏後不復作。若今諸菩薩求佛道者。懺悔惡業罪。我亦如是發露懺悔不敢覆藏後不復作。如未來諸菩薩求佛道者。懺悔惡業罪。我亦如是發露懺悔不敢覆藏後不復作。</p>
<p>如過去未來現在諸菩薩求佛道者。懺悔惡業罪。已懺悔今懺悔當懺悔。我亦如是懺悔惡業罪不敢覆藏後不復作。</p>
<p>問曰。汝已說懺悔法。云何為勸請。答曰。</p>

<div class="lg regular"><div class='lg-row'>十方一切佛　現在成道者</div>
<div class='lg-row'>我請轉法輪　安樂諸眾生</div>
<div class='lg-row'>十方一切佛　若欲捨壽命</div>
<div class='lg-row'>我今頭面禮　勸請令久住</div>
</div><p>轉法輪者。說四聖諦義三轉十二相是苦諦是苦集是苦滅是至苦滅道。是名一轉四相。是苦諦應知。是苦集應斷。是苦滅應證。是至苦滅道應修。是名第二轉四相。是苦諦知已。是苦集斷已。是苦滅證已。是至苦滅道修已。是名第三轉四相。四相者。四諦中生眼智明覺。有人言聲聞乘辟支佛乘大乘。是名法輪解說。是三乘義名為轉法輪。安樂諸眾生者。五欲樂不名為安樂。為今世後世。得清淨安樂入於三乘。是名安樂。是人勸請諸佛轉法輪。令諸眾生受涅槃樂。若未得涅槃令受世間樂。是故說安樂。壽者。受業報因緣故。命根相續得住。如變化所作隨心業而住。心業止則滅。勸請名至誠求願。諸佛觀諸眾生巨細無異。是故求請望得從願。莫捨壽命住無量阿僧祇劫度脫眾生。</p>
<p>復次佛自說勸請法。菩薩應作是言。我禮現在十方諸佛。始得阿耨多羅三藐三菩提未轉法輪我今求請。願轉法輪擊法鼓吹法䗍建法幢。設大法祠然大法炬。以是法施滿足眾生。多所利益多所安樂。憐愍世間饒益天人。是故我今勸請。是名勸請。諸佛轉法輪久住者。亦應言現在十方諸佛。是諸佛欲捨壽命我請久住。多所利益多所安樂。憐愍世間饒益天人。問曰。汝已說懺悔勸請。云何名為隨喜。答曰。</p>

<div class="lg regular"><div class='lg-row'>所有布施福　持戒修禪行</div>
<div class='lg-row'>從身口意生　去來今所有</div>
<div class='lg-row'>習行三乘人　具足三乘者</div>
<div class='lg-row'>一切凡夫福　皆隨而歡喜</div>
</div><p>布施福者。從捨慳法生。持戒福者。能伏身口業生。禪行者諸禪定是。從身口生者。因身口布施持戒迎來送去等。因意生者禪定慈悲等。去來今所有者。一切眾生三世福德。行三乘者。求聲聞乘辟支佛乘大乘。具足三乘者。成就阿羅漢乘辟支佛乘佛乘。一切者皆盡無餘。凡夫者未得四諦者是。福德者有二種業。善及不隱沒無記業是。隨喜者。他人作福心生歡喜稱以為善。</p>
<p>問曰。汝以說懺悔勸請隨喜。云何為迴向。答曰。</p>

<div class="lg regular"><div class='lg-row'>我所有福德　一切皆和合</div>
<div class='lg-row'>為諸眾生故　正迴向佛道</div>
</div><p>我者己身。所有福德者。若從身生。若從口生。若從意生。若因布施生。若因持戒生。若因修禪生。若因隨喜生。若因勸請生。如是等及餘所有善。皆名所有福德。一切皆和合者。心念諸福德合集稱量知其廣大。諸眾生者三界眾生。正者如諸佛迴向。如真實迴向。迴向菩提。迴向菩提者。迴諸福德向阿耨多羅三藐三菩提。又隨喜迴向。此二事佛亦自說。有菩薩摩訶薩。欲隨喜迴向應念諸佛。斷三界相續道滅諸戲論。乾煩惱淤泥。滅諸刺棘除諸重擔逮得己利。正智解脫心得自在盡諸有結。無量無邊不可思議阿僧祇十方世界。一一世界中。亦無量無邊不可思議阿僧祇諸佛出已滅度。從初發心乃至得佛入無餘涅槃。至遺法未盡於其中間是諸佛所有善根福德。應六波羅蜜及所受辟支佛記所有善根。又聲聞人善根。若布施持戒修禪。及學無學無漏善根。及諸佛戒品定品慧品解脫知見品。大慈大悲等無量功德。及諸佛有所說法。於此法中有人信解受學得此法利。是諸人等所有善根。於此法中及凡夫所種善根及諸天龍夜叉乾闥婆阿修羅迦樓羅緊那羅摩睺羅伽。得聞法已生諸善心。乃至畜生聞法生諸善心。及諸佛欲入涅槃時。眾生所種善根。是諸善根福德一切和合稱量使無遺餘。以最上最妙最勝無上無等無等等隨喜。隨喜已。以是隨喜所生福德。迴向阿耨多羅三藐三菩提。未來現在諸佛亦如是。是三世諸佛福德及因諸佛所生福德心皆隨喜。迴向阿耨多羅三藐三菩提。是故偈說。</p>

<div class="lg regular"><div class='lg-row'>罪應如是懺　勸請隨喜福</div>
<div class='lg-row'>迴向無上道　皆亦應如是</div>
<div class='lg-row'>如諸佛所說　我悔罪勸請</div>
<div class='lg-row'>隨喜及迴向　皆亦復如是</div>
</div><p>無始世界來。有無量遮佛道罪。應於十方諸佛前懺悔。勸請諸佛隨喜迴向亦應如是。如佛所知所見所許懺悔。我亦如是懺悔勸請諸佛。隨喜迴向亦復如是。若如是懺悔勸請隨喜迴向。是名正迴向。問曰。云何名為諸佛所知所見所許懺悔勸請隨喜迴向。答曰。懺悔勸請如先說。隨喜迴向。如大品經中。須菩提白佛言。世尊。所說菩薩於過去未來現在一切諸佛及諸弟子一切眾生所有福德善根盡和合稱量。以最上隨喜。世尊。云何名為最上隨喜。佛告須菩提。若菩薩於過去未來現在諸法。不取不念不見不得不分別而能如是思惟。是諸法皆從憶想分別眾緣和合有一切法實不生無所從來。是中乃至無有一法已生今生當生。亦無已滅今滅當滅。諸法相如是。我順諸法相隨喜。隨喜已亦隨諸法實相迴向阿耨多羅三藐三菩提。是名最上隨喜迴向。</p>
<p>復次須菩提。求佛道善男子善女人。不欲謗佛者。應以善根如是迴向。應作是念。如諸佛心佛智佛眼。知見是善根福德本末體相從何而有。我亦如是隨諸佛知見隨喜。如諸佛所許我亦如是以善根迴向。若菩薩如是迴向。則不謗諸佛亦無過咎。深心信解如實迴向。是名大迴向具足迴向。復次須菩提。善男子善女人以諸善根福德應如是迴向。如諸賢聖。戒品定品慧品解脫品解脫知見品。不繫欲界不繫色界不繫無色界。不在過去不在未來不在現在。以不繫三界故。是迴向亦如是不繫。所迴向處亦不繫。若菩薩能如是得心信解如實。是名不失迴向無毒迴向法性迴向。若菩薩於此迴向取相貪著是名邪迴向。是故諸菩薩摩訶薩。應如諸佛所知法相。以是法相迴向。能至阿耨多羅三藐三菩提。是名正迴向。◎</p>

<p class='juan'>十住毘婆沙論卷第五</p></div>
</div><!-- end of div[@id='body'] -->
</body></html>