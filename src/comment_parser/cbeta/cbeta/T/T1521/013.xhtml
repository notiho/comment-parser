<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十住毘婆沙論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu39' />十住毘婆沙論卷第十三</p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<p class='h1'>譬喻品<span class='corr'>之</span>餘</p><p>◎問曰。菩薩善知是諸法。未得佛道終不退者。其喻云何。答曰。</p>

<div class="lg regular"><div class='lg-row'>如大力導師　善知好道相</div>
<div class='lg-row'>此處與彼處　轉道之所宜</div>
<div class='lg-row'>資糧及行具　皆悉令備足</div>
<div class='lg-row'>於彼險道中　令眾得安隱</div>
<div class='lg-row'>得至大城邑　能令眾無患</div>
<div class='lg-row'>由是大導師　善能知道故</div>
<div class='lg-row'>善知諸地轉　具足助道法</div>
<div class='lg-row'>菩薩善知道　好惡此彼處</div>
<div class='lg-row'>自度生死險　兼導多眾生</div>
<div class='lg-row'>令至安隱處　無為涅槃城</div>
<div class='lg-row'>悉令於惡道　不遇眾苦患</div>
<div class='lg-row'>菩薩方便力　善能知道故</div>
</div><p>好道相者。多有薪草水。無有寇賊師子狼虎及諸惡獸毒虫之屬。不寒不熱。無有惡山溝坑絕㵎險隘深榛叢林隈障。亦無高下平直夷通少於岐道。寬博多容多人行處。行無厭惓多有華果可食之物。如是等事名為好道相。與此相違名為惡道相。此處名人眾止宿食息之處。彼處名從是處至異處。若二宿中間亦名異處。轉道名見有岐道。至大城者。是道應行餘者應捨。資糧名麨蜜摶等道路所食。大力名大勢力多有財物善解治法。備足名多有飲食無所乏少。安名無有賊寇恐怖之事。隱名無有疾病苦痛衰患。大城名多容人眾能令多人眾得至大城。導師善解道相自無患難。亦令人眾無有患難。善諳道故。無有寒熱飢渴怨賊惡獸毒虫惡山惡水深坑坎等如是過患。何以故。善知道路好惡相故。以此喻歡喜等十地。如人行路去不休息能至大城。菩薩如是行是十地。得至佛法入涅槃大城。如彼好道多有薪草水等。行者無乏。草名如人乘馬路多好草馬力強盛。十地道功德亦如是。諦捨滅慧四勝處。助諸功德故名為草。何以故。若人貴於實事樂隨諦語。<span class='corr'>常</span>親近實語者。見實有利樂隨實事。深惡妄語遠離妄語。見妄語過不欲樂聞。如是等因緣得諦勝處。捨等三處亦應如是知。如彼好道須諸象馬牛驢等得至大城草助成其力。如是諦捨滅慧處。能令至佛法入涅槃大城。薪名多聞思修慧能至大智慧業。如薪能令火然亦令猛盛。如是聞思修慧能生大慧能令增長。如火能燒能煮能照智慧火亦如是。燒諸煩惱成熟諸善根照四聖諦。如火是智慧薪是能生智慧等諸法。多水名多有諸流河渠隨意取用充足大眾。泉井及池所不能爾。</p>
<p>復次多水者。如人乘船隨水至大城。井泉陂池水則不能得爾。如經說。信為大河福德為岸。如河除熱除渴除垢能生勢力。善法中信亦如是。能滅三毒熱。除三惡行垢。除三有渴。為涅槃故。於善法中得勢力。如彼好道多有諸根藥草則行者無乏。十地道亦如是。根名深心所愛。如有根故則生芽莖枝葉等及諸果實。深心愛道。生正憶念大願等諸功德。藥草名諸波羅蜜。如藥草能滅諸毒諸波羅蜜藥草滅貪恚癡毒諸煩惱病亦復如是。如彼好道不失韋婆陀。則行道安隱。韋陀秦言無對義。是符檄。如行者不失符檄則在所欲至無有障礙。十地道亦如是。不失韋婆陀則在所過諸地所集善根則能隨意助成。增長現在善根。彼又能教化聲聞道辟支佛道欲界色界諸天道眾生。令住佛道。若魔若外道不能干亂。是名不失韋婆陀。如彼好道無有蚊虻毒虫之屬。十地道亦如是無有憂愁啼哭之聲。如彼好道無有賊難。十地道亦如是無有五蓋諸惡賊眾。如佛告比丘。聚落賊者。所謂五蓋。如賊先奪人物後乃害命。五蓋賊亦如是。先奪善根後斷慧命。則墮放逸而死。如道中無師子虎狼諸惡獸等。十地道亦如是無有瞋恚鬪諍。如師子等惡獸好惱害他瞋恚等為惱他故生亦復如是。如惡獸等噉肉飲血。瞋恨等食多聞慧肉飲修慧等血亦復如是。如彼好道無有寒熱過惡。十地道亦如是不墮寒氷地獄故無有寒過惡。不墮熱地獄故無有熱過惡。如彼好道無深坑等諸難。十地道亦如是無有外道苦行等諸難。所謂灰身入氷拔髮日三洗翹一足。日一食二日一食。乃至一月一食默然至死。常舉一臂常行忍辱。五熱炙身臥刺蕀上。入火入水自投高巖。深爐中立牛屎燒身。直趣一方不避諸難。常著濕衣裳。水中臥等。身苦心苦不至正智。無如是等故名為無難。如道無邪徑。十地道亦如是無身口意惡業故名為無邪徑。如道無刺蕀者。十地道亦如是無諸業障刺蕀故名為無刺蕀。如刺刺脚則廢行路。業障刺蕀障行佛法入涅槃。如道正直。十地道亦如是無一切諂曲欺誑故名為正直。如道少岐道。十地道亦如是少於異道。何以故。發大乘者少行聲聞辟支佛道。是故少於異道。或有菩薩行二乘道者。當知未到菩薩地。未入正位。行於邊行故。如彼好道無諸叢林妨礙。十住道亦如是無有五欲諸惡叢林。問曰。何故不言都無五欲叢林但言無惡林耶。答曰。發大乘者。福德因緣有第一五欲。是故不得言無。但無惡耳。復次如深叢林。難入難過多諸難礙。菩薩五欲則不然。不如凡夫於五欲生諸過惡。如是故但說無叢林。如道寬博多容不相妨礙。十住道亦如是多所容受。無量百千萬億眾生共發無上道心而不相妨礙。是百千萬億眾生若一切眾生俱發阿耨多羅三藐三菩提心。同行此道不相妨礙。如道多人所行。十住道亦如是恒河沙等過去現在諸佛。行菩薩道時皆行此道。如彼好道行不疲厭。十住道亦如是多有因果諸樂。所謂多生人天中受果報。樂離欲故受歡喜樂禪定樂無喜樂現在樂。得是諸樂故無有疲厭。如道多有華果根。十住道亦如是多根華果。根者三善根。華者七覺華是。如經說。七華者七覺意是。果者四沙門果是。無如是等違好道功德過故。名為離惡。如導師知道中是中應食是應宿彼處亦應宿。菩薩行十地亦如是知何處可宿何處可食。可宿名有諸現在佛處。可食名可得修習善法處。如食能利益諸根亦助壽命。諸善法亦如是。能益信等諸根助成慧命。異處宿名從彼佛所至餘佛所。復次此佛國土彼佛國土中間亦名異處。善知道轉者。如彼導師知道不安隱則轉。菩薩亦如是。善知是道至聲聞。是道至辟支佛。是道至佛。如是知已。捨聲聞道辟支佛道。但行至佛道。如彼好道多有飲食。十住道亦如是多行布施持戒修禪。如彼導師以多財物善能治法有大勢力。菩薩亦如是有財物治法故有大勢力。財者七財。所謂信戒慚愧捨聞慧。治法者。一切魔種種沙門婆羅門外道論師悉能摧伏。是為威勢。如彼大城無有怨賊疫病暴死種種衰惱故。名為安隱。涅槃大城亦如是。無有諸魔外道諸流貪欲瞋恚放逸死憂悲苦惱啼哭故。名為安隱。如彼大城多有飲食故名為豐饒。涅槃城亦如是。多有諸深禪定解脫三昧故。名為豐饒。如彼大城多所容受故名為大城。涅槃城亦如是。多受眾生故名為大。假令一切眾生不受諸法故。皆入無餘涅槃。而涅槃性無增無減。如彼導師能將多眾安隱示好道故。名為導師。菩薩亦如是。善將眾生示佛法示涅槃。從生死險道得至涅槃故。名為大導師。如彼導師善知道相故。身及餘人皆無有惡。菩薩亦如是。自不行貪瞋恚等諸蓋諸惡苦行老死深坑。亦不墮寒熱地獄餓鬼故。名為自不得惡所隨從者亦不得惡。是故偈中說善知道相故。自不得惡餘不得惡。◎</p>
</div>
<div class='div-pin'><a id='mulu40' />
<p class='h1'>◎略行品第二十七</p>
<div class="lg regular"><div class='lg-row'>菩薩歡喜地　今已略說竟</div>
<div class='lg-row'>菩薩住是中　多作閻浮王</div>
<div class='lg-row'>常離慳貪垢　不失三寶念</div>
<div class='lg-row'>心常願作佛　救護諸眾生</div>
</div><p>初地名歡喜。已略說竟。諸佛法無量無邊是地為本。若廣說亦無量無邊。是故言略說。菩薩住是地中。多作閻浮提勢力轉輪王。先世修習是地因緣故。信樂布施無慳貪垢。常施三寶故不失三寶念。常念作佛救諸眾生。如是等善念常在心中。復次。</p>

<div class="lg regular"><div class='lg-row'>若欲得出家　勤心行精進</div>
<div class='lg-row'>能得數百定　得見數百佛</div>
<div class='lg-row'>能動百世界　飛行亦如是</div>
<div class='lg-row'>若欲放光明　能照百世界</div>
<div class='lg-row'>化數百種人　能住壽百劫</div>
<div class='lg-row'>能擇數百法　能變作百身</div>
<div class='lg-row'>能化百菩薩　示現為眷屬</div>
<div class='lg-row'>利根過是數　依佛神力故</div>
<div class='lg-row'>已說初地相　果力淨治法</div>
<div class='lg-row'>今當復更說　第二無垢地</div>
</div><p>果名得數百定見數百佛等。勢力名能化數百眾生。餘偈義先已說。不復解餘偈。今當復說第二無垢地。問曰。汝欲廣說菩薩所行法。初地義尚多。諸學者恐轉增廣則懈怠心生不能讀誦。是故汝今應為不能多讀誦者。略解菩薩所行諸法。答曰。</p>

<div class="lg regular"><div class='lg-row'>菩薩所有法　是法皆應行</div>
<div class='lg-row'>一切惡應捨　是則名略說</div>
</div><p>如上來諸品所說。能生能增長諸地法。如上諸品中說。若於餘處說者。皆應令生菩薩過惡事皆應遠離。是名略說菩薩所應行。如法句中說。諸惡莫作諸善奉行自淨其意是諸佛教。有一法攝佛道。菩薩應行。云何為一。所謂於善法中一心不放逸。如佛告阿難。我不放逸故。得阿耨多羅三藐三菩提。如說。</p>

<div class="lg regular"><div class='lg-row'>不放逸成佛　世間無與等</div>
<div class='lg-row'>若能不放逸　何事而不成</div>
</div><p>復有二法能攝佛道。一不放逸。二智慧。如說。</p>

<div class="lg regular"><div class='lg-row'>不放逸智慧　佛說是利門</div>
<div class='lg-row'>不見不放逸　而事不成者</div>
</div><p>復有三法能攝佛道。一學勝戒。二學勝心。三學勝慧。如說。</p>

<div class="lg regular"><div class='lg-row'>戒生上三昧　三昧生智慧</div>
<div class='lg-row'>智散諸煩惱　如風吹浮雲</div>
</div><p>復有四法能攝佛道。一諦處。二捨處。三滅處。四慧處。如說。</p>

<div class="lg regular"><div class='lg-row'>諦捨定具足　得慧利清淨</div>
<div class='lg-row'>精進求佛道　當集此四法</div>
</div><p>復有五法能攝佛道。一信根。二精進根。三念根。四定根。五慧根。如說。</p>

<div class="lg regular"><div class='lg-row'>信根精進根　念定慧堅牢</div>
<div class='lg-row'>是法大悲合　終不退佛道</div>
<div class='lg-row'>如人得五根　能通達五塵</div>
<div class='lg-row'>如得信等根　能通諸法相</div>
</div><p>復有六法能攝佛道。所謂布施持戒忍辱精進禪定智慧波羅蜜。如說。</p>

<div class="lg regular"><div class='lg-row'>如所說六度　降伏諸煩惱</div>
<div class='lg-row'>常增長善根　不久當得佛</div>
</div><p>復有七法能攝佛道。所謂七正法。信慚愧聞精進念慧。如說。</p>

<div class="lg regular"><div class='lg-row'>欲得七正法　當樂定精進</div>
<div class='lg-row'>除去七邪法　能知諸功德</div>
<div class='lg-row'>是人能疾得　無上佛菩提</div>
<div class='lg-row'>拔沒生死者　令在安隱處</div>
</div><p>復有八法能攝佛道。所謂八大人覺。少欲知足遠離精進念定慧樂不戲論。如說。</p>

<div class="lg regular"><div class='lg-row'>若人決定心　住八大人覺</div>
<div class='lg-row'>為求佛道故　除諸惡覺觀</div>
<div class='lg-row'>如是則不久　疾得無上道</div>
<div class='lg-row'>如人行善者　必當得妙果</div>
</div><p>復有九法能攝佛道。所謂大忍大慈大悲慧念堅心不貪不恚不癡。如說。</p>

<div class="lg regular"><div class='lg-row'>具足於大忍　大慈及大悲</div>
<div class='lg-row'>又能住於慧　念及堅心中</div>
<div class='lg-row'>深心入無貪　無恚癡善根</div>
<div class='lg-row'>若能如是者　佛道則在手</div>
</div><p>復有十法能攝佛道。所謂十善道。自不殺生不教他殺見殺心不稱讚見殺心不喜。乃至邪見亦如是。以是福德迴向阿耨多羅三藐三菩提。如說。</p>

<div class="lg regular"><div class='lg-row'>不惱害眾生　亦不行劫盜</div>
<div class='lg-row'>不婬犯他婦　是三為身業</div>
<div class='lg-row'>不妄語兩舌　不惡口綺語</div>
<div class='lg-row'>不貪惱邪見　是七口意行</div>
<div class='lg-row'>如是則能開　無上佛道門</div>
<div class='lg-row'>若欲得佛者　當行是初門</div>
</div><p>如是等法菩薩應生。生已應守護。守護已應增長。於一善事從一轉增。亦應當知。求佛道者。於一惡法應疾遠離。所謂遠離不放逸。如說。</p>

<div class="lg regular"><div class='lg-row'>若人不能度　生死險惡道</div>
<div class='lg-row'>是為可呵責　最是罪惡事</div>
<div class='lg-row'>雖樂於富樂　而生貧賤家</div>
<div class='lg-row'>不能種善根　為人作奴僕</div>
<div class='lg-row'>皆由於放逸　因緣之所致</div>
<div class='lg-row'>是故有智者　疾遠如惡毒</div>
<div class='lg-row'>若未成大悲　無生忍不退</div>
<div class='lg-row'>而行放逸者　是則名為死</div>
</div><p>復有二過應疾遠離。一貪聲聞地。二貪辟支<span class='corr'>佛</span>地。如<span class='corr'></span>說。</p>

<div class="lg regular"><div class='lg-row'>若墮聲聞地　及辟支佛地</div>
<div class='lg-row'>是名菩薩死　亦名一切失</div>
<div class='lg-row'>雖墮於地獄　不應生怖畏</div>
<div class='lg-row'>若墮於二乘　菩薩應大畏</div>
<div class='lg-row'>雖墮於地獄　不永遮佛道</div>
<div class='lg-row'>若墮於二乘　畢竟遮佛道</div>
<div class='lg-row'>佛說愛命者　斬首則大畏</div>
<div class='lg-row'>如是欲作佛　二乘應大畏</div>
</div><p>復有三過應疾遠離。一憎諸菩薩。二憎菩薩所行。三憎甚深大乘經。如說。</p>

<div class="lg regular"><div class='lg-row'>小智以小緣　憎恚諸菩薩</div>
<div class='lg-row'>亦憎菩薩道　亦憎大乘經</div>
<div class='lg-row'>不解故不信　墮在大地獄</div>
<div class='lg-row'>怖畏大驚喚　是事應遠離</div>
</div><p>復有四過應疾遠離。一諂。二曲。三急性。四無慈愍。如說。</p>

<div class="lg regular"><div class='lg-row'>自言是菩薩　其心多諂曲</div>
<div class='lg-row'>急性無所容　不行慈愍心</div>
<div class='lg-row'>是近阿鼻獄　離佛道甚遠</div>
</div><p>復有五過應疾遠離。一貪欲。二瞋恚。三睡眠。四調戲。五疑。是名五蓋覆心。如說。</p>

<div class="lg regular"><div class='lg-row'>若人放逸者　諸蓋則覆心</div>
<div class='lg-row'>生天猶尚難　何況於得果</div>
<div class='lg-row'>若勤行精進　則能裂諸蓋</div>
<div class='lg-row'>若能裂諸蓋　隨願悉皆得</div>
</div><p>復有六過與六波羅蜜相違。應疾遠離。一慳貪。二破戒。三瞋恚。四懈怠。五調戲。六愚癡。如說。</p>

<div class="lg regular"><div class='lg-row'>慳貪垢污心　破戒而懈怠</div>
<div class='lg-row'>無知如牛羊　好瞋如毒蛇</div>
<div class='lg-row'>心亂如獼猴　不遠離諸蓋</div>
<div class='lg-row'>生天為甚難　何況得佛道</div>
</div><p>復有七過應疾遠離。一樂多事務。二樂多讀誦。三樂睡眠。四樂語說。五貪利養。六常欲令人喜。七迷悶於道心隨愛行。如說。</p>

<div class="lg regular"><div class='lg-row'>弊人樂事務　樂多誦外經</div>
<div class='lg-row'>癡人樂睡眠　樂共聚眾語</div>
<div class='lg-row'>雖願欲作佛　而深著利養</div>
<div class='lg-row'>是恩愛奴僕　迷悶於佛道</div>
<div class='lg-row'>如是諸惡人　自言是菩薩</div>
</div><p>復有八法應疾遠離。一邪見。二邪思惟。三邪語。四邪業。五邪命。六邪方便。七邪念。八邪定。如說。</p>

<div class="lg regular"><div class='lg-row'>若有人愚癡　行於八邪道</div>
<div class='lg-row'>學邪諸經法　好隨逐邪師</div>
<div class='lg-row'>遠離八聖道　深妙諸功德</div>
<div class='lg-row'>堅深著煩惱　而或願菩提</div>
<div class='lg-row'>如是愚癡人　欲度於大海</div>
<div class='lg-row'>捨好堅牢船　抱石欲求渡</div>
</div><p>復有九法應疾遠離。一不聞阿耨多羅三藐三菩提。二聞已不信。三若信不受。四若受不誦持。五若又誦持不知義趣。六若知不說。七若說不如說行。八若如說行不能常行。九若能常行不能善行。如說。</p>

<div class="lg regular"><div class='lg-row'>癡人不欲聞　無上正真道</div>
<div class='lg-row'>聞已不能信　又不能誦持</div>
<div class='lg-row'>不知義不說　不如所說行</div>
<div class='lg-row'>不能常善行　又無念安慧</div>
<div class='lg-row'>如是愚癡人　不堪得道果</div>
<div class='lg-row'>猶如罪惡人　不得生天上</div>
</div><p>復有十過應疾遠離。所謂十不善道。如說。</p>

<div class="lg regular"><div class='lg-row'>癡人於少時　貪愛弊五欲</div>
<div class='lg-row'>捨離十善道　行十不善道</div>
<div class='lg-row'>諸天樂在手　而復自捨棄</div>
<div class='lg-row'>如貪小錢利　而捨大寶藏</div>
</div><p>問曰。汝說無上道相時。種種因緣訶罵空發願菩薩自言菩薩但名字菩薩。若是三不名為菩薩者。成就何法名為真菩薩。答曰。</p>

<div class="lg regular"><div class='lg-row'>非但發空願　自言是菩薩</div>
<div class='lg-row'>名字為菩薩　略說能成就</div>
<div class='lg-row'>三十二法者　乃名為菩薩</div>
</div><p>若人發心欲求佛道。自言是菩薩。空受名號不行功德慈悲心諸波羅蜜等。是不名為菩薩。如土城名寶城。但自誑身亦誑諸佛。亦誑世間眾生。若人有三十二妙法亦能發願是名真實菩薩。何等三十二。一深心為一切眾生求諸安樂。二能入諸佛智中。三自審知堪任作佛不作佛。四不憎惡他。五道心堅固。六不假偽結託親愛。七乃至未入涅槃常為眾生作親友。八親疎同心。九已許善事心不退轉。十於一切眾生不斷大慈。十一於一切眾生不斷大悲。十二常求正法心無疲懈。十三勤發精進心無厭足。十四多聞而解義。十五常省己過。十六不譏彼闕。十七於一切見聞事中常修菩提心。十八施不求報。十九持戒不求一切生處。二十於一切眾生忍辱無瞋礙。二十一能勤精進修習一切善根。二十二不隨無色定生。二十三方便所攝智慧。二十四四攝法所攝方便。二十五持戒毀戒慈愍無二。二十六一心聽法。二十七一心阿練若處住。二十八不樂世間種種雜事。二十九不貪著小乘。三十見大乘利益為大。三十一遠離惡知識。三十二親近善知識。菩薩住是三十二法。能成七法。所謂四無量心。能遊戲五神通。常依於智。常不捨善惡眾生。所言決定言必皆實。集一切善法心無厭足。是為三十二法。為七法。菩薩成就此者。名為真實菩薩。</p>
</div>
<div class='div-pin'><a id='mulu41' />
<p class='h1'>分別二地業道品第一</p>
<div class="lg regular"><div class='lg-row'>諸菩薩已得　具足於初地</div>
<div class='lg-row'>欲得第二地　當生十種心</div>
</div><p>諸菩薩已得歡喜初地。為得二地故生十種心。因是十心能得第二地。如人欲上樓觀要因梯而上。問曰。何等是十心得第二地方便。答曰。</p>

<div class="lg regular"><div class='lg-row'>直心堪用心　軟伏寂滅心</div>
<div class='lg-row'>真妙不雜貪　快大心為十</div>
</div><p>諸菩薩已具足於初地。欲得第二地。生是十方便心。一直心。二堪用心。三柔軟心。四降伏心。五寂滅心。六真妙心。七不雜心。八不貪心。九廣快心。十大心。直心者。離諂曲。離諂曲故心轉柔軟。柔軟者。不剛強麁惡。菩薩得是柔軟心。生種種禪定。亦修習諸善法。觀諸法實相。心則堪用。心堪用故生伏心。伏心者。善能降伏眼等諸根。如經中說。何等是善道。所謂比丘降伏眼根乃至意根。以降伏六根故。名為伏心。心已降伏則易生寂滅心。寂滅心者。能滅貪欲瞋恚愚癡等諸煩惱。先伏心已遮令寂滅。復有人言。得諸禪定是名寂滅心。如經說。若人善知禪定相不貪其味。是名寂滅心。得寂滅心已。必生真妙心。真妙心者。於諸禪定神通所願事中如意得用。譬如真金隨意所用。行者既得直心乃至真妙心已。為守護是心故。樂生不雜心。不雜心者。不與在家出家從事。是人作是念。我得如是等心。皆由禪定力故。以是諸心當得第二地等無量利益。若與眾人雜者則失此利。何以故。若人與眾人雜行。則眼等六根或時還發諸不善法。何以故。親近可染可瞋可癡法故。諸根發動煩惱火然。煩惱火然故則失此利。見此等過故生不雜心。不應與在家出家者雜行。是人得是不雜心已。次生不貪心。不貪心者。於在家出家人中所謂父母兄弟和上師長等不生貪著。作是念。若我於在家出家生貪著者。必當來往問訊。我則何有不雜心耶。是故我欲令諸禪定等利住不雜心者。當於在家出家捨貪著心。問曰。菩薩法不應捨眾生。不應生捨心。如助菩提中說。</p>

<div class="lg regular"><div class='lg-row'>菩薩初精進　所有方便力</div>
<div class='lg-row'>應令諸眾生　住於大乘中</div>
<div class='lg-row'>若人教恒沙　眾生住羅漢</div>
<div class='lg-row'>不如教一人　住大乘為勝</div>
<div class='lg-row'>若人少勢力　不堪發大乘</div>
<div class='lg-row'>次當教令住　辟支聲聞乘</div>
<div class='lg-row'>若人不堪住　辟支聲聞乘</div>
<div class='lg-row'>應教此眾生　令行福因緣</div>
<div class='lg-row'>不任住三乘　不堪人天樂</div>
<div class='lg-row'><span class='corr'>當</span>以今世事　隨而利益之</div>
<div class='lg-row'>若有諸眾生　不受菩薩利</div>
<div class='lg-row'>於此不應捨　應生大慈悲</div>
</div><p>汝云何言菩薩得不雜心生不貪心。若菩薩不貪眾生則為捨離。何能度耶。答曰。應隨順菩薩道行捨心。何以故。是人因捨心生廣快心。作是念。我若捨是眾閙。當得禪定因禪定生妙廣快法。得是法已其後則能利益眾生。勝今千萬倍。是故為多利益眾生少時捨心權捨眾閙。當得禪定五神通等利益眾生。菩薩何故作如是方便。菩薩為得大心而作是念。大人樂大利益故不存小利。是故我今當求大人之法隨而修學。應如是勤加精進為大利益。所謂諸禪定神通滅苦解脫等。是故汝說非也。問曰。初地中已有直心等法。何故復說菩薩欲得二地生於十心。答曰。初地雖有此法未得深樂。未有堅固。在此地中心常憙樂轉深堅固堪任施用。是故汝難非也。問曰。若深樂堅固此法者得何異事。答曰。</p>

<div class="lg regular"><div class='lg-row'>若其一時得　深樂堅固心</div>
<div class='lg-row'>更不復用功　如使常隨逐</div>
</div><p>如使一時生常隨逐人。菩薩如是一時得深樂堅固心已即常隨逐。更不須用功而生若以少因緣便生。何以故。根深入故莖節相續。問曰。若菩薩得是十種心得何等果。答曰。</p>

<div class="lg regular"><div class='lg-row'>若得是諸心　正住第二地</div>
<div class='lg-row'>具三種離垢　惡業及煩惱</div>
</div><p>若菩薩得是直等十心。即名住第二菩薩地。一離垢者。地名也。二離垢者。於此地中離十不善道罪業之垢。三離垢者。離貪欲瞋恚等諸煩惱垢故。名為離垢。復次離垢義者。◎</p>

<p class='juan'>十住毘婆沙論卷第十三</p></div>
</div><!-- end of div[@id='body'] -->
</body></html>