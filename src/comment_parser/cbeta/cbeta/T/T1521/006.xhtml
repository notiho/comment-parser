<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十住毘婆沙論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu16' />十住毘婆沙論卷第六</p><p class="byline">聖者龍樹造</p><p class="byline">後秦龜茲國三藏鳩摩羅什譯</p><a id='mulu17' />
<p class='h1'>◎分別功德品第十一</p><p>問曰。懺悔勸請隨喜迴向。應云何作於晝夜中幾時行。答曰。</p>

<div class="lg regular"><div class='lg-row'>以右膝著地　偏袒於右肩</div>
<div class='lg-row'>合掌恭敬心　晝夜各三時</div>
</div><p>以恭敬相故。右膝著地偏袒右肩合掌。是事應初夜一時禮一切佛。懺悔勸請隨喜迴向。中夜後夜皆亦如是。於日初分日中分日後分亦如是。一日一夜合為六時。一心念諸佛如現在前。問曰。作是行已得何果報。答曰。</p>

<div class="lg regular"><div class='lg-row'>若於一時行　福德有形者</div>
<div class='lg-row'>恒河沙世界　乃自不容受</div>
</div><p>若於一時中。行此事者。所得福德若有形者。恒河沙等無量無邊不可思議三千大千世界所不容受。如三支經除罪業品中說。佛告舍利弗。若善男子善女人。以滿恒河沙等三千大千世界七寶布施諸佛。若復有人勸請諸佛轉法輪此福為勝。又佛於般若波羅蜜隨喜迴向品中說。善哉善哉須菩提。汝能作佛事。與諸菩薩說迴向法。若菩薩作是念。如諸佛知見是善根福德本末體相。何因緣故有。我亦如是隨佛所知所見迴向。是人得福多。譬如恒河沙等三千大千世界中眾生皆成就十善道。菩薩迴向福德最上最妙最勝無比無等無等等。須菩提。置是恒河沙等三千大千世界眾生。成就十善道。若恒河沙等三千大千世界眾生皆得四禪。其福比此。亦復最上最妙最勝。四無量心四無色定五神通。得須陀洹果斯陀含果阿那含果阿羅漢果辟支佛道亦如是。如法迴向福德最上最妙最勝。須菩提。置此恒河沙等三千大千世界眾生皆作辟支佛。若有恒河沙等三千大千世界眾生。皆發阿耨多羅三藐三菩提心。復有恒河沙等三千大千世界眾生。其一菩薩以取相心。供養是諸眾生衣服飲食臥具醫藥。於恒河沙等劫。以一切樂具供養恭敬尊重讚歎。一一菩薩皆亦如是。須菩提。於意云何。是諸菩薩以此因緣。得福多不。甚多世尊。如是福德算數譬喻所不能及。若是福德有形。恒河沙等世界所不能受。佛告須菩提。善哉善哉須菩提。是菩薩為般若波羅蜜守護。以善根隨法性迴向所得福德。先諸菩薩取相布施福德。百分不及一。千分萬分百千萬億分。乃至算數譬喻所不能及。何以故。先諸菩薩取相分別布施。皆是有量有數。又般若波羅蜜迴向品中說。佛告淨居天子。置此恒河沙等三千大千世界眾生皆發阿耨多羅三藐三菩提心。餘恒河沙等三千大千世界眾生。一一菩薩以取相心供養是諸眾生衣服飲食臥具醫藥資生之物。隨意供養於恒河沙等劫。諸天子。若是恒河沙等三千大千世界眾生發阿耨多羅三藐三菩提心。餘恒河沙等三千大千世界中眾生皆亦發阿耨多羅三藐三菩提心。其一菩薩供養是諸菩薩衣服飲食臥具醫藥資生之物於恒河沙等劫。是布施取相分別。如是諸菩薩各於恒河沙等劫。供養是諸菩薩衣服飲食臥具醫藥資生之物。隨意供養恭敬尊重讚歎。皆是取相布施。若菩薩為般若波羅蜜所護。過去未來現在諸佛戒品定品慧品解脫品解脫知見品。及聲聞五品。及諸凡夫人於中種善根。已種今種當種。盡和合稱量使無遺餘。最上最妙最勝無等無等等不可思議隨喜福德。迴向阿耨多羅三藐三菩提。作是念。我是福德能至佛道。是福德於先取相福德百分不及一。千分萬分億分乃至算數譬喻所不能及。何以故。是諸菩薩取相分別布施故。復有恒河沙等三千大千世界眾生。皆發阿耨多羅三藐三菩提心。身行善業口行善業意行善業。復有恒河沙等三千大千世界眾生。皆發阿耨多羅三藐三菩提心。若人於恒河沙等劫惡口罵詈皆能忍受。於恒河沙等劫。身心精進除諸懈怠。攝心禪定無諸亂想。而皆取相不如菩薩如法性迴向其福為勝。是故如汝先說。作如是事得何等利者。得如是大福德聚。是故若人欲得如是無量無邊不可思議福德聚者。應行是懺悔勸請隨喜迴向。不惜身命利養名聞。於晝夜中常應勤行。問曰。汝但說勸請隨喜迴向中福德。何故不說懺悔中福德耶。答曰。於諸福德中。懺悔福德最大。除業障罪故。得善行菩薩道行勸請隨喜迴向與空無相無願和合無異。復次懺悔。如如意珠隨願皆得。如佛說。若人欲於婆羅門大姓中生。剎利大姓中生。居士大家中生。應如是懺悔罪業無所覆藏後不更作。若有人欲生四天王天上忉利天上夜摩天上兜率陀天上化樂天上他化自在天上。亦應如是懺悔罪業無所覆藏後不更作。若人欲生梵世乃至非想非非想處。是人亦應如是懺悔罪業無所覆藏後不更作。若人欲得須陀洹果斯陀含果阿那含果阿羅漢果。亦應如是懺悔罪業。若人欲得三明六神通聲聞道中自在力盡聲聞功德彼岸。亦應如是懺悔罪業。若人欲得辟支佛道。亦應如是懺悔罪業。若人欲得一切智慧不可思議智慧無礙智慧無上智慧。亦應如是懺悔罪業無所覆藏後不更作。是故當知懺悔有大果報。問曰。汝言懺悔除業障罪。餘經中說。佛告阿難故作業必當受報。又阿毘曇中說。諸業因緣不空。果報不失不滅。又經說眾生皆屬業。皆從業有依止於業。眾生隨業各自受報。若現報若生報若後報。又業報經中閻羅王為眾生說言。咄眾生。汝此罪非父母作天作沙門婆羅門作。汝自作自應受報。又賢聖偈中說。</p>

<div class="lg regular"><div class='lg-row'>實法如金剛　業力將無勝</div>
<div class='lg-row'>今我已得道　而受惡業報</div>
</div><p>又佛自說。</p>

<div class="lg regular"><div class='lg-row'>大海諸名山　丘陵樹林木</div>
<div class='lg-row'>地水火風等　日月諸星宿</div>
<div class='lg-row'>若至劫燒時　皆盡無有餘</div>
<div class='lg-row'>業於無量劫　常在而不失</div>
<div class='lg-row'>汝遇具相者　一切智人師</div>
<div class='lg-row'>先所造罪業　已償其果報</div>
<div class='lg-row'>今雖得值佛　垢盡證聖果</div>
<div class='lg-row'>以餘因緣故　木刺猶在身</div>
</div><p>是故不應言懺悔除業罪。答曰。我不言懺悔則罪業滅盡無有報果。我言懺悔罪則輕薄於少時受。是故懺悔。偈中說。若應墮三惡道願人身中受。又如來智印經中說。佛告彌勒。諸菩薩深心愛樂阿耨多羅三藐三菩提者。有罪應在惡道受報是罪輕微。後世受惡形。或多疾病無有威德生下賤家貧窮家邪見家邪業自活家。生違意處多憂愁處。國土破壞聚落破壞。居家破壞所愛破壞。不遇善知識常不聞法不得利養。若得麁弊常不自供。能令下賤之所信敬於諸大人不得信敬。修集諸福時。多有障礙不得成就。諸根闇鈍習禪意亂。不得無漏覺意功德。不知經法隨宜所趣乃至惡夢償惡道報。又佛說人有小罪。今世可受報。是罪轉多便墮地獄。云何是人今世小罪轉多而墮地獄。有人不修身不修戒不修心不修慧無有大意。是人小罪便墮地獄。云何是人有罪今世應受報。罪不增長不入地獄。有人修身修戒修心修慧。有大志意心<span class='corr'>不</span>拘閡。如是人有罪不復增長今世現受。譬如人以小器盛水。著一升鹽則不可飲。若復有人。以一升鹽投於大池尚不覺鹽味。何況叵飲。何以故。水多鹽少故。罪亦如是。偈說。</p>

<div class="lg regular"><div class='lg-row'>升鹽投大海　其味無有異</div>
<div class='lg-row'>若投小器水　鹹苦不可飲</div>
<div class='lg-row'>如人大積福　而有少罪惡</div>
<div class='lg-row'>不墮於惡道　餘緣而輕受</div>
<div class='lg-row'>又人薄福德　而有少罪惡</div>
<div class='lg-row'>心志狹小故　罪令墮惡道</div>
<div class='lg-row'>若人火勢弱　食少難消食</div>
<div class='lg-row'>此人雖不死　其身受大苦</div>
<div class='lg-row'>若人身勢強　食少難消食</div>
<div class='lg-row'>此人終不死　但受輕微苦</div>
<div class='lg-row'>善福慧火弱　而有少惡罪</div>
<div class='lg-row'>是罪無救者　能令墮地獄</div>
<div class='lg-row'>有大福德者　雖有罪惡事</div>
<div class='lg-row'>不令墮地獄　現身而輕受</div>
<div class='lg-row'>譬如鴦崛魔　多殺於人眾</div>
<div class='lg-row'>又欲害母佛　得阿羅漢道</div>
</div><p>今世輕受又如阿闍世害得道父王。以佛及文殊師利因緣故重罪輕受。又如人毒蛇生時雨血。後漸長大意欲殺人眼看即死。若以氣噓亦死。是故時人號為氣噓。是人命終時。舍利弗往至其所。心中瞋恚眼看不死噓亦不死。舍利弗身色方更光顯。心即清淨上下七觀。以是因緣命終之後七反生天上七反生人中。於後人壽四萬歲時。當得辟支佛道。身黃金色。時人謂是金聚來。欲斫取即命終涅槃。又如阿輸伽王。以兵伏閻浮提。殺萬八千宮人。先世施佛土故。起八萬塔。常於大阿羅漢所聽受經法。後得須陀洹道。即人身輕償。如是等罪多行福德志意曠大。集諸功德故不墮惡道。是故汝先難若懺悔罪業。則滅盡無有果報者是語不然。復次若言罪不可滅者。毘尼中佛說懺悔除罪則不可信。是事不然。是故業障罪應懺悔。</p>
</div>
<div class='div-pin'><a id='mulu18' />
<p class='h1'>分別布施品第十二</p><p>菩薩能行如是懺悔勸請隨喜迴向。</p>

<div class="lg regular"><div class='lg-row'>福德力轉增　心亦益柔軟</div>
<div class='lg-row'>即信佛功德　及菩薩大行</div>
</div><p>是菩薩以懺悔勸請隨喜迴向故。福力轉增心調柔軟。於諸佛無量功德清淨第一凡夫所不信而能信受。及諸大菩薩清淨大行。希有難事亦能信受。復次。</p>

<div class="lg regular"><div class='lg-row'>苦惱諸眾生　無是深淨法</div>
<div class='lg-row'>於此生愍傷　而發深悲心</div>
</div><p>菩薩信諸佛菩薩無量甚深清淨第一功德已愍傷諸眾生。無此功德但以諸邪見受種種苦惱故。深生悲心。</p>

<div class="lg regular"><div class='lg-row'>念是諸眾生　沒在苦惱泥</div>
<div class='lg-row'>我當救拔之　令在安隱處</div>
</div><p>是菩薩得悲心已作是念。是諸眾生常為貪恚癡所病。以身心受諸苦惱。我當拔濟使離身心苦惱深埿。畢竟無生老病死患。得住安隱涅槃樂處。是故於此苦惱眾生生深悲心。以悲心故為求隨意使得安樂。則名慈心。</p>

<div class="lg regular"><div class='lg-row'>若菩薩如是　深隨慈悲心</div>
<div class='lg-row'>斷所有貪惜　為施勤精進</div>
</div><p>菩薩是求佛道。度苦惱眾生。念者隨名隨順慈悲不隨餘心。深慈名遍。諸眾生念徹骨髓。所有名一切內外。所有金銀珍寶國城妻子等。貪名欲得無厭惜名。愛著不欲與他斷名。離此三惡如是則開檀波羅蜜門。是故常應一心勤行無令放逸。何以故。菩薩作是念。我今隨所能作利益眾生。發堅固施心。</p>

<div class="lg regular"><div class='lg-row'>所有一切物　有命若無命</div>
<div class='lg-row'>轉輪天王位　無求而不與</div>
<div class='lg-row'>乃至於男女　族姓好妻妾</div>
<div class='lg-row'>年少甚端嚴　巧便能事人</div>
<div class='lg-row'>恭順心柔和　愛念情甚至</div>
<div class='lg-row'>惜之過壽命　求者皆能與</div>
<div class='lg-row'>乃至身血肉　骨髓及手足</div>
<div class='lg-row'>頭目耳鼻等　及身皆能與</div>
</div><p>是菩薩定心布施。凡所有外物。若有命若無命。無有乞而不與。無命物者金銀珍寶。乃至轉輪聖王位天王位。有命物者男女貴族好家年少妻妾。端嚴柔和恭敬善順。愛惜之至過於身命而能施人。如一切施菩薩所有外物及妻子等皆能施與。是菩薩乃至自身肉血頭目手足耳鼻。割肉出骨破骨出髓。如薩陀波崙。或舉身施與。一切所愛無過身者。亦能施與如薩和檀。如菩薩為兔以身施與仙人。如尸毘王以身代鴿。問曰。是菩薩為分別知布施及布施果報故。能以難事施。為但以慈悲心所發故施。答曰。</p>

<div class="lg regular"><div class='lg-row'>如是布施者　則得如是報</div>
<div class='lg-row'>內以支節等　并及諸外物</div>
</div><p>內物名頭目手足等。外物名妻子金銀寶物等。是菩薩如實知施。是得是報各各分別。又信諸經所說。或以天眼得知。問曰。汝先說知以身支節布施及外物布施所得果報。今可說所得果報。答曰。寶頂經中無盡意菩薩第三十品檀波羅蜜義中說。菩薩立願須食者施食。令我得五事報。一者得壽命。二者得膽。三者得樂。四者得力。五者得色。須漿與漿者。先於人中得香美飲。後得除諸煩惱渴愛。須乘與乘則得隨意樂報。成就四如意足。後得三乘道。須衣與衣則得慚愧衣報。須燈明與燈明。則得佛眼光明。須伎樂與伎樂。則得具足天耳。須末香塗香與末香塗香。則得身無臭穢。須汁與汁則得味味相報。須房舍與房舍。則得與一切眾生作歸依救護。施資生之具者。則得助菩提功德。施醫藥者則得無老病死常樂安隱。施奴婢者。則得自在隨意具足智慧。施金銀珊瑚車璩馬腦者。則得具足三十二相。施種種雜物莊嚴具。則得八十隨形好。施象馬車者。則得具足大乘。施園林者則得具足禪定樂。施男女者。得所愛阿耨多羅三藐三菩提。施倉穀寶藏者。則得具足法藏。施以一國土一閻浮提四天下王位者。則得道場自在法王。施諸戲樂具者。則得法樂。以足施者。則得法足能到道場。以手施者。則得寶手。能施一切以耳鼻施者。則得具足身體。以眼施者。則得具足無閡法眼。以頭施者。則得三界特尊一切智慧。以血肉施者。令諸眾生得堅固行。以髓施者得金剛身無能壞者。如是開施門果報。餘施果報亦應知。以臥具施者。得三乘安隱解脫。床以坐處施者。則得菩提樹下道場不可壞處。以妻施者。為得法喜娛樂故。以道施者。為生死失道眾生得入正道故。以筏施者為得度欲流有流見流無明流故。以骨施者。為得戒堅定堅解脫堅解脫知見堅眾生堅故。以眷屬施者。為得成就無量無邊阿僧祇福德天人眷屬同心清淨不可沮壞故。以善哉施者。為得說法時天龍夜叉乾闥婆沙門婆羅門歡喜稱讚故。以經卷施者。為得九部經久住無量時故。以法施者。為得通達一切法故。集一切功德故。是菩薩如是樂行布施。知布施清淨。知布施果報所得多少。是故。</p>

<div class="lg regular"><div class='lg-row'>非法財施等　乃至智呵施</div>
<div class='lg-row'>無有如是施　但合空等施</div>
</div><p>非法者。惡行所得財。財名資生之物。取要言之。以惡業得財物施。菩薩知是布施不清淨故。如是等諸餘非法施乃至智所呵施不為此事。菩薩行布施。唯與空智慧等種種功德和合。問曰。所說非法得財施等。及空智慧等和合施。此二施應廣分別。答曰。是二施。無盡意菩薩會品中檀波羅蜜中說。初分別布施功德。所謂諸菩薩無非法求財施。無熱惱眾生施。無恐畏施。無著故施。無請而不施。無不如所許施。無悋好以不好施。無不深心施。無諂曲施。無假偽施。無損果施。無邪心施。無癡心施。無雜心施。無不信解脫施。無疲厭施。無親附施。無以承望己施。無求福田者施。無輕一切眾生非福田者施。無持戒毀戒高下心施。無求名聞施。無自高心施。無卑他施。無懊惜施。無悔心施。無急喚故施。無惡賤施。無自然法施。無求果報施。無瞋恚施。無令人渴乏施。無惱求者施。無輕弄彼施。無欺誑施。無<span class='corr'>䫌</span>面施。無擲與施。無不一心施。無不自手施。無不常施。無休息施。無斷絕施。無競勝施。無輕少物施。無請隨自恣而以輕物施。無不稱力施。無非福田施。無於少物劣弱心施。無恃多物憍心施。無邪行施。無樂受生施。無恃色族富貴施。無求生四王釋梵天上施。無求聲聞辟支佛乘施。無求國王王子施。無限一世施。無厭足施。無不迴向薩婆若施。無不淨施。無非時施。無刀毒施。無惱弄眾生施。無智者所呵施。如是開示施門餘不淨施亦應當知。所謂諸菩薩無應棄物施。無憎惡涅槃施。無豐饒易得物施。無量恩施。無報恩施。無求反報施。無求守護施。無求吉施。無慢心施。無家法施。無因得即施。無不終身施。無垢心施。無遊戲施。無以善知識故施。無輕施。無遊逸施。無因失施。無以讚己故施。無以呵罵故施。無以祝願故施。無以稱希有事故施。無以明己信故施。無以畏故施。無誑施。無求眷屬施。無不唱導施。無引眾施。無不信施。無無因緣施。無隨意施。無現奇特施。無自稱讚施。無不隨所求施。無為伏彼施施。無不愛施。無不任用物施。無不恭敬施。無下施。無以怪相故施。無抑挫施。無挾勢得物施。無不清淨心施。無疑心施。無破求者心施。無禁忌物施。無分別施。無以酒施。無以兵杖施。無奪彼物施。無令人生疑心施。無以親近故施。無說彼過咎施。無隨所愛施。無瞋施。無癡施。無戲論施。無不為菩提施。問曰。非法求財施。乃至不為菩提施。菩薩為有為無。若盡無者則有過咎不求福田。於眾生無差別心。亦無知恩報恩。亦無家法國法施。若有者何以皆言無。答曰。是非法得財施。乃至不為菩提施。菩薩不必盡無。或時有。是布施。檀波羅蜜所不攝。不能具足檀波羅蜜故言無。空等功德和合施者。如無盡意菩薩經檀波羅蜜品中說。菩薩布施。與空心合故不盡。是施無相修故不盡。是施無願守護故不盡。是施善根所攝故不盡。是施隨解脫相故不盡。是施能破一切魔故不盡。是施不雜煩惱故不盡。是施得轉勝利故不盡。是施決定心故不盡。是施集助菩提法故不盡。是施正迴向故不盡。是施得道場解脫果故不盡。是施無邊故不盡。是施不可盡故不盡。是施不斷故不盡。是施廣大故不盡。是施不可壞故不盡。是施不可勝故不盡。是施至一切智慧故不盡。是施斷非法求財施等垢成就空等諸功德故不盡。非法求財施等是施垢。施與垢合是不淨施。與空等功德合是淨。復次是施淨不淨今當更說。經說施有四種。有施於施者是淨不於受者淨。有施於受者是淨不於施者淨。有施於施者淨亦於受者淨。有施不於施者淨亦不於受者淨。若施者成就善身口意業受者成就惡身口意業。是名於施者淨不於受者淨。若施者成就惡身口意業受者成就善身口意業。是名於受者淨不於施者淨。若施者成就善身口意業受者亦成就善身口意業。是名於施者淨於受者亦淨。若施者成就不善身口意業受者亦成就不善身口意業。是名不於施者淨亦不於受者淨。貪欲瞋恚愚癡。若斷若不斷。亦應如是分別。復次四種布施中。有淨不淨。一從施者淨。二從受者淨。三共淨是名淨。一不從施者淨。二不從受者淨。三不共淨。是名不淨。是中施者有功德故從施者施得淨。以受者有功德故從受者施得淨。以施者受者有功德故從施者受者施得淨。施者有罪故從施者施不淨。受者有罪故從受者施不淨。施者受者有罪故從施者受者施不淨。施者功德受者功德。施者罪受者罪。先已說。問曰。汝說此四種施中。菩薩應行何施。答曰。</p>

<div class="lg regular"><div class='lg-row'>四種布施中　行二種淨施</div>
<div class='lg-row'>不求於名利　及以求果報</div>
</div><p>是布施有四種三淨三不淨。不淨盡不行。淨中行二淨。一者施者淨不於受者淨。二者共淨。於此二淨施中應常精進。何以故。是菩薩不期果報故。若期果報者。則求受者清淨。淨名施者受者功德莊嚴其心清淨。不淨名施者有慳惜心。如佛說慳為施垢。餘煩惱雖為不淨慳最為重。問曰。若菩薩於施者淨及共淨。應勤行此二施。慳為施者垢。亦是施大垢。若菩薩未離欲未能斷慳。云何能行此二淨施。答曰。</p>
<p class="lg-abnormal"><div class='lg-row'>若物能起慳　則不畜此物</div>
</p><p>菩薩若於有命無命物知生慳心者則不畜此物。是故有所施皆無悋惜。問曰。外物可不畜身當云何。答曰。</p>
<p class="lg-abnormal"><div class='lg-row'>常為利眾生　解身如藥樹</div>
</p><p>為利益眾生故。信解身如藥樹。如藥樹眾生有用根莖枝葉華實等各得差病。隨意而取無有遮護。菩薩亦如是。為利眾生故能自捨身。作是念。若眾生取我頭目手足肢節脊腹髀膊耳鼻齒舌血肉骨髓等。隨其所須皆能與之。或舉身盡施。如是降伏其心修集善根。為方便所護。行檀波羅蜜。◎</p>
<p class="lg-abnormal"><div class='lg-row'>◎總相別相施　皆悉能迴向</div>
</p><p>是菩薩能以二種淨施能知二種迴向。一為總相。二為別相。總相迴向者。有所施皆迴向阿耨多羅三藐三菩提。別相施者。如布施果報中說。復次總相迴向者。為安樂利益一切眾生。別相迴向者。無信眾生令得信故。破戒者得持戒故。少聞者得多聞故。懈怠者得精進故。散亂心者得禪定故。愚癡眾生得智慧故。慳者得捨心故。如是等種種別相。復次總相迴向者。以六波羅蜜。迴向阿耨多羅三藐三菩提。別相迴向者。施外物時願諸眾生得大最樂。支節布施時願諸眾生具足佛身。問曰。布施有幾種迴向幾種不迴向。答曰。一為淨四迴向三種不迴向。一菩薩布施為清淨四事故迴向。三種不迴向。不為得王故迴向。不為得欲樂故迴向。不為得聲聞辟支佛地故迴向。不為得王故迴向者。遮王則并遮一切貴人力勢自在者。不為得欲樂迴向者。除上貴人餘受富樂五欲自娛者。不為得聲聞辟支佛迴向者。遮因小乘入無餘涅槃。令得安住大乘。久後乃入無餘涅槃。為四淨迴向者。菩薩所施為清淨佛土故迴向。為清淨菩薩故迴向。為清淨教化眾生故迴向。為淨薩婆若故迴向。菩薩應如是方便迴向無令布施損減使得勢力。問曰。以何法令布施損減。以何法令布施增益。答曰。</p>

<div class="lg regular"><div class='lg-row'>若施不迴向　亦無有方便</div>
<div class='lg-row'>求生於下處　親近惡知識</div>
<div class='lg-row'>如是布施者　是則為損減</div>
</div><p>若布施不迴向阿耨多羅三藐三菩提。隨逐世間樂故。求生下處無有方便。能出布施禪定果報自在所生。親近障閡大乘知識。以是四法則布施損減。</p>

<div class="lg regular"><div class='lg-row'>離四施得增　又應三心施</div>
<div class='lg-row'>菩薩順佛語　亦不求果報</div>
</div><p>離此四法布施則得增益。一迴向阿耨多羅三藐三菩提。二有方便迴向。三求法王處。四親近善知識。又應以三法心而行布施。一者憐愍一切眾生故以菩提心行施。二者不遠佛法而行布施。三者不求果報而行布施。復次。</p>

<div class="lg regular"><div class='lg-row'>為得三法故　而行於布施</div>
<div class='lg-row'>為欲求二法　應當行布施</div>
</div><p>菩薩為得三法故行布施。一者佛法。二者說法。三者令諸眾生住無上樂。又欲求二法行布施者。一者大富。二者具足檀波羅蜜。何以故。若菩薩大富。則離貧苦不取他財不求息利。無有債主不憂償債。多財富足能自衣食。有能惠施利益親族及善知識。眷屬安樂其家豐饒。常如節會心常歡悅能大施與。眷屬不輕人所敬仰。言皆信受眾所依附人來師仰入眾無畏。常好洗浴名香塗身。著好新衣具足莊嚴。見諸好色聽好音聲聞諸妙香。常食最上美味細觸。怨賊難壞。善知識歡喜。是於人身得善果報。人所欽慕常稱吉善。忘其醜惡。雖生下賤有大人相。雖無巧言成巧言者。雖不多聞成多聞者。雖少智慧成智慧者。若先端正倍復殊勝。若先大家倍復尊貴。若先巧言倍復巧言。若先多聞倍復多聞。若先智慧倍復有智。所可坐臥貴價寶床寤寐安隱侍衛具足。眾寶為舍極意遊戲。其身貴重須諸經書應意即得。勢位隨意親近王易。諸貴人所念。諸醫自往常有親信消息所宜。有疾輕微若病易差。遠離今世後世怖畏。畢竟永離不活怖畏常有救護。多有人眾諸親近者自謂多福。為同意者深自欣慶。有少施恩得大酬報。若加小惡得大殃禍。族姓女人少年端正具足莊嚴。自求給侍諸有諧利悉來歸己。若作惡事事輒輕微。少有施作即獲大利。多善知識怨憎轉少。蛇虺毒藥放逸惡人如是等事不得妄近。諸愛敬事皆悉歸趣。若獲利時眾人代喜。若有衰惱人皆憂戚。眾共示導競以善吉。令遠非法安住善法。所施業大見莫不歡。若與同心則以為足。不期世間富貴榮利。假使居位人思匡助除其衰惱。見他富貴無所悕尚。人詠其德不揚其過。雖小人名得大人號無不足色。視他顏貌不作矯異。若作婆羅門。於天寺中大獲果報。讀諸經書得其實利得而能施。若是剎利所習成就。善射音聲善能貫練。治世典籍能得果報若是毘舍播殖如意。若是商估能獲其利。若是首陀羅所作事業多得如意。問曰。汝先說菩薩不以求果報心施。又復不為豪貴故施。而今說求大富故布施。是語得無自相違背。答曰。不相違也。若自為身求富受樂。是故說不應求富。今說求富但為利益眾生。是故說為欲大施故求富。不為身已求富受樂。是則果中說因。若菩薩不得大富雖信樂布施無財可與。是故汝不應作難。復次斷二法故應行布施。何等為二。一者慳。二者貪。此二法最為施垢。又得二法故行布施。所謂盡智無生智。又增益三種慧。一者自利慧。二者本慧。三者多聞慧。有人言。增長二法故應行施。一善二慧。略說菩薩應行四種施攝一切善法。一者等心施。二者無對施。三者迴向菩提施。四者具足善寂滅心施。菩薩如是具足檀波羅蜜故勤行財施。◎</p>

<p class='juan'>十住毘婆沙論<span class='corr'>卷第</span>六</p></div>
</div><!-- end of div[@id='body'] -->
</body></html>