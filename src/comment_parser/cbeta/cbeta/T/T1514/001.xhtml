<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>能斷金剛般若波羅蜜多經論頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1514 [cf. Nos. 1511-1513]
<p class='juan'><a id='mulu1' />能斷金剛般若波羅蜜多經論頌一卷</p><p class="byline">無著菩薩造</p><p class="byline">唐三藏法師義淨奉　制譯</p>
<div class='div-jing'>
<div class="lg regular"><div class='lg-row'>勝利益應知，　於身并屬者，</div>
<div class='lg-row'>得未得不退，　謂最勝付囑。</div>
<div class='lg-row'>於心廣最勝，　至極無顛倒，</div>
<div class='lg-row'>利益意樂處，　此乘功德滿。</div>
<div class='lg-row'>六度皆名施，　由財無畏法，</div>
<div class='lg-row'>此中一二三，　名修行不住。</div>
<div class='lg-row'>為自身報恩，　果報皆不著，</div>
<div class='lg-row'>為離於不起，　及離為餘行。</div>
<div class='lg-row'>攝伏在三輪，　於相心除遣，</div>
<div class='lg-row'>後後諸疑惑，　隨生皆悉除。</div>
<div class='lg-row'>若將為集造，　妙相非勝相，</div>
<div class='lg-row'>三相遷異故，　無此謂如來。</div>
<div class='lg-row'>因與果甚深，　於彼惡時說，</div>
<div class='lg-row'>此非無利益，　由三菩薩殊。</div>
<div class='lg-row'>由於先佛所，　奉持於戒學，</div>
<div class='lg-row'>并植善根故，　名具戒具德。</div>
<div class='lg-row'>能斷於我想，　及以法想故，</div>
<div class='lg-row'>此名為具慧，　二四殊成八。</div>
<div class='lg-row'>別體相續起，　至壽盡而住，</div>
<div class='lg-row'>更求於餘趣，　我想有四種。</div>
<div class='lg-row'>皆無故非有，　有故不可說，</div>
<div class='lg-row'>是言說因故，　法想有四種。</div>
<div class='lg-row'>由彼信解力，　信故生實想，</div>
<div class='lg-row'>不如言取故，　取為正說故。</div>
<div class='lg-row'>佛了果非比，　由願智故知，</div>
<div class='lg-row'>為求利敬者，　遮其自說故。</div>
<div class='lg-row'>證不住於法，　為是隨順故，</div>
<div class='lg-row'>猶如捨其筏，　是密意應知。</div>
<div class='lg-row'>化體非真佛，　亦非說法者，</div>
<div class='lg-row'>說法非二取，　所說離言詮。</div>
<div class='lg-row'>自受為他說，　非無益集福，</div>
<div class='lg-row'>福不持菩提，　彼二能持故。</div>
<div class='lg-row'>得自性因故，　此餘者是生，</div>
<div class='lg-row'>唯是佛法故，　能成最勝福。</div>
<div class='lg-row'>不取自果故，　非可取可說，</div>
<div class='lg-row'>解脫二障故，　說妙生無諍。</div>
<div class='lg-row'>在然燈佛所，　言不取證法，</div>
<div class='lg-row'>由斯證法成，　非所取所說。</div>
<div class='lg-row'>智流唯識性，　國土非所執，</div>
<div class='lg-row'>無形故勝故，　非嚴許嚴性。</div>
<div class='lg-row'>譬如妙高山，　於受用無取，</div>
<div class='lg-row'>非有漏性故，　亦非是因造。</div>
<div class='lg-row'>為顯多差別，　及以成殊勝，</div>
<div class='lg-row'>前後福不同，　更陳其喻說。</div>
<div class='lg-row'>兩成尊重故，　由等流殊勝，</div>
<div class='lg-row'>煩惱因性故，　由劣亦勝故。</div>
<div class='lg-row'>彼果勝苦故，　難逢勝事故，</div>
<div class='lg-row'>境岸非知故，　於餘不共故。</div>
<div class='lg-row'>是甚深性故，　勝餘略詮故，</div>
<div class='lg-row'>冑族高勝故，　望福福殊勝。</div>
<div class='lg-row'>彼行堪忍時，　雖苦行善故，</div>
<div class='lg-row'>彼德難量故，　由斯名勝事。</div>
<div class='lg-row'>由無恚怒情，　不名為苦性，</div>
<div class='lg-row'>有安樂大悲，　行時非苦果。</div>
<div class='lg-row'>生心因不捨，　是故應堅求，</div>
<div class='lg-row'>謂是得忍邊，　及此心方便。</div>
<div class='lg-row'>應知正行者，　是利生因故，</div>
<div class='lg-row'>於有情事相，　應知遍除遣。</div>
<div class='lg-row'>彼事謂名聚，　最勝除其想，</div>
<div class='lg-row'>諸世尊無比，　由真見相應。</div>
<div class='lg-row'>果不住因位，　是得彼果因，</div>
<div class='lg-row'>世尊實語故，　應知有四種。</div>
<div class='lg-row'>立要說下乘，　及說大乘義，</div>
<div class='lg-row'>由諸授記事，　皆無有差別。</div>
<div class='lg-row'>不得彼順故，　是非實非妄，</div>
<div class='lg-row'>如言而執者，　對彼故宣說。</div>
<div class='lg-row'>常時諸處有，　於真性不獲，</div>
<div class='lg-row'>由無知有住，　智無住得真。</div>
<div class='lg-row'>無智猶如闇，　當閑智若明，</div>
<div class='lg-row'>能對及所治，　得失現前故。</div>
<div class='lg-row'>由如是正行，　獲如是福量，</div>
<div class='lg-row'>於法正行者，　業用今當說。</div>
<div class='lg-row'>於人有三種，　受持聞廣說，</div>
<div class='lg-row'>義得由從他，　及已聞思故。</div>
<div class='lg-row'>此謂熟內已，　餘成他有情，</div>
<div class='lg-row'>由事時大性，　望福福殊勝。</div>
<div class='lg-row'>非境性獨性，　能依是大人，</div>
<div class='lg-row'>及難可得聞，　無上因增長。</div>
<div class='lg-row'>若但持正法，　所依處成器，</div>
<div class='lg-row'>蠲除諸業障，　速獲智通性。</div>
<div class='lg-row'>世妙事圓滿，　異熟極尊貴，</div>
<div class='lg-row'>於此法修行，　應知獲斯業。</div>
<div class='lg-row'>由自身行時，　將已為菩薩，</div>
<div class='lg-row'>說名為心障，　違於無住心。</div>
<div class='lg-row'>授後時記故，　然燈行非勝，</div>
<div class='lg-row'>菩薩彼行同，　非實由因造。</div>
<div class='lg-row'>無彼相為相，　故顯非是妄，</div>
<div class='lg-row'>由法是佛法，　皆非有為相。</div>
<div class='lg-row'>謂以法身佛，　應知喻丈夫，</div>
<div class='lg-row'>無障圓具身，　是遍滿性故，</div>
<div class='lg-row'>及德體大故，　亦名為大身，</div>
<div class='lg-row'>非有身是有，　說彼作非身。</div>
<div class='lg-row'>不了於法界，　作度有情心，</div>
<div class='lg-row'>及清淨土田，　此名為誑妄。</div>
<div class='lg-row'>於菩薩眾生，　諸法無自性，</div>
<div class='lg-row'>若解雖非聖，　名聖慧應知。</div>
<div class='lg-row'>雖不見諸法，　此非無有眼，</div>
<div class='lg-row'>佛能具五種，　由境虛妄故。</div>
<div class='lg-row'>種種心流轉，　離於念處故，</div>
<div class='lg-row'>彼無持常轉，　故說為虛妄。</div>
<div class='lg-row'>應知是智持，　福乃非虛妄，</div>
<div class='lg-row'>顯此福因故，　重陳<span class='corr'>其</span>喻言。</div>
<div class='lg-row'>謂於真法身，　無隨好圓滿，</div>
<div class='lg-row'>亦非是具相，　非身性應知。</div>
<div class='lg-row'>於法身無別，　非如來無二，</div>
<div class='lg-row'>重言其具相，　由二體皆無。</div>
<div class='lg-row'>如佛說亦無，　說二是所執，</div>
<div class='lg-row'>由不離法界，　說亦無自性。</div>
<div class='lg-row'>能說所說雖甚深，　然亦非無敬信者，</div>
<div class='lg-row'>由非眾生非非生，　非聖聖性相應故。</div>
<div class='lg-row'>少法無有故，　無上覺應知，</div>
<div class='lg-row'>由法界不增，　清淨平等性。</div>
<div class='lg-row'>及方便無上，　由漏性非法，</div>
<div class='lg-row'>是故非善法，　由此名為善。</div>
<div class='lg-row'>說法雖無記，　非不得應知，</div>
<div class='lg-row'>由斯一法寶，　勝彼寶無量。</div>
<div class='lg-row'>於諸算勢類，　因亦有差殊，</div>
<div class='lg-row'>尋思於世間，　喻所不能及。</div>
<div class='lg-row'>法界平等故，　佛不度眾生，</div>
<div class='lg-row'>於諸名共聚，　不在法界外。</div>
<div class='lg-row'>若起於法執，　與我執過同，</div>
<div class='lg-row'>定執脫有情，　是無執妄執。</div>
<div class='lg-row'>不應以色體，　唯如來法身，</div>
<div class='lg-row'>勿彼轉輪王，　與如來齊等。</div>
<div class='lg-row'>即具相果報，　圓滿福不許，</div>
<div class='lg-row'>能招於法身，　由方便異性。</div>
<div class='lg-row'>唯見色聞聲，　是人不知佛，</div>
<div class='lg-row'>此真如法身，　非是識境界。</div>
<div class='lg-row'>其福不失亡，　果報不斷絕，</div>
<div class='lg-row'>得忍亦不斷，　以獲無垢故。</div>
<div class='lg-row'>更論於福因，　為此陳其喻，</div>
<div class='lg-row'>彼福無報故，　正取非越取。</div>
<div class='lg-row'>彼福招化果，　作利有情事，</div>
<div class='lg-row'>彼事由任運，　成佛現諸方。</div>
<div class='lg-row'>去來等是化，　正覺常不動，</div>
<div class='lg-row'>彼於法界處，　非一異應知。</div>
<div class='lg-row'>微塵將作墨，　喻顯於法界，</div>
<div class='lg-row'>此論造墨事，　為彰煩惱盡。</div>
<div class='lg-row'>非聚非集性，　顯是非一性，</div>
<div class='lg-row'>於彼總集性，　明其非異性。</div>
<div class='lg-row'>不了但俗言，　諸凡愚妄執，</div>
<div class='lg-row'>斷我法二種，　非證覺無故。</div>
<div class='lg-row'>是故見無見，　無境虛妄執，</div>
<div class='lg-row'>由此是細障，　如是知故斷。</div>
<div class='lg-row'>由得二種智，　及定彼方除，</div>
<div class='lg-row'>陳福明化身，　非無無盡福。</div>
<div class='lg-row'>諸佛說法時，　不言身是化，</div>
<div class='lg-row'>由不自言故，　是其真實說。</div>
<div class='lg-row'>如來涅槃證，　非造亦不殊，</div>
<div class='lg-row'>此集造有九，　以正智觀故。</div>
<div class='lg-row'>見相及與識，　居處身受用，</div>
<div class='lg-row'>過去并現存，　未至詳觀察。</div>
<div class='lg-row'>由觀察相故，　受用及遷流，</div>
<div class='lg-row'>於有為事中，　獲無垢自在。</div>
</div></div>
<p class='juan'>能斷金剛般若波羅蜜多經論頌</p>
</div><!-- end of div[@id='body'] -->
</body></html>