<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>順權方便經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu5' />順權方便經卷下</p><p class="byline">西晉月支三藏竺法護譯</p><a id='mulu6' />
<p class='h1'>假號品第四</p><p>於是，須菩提謂女言：「姊寧出門有夫婿乎？」</p>
<p>其女答曰：「賢者！唯聽，我夫非一。所以者何？假使眾生好樂勤修放逸自恣，亦能奉順善權方便，斯等眾生皆我夫主。」</p>
<p>須菩提問：「姊！何謂好樂順權方便？」</p>
<p>其女答曰：「唯，須菩提！或有眾生先以一切欲樂之樂而娛樂之，然後乃勸化以大道，若以眾生因其愛欲而受律者，輒授愛欲悅樂之事，從是已去，現其離別，善權方便，隨時而化。」</p>
<p>須菩提問：「姊！如來從始以何好樂？隨其時宜不違法教？」須菩提謂女曰：「如來、至真未曾教人隨愛欲也。」</p>
<p>其女答曰：「賢者不聞乎？如來法教，若有比丘，隨心所好衣食床臥具，病瘦醫藥，慈心之種乞匃諸家，所到居業，與其同等志所慕樂，和上教師追學務訓因化入道。」</p>
<p>須菩提報曰：「唯然，如姊今者來言。」</p>
<p>女曰：「以是之故，賢者當了如來聽之，隨其時宜，不違所樂，以斯善權而濟度之。」</p>
<p>須菩提問女：「眾生之類，以何善權樂隨類教？」</p>
<p>其女答曰：「可數三千世界所有星宿，我所開化隨欲所度眾生之限，使發無上正真道意不可稱計。」</p>
<p>須菩提問：「姊！以何方便令人歡樂？」</p>
<p>其女答曰：「或有眾生樂于梵天，我修梵行隨無量禪，欣然志安從樂授之，然後乃化勸佛大道。或慕帝釋，現天帝位甚可愛樂，示斯自在無常之法，因而勸化發大道意。或有眾生，慕好諸天、龍、神、揵沓惒、阿須倫、迦留羅、真陀羅、摩睺勒，我悉示之斯位所樂，然後現變皆虛不實，勸化各使發大道意。或有慕樂轉輪王位，或有慕樂大臣、百官、州牧、郡守、令長、四征公卿、君子、梵志、工師、細民，或有好樂於色聲香味細滑法，或樂華香安息塗香衣服幡蓋大幢，或好金銀明月真珠水精琉璃硨磲碼碯白玉珍琦，如是所樂不可計量若干品業，或有好樂鼓舞歌戲婬樂悲聲若干種伎，我則隨意取令充飽各得所願，然後爾乃勸發道意度脫眾生，隨上中下各使得所。」</p>
<p>須菩提問女曰：「姊當知之，欲得求習於賢聖道則為陰蓋，無所求法乃無所閡，一人得入隨受律化，離于因緣得未曾有，所作甚難。菩薩大士所為無量，乃以是法造無上業，為眾生故彼以斯法周化眾生，得順法律，我代欣慶。」</p>
<p>時有二尊者子，俱來會彼門前中庭聽所演法，見其女姊宣說宿本所可樂行，順權方便所開化眾，勸於無上正真之道。</p>
<p>時二童子謂尊者須菩提：「仁者！勿以己身之智度他人慧。於須菩提所趣云何？螢火之光寧能照己身掌乎？除其冥耶？」</p>
<p>須菩提答曰：「族姓子！其螢火光明不足名，這可照掌耶！」</p>
<p>「如是，須菩提！學聲聞乘族姓、女族姓子，德薄智尠，光燿功勳慧明樂，一思不遠得致寂滅，猶如劫燒其恒河水泉源諸流寧能滅乎？」</p>
<p>須菩提曰：「正使一切百千巨億大海江河眾水，不能消滅劫燒盛火，況復江水大河流乎？」</p>
<p>其女答曰：「如是，須菩提！諸菩薩眾智慧光明不可限量，功德威燿而不可計，假使菩薩江河沙劫，以五所欲而自娛樂不可盡極。菩薩智慧光明功德，威燿迴邈巍巍無量。猶如須菩提，貧匱之士得疾甚困，醫來治之應病與藥，從其輕重莫不除愈，其藥易得，薄德之士獨自遭苦困而得安。所以者何？用財不豐。</p>
<p>「如是，須菩提！諸聲聞乘行止之德少欲無貪，處在閑居去於慳嫉，所知甚少墮一切惱，爾乃得致漏盡意解，當作是觀。</p>
<p>「唯，須菩提！如貧匱士得見療治困而得愈，謂聲聞乘之解脫也。猶大國王頂有威相，而得疾病，醫來療之，以帝王藥應病療治，其藥色妙香美，向面面愈項頤悉安，身無眾患諸味具足，帝王財寶華香雜香<span class='corr'>擣</span>香熏身，以眾伎樂自然為鳴，帝王將無恐懼以用懷憂。」</p>
<p>答曰：「不也！若干品藥常服治病，以眾伎樂而自娛樂，并娛一切至使疾病除愈永安。」</p>
<p>「如是，須菩提！或有菩薩以所娛樂善權方便，好於一切道法之樂，而自娛樂己心修行，皆以一切普安道乘，逮至無上正真之道為最正覺。</p>
<p>「唯，須菩提！以是之故，如醫療治病，菩薩如是現智慧時而開化之。又，須菩提！以五所欲用本無故而無所住，其在是忍能自曉了，我何所造？以五所樂無有福祚，橫為功勳不可逮致悉無所有，斯一切智逮無所得亦無名勳，若斯忍者己身達想，何謂有道？何謂無道？五陰空寂然亦空，以逮忍者則無所欲，患厭己欲悉無所樂無所求習，乃曰志道。五陰犇逸不能定意，是則無道。」</p>
<p>於是，尊者須菩提問：「二尊者子！今此女人與仁何親？」</p>
<p>二尊者子俱共叉手，說斯頌曰：</p>

<div class="lg regular" style="margin-left:1em;"><div class='lg-row'>「是我之父母，　斯慈施弘安，</div>
<div class='lg-row'>此家室親厚，　亦無上世尊，</div>
<div class='lg-row'>以是威德故，　而致諸功勳，</div>
<div class='lg-row'>如是合集行，　緣脫無數苦。</div>
<div class='lg-row'>頒宣此經法，　普具眾行業，</div>
<div class='lg-row'>施吾道慧樂，　心行於空無，</div>
<div class='lg-row'>因敷演經法，　悉周遍精進，</div>
<div class='lg-row'>加我等法樂，　訓誨于空行。</div>
<div class='lg-row'>棄捨於家居，　猶火燒骨體，</div>
<div class='lg-row'>以用斯方便，　損裂眾結網，</div>
<div class='lg-row'>為蚖蛇所嚙，　滅除眾毒害，</div>
<div class='lg-row'>其貪欲如是，　恩愛之所傷。</div>
<div class='lg-row'>如人火所災，　有來救火厄，</div>
<div class='lg-row'>塵勞熱若斯，　能脫婬欲難。</div>
<div class='lg-row'>曉了諸法義，　而消大恐畏，</div>
<div class='lg-row'>以斷此諸難，　明智所解脫。</div>
<div class='lg-row'>吾不慕貪欲，　以義解智慧，</div>
<div class='lg-row'>諸義無有義，　所謂世間欲。」</div>
</div><p>爾時，賢者須菩提問其女曰：「姊以何所善權方便，而不棄捨一切眾生，隨時之宜悉開化之？又有仁者當曉此意，女人在世多慕欲樂，而不以厭踰於男子，女人情興好於欲樂，以故菩薩行權方便而導引之，故現女像因教誨之，男子之身不可現入貴人婬女。」</p>
<p>須菩提問：「今姊何故女人之像化眾女人乎？於彼世時轉女菩薩，現女人像須臾一時，由十二年現其像貌，為尊者子清淨衣被著男子服？」</p>
<p>問：「須菩提！仁為凡夫<span class='corr'>從學</span>致乎？」</p>
<p>須菩提答曰：「吾非學也，亦非凡夫。」</p>
<p>其女報曰：「如是，如是！唯，須菩提！我無所持。」</p>
<p>時尊者子念：「須菩提若斯成就深妙智慧菩薩之業，修平等行，以是相問。」</p>
<p>時族姓子知須菩提心之所念，謂須菩提：「我以斯問：『唯，須菩提！云何漏盡？分別部居意之所歸？』」</p>
<p>須菩提答曰：「吾非漏盡。」</p>
<p>女又問曰：「何謂其漏不盡去來今現在？過去已盡，當來未至，現在無住。諸未來盡不可得，是亦無盡，又現在者，已歸於盡，而無所住，亦不可盡。」</p>
<p>須菩提答曰：「唯，族姓子！我不堪任發遣諸問，日時且中，餘有少許食時欲到，今欲分衛將無失時。」</p>
<p>時族姓子有三昧，名普周佛土妙華，以是三昧而以正受。其族姓子這三昧已，遙見須菩提，其身現在一切十方不可計限諸佛國土，住於佛邊而住侍焉。在於彼土，猶如日出照於天下，或旦食時未至日中，或過早食，或不復久旦至食時造立日中，或撾揵[木*遲]時，或施坐飯食，或以住立現取鉢洒，或在佛土遊行分衛。這日中時，或現晡時，或在初夜，或以夜半，或已向曉，或有佛土無有日月，眾生人物各有光明，所現功德巍巍如是。</p>
<p>於時族姓子，謂尊者須菩提：「仁者何時當就食乎？且觀今時日在何所？」</p>
<p>須菩提答曰：「族姓子！今不是時不應飯食，在餘佛國亦不得時。」</p>
<p>時族姓子，即如其像三昧正受顯示神足，使日還東如日早食，謂須菩提：「賢者且觀！其時極早，是故賢者，恣安所審坐自服食。」</p>
<p>須菩提答曰：「今我屬累問族姓子！名曰何等？」</p>
<p>「唯，須菩提！我之名號，又當啟問於佛世尊，而見發遣。唯，須菩提！一切諸名皆無有名。所以者何？一切諸名悉從思想不真虛偽，其所妄想亦悉不真無有名號，當作是說一切本無。」</p>
<p>須菩提曰：「又，族姓子！其一切智亦假號耳，因思想有而不真正。何謂一切智？名號因想而興不真正也。所以者何？以一切智不可限量，亦假號耳，各各遊行於諸佛國，又無本末。」</p>
<p>須菩提問：「何謂，族姓子！一切智不可限量而假號耳？」</p>
<p>其女答曰：「唯，須菩提！一切智光普照佛土。何謂一切智攝取佛土？何謂一切智攝取一切智？何謂普智光明所照？何謂消垢？何謂普現諸義？何謂為上？何謂為大？何謂目見？何謂持難？何謂大捨？何謂須菩提佛土大施？何謂佛國名曰假號別諸相字？假使須菩提，其一切智不可限量假號者也，如是色像各各如是名號無量，如其名色無量難限，痛想行識不可限量，陰種諸入意止意斷，神足根力覺意八道亦不可量，皆假號耳，一切道品諸法如是。諸佛國土各各不可限量，悉假號矣，何所真號？以是之故，唯，須菩提！當作是觀，一切諸名皆無有名，因其思想悉非真正，若宣名號亦由思想，而有是辭皆悉本無。」</p>
<p>爾時，須菩提問族姓子：「仁者善利加益一切，羅閱祇長者梵志，致如是比，眾祐居士皆蒙濟度？」</p>
<p>「又，須菩提尊者知之，所謂眾祐為何謂也？」</p>
<p>須菩提曰：「如我今者當敷演之，其有奉戒遵真正法心定不亂，是則名曰世之眾祐。」</p>
<p>答曰：「唯，須菩提！斯等則非真正眾祐。如仁所云，若於眾生興大悲哀，眾生人物悉不可得，斯等乃是世之眾祐，常以一定不斷三寶佛法聖眾，乃曰眾祐，若能消除一切眾生塵勞之厄，悉解眾結，乃曰眾祐。其慧無量智不可盡，乃曰眾祐。功德無窮辯才無底法藏無極，乃曰眾祐。其等凡夫賢聖之黨無有二心，乃曰眾祐。」</p>
<p>又曰：「須菩提！眾生這覩慧見清淨三垢忽化，乃曰眾祐。」</p>
<p>爾時，諸天常侍衛須菩提者，歡喜恒隨而奉事之，歸其威神。彼時得聞眾祐訓誨，至心和雅，悉發無上正真道意。是諸天眾這發心已，稽首自歸禮須菩提足，責己悔過：「惟願仁者，我等遇時。」</p>
<p>族姓子問：「諸天子！今諸天子何故懺悔歸須菩提？」</p>
<p>諸天子曰：「族姓子！我之身侍衛須菩提已來十二年，未曾得聞如是像法眾祐地說，今這得聞，至心和雅，發無上正真道意，以是之故，我自心念：『所在土地逮得聽服如是像經，亦當承斯眾祐之地聞清淨行，以是攝護諸菩薩業咸歸道法。』」</p>
<p>於是，須菩提勸化諸天所發道心，謂諸天曰：「諸天於今為獲善利心入妙法，我亦頒宣當何所作，以自危害違失道心，於一切智無器可受，佛法雅訓諸天當了，設今我心不至解脫，必當發興無上正真道意。今已敗種無所加設。又諸天當習追慕如是比像，諸善親友稽首歸命如諸正士，承聽古來未曾有法，已得聞法尋輒奉行，無所違失。」</p>
<p>時族姓子謂諸天言：「無上正真之道，甚難！甚難！不可<span class='corr'>趣</span>爾。所被德鎧，得逮深遠玄妙之法。」</p>
<p>「又族姓子！諸佛世尊本樂道慧，將復造立而奉行是無上正真因應解脫。」</p>
<p>又問天曰：「何謂奉行？」</p>
<p>天曰：「等心眾生而濟度之，棄于一切眾蓋重擔悉令解脫，普使眾生不遭苦樂，是族姓子所謂奉行。」</p>
<p>又問天曰：「等心眾生非人想乎？眾生無塵及獄繫縛亦無解脫，不猗五陰即棄重擔，其諸本德而無妄想，開化眾生無彼我想，雖遭苦樂不以增損。」</p>
<p>時諸天人為族姓子所見勸發，即時逮得柔順法忍。</p>
<p>於是，諸天散眾雜花，供養族姓子兩門中庭。時須菩提問諸天人：「亦當忍我。如吾志性，或能不逮、所宣不及，勸諸天人行聲聞法。」</p>
<p>諸天人曰：「唯，須菩提！向所頒宣何悔過以？為攝受何眾生性演說劣言？所以者何？唯，須菩提！今復殊勝以無所聞，慕求緣覺聽聲聞業，猶如有人，志懷妙願心在飢渴，服食甘味不興雜毒。如是，須菩提！聞殊妙義，斯菩薩法玄邈若茲，其聲聞學不利佛道，若如雜毒不聞緣覺。又族姓子猶如向者，今此女人端正姝好色像第一，人這見之無不坦然。」</p>
<p>時彼女人謂須菩提：「賢者所歸禮習乞匃，莫餘分衛我當相施。」時彼女人自入其舍出百味食，謂須菩提：「賢者受斯分衛供具，勿以懷欲，亦莫離欲，乃應服食，勿懷怒癡，亦勿與俱，勿雜塵勞，亦莫與俱。假使賢者須菩提，不斷苦習，不造盡證惟道之行，乃受分衛；亦不奉行四意止、四意斷、四神足、五根、五力、七覺意、八正道行，乃受分衛；若不以明亦非無明而造立證，行色名識六入習更痛愛取有生老病死無大苦患，合與不合，無有識著漏盡意解，若干名色無有形像，以度三界超越六情，曉了空行志存脫門，習無所生而無妄想，不得痛痒而所志願證於脫門以暢本無，不逮愛欲不念所受，亦無所生已無所生，了諸所生分別有無，老病無言曉十二品，如是應受分衛之業。若使賢者，不隨凡夫、無賢聖俱，等法不斷，乃應受食。</p>
<p>「若不有生亦無終沒行空之業，等於貪婬瞋恚愚癡亦等於空，乃應受食。若以賢者不越凡地、不處賢聖，若無光炎亦不闇昧，不度所生不得生死不至滅度，言不誠信亦無虛妄，乃應受食。於諸所盡而無所盡，不合不散，於陰諸種衰入不動，以無所著行寂禪思，常於眾生心不懷害，遊一切法而無所縛，乃應受食。所以本時出家已得，成就如法等施出家學業，亦以斯等得至滅度，乃應受食。</p>
<p>「若須菩提！行空無義無欲之業順從空矣，不勤行空甚宜眾祐，乃應受食。若以興發眾祐之想，輒隨欺詐不從大聖，若使賢者不畢眾祐亦不耗損，奉行法義無有進退，乃應受食。」</p>
<p>爾時，須菩提申其右臂稽首為禮，宣傳此言：「如今者姊所言至誠，當奉行斯，如女所言，為我身演平等之辭。」這說是已，便受分衛。</p>
<p>時女以食施須菩提，頒宣斯教，謂須菩提：「唯且賢者，眾祐難致，乃能遵是受等分衛。又此世人多有自大棄斯平等，緣是之故，故墮地獄不以清淨，心懷篤信而受分衛。」</p>
<p>時諸天人問其女曰：「從何因緣解一切法而心奉行？」</p>
<p>其女答曰：「於諸天意所趣云何？能知我身是男子乎？為何所行耶？以是緣故從其本因。」</p>
<p>天答曰：「不敏也。」</p>
<p>其女答曰：「如是，諸天！常遵修行如幻之業，斯身所暢何所我行？猶若呼響？又諸天人隨諸眾生，若有虛實演是言教，是一切法悉為平等。所以者何？一切言辭眾諸名號，本無所有自然出辭。」</p>
<p>說是行分衛章句教時，彼諸天眾百千天人，遠塵離垢諸法法眼淨。</p>
<p>其時，女姊謝賢者須菩提：「仁者！往詣飯訖已，當到佛所，我等亦行至彼聽經。」</p>
<p><span class='corr'>時</span>須菩提受供饍已，出羅閱祇城，心懷聞法忻然大悅志不馳越，而自念言：「我分衛食當著何所？令此篤信不墮罪難。」</p>
<p>時有菩薩名施眾與法，知賢者須菩提心念本末，往到其所，稽首須菩提足下，因前問之：「唯，須菩提！以是供具而見惠施，以用篤信不成諍訟。」</p>
<p>須菩提曰：「仁族姓子建立何戒？」</p>
<p>答曰：「一切諸法悉無所受，戒皆不可得亦無犯禁。又，須菩提！我好殺生，不喜布施，習于邪婬，常行妄語，又犯兩舌，頒宣惡口，樂于綺語，恒懷瞋恚，志存貪嫉，常墮邪見。所以者何？有所行者皆為犯法，悉無所行乃應平等。」</p>
<p>時須菩提心自念言：「聽如今者族姓子所宣言辭之教，是不退轉菩薩不疑，我寧可從問其所說。」</p>
<p>時須菩提問：「族姓子！便以供饍而相惠與，口自宣言，唯然正士，不以是食信施之饍歸惡趣乎？」</p>
<p>時須菩提與食已後坐，寂然宴處晡時而起，往詣佛所稽首足下，所可問法具以啟佛，與其女姊諸所訣意。</p>
<p>世尊告須菩提：「卿具解者，禮於菩薩。」</p>
<p>須菩提白佛：「心本不敏。」</p>
<p>佛言：「有菩薩名曰轉女，即以此宜順權方便開化眾生，正使摩竭國中諸有大車，各各得受百千斛，滿中芥子，是尚可數知其多少，因以勸樂順權方便，在忍世界開化眾生，轉女人身，使發無上正真道不可稱計，令生天上及在人間，不可限極也。」</p>
<p>時彼女姊與五百女人俱詣佛所，眷屬圍繞出羅閱大城，到耆闍崛山，往至佛所。佛遙見女人來，謂賢者須菩提：「汝寧見乎？五百女人俱來。」</p>
<p>須菩提白佛：「見之，世尊！」</p>
<p>佛言：「是五百女人眷屬圍繞行詣佛所。」</p>
<p>時賢者須菩提從坐起，往迎其女叉手禮之。女前禮佛足右繞三匝，却住一面。</p>
<p>時舍利弗問須菩提：「仁者為獲何賢聖法，而以身立非賢聖義，反迎女人行禮自歸？」</p>
<p>於時女人謂舍利弗：「於賢者意所趣云何？何世聖賢誰非聖賢？而以如是興發若斯無義之辭。」</p>
<p>舍利弗曰：「姊復知之，世之聖賢不聖賢乎？」</p>
<p>其女答曰：「我悉了之聖與不聖。」</p>
<p>舍利弗曰：「何謂也？」</p>
<p>其女答曰：「唯，舍利弗！其不斷除聖賢訓教，其不違失佛法聖眾，是謂賢聖。仁和慈心，其非賢聖修行解脫，是謂賢聖。</p>
<p>「又，舍利弗！若有女人眾寶嚴身，著淨被服珍琦飾體，以香熏之，雜香塗之，習是諸服，以用五樂而自娛樂，而不違捨一切智心，斯極賢聖，過聲聞八維務禪八寂之門，勝諸羅漢常住寂靜。故舍利弗！為仁引喻當解是義，若以水精著琉璃器，復以明月珠著瓦木器，何所勝乎？」</p>
<p>舍利弗答曰：「以明月珠著瓦木器，勝以水精著琉璃器。」</p>
<p>其女答曰：「如是，如是。唯，舍利弗！若有女人五樂自娛，用一切寶莊嚴其身，心立一切智，極為聖賢，踰乎羅漢八維務禪住於寂靜也。」</p>
<p>舍利弗問女：「姊豈不志立大乘？」</p>
<p>其女答曰：「其大乘者，無所住立亦不退還。」</p>
<p>又問：「假使大乘無所住立亦不退還，云何學乎？」</p>
<p>其女答曰：「唯，舍利弗！其求大乘不盡無明乃志求道。所以者何？大乘平等，其無盡者，無明無盡及老病死，法無所生亦無所滅，其有生者必歸滅盡，其無所生則不滅盡。唯，舍利弗！如是了者十二緣起無所復滅。」</p>
<p>時舍利弗問女曰：「諸天上世人皆應為姊稽首作禮，何況於今須菩提耶？」</p>
<p>時舍利弗前問佛言：「從今已往人不可相。所以者何？今是女人以是莊嚴瓔珞其身，辯才聖達巍巍如是。」</p>
<p>其女答曰：「唯，舍利弗！非是莊嚴瓔珞文飾之辯才也。」</p>
<p>又問：「何所？」</p>
<p>辯才女答曰：「菩薩有八莊嚴瓔珞，以是瓔珞莊嚴其身，心淨如空，菩薩由是成無罣礙正真辯才。何謂為八？修開士行不捨道心，菩薩莊嚴；志懷大乘不存小節，建立莊嚴；等心眾生，無害莊嚴；精進博聞，無厭莊嚴；如所聞法輒能奉行，乃是菩薩身所莊嚴；決深妙法了諸緣起莊嚴其身；曉眾生根，菩薩莊嚴；佛所建立，菩薩莊嚴；菩薩開化，此則莊嚴行權方便。是舍利弗，菩薩所行八事莊嚴，菩薩住是逮得辯才無所罣礙，開化一切五趣闇蔽。」</p>
<p>時，舍利弗前白佛言：「今此女人於何佛土沒來生此國？」</p>
<p>于時其女化一女人端正姝妙，住舍利弗前，問：「舍利弗！吾故問仁：『今此女人於何所土沒而至此土？』」</p>
<p>舍利弗曰：「今是現女為化像耳，其化自然，斯化現者無沒無生。」</p>
<p>其女答曰：「如是，舍利弗！一切諸法，化自然相，如來因是成最正覺。若解諸法一切如化自然相者，則無有生亦無終沒，斯等高士慧猶虛空，不應問：『彼所從來生若以終沒。』」</p>
<p>彼時世尊告舍利弗：「斯則菩薩名曰轉女，從阿閦佛所妙樂世界沒來生此，欲以開化一切眾生，順權方便現女人身。是轉女菩薩，前後勸導無央數不可計限眾生之類，使發無上正真道意。」</p>
<p>時轉女菩薩以女人像，進前詣佛所稽首足下，口宣此言：「唯然，世尊！禮佛足已不授我決不從地起，當於將來逮無上正真之道，使沒女身化成男子。」及五百女禮佛足下，各自歎曰：「再反稽首，唯然，世尊！不見授決終不從起，使沒女像得成男子，當逮無上正真道也。」</p>
<p>爾時世尊便則忻笑，諸佛本法自然瑞應，無央數色從佛口出，青黃白黑紅紫之色，周照十方無量佛土，還繞三匝從頂上入。</p>
<p>於時，阿難即從坐起，偏袒右臂右膝著地，叉手白佛言：「何因緣笑？既笑當有意。」</p>
<p>佛告阿難：「汝寧見此轉女菩薩與五百眾，稽首佛足患厭女像不？」</p>
<p>阿難白佛：「唯然，見之。」</p>
<p>佛言：「此轉女菩薩，已越諸劫數逮無上正真之道，成最正覺，號曰光明重王，當以成佛道。五百女人變為男子，成五百菩薩，常與五百菩薩眾，俱逮得總持辯才無礙，以若干變瓔珞嚴身，亦當效斯轉女菩薩，化嚴飾身開化度眾，亦當法效光明重王如來。光明重王如來，皆當受決當逮無上正真之道。光明重王如來佛土，豐熾太平五穀極賤安隱快樂，人民滋茂天人充備，居宅宮殿飲食自然化生，猶兜術天。其佛國土無女人名，況復有形乎？諸菩薩眾皆當化生，七寶蓮華自然而坐，淨修梵行，以是八法，莊嚴其身。」</p>
<p>時轉女菩薩及五百女人，聞佛授決，因得如是自然欣喜，踊在虛空去地七仞，自然其年如十二童子，無有女像莫不見者，從虛空下稽首佛足。時佛以手悉摩其頭，應時皆逮普明三昧。</p>
<p>爾時，世尊告賢者阿難：「受是經典，持諷誦讀為他人說。」</p>
<p>阿難曰：「諾！請受宣傳。又，是經法名為何等？云何奉號？」</p>
<p>佛言：「名曰『順權方便品轉女菩薩所問授決』，當奉持之。」</p>
<p>阿難復曰：「唯諾受命。」</p>
<p>佛說如是。賢者阿難、轉女菩薩、五百之眾，一切眾會諸天人民、揵沓惒、阿須輪，聞佛所說莫不歡喜，作禮而去。</p>

<p class='juan'>順權方便經卷下</p></div>
</div><!-- end of div[@id='body'] -->
</body></html>