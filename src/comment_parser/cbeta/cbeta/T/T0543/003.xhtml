<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說巨力長者所問大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說巨力長者所問大乘經卷下</p><p class="byline">宋西天同譯經寶法大師賜紫沙門智吉祥等奉　詔譯</p>
<div class="lg regular"><div class='lg-row'>佛告長者：　「是諸眾生，　於多劫中，</div>
<div class='lg-row'>積集諸法，　謂貪瞋癡，　見慢疑悔，</div>
<div class='lg-row'>於諸欲境，　觸向迷著，　於晝夜時，</div>
<div class='lg-row'>曾無間斷。　寂滅靜慮，　未甞修習，</div>
<div class='lg-row'>生死苦源，　亦不觀察，　不了世間，</div>
<div class='lg-row'>生滅之相，　無有自體，　畢竟歸空。</div>
<div class='lg-row'>但由貪愛，　積集成種，　假因緣生，</div>
<div class='lg-row'>和合似有，　因緣勢盡，　復歸散滅，</div>
<div class='lg-row'>由本無明，　復生貪愛，　本末相續，</div>
<div class='lg-row'>加蟻循環，　於出世間，　真實理中，</div>
<div class='lg-row'>諸佛菩薩，　清淨境界，　無有片心，</div>
<div class='lg-row'>愛樂趣入。　如是之人，　愚癡所覆，</div>
<div class='lg-row'>於生死海，　流轉漂沒，　五塵幻相，</div>
<div class='lg-row'>深心染著，　醉亂顛倒，　終無醒覺。</div>
<div class='lg-row'>若有眾生，　善根成熟，　自然親近，</div>
<div class='lg-row'>諸善知識，　心常修習，　行二利行，</div>
<div class='lg-row'>於諸增上，　補特伽羅，　能說法者，</div>
<div class='lg-row'>發希有心，　愛樂恭敬，　不生憍慢，</div>
<div class='lg-row'>於佛功德，　甚深微妙，　不思議境，</div>
<div class='lg-row'>無疑無謗，　亦不於諸，　五塵境中，</div>
<div class='lg-row'>虛妄迷執，　起於貪愛，　不作眾罪，</div>
<div class='lg-row'>生滅苦因。　晝夜精勤，　思惟諦實，</div>
<div class='lg-row'>增諸勝行，　習施等法，　常樂讀誦，</div>
<div class='lg-row'>大乘經典，　心無邪念，　無有異想，</div>
<div class='lg-row'>法喜禪悅，　清淨梵行，　長養法身，</div>
<div class='lg-row'>及資慧命。　不同癡人，　染著世間，</div>
<div class='lg-row'>但念飲食，　色身資具，　五欲娛樂，</div>
<div class='lg-row'>常無厭捨，　不知苦本，　不求解脫，</div>
<div class='lg-row'>著諸外道，　邪覺邪思，　正念不生，</div>
<div class='lg-row'>無真實慧。　如說我有，　清淨寶池，</div>
<div class='lg-row'>若有眾生，　入中洗浴，　遊戲娛樂，</div>
<div class='lg-row'>如是之人，　不久當得，　生諸天上。</div>
<div class='lg-row'>如是愚癡，　執諸異見，　迷失因果，</div>
<div class='lg-row'>邪妄推求，　顛倒正理，　修不淨行，</div>
<div class='lg-row'>惡因苦果，　無解脫時。　汝諸長者！</div>
<div class='lg-row'>應當了知，　世間因果，　虛假和合，</div>
<div class='lg-row'>如木偶人，　所作事業，　而於其中，</div>
<div class='lg-row'>勿生憍慢，　帑藏珍財，　尊榮豪侈，</div>
<div class='lg-row'>如夢所見，　覺已即空。　而諸愚人，</div>
<div class='lg-row'>不知此等，　生滅幻化，　性本空寂，</div>
<div class='lg-row'>故於世間，　執為常有。　所以者何？</div>
<div class='lg-row'>由無始來，　起貪瞋癡，　纏縛不捨，</div>
<div class='lg-row'>違順喜怒，　無有暫息，　冤家讐對，</div>
<div class='lg-row'>常現在前。　眷屬廣大，　財寶豐饒，</div>
<div class='lg-row'>密附親近，　共成娛樂，　增長貪愛，</div>
<div class='lg-row'>為苦所因；　後或貧匱，　財物散失，</div>
<div class='lg-row'>乖異別離，　愁憂苦惱，　起諸諍訟，</div>
<div class='lg-row'>及其冤結。　至年老大，　加諸眾苦，</div>
<div class='lg-row'>形色憔悴，　諸根衰朽，　朋善眷屬，</div>
<div class='lg-row'>悉皆厭棄。　盛年壯色，　耽著五欲，</div>
<div class='lg-row'>不樂修行，　不思厭離，　老病相侵，</div>
<div class='lg-row'>空懷愁惱，　身壞命終，　墮於地獄。</div>
<div class='lg-row'>牛頭驅責，　楚毒辛酸，　無救無依，</div>
<div class='lg-row'>遠歷長劫；　地獄報盡，　生餓鬼中，</div>
<div class='lg-row'>頭如大山，　咽如針孔，　不識飲食，</div>
<div class='lg-row'>皮骨連立；　餓鬼報盡，　生畜生中，</div>
<div class='lg-row'>鱗介羽毛，　水陸飛走，　遞相搏撮，</div>
<div class='lg-row'>常懷驚怖，　復遭網捕，　逃竄無由，</div>
<div class='lg-row'>鞭杖捶撻，　償往宿債。　畜生業盡，</div>
<div class='lg-row'>或生人中，　貧窮卑賤，　諸根不具，</div>
<div class='lg-row'>資緣乏少，　多諸病苦；　設生富貴，</div>
<div class='lg-row'>福慧乖違，　所有資財，　不能受用，</div>
<div class='lg-row'>或多瞋恚，　常苦自心；　或染沈痾，</div>
<div class='lg-row'>而獲夭逝。　如是果報，　由貪瞋癡，</div>
<div class='lg-row'>之所造作，　如蠶作繭，　而自纏縛，</div>
<div class='lg-row'>如蛾戀火，　終致燒然，　身心迫惱，</div>
<div class='lg-row'>無有暫安，　惡業相牽，　往來不住。</div>
<div class='lg-row'>於三惡道，　如遊園觀，　雖遇眾苦，</div>
<div class='lg-row'>無悔惜心，　不求解脫，　亦無厭捨，</div>
<div class='lg-row'>受諸罪報，　難堪難忍，　窈窈冥冥，</div>
<div class='lg-row'>告訴無所。　當此之時，　父母妻子，</div>
<div class='lg-row'>一切眷屬，　不相替代，　唯應自身，</div>
<div class='lg-row'>獨受眾殃，　從苦入苦，　無有休息。</div>
<div class='lg-row'>如是因緣，　皆由眾生，　無始無明，</div>
<div class='lg-row'>相續發起，　貪瞋結使，　動身口意，</div>
<div class='lg-row'>廣造諸惡，　未解悔除，　三有業因，</div>
<div class='lg-row'>念念增長。　汝諸長者！　若有眾生，</div>
<div class='lg-row'>志樂寂靜，　希求出離，　心於所緣，</div>
<div class='lg-row'>染淨平等，　自然當得，　業障輕微，</div>
<div class='lg-row'>遠離輪迴，　雜惡果報。　於佛正法，</div>
<div class='lg-row'>信樂修習，　漸能調伏，　貪瞋癡等，</div>
<div class='lg-row'>亦能觀察，　了知色身，　如幻如夢，</div>
<div class='lg-row'>如電如泡，　畢竟推求，　終無實處。</div>
<div class='lg-row'>諸有智人，　應當如是，　審諦觀察，</div>
<div class='lg-row'>我法皆空，　而於諸佛，　真善法中，</div>
<div class='lg-row'>漸次修行，　施等勝行，　積集微妙，</div>
<div class='lg-row'>增上正法，　棄捨凡性，　克成聖種。</div>
<div class='lg-row'>譬如為山，　積土而成，　又如滴水，</div>
<div class='lg-row'>漸盈大器。　諸善男子！　於佛教乘，</div>
<div class='lg-row'>實事理中，　深忍樂欲，　於諸世道，</div>
<div class='lg-row'>不可味著，　捨虛妄法，　證真實性，</div>
<div class='lg-row'>離生死苦，　得無畏樂。　悟彼色相，</div>
<div class='lg-row'>猶如陽焰，　但誑妄情，　無實體性，</div>
<div class='lg-row'>如是觀察，　諸法自相，　心不顛倒，</div>
<div class='lg-row'>究竟解脫，　是名名為，　菩薩乘性。</div>
<div class='lg-row'>善能安樂，　一切眾生，　於佛所行，</div>
<div class='lg-row'>種種行願，　隨順修覺，　心不退屈，</div>
<div class='lg-row'>精進長時，　無有懈廢，　速能修習，</div>
<div class='lg-row'>六波羅蜜，　自行檀度，　不望報恩，</div>
<div class='lg-row'>三輪體空，　二緣俱泯，　或於後時，</div>
<div class='lg-row'>皆悉無悔，　諸根密護，　不犯尸羅，</div>
<div class='lg-row'>冤對現前，　亦無加報，　初中後夜，</div>
<div class='lg-row'>勇猛精進，　遠離誼煩，　息諸散亂。</div>
<div class='lg-row'>於善惡品，　有力思擇，　身業清淨，</div>
<div class='lg-row'>常現律儀，　言音柔軟，　和悅眾心，</div>
<div class='lg-row'>意地無非，　絕諸覺觀。　於諸如來，</div>
<div class='lg-row'>所有最上，　微妙深法，　則能趣入，</div>
<div class='lg-row'>以善巧智，　攝受眾生，　稱彼機宜，</div>
<div class='lg-row'>方便演說，　各令悟入，　解脫法門。」</div>
</div><p>時，巨力長者與五百長者，聞是法已，心大歡喜踊躍無量，於所聞法得深法忍、得最大忍、得無上忍，即從坐起繞佛三匝，頭面禮足，却住一面。爾時，巨力長者與五百長者等，異口同音白佛言：「世尊！我等從昔已來，未曾聞是甚深妙法，今日乃於無上覺者、具一切智者、是諸世間施大法者之所，得聞如是妙法，由是了知世間諸法唯假施設，如幻夢等畢竟歸空，悉皆悟入無生法忍，發阿耨多羅三藐三菩提心。願我當來如今世尊，能於無量人天大眾之中，作大師子吼，顯示微妙清淨法音，利益安樂一切眾生。世尊！我等今者樂欲說偈讚歎如來，惟願聽許。」即於佛前而說偈言：</p>

<div class="lg regular" style="margin-left:1em;"><div class='lg-row'>「金色微妙相，　最勝無與等，</div>
<div class='lg-row'>能以柔軟音，　演暢真實義，</div>
<div class='lg-row'>久修菩薩行，　壽命不可量，</div>
<div class='lg-row'>一切諸眾生，　見聞皆歡喜。</div>
<div class='lg-row'>清淨功德聚，　安處於道場，</div>
<div class='lg-row'>譬如日天子，　常住處空界；</div>
<div class='lg-row'>皆由往昔中，　廣大行布施，</div>
<div class='lg-row'>謂金銀珍寶，　象馬及車乘，</div>
<div class='lg-row'>并頭目髓腦，　國城妻子等，</div>
<div class='lg-row'>能行此難行，　檀度方圓滿。</div>
<div class='lg-row'>以本願力故，　示現應化身，</div>
<div class='lg-row'>長時無間斷，　過於殑伽劫，</div>
<div class='lg-row'>大悲不思議，　哀愍諸群盲，</div>
<div class='lg-row'>施以甘露法，　除惱使清涼。</div>
<div class='lg-row'>我等從多劫，　流轉諸有中，</div>
<div class='lg-row'>貪愛於資具，　及妻子眷屬，</div>
<div class='lg-row'>尠福無智慧，　不發菩提心，</div>
<div class='lg-row'>染著於名聞，　并五欲娛樂。</div>
<div class='lg-row'>我等宿福慶，　幸得遇世尊，</div>
<div class='lg-row'>聞此微妙義，　了知虛幻法，</div>
<div class='lg-row'>各各得解脫，　其心皆安隱。</div>
<div class='lg-row'>願佛聽我等，　出家作沙門，</div>
<div class='lg-row'>當願一切眾，　盡悟此法門，</div>
<div class='lg-row'>不著世間樂，　速成菩提道。」</div>
</div><p>爾時，巨力長者等說此偈已，各各虔誠投佛出家，佛乃聽許。</p>
<p>于時世尊，即於座上熙怡微笑，以威德力現大神通，即於面門放無數光，其光雜色猶如眾寶之所間錯，所謂青色、黃色、赤色、綠色、紫色、玻琍色、黃金色，所放之光，遍照無量無邊不可思議阿僧祇世界，上至梵世——所有諸天身光及日月光，悉皆掩蔽不得顯現——如是光明照燭之處，一切眾生觸是光者，無不適悅，惡業眾生罪障消除，盲者能視聾者能聞，跛者能行啞者能言，飢者能滿裸者得衣，牢獄有情枷鎖免離，無有諸惡聖境現前。</p>
<p>是時會中人天大眾，身意快樂怪未曾有，咸作是言：「以何因緣而現此相？」各各發心從座而起，繞佛百千匝已，恭敬禮拜供養讚歎，却住一面。</p>
<p>爾時，眾中尊者阿難偏袒右肩右膝著地，曲躬恭敬而白佛言：「世尊！是何因緣現斯奇瑞？今此眾會悉皆有疑，各各謂言，世尊未甞無因而笑，今日如來現此異相，必有所因。如來、應供、正等正覺，大慈大悲願為我等宣說，今者佛自莊嚴種種善事，眾欲樂聞。」</p>
<p>爾時，世尊告尊者阿難言：「如來今日現斯祥瑞，謂欲宣說巨力長者并五百長者悟無生法忍，發阿耨多羅三藐三菩提心，次第成佛因緣之事，汝當善聽。</p>
<p>「阿難！是諸長者，已於過去無量百千俱胝那庾多佛所，各各親近供養，恭敬禮拜尊重讚歎，得聞如是最上真實法義，消除業障遠離三塗，於百千劫常生人天受勝妙樂，乃至于今財富熾盛有大眷屬，福慧尊嚴人所愛敬。由昔所植善根力故，今於我所，復得聞是甚深法義。</p>
<p>「阿難！是巨力長者并五百長者，於當來世，得值彌勒如來、應、正等覺，於彼佛所，復聞清淨大乘妙法，善能精勤修習菩薩施等六波羅蜜行，能於十方親近禮拜，恭敬供養尊重讚歎無量諸佛，亦得值遇賢劫諸佛。彼佛世尊亦為宣說微妙大乘法義，聞已受持，復能展轉為人演說，示教利喜無量眾生。</p>
<p>「阿難！是巨力長者過是已後經五千劫，常生諸佛國土種種修行，值遇諸佛，承事供養無空過者，末後當成阿耨多羅三藐三菩提，盡同一號，名曰吉祥藏如來、應、正等正覺、明行圓滿、善逝、世間解、無上丈夫、調御士、天人師、佛、薄伽梵。國界莊嚴安隱豐樂，正法像法壽命劫數，皆悉同等，說法度人不可稱數。」</p>
<p>爾時，尊者阿難及人天大眾，聞佛世尊善說如是微妙法義，咸悉讚歎，復白佛言：「世尊！此經當以何名，我等云何受持？」</p>
<p>佛告阿難：「此經名曰『巨力長者所問大乘經』，當受持之。」</p>
<p>佛說是經已，尊者阿難與菩薩、比丘并巨力長者等，及一切世間天、人、阿脩羅、乾闥婆等，聞佛所說皆大歡喜，信受奉行。</p>
</div>
</div><!-- end of div[@id='body'] -->
</body></html>