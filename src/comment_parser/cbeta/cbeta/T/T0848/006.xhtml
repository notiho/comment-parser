<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那成佛神變加持經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />大毘盧遮那成佛神變加持經卷第六</p><p class="byline">大唐天竺三藏善無畏共沙門一行譯</p>
<div class='div-pin'><a id='mulu24' />
<p class='h1'>受方便學處品第十八</p><p>爾時執金剛祕密主白佛言：「世尊！願說諸菩薩摩訶薩等具智慧方便所修學句，令歸依者於諸菩薩摩訶薩無有二意、離疑惑心，於生死流轉中常不可壞。」如是說已，毘盧遮那世尊以如來眼觀一切法界，告執金剛祕密主言：「諦聽。金剛手！今說善巧修行道。若菩薩摩訶薩住於此者，當於大乘而得通達。祕密主！菩薩持不奪生命戒所不應為，持不與取及欲邪行、虛誑語、麁惡語、兩舌語、無義語戒，貪欲、瞋恚、邪見等皆不應作。祕密主！如是所修學句，菩薩隨所修學，則與正覺世尊及諸菩薩同行，應如是學。」</p>
<p>爾時執金剛祕密主白佛言：「世尊！薄伽梵於聲聞乘亦說如是十善業道，世間人民及諸外道亦於十善業道常願修行。世尊！彼有何差別？云何種種殊異？」如是說已，佛告執金剛祕密主言：「善哉善哉！祕密主！汝復善哉，能問如來如是義。祕密主！應當諦聽，吾今演說差別道一道法門。祕密主！若聲聞乘學處，我說離慧方便，教令成就開發邊智，非等行十善業道，彼諸世間復離執著我故，他因所轉。菩薩修行大乘入一切法平等，攝受智慧方便，自他俱故，諸所作轉。是故祕密主！菩薩於此攝智方便入一切法平等，當勤修學。」</p>
<p>爾時世尊復以大慈悲眼觀諸眾生界，告金剛手菩薩言：「祕密主！彼諸菩薩盡形壽持不奪生命戒，應捨刀杖、離殺害意，護他壽命猶如己身。有餘方便，於諸眾生類中隨其事業，為解脫彼惡業報故，有所施作非怨害心。</p>
<p>「復次祕密主！菩薩持不與取戒，若他所攝諸受用物，不起觸取之心，況復餘物不與而取。有餘方便，見諸眾生慳悋積聚不修施福，隨其像類害彼慳故，離於自他為彼行施，因讚時施獲妙色等。祕密主！若菩薩發起貪心而觸取之，是菩薩退菩提分，越無為毘奈耶法。</p>
<p>「復次祕密主！菩薩持不邪婬戒，若他所攝，自妻、自種族標相所護，不發貪心，況復非道二身交會。有餘方便，隨所應度攝護眾生。</p>
<p>「復次祕密主！菩薩盡形壽持不妄語戒，設為活命因緣，不應妄語，即為欺誑諸佛菩提。祕密主！是名菩薩住於最上大乘。若妄語者，越失佛菩提法。是故祕密主！於此法門應如是知，捨離不真實語。</p>
<p>「復次祕密主！菩薩受持不麁惡罵戒，應當以柔軟心語、隨類言辭攝受諸眾生等。何以故？祕密主！菩提薩埵初行，利樂眾生。或餘菩薩見住惡趣因者，為折伏之而現麁語。</p>
<p>「復次祕密主！菩薩受持不兩舌語戒，離間隙語、離惱害語，犯者非名菩薩。不於眾生起離坼之心，有異方便，若彼眾生隨所見處生著，如其像類說離間言語令住於一道，所謂一切智智道。</p>
<p>「復次祕密主！菩薩持不綺語戒，以隨類言辭時方和合出生義利，令一切眾生發歡喜心、淨耳根道。何以故？菩薩有差別語故。或餘菩薩以戲笑為先，發起眾生欲樂，令住佛法。雖具出無義利語，如是菩薩不著生死流轉。</p>
<p>「復次祕密主！菩薩應當持不貪戒，於彼受用他物中不起染思。何以故？無有菩薩生著心故。若菩薩心有染思，彼於一切智門無力而墮一邊。又祕密主！菩薩應發起歡喜，生如是心：『我所應作。』令彼自然而生。『極為善哉。』數自慶慰，勿令彼諸眾生損失資財故。</p>
<p>「復次祕密主！菩薩應當持不瞋戒，遍一切處常修安忍、不著瞋喜，於怨及親其心平等而轉。何以故？非菩提薩埵而懷惡意。所以者何？以菩薩本性清淨故。是故祕密主！菩薩應持不瞋恚戒。</p>
<p>「復次祕密主！菩薩應當捨離邪見、行於正見，怖畏他世，無害無曲無諂，其心端直，於佛法僧心得決定。是故祕密主！邪見最為極大過失，能斷菩薩一切善根，是為一切諸不善法之母。是故祕密主！下至戲笑，亦當不起邪見因緣。」</p>
<p>爾時執金剛祕密主白佛言：「世尊！願說十善道戒，斷極根斷。云何菩薩王位自在、處於宮殿，父母妻子眷屬圍繞，受天妙樂而不生過？」如是說已，佛告執金剛言：「善哉善哉！祕密主！汝當諦聽，善思念之，吾今演說菩薩毘尼決定善巧。祕密主！應知菩薩有二種。云何為二？所謂在家、出家。祕密主！彼在家菩薩受持五戒句，勢位自在，以種種方便道隨順時方自在攝受求一切智，所謂具足方便示理舞伎天祠主等種種藝處，隨彼方便以四攝法攝取眾生，皆使志求阿耨多羅三藐三菩提。謂持不奪生命戒及不與取、虛妄語、欲邪行、邪見等，是名在家五戒句。菩薩受持如所說善戒，應具諦信當勤修學，隨順往昔諸如來學處，住有為戒，具足智慧方便，得至如來無上吉祥無為戒蘊。有四種根本罪，乃至活命因緣亦不應犯。云何為四？謂謗諸法、捨離菩提心、慳悋、惱害眾生。所以者何？此性是染，非持菩薩戒。何以故？</p>

<div class="lg regular" style="margin-left:1em;"><div class='lg-row'>「過去諸正覺，　及與未來世，</div>
<div class='lg-row'>現在仁中尊，　具足智方便，</div>
<div class='lg-row'>修行無上覺，　得無漏悉地，</div>
<div class='lg-row'>亦說餘學處，　離於方便智。</div>
<div class='lg-row'>當知大勤勇，　誘進諸聲聞。」</div>
</div></div>
<div class='div-pin'><a id='mulu25' />
<p class='h1'>說百字生品第十九</p><p>爾時毘盧遮那世尊觀察諸大會眾，說不空教——隨樂欲成就一切真言自在、真言之王、真言導師、大威德者、安住三三昧耶，圓滿三法故——以妙音聲告大力金剛手言：「勤勇士一心諦聽諸真言、真言導師。」即時住於智生三昧，而說出生種種巧智百光遍照真言曰：</p>
<p class="dharani">「南麼三曼多勃馱喃<span class='note-inline'>(一)</span>　暗」</p>

<div class="lg regular"><div class='lg-row'>佛告金剛手：　「此一切真言，</div>
<div class='lg-row'>真王救世者，　成就大威德，</div>
<div class='lg-row'>即是正等覺，　法自在牟尼。</div>
<div class='lg-row'>破諸無智暗，　如日輪普現，</div>
<div class='lg-row'>是我之自體，　大牟尼加持，</div>
<div class='lg-row'>利益眾生故，　應化作神變。</div>
<div class='lg-row'>乃至令一切，　隨思願生起，</div>
<div class='lg-row'>悉能為施作，　神變無上句。</div>
<div class='lg-row'>故當一切種，　淨身離諸垢，</div>
<div class='lg-row'>應理常勤修，　志願佛菩提。」</div>
</div></div>
<div class='div-pin'><a id='mulu26' />
<p class='h1'>百字果相應品第二十</p><p>爾時毘盧遮那世尊告執金剛祕密主言：「祕密主！若入大覺世尊大智灌頂地，自見住於三三昧耶句。祕密主！入薄伽梵大智灌頂，即以陀羅尼形示現佛事。」爾時大覺世尊隨住一切諸眾生前施作佛事，演說三三昧耶句。佛言：「祕密主！觀我語輪境界廣長遍至無量世界清淨門，如其本性表示，隨類法界門令一切眾生皆得歡喜。亦如今者釋迦牟尼世尊，流遍無盡虛空界，於諸剎土勤作佛事。祕密主！非諸有情能知世尊是語輪相流出正覺妙音莊嚴瓔珞，從胎藏生佛之影像，隨眾生性欲令發歡喜。」爾時世尊於無量世界海門遍法界慇懃勸發成就菩提，出生普賢菩薩行願。於此妙華布地胎藏莊嚴世界種性海中受生，以種種性清淨門淨除佛剎、現菩提場而住佛事。次復志求三藐三菩提句，以知心無量故，知身無量。知身無量故，知智無量。知智無量故，即知眾生無量。知眾生無量故，即知虛空界無量。祕密主！由心無量故，得四種無量。得已，成最正覺，具十智力，降伏四魔，以無所畏而師子吼。佛說偈言：</p>

<div class="lg regular" style="margin-left:1em;"><div class='lg-row'>「勤勇此一切，　無上覺者句，</div>
<div class='lg-row'>於百門學處，　諸佛所說心。」</div>
</div></div>
<div class='div-pin'><a id='mulu27' />
<p class='h1'>百字位成品第二十一</p><p>爾時執金剛祕密主得未曾有，而說偈言：</p>

<div class="lg regular" style="margin-left:1em;"><div class='lg-row'>「佛說真言救世者，　能生一切諸真言。</div>
<div class='lg-row'>摩訶牟尼云何知，　誰能知此從何處？</div>
<div class='lg-row'>誰生如是諸真言？　生者為誰惟演說？</div>
<div class='lg-row'>大勤勇士說中上，　如此一切願開示。」</div>
</div>
<div class="lg regular" style="margin-left:0em;"><div class='lg-row'>爾時薄伽梵，　法自在牟尼，</div>
<div class='lg-row'>圓滿普周遍，　悉遍諸世界，</div>
<div class='lg-row'>一切智慧者，　大日尊告言：</div>
<div class='lg-row'>「善哉摩訶薩，　大德金剛手！</div>
<div class='lg-row'>吾當一切說，　微密最希有，</div>
<div class='lg-row'>諸佛之祕要，　外道不能知。</div>
<div class='lg-row'>若悲生漫荼，　得大乘灌頂，</div>
<div class='lg-row'>調柔具善行，　常悲利他者，</div>
<div class='lg-row'>有緣觀菩提，　常所不能見。</div>
<div class='lg-row'>彼能有知此，　內心之大我，</div>
<div class='lg-row'>隨其自心位，　導師所住處，</div>
<div class='lg-row'>八葉從意生，　蓮華極嚴麗。</div>
<div class='lg-row'>圓滿月輪中，　無垢猶淨鏡，</div>
<div class='lg-row'>於彼常安住，　真言救世尊。</div>
<div class='lg-row'>金色具光焰，　住三昧害毒，</div>
<div class='lg-row'>如日難可觀，　諸眾生亦然。</div>
<div class='lg-row'>常恒於內外，　普周遍加持，</div>
<div class='lg-row'>以如是慧眼，　了知意明鏡。</div>
<div class='lg-row'>真言者慧眼，　觀是圓鏡故，</div>
<div class='lg-row'>當見自形色，　寂然正覺相。</div>
<div class='lg-row'>身生身影像，　意從意所生，</div>
<div class='lg-row'>常出生清淨，　種種自作業。</div>
<div class='lg-row'>次於彼光現，　圓照如電焰，</div>
<div class='lg-row'>真言者能作，　一切諸佛事。</div>
<div class='lg-row'>若見成清淨，　聞等亦復然，</div>
<div class='lg-row'>如意所思念，　能作諸事業。」</div>
</div><p>「復次祕密主！真言門修菩薩行諸菩薩如是自身影像生起無有殊勝過三菩提，如眼耳鼻舌身意等四大種攝持集聚，彼如是自性空，唯有名字所執，猶如虛空，無所執著，等於影像。彼如來成正覺，互相緣起無有間絕。若從緣生，彼即如影像生。是故諸本尊即我、我即本尊，互相發起身所生身尊形像生。祕密主！觀是法緣通達慧、通達慧緣法，彼等遞為作業，無住性空。祕密主！云何從意生？意能生影像。祕密主！譬如若白若黃若赤，作意者作時染著意生，彼同類如是身轉。祕密主！又如內觀意中漫荼羅療治熱病，彼眾生熱病即時除愈無有疑惑。非漫荼羅異意，非意異漫荼羅。何以故？彼漫荼羅一相故。祕密主！又如幻者幻作男子，而彼男子又復作化。祕密主！於意云何？彼何者為勝？」時金剛手白佛言：「世尊！此二人者，無相異也。何以故？世尊！非實生故。是二男子本性空故，等同於幻。如是祕密主，意生眾事及意所生，如是俱空，無二無別。」</p>
</div>
<div class='div-pin'><a id='mulu28' />
<p class='h1'>百字成就持誦品第二十二</p><p>爾時世尊告執金剛祕密主言：「諦聽。祕密主！真言救世者，身身無有異分。意從意生，令善淨除，普皆有光。彼處流出，相應而起遍諸支分。彼愚夫類常所不知，不達此道。乃至身所生分，無量種故，如是真言救世者分說亦無量。譬如吉祥真陀摩尼，隨諸樂欲而作饒益。如是世間照世者身，一切義利無所不成。祕密主！云何無分別法界，一切作業隨轉？祕密主！亦如虛空界，非眾生、非壽者、非摩奴闍、非摩納婆、非作者、非吠陀、非能執、非所執，離一切分別及無分別，而彼無盡眾生界一切去來諸有所作，不生疑心。如是無分別一切智智等同虛空，於一切眾生內外而轉。」</p>
<p>爾時世尊又復宣說淨除無盡眾生界句、流出三昧句、不思議句、轉他門句：</p>

<div class="lg regular" style="margin-left:1em;"><div class='lg-row'>「若本無所有，　隨順世間生，</div>
<div class='lg-row'>云何了知空，　生此瑜伽者？</div>
<div class='lg-row'>若自性如是，　覺名不可得，</div>
<div class='lg-row'>當等空心生，　所謂菩提心。</div>
<div class='lg-row'>應發起慈悲，　隨順諸世間，</div>
<div class='lg-row'>住於唯想行，　是即名諸佛。</div>
<div class='lg-row'>當知想造立，　觀此為空空，</div>
<div class='lg-row'>如下數法轉，　增一而分異。</div>
<div class='lg-row'>勤勇空亦然，　增長隨次第，</div>
<div class='lg-row'>即此阿字等，　自然智加持。」</div>
</div><p class="dharani">「阿嚩</p>
<p class="dharani">「迦佉哦伽　遮車若社　吒咤拏荼　多他娜馱　波頗摩婆　野囉邏嚩　奢沙娑訶　仰壤拏曩莽</p>
<p>「祕密主！觀此空中流散假立，阿字之所加持，成就三昧道。祕密主！如是阿字，住於種種莊嚴，布列圖位。以一切法本不生故，顯示自形。或以不可得義，現嚩字形。或諸法遠離造作故，現迦字形。或一切法等虛空故，現佉字形。或行不可得故，現誐字形。或諸法一合相不可得故，現伽字形。或一切法離生滅故，現遮字形。或一切法無影像故，現車字形。或一切法生不可得故，現若字形。或一切法離戰敵故，現社<span class='note-inline'>(上聲呼)</span>字形。或一切法離我慢故，現吒字形。或一切法離養育故，現咤字形。或一切法離怨對故，現拏字形。或一切法離災變故，現荼字形。或一切法離如如故，現多字形。或一切法離住處故，現他字形。或一切法離施故，現那字形。或一切法界不可得故，現馱字形。或一切法勝義諦不可得故，現波字形。或諸法不堅如聚沫故，現頗字形。或一切法離繫縛故，現麼字形。或一切法諸觀不可得故，現婆字形。或一切法諸乘不可得故，現也字形。或一切法離一切塵故，現囉字形。或一切法無相故，現邏字形。或一切法離寂故，現奢字形。或一切法本性鈍故，現沙字形。或一切法諦不可得故，現娑字形。或一切法離因故，現訶字形。</p>
<p>「祕密主！隨入此等一一三昧門，祕密主！觀是乃至三十二大人相等皆從此中出，仰壤拏曩莽等於一切法自在而轉。此等隨現，成就三藐三佛陀隨形好。」</p>
</div>
<div class='div-pin'><a id='mulu29' />
<p class='h1'>百字真言法品第二十三</p><p>「復次祕密主！於此三昧門，以空加持，於一切法自在成就最正覺，是故此字即為本尊。」而說偈言：</p>

<div class="lg regular" style="margin-left:1em;"><div class='lg-row'>「祕密主當知，　阿字第一句，</div>
<div class='lg-row'>明法普周遍，　字輪以圍繞。</div>
<div class='lg-row'>彼尊無有相，　遠離諸見相，</div>
<div class='lg-row'>無相眾聖尊，　而現相中來。</div>
<div class='lg-row'>聲從於字出，　字生於真言，</div>
<div class='lg-row'>真言成立果，　諸救世尊說。</div>
<div class='lg-row'>當知聲性空，　即空所造作，</div>
<div class='lg-row'>一切眾生類，　如言而妄執；</div>
<div class='lg-row'>非空亦非聲，　為修行者說，</div>
<div class='lg-row'>入於聲解脫，　即證三摩地。</div>
<div class='lg-row'>依法布相應，　以字為照明，</div>
<div class='lg-row'>故阿字等類，　無量真言想。」</div>
</div></div>
<div class='div-pin'><a id='mulu30' />
<p class='h1'>說菩提性品第二十四</p>
<div class="lg regular" style="margin-left:1em;"><div class='lg-row'>「譬如十方虛空相，　常遍一切無所依，</div>
<div class='lg-row'>如是真言救世者，　於一切法無所依。</div>
<div class='lg-row'>又如空中諸色像，　雖可現見無依處，</div>
<div class='lg-row'>真言救世者亦然，　非彼諸法所依處。</div>
<div class='lg-row'>世間成立虛空量，　遠離去來現在世，</div>
<div class='lg-row'>若見真言救世者，　亦復出過三世法。」</div>
</div>
<div class="lg regular" style="margin-left:1em;"><div class='lg-row'>「唯住於名趣，　遠離作者等，</div>
<div class='lg-row'>虛空眾假名，　導師所宣說。</div>
<div class='lg-row'>名字無所依，　亦復如虛空，</div>
<div class='lg-row'>真言自在然，　現見離言說。</div>
<div class='lg-row'>非火水風等，　非地非日光，</div>
<div class='lg-row'>非月等眾曜，　非晝亦非夜，</div>
<div class='lg-row'>非生非老病，　非死非損傷，</div>
<div class='lg-row'>非剎那時分，　亦非年歲等，</div>
<div class='lg-row'>亦非有成壞，　劫數不可得，</div>
<div class='lg-row'>非淨染受生，　或果亦不生。</div>
<div class='lg-row'>若無如是等，　種種世分別，</div>
<div class='lg-row'>於彼常勤修，　求一切智句。」</div>
</div></div>
<div class='div-pin'><a id='mulu31' />
<p class='h1'>三三昧耶品第二十五</p><p>爾時執金剛祕密主白佛言：「世尊所說三三昧耶，云何說此法為三三昧耶？」如是言已，世尊告執金剛祕密主言：「善哉善哉！祕密主！汝問吾如是義。祕密主！汝當諦聽，善思念之，吾今演說。」金剛手言：「如是。世尊！願樂欲聞。」佛言：「有三種法相續除障相應生，名三三昧耶。云何彼法相續生？所謂初心不觀自性，從此發慧，如實智生，離無盡分別網，是名第二心菩提無分別正等覺句。祕密主！彼如實見已，觀察無盡眾生界，悲自在轉無緣觀，菩提心生。所謂離一切戲論，安置眾生皆令住於無相菩提。是名三三昧耶句。</p>

<div class="lg regular" style="margin-left:1em;"><div class='lg-row'>「復次祕密主！　有三三昧耶，</div>
<div class='lg-row'>最初正覺心，　第二名為法，</div>
<div class='lg-row'>彼心相續生，　所謂和合僧，</div>
<div class='lg-row'>此三三昧耶，　諸佛導師說。</div>
<div class='lg-row'>若住此三等，　修行菩提行，</div>
<div class='lg-row'>諸導門上首，　為利諸眾生，</div>
<div class='lg-row'>當得成菩提，　三身自在輪。」</div>
</div><p>「祕密主！三藐三佛陀安立教故，以一身加持，所謂初變化身。復次祕密主！次於一身示現三種，所謂佛、法、僧。復次祕密主！從此成立說三種乘，廣作佛事，現般涅槃，成熟眾生。祕密主！觀彼諸真言門修菩提行諸菩薩，若解三等，於真言法則而作成就。彼不著一切妄執，無能為障礙者，除不樂欲、懈怠、無利談話、不生信心、積集資財者。復應不作二事，謂飲諸酒及寢床上。」</p>
</div>
<div class='div-pin'><a id='mulu32' />
<p class='h1'>說如來品第二十六</p><p>爾時執金剛祕密主白世尊言：</p>

<div class="lg regular" style="margin-left:1em;"><div class='lg-row'>「云何為如來？　云何人中尊？</div>
<div class='lg-row'>云何名菩薩？　云何為正覺？</div>
<div class='lg-row'>導師大牟尼，　願斷我所疑。</div>
<div class='lg-row'>菩薩大名稱，　棄捨疑慮心，</div>
<div class='lg-row'>當修摩訶衍，　行王無有上。」</div>
</div><p>爾時薄伽梵毘盧遮那觀察諸大會眾，告執金剛祕密主言：「善哉善哉！金剛手！能問吾如是義。祕密主！汝當諦聽，善思念之，吾今演說摩訶衍道。頌曰：</p>

<div class="lg regular" style="margin-left:2em;"><div class='lg-row'>「『菩提虛空相，　離一切分別，</div>
<div class='lg-row'>樂求彼菩提，　名菩提薩埵。</div>
<div class='lg-row'>成就十地等，　自在善通達，</div>
<div class='lg-row'>諸法空如幻，　知此一切同，</div>
<div class='lg-row'>解諸世間趣，　故名為正覺。</div>
<div class='lg-row'>法如虛空相，　無二惟一相，</div>
<div class='lg-row'>成佛十智力，　故號三菩提。</div>
<div class='lg-row'>唯慧害無明，　自性離言說，</div>
<div class='lg-row'>自證之智慧，　故說名如來。』」</div>
</div></div>
<div class='div-pin'><a id='mulu33' />
<p class='h1'>世出世護摩法品第二十七</p><p>「復次祕密主！往昔一時我為菩薩，行菩薩行住於梵世，時有梵天來問我言：『大梵！我等欲知火有幾種？』時我如是答言：</p>
<p style="margin-left:2em;text-indent:-2em" class="lg-abnormal"><div class='lg-row'>「『所謂大梵天，　名我慢自然，</div>
<div class='lg-row'>次大梵天子，　彼名簸嚩句。</div>
<div class='lg-row'>世間之火初，　其子名梵飯，</div>
<div class='lg-row'>子名畢怛囉，　吠濕婆捺羅。</div>
<div class='lg-row'>復生訶嚩奴，　合毘嚩訶那，</div>
<div class='lg-row'>簸說三鼻覩，　及阿闥末拏。</div>
<div class='lg-row'>彼子鉢體多，　補色迦路陶，</div>
<div class='lg-row'>如是諸火天，　次第以相生。</div>
<div class='lg-row'>復次置胎藏，　用忙路多火；</div>
<div class='lg-row'>欲後澡盥身，　嚩訶忙囊火；</div>
<div class='lg-row'>浴妻之所用，　以瞢蘖盧火；</div>
<div class='lg-row'>若生子之後，　用鉢伽蒲火；</div>
<div class='lg-row'>為子初立名，　用簸體無火；</div>
<div class='lg-row'>飲食時所用，　當知戍脂火；</div>
<div class='lg-row'>為子作髻時，　應用殺毘火；</div>
<div class='lg-row'>次受禁戒時，　三謨婆嚩火；</div>
<div class='lg-row'>禁滿施牛時，　用素哩耶火；</div>
<div class='lg-row'>童子婚媾時，　以瑜赭迦火；</div>
<div class='lg-row'>造作眾事業，　跋那易迦火；</div>
<div class='lg-row'>供養諸天神，　以簸嚩句火；</div>
<div class='lg-row'>造房以梵火，　惠施扇都火；</div>
<div class='lg-row'>縛羊之所用，　阿縛賀寧火；</div>
<div class='lg-row'>觸穢之所用，　以微吠脂火；</div>
<div class='lg-row'>熟食之所用，　以婆訶娑火；</div>
<div class='lg-row'>拜日天時用，　合微誓耶火；</div>
<div class='lg-row'>拜月天時用，　所謂爾地火；</div>
<div class='lg-row'>滿燒之所用，　阿密栗多火；</div>
<div class='lg-row'>彼於息災時，　用那嚕拏火；</div>
<div class='lg-row'>作增益法時，　訖栗旦多火；</div>
<div class='lg-row'>降伏怨對時，　當以忿怒火；</div>
<div class='lg-row'>召攝諸資財，　用迦摩奴火；</div>
<div class='lg-row'>若焚燒林木，　應用使者火；</div>
<div class='lg-row'>所食令消化，　用社咤路火；</div>
<div class='lg-row'>若授諸火時，　所謂薄叉火；</div>
<div class='lg-row'>海中有火名，　縛拏婆目佉；</div>
<div class='lg-row'>劫燒盡時火，　名曰瑜乾多。</div>
<div class='lg-row'>為汝諸仁者，　已略說諸火，</div>
<div class='lg-row'>修習韋陀者，　梵行所傳讀。</div>
<div class='lg-row'>此四十四種，　爾時我宣說。』</div>
<div class='lg-row'>復次祕密主！　我於往昔時，</div>
<div class='lg-row'>不知諸火性，　作諸護摩事，</div>
<div class='lg-row'>彼非護摩行，　非能成業果。</div>
<div class='lg-row'>我復成菩提，　演說十二火，</div>
<div class='lg-row'>智火最為初，　名火因陀羅，</div>
<div class='lg-row'>端嚴淨金相，　增益施威力，</div>
<div class='lg-row'>焰鬘住三昧，　當知智圓滿；</div>
<div class='lg-row'>第二名行滿，　普光秋月花，</div>
<div class='lg-row'>吉祥圓輪中，　珠鬘鮮白衣；</div>
<div class='lg-row'>第三摩嚕多，　黑色風燥形；</div>
<div class='lg-row'>第四盧醯多，　色如朝日暉；</div>
<div class='lg-row'>第五沒㗚拏，　多髭淺黃色，</div>
<div class='lg-row'>脩頸大威光，　遍一切哀愍；</div>
<div class='lg-row'>第六名忿怒，　眇目霏烟色，</div>
<div class='lg-row'>聳髮而震吼，　大力現四牙；</div>
<div class='lg-row'>第七闍吒羅，　迅疾備眾綵；</div>
<div class='lg-row'>第八迄灑耶，　猶如電光聚；</div>
<div class='lg-row'>第九名意生，　大勢巧色身；</div>
<div class='lg-row'>第十羯攞微，　赤黑唵字印；</div>
<div class='lg-row'>第十一火神<span class='note-inline'>(梵本闕其名)</span>；</div>
<div class='lg-row'>十二謨賀那，　眾生所迷惑。</div>
<div class='lg-row'>祕密主此等，　火色之所持，</div>
<div class='lg-row'>隨其自形色，　藥物等同彼，</div>
<div class='lg-row'>而作外護摩，　隨意成悉地。</div>
<div class='lg-row'>復次於內心，　一性而具三，</div>
<div class='lg-row'>三處合為一，　瑜祇內護摩。</div>
<div class='lg-row'>大慈大悲心，　是謂息災法，</div>
<div class='lg-row'>彼兼具於喜，　是為增益法，</div>
<div class='lg-row'>忿怒從胎藏，　而造眾事業。</div>
<div class='lg-row'>又彼祕密主！　如其所說處，</div>
<div class='lg-row'>隨相應事業，　隨信解焚燒。」</div>
</p><p>爾時金剛手白佛言：「世尊！云何火爐三摩地？云何而用散灑？云何順敷吉祥草？云何具緣眾物？」如是說已。</p>

<div class="lg regular" style="margin-left:0em;"><div class='lg-row'>「爾時金剛手，　白佛言世尊！</div>
<div class='lg-row'>云何火爐定？　云何用散灑，</div>
<div class='lg-row'>順敷吉祥草？　云何具眾物？」</div>
<div class='lg-row'>佛告祕密主，　持金剛者言：</div>
<div class='lg-row'>「火爐如肘量，　四方相均等，</div>
<div class='lg-row'>四節為緣界，　周匝金剛印。</div>
<div class='lg-row'>藉之以生茅，　繞爐而右旋，</div>
<div class='lg-row'>不以末加本，　應以本加末。</div>
<div class='lg-row'>次持吉祥草，　依法而右灑，</div>
<div class='lg-row'>以塗香華燈，　次獻於火天。</div>
<div class='lg-row'>行人以一華，　供養沒栗荼，</div>
<div class='lg-row'>安置於座位，　復當用灌灑。</div>
<div class='lg-row'>應當作滿施，　持以本真言，</div>
<div class='lg-row'>次息災護摩，　或以增益法。</div>
<div class='lg-row'>如是世護摩，　說名為外事。</div>
<div class='lg-row'>復次內護摩，　滅除於業生，</div>
<div class='lg-row'>了知自末那，　遠離色聲等。</div>
<div class='lg-row'>眼耳鼻舌身，　及與語意業，</div>
<div class='lg-row'>皆悉從心起，　依止於心王，</div>
<div class='lg-row'>眼等分別生，　及色等境界，</div>
<div class='lg-row'>智慧未生障，　風燥火能滅。</div>
<div class='lg-row'>燒除妄分別，　成淨菩提心，</div>
<div class='lg-row'>此名內護摩，　為諸菩薩說。」</div>
</div></div>
<div class='div-pin'><a id='mulu34' />
<p class='h1'>說本尊三昧品第二十八</p><p>爾時執金剛祕密主白佛言：「世尊！願說諸尊色像威驗現前，令真言門修菩薩行諸菩薩觀緣本尊形故，即本尊身以為自身，無有疑惑而得悉地。」如是說已，佛告執金剛祕密主言：「善哉善哉！祕密主！汝能問吾如是義。善哉諦聽，極善作意，吾今演說。」金剛手言：「如是。世尊！願樂欲聞。」佛言：「祕密主！諸尊有三種身，所謂字、印、形像。彼字有二種，謂聲及菩提心。印有二種，所謂有形、無形。本尊之身亦有二種，所謂清淨、非清淨。彼證淨身離一切相，非淨有想之身則有顯形眾色。彼二種尊形，成就二種事：有想故成就有相悉地，無想故隨生無相悉地。」而說偈言：</p>

<div class="lg regular" style="margin-left:1em;"><div class='lg-row'>「佛說有想故，　樂欲成有相；</div>
<div class='lg-row'>以住無想故，　獲無相悉地。</div>
<div class='lg-row'>是故一切種，　當住於非想。」</div>
</div></div>
<div class='div-pin'><a id='mulu35' />
<p class='h1'>說無相三昧品第二十九</p><p>復次薄伽梵毘盧遮那告執金剛祕密主言：「祕密主！彼真言門修菩薩行諸菩薩樂欲成就無相三昧，當如是思惟：『想從何生？為自身耶？自心意耶？若從身生，身如草木瓦石，自性如是，離於造作、無所識知、因業所生，應當等觀同於外事。又如造立形像，非火非水、非刃非毒、非金剛等之所傷壞，或忿恚麁語而能少分令其動作。若以飲食衣服塗香華鬘、或以塗香旃檀龍腦如是等類種種殊勝受用之具，諸天世人奉事供給，亦不生喜。何以故？愚童凡夫於自性空形像自我分生，顛倒不實起諸分別，或復供養或加毀害。』祕密主！當如是住修身念，觀察性空。</p>
<p>「復次祕密主！心無自性，離一切想故，當思惟性空。祕密主！心於三時求不可得，以過三世故，如是自性遠離諸相。祕密主！有心想者即是愚童凡夫之所分別，由不了知，有如是等虛妄橫計。如彼不實不生，當如是思念。祕密主！此真言門修菩薩行諸菩薩證得無相三昧，由住無相三昧故，如來所說真語親對其人常現在前。」</p>
</div>
<div class='div-pin'><a id='mulu36' />
<p class='h1'>世出世持誦品第三十</p><p>「復次祕密主！今說祕密持真言法。</p>

<div class="lg regular" style="margin-left:1em;"><div class='lg-row'>「一一諸真言，　作心意念誦，</div>
<div class='lg-row'>出入息為二，　常第一相應，</div>
<div class='lg-row'>異此而受持，　真言闕支分。</div>
<div class='lg-row'>內與外相應，　我說有四種，</div>
<div class='lg-row'>彼世間念誦，　有所緣相續，</div>
<div class='lg-row'>住種子字句，　或心隨本尊，</div>
<div class='lg-row'>故說有攀緣，　出入息為上。</div>
<div class='lg-row'>當知出世心，　遠離於諸字，</div>
<div class='lg-row'>自尊為一相，　無二無取著，</div>
<div class='lg-row'>不壞意色像，　勿異於法則。</div>
<div class='lg-row'>所說三落叉，　多種持真言，</div>
<div class='lg-row'>乃至眾罪除，　真言者清淨，</div>
<div class='lg-row'>如念誦數量，　勿異如是教。」</div>
</div></div>
<div class='div-pin'><a id='mulu37' />
<p class='h1'>囑累品第三十一</p><p>爾時世尊告一切眾會言：「汝今應當住不放逸。於此法門，若不知根性，不應授與他人，除我弟子具標相者。我今演說，汝等當一心聽。若於吉祥執宿時生、志求勝事、有微細慧、常念恩德、生渴仰心、聞法歡喜而住，其相青白或白色、廣首長頸、額廣平正、其鼻脩直面䩉圓滿、端嚴相稱，如是佛子應當殷勤而教授之。」爾時一切具威德者咸懷慶悅，聞已頂受，一心奉持。是諸眾會，以種種莊嚴廣大供養已，稽首佛足，恭敬合掌而說是言：「唯願於此法教演說救世加持句，令法眼道遍一切處久住世間。」爾時世尊於此法門說加持句真言曰：</p>
<p class="dharani">「南麼三曼多勃馱喃<span class='note-inline'>(一)</span>　薩婆他<span class='note-inline'>(引)</span>勝勝<span class='note-inline'>(二)</span>　怛[口*稜]<span class='note-inline'>(二合)</span>怛[口*稜]<span class='note-inline'>(二合)</span><span class='note-inline'>(三)</span>　顒顒<span class='note-inline'>(四)</span>　達[啊-可+(嶙-山)]達[啊-可+(嶙-山)]<span class='note-inline'>(五)</span>　娑他<span class='note-inline'>(引二合)</span>跛也娑他<span class='note-inline'>(引二合)</span>跛也<span class='note-inline'>(六)</span>　勃馱薩底也<span class='note-inline'>(二合)</span>嚩<span class='note-inline'>(引)</span><span class='note-inline'>(七)</span>　達摩薩底也<span class='note-inline'>(二合)</span>嚩<span class='note-inline'>(引)</span><span class='note-inline'>(八)</span>　僧伽薩底也<span class='note-inline'>(二合)</span>嚩<span class='note-inline'>(引)</span><span class='note-inline'>(九)</span>　[合*牛][合*牛]<span class='note-inline'>(十)</span>　吠娜尾吠<span class='note-inline'>(十一)</span>　莎訶<span class='note-inline'>(十二)</span>」</p>
<p>時佛說此經已，一切持金剛者及普賢等上首諸菩薩，聞佛所說，皆大歡喜，信受奉行。</p>
</div>
<p class='juan'>大毘盧遮那成佛神變加持經卷第六</p>
</div><!-- end of div[@id='body'] -->
</body></html>