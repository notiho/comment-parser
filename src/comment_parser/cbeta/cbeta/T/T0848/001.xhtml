<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那成佛神變加持經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 848
<p class='juan'><a id='mulu1' />大毘盧遮那成佛神變加持經卷第一</p><p class="byline">大唐天竺三藏善無畏共沙門一行譯</p>
<div class='div-pin'><a id='mulu2' />
<p class='h1'>入真言門住心品第一</p><p>如是我聞：</p>
<p>一時薄伽梵住如來加持廣大金剛法界宮，一切持金剛者皆悉集會。如來信解遊戲神變生大樓閣寶王，高無中邊，諸大妙寶王種種間飾，菩薩之身為師子座。其金剛名曰：虛空無垢執金剛、虛空遊步執金剛、虛空生執金剛、被雜色衣執金剛、善行步執金剛、住一切法平等執金剛、哀愍無量眾生界執金剛、那羅延力執金剛、大那羅延力執金剛、妙執金剛、勝迅執金剛、無垢執金剛、刃迅執金剛、如來甲執金剛、如來句生執金剛、住無戲論執金剛、如來十力生執金剛、無垢眼執金剛、金剛手祕密主，如是上首，十佛剎微塵數等持金剛眾俱，及普賢菩薩、慈氏菩薩、妙吉祥菩薩、除一切蓋障菩薩等諸大菩薩，前後圍繞而演說法，所謂越三時如來之日加持故，身語意平等句法門。時彼菩薩，普賢為上首；諸執金剛，祕密主為上首。毘盧遮那如來加持故，奮迅示現身無盡莊嚴藏，如是奮迅示現語意平等無盡莊嚴藏，非從毘盧遮那佛身或語或意生，一切處起滅邊際不可得。而毘盧遮那一切身業、一切語業、一切意業，一切處、一切時，於有情界宣說真言道句法。又現執金剛普賢蓮華手菩薩等像貌，普於十方宣說真言道清淨句法。所謂初發心乃至十地次第此生滿足，緣業生增長有情類業壽種除，復有牙種生起。</p>
<p>爾時執金剛祕密主於彼眾會中坐，白佛言：「世尊！云何如來、應供、正遍知得一切智智？彼得一切智智，為無量眾生廣演分布，隨種種趣、種種性欲、種種方便道宣說一切智智，或聲聞乘道、或緣覺乘道、或大乘道、或五通智道，或願生天、或生人中，及龍、夜叉、乾闥婆，乃至說生摩睺羅伽法。若有眾生應佛度者，即現佛身、或現聲聞身、或現緣覺身、或菩薩身、或梵天身、或那羅延毘沙門身，乃至摩睺羅伽人非人等身，各各同彼言音，住種種威儀。而此一切智智道一味，所謂如來解脫味。世尊！譬如虛空界，離一切分別，無分別、無無分別。如是一切智智，離一切分別，無分別、無無分別。世尊！譬如大地，一切眾生依。如是一切智智，天、人、阿脩羅依。世尊、譬如火界，燒一切薪無厭足。如是一切智智，燒一切無智薪無厭足。世尊！譬如風界，除一切塵。如是一切智智，除去一切諸煩惱塵。世尊！喻如水界，一切眾生依之歡樂。如是一切智智，為諸天世人利樂。世尊，如是智慧，以何為因？云何為根？云何究竟？」如是說已，毘盧遮那佛告持金剛祕密主言：「善哉善哉執金剛！善哉金剛手！汝問吾如是義。汝當諦聽，極善作意，吾今說之。」金剛手言：「如是。世尊！願樂欲聞。」佛言：「菩提心為因，悲為根本，方便為究竟。祕密主！云何菩提？謂如實知自心。祕密主！是阿耨多羅三藐三菩提乃至彼法少分，無有可得。何以故？虛空相是菩提，無知解者亦無開曉。何以故？菩提無相故。祕密主！諸法無相，謂虛空相。」</p>
<p>爾時金剛手復白佛言：「世尊！誰尋求一切智？誰為菩提成正覺者？誰發起彼一切智智？」佛言：「祕密主！自心尋求菩提及一切智。何以故？本性清淨故。心不在內、不在外及兩中間，心不可得。祕密主！如來、應、正等覺，非青非黃、非赤非白、非紅紫非水精色、非長非短、非圓非方、非明非暗、非男非女非不男女。祕密主！心非欲界同性、非色界同性、非無色界同性，非天龍、夜叉、乾闥婆、阿脩羅、迦樓羅、緊那羅、摩睺羅伽、人非人趣同性。祕密主！心不住眼界、不住耳鼻舌身意界，非見非顯現。何以故？虛空相心離諸分別，無分別。所以者何？性同虛空即同於心，性同於心即同菩提。如是祕密主！心、虛空界、菩提，三種無二。此等悲為根本，方便波羅蜜滿足。是故祕密主！我說諸法如是，令彼諸菩薩眾菩提心清淨，知識其心。祕密主！若族姓男族姓女欲識知菩提，當如是識知自心。祕密主！云何自知心？謂若分段，或顯色、或形色、或境界，若色若受想行識，若我若我所，若能執若所執，若清淨若界若處，乃至一切分段中求不可得。祕密主！此菩薩淨菩提心門，名初法明道。菩薩住此修學，不久勤苦，便得除一切蓋障三昧。若得此者，則與諸佛菩薩同等住，當發五神通，獲無量語言音陀羅尼，知眾生心行，諸佛護持。雖處生死而無染著，為法界眾生不辭勞倦，成就住無為戒，離於邪見通達正見。復次祕密主！住此除一切蓋障菩薩，信解力故，不久勤修，滿足一切佛法。祕密主！以要言之，是善男子善女人，無量功德皆得成就。」</p>
<p>爾時執金剛祕密主復以偈問佛：</p>

<div class="lg regular" style="margin-left:1em;"><div class='lg-row'>「云何世尊說，　此心菩提生？</div>
<div class='lg-row'>復以云何相，　知發菩提心？</div>
<div class='lg-row'>願識心心勝，　自然智生說，</div>
<div class='lg-row'>大勤勇幾何，　次第心續生，</div>
<div class='lg-row'>心諸相與時，　願佛廣開演。</div>
<div class='lg-row'>功德聚亦然，　及彼行修行，</div>
<div class='lg-row'>心心有殊異，　惟大牟尼說。」</div>
</div><p>如是說已，摩訶毘盧遮那世尊告金剛手言：</p>

<div class="lg regular" style="margin-left:1em;"><div class='lg-row'>「善哉佛真子，　廣大心利益。</div>
<div class='lg-row'>勝上大乘句，　心續生之相，</div>
<div class='lg-row'>諸佛大祕密，　外道不能識；</div>
<div class='lg-row'>我今悉開示，　一心應諦聽。</div>
<div class='lg-row'>越百六十心，　生廣大功德，</div>
<div class='lg-row'>其性常堅固，　知彼菩提生。</div>
<div class='lg-row'>無量如虛空，　不染污常住，</div>
<div class='lg-row'>諸法不能動，　本來寂無相。</div>
<div class='lg-row'>無量智成就，　正等覺顯現，</div>
<div class='lg-row'>供養行修行，　從是初發心。」</div>
</div><p>「祕密主！無始生死愚童凡夫執著我名我有，分別無量我分。祕密主！若彼不觀我之自性，則我我所生。餘復計有時地等變化，瑜伽我建立淨、不建立無淨，若自在天、若流出及時、若尊貴、若自然、若內我、若人量、若遍嚴、若壽者、若補特伽羅、若識、若阿賴耶、知者見者、能執所執、內知外知、社怛梵、意生、儒童、常定生、聲非聲。祕密主！如是等我分，自昔以來分別相應，希求順理解脫。祕密主！愚童凡夫類猶如羝羊，或時有一法想生，所謂持齋。彼思惟此少分，發起歡喜，數數修習。祕密主！是初種子善業發生，復以此為因，於六齋日施與父母男女親戚，是第二牙種。復以此施授與非親識者，是第三疱種。復以此施與器量高德者，是第四葉種。復以此施歡喜授與伎樂人等及獻尊宿，是第五敷華。復以此施發親愛心而供養之，是第六成果。復次祕密主！彼護戒生天，是第七受用種子。復次祕密主！以此心生死流轉，於善友所聞如是言：『此是天大天，與一切樂者。若虔誠供養，一切所願皆滿。所謂自在天、梵天、那羅延天、商羯羅天、黑天、自在子天、日天、月天、龍尊等，及俱吠濫、毘沙門、釋迦、毘樓博叉、毘首羯磨天，閻魔閻魔后、梵天后，世所宗奉火天、迦樓羅子天、自在天后、波頭摩、德叉迦龍、和修吉、商佉、羯句啅劍、大蓮俱里劍、摩訶泮尼、阿地提婆、薩陀難陀等龍，或天仙、大圍陀論師，各各應善供養。』彼聞如是，心懷慶悅，殷重恭敬隨順修行。祕密主！是名愚童異生生死流轉無畏依第八嬰童心。祕密主！復次殊勝行，隨彼所說中殊勝住求解脫慧生，所謂常無常空，隨順如是說。祕密主！非彼知解空非空、常斷、非有非無，俱彼分別。無分別云何分別空？不知諸空，非彼能知涅槃。是故應了知空離於斷常。」</p>
<p>爾時金剛手復請佛言：「惟願世尊說彼心。」如是說已，佛告金剛手祕密主言：「祕密主！諦聽心相。謂貪心、無貪心、瞋心、慈心、癡心、智心、決定心、疑心、暗心、明心、積聚心、鬪心、諍心、無諍心、天心、阿修羅心、龍心、人心、女心、自在心、商人心、農夫心、河心、陂池心、井心、守護心、慳心、狗心、狸心、迦樓羅心、鼠心、歌詠心、舞心、擊鼓心、室宅心、師子心、鵂鶹心、烏心、羅剎心、刺心、窟心、風心、水心、火心、泥心、顯色心、板心、迷心、毒藥心、羂索心、械心、雲心、田心、鹽心、剃刀心、須彌等心、海等心、穴等心、受生心。祕密主！彼云何貪心？謂隨順染法。云何無貪心？謂隨順無染法。云何瞋心？謂隨順怒法。云何慈心？謂隨順修行慈法。云何癡心？謂隨順修不觀法。云何智心？謂順修殊勝增上法。云何決定心？謂尊教命如說奉行。云何疑心？謂常收持不定等事。云何闇心？謂於無疑慮法生疑慮解。云何明心？謂於不疑慮法無疑慮修行。云何積聚心？謂無量為一為性。云何鬪心？謂互相是非為性。云何諍心？謂於自己而生是非。云何無諍心？謂是非俱捨。云何天心？謂心思隨念成就。云何阿修羅心？謂樂處生死。云何龍心？謂思念廣大資財。云何人心？謂思念利他。云何女心？謂隨順欲法。云何自在心？謂思惟欲我一切如意。云何商人心？謂順修初收聚後分析法。云何農夫心？謂隨順初廣聞而後求法。云何河心？謂順修依因二邊法。云何陂池心？謂隨順渴無厭足法。云何井心？謂如是思惟深復甚深。云何守護心？謂唯此心實餘心不實。云何慳心？謂隨順為己不與他法。云何狸心？謂順修徐進法。云何狗心？謂得少分以為喜足。云何迦樓羅心？謂隨順朋黨羽翼法。云何鼠心？謂思惟斷諸繫縛。云何舞心？謂修行如是法，我當上昇種種神變。云何擊鼓心？謂修順是法，我當擊法鼓。云何室宅心？謂順修自護身法。云何師子心？謂修行一切無怯弱法。云何鵂鶹心？謂常暗夜思念。云何烏心？謂一切處驚怖思念。云何羅剎心？謂於善中發起不善。云何刺心？謂一切處發起惡作為性。云何窟心？謂順修為入窟法。云何風心？謂遍一切處發起為性。云何水心？謂順修洗濯一切不善法。云何火心？謂熾盛炎熱性。云何顯色心？謂類彼為性。云何板心？謂順修隨量法，捨棄餘善故。云何迷心？謂所執異所思異。云何毒藥心？謂順修無生分法。云何羂索心？謂一切處住於我縛為性。云何械心？謂二足止住為性。云何雲心？謂常作降雨思念。云何田心？謂常如是修事自身。云何鹽心？謂所思念彼復增加思念。云何剃刀心？謂唯如是依止剃除法。云何彌盧等心？謂常思惟心高舉為性。云何海等心？謂常如是受用自身而住。云何穴等心？謂先決定彼，後復變改為性。云何受生心？謂諸有修習行業，彼生心如是同性。祕密主！一二三四五再數，凡百六十心，越世間三妄執，出世間心生，謂如是解唯蘊無我根境界，淹留修行拔業煩惱株杌、無明種子，生十二因緣離，建立宗等。如是湛寂，一切外道所不能知。先佛宣說，離一切過。祕密主！彼出世間心住蘊中，有如是慧隨生。若於蘊等發起離著，當觀察聚沫、浮泡、芭蕉、陽焰、幻等而得解脫。謂蘊處界能執所執皆離法性，如是證寂然界，是名出世間心。祕密主！彼離違順八心相續業煩惱網，是超越一劫瑜祇行。復次祕密主！大乘行發無緣乘心、法無我性。何以故？如彼往昔如是修行者觀察蘊阿賴耶，知自性如幻、陽焰、影響、旋火輪、乾闥婆城。祕密主！彼如是捨，無我心主自在覺自心本不生。何以故？祕密主！心前後際不可得故。如是知自心性，是超越二劫瑜祇行。復次祕密主！真言門修行菩薩行諸菩薩，無量無數百千俱胝那庾多劫積集無量功德智慧，具修諸行，無量智慧方便皆悉成就，天人世間之所歸依，出過一切聲聞辟支佛地，釋提桓因等親近敬禮。所謂空性離於根境，無相無境界，越諸戲論，等虛空，無邊一切佛法依此相續生，離有為無為界、離諸造作、離眼耳鼻舌身意極無自性心生。祕密主！如是初心，佛說成佛因故，於業煩惱解脫，而業煩惱具依，世間宗奉常應供養。復次祕密主！信解行地觀察三心，無量波羅蜜多慧觀四攝法。信解地無對無量不思議，逮十心無邊智生，我一切諸有所說，皆依此而得。是故智者當思惟此一切智信解地，復越一劫昇住此地，此四分之一度於信解。」</p>
<p>爾時執金剛祕密主白佛言：「世尊！願救世者演說心相，菩薩有幾種得無畏處？」如是說已，摩訶毘盧遮那世尊告金剛手言：「諦聽，極善思念。祕密主！彼愚童凡夫修諸善業、害不善業，當得善無畏。若如實知我，當得身無畏。若於取蘊所集我身捨自色像觀，當得無我無畏。若害蘊住法攀緣，當得法無畏。若害法住無緣，當得法無我無畏。若復一切蘊界處、能執所執、我壽命等及法無緣空、自性無性，此空智生，當得一切法自性平等無畏。祕密主！若真言門修菩薩行諸菩薩，深修觀察十緣生句，當於真言行通達作證。云何為十？謂如幻、陽焰、夢、影、乾闥婆城、響、水月、浮泡、虛空華、旋火輪。祕密主！彼真言門修菩薩行諸菩薩，當如是觀察。云何為幻？謂如呪術藥力能造所造種種色像，惑自眼故，見希有事展轉相生、往來十方，然彼非去非不去。何以故？本性淨故。如是真言幻持誦成就，能生一切。復次祕密主！陽焰性空，彼依世人妄想成立有所談議，如是真言想唯是假名。復次祕密主！如夢中所見晝日牟呼栗多，剎那歲時等住，種種異類受諸苦樂，覺已都無所見。如是夢真言行，應知亦爾。復次祕密主！以影喻解了真言能發悉地，如面緣於鏡而現面像，彼真言悉地當如是知。復次祕密主！以乾闥婆城譬解了成就悉地宮。復次祕密主！以響喻解了真言聲，如緣聲有響，彼真言者當如是解。復次祕密主！如因月出故照於淨水而現月影像，如是真言水月喻，彼持明者當如是說。復次祕密主！如天降雨生泡，彼真言悉地種種變化，當知亦爾。復次祕密主！如空中無眾生、無壽命，彼作者不可得；以心迷亂故，而生如是種種妄見。復次祕密主！譬如火燼，若人執持在手，而以旋轉空中，有輪像生。祕密主，應如是了知大乘句、心句、無等等句、必定句、正等覺句、漸次大乘生句，當得具足法財、出生種種工巧大智，如實遍知一切心想。」</p>
</div>
<div class='div-pin'><a id='mulu3' />
<p class='h1'>入漫茶羅具緣真言品第二之一</p><p>爾時執金剛祕密主白佛言：「希有世尊！說此諸佛自證三菩提不思議法界超越心地，以種種方便道，為眾生類如本性信解而演說法。惟願世尊次說修真言行大悲胎藏生大漫茶羅王，為滿足彼諸未來世無量眾生、為救護安樂故。」爾時薄伽梵毘盧遮那於大眾會中遍觀察已，告執金剛祕密主言：「諦聽。金剛手！今說修行漫茶羅行滿足一切智智法門。」爾時毘盧遮那世尊本昔誓願成就無盡法界度脫無餘眾生界故，一切如來同共集會，漸次證入大悲藏發生三摩地，世尊一切支分皆悉出現如來之身，為彼從初發心乃至十地諸眾生故，遍至十方還來佛身本位，本位中住而復還入。時薄伽梵復告執金剛祕密主言：「諦聽。金剛手！漫茶羅位初阿闍梨應發菩提心，妙慧慈悲兼綜眾藝，善巧修行般若波羅蜜，通達三乘，善解真言實義，知眾生心，信諸佛菩薩，得傳教灌頂等妙解漫茶羅畫，其性調柔離於我執，於真言行善得決定，究習瑜伽，住勇健菩提心。祕密主，如是法則阿闍梨，諸佛菩薩之所稱讚。復次祕密主！彼阿闍梨，若見眾生堪為法器，遠離諸垢、有大信解、勤勇深信、常念利他，若弟子具如是相貌者，阿闍梨應自往勸發，如是告言：</p>

<div class="lg regular" style="margin-left:2em;"><div class='lg-row'>「『佛子此大乘，　真言行道法，</div>
<div class='lg-row'>我今正開演，　為彼大乘器。</div>
<div class='lg-row'>過去等正覺，　及與未來世，</div>
<div class='lg-row'>現在諸世尊，　住饒益眾生。</div>
<div class='lg-row'>如是諸賢者，　解真言妙法，</div>
<div class='lg-row'>勤勇獲種智，　坐無相菩提。</div>
<div class='lg-row'>真言勢無比，　能摧彼大力，</div>
<div class='lg-row'>極忿怒魔軍，　釋師子救世。</div>
<div class='lg-row'>是故汝佛子，　應以如是慧，</div>
<div class='lg-row'>方便作成就，　當獲薩婆若。</div>
<div class='lg-row'>行者悲念心，　發起令增廣，</div>
<div class='lg-row'>彼堅住受教，　當為擇平地。</div>
<div class='lg-row'>山林多華果，　悅意諸清泉，</div>
<div class='lg-row'>諸佛所稱歎，　應作圓壇事。</div>
<div class='lg-row'>或在河流處，　鵞雁等莊嚴，</div>
<div class='lg-row'>彼應作慧解，　悲生漫茶羅。</div>
<div class='lg-row'>正覺緣導師，　聖者聲聞眾，</div>
<div class='lg-row'>曾遊此地分，　佛常所稱譽；</div>
<div class='lg-row'>及餘諸方所，　僧坊阿練若，</div>
<div class='lg-row'>華房高樓閣，　勝妙諸池苑；</div>
<div class='lg-row'>制底火神祠，　牛欄河潬中，</div>
<div class='lg-row'>諸天廟空室，　仙人得道處。</div>
<div class='lg-row'>如上之所說，　或所意樂處，</div>
<div class='lg-row'>利益弟子故，　當畫漫茶羅。』」</div>
</div><p>「祕密主！彼揀擇地，除去礫石碎瓦破器、髑髏毛髮、糠糟灰炭、刺骨朽木等，及蟲蟻蜣蜋毒螫之類、離如是諸過。遇良日晨定日時分宿直，諸執皆悉相應。於食前時值吉祥相，先當為一切如來作禮，以如是偈警發地神：</p>

<div class="lg regular" style="margin-left:2em;"><div class='lg-row'>「『汝天親護者，　於諸佛導師，</div>
<div class='lg-row'>修行殊勝行，　淨地波羅蜜。</div>
<div class='lg-row'>如破魔軍眾，　釋師子救世，</div>
<div class='lg-row'>我亦降伏魔，　我畫漫茶羅。』」</div>
</div><p>「彼應長跪舒手按地，頻誦此偈，以塗香華等供養。供養已，真言者復應歸命一切如來，然後治地。如其次第，當具眾德。」爾時執金剛祕密主頭面禮世尊足，而說偈言：</p>

<div class="lg regular" style="margin-left:1em;"><div class='lg-row'>「佛法離諸相，　法住於法位，</div>
<div class='lg-row'>所說無譬類，　無相無為作。</div>
<div class='lg-row'>何故大精進，　而說此有相，</div>
<div class='lg-row'>及與真言行，　不順法然道？」</div>
<div class='lg-row'>爾時薄伽梵，　毘盧遮那佛，</div>
<div class='lg-row'>告執金剛手：　「善聽法之相，</div>
<div class='lg-row'>法離於分別，　及一切妄想。</div>
<div class='lg-row'>若淨除妄想，　心思諸起作，</div>
<div class='lg-row'>我成最正覺，　究竟如虛空。</div>
<div class='lg-row'>凡愚所不知，　邪妄執境界，</div>
<div class='lg-row'>時方相貌等，　樂欲無明覆；</div>
<div class='lg-row'>度脫彼等故，　隨順方便說，</div>
<div class='lg-row'>而實無時方，　無作無造者，</div>
<div class='lg-row'>彼一切諸法，　唯住於實相。</div>
<div class='lg-row'>復次祕密主！　於當來世時，</div>
<div class='lg-row'>劣慧諸眾生，　以癡愛自蔽，</div>
<div class='lg-row'>唯依於有著，　恒樂諸斷常，</div>
<div class='lg-row'>時方所造業，　善不善諸相，</div>
<div class='lg-row'>盲冥樂求果，　不知解此道；</div>
<div class='lg-row'>為度彼等故，　隨順說是法。」</div>
</div><p>「祕密主！如是所說處所，隨在一地治令堅固，取未至地瞿摩夷及瞿摸怛羅和合塗之。次以香水真言灑淨，即說真言曰：</p>
<p class="dharani">「『南麼三曼多勃馱喃<span class='note-inline'>(一)</span><span class='note-inline'>(凡真言中有平聲字皆稍上聲呼之，以下准此)</span>阿鉢囉<span class='note-inline'>(二合)</span>底<span class='note-inline'>(丁以反，下同)</span>三迷<span class='note-inline'>(二)</span>　伽伽那三迷<span class='note-inline'>(三)</span>　三麼多奴揭帝<span class='note-inline'>(四)</span>　鉢囉<span class='note-inline'>(二合)</span>吃㗚<span class='note-inline'>(二合)</span>底微輸<span class='note-inline'>(上)</span>睇<span class='note-inline'>(五)</span>　達摩馱睹微戌達儞<span class='note-inline'>(六)</span>　莎訶』</p>

<div class="lg regular" style="margin-left:0em;"><div class='lg-row'>「行者次於中，　定意觀大日，</div>
<div class='lg-row'>處白蓮華座，　髮髻以為冠，</div>
<div class='lg-row'>放種種色光，　通身悉周遍。</div>
<div class='lg-row'>復當於正受，　次想四方佛，</div>
<div class='lg-row'>東方號寶幢，　身色如日暉；</div>
<div class='lg-row'>南方大勤勇，　遍覺華開敷，</div>
<div class='lg-row'>金色放光明，　三昧離諸垢；</div>
<div class='lg-row'>北方不動佛，　離惱清涼定；</div>
<div class='lg-row'>西方仁勝者，　是名無量壽。</div>
<div class='lg-row'>持誦者思惟，　而住於佛室，</div>
<div class='lg-row'>當受持是地，　以不動大名，</div>
<div class='lg-row'>或用降三世，　一切利成就。</div>
<div class='lg-row'>白檀以塗畫，　圓妙漫茶羅，</div>
<div class='lg-row'>中第一我身，　第二諸救世，</div>
<div class='lg-row'>第三同彼等，　佛母虛空眼，</div>
<div class='lg-row'>第四蓮華手，　第五執金剛，</div>
<div class='lg-row'>第六不動尊，　想念置其下。</div>
<div class='lg-row'>奉塗香華等，　思念諸如來，</div>
<div class='lg-row'>至誠發殷重，　演說如是偈：</div>
<div class='lg-row'>『諸佛慈悲者，　存念我等故，</div>
<div class='lg-row'>明日受持地，　并佛子當降。』</div>
</div><p>「如是說已，復當誦此真言曰：</p>
<p class="dharani">「『南麼三曼多勃馱喃<span class='note-inline'>(一)</span>　薩婆怛他蘗多<span class='note-inline'>(引)</span><span class='note-inline'>(二)</span>　地瑟姹<span class='note-inline'>(二合)</span>那<span class='note-inline'>(引)</span>地瑟祉<span class='note-inline'>(二合)</span>帝<span class='note-inline'>(三)</span>　阿者麗<span class='note-inline'>(四)</span>　微麼麗<span class='note-inline'>(五)</span>　娑麼<span class='note-inline'>(二合)</span>囉嬭<span class='note-inline'>(平)</span><span class='note-inline'>(六)</span>　鉢囉<span class='note-inline'>(二合)</span>吃㗚<span class='note-inline'>(二合)</span>底<span class='note-inline'>(丁以反)</span>鉢[口*履]輸<span class='note-inline'>(上)</span>睇<span class='note-inline'>(七)</span>　莎訶<span class='note-inline'>(八)</span>』</p>

<div class="lg regular" style="margin-left:0em;"><div class='lg-row'>「持真言行者，　次發悲念心，</div>
<div class='lg-row'>依於彼西方，　繫念以安寢，</div>
<div class='lg-row'>思惟菩提心，　清淨中無我。</div>
<div class='lg-row'>或於夢中見，　菩薩大名稱，</div>
<div class='lg-row'>諸佛無有量，　現作眾事業，</div>
<div class='lg-row'>或以安慰心，　勸囑於行者：</div>
<div class='lg-row'>『汝念眾生故，　造作漫茶羅，</div>
<div class='lg-row'>善哉摩訶薩，　所畫甚微妙。』</div>
<div class='lg-row'>復次於餘日，　攝受應度人，</div>
<div class='lg-row'>若弟子信心，　生種姓清淨，</div>
<div class='lg-row'>恭敬於三寶，　深慧以嚴身，</div>
<div class='lg-row'>堪忍無懈倦，　尸羅淨無缺，</div>
<div class='lg-row'>忍辱不慳悋，　勇健堅行願，</div>
<div class='lg-row'>如是應攝取，　餘則無所觀。</div>
<div class='lg-row'>或十或八七，　或五二一四，</div>
<div class='lg-row'>當作於灌頂，　若復數過此。」</div>
</div><p>爾時金剛手祕密主復白佛言：「世尊！當云何名此漫茶羅？漫茶羅者其義云何？」佛言：「此名發生諸佛漫茶羅，極無比味、無過上味，是故說為漫茶羅。又祕密主！哀愍無邊眾生界故，是大悲胎藏生漫茶羅廣義。祕密主！如來於無量劫積集阿耨多羅三藐三菩提之所加持，是故具無量德，當如是知。祕密主！非為一眾生故如來成正等覺，亦非二非多，為憐愍無餘記及有餘記諸眾生界故，如來成正等覺，以大悲願力於無量眾生界如其本性而演說法。祕密主！無大乘宿習、未曾思惟真言乘行，彼不能少分見聞歡喜信受。又金剛薩埵！若彼有情昔於大乘真言乘道無量門進趣、已曾修行，為彼等故，限此造立名數。彼阿闍梨亦當以大悲心立如是誓願，為度無餘眾生界故，應當取彼無量眾生作菩提種子因緣。</p>

<div class="lg regular" style="margin-left:0em;"><div class='lg-row'>「持真言行者，　如是攝受已，</div>
<div class='lg-row'>命彼三自歸，　令說悔先罪。</div>
<div class='lg-row'>奉塗香華等，　供養諸聖尊，</div>
<div class='lg-row'>應授彼三世，　無障礙智戒。</div>
<div class='lg-row'>次當授齒木，　若優曇鉢羅，</div>
<div class='lg-row'>或阿說他等，　結護而作淨。</div>
<div class='lg-row'>香華以莊嚴，　端直順本末，</div>
<div class='lg-row'>東面或北面，　嚼已而擲之，</div>
<div class='lg-row'>當知彼眾生，　成器非器相。</div>
<div class='lg-row'>三結修多羅，　次繫等持臂，</div>
<div class='lg-row'>如是受弟子，　遠離諸塵垢。</div>
<div class='lg-row'>增發信心故，　當隨順說法，</div>
<div class='lg-row'>慰喻堅其意，　告如是偈言：</div>
<div class='lg-row'>『汝獲無等利，　位同於大我，</div>
<div class='lg-row'>一切諸如來，　此教菩薩眾。</div>
<div class='lg-row'>皆已攝受汝，　成辦於大事，</div>
<div class='lg-row'>汝等於明日，　當得大乘生。』</div>
<div class='lg-row'>如是教授已，　或於夢寐中，</div>
<div class='lg-row'>覩見僧住處，　園林悉嚴好，</div>
<div class='lg-row'>堂宇相殊特，　顯敞諸樓觀，</div>
<div class='lg-row'>幢蓋摩尼珠，　寶刀悅意華；</div>
<div class='lg-row'>女人鮮白衣，　端正色姝麗，</div>
<div class='lg-row'>密親或善友，　男子如天身；</div>
<div class='lg-row'>群牛豐牸乳，　經卷淨無垢。</div>
<div class='lg-row'>遍知因緣覺，　并佛聲聞眾，</div>
<div class='lg-row'>大我諸菩薩，　現前授諸果。</div>
<div class='lg-row'>度大海河池，　及聞所樂聲，</div>
<div class='lg-row'>空中言吉祥，　當與意樂果。</div>
<div class='lg-row'>如是等好相，　宜應諦分別，</div>
<div class='lg-row'>與此相違者，　當知非善夢。</div>
<div class='lg-row'>善住於戒者，　晨起白師已，</div>
<div class='lg-row'>師說此句法，　勸發諸行人：</div>
<div class='lg-row'>『此殊勝願道，　大心摩訶衍，</div>
<div class='lg-row'>汝今能志求，　當成就如來。</div>
<div class='lg-row'>自然智大龍，　世間敬如塔，</div>
<div class='lg-row'>有無悉超越，　無垢同虛空。</div>
<div class='lg-row'>諸法甚深奧，　難了無含藏，</div>
<div class='lg-row'>離一切妄想，　戲論本無故。</div>
<div class='lg-row'>作業妙無比，　常依於二諦，</div>
<div class='lg-row'>是乘殊勝願，　汝當住斯道。』」</div>
</div><p>爾時住無戲論執金剛白佛言：「世尊！願說三世無礙智戒。若菩薩住此者，令諸佛菩薩皆歡喜故。」如是說已，佛告住無戲論執金剛等言：「佛子諦聽。若族姓子住是戒者，以身語意合為一，不作一切諸法。云何為戒？所謂觀察捨於自身，奉獻諸佛菩薩。何以故？若捨自身則為捨彼三事。云何為三？謂身、語、意。是故族姓子！以受身語意戒得名菩薩。所以者何？離彼身語意故。菩薩摩訶薩應如是學。次於明日，以金剛薩埵加持自身，為世尊毘盧遮那作禮，應取淨瓶盛滿香水，持誦降三世真言而用加之。置初門外，用灑是諸人等。彼阿闍梨以淨香水授與令飲，彼心清淨故。」</p>
<p>爾時執金剛祕密主以偈問佛：</p>

<div class="lg regular" style="margin-left:0em;"><div class='lg-row'>「種智說中尊，　願說彼時分。</div>
<div class='lg-row'>大眾於何時，　普集現靈瑞，</div>
<div class='lg-row'>漫茶羅闍梨，　慇懃持真言？」</div>
<div class='lg-row'>爾時薄伽梵，　告持金剛慧：</div>
<div class='lg-row'>「常當於此夜，　而作漫茶羅。</div>
<div class='lg-row'>傳法阿闍梨，　如是應次取，</div>
<div class='lg-row'>五色修多羅，　稽首一切佛。</div>
<div class='lg-row'>大毘盧遮那，　親自作加持，</div>
<div class='lg-row'>東方以為首，　對持修多羅，</div>
<div class='lg-row'>至齊而在空，　漸次右旋轉，</div>
<div class='lg-row'>如是南及西，　終竟於北方。</div>
<div class='lg-row'>第二安立界，　亦從初方起，</div>
<div class='lg-row'>憶念諸如來，　所行如上說，</div>
<div class='lg-row'>右方及後方，　復周於勝方。</div>
<div class='lg-row'>阿闍梨次迴，　依於涅哩底，</div>
<div class='lg-row'>受學對持者，　漸次以南行，</div>
<div class='lg-row'>從此右旋遶，　轉依於風方，</div>
<div class='lg-row'>師位移本處，　而居於火方。</div>
<div class='lg-row'>持真言行者，　復修如是法，</div>
<div class='lg-row'>弟子在西南，　師居伊舍尼，</div>
<div class='lg-row'>學者復旋遶，　轉依於火方，</div>
<div class='lg-row'>師位移本處，　而住於風方。</div>
<div class='lg-row'>如是真言者，　普作四方相，</div>
<div class='lg-row'>漸次入其中，　三位以分之。</div>
<div class='lg-row'>已表三分位，　地相普周遍，</div>
<div class='lg-row'>復於一一分，　差別以為三。</div>
<div class='lg-row'>是中最初分，　作業所行道，</div>
<div class='lg-row'>其餘中後分，　聖天之住處。</div>
<div class='lg-row'>方等有四門，　應知其分劑，</div>
<div class='lg-row'>誠心以殷重，　運布諸聖尊。</div>
<div class='lg-row'>如是造眾相，　均調善分別，</div>
<div class='lg-row'>內心妙白蓮，　胎藏正均等。</div>
<div class='lg-row'>藏中造一切，　悲生漫茶羅，</div>
<div class='lg-row'>十六央具梨，　過此是其量。</div>
<div class='lg-row'>八葉正圓滿，　鬚蘂皆嚴好，</div>
<div class='lg-row'>金剛之智印，　遍出諸葉間。</div>
<div class='lg-row'>從此華臺中，　大日勝尊現，</div>
<div class='lg-row'>金色具暉曜，　首持髮髻冠，</div>
<div class='lg-row'>救世圓滿光，　離熱住三昧。</div>
<div class='lg-row'>彼東應畫作，　一切遍知印，</div>
<div class='lg-row'>三角蓮華上，　其色皆鮮白，</div>
<div class='lg-row'>光焰遍圍遶，　皓潔普周遍。</div>
<div class='lg-row'>次於其北維，　導師諸佛母，</div>
<div class='lg-row'>晃曜真金色，　縞素以為衣，</div>
<div class='lg-row'>遍照猶日光，　正受住三昧。</div>
<div class='lg-row'>復於彼南方，　救世佛菩薩，</div>
<div class='lg-row'>大德聖尊印，　號名滿眾願，</div>
<div class='lg-row'>真陀摩尼珠，　住於白蓮華。</div>
<div class='lg-row'>北方大精進，　觀世自在者，</div>
<div class='lg-row'>光色如皓月，　商佉軍那華，</div>
<div class='lg-row'>微笑坐白蓮，　髻現無量壽。</div>
<div class='lg-row'>彼右大名稱，　聖者多羅尊，</div>
<div class='lg-row'>青白色相雜，　中年女人狀，</div>
<div class='lg-row'>合掌持青蓮，　圓光靡不遍，</div>
<div class='lg-row'>暉發猶淨金，　微笑鮮白衣。</div>
<div class='lg-row'>右邊毘俱胝，　手垂數珠鬘，</div>
<div class='lg-row'>三目持髮髻，　尊形猶皓素，</div>
<div class='lg-row'>圓光色無主，　黃赤白相入。</div>
<div class='lg-row'>次近毘俱胝，　畫得大勢尊，</div>
<div class='lg-row'>彼服商佉色，　大悲蓮華手，</div>
<div class='lg-row'>滋榮而未敷，　圍遶以圓光。</div>
<div class='lg-row'>明妃住其側，　號持名稱者，</div>
<div class='lg-row'>一切妙瓔珞，　莊嚴金色身，</div>
<div class='lg-row'>執鮮妙華枝，　左持鉢胤遇。</div>
<div class='lg-row'>近聖者多羅，　住於白處尊，</div>
<div class='lg-row'>髮冠襲純帛，　鉢曇摩華手。</div>
<div class='lg-row'>於聖者前作，　大力持明王，</div>
<div class='lg-row'>晨朝日暉色，　白蓮以嚴身，</div>
<div class='lg-row'>赫奕成焰鬘，　吼怒牙出現，</div>
<div class='lg-row'>利爪獸王髮，　何耶揭利婆，</div>
<div class='lg-row'>如是三摩地，　觀音諸眷屬。</div>
<div class='lg-row'>復次華臺表，　大日之右方，</div>
<div class='lg-row'>能滿一切願，　持金剛慧者，</div>
<div class='lg-row'>鉢孕遇華色，　或復如綠寶，</div>
<div class='lg-row'>首戴眾寶冠，　瓔珞莊嚴身，</div>
<div class='lg-row'>間錯互嚴飾，　廣多數無量，</div>
<div class='lg-row'>左執跋折羅，　周環起光焰。</div>
<div class='lg-row'>金剛藏之右，　所謂忙莽雞，</div>
<div class='lg-row'>亦持堅慧杵，　嚴身以瓔珞。</div>
<div class='lg-row'>彼右次應置，　大力金剛針，</div>
<div class='lg-row'>使者眾圍遶，　微笑同瞻仰。</div>
<div class='lg-row'>聖者之左方，　金剛商朅羅，</div>
<div class='lg-row'>執持金剛鎖，　自部諸使俱，</div>
<div class='lg-row'>其身淺黃色，　智杵為幖幟。</div>
<div class='lg-row'>於執金剛下，　忿怒降三世，</div>
<div class='lg-row'>摧伏大障者，　號名月黶尊，</div>
<div class='lg-row'>三目四牙現，　夏時雨雲色，</div>
<div class='lg-row'>阿吒吒笑聲，　金剛寶瓔珞，</div>
<div class='lg-row'>攝護眾生故，　無量眾圍遶，</div>
<div class='lg-row'>乃至百千手，　操持眾器械。</div>
<div class='lg-row'>如是忿怒等，　皆住蓮華中。</div>
<div class='lg-row'>次往西方畫，　無量持金剛，</div>
<div class='lg-row'>種種金剛印，　形色各差別，</div>
<div class='lg-row'>普放圓滿光，　為諸眾生故。</div>
<div class='lg-row'>真言主之下，　依涅哩底方，</div>
<div class='lg-row'>不動如來使，　持慧刀羂索，</div>
<div class='lg-row'>頂髮垂左肩，　一目而諦觀，</div>
<div class='lg-row'>威怒身猛焰，　安住在盤石，</div>
<div class='lg-row'>面門水波相，　充滿童子形。</div>
<div class='lg-row'>如是具慧者，　次應往風方。</div>
<div class='lg-row'>復畫忿怒尊，　所謂勝三世，</div>
<div class='lg-row'>威猛焰圍遶，　寶冠持金剛，</div>
<div class='lg-row'>不顧自身命，　專請而受教。</div>
<div class='lg-row'>已說初界域，　諸尊方位等。</div>
<div class='lg-row'>持真言行人，　次往第二院，</div>
<div class='lg-row'>東方初門中，　畫釋迦牟尼，</div>
<div class='lg-row'>圍遶紫金色，　具三十二相，</div>
<div class='lg-row'>被服袈裟衣，　坐白蓮華臺，</div>
<div class='lg-row'>為令教流布，　住彼而說法。</div>
<div class='lg-row'>次於世尊右，　顯示遍知眼，</div>
<div class='lg-row'>熙怡相微笑，　遍體圓淨光，</div>
<div class='lg-row'>喜見無比身，　是名能寂母。</div>
<div class='lg-row'>復於彼尊右，　圖寫毫相明，</div>
<div class='lg-row'>住鉢頭摩華，　圓照商佉色，</div>
<div class='lg-row'>執持如意寶，　滿足眾希願，</div>
<div class='lg-row'>暉光大精進，　救世釋師子。</div>
<div class='lg-row'>聖尊之左方，　如來之五頂，</div>
<div class='lg-row'>最初名白傘，　勝頂最勝頂，</div>
<div class='lg-row'>眾德火光聚，　及與捨除頂，</div>
<div class='lg-row'>是名五大頂，　大我之釋種，</div>
<div class='lg-row'>應當依是處，　精心造眾相。</div>
<div class='lg-row'>次於其北方，　布列淨居眾，</div>
<div class='lg-row'>自在與普華，　光鬘及意生，</div>
<div class='lg-row'>名稱遠聞等，　各如其次弟。</div>
<div class='lg-row'>於毫相之右，　復畫三佛頂，</div>
<div class='lg-row'>初名廣大頂，　次名極廣大，</div>
<div class='lg-row'>及無邊音聲，　皆應善安立。</div>
<div class='lg-row'>五種如來頂，　白黃真金色，</div>
<div class='lg-row'>復次三佛頂，　白黃赤兼備，</div>
<div class='lg-row'>其光普深廣，　眾瓔珞莊嚴，</div>
<div class='lg-row'>所發弘誓力，　一切願皆滿。</div>
<div class='lg-row'>行者於東隅，　而作火仙像，</div>
<div class='lg-row'>住於熾焰中，　三點灰為標，</div>
<div class='lg-row'>身色皆深赤，　心置三角印，</div>
<div class='lg-row'>而在圓焰中，　持珠及澡瓶。</div>
<div class='lg-row'>右方閻摩王，　手秉壇拏印，</div>
<div class='lg-row'>水牛以為座，　震電玄雲色，</div>
<div class='lg-row'>七母并黑夜，　妃后等圍繞。</div>
<div class='lg-row'>涅哩底鬼王，　執刀恐怖形，</div>
<div class='lg-row'>縛嚕拏龍王，　羂索以為印。</div>
<div class='lg-row'>初方釋天王，　安住妙高山，</div>
<div class='lg-row'>寶冠被瓔珞，　持跋折羅印，</div>
<div class='lg-row'>及餘諸眷屬，　慧者善分布。</div>
<div class='lg-row'>左置日天眾，　在於輿輅中，</div>
<div class='lg-row'>勝無勝妃等，　翼從而侍衛。</div>
<div class='lg-row'>大梵在其右，　四面持髮冠，</div>
<div class='lg-row'>唵字相為印，　執蓮在鵝上。</div>
<div class='lg-row'>西方諸地神，　辯才及毘紐，</div>
<div class='lg-row'>塞建那風神，　商羯羅月天，</div>
<div class='lg-row'>是等依龍方，　畫之勿遺謬。</div>
<div class='lg-row'>持真言行者，　以不迷惑心，</div>
<div class='lg-row'>佛子次應作，　持明大忿怒，</div>
<div class='lg-row'>右號無能勝，　左無能勝妃，</div>
<div class='lg-row'>持地神奉瓶，　虔敬而長跪。</div>
<div class='lg-row'>及二大龍王，　難陀拔難陀，</div>
<div class='lg-row'>對處廂曲中，　通門之大護。</div>
<div class='lg-row'>所餘釋種尊，　真言與印壇，</div>
<div class='lg-row'>所說一切法，　師應具開示。</div>
<div class='lg-row'>持真言行者，　次至第三院，</div>
<div class='lg-row'>先圖妙吉祥，　其身欝金色，</div>
<div class='lg-row'>五髻冠其頂，　猶如童子形，</div>
<div class='lg-row'>左持青蓮華，　上表金剛印，</div>
<div class='lg-row'>慈顏遍微笑，　坐於白蓮臺，</div>
<div class='lg-row'>妙相圓普光，　周匝互暉映。</div>
<div class='lg-row'>右邊應次畫，　網光童子身，</div>
<div class='lg-row'>執持眾寶網，　種種妙瓔珞，</div>
<div class='lg-row'>住寶蓮華座，　而觀佛長子。</div>
<div class='lg-row'>左邊畫五種，　與願金剛使，</div>
<div class='lg-row'>所謂髻設尼，　優婆髻設尼，</div>
<div class='lg-row'>及與質多羅，　地慧并請召，</div>
<div class='lg-row'>如是五使者，　五種奉教者，</div>
<div class='lg-row'>二眾共圍遶，　侍衛無勝智。</div>
<div class='lg-row'>行者於右方，　次作大名稱，</div>
<div class='lg-row'>除一切蓋障，　執持如意寶。</div>
<div class='lg-row'>捨於二分位，　當畫八菩薩，</div>
<div class='lg-row'>所謂除疑怪，　施一切無畏，</div>
<div class='lg-row'>除一切惡趣，　救意慧菩薩，</div>
<div class='lg-row'>悲念具慧者，　慈起大眾生，</div>
<div class='lg-row'>除一切熱惱，　不可思議慧。</div>
<div class='lg-row'>次復捨斯位，　至於北勝方，</div>
<div class='lg-row'>行者以一心，　憶持布眾綵，</div>
<div class='lg-row'>而造具善忍，　地藏摩訶薩。</div>
<div class='lg-row'>其座極巧嚴，　身處於焰胎，</div>
<div class='lg-row'>雜寶莊嚴地，　綺錯互相間，</div>
<div class='lg-row'>四寶為蓮華，　聖者所安住。</div>
<div class='lg-row'>及與大名稱，　無量諸菩薩，</div>
<div class='lg-row'>謂寶掌寶手，　及與持地等。</div>
<div class='lg-row'>寶印手堅意，　上首諸聖尊，</div>
<div class='lg-row'>各與無數眾，　前後共圍遶。</div>
<div class='lg-row'>次復於龍方，　當畫虛空藏，</div>
<div class='lg-row'>勤勇被白衣，　持刀生焰光，</div>
<div class='lg-row'>及與諸眷屬，　正覺所生子，</div>
<div class='lg-row'>各隨其次第，　列坐正蓮上。</div>
<div class='lg-row'>今說彼眷屬，　大我菩薩眾，</div>
<div class='lg-row'>應善圖藻繢，　諦誠勿迷忘。</div>
<div class='lg-row'>謂虛空無垢，　次名虛空慧，</div>
<div class='lg-row'>及清淨慧等，　行慧安慧等，</div>
<div class='lg-row'>如是諸菩薩，　常勤精進者，</div>
<div class='lg-row'>各如其次第，　而畫莊嚴身。</div>
<div class='lg-row'>略說大悲藏，　漫茶羅位竟。」</div>
</div><p>爾時執金剛祕密主，於一切眾會中諦觀大日世尊，目不暫瞬而說偈言：</p>

<div class="lg regular" style="margin-left:1em;"><div class='lg-row'>「一切智慧者，　出現於世間，</div>
<div class='lg-row'>如彼優曇華，　時時乃一現。</div>
<div class='lg-row'>真言所行道，　倍復甚難遇，</div>
<div class='lg-row'>無量俱胝劫，　所作眾罪業，</div>
<div class='lg-row'>見此漫茶羅，　消滅盡無餘，</div>
<div class='lg-row'>何況無量稱，　住真言行法。</div>
<div class='lg-row'>行此無上句，　真言救世者，</div>
<div class='lg-row'>止斷諸惡趣，　一切苦不生，</div>
<div class='lg-row'>若修如是行，　妙慧深不動。」</div>
</div><p>時普集會一切大眾及諸持金剛者，以一音聲讚歎金剛手言：</p>

<div class="lg regular" style="margin-left:1em;"><div class='lg-row'>「善哉善哉大勤勇，　汝已修行真言行，</div>
<div class='lg-row'>能問一切真言義，　我等咸有意思惟。</div>
<div class='lg-row'>一切現為汝證驗，　依住真言之行力，</div>
<div class='lg-row'>及餘菩提大心眾，　當得通達真言法。」</div>
</div><p>爾時執金剛祕密主復白世尊而說偈言：</p>

<div class="lg regular" style="margin-left:1em;"><div class='lg-row'>「云何彩色義？　復當以何色？</div>
<div class='lg-row'>云何而運布？　是色誰為初？</div>
<div class='lg-row'>門標旗量等，　廂衛亦如是。</div>
<div class='lg-row'>云何建諸門？　願尊說其量。</div>
<div class='lg-row'>奉食華香等，　及與眾寶瓶，</div>
<div class='lg-row'>云何引弟子？　云何令灌頂？</div>
<div class='lg-row'>云何供養師？　願說護摩處。</div>
<div class='lg-row'>云何真言相？　云何住三昧？」</div>
<div class='lg-row'>如是發問已，　牟尼諸法王，</div>
<div class='lg-row'>告持金剛慧：　「一心應諦聽。</div>
<div class='lg-row'>最勝真言道，　出生大乘果，</div>
<div class='lg-row'>汝今請問我，　為大有情說。</div>
<div class='lg-row'>染彼眾生界，　以法界之味，</div>
<div class='lg-row'>古佛所宣說，　是名為色義。</div>
<div class='lg-row'>先安布內色，　非安布外色，</div>
<div class='lg-row'>潔白最為初，　赤色為第二，</div>
<div class='lg-row'>如是黃及青，　漸次而彰著，</div>
<div class='lg-row'>一切內深玄，　是謂色先後。</div>
<div class='lg-row'>建立門幖幟，　量同中胎藏，</div>
<div class='lg-row'>廂衛亦如是，　華臺十六節。</div>
<div class='lg-row'>應知彼初門，　與內壇齊等，</div>
<div class='lg-row'>智者於外院，　漸次而增加，</div>
<div class='lg-row'>於彼廂衛中，　當建大護者。</div>
<div class='lg-row'>略說三摩地，　一心住於緣，</div>
<div class='lg-row'>廣義復殊異，　大眾生諦聽。</div>
<div class='lg-row'>佛說一切空，　正覺之等持，</div>
<div class='lg-row'>三昧證知心，　非從異緣得。</div>
<div class='lg-row'>彼如是境界，　一切如來定，</div>
<div class='lg-row'>故說為大空，　圓滿薩婆若。」</div>
</div>
<p class='juan'>大毘盧遮那成佛神變加持經卷第一</p></div>
</div><!-- end of div[@id='body'] -->
</body></html>