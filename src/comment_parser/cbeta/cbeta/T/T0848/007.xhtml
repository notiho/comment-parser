<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那成佛神變加持經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu38' />大毘盧遮那成佛神變加持經卷第七</p><p class="byline">大唐天竺三藏善無畏共沙門一行譯</p>
<div class='div-pin'><a id='mulu39' />
<p class='h1'>供養次第法中真言行學處品第一</p>
<div class="lg regular"><div class='lg-row'>稽首毘盧遮那佛！　開敷淨眼如青蓮，</div>
<div class='lg-row'>我依大日經王說，　供養所資眾儀軌。</div>
<div class='lg-row'>為成次第真言法，　如彼當得速成就，</div>
<div class='lg-row'>又令本心離垢故，　我今隨要略宣說。</div>
<div class='lg-row'>然初自他利成就，　無上智願之方便，</div>
<div class='lg-row'>成彼方便雖無量，　發起悉地由信解，</div>
<div class='lg-row'>於滿悉地諸勝願，　一切如來勝生子，</div>
<div class='lg-row'>彼等佛身真言形，　所住種種印威儀，</div>
<div class='lg-row'>殊勝真言所行道，　及方廣乘皆諦信。</div>
<div class='lg-row'>有情信解上中下，　世尊說彼證修法，</div>
<div class='lg-row'>哀愍輪迴六趣眾，　隨順饒益故開演，</div>
<div class='lg-row'>應當恭敬決定意，　亦起勤誠深信心。</div>
<div class='lg-row'>若於最勝方廣乘，　知妙真言調伏行，</div>
<div class='lg-row'>隨善逝子所修習，　無上持明別律儀，</div>
<div class='lg-row'>解了具緣眾支分，　得受傳教印可等。</div>
<div class='lg-row'>見如是師恭敬禮，　為利他故一心住，</div>
<div class='lg-row'>瞻仰猶如世導師，　亦如善友及所親，</div>
<div class='lg-row'>發起殷勤殊勝意，　供養給侍隨所作，</div>
<div class='lg-row'>善順師意令歡喜，　慈悲攝受相對時，</div>
<div class='lg-row'>稽首請勝善逝行，　願尊如應教授我。</div>
<div class='lg-row'>彼師自在而建立，　大悲藏等妙圓壇，</div>
<div class='lg-row'>依法召入漫荼羅，　隨器授與三昧耶，</div>
<div class='lg-row'>道場教本真言印，　親於尊所口傳授，</div>
<div class='lg-row'>獲勝三昧耶及護，　爾乃應當如說行。</div>
<div class='lg-row'>然此契經之所說，　攝正真言平等行，</div>
<div class='lg-row'>哀愍劣慧弟子故，　分別漸次之儀式，</div>
<div class='lg-row'>於造勝利天中天，　從正覺心所生子，</div>
<div class='lg-row'>下至世天身語印，　入此真言最上乘。</div>
<div class='lg-row'>導諸密行軌範者，　皆當敬重不輕毀，</div>
<div class='lg-row'>以能饒益諸世間，　是故勿生捨離心，</div>
<div class='lg-row'>常應無間而繫念，　彼等廣大諸功德，</div>
<div class='lg-row'>隨其力分相應事，　悉皆承奉而供養。</div>
<div class='lg-row'>佛聲聞眾及緣覺，　說彼教門盡苦道，</div>
<div class='lg-row'>授學處師同梵行，　一切勿懷毀慢心，</div>
<div class='lg-row'>善觀時宜所當作，　和敬相應而給侍。</div>
<span class='corr'></span><span class='corr'></span><div class='lg-row'><span class='corr'></span>　不造愚童心行法，</div>
<div class='lg-row'>不於諸尊起嫌恨，　如世導師契經說，</div>
<div class='lg-row'>能損大利莫過瞋，　一念因緣悉焚滅，</div>
<div class='lg-row'>俱胝曠劫所修善，　是故慇懃常捨離，</div>
<div class='lg-row'>此無義利之根本。　淨菩提心如意寶，</div>
<div class='lg-row'>滿世出世勝希願，　除疑究竟獲三昧，</div>
<div class='lg-row'>自利利他因是生，　故應守護倍身命，</div>
<div class='lg-row'>觀具廣大功德藏。　若身口意嬈眾生，</div>
<div class='lg-row'>下至少分皆遠離，　除異方便多所濟，</div>
<div class='lg-row'>內住悲心而現瞋。　於背恩德有情類，</div>
<div class='lg-row'>常懷忍辱不觀過，　又常具足大慈悲，</div>
<div class='lg-row'>及與喜捨無量心。　隨力所能法食施，</div>
<div class='lg-row'>以慈利行化群生，　或由大利相應心，</div>
<div class='lg-row'>為俟時故而棄捨，　若無勢力廣饒益，</div>
<div class='lg-row'>住法但觀菩提心，　佛說此中具萬行，</div>
<div class='lg-row'>滿足請白純淨法。　以布施等諸度門，</div>
<div class='lg-row'>攝受眾生於大乘，　令住受持讀誦等，</div>
<div class='lg-row'>及與思惟正修習。　智者制止六情根，</div>
<div class='lg-row'>常當寂意修等引。　毀壞事業由諸酒，</div>
<div class='lg-row'>一切不善法之根，　如毒火刀霜雹等，</div>
<div class='lg-row'>故當遠離勿親近。　又由佛說增我慢，</div>
<div class='lg-row'>不應坐臥高妙床。　取要言之具慧者，</div>
<div class='lg-row'>悉捨自損損他事。　我依正三昧耶道，</div>
<div class='lg-row'>今已次第略宣說，　顯明佛說修多羅，</div>
<div class='lg-row'>令廣知解生決定。　依此正住平等戒，</div>
<div class='lg-row'>復當離於毀犯因，　謂習惡心及懈惰，</div>
<div class='lg-row'>妄念恐怖談話等。　妙真言門覺心者，</div>
<div class='lg-row'>如是正住三昧耶，　當令障蓋漸消盡，</div>
<div class='lg-row'>以諸福德增益故。　欲於此生入悉地，</div>
<div class='lg-row'>隨其所應思念之，　親於尊所受明法，</div>
<div class='lg-row'>觀察相應作成就。　當自安住真言行，</div>
<div class='lg-row'>如所說明次第儀，　先禮灌頂傳教尊，</div>
<div class='lg-row'>請白真言所修業。　智者蒙師許可已，</div>
<div class='lg-row'>依於地分所宜處，　妙山輔峯半巖間，</div>
<div class='lg-row'>種種龕窟兩山中，　於一切時得安隱，</div>
<div class='lg-row'>芰荷青蓮遍嚴池，　大河涇川洲岸側，</div>
<div class='lg-row'>遠離人物眾憒鬧，　篠葉扶疏悅意樹，</div>
<div class='lg-row'>多饒乳木及祥草，　無有蚊虻苦寒熱，</div>
<div class='lg-row'>惡獸毒蟲眾妨難。　或諸如來聖弟子，</div>
<div class='lg-row'>甞於往昔所遊居，　寺塔練若古仙室，</div>
<div class='lg-row'>當依自心意樂處，　捨離在家絕諠務，</div>
<div class='lg-row'>勤轉五欲諸蓋纏，　一向深樂於法味，</div>
<div class='lg-row'>長養其心求悉地。　又常具足堪忍慧，</div>
<div class='lg-row'>能安饑渴諸疲苦，　淨命善伴或無伴，</div>
<div class='lg-row'>當與妙法經卷俱。　若順諸佛菩薩行，</div>
<div class='lg-row'>於正真言堅信解，　具淨慧力能堪忍，</div>
<div class='lg-row'>精進不求諸世間，　常樂堅固無怯弱，</div>
<div class='lg-row'>自他現法作成就，　不隨餘天無畏依，</div>
<div class='lg-row'>具此名為良助伴。</div>
</div></div>
<div class='div-pin'><a id='mulu40' />
<p class='h1'>增益守護清淨行品第二</p>
<div class="lg regular"><div class='lg-row'>彼作成就處所已，　每日先住於念慧，</div>
<div class='lg-row'>依法寢息初起時，　除諸無盡為障者，</div>
<div class='lg-row'>是夜放逸所生罪，　慇懃還淨皆悔除，</div>
<div class='lg-row'>寂根具悲利益心，　誓度無盡眾生界。</div>
<div class='lg-row'>如法澡浴或不浴，　應令身口意清淨，</div>
<div class='lg-row'>次於齋室空靜處，　散妙花等以莊嚴，</div>
<div class='lg-row'>隨置形像勝妙典，　或心思念十方佛，</div>
<div class='lg-row'>心目現觀諦明了。　當依本尊所在方，</div>
<div class='lg-row'>至誠恭敬一心住，　五輪投地而作禮，</div>
<div class='lg-row'>歸命十方正等覺，　三世十切具三身，</div>
<div class='lg-row'>歸命一切大乘法，　歸命不退菩提眾，</div>
<div class='lg-row'>歸命諸明真實言，　歸命一切諸密印，</div>
<div class='lg-row'>以身口意清淨業，　慇懃無量恭敬禮。</div>
</div><p>作禮方便真言曰：</p>
<p class="dharani">「唵<span class='note-inline'>(一)</span>　南麼薩婆怛他<span class='note-inline'>(引)</span>蘖多<span class='note-inline'>(二)</span>　迦<span class='note-inline'>(引)</span>耶嚩<span class='note-inline'>(引)</span>吃質<span class='note-inline'>(二合)</span>多<span class='note-inline'>(三)</span>　播娜鑁<span class='note-inline'>(無范反)</span>娜難迦嚕弭<span class='note-inline'>(四)</span>」</p>

<div class="lg regular" style="margin-left:0em;"><div class='lg-row'>由此作禮真實言，　即能遍禮十方佛，</div>
<div class='lg-row'>右膝著地合爪掌，　思惟說悔先罪業：</div>
<div class='lg-row'>「我由無明所積集，　身口意業造眾罪，</div>
<div class='lg-row'>貪欲恚癡覆心故，　於佛正法賢聖僧，</div>
<div class='lg-row'>父母二師善知識，　以及無量眾生所，</div>
<div class='lg-row'>無始生死流轉中，　具造極重無盡罪。</div>
<div class='lg-row'>親對十方現在佛，　悉皆懺悔不復作。」</div>
</div><p>出罪方便真言曰：</p>
<p class="dharani">「唵<span class='note-inline'>(一)</span>　薩婆播波薩怖<span class='note-inline'>(二合)</span>吒<span class='note-inline'>(二)</span>　娜訶曩伐折羅<span class='note-inline'>(引二合)</span>也<span class='note-inline'>(三)</span>　莎訶<span class='note-inline'>(四)</span>」</p>

<div class="lg regular"><div class='lg-row'>南無十方三世佛，　三種常身正法藏，</div>
<div class='lg-row'>勝願菩提大心眾，　我今皆悉正歸依。</div>
</div><p>歸依方便真言曰：</p>
<p class="dharani">「唵<span class='note-inline'>(一)</span>　薩婆勃馱菩提薩怛鑁<span class='note-inline'>(引二合)</span><span class='note-inline'>(二)</span>　設囉赧<span class='note-inline'>(平)</span>蘗車弭<span class='note-inline'>(三)</span>　伐折囉<span class='note-inline'>(二合)</span>達麼<span class='note-inline'>(四)</span>　頡唎<span class='note-inline'>(二合)</span><span class='note-inline'>(五)</span>」</p>

<div class="lg regular"><div class='lg-row'>我淨此身離諸垢，　及與三世身口意，</div>
<div class='lg-row'>過於大海剎塵數，　奉獻一切諸如來。</div>
</div><p>施身方便真言曰：</p>
<p class="dharani">「唵<span class='note-inline'>(一)</span>　薩婆怛他<span class='note-inline'>(引)</span>蘖多<span class='note-inline'>(二)</span>　布闍鉢囉<span class='note-inline'>(二合)</span>跋<span class='note-inline'>(無竭反)</span>㗚多<span class='note-inline'>(二合)</span>曩夜怛忙<span class='note-inline'>(去二合)</span>難<span class='note-inline'>(三)</span>　[嗨-每+(臼/工)][口*履]夜<span class='note-inline'>(二合)</span>哆夜弭<span class='note-inline'>(四)</span>　薩婆怛他<span class='note-inline'>(引)</span>蘗多室柘<span class='note-inline'>(二合)</span>地底瑟咤<span class='note-inline'>(勅限反二合)</span>多<span class='note-inline'>(引)</span><span class='note-inline'>(五)</span>　薩婆怛他<span class='note-inline'>(引)</span>蘖多若難謎阿<span class='note-inline'>(引)</span>味設覩<span class='note-inline'>(六)</span>」</p>

<div class="lg regular"><div class='lg-row'>淨菩提心勝願寶，　我今起發濟群生，</div>
<div class='lg-row'>生苦等集所纏繞，　及與無知所害身，</div>
<div class='lg-row'>救攝歸依令解脫，　常當利益諸含識。</div>
</div><p>發菩提心方便真言曰：</p>
<p class="dharani">「唵<span class='note-inline'>(一)</span>　菩提質多<span class='note-inline'>(二)</span>　母多播<span class='note-inline'>(引二合)</span>娜夜弭<span class='note-inline'>(三)</span>」</p>
<p>是中增加句言，菩提心離一切物，謂蘊界處能執所執捨故。法無有我，自心平等，本來不生，如大空自性，如佛世尊及諸菩薩發菩提心。乃至菩提道場，我亦如是發菩提心<span class='note-inline'>(此增加句亦同真言，當誦梵本)</span>。</p>

<div class="lg regular"><div class='lg-row'>十方無量世界中，　諸正遍知大海眾，</div>
<div class='lg-row'>種種善巧方便力，　及諸佛子為群生，</div>
<div class='lg-row'>諸有所修福業等，　我今一切盡隨喜。</div>
</div><p>隨喜方便真言曰：</p>
<p class="dharani">「唵<span class='note-inline'>(一)</span>　薩婆怛他<span class='note-inline'>(引)</span>蘖多<span class='note-inline'>(二)</span>　本<span class='note-inline'>(去)</span>若<span class='note-inline'>(尼也反)</span>若囊<span class='note-inline'>(三)</span>　努暮捺那布闍迷伽參暮捺囉<span class='note-inline'>(二合)</span><span class='note-inline'>(四)</span>　薩叵<span class='note-inline'>(二合)</span>囉儜三麼曳<span class='note-inline'>(五)</span>　[合*牛]<span class='note-inline'>(六)</span>」</p>

<div class="lg regular"><div class='lg-row'>我今勸請諸如來，　菩提大心救世者，</div>
<div class='lg-row'>唯願普於十方界，　恒以大雲降法雨。</div>
</div><p>勸請方便真言曰：</p>
<p class="dharani">「唵<span class='note-inline'>(一)</span>　薩婆怛他<span class='note-inline'>(引)</span>蘖多<span class='note-inline'>(引)</span><span class='note-inline'>(二)</span>　睇灑儜布闍迷伽娑慕捺囉<span class='note-inline'>(二合)</span><span class='note-inline'>(三)</span>　薩叵<span class='note-inline'>(二合)</span>囉儜三麼曳<span class='note-inline'>(四)</span>　[合*牛]<span class='note-inline'>(五)</span>」</p>

<div class="lg regular"><div class='lg-row'>願令凡夫所住處，　速捨眾苦所集身，</div>
<div class='lg-row'>當得至於無垢處，　安住清淨法界身。</div>
</div><p>奉請法身方便真言曰：</p>
<p class="dharani">「唵<span class='note-inline'>(一)</span>　薩婆怛他<span class='note-inline'>(引)</span>蘖多<span class='note-inline'>(二)</span>　捺睇灑夜弭<span class='note-inline'>(三)</span>　薩婆薩怛嚩<span class='note-inline'>(二合)</span>係多<span class='note-inline'>(引)</span>㗚他<span class='note-inline'>(去二合)</span>耶<span class='note-inline'>(四)</span>　達麼馱到薩[口*體]<span class='note-inline'>(他以反二合)</span>[口*底]㗚婆<span class='note-inline'>(上二合)</span>靺覩<span class='note-inline'>(五)</span>」</p>

<div class="lg regular"><div class='lg-row'>所修一切眾善業，　利益一切眾生故，</div>
<div class='lg-row'>我今盡皆正迴向，　除生死苦至菩提。</div>
</div><p>迴向方便真言曰：</p>
<p class="dharani">「唵<span class='note-inline'>(一)</span>　薩婆怛他<span class='note-inline'>(引)</span>蘖多<span class='note-inline'>(二)</span>　[嗨-每+(臼/工)]哩也<span class='note-inline'>(二合)</span>怛囊布闍迷伽參慕捺囉<span class='note-inline'>(二合)</span><span class='note-inline'>(三)</span>　薩叵<span class='note-inline'>(二合)</span>囉儜三麼曳<span class='note-inline'>(四)</span>　[合*牛]<span class='note-inline'>(五)</span>」</p>

<div class="lg regular"><div class='lg-row'>復造所餘諸福事，　讀誦經行宴坐等，</div>
<div class='lg-row'>為令身心遍清淨，　哀愍救攝於自他。</div>
<div class='lg-row'>心性如是離諸垢，　身隨所應以安坐，</div>
<div class='lg-row'>次當結三昧耶印，　所謂淨除三業道。</div>
<div class='lg-row'>應知密印相，　諸正遍知說，</div>
<div class='lg-row'>當合定慧手，　並建二空輪，</div>
<div class='lg-row'>遍觸諸支分，　誦持真實語。</div>
</div><p>入佛三昧耶明曰：</p>
<p class="dharani">「南麼薩婆怛他<span class='note-inline'>(引)</span>蘖帝[口*驃]<span class='note-inline'>(一)</span>　微濕嚩<span class='note-inline'>(二合)</span>目契[口*弊]<span class='note-inline'>(二)</span>　唵阿三迷<span class='note-inline'>(三)</span>　呾[口*履]<span class='note-inline'>(二合)</span>三迷<span class='note-inline'>(四)</span>　三麼曳<span class='note-inline'>(平)</span><span class='note-inline'>(五)</span>　莎訶<span class='note-inline'>(六)</span>」</p>

<div class="lg regular"><div class='lg-row'>纔結此密印，　能淨如來地，</div>
<div class='lg-row'>地波羅蜜滿，　成三法道界。</div>
<div class='lg-row'>所餘諸印等，　次第如經說，</div>
<div class='lg-row'>真言者當知，　所作得成就。</div>
<div class='lg-row'>次結法界生，　密慧之幖幟，</div>
<div class='lg-row'>淨身口意故，　遍轉於其身。</div>
<div class='lg-row'>般若三昧手，　俱作金剛拳，</div>
<div class='lg-row'>二空在其掌，　風幢皆正直，</div>
<div class='lg-row'>如是名法界，　清淨之祕印。</div>
</div><p>法界生真言曰：</p>
<p class="dharani">「南麼三曼多勃馱喃<span class='note-inline'>(一)</span>　達摩馱睹<span class='note-inline'>(二)</span>　薩嚩<span class='note-inline'>(二合)</span>婆嚩句痕<span class='note-inline'>(三)</span>」</p>

<div class="lg regular"><div class='lg-row'>如法界自性，　而觀於自身，</div>
<div class='lg-row'>或以真實言，　三轉而宣說。</div>
<div class='lg-row'>當見住法體，　無垢如虛空，</div>
<div class='lg-row'>真言印威力，　加持行人故。</div>
<div class='lg-row'>為令彼堅固，　觀自金剛身，</div>
<div class='lg-row'>結金剛智印，　止觀手相背，</div>
<div class='lg-row'>地水火風輪，　左右互相持，</div>
<div class='lg-row'>二空各旋轉，　合於慧掌中，</div>
<div class='lg-row'>是名為法輪，　最勝吉祥印。</div>
<div class='lg-row'>是人當不久，　同於救世者，</div>
<div class='lg-row'>真言印威力，　成就者當見，</div>
<div class='lg-row'>常如寶輪轉，　而轉大法輪。</div>
</div><p>金剛薩埵真言曰：</p>
<p class="dharani">「南麼三曼多伐折囉<span class='note-inline'>(二合)</span>赧<span class='note-inline'>(一)</span>　伐折囉<span class='note-inline'>(引二合)</span>咀麼<span class='note-inline'>(二合)</span>句痕<span class='note-inline'>(二)</span>」</p>

<div class="lg regular"><div class='lg-row'>誦此真言已，　當住於等引，</div>
<div class='lg-row'>諦觀我此身，　即是執金剛。</div>
<div class='lg-row'>無量天魔等，　諸有見之者，</div>
<div class='lg-row'>如金剛薩埵，　勿生疑惑心。</div>
<div class='lg-row'>次以真言印，　而擐金剛甲，</div>
<div class='lg-row'>當觀所被服，　遍體生焰光。</div>
<div class='lg-row'>用是嚴身故，　諸魔為障者，</div>
<div class='lg-row'>及餘惡心類，　覩之咸四散。</div>
<div class='lg-row'>是中密印相，　先作三補吒，</div>
<div class='lg-row'>止觀二風輪，　糺持火輪上，</div>
<div class='lg-row'>二空自相並，　而在於掌中，</div>
<div class='lg-row'>誦彼真言已，　當觀無垢字。</div>
</div><p>金剛甲冑真言曰：</p>
<p class="dharani">「南麼三曼多伐折囉<span class='note-inline'>(二合)</span>赧<span class='note-inline'>(一)</span>　唵<span class='note-inline'>(二)</span>　伐折囉<span class='note-inline'>(二合)</span>迦嚩遮<span class='note-inline'>(三)</span>　[合*牛]<span class='note-inline'>(四)</span>」</p>

<div class="lg regular"><div class='lg-row'>囉字色鮮白，　空點以嚴之，</div>
<div class='lg-row'>如彼髻明珠，　置之於頂上。</div>
<div class='lg-row'>設於百劫中，　所積眾罪垢，</div>
<div class='lg-row'>由是悉除滅，　福慧皆圓滿。</div>
</div><p>彼真言曰：</p>
<p class="dharani">「南麼三曼多勃馱喃囕」</p>

<div class="lg regular"><div class='lg-row'>真言同法界，　無量眾罪除，</div>
<div class='lg-row'>不久當成就，　住於不退地。</div>
<div class='lg-row'>一切觸穢處，　當加此字門，</div>
<div class='lg-row'>赤色具威光，　焰鬘遍圍繞。</div>
<div class='lg-row'>次為降伏魔，　制諸大障故，</div>
<div class='lg-row'>當念大護者，　無能堪忍明。</div>
</div><p>無堪忍大護明曰：</p>
<p class="dharani">「南麼薩婆怛他<span class='note-inline'>(引)</span>蘖帝[口*弊]薩婆佩也微蘖帝[口*弊]<span class='note-inline'>(二)</span>　微濕嚩<span class='note-inline'>(二合)</span>目契弊薩婆他<span class='note-inline'>(引)</span><span class='note-inline'>(三)</span>　唅欠<span class='note-inline'>(四)</span>　囉吃灑<span class='note-inline'>(二合)</span>摩訶<span class='note-inline'>(引)</span>沬麗<span class='note-inline'>(五)</span>　薩婆怛他<span class='note-inline'>(引)</span>蘖多奔抳也<span class='note-inline'>(二合)</span>[嗨-每+(臼/工)]社帝<span class='note-inline'>(六)</span>　[合*牛][合*牛]<span class='note-inline'>(七)</span>　呾囉<span class='note-inline'>(引二合)</span>吒<span class='note-inline'>(輕)</span>呾囉<span class='note-inline'>(二合)</span>吒<span class='note-inline'>(同上)</span><span class='note-inline'>(八)</span>　阿鉢囉<span class='note-inline'>(二合)</span>[口*底]訶諦<span class='note-inline'>(九)</span>　莎訶<span class='note-inline'>(十)</span>」</p>

<div class="lg regular"><div class='lg-row'>由纔憶念故，　諸毘那也迦，</div>
<div class='lg-row'>惡形羅剎等，　彼一切馳散。</div>
</div></div>
<div class='div-pin'><a id='mulu41' />
<p class='h1'>供養儀式品第三</p>
<div class="lg regular"><div class='lg-row'>如是正業淨其身，　住定觀本真言主，</div>
<div class='lg-row'>以真言印而召請，　先當示現三昧耶。</div>
<div class='lg-row'>真言相應除障者，　兼以不動慧刀印，</div>
<div class='lg-row'>稽首奉獻閼伽水，　行者復獻真言座。</div>
<div class='lg-row'>次應供養花香等，　去垢亦以無動尊，</div>
<div class='lg-row'>辟除作淨皆如是，　加持以本真言王，</div>
<div class='lg-row'>或觀諸佛勝生子，　無量無數眾圍繞。</div>
</div><p>右攝頌竟，下當次第分別說。</p>

<div class="lg regular"><div class='lg-row'>現前觀囉字，　具點廣嚴飾，</div>
<div class='lg-row'>謂淨光焰鬘，　赫如朝日暉。</div>
<div class='lg-row'>念聲真實義，　能除一切障，</div>
<div class='lg-row'>解脫三毒垢，　諸法亦復然。</div>
<div class='lg-row'>先自淨心地，　復淨道場地，</div>
<div class='lg-row'>悉除眾過患，　其相如虛空，</div>
<div class='lg-row'>如金剛所持，　此地亦如是。</div>
<div class='lg-row'>最初於下位，　思惟彼風輪，</div>
<div class='lg-row'>訶字所安住，　黑光焰流布。</div>
</div><p>彼真言言：</p>
<p class="dharani">「南麼三曼多勃馱喃唅」</p>

<div class="lg regular"><div class='lg-row'>次上安水輪，　其色猶雪乳，</div>
<div class='lg-row'>嚩字所安住，　頗胝月電光。</div>
</div><p>彼真言曰：</p>
<p class="dharani">「南麼三曼多勃馱喃鑁」</p>

<div class="lg regular"><div class='lg-row'>復於水輪上，　觀作金剛輪，</div>
<div class='lg-row'>想置本初字，　四方遍黃色。</div>
</div><p>彼真言曰：</p>
<p class="dharani">「南麼三曼多勃馱喃阿」</p>

<div class="lg regular"><div class='lg-row'>是輪如金剛，　名大因陀羅，</div>
<div class='lg-row'>光焰淨金色，　普皆遍流出。</div>
<div class='lg-row'>於彼中思惟，　導師諸佛子，</div>
<div class='lg-row'>水中觀白蓮，　妙色金剛莖，</div>
<div class='lg-row'>八葉具鬚蘂，　眾寶自莊嚴，</div>
<div class='lg-row'>常出無量光，　百千眾蓮繞。</div>
<div class='lg-row'>其上復觀想，　大覺師子座，</div>
<div class='lg-row'>寶王以校飾，　在大宮殿中，</div>
<div class='lg-row'>寶柱皆行列，　遍有諸幢蓋，</div>
<div class='lg-row'>珠鬘等交絡，　垂懸妙寶衣，</div>
<div class='lg-row'>周布香花雲，　及與眾寶雲，</div>
<div class='lg-row'>普雨雜花等，　繽紛以嚴地，</div>
<div class='lg-row'>諧韻所愛聲，　而奏諸音樂。</div>
<div class='lg-row'>宮中想淨妙，　賢瓶與閼伽，</div>
<div class='lg-row'>寶樹王開敷，　照以摩尼燈。</div>
<div class='lg-row'>三昧總持地，　自在之婇女，</div>
<div class='lg-row'>佛波羅蜜等，　菩提妙嚴花，</div>
<div class='lg-row'>方便作眾伎，　歌詠妙法音。</div>
<div class='lg-row'>以我功德力，　如來加持力，</div>
<div class='lg-row'>及以法界力，　普供養而住。</div>
</div><p>虛空藏轉明妃曰：</p>
<p class="dharani">「南麼薩婆怛他<span class='note-inline'>(引)</span>蘖帝[口*驃]<span class='note-inline'>(一)</span>　微濕嚩<span class='note-inline'>(二合)</span>目契[口*弊]<span class='note-inline'>(二)</span>　薩婆他<span class='note-inline'>(三)</span>　欠<span class='note-inline'>(四)</span>　嗢蘖帝薩叵<span class='note-inline'>(二合)</span>囉係門<span class='note-inline'>(五)</span>　伽伽娜劍<span class='note-inline'>(六)</span>　莎訶<span class='note-inline'>(七)</span>　<span class='note-inline'>(法應多誦)</span>」</p>

<div class="lg regular"><div class='lg-row'>由此持一切，　真實無有異，</div>
<div class='lg-row'>作金剛合掌，　是則加持印。</div>
<div class='lg-row'>一切法不生，　自性本寂故，</div>
<div class='lg-row'>想念此真實，　阿字置其中。</div>
<div class='lg-row'>次當轉阿字，　成大日牟尼，</div>
<div class='lg-row'>無盡剎塵眾，　普現圓光內。</div>
<div class='lg-row'>千界為增數，　流出光焰輪，</div>
<div class='lg-row'>遍至眾生界，　隨性令開悟。</div>
<div class='lg-row'>身語遍一切，　佛心亦復然，</div>
<div class='lg-row'>閻浮淨金色，　為應世間故，</div>
<div class='lg-row'>加趺坐蓮上，　正受離諸毒，</div>
<div class='lg-row'>身被綃縠衣，　自然髮髻冠，</div>
<div class='lg-row'>若釋迦牟尼。　彼中想婆字，</div>
<div class='lg-row'>復轉如是字，　而成能仁尊，</div>
<div class='lg-row'>勤勇袈裟衣，　四八大人相。</div>
</div><p>釋迦種子心曰：</p>
<p class="dharani">「南麼三曼多勃馱喃婆」</p>

<div class="lg regular"><div class='lg-row'>字門轉成佛，　亦利諸眾生，</div>
<div class='lg-row'>猶如大日尊，　瑜伽者觀察。</div>
<div class='lg-row'>一身與二身，　乃至無量身，</div>
<div class='lg-row'>同入於本體，　流出亦如是。</div>
<div class='lg-row'>於佛右蓮上，　當觀本所尊，</div>
<div class='lg-row'>左置執金剛，　勤勇諸眷屬。</div>
<div class='lg-row'>前後花臺中，　廣大菩薩眾，</div>
<div class='lg-row'>一生補處等，　饒益眾生者。</div>
<div class='lg-row'>右邊花座下，　真言者所居。</div>
<div class='lg-row'>若持妙吉祥，　中置無我字，</div>
<div class='lg-row'>是字轉成身，　如前之所觀。</div>
</div><p>文殊種子心曰：</p>
<p class="dharani">「南麼三曼多勃馱喃瞞」</p>

<div class="lg regular"><div class='lg-row'>若觀世自在，　或金剛薩埵，</div>
<div class='lg-row'>慈氏及普賢，　地藏除蓋障，</div>
<div class='lg-row'>佛眼并白處，　多利毘俱知，</div>
<div class='lg-row'>忙莽商羯羅，　金輪與馬頭，</div>
<div class='lg-row'>持明男女使，　忿怒諸奉教，</div>
<div class='lg-row'>隨其所樂欲，　依前法而轉，</div>
<div class='lg-row'>為令心喜故，　奉獻外香花，</div>
<div class='lg-row'>燈明閼伽水，　皆如本教說。</div>
<div class='lg-row'>不動以去垢，　辟除使光顯，</div>
<div class='lg-row'>本法自相加，　及護持我身。</div>
<div class='lg-row'>結諸方界等，　或以降三世，</div>
<div class='lg-row'>召請如本教，　所用印真言，</div>
<div class='lg-row'>及此普通印，　真言王相應。</div>
</div><p>聖者不動尊真言曰：</p>
<p class="dharani">「南麼三曼多伐折羅<span class='note-inline'>(二合)</span>赧<span class='note-inline'>(一)</span>　戰拏摩訶[口*路]灑儜<span class='note-inline'>(上)</span><span class='note-inline'>(二)</span>　薩破<span class='note-inline'>(二合)</span>吒也<span class='note-inline'>(三)</span>　[合*牛]怛囉<span class='note-inline'>(二合)</span>吒<span class='note-inline'>(四)</span>　悍<span class='note-inline'>(引)</span>漫<span class='note-inline'>(引，當誦三遍)</span>」</p>

<div class="lg regular"><div class='lg-row'>當以定慧手，　皆作金剛拳，</div>
<div class='lg-row'>正直舒火風，　虛空持地水，</div>
<div class='lg-row'>三昧手為鞘，　般若以為刀，</div>
<div class='lg-row'>慧刀入住出，　皆在三昧鞘，</div>
<div class='lg-row'>是則無動尊，　密印之威儀。</div>
<div class='lg-row'>定手住其心，　慧手普旋轉，</div>
<div class='lg-row'>應知所觸物，　即名為去垢；</div>
<div class='lg-row'>以此而左旋，　因是成辟除；</div>
<div class='lg-row'>若結方隅界，　皆令隨右轉。</div>
<div class='lg-row'>所餘眾事業，　滅惡淨諸障，</div>
<div class='lg-row'>亦當如是作，　隨類而相應。</div>
<div class='lg-row'>次以真言印，　而請召眾聖，</div>
<div class='lg-row'>諸佛菩薩說，　依本誓而來。</div>
</div><p>召請方便真言曰：</p>
<p class="dharani">「南麼三曼多勃馱喃<span class='note-inline'>(一)</span>　阿<span class='note-inline'>(去急呼)</span>薩婆怛囉<span class='note-inline'>(引二合)</span>鉢囉<span class='note-inline'>(二合)</span>底訶諦<span class='note-inline'>(二)</span>　怛他<span class='note-inline'>(引)</span>蘗黨矩奢<span class='note-inline'>(三)</span>　菩提淅[口*履]耶<span class='note-inline'>(二合)</span>鉢[口*履]布囉迦<span class='note-inline'>(四)</span>　莎訶<span class='note-inline'>(應誦七遍)</span>」</p>

<div class="lg regular"><div class='lg-row'>以歸命合掌，　固結金剛縛，</div>
<div class='lg-row'>當令智慧手，　直舒彼風輪，</div>
<div class='lg-row'>俛屈其上節，　故號為鉤印，</div>
<div class='lg-row'>諸佛救世者，　以茲召一切，</div>
<div class='lg-row'>安住十地等，　大力諸菩薩，</div>
<div class='lg-row'>及餘難調伏，　不善心眾生。</div>
<div class='lg-row'>次奉三昧耶，　具以真言印，</div>
<div class='lg-row'>印相如前說，　諸三昧耶教。</div>
</div><p>三昧耶真言曰：</p>
<p class="dharani">「南麼三曼多勃馱喃<span class='note-inline'>(一)</span>　阿三迷<span class='note-inline'>(二)</span>　怛[口*履]三迷<span class='note-inline'>(三)</span>　三麼曳<span class='note-inline'>(四)</span>　莎訶<span class='note-inline'>(五)</span><span class='note-inline'>(應誦三遍)</span>」</p>

<div class="lg regular"><div class='lg-row'>以如是方便，　正示三昧耶，</div>
<div class='lg-row'>則能普增益，　一切眾生類，</div>
<div class='lg-row'>當得成悉地，　速滿無上願，</div>
<div class='lg-row'>令本真言主，　諸明歡喜故。</div>
<div class='lg-row'>所獻閼伽水，　先已具嚴備，</div>
<div class='lg-row'>用本真言印，　如法以加持，</div>
<div class='lg-row'>奉諸善逝者，　用浴無垢身，</div>
<div class='lg-row'>次當淨一切，　佛口所生子。</div>
</div><p>閼伽真言曰：</p>
<p class="dharani">「南麼三曼多勃馱喃<span class='note-inline'>(一)</span>　伽伽娜三摩<span class='note-inline'>(引)</span>三摩<span class='note-inline'>(二)</span>　莎訶<span class='note-inline'>(當誦二十五遍，以不動尊印示之)</span>」</p>

<div class="lg regular"><div class='lg-row'>次奉所敷座，　具密印真言，</div>
<div class='lg-row'>結作蓮花臺，　遍置一切處。</div>
<div class='lg-row'>覺者所安坐，　證最勝菩提，</div>
<div class='lg-row'>為得如是處，　故持以上獻。</div>
</div><p>如來座真言曰：</p>
<p class="dharani">「南麼三曼多勃馱喃阿<span class='note-inline'>(引聲急呼)</span>」</p>

<div class="lg regular"><div class='lg-row'>其中密印相，　定慧手相合，</div>
<div class='lg-row'>而普舒散之，　猶如鈴鐸形，</div>
<div class='lg-row'>二空與地輪，　聚合以為臺，</div>
<div class='lg-row'>水輪稍相遠，　是即蓮花印。</div>
<div class='lg-row'>復次當辟除，　自身所生障，</div>
<div class='lg-row'>以大慧刀印，　聖不動真言。</div>
<div class='lg-row'>當見同於彼，　最勝金剛焰，</div>
<div class='lg-row'>焚燒一切障，　令盡無有餘。</div>
<div class='lg-row'>智者當轉作，　金剛薩埵身，</div>
<div class='lg-row'>真言印相應，　遍布諸支分。</div>
</div><p>金剛種子心曰：</p>
<p class="dharani">「南麼三曼多勃馱喃鑁」</p>

<div class="lg regular"><div class='lg-row'>念此真實義，　諸法離言說，</div>
<div class='lg-row'>以具印等故，　即同執金剛。</div>
<div class='lg-row'>當知彼印相，　先以三補吒，</div>
<div class='lg-row'>火輪為中鋒，　端銳自相合，</div>
<div class='lg-row'>風輪以為鉤，　舒屈置其傍，</div>
<div class='lg-row'>水輪互相交，　而在於掌內。</div>
</div><p>金剛薩埵真言曰：</p>
<p class="dharani">「南麼三曼多伐折囉<span class='note-inline'>(二合)</span>赧<span class='note-inline'>(一)</span>　戰拏摩訶<span class='note-inline'>(引)</span>[口*路]灑赧<span class='note-inline'>(平)</span><span class='note-inline'>(二)</span>　[合*牛]」</p>

<div class="lg regular"><div class='lg-row'>或用三昧手，　作半金剛印，</div>
<div class='lg-row'>或以餘契經，　所說之軌儀，</div>
<div class='lg-row'>次當周遍身，　被服金剛鎧，</div>
<div class='lg-row'>身語之密印，　前已依法說，</div>
<div class='lg-row'>以佉字及點，　而置於頂上，</div>
<div class='lg-row'>思惟此真言，　諸法如虛空。</div>
</div><p>彼真言曰：</p>
<p class="dharani">「南麼三曼多勃馱喃欠」</p>
<p>應先住此字門，然後作金剛薩埵身。</p>

<div class="lg regular"><div class='lg-row'>次應一心作，　摧伏諸魔印，</div>
<div class='lg-row'>智者應普轉，　真語共相應，</div>
<div class='lg-row'>能除極猛利，　諸有惡心者，</div>
<div class='lg-row'>當見遍此地，　金剛熾焰光。</div>
</div><p>降伏魔真言曰：</p>
<p class="dharani">「南麼三曼多勃馱喃<span class='note-inline'>(一)</span>　摩訶<span class='note-inline'>(引)</span>沫囉嚩[口*底]<span class='note-inline'>(二)</span>　捺奢嚩路嗢婆<span class='note-inline'>(二合)</span>吠<span class='note-inline'>(平)</span><span class='note-inline'>(三)</span>　摩訶<span class='note-inline'>(引)</span>昧怛[口*履]也<span class='note-inline'>(三合)</span>毘庾<span class='note-inline'>(二合)</span>嗢蘗<span class='note-inline'>(二合)</span>[口*底]<span class='note-inline'>(四)</span>　莎訶<span class='note-inline'>(五)</span>」</p>

<div class="lg regular"><div class='lg-row'>當以智慧手，　而作金剛拳，</div>
<div class='lg-row'>正直舒風輪，　加於白毫際，</div>
<div class='lg-row'>如毘俱知形，　是則彼幖幟，</div>
<div class='lg-row'>此印名大印，　念之除眾魔。</div>
<div class='lg-row'>纔結是法故，　無量天魔軍，</div>
<div class='lg-row'>及餘為障者，　必定皆退散。</div>
<div class='lg-row'>次用難堪忍，　密印及真言，</div>
<div class='lg-row'>而用結周界，　威猛無能覩。</div>
</div><p>無能堪忍真言曰：</p>
<p class="dharani">「南麼三曼多勃馱喃<span class='note-inline'>(一)</span>　三莾多弩蘖帝<span class='note-inline'>(二)</span>　滿馱也徒瞞<span class='note-inline'>(引)</span><span class='note-inline'>(三)</span>　摩訶三摩耶[嗨-每+(臼/工)]<span class='note-inline'>(去)</span>闍<span class='note-inline'>(去)</span>帝<span class='note-inline'>(四)</span>　娑麼<span class='note-inline'>(二合)</span>囉嬭<span class='note-inline'>(五)</span>　阿鉢囉<span class='note-inline'>(二合)</span>[口*底]訶諦<span class='note-inline'>(六)</span>　馱迦馱迦<span class='note-inline'>(七)</span>　捺囉捺囉<span class='note-inline'>(八)</span>　滿馱滿馱<span class='note-inline'>(九)</span>　捺奢爾羶<span class='note-inline'>(十)</span>　薩婆怛他<span class='note-inline'>(引)</span>蘖多<span class='note-inline'>(引)</span>弩壤帝<span class='note-inline'>(十一)</span>　鉢囉<span class='note-inline'>(二合)</span>嚩囉達摩臘馱微若曳<span class='note-inline'>(平)</span><span class='note-inline'>(十二)</span>　薄伽嚩[口*底]<span class='note-inline'>(十三)</span>　微矩[口*履]微矩麗<span class='note-inline'>(十四)</span>　麗魯補[口*履]微矩麗<span class='note-inline'>(十五)</span>　莎訶<span class='note-inline'>(當誦三遍)</span><span class='note-inline'>(十六)</span>」</p>
<p>或以第二略說真言曰：</p>
<p class="dharani">「南麼三曼多勃馱喃<span class='note-inline'>(一)</span>　麗魯補[口*履]微矩麗<span class='note-inline'>(二)</span>　莎訶<span class='note-inline'>(當誦七遍)</span>」</p>

<div class="lg regular"><div class='lg-row'>先以三補吒，　風輪在於掌，</div>
<div class='lg-row'>二空及地輪，　內屈猶如鉤，</div>
<div class='lg-row'>火輪合為峯，　開散其水輪，</div>
<div class='lg-row'>旋轉指十方，　是名結大界。</div>
<div class='lg-row'>用持十方國，　能令悉堅住，</div>
<div class='lg-row'>是故三世事，　悉能普護之。</div>
<div class='lg-row'>或以不動尊，　成辨一切事，</div>
<div class='lg-row'>護身處令淨，　結諸方界等。</div>
</div><p>不動尊種子心曰：</p>
<p class="dharani">「南麼三曼多伐折囉<span class='note-inline'>(二合)</span>赧悍」</p>

<div class="lg regular"><div class='lg-row'>次先恭敬禮，　復獻於閼伽，</div>
<div class='lg-row'>如經說香等，　依法修供養。</div>
<div class='lg-row'>復以聖不動，　加持此眾物，</div>
<div class='lg-row'>結彼慧刀印，　普皆遍灑之。</div>
<div class='lg-row'>是諸香花等，　所辨供養具，</div>
<div class='lg-row'>數以密印灑，　復頻誦真言。</div>
<div class='lg-row'>各說本真言，　及自所持明，</div>
<div class='lg-row'>應如是作已，　稱名而奉獻。</div>
<div class='lg-row'>一切先遍置，　清淨法界心，</div>
<div class='lg-row'>所謂囕字門，　如前所開示。</div>
</div><p>所稱名中塗香真言曰：</p>
<p class="dharani">「南麼三曼多勃馱喃<span class='note-inline'>(一)</span>　微輸<span class='note-inline'>(上)</span>馱健杜<span class='note-inline'>(引)</span>納婆<span class='note-inline'>(二合)</span>嚩<span class='note-inline'>(二)</span>　莎訶<span class='note-inline'>(當誦三遍)</span>」</p>
<p>次說花真言曰：</p>
<p class="dharani">「南麼三曼多勃馱喃<span class='note-inline'>(一)</span>　摩訶<span class='note-inline'>(引)</span>昧呾[口*履]也<span class='note-inline'>(三合)</span><span class='note-inline'>(二)</span>　毘<span class='corr'>庾</span><span class='note-inline'>(二合)</span>嗢蘖帝<span class='note-inline'>(三)</span>　莎訶<span class='note-inline'>(當誦三遍)</span>」</p>
<p>次說焚香真言曰：</p>
<p class="dharani">「南麼三曼多勃馱喃<span class='note-inline'>(一)</span>　達摩馱埵弩蘖帝<span class='note-inline'>(二)</span>　莎訶<span class='note-inline'>(當誦三遍)</span>」</p>
<p>次說然燈真言曰：</p>
<p class="dharani">「南麼三曼多勃馱喃<span class='note-inline'>(一)</span>　怛他<span class='note-inline'>(引)</span>[(薩-文+(立-一))/木]多<span class='note-inline'>(引)</span>唎旨<span class='note-inline'>(二合)</span><span class='note-inline'>(二)</span>　薩叵<span class='note-inline'>(二合)</span>囉儜嚩婆<span class='note-inline'>(去)</span>娑娜<span class='note-inline'>(三)</span>　伽伽猱陀哩耶<span class='note-inline'>(二合)</span><span class='note-inline'>(四)</span>　莎訶<span class='note-inline'>(當誦三遍)</span>」</p>
<p>次說諸食真言曰：</p>
<p class="dharani">「南麼三曼多勃馱喃<span class='note-inline'>(一)</span>　阿囉囉迦囉囉<span class='note-inline'>(二)</span>　沫隣捺泥<span class='note-inline'>(三)</span>　摩訶<span class='note-inline'>(引)</span>沫履<span class='note-inline'>(四)</span>　莎訶<span class='note-inline'>(當誦三遍)</span>」</p>

<div class="lg regular"><div class='lg-row'>及餘供養具，　所應奉獻者，</div>
<div class='lg-row'>依隨此法則，　淨以無動尊。</div>
<div class='lg-row'>當合定慧掌，　五輪互相叉，</div>
<div class='lg-row'>是則持眾物，　普通供養印。</div>
<div class='lg-row'>真言具慧者，　敬養眾聖尊，</div>
<div class='lg-row'>復作心儀式，　清淨極嚴麗，</div>
<div class='lg-row'>所獻皆充滿，　平等如法界，</div>
<div class='lg-row'>此方及餘剎，　普入諸趣中。</div>
<div class='lg-row'>依諸佛菩薩，　福德而生起，</div>
<div class='lg-row'>幢幡諸瓔蓋，　廣大妙樓閣，</div>
<div class='lg-row'>及天寶樹王，　遍有諸資具，</div>
<div class='lg-row'>眾香花雲等，　無際猶虛空，</div>
<div class='lg-row'>各雨諸供物，　供養成佛事。</div>
<div class='lg-row'>思惟奉一切，　諸佛及菩薩，</div>
<div class='lg-row'>以虛空藏明，　普通供養印，</div>
<div class='lg-row'>三轉作加持，　所願皆成就。</div>
</div><p>持虛空藏明增加句云：</p>

<div class="lg regular"><div class='lg-row'>依我功德力，　及與法界力，</div>
<div class='lg-row'>一切時易獲，　廣多復清淨。</div>
<div class='lg-row'>大供莊嚴雲，　依一切如來，</div>
<div class='lg-row'>及諸菩薩眾，　海會而流出。</div>
<div class='lg-row'>以一切諸佛，　菩薩加持故，</div>
<div class='lg-row'>如法所修事，　積集諸功德，</div>
<div class='lg-row'>迴向成悉地，　為利諸眾生。</div>
<div class='lg-row'>以如是心說，　願明行清淨，</div>
<div class='lg-row'>諸障得消除，　功德自圓滿，</div>
<div class='lg-row'>隨時修正行，　是則無定期。</div>
<div class='lg-row'>若諸真言人，　此生求悉地，</div>
<div class='lg-row'>先依法持誦，　但作心供養。</div>
<div class='lg-row'>所為既終竟，　次經於一月，</div>
<div class='lg-row'>具以外儀軌，　而受持真言。</div>
<div class='lg-row'>又以持金剛，　殊勝之諷詠，</div>
<div class='lg-row'>供養佛菩薩，　當得速成就。</div>
</div><p>執金剛阿利沙偈曰：</p>

<div class="lg regular"><div class='lg-row'>無等無所動，　平等堅固法，</div>
<div class='lg-row'>悲愍流轉者，　攘奪眾苦患，</div>
<div class='lg-row'>普能授悉地。　一切諸功德，</div>
<div class='lg-row'>離垢不遷變，　無比勝願法，</div>
<div class='lg-row'>等同於虛空，　彼不可為喻，</div>
<div class='lg-row'>隙塵千萬分，　尚不及其一。</div>
<div class='lg-row'>恒於眾生界，　成就果願中，</div>
<div class='lg-row'>於悉地無盡，　故離於譬喻。</div>
<div class='lg-row'>常無垢翳悲，　依於精進生，</div>
<div class='lg-row'>隨願成悉地，　法爾無能蔽。</div>
<div class='lg-row'>作眾生義利，　所及普周遍，</div>
<div class='lg-row'>照明恒不斷，　哀愍廣大身，</div>
<div class='lg-row'>離障無罣礙。　行於悲行者，</div>
<div class='lg-row'>周流三世中，　施與成就願，</div>
<div class='lg-row'>於無量之量，　令至究竟處。</div>
<div class='lg-row'>奇哉此妙法，　善逝之所到，</div>
<div class='lg-row'>唯不越本誓，　授我無上果。</div>
<div class='lg-row'>若施斯願者，　恒至殊勝處，</div>
<div class='lg-row'>廣及於世間，　能滿勝希願，</div>
<div class='lg-row'>不染一切趣，　三界無所依。</div>
</div><p>右此偈即同真言，當誦梵本。</p>

<div class="lg regular"><div class='lg-row'>誦持如是偈讚已，　至誠歸命世導師，</div>
<div class='lg-row'>唯願眾聖授與我，　慈濟有情之悉地。</div>
<div class='lg-row'>復次為欲利他故，　觀佛化雲遍一切，</div>
<div class='lg-row'>我所修福佛加持，　普賢自體法界力，</div>
<div class='lg-row'>坐蓮華臺往十方，　隨順性欲導眾生，</div>
<div class='lg-row'>依諸如來本誓願，　淨除一切內外障，</div>
<div class='lg-row'>開現出世眾資具，　如其信解充滿之。</div>
<div class='lg-row'>以我功德所莊嚴，　及淨法界中出生，</div>
<div class='lg-row'>如來神力加持故，　成就眾生諸義利。</div>
<div class='lg-row'>備足諸佛之庫藏，　出無盡寶不思議，</div>
<div class='lg-row'>三誦虛空藏轉明，　及密印相如前說。</div>
<div class='lg-row'>此真言乘諸學者，　是故當生諦信心，</div>
<div class='lg-row'>一切導師所宣說，　不應誹謗生疑悔。</div>
</div></div>
<div class='div-pin'><a id='mulu42' />
<p class='h1'>持誦法則品第四</p>
<div class="lg regular"><div class='lg-row'>如是具法供養已，　起利無盡眾生心，</div>
<div class='lg-row'>稽首諸佛聖天等，　住相應座入三昧，</div>
<div class='lg-row'>四種靜慮之軌儀，　能令內心生喜樂，</div>
<div class='lg-row'>以真實義加持故，　當得真言成等引。</div>
<div class='lg-row'>若作真言念誦時，　今當次說彼方便，</div>
<div class='lg-row'>智者如先所開示，　現前而觀本所尊，</div>
<div class='lg-row'>於其心月圓明中，　悉皆照見真言字。</div>
<div class='lg-row'>即應次第而受持，　乃至令心淨無垢，</div>
<div class='lg-row'>數及時分相現等，　依隨經教已滿足。</div>
<div class='lg-row'>志求有相之義利，　真言悉地隨意成，</div>
<div class='lg-row'>是名世間具相行，　四支禪門復殊異。</div>
<div class='lg-row'>行者應生決定意，　先當一緣觀本尊，</div>
<div class='lg-row'>持彼真言祕密印，　自作瑜伽本尊像，</div>
<div class='lg-row'>如其色相威儀等，　我身無二行亦同，</div>
<div class='lg-row'>由住本地相應身，　雖少福者亦成就。</div>
<div class='lg-row'>瑜伽勝義品中說，　次應轉變明字門，</div>
<div class='lg-row'>而以觀作本尊形，　逮見身祕之幖幟。</div>
<div class='lg-row'>契經略說有二相，　正遍知觀最為先，</div>
<div class='lg-row'>次及菩薩聖天觀，　妙吉祥尊為上首，</div>
<div class='lg-row'>亦依彼乘位而轉，　以相應印及真言。</div>
</div><p>文殊種子所謂瞞字門，已於前品中說。</p>

<div class="lg regular"><div class='lg-row'>本尊三昧相應者，　以心置心為種子，</div>
<div class='lg-row'>彼應如是自觀察，　安住清淨菩提心，</div>
<div class='lg-row'>眾所知識之形像，　隨順彼行而勿異。</div>
<div class='lg-row'>當知聖者妙音尊，　身相猶如欝金色，</div>
<div class='lg-row'>頂現童真五髻相，　左伐折羅在青蓮，</div>
<div class='lg-row'>以智慧手施無畏，　或作金剛與願印。</div>
</div><p>文殊師利真言曰：</p>
<p class="dharani">「南麼三曼多勃馱喃<span class='note-inline'>(一)</span>　係係俱摩囉迦<span class='note-inline'>(二)</span>　微目吃[口*底]<span class='note-inline'>(二合)</span>鉢他悉[口*體]<span class='note-inline'>(二合)</span>多<span class='note-inline'>(三)</span>　薩麼<span class='note-inline'>(二合)</span>囉薩麼<span class='note-inline'>(二合)</span>囉<span class='note-inline'>(四)</span>　鉢囉<span class='note-inline'>(二合)</span>[口*底]然<span class='note-inline'>(五)</span>　莎訶<span class='note-inline'>(六)</span>」</p>

<div class="lg regular"><div class='lg-row'>合定慧手虛心掌，　火輪交結持水輪，</div>
<div class='lg-row'>二風環屈加大空，　其相如鉤成密印，</div>
<div class='lg-row'>而用遍置自支分，　爾乃修行眾事業，</div>
<div class='lg-row'>當知諸佛菩薩等，　轉字瑜伽亦復然。</div>
<div class='lg-row'>或餘經說真言印，　如是用之不違背，</div>
<div class='lg-row'>或依彼說異儀軌，　或以普通三密門，</div>
<div class='lg-row'>若能解了旋轉者，　諸有所作皆成就。</div>
</div><p>普通種子心曰：</p>
<p class="dharani">「南麼三曼多勃馱喃迦」</p>

<div class="lg regular"><div class='lg-row'>契經所說迦字門，　一切諸法無造作，</div>
<div class='lg-row'>當以如是理光明，　而觀此聲真實義。</div>
<div class='lg-row'>真陀摩尼寶王印，　定慧五輪互相交，</div>
<div class='lg-row'>金剛合掌之標式，　普通一切菩薩法。</div>
</div><p>一切諸菩薩真言曰：</p>
<p class="dharani">「南麼三曼多勃馱喃<span class='note-inline'>(一)</span>　薩婆他<span class='note-inline'>(二)</span>　微沬[口*底]<span class='note-inline'>(三)</span>　微枳羅儜<span class='note-inline'>(上)</span><span class='note-inline'>(四)</span>　達摩馱暏[嗨-每+(臼/工)]闍多<span class='note-inline'>(五)</span>　參參訶<span class='note-inline'>(六)</span>　莎訶<span class='note-inline'>(七)</span>」</p>

<div class="lg regular"><div class='lg-row'>佉字含眾色，　增加大空點，</div>
<div class='lg-row'>如前所宣說，　置之於頂上，</div>
<div class='lg-row'>當得等虛空，　說諸法亦然。</div>
<div class='lg-row'>復於其首內，　想念本初字，</div>
<div class='lg-row'>純白點嚴飾，　最勝百明心，</div>
<div class='lg-row'>眼界猶明燈，　大空無垢字，</div>
<div class='lg-row'>住於本尊位，　正覺當現前，</div>
<div class='lg-row'>乃至諦明了，　應當如是見。</div>
<div class='lg-row'>又觀彼心處，　圓滿淨月輪，</div>
<div class='lg-row'>炳現阿字門，　遍作金剛色。</div>
<div class='lg-row'>說聲真實義，　諸法本無生，</div>
<div class='lg-row'>於中正觀察，　皆從此心起。</div>
<div class='lg-row'>聲字如花鬘，　煇焰自圍繞，</div>
<div class='lg-row'>其光普明淨，　能破無明窟。</div>
<div class='lg-row'>迦字以為首，　或復餘字門，</div>
<div class='lg-row'>皆當修是法，　念以聲真實。</div>
<div class='lg-row'>或所持真言，　環列在圓明，</div>
<div class='lg-row'>單字與句因，　隨息而出入。</div>
<div class='lg-row'>或修意支法，　應理如等引，</div>
<div class='lg-row'>緣念成悉地，　普利眾生心，</div>
<div class='lg-row'>方迺作持誦，　懈極然後已。</div>
<div class='lg-row'>或以真言字，　運布心月中，</div>
<div class='lg-row'>隨其深密意，　思念聲真實。</div>
<div class='lg-row'>如是受持者，　復為一方便，</div>
<div class='lg-row'>諸有修福聚，　成就諸善根。</div>
<div class='lg-row'>當習意支法，　無有定時分，</div>
<div class='lg-row'>若樂求現法，　上中下悉地，</div>
<div class='lg-row'>應以斯方便，　先作心受持。</div>
<div class='lg-row'>正覺諸世尊，　所說法如是，</div>
<div class='lg-row'>或奉香花等，　隨力修供養。</div>
</div><p>是中先持誦法略有二種：一者依時故、二者依相故。時謂所期數滿及定時日月限等，相謂佛塔圖像出生光焰音聲等，當知是真言行者罪障淨除之相也。彼如經所說，先作意念誦已，復持滿一落叉。從此經第二月，乃修具支方便，然後隨其本願作成就法。若有障者，先依現相門以心意持誦，然後於第二月具支供養。應如是知。</p>

<div class="lg regular"><div class='lg-row'>復為樂修習，　如來三密門，</div>
<div class='lg-row'>經于一月者，　次說彼方便。</div>
<div class='lg-row'>行者若持誦，　大毘盧遮那，</div>
<div class='lg-row'>正覺真言印，　當依如是法。</div>
</div><p>大日如來種子心曰：</p>
<p class="dharani">「南麼三曼多勃馱喃阿」</p>
<p>阿字門，所謂一切法本不生故，已如前說。</p>

<div class="lg regular"><div class='lg-row'>是中身密印，　正覺白毫相，</div>
<div class='lg-row'>慧手金剛拳，　而在於眉間。</div>
</div><p>如來毫相真言曰：</p>
<p class="dharani">「南麼三曼多勃馱喃<span class='note-inline'>(一)</span>　阿<span class='note-inline'>(去聲急呼)</span>痕若<span class='note-inline'>(呼急)</span>」</p>

<div class="lg regular"><div class='lg-row'>如前轉阿字，　而成大日尊，</div>
<div class='lg-row'>法力所持故，　與自身無異。</div>
<div class='lg-row'>住本尊瑜伽，　加以五支字，</div>
<div class='lg-row'>下體及臍上，　心頂與眉間，</div>
<div class='lg-row'>於三摩呬多，　運相而安立，</div>
<div class='lg-row'>以依是法住，　即同牟尼尊。</div>
<div class='lg-row'>阿字遍金色，　用作金剛輪，</div>
<div class='lg-row'>加持於下體，　說名瑜伽座。</div>
<div class='lg-row'>鑁字素月光，　在於霧聚中，</div>
<div class='lg-row'>加持自臍上，　是名大悲水。</div>
<div class='lg-row'>囕字初日暉，　彤赤在三角，</div>
<div class='lg-row'>加持本心位，　是名智火光。</div>
<div class='lg-row'>唅字劫災焰，　黑色在風輪，</div>
<div class='lg-row'>加持白毫際，　說名自在力。</div>
<div class='lg-row'>佉字及空點，　相成一切色，</div>
<div class='lg-row'>加持在頂上，　故名為大空。</div>
</div><p>此五種真言心，第二品中已說<span class='note-inline'>(又此五偈，傳度者頗以經意足之，使文句周備也)</span>。</p>

<div class="lg regular"><div class='lg-row'>五字以嚴身，　威德具成就，</div>
<div class='lg-row'>熾然大慧炬，　滅除眾罪業。</div>
<div class='lg-row'>天魔軍眾等，　及餘為障者，</div>
<div class='lg-row'>當見如是人，　赫奕同金剛。</div>
<div class='lg-row'>又於首中置，　百光遍照王，</div>
<div class='lg-row'>安立無垢眼，　猶燈明顯照，</div>
<div class='lg-row'>如前住瑜伽，　加持亦如是，</div>
<div class='lg-row'>智者觀自體，　等同如來身。</div>
<div class='lg-row'>心月圓明處，　聲鬘與相應，</div>
<div class='lg-row'>字字無間斷，　猶如韻鈴鐸，</div>
<div class='lg-row'>正等覺真言，　隨取而受持，</div>
<div class='lg-row'>當以此方便，　速得成悉地。</div>
<div class='lg-row'>復次若觀念，　釋迦牟尼尊，</div>
<div class='lg-row'>所用明字門，　我今次宣說。</div>
</div><p>釋迦種子所謂婆字門，已於前品中說。</p>

<div class="lg regular"><div class='lg-row'>是中聲實義，　所謂離諸觀，</div>
<div class='lg-row'>彼佛身密印，　以如來鉢等，</div>
<div class='lg-row'>當用智慧手，　加於三昧掌，</div>
<div class='lg-row'>正受之儀式，　而在於臍輪。</div>
</div><p>釋迦牟尼佛真言曰：</p>
<p class="dharani">「南麼三曼多勃馱喃<span class='note-inline'>(一)</span>　薩婆吃麗<span class='note-inline'>(二合)</span>奢[嗨-每+(臼/工)]素捺那<span class='note-inline'>(二)</span>　薩婆達摩嚩始多<span class='note-inline'>(引)</span>鉢囉<span class='note-inline'>(引二合)</span>鉢多<span class='note-inline'>(二合)</span><span class='note-inline'>(三)</span>　伽伽娜三摩<span class='note-inline'>(引)</span>三摩<span class='note-inline'>(四)</span>　莎訶<span class='note-inline'>(五)</span>」</p>
<p>如是或餘等正覺密印真言，各依本經所用。亦當如前方便，以字門觀轉作本尊身，住瑜伽法運布種子，然後持誦所受真言。若依此如來行者，當於大悲胎藏生漫荼羅王得阿闍梨灌頂，乃應具足修行；非但得持明灌頂者之所堪也。其四支禪門方便次第，設餘經中所說儀軌有所虧缺，若如此法修之，得離諸過，以本尊歡喜故，增其威勢，功德隨生。又持誦畢已，輒用本法而護持之。雖餘經有不說者，亦當通用此意，令修行人速得成就。</p>

<div class="lg regular"><div class='lg-row'>復次本尊之所住，　漫荼羅位之儀式，</div>
<div class='lg-row'>如彼形色壇亦然，　依此瑜伽疾成就。</div>
<div class='lg-row'>當知悉地有三種，　寂災增益降伏心，</div>
<div class='lg-row'>分別事業凡四分，　隨其物類所當用，</div>
<div class='lg-row'>純素黃赤深玄色，　圓方三角蓮華壇。</div>
<div class='lg-row'>北面勝方住蓮座，　淡泊之心寂災事；</div>
<div class='lg-row'>東面初方吉祥座，　悅樂之容增益事；</div>
<div class='lg-row'>西面後方在賢座，　喜怒與俱攝召事；</div>
<div class='lg-row'>南面下方蹲踞等，　忿怒之像降伏事。</div>
<div class='lg-row'>若知祕密之幖幟，　性位形色及威儀，</div>
<div class='lg-row'>奉花香等隨所應，　皆當如是廣分別，</div>
<div class='lg-row'>淨障增福圓滿等，　捨處遠遊摧害事。</div>
<div class='lg-row'>真言之初以唵字，　後加莎訶寂災用；</div>
<div class='lg-row'>若真言初以唵字，　後加[合*牛]發攝召用；</div>
<div class='lg-row'>初後納麼增益用，　初後[合*牛]發降伏用；</div>
<div class='lg-row'>[合*牛]字發字通三處，　增其名號在中間。</div>
<div class='lg-row'>如是分別真言相，　智者應當悉知解。</div>
</div></div>
<div class='div-pin'><a id='mulu43' />
<p class='h1'>真言事業品第五</p><p>爾時真言行者隨其所應如法持誦已，復當如前事業而自加持，作金剛薩埵身，思惟佛菩薩眾無量功德，於無盡眾生界興大悲心，隨其所有資具而修供養。供養已，又當一心合掌，以金剛諷誦及餘微妙言辭稱歎如來真實功德。</p>
<p>次持所造眾善迴向發願，作如是言：「如大覺世尊所證知解了積集功德迴向無上菩提。我今亦復如是，所有福聚與法界眾生共之，咸使度生死海、成遍知道，自利利他法皆滿足。依於如來大住而住，非獨為己身故求菩提也。乃至往返生死，濟諸眾生同得一切種智以來，常當修集福德智慧、不造餘業。願我等得到第一安樂，所求悉地，離諸障礙，一切圓滿故。」復更思惟：「令我速當具足若內若外種種清淨妙寶而自莊嚴，相續無間普皆流出。以是因緣故，能滿一切眾生所有希願。」</p>
<p>右略說如是。若廣修行者，當如普賢行願及餘大乘修多羅所說，以決定意而稱述之。或云：「如諸佛菩薩自所證知，興大悲願；我亦如是發願也。」</p>
<p>次當奉獻閼伽，作歸命合掌置之頂上，思惟諸佛菩薩真實功德，至誠作禮而說偈言：</p>

<div class="lg regular" style="margin-left:1em;"><div class='lg-row'>「諸有永離一切過，　無量功德莊嚴身，</div>
<div class='lg-row'>一向饒益眾生者，　我今悉皆歸命禮。」</div>
</div><p>次當啟白眾聖，說是偈言：</p>

<div class="lg regular" style="margin-left:1em;"><div class='lg-row'>「現前諸如來，　救世諸菩薩，</div>
<div class='lg-row'>不斷大乘教，　到殊勝位者，</div>
<div class='lg-row'>唯願聖天眾，　決定證知我，</div>
<div class='lg-row'>各當隨所安，　後復垂哀赴。」</div>
</div><p>次當以三昧耶真言密印於頂上解之，而生是心：「諸有結護加持皆令解脫。以此方便故，先所奉請諸尊各還所住，不為無等大誓之所留止也。」復用法界本性加持自體，思惟淨菩提心，而住金剛薩埵身。是中明印，第二品中已說。若念誦竟，以此三印持身，所有真言行門終畢，法則皆悉圓滿。</p>
<p>又應如前方便，觀法界字以為頂相。彼服金剛甲冑，由斯祕密莊嚴故，即得如金剛自性，無能沮壞之者。諸有聞其音聲或見或觸，皆必定於阿耨多羅三藐三菩提，一切功德皆悉成就，與大日世尊等無有異也。</p>
<p>次復起增上心，修行殊勝事業。於清淨處嚴以香花，先令自身作觀世音菩薩，或住如來自性。依前方便，以真言密印加持，然後以法施心讀誦大乘方廣經典，或以心誦而請諸天神等令聽受之。如所說偈言：</p>

<div class="lg regular" style="margin-left:1em;"><div class='lg-row'>「金剛頂經說，　觀世蓮花眼，</div>
<div class='lg-row'>即同一切佛，　無盡莊嚴身。</div>
<div class='lg-row'>或以世導師，　諸法自在者，</div>
<div class='lg-row'>隨取一名號，　作本性加持。」</div>
</div><p>觀自在種子心曰：</p>
<p class="dharani">「南麼三曼多勃馱喃娑<span class='note-inline'>(急呼)</span>」</p>

<div class="lg regular"><div class='lg-row'>字門真實義，　諸法無染著，</div>
<div class='lg-row'>音聲所流出，　當作如是觀。</div>
<div class='lg-row'>此中身密相，　所謂蓮花印，</div>
<div class='lg-row'>如前奉敷座，　我已分別說。</div>
</div><p>次說觀自在真言曰：</p>
<p class="dharani">「南麼三曼多勃馱喃<span class='note-inline'>(一)</span>　薩婆怛他<span class='note-inline'>(引)</span>蘖多嚩路吉多<span class='note-inline'>(二)</span>　羯嚕拏麼也<span class='note-inline'>(三)</span>　囉囉囉[合*牛]若<span class='note-inline'>(短聲)</span><span class='note-inline'>(四)</span>　莎訶<span class='note-inline'>(五)</span>」</p>
<p>前以法界心字置之在頂。又用此真言密印相加，隨力所堪讀誦經法，或造制底漫荼羅等。所為已畢，次從座起，以和敬相應接諸人事。又為身輪得支持故，次行乞食，或檀越請，或僧中所得，當離魚肉薰菜。及供養本尊諸佛之餘，乃至種種殘宿不淨、諸酒木果等漿可以醉人者，皆不應飲噉。</p>
<p>次奉摶食，用獻本尊。又作隨意食法。若故有餘，更出少分，為濟飢乏乞求故。當生是心：「我為任持身器安隱行道受是段食，如膏車轄令不敗傷。」有所至到，不應以滋味故增減其心及生悅澤嚴身之相，然後觀法界心字遍淨諸食，以事業金剛加持自身。是中種子，如鑁字真言所說。</p>
<p>復誦施十力明八遍，方乃食之。說此明曰：</p>
<p class="dharani">「南麼薩婆勃馱菩提薩埵喃<span class='note-inline'>(一)</span>　唵麼蘭捺泥<span class='note-inline'>(去)</span>帝孺忙栗寧<span class='note-inline'>(二)</span>　莎訶<span class='note-inline'>(三)</span>」</p>
<p>如是住先成就本尊瑜伽。飯食訖已，所餘觸食，以成辦諸事真言心供養所應食者。當用不空威怒增加聖不動真言，當誦一遍，受者歡喜，常隨行人而護念之。彼真言曰：</p>
<p class="dharani">「南麼三曼多伐折囉<span class='note-inline'>(引二合)</span>赧<span class='note-inline'>(一)</span>　怛囉<span class='note-inline'>(二合)</span>吒<span class='note-inline'>(輕)</span>阿謨伽<span class='note-inline'>(二)</span>　戰拏摩訶[口*路]灑儜<span class='note-inline'>(上)</span><span class='note-inline'>(三)</span>　娑破<span class='note-inline'>(二合)</span>吒野[合*牛]<span class='note-inline'>(四)</span>　怛囉<span class='note-inline'>(二合)</span>麼野怛囉<span class='note-inline'>(二合)</span>麼野<span class='note-inline'>(五)</span>　[合*牛]怛囉<span class='note-inline'>(二合)</span>吒<span class='note-inline'>(輕)</span>悍漫<span class='note-inline'>(六)</span>」</p>
<p>彼食竟，休息少時。復當禮拜諸佛、懺悔眾罪，為淨心故。如是循修常業，乃至依前讀誦經典，恒依是住。於後日分亦復如是，初夜後夜思惟大乘無得間絕。至中夜分，以事業金剛如前被金剛甲，敬禮一切諸佛大菩薩等。次當運心如法供養，而作是念：「我為一切眾生志求大事因緣故，應當愛護是身，少時安寢，非為貪著睡眠之樂。」先當正身威儀，重累二足，右脇而臥。若支體疲懈者，隨意轉側無咎。為令速寤，常當係意在明。又復不應偃臥床上。次於餘日亦如是行之。持真言者，以不虧法則無間勤修故，得真言門修菩薩行之名號也。若於數時相現等持誦法中作前方便，乃至具修勝業猶不成就者，應自警悟，倍加精進，勿得生下劣想，而言是法非我所堪。如是展其志力，自利利他常不空過。以行者勤誠不休息故，眾聖玄照其心，則蒙威神建立得離諸障。是中有二事不應捨離，謂不捨諸佛菩薩及饒益無盡眾生心。恒於一切智願心不傾動，以此因緣必定得成隨類悉地也。</p>

<div class="lg regular"><div class='lg-row'>常依內法而澡浴，　不應執著外淨法，</div>
<div class='lg-row'>於觸食等懷疑悔，　如是皆所不應為。</div>
<div class='lg-row'>若為任持是身故，　隨時盥沐除諸垢，</div>
<div class='lg-row'>於河流等如法教，　與真言印共相應。</div>
<div class='lg-row'>以法界心淨諸水，　隨用不動降三世，</div>
<div class='lg-row'>真言密印護方等，　住於本尊自性觀。</div>
<div class='lg-row'>復當三轉持淨土，　恒以一心正思惟，</div>
<div class='lg-row'>念聖不動真言等，　智者默然應澡浴。</div>
</div><p>淨法界心及不動尊種子、刀印，皆如前說。降三世種子心曰：</p>
<p class="dharani">「南麼三曼多伐折囉<span class='note-inline'>(引二合)</span>赧涸」</p>

<div class="lg regular"><div class='lg-row'>此中訶字門，　聲理如前說，</div>
<div class='lg-row'>少分差別者，　所謂淨除相。</div>
<div class='lg-row'>降伏三界尊，　身密之儀式，</div>
<div class='lg-row'>當用成事業，　五智金剛印。</div>
</div><p>次說降三世真言曰：</p>
<p class="dharani">「南麼三曼多伐折囉<span class='note-inline'>(引二合)</span>赧<span class='note-inline'>(一)</span>　訶訶訶<span class='note-inline'>(二)</span>　微薩麼<span class='note-inline'>(二合)</span>曳<span class='note-inline'>(平)</span><span class='note-inline'>(三)</span>　薩婆怛他<span class='note-inline'>(引)</span>蘖多微灑也三婆嚩<span class='note-inline'>(四)</span>　怛囇<span class='note-inline'>(二合)</span>路枳也<span class='note-inline'>(二合)</span>微若也<span class='note-inline'>(五)</span>　[合*牛]若<span class='note-inline'>(急呼)</span><span class='note-inline'>(六)</span>　莎訶<span class='note-inline'>(七)</span>」</p>

<div class="lg regular"><div class='lg-row'>如是澡浴灑淨已，　具三昧耶護支分，</div>
<div class='lg-row'>思惟無盡聖天眾，　三奉掬水而獻之。</div>
<div class='lg-row'>為淨身心利他故，　敬禮如來勝生子，</div>
<div class='lg-row'>遠離三毒分別等，　寂調諸根詣精室。</div>
<div class='lg-row'>或依水室異方便，　心住如前所制儀，</div>
<div class='lg-row'>自身三等為限量，　為求上中下法故。</div>
<div class='lg-row'>行者如是作持誦，　所有罪流當永息，</div>
<div class='lg-row'>必定成就摧諸障，　一切智句集其身。</div>
<div class='lg-row'>彼依世間成就品，　或復餘經之所說，</div>
<div class='lg-row'>供養支分眾方便，　如其次第所修行，</div>
<div class='lg-row'>未離有為諸相故，　是謂世間之悉地。</div>
<div class='lg-row'>次說無相最殊勝，　具信解者所觀察，</div>
<div class='lg-row'>若真言乘深慧人，　此生志求無上果，</div>
<div class='lg-row'>隨所信解修觀照，　如前心供養之儀，</div>
<div class='lg-row'>及依悉地流出品，　出世間品瑜伽法，</div>
<div class='lg-row'>彼於真實緣生句，　內心支分離攀緣，</div>
<div class='lg-row'>依此方便而證修，　常得出世間成就。</div>
</div><p>如所說優陀那偈言：</p>

<div class="lg regular" style="margin-left:1em;"><div class='lg-row'>「甚深無相法，　劣慧所不堪，</div>
<div class='lg-row'>為應彼等故，　兼存有相說。」</div>
</div><p>右阿闍梨所集大毘盧遮那成佛神變加持經中供養儀式具足竟。傳度者頗存會意，又欲省文故，刪其重複真言旋轉用之。修行者當綜括上下文義耳。</p>
<p class="dharani">「[口*驃]<span class='note-inline'>(毘庾反)</span>弊<span class='note-inline'>(毘也反)</span>底<span class='note-inline'>(丁以反)</span>[嗨-每+(臼/工)]<span class='note-inline'>(儞入聲)</span>[口*體]<span class='note-inline'>(他以反。凡真言中平聲字皆稍上聲呼之。若諸與下字相連，亦可逐便以入聲呼之。如婆伽梵呼為薄伽梵之類是也)</span>」</p>
</div>
<p class='juan'>大毘盧遮那成佛神變加持經卷第七</p>
</div><!-- end of div[@id='body'] -->
</body></html>