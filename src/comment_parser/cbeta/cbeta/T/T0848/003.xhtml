<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那成佛神變加持經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />大毘盧遮那成佛神變加持經卷第三</p><p class="byline">大唐天竺三藏善無畏共沙門一行譯</p>
<div class='div-pin'><a id='mulu8' />
<p class='h1'>世間成就品第五</p><p>爾時世尊復告執金剛祕密主而說偈言：</p>

<div class="lg regular" style="margin-left:1em;"><div class='lg-row'>「如真言教法，　成就於彼果，</div>
<div class='lg-row'>當字字相應，　句句亦如是，</div>
<div class='lg-row'>作心想念誦，　善住一洛叉。</div>
<div class='lg-row'>初字菩提心，　第二名為聲，</div>
<div class='lg-row'>句想為本尊，　而於自處作。</div>
<div class='lg-row'>第二句當知，　即諸佛勝句，</div>
<div class='lg-row'>行者觀住彼，　極圓淨月輪，</div>
<div class='lg-row'>於中諦誠想，　諸字如次第，</div>
<div class='lg-row'>中置字句等，　而想淨其命，</div>
<div class='lg-row'>命者所謂風，　念隨出入息，</div>
<div class='lg-row'>彼等淨除已，　作先持誦法，</div>
<div class='lg-row'>善住真言者，　次一月念誦，</div>
<div class='lg-row'>行者前方便，　一一句通達，</div>
<div class='lg-row'>諸佛大名稱，　說此先受持。</div>
<div class='lg-row'>次當隨所有，　奉塗香花等，</div>
<div class='lg-row'>為成正覺故，　迴向自菩提。</div>
<div class='lg-row'>如是於兩月，　真言當無畏。</div>
<div class='lg-row'>次滿此月已，　行者入持誦，</div>
<div class='lg-row'>山峯或牛欄，　及諸河潬等，</div>
<div class='lg-row'>四衢道一室，　神室大天室。</div>
<div class='lg-row'>彼漫茶羅處，　悉如金剛宮，</div>
<div class='lg-row'>是處而結護，　行者作成就。</div>
<div class='lg-row'>即以中夜分，　或於日出時，</div>
<div class='lg-row'>智者應當知，　有如是相現，</div>
<div class='lg-row'>[合*牛]聲或鼓音，　若復地震動，</div>
<div class='lg-row'>及聞虛空中，　有悅意言辭，</div>
<div class='lg-row'>應知如是相，　悉地總如意。</div>
<div class='lg-row'>諸佛兩足尊，　宣說於彼果，</div>
<div class='lg-row'>住是真言行，　必定當成佛，</div>
<div class='lg-row'>應一切種類，　常念持真言，</div>
<div class='lg-row'>古佛大仙說，　故應當憶念。」</div>
</div></div>
<div class='div-pin'><a id='mulu9' />
<p class='h1'>悉地出現品第六</p><p>爾時世尊復觀諸大眾會，為欲滿足一切願故，復說三世無量門決定智圓滿法句：</p>

<div class="lg regular" style="margin-left:1em;"><div class='lg-row'>「虛空無垢無自性，　能授種種諸巧智，</div>
<div class='lg-row'>由本自性常空故，　緣起甚深難可見，</div>
<div class='lg-row'>於長恒時殊勝進，　隨念施與無上果。</div>
<div class='lg-row'>譬如一切趣宮室，　雖依虛空無著行，</div>
<div class='lg-row'>此清淨法亦如是，　三有無餘清淨生，</div>
<div class='lg-row'>昔勝生嚴修此故，　得有一切如來行。</div>
<div class='lg-row'>非他句有難可得，　作世遍明如世尊，</div>
<div class='lg-row'>說極清淨修行法，　深廣無盡離分別。」</div>
</div><p>爾時毘盧遮那世尊說是偈已，觀察金剛手等諸大眾會，告執金剛言：「善男子！各各當現法界神力悉地流出句。若諸眾生見如是法，歡喜踊躍得安樂住。」如是說已，諸執金剛為毘盧遮那世尊作禮：「如是。法主！依所教勅。」復請佛言：「惟願世尊哀愍我等，示現悉地流出句。何以故？於尊者薄伽梵前而自宣示所通達法，非是所宜。善哉世尊！惟願利益安樂未來眾生故。」時薄伽梵毘盧遮那告一切諸執金剛言：「善哉善哉！善男子！如來所說法毘柰耶稱讚一法，所謂有羞。若有羞善男子善女人，見如是法速生二事，謂不作所不應作、眾所稱讚。復有二事，謂所未至令至，得與佛菩薩同處。復有二事，謂住尸羅、生於人天。善哉諦聽，善思念之，我當宣說真言成就流出相應句。諸流出相應句，真言門修菩提諸菩薩，速於是中當得真言悉地。若行者見漫茶羅尊所印可成就真語，發菩提心、深信慈悲、無有慳悋、住於調伏，能善分別從緣所生，受持禁戒善住眾學，具巧方便勇健，知時非時，好行惠捨心無怖畏，勤修真言行法，通達真言實義，常樂坐禪、樂作成就。祕密主！譬如欲界有自在悅滿意明，乃至一切欲處天子於此迷醉，出眾妙雜類戲笑及現種種雜類受用遍受用，授與自所變化、他化自在天等而亦自受用之。又善男子！如摩醯首羅天有勝意生明，能作三千大千世界眾生利益，化一切受用、遍受用、授與淨居諸天亦復自受用之。又如幻術真言能現種種園林人物，如阿修羅真言現幻化事。如世呪術攝毒及寒熱等，摩怛哩神真言能作眾生疾疫災厲，及世間呪術攝除眾毒及寒熱等，能變熾火而生清涼。是故善男子！當信如是流出句真言威德。此真言威德非從真言中出亦不入眾生，不於持誦者處而有可得。善男子！真言加持力故，法爾而生，無所過越，以三時不越故、甚深不思議緣生理故。是故善男子！當隨順通達不思議法性，常不斷絕真言道。」</p>
<p>爾時世尊復住三世無礙力，依如來加持不思議力，依莊嚴清淨藏三昧，即時世尊從三摩鉢底中，出無盡界無盡語表。依法界力、無等力、正等覺信解、以一音聲四處流出、普遍一切法界、與虛空等，無所不至。真言曰：</p>
<p class="dharani">「南麼薩婆怛他<span class='note-inline'>(引)</span>蘖帝[口*驃]<span class='note-inline'>(毘庾反)</span><span class='note-inline'>(一)</span>　微濕嚩<span class='note-inline'>(二合)</span>目契弊<span class='note-inline'>(毘也反)</span><span class='note-inline'>(二)</span>　薩婆他<span class='note-inline'>(三)</span>　阿阿<span class='note-inline'>(引)</span>闇噁<span class='note-inline'>(四)</span>」</p>
<p>正等覺心從是普遍，即時一切法界諸聲門從正等覺幖幟之音而互出聲。諸菩薩聞是已，得未曾有開敷眼，發微妙言音，於一切智離熱者前而說頌曰：</p>

<div class="lg regular" style="margin-left:0em;"><div class='lg-row'>「奇哉真言行，　能具廣大智，</div>
<div class='lg-row'>若遍布此者，　成佛兩足尊。</div>
<div class='lg-row'>是故勤精進，　於諸佛語心，</div>
<div class='lg-row'>常作無間修，　淨心離於我。」</div>
<div class='lg-row'>爾時薄伽梵，　復說此法句：</div>
<div class='lg-row'>「於正等覺心，　而作成就者，</div>
<div class='lg-row'>於園苑僧坊，　若在巖窟中，</div>
<div class='lg-row'>或意所樂處，　觀彼菩提心，</div>
<div class='lg-row'>乃至初安住，　不生疑慮意。</div>
<div class='lg-row'>隨取彼一心，　以心置於心，</div>
<div class='lg-row'>證於極淨句，　無垢安不動，</div>
<div class='lg-row'>不分別如鏡，　現前甚微細。</div>
<div class='lg-row'>若彼常觀察，　修習而相應，</div>
<div class='lg-row'>乃至本所尊，　自身像皆現。</div>
<div class='lg-row'>第二正覺句，　於鏡漫茶羅，</div>
<div class='lg-row'>大蓮華王座，　深邃住三昧，</div>
<div class='lg-row'>總持髮髻冠，　圍繞無量光，</div>
<div class='lg-row'>離妄執分別，　本寂如虛空。</div>
<div class='lg-row'>於彼中思惟，　作攝意念誦，</div>
<div class='lg-row'>一月修等引，　持滿一洛叉，</div>
<div class='lg-row'>是為最初月，　持真言法則。</div>
<div class='lg-row'>次於第二月，　奉塗香華等，</div>
<div class='lg-row'>而以作饒益，　種種眾生類。</div>
<div class='lg-row'>又復於他月，　捨棄諸利養，</div>
<div class='lg-row'>時彼於瑜伽，　思惟而自在。</div>
<div class='lg-row'>願一切無障，　安樂諸群生，</div>
<div class='lg-row'>樂欲成如來，　所稱讚圓果。</div>
<div class='lg-row'>或滿足一切，　有情眾希願，</div>
<div class='lg-row'>應理無障蓋，　而生是攀緣。</div>
<div class='lg-row'>傍生相噉食，　所有苦永除，</div>
<div class='lg-row'>常令諸鬼界，　飲食皆充滿，</div>
<div class='lg-row'>地獄中受苦，　種種諸楚毒，</div>
<div class='lg-row'>當願速除滅。　以我功德故，</div>
<div class='lg-row'>及餘無量門，　數數心思惟，</div>
<div class='lg-row'>發廣大悲愍，　三種加持句，</div>
<div class='lg-row'>想念於一切，　心誦持真言。</div>
<div class='lg-row'>以我功德力，　如來加持力，</div>
<div class='lg-row'>及與法界力，　周遍眾生界，</div>
<div class='lg-row'>諸念求義利，　悉皆饒益之，</div>
<div class='lg-row'>彼一切如理，　所念皆成就。」</div>
</div><p>於是薄伽梵即於爾時說虛空等力虛空藏轉明妃曰：</p>
<p class="dharani">「南麼薩婆怛他<span class='note-inline'>(引)</span>蘗帝[口*驃]<span class='note-inline'>(毘庾反)</span><span class='note-inline'>(一)</span>　微濕嚩<span class='note-inline'>(二合)</span>目契弊<span class='note-inline'>(毘也反)</span><span class='note-inline'>(二)</span>　薩婆他<span class='note-inline'>(三)</span>　欠<span class='note-inline'>(四)</span>　嗢弩蘖帝薩叵<span class='note-inline'>(二合)</span>囉係門<span class='note-inline'>(五)</span>　伽伽娜劍<span class='note-inline'>(六)</span>　莎訶<span class='note-inline'>(七)</span></p>
<p>「持此三轉，隨彼所生善願皆亦成就。</p>

<div class="lg regular" style="margin-left:1em;"><div class='lg-row'>「行人於滿月，　次入作持誦，</div>
<div class='lg-row'>山峯牛欄中，　寒林或河洲，</div>
<div class='lg-row'>四衢獨樹下，　忙怛哩天室，</div>
<div class='lg-row'>一切金剛色，　嚴淨同金剛。</div>
<div class='lg-row'>彼中諸障者，　攝伏心迷亂，</div>
<div class='lg-row'>四方相周匝，　一門及通道，</div>
<div class='lg-row'>金剛互連屬，　金剛結相應，</div>
<div class='lg-row'>門門二守護，　不可越相向，</div>
<div class='lg-row'>擬手而上指，　朱目奮怒形。</div>
<div class='lg-row'>慇懃畫隅角，　輸羅焰光印，</div>
<div class='lg-row'>中妙金剛座，　方位正相直，</div>
<div class='lg-row'>其上大蓮華，　八葉鬚蘂敷。</div>
<div class='lg-row'>當結金剛手，　金剛之慧印，</div>
<div class='lg-row'>稽首一切佛，　數數堅誓願。</div>
<div class='lg-row'>應護持是處，　及淨諸藥物，</div>
<div class='lg-row'>於此夜持誦，　清淨無障礙，</div>
<div class='lg-row'>或於中夜分，　或於日出時。</div>
<div class='lg-row'>彼藥物當轉，　圓光普暉焰，</div>
<div class='lg-row'>真言者自取，　遊步於大空，</div>
<div class='lg-row'>住壽大威德，　於生死自在，</div>
<div class='lg-row'>行於世界頂，　現種種色身。</div>
<div class='lg-row'>具德吉祥者，　展轉而供養，</div>
<div class='lg-row'>真言所成物，　是名為悉地。</div>
<div class='lg-row'>以分別藥物，　成就無分別。」</div>
</div><p>「祕密主！一切世界諸現在等如來、應、正等覺，通達方便波羅蜜。彼如來知一分別本性空，以方便波羅蜜力故，而於無為以有為為表，展轉相應，而為眾生示現遍於法界，令得見法安樂住、發歡喜心，或得長壽，五欲嬉戲而自娛樂，為佛世尊而作供養。證如是句，一切世人所不能信。如來見此義利故，以歡喜心說此菩薩真言行道次第法則。何以故？於無量劫勤求修諸苦行所不能得，而真言門行道諸菩薩即於此生而獲得之。復次祕密主！真言門修菩薩行菩薩如是計都朅伽、傘蓋、履屣、真陀摩尼、安膳那藥、盧遮那等，持三洛叉而作成就，亦得悉地。祕密主！若具方便善男子善女人，隨所樂求而有所作，彼唯心自在而得成就。祕密主！諸樂欲因果者，祕密主！非彼愚夫能知真言諸真言相。何以故？</p>

<div class="lg regular" style="margin-left:1em;"><div class='lg-row'>「說因非作者，　彼果則不生，</div>
<div class='lg-row'>此因因尚空，　云何而有果？</div>
<div class='lg-row'>當知真言果，　悉離於因業。</div>
<div class='lg-row'>乃至身證觸，　無相三摩地，</div>
<div class='lg-row'>真言者當得，　悉地從心生。」</div>
</div><p>爾時金剛手白佛言：「世尊！惟願復說此正等覺句悉地成就句。諸見此法善男子善女人等，心得歡喜、受安樂住、不害法界。何以故？世尊！法界者，一切如來、應、正等覺說名即不思議界。是故世尊！真言門修菩薩行諸菩薩得是通達法界不可分析破壞。」如是說已，世尊告執金剛祕密主言：「善哉善哉！祕密主！汝復善哉，能問如來如是義。汝當諦聽，善思念之，吾今演說。」祕密主言：「如是。世尊！願樂欲聞。」佛告祕密主：「以阿字門而作成就。若在僧所住處、若山窟中或於淨室，以阿字遍布一切支分時持三洛叉。次於滿月，盡其所有而以供養。乃至普賢菩薩、文殊師利、執金剛等或餘聖天現前，摩頂唱言：『善哉行者！應當稽首作禮，奉閼伽水。』即時得不忘菩提心三昧。又以如是身心輕安而誦習之，當得隨生心清淨、身清淨。置於耳上持之，當得耳根清淨。以阿字門作出入息，三時思惟，行者爾時能持壽命長劫住世。願囉闍等之所愛敬，即以訶字門作所應度者，授與鉢頭摩華，自持商佉而互相觀，即生歡喜。」</p>
<p>爾時毘盧遮那世尊復觀一切大會，告執金剛祕密主言：「金剛手！有諸如來意生，作業戲行舞，廣演品類，攝持四界安住心王等同虛空，成就廣大見非見果，出生一切聲聞及辟支佛、諸菩薩位，令真言門修行諸菩薩一切希願皆悉滿足，具種種業，利益無量眾生。汝當諦聽，善思念之，吾今演說。祕密主！云何行舞而作一切廣大成壞果？持真言者一切親證耶？」爾時世尊而說偈言：</p>

<div class="lg regular" style="margin-left:1em;"><div class='lg-row'>「行者如次第，　先作自真實，</div>
<div class='lg-row'>如前依法住，　正思念如來，</div>
<div class='lg-row'>阿字為自體，　并置大空點，</div>
<div class='lg-row'>端嚴遍金色，　四角金剛標。</div>
<div class='lg-row'>於彼中思念，　一切處尊佛，</div>
<div class='lg-row'>是諸正等覺，　說自真實相。</div>
<div class='lg-row'>修行不疑慮，　自真實相生，</div>
<div class='lg-row'>當得為世間，　一切眾利樂。</div>
<div class='lg-row'>具廣大希有，　住於如幻句，</div>
<div class='lg-row'>無始時宿殖，　無智諸有迫，</div>
<div class='lg-row'>行者成等引，　一切皆消除。</div>
<div class='lg-row'>若觀於彼心，　無上菩提心，</div>
<div class='lg-row'>持真言業故，　於淨非淨果，</div>
<div class='lg-row'>應理常無染，　如蓮出淤泥，</div>
<div class='lg-row'>何況於自體，　得成仁中尊。」</div>
</div><p>爾時毘盧遮那世尊又復住於降伏四魔金剛戲三昧，說降伏四魔、解脫六趣滿足一切智智金剛字句：</p>
<p class="dharani">「南麼三曼多勃馱喃<span class='note-inline'>(一)</span>　阿<span class='note-inline'>(去急呼)</span>味囉[合*牛]欠。」</p>
<p>時金剛手祕密主等諸執金剛，普賢等諸菩薩，及一切大眾，得未曾有開敷眼，稽首一切薩婆若而說偈言：</p>

<div class="lg regular" style="margin-left:0em;"><div class='lg-row'>「此諸佛菩薩，　救世諸庫藏，</div>
<div class='lg-row'>由是一切佛，　菩薩救世者，</div>
<div class='lg-row'>及與因緣覺，　聲聞害煩惱，</div>
<div class='lg-row'>能遍所行地，　起種種神通。</div>
<div class='lg-row'>彼得無上智，　正覺無上智，</div>
<div class='lg-row'>是故願廣說，　此教諸方便，</div>
<div class='lg-row'>及與布想等，　種種眾事業。</div>
<div class='lg-row'>諸志求大眾，　無上真言行，</div>
<div class='lg-row'>見法安住者，　當得歡喜住。」</div>
<div class='lg-row'>說如是偈已，　大日世尊言：</div>
<div class='lg-row'>「普皆應諦聽，　一心住等引，</div>
<div class='lg-row'>大金剛地際，　時加持下身，</div>
<div class='lg-row'>為說此法故，　而現菩提座。</div>
<div class='lg-row'>最勝阿字同，　大因陀羅輪，</div>
<div class='lg-row'>當知內外等，　金剛漫茶羅，</div>
<div class='lg-row'>中思惟一切，　說名瑜伽座。</div>
<div class='lg-row'>阿字第一命，　是為引攝句，</div>
<div class='lg-row'>常安大空點，　能攝授諸果。</div>
<div class='lg-row'>行者於一月，　結金剛慧印，</div>
<div class='lg-row'>三時作持誦，　摧毀無智城，</div>
<div class='lg-row'>得不動堅固，　天脩羅莫壞，</div>
<div class='lg-row'>乃至隨自意，　增益事成就。</div>
<div class='lg-row'>行者一切常，　漫茶羅中作，</div>
<div class='lg-row'>金色光明身，　上持髮髻冠，</div>
<div class='lg-row'>正覺住三昧，　名大金剛句。</div>
<div class='lg-row'>金剛蓮華刀，　素鵝及金地，</div>
<div class='lg-row'>真陀末尼寶，　是等眾器物，</div>
<div class='lg-row'>觀大因陀羅，　而作諸悉地。</div>
<div class='lg-row'>今說攝持法，　一切一心聽。</div>
<div class='lg-row'>行者一緣想，　八峯彌盧山，</div>
<div class='lg-row'>上觀妙蓮華，　立金剛智印。</div>
<div class='lg-row'>瑜伽者於上，　字門威焰光，</div>
<div class='lg-row'>而用置其頂，　安住不傾動。</div>
<div class='lg-row'>百轉所持藥，　行者應服之，</div>
<div class='lg-row'>先世業生疾，　是等悉除愈。</div>
<div class='lg-row'>佛子應復聽，　第一嚩字門，</div>
<div class='lg-row'>雪乳商佉色，　而自臍中起，</div>
<div class='lg-row'>鮮白蓮華臺，　而於彼中住，</div>
<div class='lg-row'>甚深寂然定，　秋夕素月光。</div>
<div class='lg-row'>如是漫茶羅，　諸佛說希有，</div>
<div class='lg-row'>思惟以純白，　輪圓成九重，</div>
<div class='lg-row'>住於霏霧中，　除一切熱惱，</div>
<div class='lg-row'>淨乳猶珠鬘，　水精與月光，</div>
<div class='lg-row'>普遍而流注，　一切處充滿。</div>
<div class='lg-row'>行者心思惟，　出離諸障毒，</div>
<div class='lg-row'>如是於圓壇，　等引作成就。</div>
<div class='lg-row'>乳酪生熟酥，　頗胝迦珠鬘，</div>
<div class='lg-row'>藕水等眾物，　次第成悉地。</div>
<div class='lg-row'>當得無量壽，　應現殊特身，</div>
<div class='lg-row'>一切患除息，　天人咸愛敬，</div>
<div class='lg-row'>多聞成總持，　善慧淨無垢，</div>
<div class='lg-row'>由斯作成就，　速證悉地果，</div>
<div class='lg-row'>是名寂災者，　吉祥漫茶羅。</div>
<div class='lg-row'>第一攝持相，　安以大空點，</div>
<div class='lg-row'>囉字勝真實，　佛說火中上，</div>
<div class='lg-row'>所有眾罪業，　應受無擇報。</div>
<div class='lg-row'>瑜祇善修者，　等引皆消除，</div>
<div class='lg-row'>所住三角形，　悅意遍形赤，</div>
<div class='lg-row'>寂然周焰鬘，　三角在其心。</div>
<div class='lg-row'>相應觀彼中，　囉字大空點，</div>
<div class='lg-row'>智者如瑜伽，　以此成眾事，</div>
<div class='lg-row'>日曜諸眷屬，　及作一切火，</div>
<div class='lg-row'>攝取發怨對，　消枯眾支分，</div>
<div class='lg-row'>是等所應作，　皆於智火輪。</div>
<div class='lg-row'>訶字第一實，　風輪之所生，</div>
<div class='lg-row'>及與因業果，　諸種子增長，</div>
<div class='lg-row'>彼一切摧壞，　并以大空點。</div>
<div class='lg-row'>今說彼色像，　深玄大威德，</div>
<div class='lg-row'>示現暴怒形，　焰鬘普周遍。</div>
<div class='lg-row'>住漫茶羅位，　智者觀眉間，</div>
<div class='lg-row'>深青半月輪，　吹動幢幡相，</div>
<div class='lg-row'>而於彼中想，　最勝訶字門。</div>
<div class='lg-row'>住彼漫茶羅，　成就所應事，</div>
<div class='lg-row'>作一切義利，　應現諸眾生，</div>
<div class='lg-row'>不捨於此身，　逮得神境通，</div>
<div class='lg-row'>遊步大空位，　而成身祕密，</div>
<div class='lg-row'>天耳眼根淨，　能開深密處，</div>
<div class='lg-row'>住此一心壇，　而成眾事業，</div>
<div class='lg-row'>菩薩大名稱。　初坐菩提場，</div>
<div class='lg-row'>降伏魔軍眾，　諸因不可得，</div>
<div class='lg-row'>因無性無果。　如是業不生，</div>
<div class='lg-row'>彼三無性故，　而得空智慧，</div>
<div class='lg-row'>大德正遍知，　宣說於彼色。</div>
<div class='lg-row'>佉字及空點，　尊勝虛空空，</div>
<div class='lg-row'>兼持慧刀印，　所作速成就。</div>
<div class='lg-row'>法輪及羂索，　朅伽那刺遮，</div>
<div class='lg-row'>并目竭嵐等，　不久成斯句。」</div>
</div><p>爾時毘盧遮那世尊觀大眾會，告執金剛祕密主而說偈言：</p>

<div class="lg regular" style="margin-left:1em;"><div class='lg-row'>「若於真言門，　修行諸菩薩，</div>
<div class='lg-row'>阿字為自身，　內外悉同等，</div>
<div class='lg-row'>諸義利皆捨，　等礫石金寶，</div>
<div class='lg-row'>遠離眾罪業，　及與貪瞋等，</div>
<div class='lg-row'>當得俱清淨，　同諸佛牟尼，</div>
<div class='lg-row'>能作諸利益，　離一切諸過。</div>
<div class='lg-row'>復次於嚩字，　行者依瑜伽，</div>
<div class='lg-row'>解作業儀式，　利益眾生故，</div>
<div class='lg-row'>內身救世者，　一切皆如是，</div>
<div class='lg-row'>心水湛盈滿，　潔白猶雪乳，</div>
<div class='lg-row'>當生決定意，　出於一切身，</div>
<div class='lg-row'>悉遍諸毛孔，　流注極清淨，</div>
<div class='lg-row'>從此內充溢，　遍滿於大地，</div>
<div class='lg-row'>以是悲愍水，　觀世苦眾生。</div>
<div class='lg-row'>諸有飲用者，　或復身所觸，</div>
<div class='lg-row'>一切皆決定，　得成就菩提。</div>
<div class='lg-row'>思惟在等引，　一切囉字門，</div>
<div class='lg-row'>周輪生焰光，　寂然而普照，</div>
<div class='lg-row'>瑜祇光外轉，　而遍一切處。</div>
<div class='lg-row'>利世隨樂欲，　行者起神通，</div>
<div class='lg-row'>上身囉字門，　嚩字臍輪中，</div>
<div class='lg-row'>出火而降雨，　俱時而應現。</div>
<div class='lg-row'>地獄極寒苦，　囉字能消除，</div>
<div class='lg-row'>嚩字蠲熾然，　住真言法故。</div>
<div class='lg-row'>囉字為下身，　訶字為幖幟，</div>
<div class='lg-row'>作業速成就，　救重罪眾生，</div>
<div class='lg-row'>住大因陀羅，　作水龍事業，</div>
<div class='lg-row'>一切攝除等，　真言者勿疑。</div>
<div class='lg-row'>風遍一切處，　一切悉開壞，</div>
<div class='lg-row'>此種種雜類，　各各眾事業，</div>
<div class='lg-row'>色漫茶羅中，　依法而作之。</div>
<div class='lg-row'>觸心而念持，　逮得意根淨，</div>
<div class='lg-row'>輕舉習經行，　中誦獲神足。</div>
<div class='lg-row'>宴坐觀阿字，　想在於耳根，</div>
<div class='lg-row'>念持滿一月，　當得耳清淨。」</div>
</div><p>「祕密主！如是等意生悉地句，祕密主！觀此無有形色種種雜類眾行生，於思念頃纔轉誦之，能作如是一切善業種子。復次祕密主！如來無所不作，於真言門修行諸菩薩同於影像，隨順一切處、隨順一切真言心悉住其前，令諸有情咸得歡喜，皆由如來無分別意離諸境界。」而說偈言：</p>

<div class="lg regular" style="margin-left:1em;"><div class='lg-row'>「無時方造作，　離於法非法，</div>
<div class='lg-row'>能授悉地句，　真言行發生，</div>
<div class='lg-row'>是故一切智，　如來悉地果，</div>
<div class='lg-row'>最為尊勝句，　應當作成就。」</div>
</div></div>
<div class='div-pin'><a id='mulu10' />
<p class='h1'>成就悉地品第七</p>
<div class="lg regular"><div class='lg-row'>時吉祥金剛，　奇特開敷眼，</div>
<div class='lg-row'>手轉金剛印，　流散如火光，</div>
<div class='lg-row'>其明普遍照，　一切諸佛剎，</div>
<div class='lg-row'>微妙音稱歎：　「法自在牟尼，</div>
<div class='lg-row'>說諸真言行。　彼行不可得，</div>
<div class='lg-row'>真言從何來？　所去至何所？</div>
<div class='lg-row'>諸佛說如是，　更無過上句，</div>
<div class='lg-row'>一切法歸趣，　如眾流赴海。」</div>
</div><p>如是說已，世尊告執金剛祕密主言：</p>

<div class="lg regular" style="margin-left:1em;"><div class='lg-row'>「摩訶薩意處，　說名漫茶羅，</div>
<div class='lg-row'>諸真言心位，　了知得成果。</div>
<div class='lg-row'>諸有所分別，　悉皆從意生，</div>
<div class='lg-row'>分辯白黃赤，　是等從心起。</div>
<div class='lg-row'>決定心歡喜，　說名內心處，</div>
<div class='lg-row'>真言住斯位，　能授廣大果。</div>
<div class='lg-row'>念彼蓮華處，　八葉鬚蘂敷，</div>
<div class='lg-row'>華臺阿字門，　焰鬘皆妙好，</div>
<div class='lg-row'>光暉普周遍，　照明眾生故，</div>
<div class='lg-row'>如合會千電，　持佛巧色形，</div>
<div class='lg-row'>深居圓鏡中，　應現諸方所，</div>
<div class='lg-row'>猶如淨水月，　普現眾生前，</div>
<div class='lg-row'>知心性如是，　得住真言行。</div>
<div class='lg-row'>次於其首上，　頂會交際中，</div>
<div class='lg-row'>標以大空點，　而思惟暗字，</div>
<div class='lg-row'>妙好淨無垢，　如水精月電，</div>
<div class='lg-row'>說寂靜法身，　一切所依持，</div>
<div class='lg-row'>諸真言悉地，　能現殊類形，</div>
<div class='lg-row'>得天樂解脫，　逮見如來句。</div>
<div class='lg-row'>囉字為眼界，　輝燭猶明燈，</div>
<div class='lg-row'>俛頸小低頭，　舌近於齶間，</div>
<div class='lg-row'>而以觀心處，　當心現等引，</div>
<div class='lg-row'>無垢妙淨清，　圓鏡常現前。</div>
<div class='lg-row'>如是真實心，　古佛所宣說，</div>
<div class='lg-row'>照了心明達，　諸色皆發光。</div>
<div class='lg-row'>真言者當見，　正覺兩足尊，</div>
<div class='lg-row'>若見成悉地，　第一常恒體。</div>
<div class='lg-row'>從此次思惟，　轉此囉字門，</div>
<div class='lg-row'>邏字大空點，　置之於眼位，</div>
<div class='lg-row'>見一切空句，　得成不死句。</div>
<div class='lg-row'>若欲廣大智，　或起五神通，</div>
<div class='lg-row'>長壽童子身，　成就持明等，</div>
<div class='lg-row'>真言者未得，　由不隨順之。</div>
<div class='lg-row'>真言發起智，　是最勝實知，</div>
<div class='lg-row'>一切佛菩薩，　救世之庫藏。</div>
<div class='lg-row'>由是諸正覺，　菩薩救世者，</div>
<div class='lg-row'>及諸聲聞等，　遊陟他方所，</div>
<div class='lg-row'>一切佛剎中，　皆作如是說，</div>
<div class='lg-row'>故得無上智，　佛無過上智。」</div>
</div></div>
<div class='div-pin'><a id='mulu11' />
<p class='h1'>轉字輪漫茶羅行品第八</p><p>爾時毘盧遮那世尊觀察一切大會，以修習大慈悲眼觀察眾生界，住甘露王三昧。時佛由是定故，復說一切三世無礙力明妃曰：</p>
<p class="dharani">「怛姪他伽伽娜三迷<span class='note-inline'>(一)</span>　阿鉢囉<span class='note-inline'>(二合)</span>底<span class='note-inline'>(丁以反)</span>三迷<span class='note-inline'>(二)</span>　薩婆怛他<span class='note-inline'>(引)</span>蘗多三麼哆弩蘗帝<span class='note-inline'>(三)</span>　伽伽那三摩<span class='note-inline'>(四)</span>　嚩囉落吃灑<span class='note-inline'>(二合)</span>嬭<span class='note-inline'>(平)</span><span class='note-inline'>(五)</span>　莎訶<span class='note-inline'>(六)</span></p>
<p>「善男子！以此明妃如來身無二境界而說偈言：</p>

<div class="lg regular" style="margin-left:2em;"><div class='lg-row'>「『由是佛加持，　菩薩大名稱，</div>
<div class='lg-row'>於法無罣礙，　能滅除眾苦。』」</div>
</div><p>時毘盧遮那世尊尋念諸佛本初不生，加持自身及與持金剛者，告金剛手等上首執金剛言：「善男子！諦聽轉字輪漫茶羅行品。真言門修行諸菩薩，能作佛事普現其身。」爾時執金剛從金剛蓮華座旋轉而下，頂禮世尊而讚歎言：</p>

<div class="lg regular" style="margin-left:1em;"><div class='lg-row'>「歸命菩提心！　歸命發菩提！</div>
<div class='lg-row'>稽首於行體，　地波羅蜜等，</div>
<div class='lg-row'>恭禮先造作，　歸命證空者。」</div>
</div><p>祕密主如是歎已，而白佛言：「惟願法王哀愍護念我等而演說之，為利益眾生故、如所說真言修圓滿故。」如是說已，毘盧遮那世尊告執金剛祕密主言：</p>

<div class="lg regular" style="margin-left:1em;"><div class='lg-row'>「我一切本初，　號名世所依，</div>
<div class='lg-row'>說法無等比，　本寂無有上。」</div>
</div><p>時佛說此伽他，如是而作加持。以加持故，執金剛者及諸菩薩能見勝願佛菩提座，世尊猶如虛空無戲論無二行瑜伽相。是業成熟，即時世尊身諸支分皆悉出現是字，於一切世出世間、聲聞緣覺靜慮，思惟勤修成就悉地，皆同壽命、同種子、同依處、同救世者。</p>
<p class="dharani">「南麼三曼多勃馱喃<span class='note-inline'>(一)</span>　阿</p>
<p>「善男子！此阿字，一切如來之所加持。真言門修菩薩行諸菩薩，能作佛事普現色身，於阿字門一切法轉。是故祕密主！真言門修菩薩行諸菩薩，若欲見佛、若欲供養、欲證發菩提心、欲與諸菩薩同會、欲利益眾生、欲求悉地、欲求一切智智者，於此一切佛心當勤修習。」</p>
<p>爾時毘盧遮那世尊復決定說大悲藏生漫茶羅王敷置聖天之位三昧神通真言行不思議法。「彼阿闍梨先住阿字一切智門，持修多羅稽首一切諸佛，東方申之，旋轉而南以及西方，周於北方。次作金剛薩埵，以執金剛加持自身，或以彼印或以嚩字入於內心，置漫茶羅。如是第二漫茶羅，亦本寂加持自身故，無二瑜伽形、如來形、空性形。次捨所行道二分聖天處，遠離三分，住如來位。東方申修多羅，周匝旋轉。所餘二漫茶羅，亦當以是方便作諸事業。復以大日加持自身，念廣法界而布眾色。真言者應以潔白為先。」說伽陀曰：</p>

<div class="lg regular" style="margin-left:1em;"><div class='lg-row'>「以此淨法界，　淨除諸眾生，</div>
<div class='lg-row'>自體如如來，　遠離一切過。</div>
<div class='lg-row'>如是而觀想，　思惟囉字門，</div>
<div class='lg-row'>寂然光焰鬘，　淨月商佉色。</div>
<div class='lg-row'>第二布赤色，　行者當憶持，</div>
<div class='lg-row'>思惟字明照，　本無大空點，</div>
<div class='lg-row'>煥炳初日輝，　最勝無能壞。</div>
<div class='lg-row'>第三真言者，　次運布黃色，</div>
<div class='lg-row'>定意迦字門，　當隨於法教。</div>
<div class='lg-row'>身相猶真金，　正受害諸毒，</div>
<div class='lg-row'>光明遍一切，　金色同牟尼。</div>
<div class='lg-row'>次當布青色，　超度於生死，</div>
<div class='lg-row'>思惟麼字門，　大寂菩提座，</div>
<div class='lg-row'>身色如虹霓，　除一切怖畏。</div>
<div class='lg-row'>最後布黑色，　其彩甚玄妙，</div>
<div class='lg-row'>思惟訶字門，　周遍生圓光，</div>
<div class='lg-row'>如劫災猛焰，　寶冠舉手印，</div>
<div class='lg-row'>能怖一切惡，　降伏諸魔軍。」</div>
</div><p>爾時世尊毘盧遮那從三昧起，住於無量勝定。佛於定中顯示遍一切無能害力明妃於一切如來境界中生。其明曰：</p>
<p class="dharani">「南麼薩婆怛他<span class='note-inline'>(引)</span>蘖帝弊<span class='note-inline'>(毘也反)</span><span class='note-inline'>(一)</span>　薩婆目契弊<span class='note-inline'>(同上)</span><span class='note-inline'>(二)</span>　阿娑迷<span class='note-inline'>(三)</span>　鉢囉迷<span class='note-inline'>(四)</span>　阿者麗<span class='note-inline'>(五)</span>　伽伽泥薩麼<span class='note-inline'>(二合)</span>囉嬭<span class='note-inline'>(平)</span><span class='note-inline'>(六)</span>　薩婆怛羅<span class='note-inline'>(引二合)</span>弩蘖帝<span class='note-inline'>(七)</span>　莎訶<span class='note-inline'>(八)</span></p>
<p>「次調彩色，頂禮世尊及般若波羅蜜，持此明妃八遍。從座而起，旋繞漫茶羅，入於內心，以大慈大悲力念諸弟子。阿闍梨復以羯磨金剛薩埵加持自身，以嚩字門及施願金剛已，當畫大悲藏生大漫茶羅。彼安祥在於內心而造大日世尊，坐白蓮華首戴髮髻，鉢吒為裙，上被綃縠，身相金色周身焰鬘；或以如來頂印、或以字句謂阿字門。東方一切諸佛，以阿字門及大空點。伊舍尼方一切如來母虛空眼，應書伽字。火天方一切諸菩薩，畫真陀摩尼寶或置迦字。夜叉方觀世自在，蓮華印，并畫一生補處菩薩眷屬，或作娑字。焰摩方，越三分位置金剛慧印，持金剛祕密主并眷屬，或書嚩字。彼復棄三分位，畫一切諸執金剛印；或書字句，所謂[合*牛]字。次涅哩底方，於大日如來下，作不動尊坐於石上，手持羂索慧刀，周匝焰鬘擬作障者，或置彼印，或書字句所謂唅字。風天方，降三世尊摧大障者，上有光焰，大勢威怒猶如焰摩，其形黑色，於可怖中極令怖畏，手轉金剛。或作彼印，或書字句所謂訶字<span class='note-inline'>(長聲)</span>。次於四方畫四大護。帝釋方名無畏結護者，金色白衣，面現少忿怒相，手持檀茶或作彼印，或置字句所謂作嚩字。夜叉方，名壞諸怖結護者，白色素衣，手持朅伽并布光焰，能壞諸怖；或畫彼印，或置字句所謂嚩字。龍方，名難降伏結護者，亦如無憂華色，被朱衣，面像微笑，在光焰中而觀一切眾會；或置彼印，或置字句所謂索字。焰摩方，名金剛無勝結護者，黑色玄衣，毘俱胝形，眉間浪文，上戴髮冠，自身威光照眾生界，手持檀茶，能壞大為障者；或作彼印，或置字句所謂吃讖<span class='note-inline'>(二合)</span>字，及一切眷屬使者，皆坐白蓮華上。真言者如是敷置已，次當出外，於第二分畫釋迦種牟尼王，被袈裟衣，三十二導師相，為說最勝教，施一切眾生無畏故；或袈裟鉢印，或以字句所謂婆字。次於外漫茶羅，以法界性加持自身，發菩提心，彼捨三分位，當三作禮，心念大日世尊，如前調色。於第三分，帝釋方，作施願金剛童子形，三昧手持青蓮華，上置金剛慧杵，以諸瓔珞而自莊嚴，上妙綃縠為裙，極輕細者用為上服，身欝金色，頂有五髻；或置密印，或置字句。真言曰：</p>
<p class="dharani">「『南麼三曼多勃馱喃<span class='note-inline'>(一)</span>　鑁』</p>
<p>「於其右邊，光網童子，一切身分皆悉圓滿，三昧手執持寶網，慧手持鉤；或置彼印，或書字句所謂染字。依焰摩方，除一切蓋障菩薩，金色髮冠，持如意寶；或畫彼印，或置字句所謂噁字<span class='note-inline'>(長聲)</span>。夜叉方，地藏菩薩，色如鉢孕遇華，手持蓮華，以諸瓔珞莊嚴；或置彼印，或置字句所謂伊字。龍方，虛空藏，白色白衣，身有光焰，以諸瓔珞莊嚴，手持朅伽；或置彼印，或置字句所謂伊字<span class='note-inline'>(長聲)</span>。</p>

<div class="lg regular" style="margin-left:0em;"><div class='lg-row'>「真言者宴坐，　安住於法界，</div>
<div class='lg-row'>我即法界性，　而住菩提心。</div>
<div class='lg-row'>向於帝釋方，　結金剛慧印，</div>
<div class='lg-row'>次作金剛事，　慇懃修供養。</div>
<div class='lg-row'>現諸佛救世，　三昧耶印等，</div>
<div class='lg-row'>念一切方所，　三轉持真言。</div>
<div class='lg-row'>依法召弟子，　向壇而作淨，</div>
<div class='lg-row'>授彼三自歸，　住勝菩提心。</div>
<div class='lg-row'>當為諸弟子，　結法界性印，</div>
<div class='lg-row'>次結法輪印，　一心同彼體。</div>
<div class='lg-row'>繒帛覆面門，　而起悲愍心，</div>
<div class='lg-row'>令作不空手，　圓滿菩提故。</div>
<div class='lg-row'>耳語而告彼，　無上正等戒，</div>
<div class='lg-row'>次當為彼結，　正等三昧印。</div>
<div class='lg-row'>授彼開敷花，　令發菩提意，</div>
<div class='lg-row'>隨其所至處，　而教於學人。</div>
<div class='lg-row'>作如是要誓，　一切應傳授。」</div>
<div class='lg-row'>具德持金剛。　又請白世尊：</div>
<div class='lg-row'>「唯願仁中勝，　演說灌頂法。」</div>
<div class='lg-row'>爾時薄伽梵，　安住於法界，</div>
<div class='lg-row'>而告金剛手：　「一心應諦聽，</div>
<div class='lg-row'>我說諸法教，　勝自在攝持。</div>
<div class='lg-row'>師以如來性，　加持於自體，</div>
<div class='lg-row'>或復以密印，　次應召弟子，</div>
<div class='lg-row'>令住法界性，　大蓮華王中。</div>
<div class='lg-row'>以四大菩薩，　所加持寶瓶，</div>
<div class='lg-row'>結支分生印，　而用灌其頂。</div>
<div class='lg-row'>髻中應授與，　大空暗字門，</div>
<div class='lg-row'>心置無生句，　胸表無垢字，</div>
<div class='lg-row'>或一切阿字，　髮髻金色光，</div>
<div class='lg-row'>住白蓮華臺，　等同於仁者。」</div>
</div></div>
<p class='juan'>大毘盧遮那成佛神變加持經卷第三</p>
</div><!-- end of div[@id='body'] -->
</body></html>