<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大毘盧遮那成佛神變加持經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />大毘盧遮那成佛神變加持經卷第五</p><p class="byline">大唐天竺三藏善無畏共沙門一行譯</p>
<div class='div-pin'><a id='mulu15' />
<p class='h1'>字輪品第十</p><p>爾時薄伽梵毘盧遮那告持金剛祕密主言：「諦聽。祕密主！有遍一切處法門。祕密主！若菩薩住此字門，一切事業皆悉成就。</p>
<p class="dharani">「南麼三曼多勃馱喃阿</p>
<p class="dharani">「南麼三曼多勃馱喃娑</p>
<p class="dharani">「南麼三曼多伐折囉<span class='note-inline'>(二合)</span>赧嚩</p>
<p class="dharani">「迦佉哦伽　遮車若社　吒咤拏荼　多他娜馱　波頗麼婆　野囉邏嚩　奢沙娑訶　吃灑<span class='note-inline'>(二合右此一轉皆上聲短呼之)</span></p>
<p class="dharani">「南麼三曼多勃馱喃阿</p>
<p class="dharani">「南麼三曼多勃馱喃娑</p>
<p class="dharani">「南麼三曼多伐折囉赧嚩</p>
<p class="dharani">「迦佉誐伽　遮車惹社　吒咤拏荼　多他娜馱　波頗麼婆　野囉邏嚩　奢沙娑訶　吃灑<span class='note-inline'>(二合右此一轉皆去聲長呼之)</span></p>
<p class="dharani">「南麼三曼多勃馱喃暗</p>
<p class="dharani">「南麼三曼多勃馱喃糝</p>
<p class="dharani">「南麼三曼多伐折囉赧鑁　劍欠儼儉　占襜染瞻　[齒*占][口*諂]喃湛　擔探腩淡　[口*窆][口*泛][口*(鍐-凶+(鬯-匕))][口*梵]閻㘕藍[口*(鍐-凶+(鬯-匕))]</p>
<p class="dharani">「睒衫參頷吃衫<span class='note-inline'>(二合其口邊字皆帶第一轉本音呼之)</span></p>
<p class="dharani">「南麼三曼多勃馱喃噁</p>
<p class="dharani">「南麼三曼多勃馱喃索</p>
<p class="dharani">「南麼三曼多伐折囉赧莫</p>
<p class="dharani">「屩却虐噱　灼綽弱杓　磔坼搦擇　呾託諾鐸　博泊漠簿藥[口*落]落嗼　鑠嗦索臛吃索<span class='note-inline'>(二合皆帶第一轉音入聲呼之)</span></p>
<p class="dharani">「伊縊塢烏　哩[口*捚]里狸　翳藹汗奧</p>
<p class="dharani">「仰壤[口*拏]曩莽　[口*昂]穰儜囊忙　噞髯喃南鑁[唬-儿+(雪-雨)]弱搦諾莫</p>
<p>「祕密主！如是字門道、善巧法門次第住真言道，一切如來神力之所加持，善解正遍知道菩薩行舞，過去未來現在諸佛世尊已說當說今說。祕密主！我今普觀諸佛剎土，無不見此遍一切處法門，彼諸如來無有不宣說者。是故祕密主！若欲了知真言門修菩薩行諸菩薩，於此遍一切處法門應勤修學，於舸遮吒多波初中後相加，以等持品類相入，自然獲得菩提心行，成等正覺及般涅槃。有此等所說字門相與和合真言法教初中後俱，真言者若如是知，隨其自心而得自在，於此一一句決定意用之，以慧覺知，當授無上殊勝句。如是一輪，輪轉字輪。真言者了知此故，常照世間，如大日世尊而轉法輪。」</p>
</div>
<div class='div-pin'><a id='mulu16' />
<p class='h1'>祕密漫荼羅品第十一</p><p>爾時薄伽梵毘盧遮那以如來眼觀察一切法界，入於法界俱舍，以如來奮迅平等莊嚴藏三昧，以現法界無盡嚴故，以是真言行門度無餘眾生界，滿足本願故。時佛在三昧中，於如是無盡眾生界，從眾聲門出隨類音聲，如其本性、業生成熟、受用果報，顯形諸色、種種語言、心所思念而為說法，令一切眾生皆得歡喜。復於一一毛孔，法界增身出現，出已等同虛空，於無量世界中以一音聲法界語表演說如來發生偈：</p>

<div class="lg regular" style="margin-left:1em;"><div class='lg-row'>「能生隨類形，　諸法之法相，</div>
<div class='lg-row'>諸佛與聲聞，　救世因緣覺，</div>
<div class='lg-row'>勤勇菩薩眾，　及仁尊亦然。</div>
<div class='lg-row'>眾生器世界，　次第而成立，</div>
<div class='lg-row'>生住等諸法，　常恒如是生。</div>
<div class='lg-row'>由具智方便，　離於無慧疑，</div>
<div class='lg-row'>而觀此道故，　諸正遍知說。」</div>
</div><p>爾時法界生如來身，一切法界自身表化雲遍滿毘盧遮那世尊，纔生心頃，諸毛孔中出無量佛，展轉加持已還入法界宮中。於是大日世尊復告持金剛祕密主言：「祕密主！有造漫荼羅聖尊分位種子幖幟。汝當諦聽，善思念之，吾今演說。」持金剛祕密主言：「如是。世尊！願樂欲聞。」時薄伽梵以偈頌曰：</p>

<div class="lg regular" style="margin-left:1em;"><div class='lg-row'>「真言者圓壇，　先置於自體，</div>
<div class='lg-row'>自足而至臍，　成大金剛輪，</div>
<div class='lg-row'>從此而至心，　當思惟水輪，</div>
<div class='lg-row'>水輪上火輪，　火輪上風輪，</div>
<div class='lg-row'>次應念持地，　而圖眾形像。」</div>
</div><p>爾時金剛手昇於大日世尊身語意地法平等觀，念彼未來眾生，為斷一切疑故，說大真言王曰：</p>
<p class="dharani">「南麼三曼多勃馱喃<span class='note-inline'>(一)</span>　阿三忙<span class='note-inline'>(引)</span>鉢多<span class='note-inline'>(二合)</span>達摩馱覩<span class='note-inline'>(二)</span>　蘖登<span class='note-inline'>(底孕反)</span>蘖哆喃<span class='note-inline'>(三)</span>　薩婆他<span class='note-inline'>(引)</span><span class='note-inline'>(四)</span>　暗<span class='note-inline'>(引)</span>欠<span class='note-inline'>(引)</span>暗噁<span class='note-inline'>(五)</span>　糝索<span class='note-inline'>(六)</span>　含鶴<span class='note-inline'>(七)</span>　㘕[口*落]<span class='note-inline'>(八)</span>　鑁嚩<span class='note-inline'>(急呼)</span><span class='note-inline'>(九)</span>　莎訶[合*牛]<span class='note-inline'>(十)</span>　㘕[口*落]訶囉<span class='note-inline'>(二合)</span>鶴<span class='note-inline'>(十一)</span>　莎訶㘕[口*落]<span class='note-inline'>(十二)</span>　莎訶<span class='note-inline'>(十三)</span>」</p>
<p>持金剛祕密主說此真言王已，時一切如來住十方世界，各舒右手摩執金剛頂，以善哉聲而稱歎言：「善哉善哉佛子！汝已超昇毘盧遮那世尊身語意地，為欲照明一切方所，住平等真言道諸菩薩故說此真言王。何以故？毘盧遮那世尊、應、正等覺坐菩提座，觀十二句法界，降伏四魔，此法界生，三處流出，破壞天魔軍眾；次得世尊身語意平等，身量等同虛空，語意量亦如是；逮得無邊智生，於一切法自在而演說法，所謂此十二句真言之王。佛子！汝今現證毘盧遮那世尊平等身語意故，眾所知識，同於正遍知者。」而說偈言：</p>

<div class="lg regular" style="margin-left:1em;"><div class='lg-row'>「汝問一切智，　大日正覺尊，</div>
<div class='lg-row'>最勝真言行，　當演說法教。</div>
<div class='lg-row'>我往昔由是，　發覺妙菩提，</div>
<div class='lg-row'>開示一切法，　令至於滅度，</div>
<div class='lg-row'>現在十方界，　諸佛咸證知。」</div>
</div><p>爾時具德金剛手心大歡喜，諸佛威神所加持故，而說偈言：</p>

<div class="lg regular" style="margin-left:1em;"><div class='lg-row'>「是法無有盡，　無自性無住，</div>
<div class='lg-row'>於業生解脫，　同於正遍知。</div>
<div class='lg-row'>諸救世方便，　隨於悲願轉，</div>
<div class='lg-row'>開悟無生智，　諸法如是相。」</div>
</div><p>時執金剛祕密主復說優陀那偈，請問毘盧遮那世尊，於此大悲藏生大漫荼羅決斷所疑，為未來世諸眾生故。</p>

<div class="lg regular" style="margin-left:1em;"><div class='lg-row'>「已斷一切疑，　種智離熱惱，</div>
<div class='lg-row'>我為眾生故，　請問於導師。</div>
<div class='lg-row'>曼荼羅何先？　惟大牟尼說。</div>
<div class='lg-row'>阿闍梨有幾？　弟子復幾種？</div>
<div class='lg-row'>云何知地相？　云何而擇治？</div>
<div class='lg-row'>云何當作淨？　云何彼堅住，</div>
<div class='lg-row'>及淨諸弟子？　惟願導師說。</div>
<div class='lg-row'>云何已淨相？　以何而作護？</div>
<div class='lg-row'>云何加持地？　事業誰為初？</div>
<div class='lg-row'>修多羅有幾？　云何作地分？</div>
<div class='lg-row'>幾種修供養？　云何花香等，</div>
<div class='lg-row'>此華當獻誰？　香亦復如是，</div>
<div class='lg-row'>云何而奉獻？　應以何花香？</div>
<div class='lg-row'>諸食與護摩，　各以何軌儀？</div>
<div class='lg-row'>及諸聖天座，　願說此教法。</div>
<div class='lg-row'>身相顯形色，　唯次第開演。</div>
<div class='lg-row'>所尊之密印，　及與自敷座，</div>
<div class='lg-row'>何故名為印？　是印從何生？</div>
<div class='lg-row'>灌頂復幾種？　三摩耶有幾？</div>
<div class='lg-row'>真言者幾時，　勤修真言行，</div>
<div class='lg-row'>當具菩薩道？　云何見真諦？</div>
<div class='lg-row'>悉地有幾種？　及與成就時，</div>
<div class='lg-row'>云何昇大空？　云何身祕密，</div>
<div class='lg-row'>不捨於此身，　而得成天身？</div>
<div class='lg-row'>種種諸變化，　彼復從何生？</div>
<div class='lg-row'>日月火方等，　曜宿星時分，</div>
<div class='lg-row'>所現諸不祥，　生死受眾苦，</div>
<div class='lg-row'>云何令不起，　所起盡除滅，</div>
<div class='lg-row'>而得常親近，　諸佛兩足尊？</div>
<div class='lg-row'>幾種護摩火，　幾事而增威？</div>
<div class='lg-row'>諸佛差別性，　唯願導師說。</div>
<div class='lg-row'>無餘諸世界，　及與出世間，</div>
<div class='lg-row'>彼果及數量，　殊勝三摩地，</div>
<div class='lg-row'>成熟在何所？　未成熟云何？</div>
<div class='lg-row'>復劑於幾時，　業生得解脫？」</div>
<div class='lg-row'>正覺一切智，　離熱惱世尊，</div>
<div class='lg-row'>告金剛手言：　「善哉大勤勇，</div>
<div class='lg-row'>祕密漫荼羅，　決定聖天位，</div>
<div class='lg-row'>大悲根本生，　無上摩訶衍，</div>
<div class='lg-row'>諸佛最祕密，　如汝之所問。</div>
<div class='lg-row'>大力持金剛，　我今略宣說，</div>
<div class='lg-row'>漫荼羅初業，　佛子應諦聽。</div>
<div class='lg-row'>十二支句生，　大力持明王，</div>
<div class='lg-row'>所應最先作。　住於本三昧，</div>
<div class='lg-row'>解了瑜伽道，　而作眾事業。</div>
<div class='lg-row'>阿闍梨有二，　通達印真言，</div>
<div class='lg-row'>彼相亦如是，　深祕顯略分。</div>
<div class='lg-row'>能知深廣義，　可傳者方授，</div>
<div class='lg-row'>正覺之長子，　遠離於世樂。</div>
<div class='lg-row'>第二求現法，　深著癡攀緣，</div>
<div class='lg-row'>世間漫荼羅，　一切為斯作。</div>
<div class='lg-row'>諸佛二足尊，　灌頂傳教者，</div>
<div class='lg-row'>說四種弟子，　時非時差別。</div>
<div class='lg-row'>一者時念誦，　非時俱非俱，</div>
<div class='lg-row'>具有一切相，　佛說親弟子。</div>
<div class='lg-row'>最初知地相，　即所謂心地，</div>
<div class='lg-row'>我已說作淨，　如前修事業。</div>
<div class='lg-row'>若離於過患，　心地無所畏，</div>
<div class='lg-row'>當得成真淨，　離一切諸過。</div>
<div class='lg-row'>堅住如是知，　見自三菩提，</div>
<div class='lg-row'>若異於此者，　非能清淨地。</div>
<div class='lg-row'>若住妄分別，　行者淨其地，</div>
<div class='lg-row'>祕密主非淨，　以離菩提心，</div>
<div class='lg-row'>故應捨分別，　淨除一切地。</div>
<div class='lg-row'>我廣說法教，　所有漫荼羅，</div>
<div class='lg-row'>是中所先事，　愚癡不知解，</div>
<div class='lg-row'>非名世間覺，　亦非一切智，</div>
<div class='lg-row'>乃至不能捨，　分別諸苦因。</div>
<div class='lg-row'>應當為弟子，　而淨菩提心，</div>
<div class='lg-row'>護以不動尊，　或用降三世。</div>
<div class='lg-row'>若弟子不為，　妄執之所動，</div>
<div class='lg-row'>當成最正覺，　無垢喻虛空。</div>
<div class='lg-row'>初加持是地，　依於諸佛教，</div>
<div class='lg-row'>第二心自在，　唯此非餘教。</div>
<div class='lg-row'>四種蘇多羅，　謂白黃赤黑，</div>
<div class='lg-row'>第五所應念，　所謂虛空色，</div>
<div class='lg-row'>空中而等持，　印定漫荼羅。</div>
<div class='lg-row'>第二持綖經，　置於道場地，</div>
<div class='lg-row'>一切如來座，　及諸佛智子，</div>
<div class='lg-row'>悅意妙蓮華，　世間稱吉祥；</div>
<div class='lg-row'>緣覺諸聲聞，　所謂邊智者，</div>
<div class='lg-row'>當知所敷座，　芰荷青蓮葉；</div>
<div class='lg-row'>世界諸天神，　梵眾以為初，</div>
<div class='lg-row'>赤色鉢曇華，　彼稱為座王；</div>
<div class='lg-row'>降此如所應，　念居其地分。</div>
<div class='lg-row'>供養有四種，　謂作禮合掌，</div>
<div class='lg-row'>并及慈悲等。　世間與華香，</div>
<div class='lg-row'>從手發生花，　奉諸救世者，</div>
<div class='lg-row'>結支分生印，　而觀菩提心。</div>
<div class='lg-row'>各各諸如來，　彼所生子等，</div>
<div class='lg-row'>以是無過花，　芬妙復光顯。</div>
<div class='lg-row'>法界為樹王，　供養仁中尊，</div>
<div class='lg-row'>真語以加持，　三昧自在轉，</div>
<div class='lg-row'>勝妙廣大雲，　法界中出生。</div>
<div class='lg-row'>從彼雨眾花，　常遍諸佛前，</div>
<div class='lg-row'>其餘世天等，　亦當散此華。</div>
<div class='lg-row'>奉獻隨相應，　本真言性類，</div>
<div class='lg-row'>如是塗香等，　亦隨其所應。</div>
<div class='lg-row'>空水輪相持，　是謂吉祥印，</div>
<div class='lg-row'>彼所奉花等，　當自心獻之。</div>
<div class='lg-row'>若諸世天神，　應知在臍位，</div>
<div class='lg-row'>或金剛拳印，　若復蓮華鬘，</div>
<div class='lg-row'>而在空中獻，　導師救世者，</div>
<div class='lg-row'>乃至諸世天，　各如其次第。</div>
<div class='lg-row'>護摩有二種，　所謂內及外。</div>
<div class='lg-row'>業生得解脫，　復有芽種生，</div>
<div class='lg-row'>以能燒業故，　說為內護摩。</div>
<div class='lg-row'>外用有三位，　三位三中住，</div>
<div class='lg-row'>成就三業道，　世間勝護摩。</div>
<div class='lg-row'>若異此作者，　不解護摩業，</div>
<div class='lg-row'>彼癡不得果，　捨離真言智。</div>
<div class='lg-row'>如來部真言，　及諸正覺說，</div>
<div class='lg-row'>當知白與黃，　金剛具眾色。</div>
<div class='lg-row'>觀自在真言，　純素隨事遷，</div>
<div class='lg-row'>四方相重普，　輪圓如次第，</div>
<div class='lg-row'>三隅半月輪，　而說形亦然。</div>
<div class='lg-row'>初應知色像，　所謂男女身，</div>
<div class='lg-row'>或復一切處，　隨其類形色，</div>
<div class='lg-row'>不思議智生，　是故不思議。</div>
<div class='lg-row'>應物有殊異，　智智證常一，</div>
<div class='lg-row'>乃至心廣博，　當知是其量。</div>
<div class='lg-row'>座印亦如是，　以及諸天神，</div>
<div class='lg-row'>如諸佛所生，　印等同彼生。</div>
<div class='lg-row'>以此法生印，　印持諸弟子，</div>
<div class='lg-row'>故略說法界，　用是為幖幟。</div>
<div class='lg-row'>灌頂有三種，　佛子至心聽。</div>
<div class='lg-row'>若祕印方便，　則離於作業，</div>
<div class='lg-row'>是名初勝法，　如來所灌頂；</div>
<div class='lg-row'>所謂第二者，　令起作眾事；</div>
<div class='lg-row'>第三以心授，　悉離於時方。</div>
<div class='lg-row'>令尊歡喜故，　如所說應作，</div>
<div class='lg-row'>現前佛灌頂，　是則最殊勝。</div>
<div class='lg-row'>正等覺略說，　五種三昧耶，</div>
<div class='lg-row'>初見漫荼羅，　具足三昧耶，</div>
<div class='lg-row'>未傳真實語，　不授彼密印。</div>
<div class='lg-row'>第二三昧耶，　入覩聖天會。</div>
<div class='lg-row'>第三具壇印，　隨教修妙業，</div>
<div class='lg-row'>復次許傳教，　說具三昧耶。</div>
<div class='lg-row'>雖具印壇位，　如教之所說，</div>
<div class='lg-row'>未逮心灌頂，　祕密慧不生。</div>
<div class='lg-row'>是故真言者，　祕密道場中，</div>
<div class='lg-row'>具第五要誓，　隨法應灌頂，</div>
<div class='lg-row'>當知異此者，　非名三昧耶。</div>
<div class='lg-row'>善住若觀意，　真言者覺心，</div>
<div class='lg-row'>不得於三處，　說彼為菩薩。</div>
<div class='lg-row'>得無緣觀行，　方便利眾生，</div>
<div class='lg-row'>為植眾善本，　故號仁中尊。</div>
<div class='lg-row'>於諸法本寂，　常無自性中，</div>
<div class='lg-row'>安住如須彌，　是名為見諦。</div>
<div class='lg-row'>此空即實際，　非虛妄言說，</div>
<div class='lg-row'>所見猶如佛，　先佛如是見。</div>
<div class='lg-row'>逮得菩提心，　悉地最無上，</div>
<div class='lg-row'>從此有五種，　諸悉地差別。</div>
<div class='lg-row'>所謂入修行，　及勝進諸地，</div>
<div class='lg-row'>世間五神通，　諸佛緣覺等。</div>
<div class='lg-row'>修業無間息，　乃至心續淨，</div>
<div class='lg-row'>未熟令成熟，　爾時悉地成。</div>
<div class='lg-row'>於彼一時頃，　淨業心俱等，</div>
<div class='lg-row'>真言者當得，　悉地隨意生。</div>
<div class='lg-row'>悉地昇空界，　如幻無畏者，</div>
<div class='lg-row'>呪術網所惑，　同於帝釋網，</div>
<div class='lg-row'>如乾闥婆城，　所有諸人民。</div>
<div class='lg-row'>身祕密如是，　非身亦非識，</div>
<div class='lg-row'>又如於睡夢，　而遊諸天宮，</div>
<div class='lg-row'>不捨於此身，　亦不至於彼。</div>
<div class='lg-row'>如是瑜伽夢，　住真言行者，</div>
<div class='lg-row'>所生功德業，　身相猶虹霓。</div>
<div class='lg-row'>真言如意珠，　出生意語身，</div>
<div class='lg-row'>隨念雨眾物，　而無分別想。</div>
<div class='lg-row'>猶十方虛空，　離諸有為行，</div>
<div class='lg-row'>真言者不染，　一切分別行，</div>
<div class='lg-row'>解了唯有想，　如是遍觀察，</div>
<div class='lg-row'>爾時真語者，　諸佛同隨喜。</div>
<div class='lg-row'>正覺兩足尊，　說二種護摩，</div>
<div class='lg-row'>所謂內及外，　增威亦如是。</div>
<div class='lg-row'>諸尊殊類性，　觀察當證知，</div>
<div class='lg-row'>世間諸真言，　今說彼限量。</div>
<div class='lg-row'>福德自在等，　眾知識天神，</div>
<div class='lg-row'>彼所說明呪，　及與大力印，</div>
<div class='lg-row'>彼皆現世果，　故說有分量，</div>
<div class='lg-row'>雖成不堅住，　悉是生滅法，</div>
<div class='lg-row'>出世間真言，　無作本不生。</div>
<div class='lg-row'>業生悉已斷，　戰勝離三過，</div>
<div class='lg-row'>麟角無師者，　及佛聲聞眾，</div>
<div class='lg-row'>菩薩諸真言，　彼量我當說。</div>
<div class='lg-row'>超越於三時，　眾緣所生起，</div>
<div class='lg-row'>可見非見果，　從意語身生。</div>
<div class='lg-row'>世間之所傳，　果數經一劫，</div>
<div class='lg-row'>等正覺所說，　真言過劫數。</div>
<div class='lg-row'>大仙正等覺，　佛子眾三昧，</div>
<div class='lg-row'>清淨離於想，　有想為世間，</div>
<div class='lg-row'>從業而獲果，　有成熟熟時。</div>
<div class='lg-row'>若得成悉地，　自在轉諸業，</div>
<div class='lg-row'>心無自性故，　遠離於因果，</div>
<div class='lg-row'>解脫於業生，　生等同虛空。」</div>
</div><p>「復次祕密主！諦聽彼密印、形相、敷置聖天之位、威驗現前、三昧所趣。如是五者，往昔諸佛成菩提，法界虛空行，本所誓願度脫無餘眾生界，為欲利益安樂彼真言門修菩薩行諸菩薩故。」金剛手言：「如是。世尊！願樂欲聞。」時薄伽梵以偈頌曰：</p>

<div class="lg regular" style="margin-left:1em;"><div class='lg-row'>「最初正等覺，　敷置漫荼羅，</div>
<div class='lg-row'>密中之祕密，　大悲胎藏生，</div>
<div class='lg-row'>及無量世間，　出世漫荼羅，</div>
<div class='lg-row'>彼所有圖像，　次第說當聽。</div>
<div class='lg-row'>四方普周匝，　一門及通道，</div>
<div class='lg-row'>金剛印遍嚴，　中羯磨金剛。</div>
<div class='lg-row'>其上妙蓮華，　開敷含果實，</div>
<div class='lg-row'>於彼大蓮印，　大空點莊嚴。</div>
<div class='lg-row'>八葉悉圓正，　善好具鬚蘂，</div>
<div class='lg-row'>十二支生句，　普遍華臺中。</div>
<div class='lg-row'>其上兩足尊，　導師成正覺，</div>
<div class='lg-row'>以入漫荼羅，　眷屬自圍繞。</div>
<div class='lg-row'>當知此最初，　悲生漫荼羅，</div>
<div class='lg-row'>從此流諸壇，　各如其本教，</div>
<div class='lg-row'>事業形悉地，　安置諸佛子。</div>
<div class='lg-row'>復次祕密主！　如來漫荼羅，</div>
<div class='lg-row'>猶如淨圓月，　內現商佉色。</div>
<div class='lg-row'>一切佛三角，　在於白蓮華，</div>
<div class='lg-row'>空點為幖幟，　金剛印圍繞。</div>
<div class='lg-row'>從彼真言主，　周匝放光明，</div>
<div class='lg-row'>以無疑慮心，　普遍而流出。</div>
<div class='lg-row'>復次祕密主！　觀世自在者，</div>
<div class='lg-row'>祕密漫荼羅，　佛子一心聽。</div>
<div class='lg-row'>普遍四方相，　中吉祥商佉，</div>
<div class='lg-row'>出生鉢曇華，　開敷含果實。</div>
<div class='lg-row'>上表金剛慧，　承以大蓮印，</div>
<div class='lg-row'>布一切種子，　善巧以為種。</div>
<div class='lg-row'>多羅毘俱知，　及與白處尊，</div>
<div class='lg-row'>明妃資財主，　及與大勢至，</div>
<div class='lg-row'>諸吉祥受教，　皆在漫荼羅，</div>
<div class='lg-row'>得自在者印，　殊妙作標相。</div>
<div class='lg-row'>何耶揭哩婆，　如法住三角，</div>
<div class='lg-row'>漫荼羅圍繞，　嚴好初日暉，</div>
<div class='lg-row'>當在明王邊，　巧慧者安立。</div>
<div class='lg-row'>復次祕密主！　今說第二壇。</div>
<div class='lg-row'>正等四方相，　金剛印圍繞，</div>
<div class='lg-row'>一切妙金色，　內心蓮華敷。</div>
<div class='lg-row'>臺現迦羅奢，　光色如淨月，</div>
<div class='lg-row'>亦以大空點，　周匝自莊嚴。</div>
<div class='lg-row'>上表大風印，　靉靆猶玄雲，</div>
<div class='lg-row'>鼓動幢旛相，　空點為幖幟。</div>
<div class='lg-row'>其上生猛焰，　同於劫災火，</div>
<div class='lg-row'>而作三角形，　三角以圍之。</div>
<div class='lg-row'>光鬘相周普，　晨朝日暉色，</div>
<div class='lg-row'>是中鉢頭摩，　朱黰猶劫火。</div>
<div class='lg-row'>彼上金剛印，　流散發焰暉，</div>
<div class='lg-row'>持以[合*牛]字聲，　勝妙種子字。</div>
<div class='lg-row'>先佛說是法，　勤勇漫荼羅，</div>
<div class='lg-row'>部母商憩羅，　及金剛部主，</div>
<div class='lg-row'>金剛鉤索支，　大德持明王，</div>
<div class='lg-row'>一切皆於此，　大漫荼羅中。</div>
<div class='lg-row'>印壇諸佛子，　形色各如次，</div>
<div class='lg-row'>隨類而相應，　諸業善成就。</div>
<div class='lg-row'>復次我所說，　金剛自在者，</div>
<div class='lg-row'>謂虛空無垢，　金剛輪及牙，</div>
<div class='lg-row'>妙住與名稱，　大忿及迅利，</div>
<div class='lg-row'>寂然大金剛，　并及青金剛，</div>
<div class='lg-row'>蓮華及廣眼，　妙金剛金剛，</div>
<div class='lg-row'>及住無戲論，　無量虛空步，</div>
<div class='lg-row'>是等漫荼羅，　所說白黃赤，</div>
<div class='lg-row'>乃至黑色等，　印形及所餘，</div>
<div class='lg-row'>三戟一股印，　二首皆五峯，</div>
<div class='lg-row'>或執金剛鬘，　隨色類區別，</div>
<div class='lg-row'>一切作種子，　大福德當知。</div>
<div class='lg-row'>不動漫荼羅，　風輪與火俱，</div>
<div class='lg-row'>依涅哩底方，　大日如來下，</div>
<div class='lg-row'>及種子圍繞，　微妙大慧刀，</div>
<div class='lg-row'>或復羂索印，　具慧者安布。</div>
<div class='lg-row'>降三世殊異，　謂在風輪中，</div>
<div class='lg-row'>繞以金剛印，　而住於三處。</div>
<div class='lg-row'>復次祕密主！　先說漫荼羅，</div>
<div class='lg-row'>諸佛菩薩母，　安置壇形像。</div>
<div class='lg-row'>方正真金色，　金剛印圍繞，</div>
<div class='lg-row'>最勝漫荼羅，　今當示尊相。</div>
<div class='lg-row'>彼中大蓮華，　暉焰遍黃色，</div>
<div class='lg-row'>中置如來頂，　超越於中分。</div>
<div class='lg-row'>而至三分位，　應作如來眼，</div>
<div class='lg-row'>自住光焰中，　遍布彼種子。</div>
<div class='lg-row'>次一切菩薩，　大如意寶尊，</div>
<div class='lg-row'>謂彼漫荼羅，　圓白而四出，</div>
<div class='lg-row'>遍寂極清淨，　滿一切希願。</div>
<div class='lg-row'>復次應諦聽，　釋迦師子壇。</div>
<div class='lg-row'>謂大因陀羅，　妙善真金色，</div>
<div class='lg-row'>四方相均等，　如前金剛印。</div>
<div class='lg-row'>上現波頭摩，　周遍皆黃暉，</div>
<div class='lg-row'>大鉢具光焰，　金剛印圍繞。</div>
<div class='lg-row'>袈裟錫杖等，　置之如次第，</div>
<div class='lg-row'>五種如來頂，　諦聽今當說。</div>
<div class='lg-row'>白傘以傘印，　具慧者勝頂，</div>
<div class='lg-row'>圍以大慧刀，　普遍皆流光。</div>
<div class='lg-row'>最勝頂輪印，　除障頂鉤印，</div>
<div class='lg-row'>大士頂髻相，　是名火聚印。</div>
<div class='lg-row'>廣生跋折羅，　發生以蓮華，</div>
<div class='lg-row'>無量聲商佉，　觀察知像類。</div>
<div class='lg-row'>毫相摩尼珠，　佛眼次當聽，</div>
<div class='lg-row'>頂髻遍黃色，　圍以拔折羅。</div>
<div class='lg-row'>無能勝妃印，　以手持蓮華，</div>
<div class='lg-row'>無能勝大口，　而在黑蓮上。</div>
<div class='lg-row'>淨境界之行，　所謂淨居天，</div>
<div class='lg-row'>置彼諸印相，　佛子應諦聽。</div>
<div class='lg-row'>所謂思惟手，　善手及笑手，</div>
<div class='lg-row'>華手虛空手，　畫之如法則。</div>
<div class='lg-row'>地神迦羅奢，　圓白金剛圍，</div>
<div class='lg-row'>請召火天印，　當以大仙手。</div>
<div class='lg-row'>迦攝驕答摩，　末建拏竭伽，</div>
<div class='lg-row'>婆私倪刺婆，　各如其次第。</div>
<div class='lg-row'>應畫韋陀手，　而居火壇內。</div>
<div class='lg-row'>閻摩但茶印，　常處風輪中。</div>
<div class='lg-row'>沒栗底鈴印，　黑夜計都印，</div>
<div class='lg-row'>澇達羅輸羅，　大梵妃蓮華。</div>
<div class='lg-row'>俱摩利鑠底，　毘瑟女輪印，</div>
<div class='lg-row'>當知焰摩后，　以沒揭羅印。</div>
<div class='lg-row'>嬌吠離耶后，　用劫跋羅印。</div>
<div class='lg-row'>如是等皆在，　風漫茶羅中，</div>
<div class='lg-row'>烏鷲及婆栖，　野干等圍繞。</div>
<div class='lg-row'>若欲成悉地，　依法以圖之，</div>
<div class='lg-row'>涅哩底大刀，　毘紐勝妙輪。</div>
<div class='lg-row'>鳩摩羅爍底，　難徒跋難陀，</div>
<div class='lg-row'>密雲與電俱，　皆具清潭色，</div>
<div class='lg-row'>夾輔門廂衛，　在釋師子壇。</div>
<div class='lg-row'>商羯羅三戟，　妃作鉢胝印。</div>
<div class='lg-row'>月天迦羅奢，　淨白蓮華敷。</div>
<div class='lg-row'>日天金剛輪，　表以輿輅像。</div>
<div class='lg-row'>社耶毘社耶，　當知大力者，</div>
<div class='lg-row'>俱以大弓印。　在因陀羅輪，</div>
<div class='lg-row'>風方風幢印，　妙音樂器印，</div>
<div class='lg-row'>縛嚕拏羂索，　而在圓壇中。</div>
<div class='lg-row'>汝大我應知，　種子字環繞，</div>
<div class='lg-row'>如是等標誌，　如次漫荼羅，</div>
<div class='lg-row'>釋師子眷屬，　今已略宣說。</div>
<div class='lg-row'>佛子次諦聽，　施願金剛壇，</div>
<div class='lg-row'>四方相均普，　衛以金剛印。</div>
<div class='lg-row'>當於彼中作，　火生漫荼羅，</div>
<div class='lg-row'>內心復安置，　妙善青蓮印。</div>
<div class='lg-row'>智者曼殊音，　本真言圍之，</div>
<div class='lg-row'>如法布種子，　而以為種子。</div>
<div class='lg-row'>復於其四傍，　嚴飾以青蓮，</div>
<div class='lg-row'>圖作勤勇眾，　各如其次第。</div>
<div class='lg-row'>光網以鉤印，　寶冠持寶印，</div>
<div class='lg-row'>無垢光童子，　青蓮而未敷。</div>
<div class='lg-row'>妙音具大慧，　所說諸使者，</div>
<div class='lg-row'>當知彼密印，　各如其所應。</div>
<div class='lg-row'>髻設尼刀印，　優波輸羅印，</div>
<div class='lg-row'>質怛羅杖印，　地慧以幢印，</div>
<div class='lg-row'>彼招召使者，　以鴦俱尸印，</div>
<div class='lg-row'>一切如是作，　圍以青蓮華。</div>
<div class='lg-row'>所有諸奉教，　皆羗揭梨印。</div>
<div class='lg-row'>復次南方印，　除一切蓋障，</div>
<div class='lg-row'>大精進種子，　謂真陀摩尼，</div>
<div class='lg-row'>住於火輪中，　翼從端嚴眾，</div>
<div class='lg-row'>當知彼眷屬，　祕密之標誌。</div>
<div class='lg-row'>次第應圖畫，　我今廣宣說。</div>
<div class='lg-row'>除疑以寶瓶，　置一股金剛，</div>
<div class='lg-row'>聖者施無畏，　作施無畏手，</div>
<div class='lg-row'>除一切惡趣，　發起手為相。</div>
<div class='lg-row'>救意慧菩薩，　悲手常在心。</div>
<div class='lg-row'>大慈生菩薩，　應以執華手，</div>
<div class='lg-row'>悲念在心上，　垂屈火輪手；</div>
<div class='lg-row'>除一切熱惱，　作施諸願手，</div>
<div class='lg-row'>甘露水流注，　遍在諸指端；</div>
<div class='lg-row'>具不思議慧，　持如意珠手，</div>
<div class='lg-row'>皆住蓮華上，　在漫荼羅中。</div>
<div class='lg-row'>北方地藏尊，　密印次當說，</div>
<div class='lg-row'>先作莊嚴座，　在因陀羅壇，</div>
<div class='lg-row'>大蓮發光焰，　間錯備眾色。</div>
<div class='lg-row'>於彼建大幢，　大寶在其端，</div>
<div class='lg-row'>是名為最勝，　密印之形像。</div>
<div class='lg-row'>復當慇懃作，　上首諸眷屬，</div>
<div class='lg-row'>無量無數眾，　彼諸慕達羅。</div>
<div class='lg-row'>寶作於寶上，　三股金剛印；</div>
<div class='lg-row'>寶掌於寶上，　一股金剛印；</div>
<div class='lg-row'>持地於寶上，　二首金剛印；</div>
<div class='lg-row'>寶印手寶上，　五股金剛印；</div>
<div class='lg-row'>堅意於寶上，　羯麼金剛印；</div>
<div class='lg-row'>一切皆應住，　彼漫荼羅中。</div>
<div class='lg-row'>西方虛空藏，　圓白悅意壇，</div>
<div class='lg-row'>大白蓮華座，　置大慧刀印。</div>
<div class='lg-row'>如是堅利刃，　鋒銳猶氷霜，</div>
<div class='lg-row'>自種子為種，　智者當安布，</div>
<div class='lg-row'>及畫諸眷屬，　印形如法教。</div>
<div class='lg-row'>虛空無垢尊，　應當以輪印，</div>
<div class='lg-row'>輪像自圍繞，　具足在風壇；</div>
<div class='lg-row'>虛空慧商佉，　在風漫荼羅；</div>
<div class='lg-row'>清淨慧白蓮，　在風漫荼羅；</div>
<div class='lg-row'>行慧之印相，　當以車璩瓶，</div>
<div class='lg-row'>上插青蓮華，　在風漫荼羅；</div>
<div class='lg-row'>安慧金剛蓮，　在風漫荼羅。</div>
<div class='lg-row'>略說佛祕藏。　諸尊密印竟。」</div>
</div></div>
<div class='div-pin'><a id='mulu17' />
<p class='h1'>入祕密漫荼羅法品第十二</p><p>爾時世尊又復宣說入祕密漫荼羅法優陀那曰：</p>

<div class="lg regular" style="margin-left:1em;"><div class='lg-row'>「真言遍學者，　通達祕密壇，</div>
<div class='lg-row'>如法為弟子，　燒盡一切罪。</div>
<div class='lg-row'>壽命悉焚滅，　令彼不復生，</div>
<div class='lg-row'>同於灰燼已，　彼壽命還復。</div>
<div class='lg-row'>謂以字燒字，　因字而更生，</div>
<div class='lg-row'>一切壽及生，　清淨遍無垢。</div>
<div class='lg-row'>以十二支句，　而作於彼器，</div>
<div class='lg-row'>如是三昧耶，　一切諸如來，</div>
<div class='lg-row'>菩薩救世者，　及佛聲聞眾，</div>
<div class='lg-row'>乃至諸世間，　平等不違逆。</div>
<div class='lg-row'>解此平等誓，　祕密漫荼羅，</div>
<div class='lg-row'>入一切法教，　諸壇得自在。</div>
<div class='lg-row'>我身等同彼，　真言者亦然，</div>
<div class='lg-row'>以不相異故，　說名三昧耶。」</div>
</div></div>
<div class='div-pin'><a id='mulu18' />
<p class='h1'>入祕密漫荼羅位品第十三</p><p>爾時大日世尊入於等至三昧，觀未來世諸眾生故，住於定中。即時諸佛國土地平如掌，五寶間錯，懸大寶蓋，莊嚴門標，眾色流蘇其相長廣，寶鈴、白拂、名衣、幡珮綺絢垂布而校飾之，於八方隅建摩尼幢。八功德水芬馥盈滿，無量眾鳥鴛鴦鵝鵠出和雅音。種種浴池時華雜樹敷榮間列芳茂嚴好。八方合繫五寶瓔繩。其地柔軟猶如綿纊，觸踐之者皆受快樂。無量樂器自然諧韻，其聲微妙人所樂聞。無量菩薩隨福所感宮室殿堂意生之座，如來信解願力所生。法界幖幟大蓮華王出現，如來法界性身安住其中，隨諸眾生種種性欲令得歡喜。時彼如來一切支分無障礙力，從十智力信解所生，無量形色莊嚴之相，無數百千俱胝那由他劫布施、持戒、忍辱、精進、禪定、智慧諸度功德所資長身即時出現。彼出現已，於諸世界大眾會中發大音聲而說偈言：</p>

<div class="lg regular" style="margin-left:1em;"><div class='lg-row'>「諸佛甚奇特，　權智不思議，</div>
<div class='lg-row'>無阿賴耶慧，　含藏說諸法。</div>
<div class='lg-row'>若解無所得，　諸法之法相，</div>
<div class='lg-row'>彼無得而得，　得諸佛導師。」</div>
</div><p>說如是音聲已，還入如來不思議法身。</p>
<p>爾時世尊復告執金剛祕密主言：「善男子！諦聽內心漫荼羅。祕密主！彼身地即是法界自性，真言密印加持而加持之，以本性清淨故、羯磨金剛所護持故，淨除一切塵垢，我人、眾生、壽者、意生、儒童、造立者等株杌過患。方壇四門，西向通達，周旋界道。內現意生八葉大蓮華王，抽莖敷蕊綵絢端妙。其中如來一切世間最尊特身，超越身語意地至於心地逮得殊勝悅意之果。於彼東方寶幢如來、南方開敷華王如來、北方鼓音如來、西方無量壽如來，東南方普賢菩薩、東北方觀自在菩薩、西南方妙吉祥童子。西北方慈氏菩薩。一切蕊中，佛菩薩母六波羅蜜三昧眷屬而自莊嚴。下列持明諸忿怒眾、持金剛主菩薩以為其莖，處于無盡大海。一切地居天等，其數無量而環繞之。</p>
<p>「爾時行者為成三昧耶故，應以意生香華燈明塗香種種餚膳，一切皆以獻之。優陀那曰：</p>

<div class="lg regular" style="margin-left:2em;"><div class='lg-row'>「『真言者誠諦，　圖畫漫荼羅，</div>
<div class='lg-row'>自身為大我，　囉字淨諸垢。</div>
<div class='lg-row'>安住瑜伽座，　尋念諸如來，</div>
<div class='lg-row'>頂授諸弟子，　阿字大空點，</div>
<div class='lg-row'>智者傳妙花，　令散於自身，</div>
<div class='lg-row'>為說內所見，　行人宗奉處，</div>
<div class='lg-row'>此最上壇故，　應與三昧耶。』」</div>
</div></div>
<div class='div-pin'><a id='mulu19' />
<p class='h1'>祕密八印品第十四</p><p>爾時毘盧遮那世尊復觀諸大眾會，告執金剛祕密主言：「佛子！有祕密八印，最為祕密。聖天之位威神所同，自真言道以為幖幟，圖具漫荼羅如本尊相應。若依法教，於真言門修菩薩行諸菩薩應如是知，自身住本尊形堅固不動。知本尊已，如本尊住而得悉地。云何八印？謂以智慧三昧手作空心合掌，而散風輪地輪如放光焰，是世尊本威德生印。其漫荼羅三角而具光明，彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　㘕[口*落]<span class='note-inline'>(二)</span>　莎訶』</p>
<p>「即以此印，而屈風輪在虛空輪上如嚩字形，是世尊金剛不壞印。其漫荼羅如嚩字相，有金剛光。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　鑁嚩<span class='note-inline'>(急呼)</span><span class='note-inline'>(二)</span>　莎訶』</p>
<p>「復以初印，而散水輪火輪，是名蓮華藏印。其漫荼羅如月輪相，以波頭摩華而圍繞之。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　糝索<span class='note-inline'>(二)</span>　莎訶』</p>
<p>「即以此印，屈二地輪入於掌中，是如來萬德莊嚴印。其漫荼羅猶如半月形，以大空點圍之。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　含鶴<span class='note-inline'>(二)</span>　莎訶』</p>
<p>「復以定慧手作未開敷華合掌，建立二虛空輪而稍屈之，是如來一切支分生印。其漫荼羅如迦羅捨滿月之形，金剛圍之。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　暗噁<span class='note-inline'>(二)</span>　莎訶』</p>
<p>「即以此印屈其火輪，餘相如前，是世尊陀羅尼印。其漫荼羅猶如彩虹，而遍圍之垂金剛幡。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　勃馱陀羅尼<span class='note-inline'>(上)</span><span class='note-inline'>(二)</span>　娑沒㗚<span class='note-inline'>(三合)</span>底沫羅馱那羯[口*履]<span class='note-inline'>(三)</span>　馱囉也薩鑁<span class='note-inline'>(四)</span>　薄伽<span class='note-inline'>(輕)</span>嚩底<span class='note-inline'>(五)</span>　阿<span class='note-inline'>(去)</span>迦<span class='note-inline'>(引)</span>囉嚩底<span class='note-inline'>(六)</span>　三麼曳<span class='note-inline'>(七)</span>　莎訶』</p>
<p>「復以虛心合掌，開散火輪，其地輪空輪和合相持，是謂如來法住印。其漫荼羅猶如虛空，以雜色圍之，有二空點。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　阿<span class='note-inline'>(去)</span>吠娜尾泥<span class='note-inline'>(二)</span>　莎訶』</p>
<p>「同前虛心合掌，以智慧三昧手互相加持而自旋轉，是謂世尊迅疾持印。其漫荼羅亦如虛空，而用青點嚴之。彼真言曰：</p>
<p class="dharani">「『南麼三曼多勃馱喃<span class='note-inline'>(一)</span>　摩訶<span class='note-inline'>(引)</span>瑜伽<span class='note-inline'>(輕)</span>瑜擬<span class='note-inline'>(宜以反)</span>寧<span class='note-inline'>(上)</span><span class='note-inline'>(二)</span>　瑜詣說[口*履]<span class='note-inline'>(三)</span>　欠若唎計<span class='note-inline'>(四)</span>　莎訶』</p>
<p>「祕密主！是名如來祕密印，最勝祕密，不應輒授與人，除已灌頂，其性調柔、精勤堅固、發殊勝願、恭敬師長、念恩德者、內外清淨、捨自身命而求法者。」</p>
</div>
<div class='div-pin'><a id='mulu20' />
<p class='h1'>持明禁戒品第十五</p><p>爾時金剛手復以偈頌請問大日世尊持明禁戒，為真言門修菩薩行諸菩薩故。</p>

<div class="lg regular" style="margin-left:1em;"><div class='lg-row'>「云何成禁戒？　云何住尸羅？</div>
<div class='lg-row'>云何隨所住，　修行離諸著？</div>
<div class='lg-row'>修行幾時月，　禁戒得終竟？</div>
<div class='lg-row'>住於何法教，　而知彼威德？</div>
<div class='lg-row'>離時方作業，　及法非法等，</div>
<div class='lg-row'>云何而速成？　願佛說其量。</div>
<div class='lg-row'>先佛所宣說，　令得於悉地，</div>
<div class='lg-row'>我問一切智，　正覺兩足尊，</div>
<div class='lg-row'>為未來眾生，　仁中尊證知。」</div>
</div><p>是時薄伽梵毘盧遮那哀愍眾生故而說偈言：</p>

<div class="lg regular" style="margin-left:1em;"><div class='lg-row'>「善哉勤勇士，　大德持金剛！</div>
<div class='lg-row'>所說殊勝戒，　古佛所開演。</div>
<div class='lg-row'>緣明所起戒，　住戒如正覺，</div>
<div class='lg-row'>令得成悉地，　為利世間故。</div>
<div class='lg-row'>等起自真實，　不生疑慮心，</div>
<div class='lg-row'>常住於等引，　修行戒當竟。</div>
<div class='lg-row'>菩提心及法，　及修學業果，</div>
<div class='lg-row'>和合為一相，　遠離諸造作，</div>
<div class='lg-row'>具戒如佛智，　異此非具戒。</div>
<div class='lg-row'>得諸法自在，　通達利眾生，</div>
<div class='lg-row'>常修無著行，　等礫石眾寶。</div>
<div class='lg-row'>乃至滿落叉，　所說真言教，</div>
<div class='lg-row'>畢於時月等，　禁戒量終竟。</div>
<div class='lg-row'>最初金輪觀，　住大因陀羅，</div>
<div class='lg-row'>當結金剛印，　飲乳以資身。</div>
<div class='lg-row'>行者一月滿，　能調出入息，</div>
<div class='lg-row'>次於第二月，　嚴正水輪中，</div>
<div class='lg-row'>應以蓮華印，　而服醇淨水。</div>
<div class='lg-row'>次於第三月，　勝妙火輪觀，</div>
<div class='lg-row'>噉不求之食，　即以大慧力，</div>
<div class='lg-row'>燒滅一切罪，　而生身意語。</div>
<div class='lg-row'>第四月風輪，　行者常服風，</div>
<div class='lg-row'>結轉法輪印，　攝心以持誦。</div>
<div class='lg-row'>金剛水輪觀，　依住於瑜伽，</div>
<div class='lg-row'>是為第五月，　遠離得非得。</div>
<div class='lg-row'>行者無所著，　等同三菩提，</div>
<div class='lg-row'>和合風火輪，　出過眾過患。</div>
<div class='lg-row'>復一月持誦，　亦捨利非利，</div>
<div class='lg-row'>梵釋等天眾，　摩睺毘舍遮，</div>
<div class='lg-row'>遠住而敬禮，　一切為守護，</div>
<div class='lg-row'>皆悉奉教命。　彼常得如是，</div>
<div class='lg-row'>人天藥叉神，　持明諸靈仙，</div>
<div class='lg-row'>翊侍其左右，　隨所命當作。</div>
<div class='lg-row'>不善為障者，　羅剎七母等，</div>
<div class='lg-row'>見持真言者，　恭敬而遠之。</div>
<div class='lg-row'>見是處光明，　馳散如猛火。</div>
<div class='lg-row'>隨所住法教，　皆依明禁故，</div>
<div class='lg-row'>等正覺真子，　一切得自在。</div>
<div class='lg-row'>調伏難降者，　如大執金剛，</div>
<div class='lg-row'>饒益諸群生，　同於觀世音。</div>
<div class='lg-row'>經逾六月已，　隨所願成果，</div>
<div class='lg-row'>常當於自他，　悲愍而救護。」</div>
</div></div>
<div class='div-pin'><a id='mulu21' />
<p class='h1'>阿闍梨真實智品第十六</p><p>爾時持金剛者次復請問大日世尊諸漫荼羅真言之心，而說偈言：</p>

<div class="lg regular" style="margin-left:0em;"><div class='lg-row'>「云何為一切，　真言實語心？</div>
<div class='lg-row'>云何而解了，　說名阿闍梨？」</div>
<div class='lg-row'>爾時薄伽梵，　大毘盧遮那，</div>
<div class='lg-row'>慰喻金剛手，　善哉摩訶薩，</div>
<div class='lg-row'>令彼心歡喜。　復告如是言：</div>
<div class='lg-row'>「解祕中最祕，　真言智大心，</div>
<div class='lg-row'>今為汝宣說，　一心應諦聽。</div>
<div class='lg-row'>所謂阿字者，　一切真言心，</div>
<div class='lg-row'>從此遍流出，　無量諸真言，</div>
<div class='lg-row'>一切戲論息，　能生巧智慧。</div>
<div class='lg-row'>祕密主何等，　一切真語心？</div>
<div class='lg-row'>佛兩足尊說，　阿字名種子，</div>
<div class='lg-row'>故一切如是，　安住諸支分，</div>
<div class='lg-row'>如相應布已，　依法皆遍授。</div>
<div class='lg-row'>由彼本初字，　遍在增加字，</div>
<div class='lg-row'>眾字以成音，　支體由是生，</div>
<div class='lg-row'>故此遍一切，　身生種種德，</div>
<div class='lg-row'>今說所分布，　佛子一心聽。</div>
<div class='lg-row'>以心而作心，　餘以布支分，</div>
<div class='lg-row'>一切如是作，　即同於我體。</div>
<div class='lg-row'>安住瑜伽座，　尋念諸如來，</div>
<div class='lg-row'>若於此教法，　解斯廣大智，</div>
<div class='lg-row'>正覺大功德，　說為阿闍梨，</div>
<div class='lg-row'>是即為如來，　亦即名為佛。</div>
<div class='lg-row'>菩薩及梵天，　毘紐摩醯羅，</div>
<div class='lg-row'>日月天水天，　帝釋世間主，</div>
<div class='lg-row'>黑夜焰摩等，　地神與妙音，</div>
<div class='lg-row'>梵志及常浴，　亦名梵行者，</div>
<div class='lg-row'>漏盡比丘眾，　吉祥持祕密，</div>
<div class='lg-row'>一切智見者，　法自在財富。</div>
<div class='lg-row'>若住菩提心，　及與聲智性，</div>
<div class='lg-row'>不著一切法，　說名遍一切。</div>
<div class='lg-row'>即是真語者，　持吉祥真言，</div>
<div class='lg-row'>真實語之王，　持執金剛印。</div>
<div class='lg-row'>所有諸字輪，　若在於支分，</div>
<div class='lg-row'>當知住眉間，　[合*牛]字金剛句，</div>
<div class='lg-row'>娑字在脣下，　是謂蓮華句。</div>
<div class='lg-row'>我即同心位，　一切處自在，</div>
<div class='lg-row'>普遍於種種，　有情及非情。</div>
<div class='lg-row'>阿字第一命，　嚩字名為水，</div>
<div class='lg-row'>囉字名為火，　[合*牛]字名忿怒，</div>
<div class='lg-row'>佉字同虛空，　所謂極空點，</div>
<div class='lg-row'>知此最真實，　說名阿闍梨。</div>
<div class='lg-row'>故應具方便，　了知佛所說，</div>
<div class='lg-row'>常作精勤修，　當得不死句。」</div>
</div></div>
<div class='div-pin'><a id='mulu22' />
<p class='h1'>布字品第十七</p><p>爾時世尊復告金剛手言：</p>

<div class="lg regular" style="margin-left:1em;"><div class='lg-row'>「復次祕密主！　諸佛所宣說，　安布諸字門，</div>
<div class='lg-row'>佛子一心聽。　迦字在咽下，　佉字在齶上，</div>
<div class='lg-row'>誐字以為頸，　伽字在喉中，　遮字為舌根，</div>
<div class='lg-row'>車字在舌中，　若字為舌端，　社字舌生處，</div>
<div class='lg-row'>吒字以為脛，　咤字應知髀，　拏字說為腰，</div>
<div class='lg-row'>荼字以安坐，　多字最後分，　他字應知腹，</div>
<div class='lg-row'>娜字為二手，　馱字名為脇，　波字以為背，</div>
<div class='lg-row'>頗字應知胸，　麼字為二肘，　婆字次臂下，</div>
<div class='lg-row'>莽字住於心，　耶字陰藏相，　囉字名為眼，</div>
<div class='lg-row'>[口*邏]字為廣額，　縊伊在二眥，　塢烏為二脣，</div>
<div class='lg-row'>翳藹為二耳，　污奧為二頰，　暗字菩提句，</div>
<div class='lg-row'>噁字般涅槃，　知是一切法，　行者成正覺，</div>
<div class='lg-row'>一切智資財，　常在於其心，　世號一切智，</div>
<div class='lg-row'>是謂薩婆若。」</div>
</div></div>
<p class='juan'>大毘盧遮那成佛神變加持經卷第五</p>
</div><!-- end of div[@id='body'] -->
</body></html>