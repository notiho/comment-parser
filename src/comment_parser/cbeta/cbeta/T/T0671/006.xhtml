<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu13' />入楞伽經卷第六</p><p class="byline">元魏天竺三藏菩提留支譯</p><a id='mulu14' />
<p class='h1'>盧迦耶陀品第五</p><p>爾時聖者大慧菩薩復白佛言：「世尊！如來、應、正遍知一時說言：『盧迦耶陀種種辯說，若有親近供養彼人，攝受欲食不攝法食。』世尊！何故說言盧迦耶陀種種辯說，親近供養攝受欲食不攝法食？」</p>
<p>佛告大慧：「盧迦耶陀種種辯才，巧妙辭句迷惑世間，不依如法說不依如義說；但隨世間愚癡凡夫情所樂故說世俗事，但有巧辭言章美妙失於正義。大慧！是名盧迦耶陀種種辯才樂說之過。大慧！盧迦耶陀如是辯才，但攝世間愚癡凡夫，非入如實法相說法，自不覺知一切法故，墮於二邊邪見聚中，自失正道亦令他失，是故不能離於諸趣；以不能見唯是自心，分別執著外法有相，是故不離虛妄分別。大慧！是故我說盧迦耶陀，雖有種種巧妙辯才樂說諸法，失正理故不得出離生老病死憂悲苦惱一切苦聚，以依種種名字章句，譬喻巧說迷誑人故。大慧！釋提桓因廣解諸論自造聲論，彼盧迦耶陀有一弟子證世間通，詣帝釋天宮建立論法而作是言：『憍尸迦！我共汝賭與汝論義，若不如者要受屈伏，令諸一切天人知見即共立要，我若勝汝要當打汝千輻輪碎，我若不如從頭至足節節分解以謝於汝。』作是要已，盧迦耶陀弟子現作龍身，共釋提桓因論義，以其論法即能勝彼，釋提桓因令其屈伏，即於天中打千輻輪車碎如微塵，即下人間。大慧！盧迦耶陀婆羅門，如是種種譬喻相應，乃至現畜生身依種種名字，迷惑世間天人阿修羅。以諸世間一切眾生執著生滅法故，何況於人。大慧！以是義故，應當遠離盧迦耶陀婆羅門，以因彼說能生苦聚故，是故不應親近供養恭敬諮請盧迦耶陀婆羅門。大慧！盧迦耶陀婆羅門所說之法，但見現前身智境界，依世名字說諸邪法。大慧！盧迦耶陀婆羅門所造之論有百千偈，後世末世分為多部各各異名，依自心見因所造故。大慧！盧迦耶陀婆羅門無有弟子能受其論，是故後世分為多部種種異名。大慧！諸外道等內心無有如實解故，依種種因種種異解，隨自心造而為人說，執著自在因等故。大慧！一切外道所造論中無如是法，惟是一切盧迦耶陀，種種因門說百千萬法，而彼不知是盧迦耶陀。」</p>
<p>大慧菩薩白佛言：「世尊！若一切外道惟說盧迦耶陀，依於世間種種名字章句譬喻執著諸因者。世尊！十方一切國土眾生天人阿修羅集如來所，如來亦以世間種種名字章句譬喻說法，不說自身內智證法，若爾亦同一切外道所說不異。」</p>
<p>佛告大慧：「我不說於盧迦耶陀，亦不說言諸法不來不去。大慧！我說諸法不來不去。大慧！何者名來？大慧！所言來者名為生聚，以和合生故。大慧！何者名去？大慧！所言去者名之為滅。大慧！我說不去不來名為不生不滅。大慧！我說不同彼外道法。何以故？以不執著外物有無故，建立說於自心見故；不住二處不行分別諸相境界故；以如實知自心見故；不生自心分別見故；以不分別一切相者，而能入空、無相、無願三解脫門名為解脫。</p>
<p>「大慧！我念過去於一處住，爾時有一盧迦耶陀大婆羅門，來詣我所而請我言：『瞿曇！一切作耶。』大慧！我時答言：『婆羅門！一切作者此是第一盧迦耶陀。』婆羅門言：『瞿曇！一切不作耶？』我時答言：『婆羅門！一切不作者是第二盧迦耶陀。』如是一切常一切無常，一切生一切不生。我時答言：『婆羅門！是第六盧迦耶陀。』大慧！盧迦耶陀復問我言：『瞿曇！一切一耶一切異耶？一切俱耶一切不俱耶？一切諸法依於因生，見種種因生故。』大慧！我時答言：『婆羅門！是第十一盧迦耶陀。』大慧！彼復問我：『瞿曇！一切無記耶一切有記耶？有我耶無我耶？有此世耶無此世耶？有後世耶無後世耶？有解脫耶無解脫耶？一切空耶一切不空耶？一切虛空耶？非緣滅耶？涅槃耶？瞿曇！作耶非作耶？有中陰耶無中陰耶？』大慧！我時答言：『婆羅門！如是說者，一切皆是盧迦耶陀，非我所說是汝說法。婆羅門！我說因無始戲論虛妄分別煩惱熏習故說彼三有，以不覺知唯是自心分別見有，非見外有如外道法。』大慧！外道說言：『我根意義三種和合能生於知。』『婆羅門！我不如是，我不說因亦不說無因，唯說自心分別見有可取能取境界之相，我說假名因緣集故而生諸法，非汝婆羅門及餘境界，以墮我見故。』大慧！涅槃、虛空、緣滅不成三數，何況言作有作不作。</p>
<p>「大慧！復有盧迦耶陀婆羅門來問我言：『瞿曇！此諸世間無明愛業因故生三有耶無因耶？』我時答言：『婆羅門！此二法盧迦耶陀，非我法耶。』婆羅門復問我言：『瞿曇！一切法墮自相耶同相耶？』我時答言：『婆羅門！此是盧迦耶陀，非我法耶。婆羅門！但有心、意、意識執著外物，皆是盧迦耶陀，非我法耶。』大慧！盧迦耶陀婆羅門，復問我言：『瞿曇！頗有法非盧迦耶陀耶。瞿曇！一切外道建立種種名字章句因譬喻說者皆是我法。』我時答言：『婆羅門！有法非汝法，非不建立，亦非不說種種名字章句，亦非不依義依義說，而非盧迦耶陀建立法。婆羅門！有法非盧迦耶陀，以彼諸法一切外道乃至於汝不能了知，以妄執著外不實法分別戲論故。何者是？謂遠離分別心觀察有無自心見相如實覺知，是故不生一切分別，不取外諸境界法故，分別心息住自住處寂靜境界，是名非盧迦耶陀，是我論法非汝論耶。婆羅門！住自住處者不生不滅故，不生不滅者不生分別心故。婆羅門！是名非盧迦耶陀。婆羅門！略說言之，以何等處識不行不取不退，不求不生不執著不樂，不見不覩不住不觸，是名為住，名異義一。婆羅門！執著種種相，自我和合愛著諸因，是婆羅門盧迦耶陀法，非我法耶。』大慧！盧迦耶陀婆羅門，來詣我所問如是法，我時答彼婆羅門，如向所說，時婆羅門默然而去，而不問我建立真法。時盧迦耶陀婆羅門心作是念：『此沙門釋子外於我法是可憐愍，說一切法無因無緣無有生相，惟說自心分別見法，若能覺知自心見相，則分別心滅。』大慧！汝今問我，何故盧迦耶陀種種辯說，親近供養恭敬彼人但攝欲味不攝法味？」</p>
<p>大慧白佛言：「世尊！何者名食句義？何者名法句義？」</p>
<p>佛告大慧：「善哉！善哉！善哉大慧！汝能為於未來眾生，諮問如來如是二義。善哉大慧！諦聽！諦聽！我為汝說。」</p>
<p>大慧白佛言：「善哉世尊！唯然受<span class='corr'>教</span>。」</p>
<p>佛告大慧：「何者為食？謂食味觸味，樂求方便巧諂著味執著外境，如是等法名異義一，以不能入無二境界法門義故。復次，大慧！名為食者，依於邪見生陰有支，不離生老病死憂悲苦惱，愛生於有，如是等法名之為食。是故我及一切諸佛，說彼親近供養盧迦耶陀婆羅門者，名得食味不得法味。大慧！何者為法味？謂如實能知二種無我，以見人無我、法無我相，是故不生分別之相，如實能知諸地上上智故。爾時能離心、意、意識，入諸佛智受位之地，攝取一切諸句盡處，如實能知一切諸佛自在之處，名為法味，不墮一切邪見戲論分別二邊。大慧！外道說法多令眾生墮於二邊，不令智者墮於二邊。何以故？大慧！諸外道等多說斷常，以無因故墮於常見，見因滅故墮於斷見。大慧！我說如實見不著生滅，是故我說名為法味。大慧！是名我說食味法味。大慧！汝及諸菩薩摩訶薩當學此法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「我攝取眾生，　依戒降諸惡；</div>
<div class='lg-row'>智慧滅邪見，　三解脫增長。</div>
<div class='lg-row'>外道虛妄說，　皆是世俗論；</div>
<div class='lg-row'>以邪見因果，　無正見立論。</div>
<div class='lg-row'>我立建立法，　離虛妄因見；</div>
<div class='lg-row'>為諸弟子說，　離於世俗法。</div>
<div class='lg-row'>惟心無外法，　以無二邊心；</div>
<div class='lg-row'>能取可取法，　離於斷常見。</div>
<div class='lg-row'>但心所行處，　皆是世俗論；</div>
<div class='lg-row'>若能觀自心，　不見諸虛妄。</div>
<div class='lg-row'>來者見因生，　去者見果滅；</div>
<div class='lg-row'>如實知去來，　不分別虛妄。</div>
<div class='lg-row'>常無常及作，　不作彼此物；</div>
<div class='lg-row'>如是等諸法，　皆是世俗論。」</div>
</div></div>
<div class='div-pin'><a id='mulu15' />
<p class='h1'>入楞伽經涅槃品第六</p><p>爾時聖者大慧菩薩白佛言：「世尊！如佛所言涅槃涅槃者，以何等法名為涅槃？而諸外道各各虛妄分別涅槃。」</p>
<p>佛告大慧菩薩言：「善哉！善哉！善哉大慧！諦聽！諦聽！當為汝說。諸外道等虛妄分別涅槃之相，如彼外道所分別者無是涅槃。」</p>
<p>大慧白佛言：「善哉世尊！唯然受教。」</p>
<p>佛告大慧：「有諸外道厭諸境界，見陰、界、入滅諸法無常，心心數法不生現前，以不憶念過去未來現樂境界，諸陰盡處如燈火滅種種風止，不取諸相妄想分別，名為涅槃。大慧！而彼外道見如是法生涅槃心，非見滅故名為涅槃。大慧！或有外道從方至方，名為涅槃。大慧！復有外道，分別諸境如風，是故分別，名為涅槃。大慧！復有外道作如是說，不見能見所見境界不滅，名為涅槃。復次，大慧！復有外道作如是說，不見分別見常無常，名為涅槃。復次，大慧！復有外道作如是言，分別見諸種種異相能生諸苦，以自心見虛妄分別一切諸相怖畏諸相，見於無相深心愛樂生涅槃想。復次，大慧！復有外道，見一切法自相同相不生滅想，分別過去未來現在諸法是有，名為涅槃。復次，大慧！復有外道，見我人眾生壽命壽者諸法不滅，虛妄分別，名為涅槃。復次，大慧！有餘外道，無智慧故分別所見自性，人命轉變分別轉變，名為涅槃。復次，大慧！有餘外道說如是言，罪盡故福德亦盡，名為涅槃。復次，大慧！有餘外道言，煩惱盡依智故，名為涅槃。復次，大慧！有餘外道說如是言，見自在天造作眾生，虛妄分別，名為涅槃。復次，大慧！有餘外道言，諸眾生迭共因生非餘因作，如彼外道執著於因不知不覺，愚癡闇鈍虛妄分別，名為涅槃。復次，大慧！有餘外道說證諦道虛妄分別，名為涅槃。復次，大慧！有餘外道作如是言，有作所作而共和合見一異俱不俱，虛妄分別，名為涅槃。復次，大慧！有餘外道言，一切法自然而生，猶如幻師出種種形像，見種種寶棘刺等物自然而生，虛妄分別，名為涅槃。復次，大慧！有餘外道言，諸萬物皆是時作，覺知唯時，虛妄分別，名為涅槃。復次，大慧！有餘外道言，見有物見無物見有無物，如是分別，名為涅槃。復次，大慧！餘建立法智者說言，如實見者唯是自心，而不取著外諸境界離四種法，見一切法如彼彼法住，不見自心分別之相，不墮二邊不見能取可取境界，見世間建立一切不實迷如實法，以不取諸法名之為實，以自內身證聖智法，如實而知二種無我，離於二種諸煩惱垢，清淨二障如實能知上上地相，入如來地得如幻三昧，遠離心、意、意識分別如是等見，名為涅槃。大慧！復有諸外道等，邪見覺觀而說諸論，不與如實正法相應，而諸智者遠離訶嘖。大慧！如是等外道，皆墮二邊虛妄分別，無實涅槃。大慧！一切外道如是虛妄分別涅槃，無人住世間無人入涅槃。何以故？一切外道依自心論虛妄分別無如實智，如彼外道自心分別無如是法，去來搖動無有如是外道涅槃。大慧！汝及一切諸菩薩等，應當遠離一切外道虛妄涅槃。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「外道涅槃見，　各各起分別；</div>
<div class='lg-row'>皆從心相生，　無解脫方便。</div>
<div class='lg-row'>不離縛所縛，　遠離諸方便；</div>
<div class='lg-row'>自生解脫想，　而實無解脫。</div>
<div class='lg-row'>外道建立法，　眾智各異取；</div>
<div class='lg-row'>彼悉無解脫，　愚癡妄分別。</div>
<div class='lg-row'>一切癡外道，　妄見作所作；</div>
<div class='lg-row'>是故無解脫，　以說有無法。</div>
<div class='lg-row'>凡夫樂戲論，　不聞真實慧；</div>
<div class='lg-row'>言語三界本，　如實智滅苦。</div>
<div class='lg-row'>譬如鏡中像，　雖見而非有；</div>
<div class='lg-row'>熏習鏡心見，　凡夫言有二。</div>
<div class='lg-row'>不知唯心見，　是故分別二；</div>
<div class='lg-row'>如實知但心，　分別則不生。</div>
<div class='lg-row'>心名為種種，　離能見可見；</div>
<div class='lg-row'>見相無可見，　凡夫妄分別。</div>
<div class='lg-row'>三有惟妄想，　外境界實無；</div>
<div class='lg-row'>妄想見種種，　凡夫不能知。</div>
<div class='lg-row'>經經說分別，　種種異名字；</div>
<div class='lg-row'>離於言語法，　不說不可得。」</div>
</div></div>
<div class='div-pin'><a id='mulu16' />
<p class='h1'>入楞伽經法身品第七</p><p>爾時聖者大慧菩薩白佛言：「世尊！如來、應、正遍知，惟願演說自身所證內覺知法，以何等法名為法身？我及一切諸菩薩等，善知如來法身之相，自身及他俱入無疑。」</p>
<p>佛告大慧菩薩言：「善哉！善哉！善哉大慧！汝有所疑隨意所問，為汝分別。」</p>
<p>大慧白佛言：「善哉世尊！唯然受教。」即白佛言：「世尊！如來、應、正遍知法身者，為作法耶非作法耶？為是因耶為是果耶？為能見耶為所見耶？為是說耶為可說耶？為是智耶智所覺耶？如是等辭句，如來法身為異耶為不異耶？」</p>
<p>佛告大慧：「如來、應、正遍知法身之相，如是辭句等，非作法非不作法非因非果。何以故？以二邊有過故。大慧！若言如來是作法者是則無常，若無常者一切作法應是如來，而佛、如來、應、正遍知不許此法。大慧！若如來法身非作法者則是無身，言有修行無量功德一切行者則是虛妄。大慧！若不作者應同兔角石女兒等，以無作因亦無身故。大慧！若法非因非果非有非無，而彼法體離四種相。大慧！彼四種法名世間言說。大慧！若法離於四種法者，彼法但有名字如石女兒。大慧！石女兒等惟是名字章句之法，說同四法，若墮四法者則智者不取，如是一切問如來句，智者應知。」</p>
<p>佛復告大慧：「我說一切諸法無我，汝當諦聽無我之義。夫無我者，內身無我是故無我。大慧！一切諸法自身為有他身為無，如似牛馬。大慧！譬如牛身非是馬身，馬亦非牛，是故不得言有言無，而彼自體非是無耶。大慧！一切諸法亦復如是，非無體相有自體相，愚癡凡夫不知諸法無我體相，以分別心非不分別心。大慧！如是一切法空一切法不生，一切法無體相亦爾。大慧！如來法身亦復如是，於五陰中非一非異。大慧！如來法身五陰一者則是無常，以五陰是所作法故。大慧！如來法身五陰異者則有二法，不同體相，如牛二角相似不異，見有別體長短似異。大慧！若如是一切諸法應無異相而有異相，如牛左角異右角、右角異左角，如是長短相待各別，如色種種彼此差別。大慧！如是如來法身之相，於五陰中不可說一不可說異，於解脫中不可說一不可說異，於涅槃中不可說一不可說異，如是依解脫故，說名如來法身之相。大慧！若如來法身異解脫者，則同色相則是無常，若如來法身不異解脫者，則無能證所證差別。大慧！而修行者則見能證及於所證，是故非一。大慧！如是知於可知境界非一非異。大慧！若法非常非無常，非因非果，非有為非無為，非覺非不覺，非能見非可見，非離陰、界、入非即陰、界、入，非名非境界，非一非異，非俱非不俱，非相續非不相續，過一切諸法，若過諸法但有其名，若但有名彼法不生，以不生故彼法不滅，以不滅故彼法則如虛空平等。大慧！虛空非因非果，若法非因非果者，彼法則為不可觀察；不可觀察者，彼法過諸一切戲論；若過一切諸戲論者，名如來法身。大慧！是名如來、應、正遍知法身之相，以過一切諸根境界故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「離諸法及根，　非果亦非因；</div>
<div class='lg-row'>已離覺所覺，　離能見可見。</div>
<div class='lg-row'>諸緣及五陰，　佛無有見法；</div>
<div class='lg-row'>若無有見法，　云何而分別？</div>
<div class='lg-row'>非作非不作，　非因亦非果；</div>
<div class='lg-row'>非陰非離陰，　亦不在餘處。</div>
<div class='lg-row'>何等心分別？　分別不能見；</div>
<div class='lg-row'>彼法非是無，　諸法法自爾。</div>
<div class='lg-row'>先有故言無，　先無故言有；</div>
<div class='lg-row'>是故不說無，　亦不得說有。</div>
<div class='lg-row'>迷於我無我，　但著於音聲；</div>
<div class='lg-row'>彼墮於二邊，　妄說壞世間。</div>
<div class='lg-row'>離諸一切過，　則能見我法；</div>
<div class='lg-row'>是名為正見，　不謗於諸佛。」</div>
</div><p>爾時聖者大慧菩薩復白佛言：「世尊！惟願世尊為我解說，惟願善逝為我解說，如來處處說言諸法不生不滅。世尊復言不生不滅者，名如來法身，故言不生不滅。世尊！如來言不生不滅者，為是無法故名不生不滅？為是如來異名不生不滅？而佛如來常說，諸法不生不滅，以離建立有無法故。世尊！若一切法不生者，此不得言一切法，以一切法不生故，若依餘法有此名者，世尊應為我說。」</p>
<p>佛告大慧菩薩言：「善哉！善哉！善哉大慧！諦聽！諦聽！當為汝說。」</p>
<p>大慧菩薩白佛言：「善哉世尊！唯然受教。」</p>
<p>佛告大慧：「如來法身非是無物，亦非一切法不生不滅，亦不得言依因緣有，亦非虛妄說不生不滅。大慧！我常說言不生不滅者名意生身，如來法身非諸外道聲聞辟支佛境界故，住七地菩薩亦非境界。大慧！我言不生不滅者，即如來異名。大慧！譬如釋提桓因、帝釋、王、不蘭陀羅，手爪、身體、地、浮彌、虛空、無礙，如是等種種名號名異義一，不依多名言有多體帝釋等耶。大慧！我亦如是，於娑婆世界中，三阿僧祇百千名號，凡夫雖說而不知是如來異名。大慧！或有眾生知如來者，有知自在者，有知一切智者，有知救世間者，有知為導者，有知為將者，有知為勝者，有知為妙者，有知世尊者，有知佛者，有知牛王者，有知師子者，有知仙人者，有知梵者，有知那羅延者，有知勝者，有知迦毘羅者，有知究竟者，有知阿利吒尼彌者，有知月者，有知日者，有知婆樓那者，有知毘耶娑者，有知帝釋者，有知力者，有知海者，有知不生者，有知不滅者，有知空者，有知真如者，有知實際者，有知涅槃者，有知法界者，有知法性者，有知常者，有知平等者，有知不二者，有知無相者，有知緣者，有知佛體者，有知因者，有知解脫者，有知道者，有知實諦者，有知一切智者，有知意生身者。大慧！如是等種種名號，如來、應、正遍知於娑婆世界及餘世界中，三阿僧祇百千名號不增不減眾生皆知，如水中月不入不出，而諸凡夫不覺不知，以墮二邊相續法中，然悉恭敬供養於我，而不善解名字句義，取差別相不能自知，執著名字故虛妄分別，不生不滅名為無法，而不知是如來名號差別之相，如因陀羅、帝釋、王、不蘭陀羅等，以不能決定名與真實，隨順名字音聲取法亦復如是。大慧！於未來世愚癡凡夫說如是言，如名義亦如是，而不能知異名有義。何以故？以義無體相故。復作是言，不異名字音聲有義，名字音聲即是義。何以故？不知名字體相故。大慧！彼愚癡人不知音聲即生即滅、義不生滅故。大慧！音聲之性墮於名字，而義不同墮於名字，以離有無故，無生無體故。大慧！如來說法依自聲說，不見諸字是有無故不著名字。大慧！若人執著名字說者，彼人不名善說法者。何以故？法無名字故。大慧！是故我經中說，諸佛如來乃至不說一字不示一名。何以故？諸法無字依義無說，依分別說故。大慧！若不說法者，諸佛如來法輪斷滅；法輪滅者，亦無聲聞緣覺菩薩；無聲聞緣覺菩薩者，為何等人何等法何事說？大慧！是故菩薩摩訶薩，不應著於言說名字。大慧！名字章句非定法故，依眾生心說，諸佛如來隨眾生信而說諸法，為令遠離心、意、意識故，不說自身內證聖智建立諸法，如實能知一切諸法寂靜相故，但見自心覺所知法，離二種心分別之相，不如是說。大慧！菩薩摩訶薩，依義不依語，若善男子、善女人，隨文字說者墮在邪見，自身失壞第一義諦，亦壞他人令不覺知。大慧！諸外道等各依自論異見言說。大慧！汝應善知一切地相，善知樂說辯才文辭章句；善知一切諸地相已，進取名句樂說辯才，善知諸法義相應相。爾時自身於無相法樂而受樂受，住大乘中令眾生知。大慧！取大乘者，即是攝受諸佛聲聞緣覺菩薩；攝受諸佛聲聞緣覺及菩薩者，即是攝受一切眾生；攝受一切諸眾生者，即是攝受勝妙法藏；攝受法藏者，即不斷佛種；不斷佛種者，不斷一切勝妙生處；以彼勝處諸菩薩等願生彼故，置諸眾生大乘法中，十自在力，隨諸眾生形色諸使而能隨現說如實法。大慧！何者如實法？如實法者，不異不差，不取不捨，離諸戲論名如實法。大慧！善男子、善女人，不得執著文字音聲，以一切法無文字故。大慧！譬如有人為示人物以指指示，而彼愚人即執著指，不取因指所示之物。大慧！愚癡凡夫亦復如是，聞聲執著名字指故，乃至沒命終不能捨文字之指取第一義。大慧！譬如穀粟名凡夫食，不舂不吹不可得食，若其有人未作食者名為顛狂，要須次第乃至吹熟方得成食。大慧！不生不滅亦復如是，不修巧智方便行者，不得具足莊嚴法身。大慧！執著名字言得義者，如彼癡人不知舂吹，噉文字穀不得義食，以是義故當學於義，莫著文字。大慧！所言義者名為涅槃，言名字者分別相縛生世間解。大慧！義者從於多聞人得。大慧！言多聞者謂義巧方便，非聲巧方便。大慧！義方便者離於一切外道邪說亦不和雜，如是說者，自身不墮外道邪法，亦不令他墮外道法。大慧！是名多聞有義方便。大慧！欲得義者應當親近多聞智者供養恭敬，著名字者應當遠離不應親近。」</p>
<p>爾時大慧菩薩承諸佛力白佛言：「世尊！如來世尊說一切法不生不滅非為奇特。何以故？一切外道亦說諸因不生不滅；如來亦說虛空、非數緣滅及涅槃界不生不滅。世尊！諸外道亦說依諸因緣生諸眾生；如來亦說無明愛業分別因緣生諸世間。若爾如來亦說因緣名字相異，依外因緣能生諸法，外道亦說依外因緣而生諸法，是故如來與外道說無有差別。世尊！外道因微塵、勝、自在天、梵天等，共外九種因緣，說言諸法不生不滅；如來亦說，一切諸法不生不滅，有無不可得，以諸四大不滅，自相不生不滅。隨佛如來種種異說，而不離於外道所說，而諸外道亦說諸大不離大體。世尊！諸外道分別諸大，如來亦爾分別諸大。世尊！以是義故，如來所說不異外道，若不同者如來應說所有異相，若有異相當知不同外道所說。世尊！若佛如來於自法中不說勝相者，諸外道中亦應有佛，以說諸法不生不滅，如來常說一世界中而有多佛俱出世者，無有是處。如向所說一世界中應有多佛。何以故？所說有無因無差故。如佛所說言無虛謬，云何世尊於自法中不說勝相？」</p>
<p>佛告大慧言：「大慧！我所說法不生不滅者，不同外道不生不滅，亦不同彼不生無常法。何以故？大慧！諸外道說有實有體性不生不變相，我不如是墮於有無朋黨聚中。大慧！我說離有無法，離生住滅相，非有非無，見諸一切種種色像如幻如夢，是故不得言其有無。大慧！云何不得言其是無？謂色體相有見不見取不取故。大慧！是故我說一切諸法非有非無。大慧！以不覺知唯是自心分別生見，一切世間諸法本來不生不滅，而諸凡夫生於分別，非聖人耶？大慧！迷心分別不實義者，譬如凡夫見乾闥婆城，幻師所作種種幻人種種象馬，見其入出虛妄分別，作如是言，此如是如是入，如是如是出。大慧！而彼實處無人出入，惟自心見迷惑分別，生不生法亦復如是。大慧！而彼實處無此有為無為諸法，如彼幻師所作幻事，而彼幻師不生不滅。大慧！諸法有無亦無所為，以離生滅故，惟諸凡夫墮顛倒心分別生滅，非謂聖人。大慧！顛倒者如心分別此法如是如是而彼法不如是如是，亦非顛倒分別顛倒者執著諸法是有是無，非見寂靜故，不見寂靜者不能遠離虛妄分別。是故，大慧！見寂靜者名為勝相，非見諸相名為勝相，以不能斷生因相故。大慧！言無相者遠離一切諸分別心，無生無相者是我所說名為涅槃。大慧！言涅槃者謂見諸法如實住處，遠離分別心心數法，依於次第如實修行，於自內身聖智所證，我說如是名為涅槃。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「為遮生諸法，　建立無生法；</div>
<div class='lg-row'>我說法無因，　凡夫不能知，</div>
<div class='lg-row'>我說法無因，　而凡夫不知。</div>
<div class='lg-row'>一切法不生，　亦不得言無；</div>
<div class='lg-row'>乾闥婆幻夢，　諸法無因有。</div>
<div class='lg-row'>諸法空無相，　云何為我說？</div>
<div class='lg-row'>離諸和合緣，　智慧不能見。</div>
<div class='lg-row'>以空本不生，　是故說無體；</div>
<div class='lg-row'>一一緣和合，　見物不可得。</div>
<div class='lg-row'>非外道所見，　和合不可得；</div>
<div class='lg-row'>夢幻及毛輪，　乾闥婆陽焰。</div>
<div class='lg-row'>無因而妄見，　世間事亦爾；</div>
<div class='lg-row'>降伏無因論，　能成無生義。</div>
<div class='lg-row'>能成無生者，　我法不滅壞；</div>
<div class='lg-row'>說無因諸論，　外道生驚怖。</div>
<div class='lg-row'>云何何等人？　何因於何處？</div>
<div class='lg-row'>生諸法無因，　非因非無因。</div>
<div class='lg-row'>智者若能見，　能離生滅見；</div>
<div class='lg-row'>無法生不生，　為無因緣相。</div>
<div class='lg-row'>若為法名字，　無義為我說；</div>
<div class='lg-row'>非法有無生，　亦非待因緣。</div>
<div class='lg-row'>非前法有名，　亦名不空說；</div>
<div class='lg-row'>聲聞辟支佛，　外道非境界。</div>
<div class='lg-row'>住在於七地，　彼處無生相；</div>
<div class='lg-row'>離諸因緣法，　為遮諸因緣。</div>
<div class='lg-row'>說建立惟心，　我說名無生；</div>
<div class='lg-row'>諸法無因緣，　離分別分別。</div>
<div class='lg-row'>離有無朋黨，　我說名無生；</div>
<div class='lg-row'>心離於見法，　及離二法體。</div>
<div class='lg-row'>轉身依正相，　我說名無生；</div>
<div class='lg-row'>外非實無實，　亦非心所取。</div>
<div class='lg-row'>幻夢及毛輪，　乾闥婆陽焰；</div>
<div class='lg-row'>遠離於諸見，　是名無生相。</div>
<div class='lg-row'>如是空等法，　諸文句應知；</div>
<div class='lg-row'>非生及空空，　而無於生空。</div>
<div class='lg-row'>諸因緣和合，　有生及有滅；</div>
<div class='lg-row'>離於諸因緣，　不生亦不滅。</div>
<div class='lg-row'>離因緣無法，　離和合無得；</div>
<div class='lg-row'>外道妄分別，　而見有一異。</div>
<div class='lg-row'>有無不生法，　有無不可得；</div>
<div class='lg-row'>惟和合諸法，　而見有生滅。</div>
<div class='lg-row'>但有於名字，　展轉為鉤鎖；</div>
<div class='lg-row'>離彼因緣鎖，　生法不可得。</div>
<div class='lg-row'>生法不見生，　離諸外道過；</div>
<div class='lg-row'>我說緣鉤鎖，　諸凡夫不知。</div>
<div class='lg-row'>若離緣鉤鎖，　更無有別法；</div>
<div class='lg-row'>是則無因緣，　破壞緣鎖義。</div>
<div class='lg-row'>如燈顯眾像，　鉤鎖生亦然；</div>
<div class='lg-row'>是則離鉤鎖，　別更有法生。</div>
<div class='lg-row'>生法本無體，　自性如虛空；</div>
<div class='lg-row'>離鉤鎖求法，　愚人無所知。</div>
<div class='lg-row'>復有餘無生，　聖人所得法；</div>
<div class='lg-row'>彼生無生者，　是則無生忍。</div>
<div class='lg-row'>若見諸世間，　則是見鉤鎖；</div>
<div class='lg-row'>一切皆鉤鎖，　是則心得定。</div>
<div class='lg-row'>無明愛業等，　是則內鉤鎖；</div>
<div class='lg-row'>攢軸泥團輪，　種子大鉤鎖。</div>
<div class='lg-row'>若更有他法，　而從因緣生；</div>
<div class='lg-row'>離於鉤鎖義，　彼不住聖教。</div>
<div class='lg-row'>若生法是無，　彼為誰鉤鎖；</div>
<div class='lg-row'>展轉相生故，　是名因緣義。</div>
<div class='lg-row'>堅濕熱動法，　凡夫生分別；</div>
<div class='lg-row'>離鎖更無法，　是故說無體。</div>
<div class='lg-row'>如醫療眾病，　依病出對治；</div>
<div class='lg-row'>而論無差別，　病殊故方異。</div>
<div class='lg-row'>我念諸眾生，　為煩惱過染；</div>
<div class='lg-row'>知根力差別，　隨堪受為說。</div>
<div class='lg-row'>我法無差別，　隨根病異說；</div>
<div class='lg-row'>我唯一乘法，　八聖道清淨。」</div>
</div>
<p class='juan'>入楞伽經卷第六</p></div>
</div><!-- end of div[@id='body'] -->
</body></html>