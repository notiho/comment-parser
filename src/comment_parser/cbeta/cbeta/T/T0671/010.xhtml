<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu32' />入楞伽經卷第十<p class="byline">元魏天竺三藏菩提留支譯</p><a id='mulu33' />總品第十八之二</p>
<div class="lg regular" style="margin-left:0em;"><div class='lg-row'>「依諸佛住持，　諸願力清淨；</div>
<div class='lg-row'>受職及三昧，　功德及十地。</div>
<div class='lg-row'>虛空及兔角，　及與石女兒；</div>
<div class='lg-row'>分別法如是，　無而說名字。</div>
<div class='lg-row'>因熏種世間，　非有非無處；</div>
<div class='lg-row'>能見得解脫，　解於法無我。</div>
<div class='lg-row'>實體分別名，　他體從因生；</div>
<div class='lg-row'>我說是成就，　諸經常說是。</div>
<div class='lg-row'>字句名身等，　於名身勝法；</div>
<div class='lg-row'>愚癡人分別，　如象沒深泥。</div>
<div class='lg-row'>天乘及梵乘，　及於聲聞乘；</div>
<div class='lg-row'>如來及緣覺，　我說如是乘。</div>
<div class='lg-row'>諸乘不可盡，　有心如是生；</div>
<div class='lg-row'>心轉滅亦無，　無乘及乘者。</div>
<div class='lg-row'>心分別及識，　意及於意識；</div>
<div class='lg-row'>阿梨耶三有，　思惟心異名。</div>
<div class='lg-row'>命及於煖識，　阿梨耶命根；</div>
<div class='lg-row'>意及於意識，　是分別異名。</div>
<div class='lg-row'>心住持於身，　意常覺諸法；</div>
<div class='lg-row'>識自心境界，　共於識分別。</div>
<div class='lg-row'>我說愛是母，　無明以為父；</div>
<div class='lg-row'>識覺諸境界，　是故說名佛。</div>
<div class='lg-row'>諸使是怨家，　眾和合是陰；</div>
<div class='lg-row'>無於相續體，　斷彼名無間。</div>
<div class='lg-row'>二無我煩惱，　及二種無我；</div>
<div class='lg-row'>不可思議變，　無生死名佛。</div>
<div class='lg-row'>意相應法體，　我法是內身；</div>
<div class='lg-row'>若能如是見，　彼不隨妄覺。</div>
<div class='lg-row'>實無於諸法，　如愚癡分別；</div>
<div class='lg-row'>依虛妄無法，　云何得解脫？</div>
<div class='lg-row'>生滅和合縛，　見於有為法；</div>
<div class='lg-row'>增長於二見，　不失因緣法。</div>
<div class='lg-row'>芭蕉夢幻等，　是世間如是；</div>
<div class='lg-row'>惟是一法實，　涅槃離意識。</div>
<div class='lg-row'>有貪及與瞋，　及有癡無人；</div>
<div class='lg-row'>從愛生諸陰，　陰有亦如夢。</div>
<div class='lg-row'>何等夜證法，　何等夜入滅，</div>
<div class='lg-row'>於此二中間，　我不說一字。</div>
<div class='lg-row'>內身證於法，　我依如是說；</div>
<div class='lg-row'>彼佛及我身，　無有說勝法。</div>
<div class='lg-row'>實有神我物，　五陰離彼相；</div>
<div class='lg-row'>陰體是實有，　彼陰中無我。</div>
<div class='lg-row'>各各見分別，　隨煩惱及使；</div>
<div class='lg-row'>得世間自心，　離苦得解脫。</div>
<div class='lg-row'>諸因及因緣，　世間如是生；</div>
<div class='lg-row'>是四法相應，　彼不住我教。</div>
<div class='lg-row'>非有無生法，　離有無不生；</div>
<div class='lg-row'>愚云何分別，　從因及諸緣。</div>
<div class='lg-row'>有無四句離，　若能見世間；</div>
<div class='lg-row'>爾時轉心識，　即得無我法。</div>
<div class='lg-row'>諸法本不生，　是故因緣生；</div>
<div class='lg-row'>諸緣即是果，　果中生於有。</div>
<div class='lg-row'>果中生二種，　果中應有二；</div>
<div class='lg-row'>而二中無果，　果中不見物。</div>
<div class='lg-row'>離於觀可觀，　若見有為法；</div>
<div class='lg-row'>離心惟是心，　故我說惟心。</div>
<div class='lg-row'>量實體形相，　離於緣實體；</div>
<div class='lg-row'>究竟第一淨，　我說如是量。</div>
<div class='lg-row'>如假名為我，　無實法可見；</div>
<div class='lg-row'>如是陰陰體，　是假名非實。</div>
<div class='lg-row'>平等有四種，　相因及於生；</div>
<div class='lg-row'>無我亦平等，　四修行者法。</div>
<div class='lg-row'>轉諸一切見，　分別可分別；</div>
<div class='lg-row'>不見及不生，　故我說惟心。</div>
<div class='lg-row'>無法亦非無，　離於有無體；</div>
<div class='lg-row'>真如離於心，　故我說惟心。</div>
<div class='lg-row'>真如空實際，　涅槃及法界；</div>
<div class='lg-row'>意生身及心，　故我說惟心。</div>
<div class='lg-row'>分別依熏習，　種種生種種；</div>
<div class='lg-row'>眾生心見外，　故我說惟心。</div>
<div class='lg-row'>可見無外物，　見心種種見；</div>
<div class='lg-row'>身資生住持，　故我說惟心。</div>
<div class='lg-row'>諸聲聞盡智，　諸佛如來生；</div>
<div class='lg-row'>一切辟支佛，　無和合而生。</div>
<div class='lg-row'>無外諸色相，　自心見外法；</div>
<div class='lg-row'>覺知於自心，　愚分別有為。</div>
<div class='lg-row'>愚人不知外，　自心種種見；</div>
<div class='lg-row'>譬喻遮愚人，　著於四種法。</div>
<div class='lg-row'>無因無分別，　譬喻五種論；</div>
<div class='lg-row'>自心體形相，　能知是黠慧。</div>
<div class='lg-row'>依分別可別，　此是分別相；</div>
<div class='lg-row'>依止於分別，　分別於現生。</div>
<div class='lg-row'>一一別和合，　是一種子因；</div>
<div class='lg-row'>客二法是二，　故人心不生。</div>
<div class='lg-row'>分別心心法，　住於二界中；</div>
<div class='lg-row'>現生於諸法，　彼體是虛妄。</div>
<div class='lg-row'>因依現和合，　故有十二入；</div>
<div class='lg-row'>依因觀和合，　我不說是法。</div>
<div class='lg-row'>如鏡中見<span class='corr'>像</span>，　眼[目*壹]見毛輪；</div>
<div class='lg-row'>如是依熏心，　愚癡人心見。</div>
<div class='lg-row'>共分別可別，　而生於分別；</div>
<div class='lg-row'>如外道分別，　無如是外相。</div>
<div class='lg-row'>如人不識繩，　而取以為蛇；</div>
<div class='lg-row'>不識自心義，　分別於外法。</div>
<div class='lg-row'>而乘於乘體，　離於一二中；</div>
<div class='lg-row'>以分別於乘，　是自心過失。</div>
<div class='lg-row'>依何法何體，　分別不能見；</div>
<div class='lg-row'>不得言彼無，　諸法體如是。</div>
<div class='lg-row'>依有故言無，　依無故言有；</div>
<div class='lg-row'>故不得言無，　亦不得言有。</div>
<div class='lg-row'>即分別分別，　此非彼法體；</div>
<div class='lg-row'>云何見無體，　而生於分別？</div>
<div class='lg-row'>色體無色身，　如瓶及疊等；</div>
<div class='lg-row'>可見是無法，　云何有分別？</div>
<div class='lg-row'>『若分別是迷，　有為法無始；</div>
<div class='lg-row'>何法迷眾生？　牟尼為我說。』</div>
<div class='lg-row'>諸法無法體，　而說惟是心；</div>
<div class='lg-row'>不見於自心，　而起於分別。</div>
<div class='lg-row'>若分別是無，　如愚癡分別；</div>
<div class='lg-row'>彼法無異體，　而智不能覺。</div>
<div class='lg-row'>若聖有彼法，　非凡妄分別；</div>
<div class='lg-row'>若聖妄有彼，　聖愚癡無別。</div>
<div class='lg-row'>聖人無迷惑，　以得心清淨；</div>
<div class='lg-row'>愚人無信心，　故分別分別。</div>
<div class='lg-row'>如母為諸子，　虛空將果來；</div>
<div class='lg-row'>汝取果莫啼，　兒取種種果。</div>
<div class='lg-row'>我於諸眾生，　分別種種果；</div>
<div class='lg-row'>令貪種種說，　離有無朋黨。</div>
<div class='lg-row'>若本無法體，　非因非從因；</div>
<div class='lg-row'>本不生始生，　亦無其身體。</div>
<div class='lg-row'>無身亦非生，　離因緣無處；</div>
<div class='lg-row'>生滅諸法體，　離因緣處無。</div>
<div class='lg-row'>略觀察如是，　有無非餘處；</div>
<div class='lg-row'>從因緣生法，　智者莫分別。</div>
<div class='lg-row'>說一體二體，　外道愚癡說；</div>
<div class='lg-row'>世間如幻夢，　不從因緣生。</div>
<div class='lg-row'>依言語境界，　大乘無上法；</div>
<div class='lg-row'>我依了義說，　而愚癡不覺。</div>
<div class='lg-row'>聲聞及外道，　依嫉妬說法；</div>
<div class='lg-row'>於義不相應，　以依妄覺說。</div>
<div class='lg-row'>相體及形相，　名是四種法；</div>
<div class='lg-row'>觀於如是法，　故生於分別。</div>
<div class='lg-row'>分別一二多，　彼隨梵天縛；</div>
<div class='lg-row'>日月及諸天，　是見非我子。</div>
<div class='lg-row'>聖人見正法，　以如實修行；</div>
<div class='lg-row'>能轉虛妄相，　亦離於去來。</div>
<div class='lg-row'>此是解脫印，　我教諸佛子；</div>
<div class='lg-row'>離於有無法，　亦離去來相。</div>
<div class='lg-row'>轉種種色識，　若滅一切業；</div>
<div class='lg-row'>不應常無常，　無世間生法。</div>
<div class='lg-row'>於轉時若滅，　色離於彼處；</div>
<div class='lg-row'>離於無過失，　業住阿梨耶。</div>
<div class='lg-row'>色是滅體相，　識中有亦爾；</div>
<div class='lg-row'>色識共和合，　而不失諸業。</div>
<div class='lg-row'>若共彼和合，　眾生失諸業；</div>
<div class='lg-row'>若滅和合業，　無縛無涅槃。</div>
<div class='lg-row'>若共於彼滅，　生於世間中；</div>
<div class='lg-row'>色亦共和合，　無差別應有。</div>
<div class='lg-row'>有別亦無別，　但是心分別；</div>
<div class='lg-row'>諸法無滅體，　離有無朋黨。</div>
<div class='lg-row'>假名因緣法，　迭共無差別；</div>
<div class='lg-row'>如色中無常，　迭共生諸法。</div>
<div class='lg-row'>離於彼此相，　分別不可知；</div>
<div class='lg-row'>無有有何成？　如色中無常。</div>
<div class='lg-row'>若善見分別，　即不起他力；</div>
<div class='lg-row'><span class='corr'>見</span>於他力法，　亦不起分別。</div>
<div class='lg-row'>若滅於分別，　是滅於我法；</div>
<div class='lg-row'>於我法中作，　亦謗於有無。</div>
<div class='lg-row'>是諸謗法人，　於何時中有？</div>
<div class='lg-row'>是滅我法輪，　不得共彼語。</div>
<div class='lg-row'>智者不共語，　不共比丘法；</div>
<div class='lg-row'>已滅於分別，　妄見離有無。</div>
<div class='lg-row'>見如毛輪幻，　如夢乾闥婆；</div>
<div class='lg-row'>亦見如陽焰，　時見於有無。</div>
<div class='lg-row'>彼人不覺佛，　若有人攝彼；</div>
<div class='lg-row'>彼人墮二邊，　亦壞於餘人。</div>
<div class='lg-row'>若知寂靜法，　是實修行者；</div>
<div class='lg-row'>離於有無法，　應攝取彼人。</div>
<div class='lg-row'>如有處可出，　金銀諸珍寶；</div>
<div class='lg-row'>無業作種種，　而眾生受用。</div>
<div class='lg-row'>眾生真如性，　不由於業有；</div>
<div class='lg-row'>不見故無業，　亦非作業生。</div>
<div class='lg-row'>諸法無法體，　如聖人分別；</div>
<div class='lg-row'>而有於諸法，　如愚癡分別。</div>
<div class='lg-row'>若法無如是，　如愚癡分別；</div>
<div class='lg-row'>無有一切法，　眾生亦無染。</div>
<div class='lg-row'>諸法依心有，　煩惱亦如是；</div>
<div class='lg-row'>生死諸世間，　隨於諸根轉。</div>
<div class='lg-row'>無明愛和合，　而生於諸身；</div>
<div class='lg-row'>餘人恒無法，　如愚癡分別。</div>
<div class='lg-row'>若人法不生，　行者不見根；</div>
<div class='lg-row'>若諸法是無，　能作世間因。</div>
<div class='lg-row'>愚人離於作，　自然應解脫；</div>
<div class='lg-row'>愚聖無差別，　有無云何成？</div>
<div class='lg-row'>聖人無法體，　以修三解脫；</div>
<div class='lg-row'>五陰及人法，　有同有異相。</div>
<div class='lg-row'>諸因緣及根，　我為聲聞說；</div>
<div class='lg-row'>無因惟於心，　妙事及諸地。</div>
<div class='lg-row'>內身真如淨，　為諸佛子說；</div>
<div class='lg-row'>於未來世有，　謗於我法輪。</div>
<div class='lg-row'>身披於袈裟，　說有無諸法；</div>
<div class='lg-row'>無法因緣有，　是聖人境界。</div>
<div class='lg-row'>分別無法體，　妄覺者分別；</div>
<div class='lg-row'>未來世有人，　噉糠愚癡種。</div>
<div class='lg-row'>無因而邪見，　破壞世間人；</div>
<div class='lg-row'>從微塵生世，　而微塵無因。</div>
<div class='lg-row'>九種物是常，　邪見如是說；</div>
<div class='lg-row'>從物生於物，　功德生功德。</div>
<div class='lg-row'>此法異於法，　分別是體是；</div>
<div class='lg-row'>若本無始生，　世間應有本。</div>
<div class='lg-row'>我說於世間，　無有於本際；</div>
<div class='lg-row'>三界諸眾生，　是本無始生。</div>
<div class='lg-row'>狗駝驢無角，　必應生無疑；</div>
<div class='lg-row'>眼本無始有，　色及識亦爾。</div>
<div class='lg-row'>席冠白疊等，　泥團中應生；</div>
<div class='lg-row'>於疊中無瓶，　蒲中亦無疊。</div>
<div class='lg-row'>一於一中實，　何故因不生？</div>
<div class='lg-row'>即命即是身，　是本無始生。</div>
<div class='lg-row'>此是他說法，　我說諸法異；</div>
<div class='lg-row'>我領因緣法，　然後遮他法。</div>
<div class='lg-row'>遮彼邪見者，　後說於自法；</div>
<div class='lg-row'>故領外道法，　然後說正法。</div>
<div class='lg-row'>恐諸弟子迷，　立於有無法；</div>
<div class='lg-row'>從勝人生世，　迦毘羅惡意。</div>
<div class='lg-row'>為諸弟子說，　諸功德轉變；</div>
<div class='lg-row'>非實非不實，　非從緣即緣。</div>
<div class='lg-row'>以無諸因緣，　無實法不生；</div>
<div class='lg-row'>離於有無法，　離因亦離緣。</div>
<div class='lg-row'>離於生滅法，　自法離可見；</div>
<div class='lg-row'>世間如幻夢，　離諸因緣法。</div>
<div class='lg-row'>立因緣者見，　是故生分別；</div>
<div class='lg-row'>如禽獸愛水，　乾闥婆毛輪。</div>
<div class='lg-row'>離於有無法，　離因及於緣；</div>
<div class='lg-row'>見三有無因，　如是見淨心。</div>
<div class='lg-row'>何等人無事？　但有於內心；</div>
<div class='lg-row'>遠離於心事，　不得說惟心。</div>
<div class='lg-row'>若觀於外事，　眾生起於心；</div>
<div class='lg-row'>云何心無因？　不得說惟心。</div>
<div class='lg-row'>真如惟心有，　何人無聖法？</div>
<div class='lg-row'>有及於非有，　彼不解我法。</div>
<div class='lg-row'>能取可取法，　若心如是生；</div>
<div class='lg-row'>此是世間心，　不應說惟心。</div>
<div class='lg-row'>身資生住持，　若如夢中生；</div>
<div class='lg-row'>應有二種心，　而心無二相。</div>
<div class='lg-row'>如刀不自割，　指亦不自指；</div>
<div class='lg-row'>如心不自見，　其事亦如是。</div>
<div class='lg-row'>非他非因緣，　分別分別事；</div>
<div class='lg-row'>五法及二心，　寂靜無如是。</div>
<div class='lg-row'>能生及於生，　及二種法相；</div>
<div class='lg-row'>我意無能生，　說法無自相。</div>
<div class='lg-row'>種種形相體，　若生於分別；</div>
<div class='lg-row'>虛空兔角等，　彼體無應生。</div>
<div class='lg-row'>若有諸法相，　應有於外事；</div>
<div class='lg-row'>以無外分別，　離心更無法。</div>
<div class='lg-row'>於無始世間，　無有外諸法；</div>
<div class='lg-row'>以心無生因，　而見於外義。</div>
<div class='lg-row'>若無因生長，　兔角亦應生；</div>
<div class='lg-row'>以無因增長，　云何生分別？</div>
<div class='lg-row'>如現在無法，　如是本亦無；</div>
<div class='lg-row'>無體體和合，　云何心能生？</div>
<div class='lg-row'>真如空實際，　涅槃及法界；</div>
<div class='lg-row'>一切諸法生，　是第一義法。</div>
<div class='lg-row'>凡夫墮有無，　分別因及緣；</div>
<div class='lg-row'>無因本不生，　不知於三有。</div>
<div class='lg-row'>心見於可見，　無始因異見；</div>
<div class='lg-row'>無始亦無法，　云何見異生？</div>
<div class='lg-row'>『若無物能生，　貧人應多財；</div>
<div class='lg-row'>云何生無物？　牟尼為我說。』</div>
<div class='lg-row'>此一切無心，　而不無諸法；</div>
<div class='lg-row'>乾闥婆夢幻，　諸法無因有。</div>
<div class='lg-row'>無生無體相，　空法為我說；</div>
<div class='lg-row'>離於和合法，　是不見諸法。</div>
<div class='lg-row'>爾時空無生，　我說無法相；</div>
<div class='lg-row'>夢及毛輪幻，　乾闥婆愛水。</div>
<div class='lg-row'>無因而有見，　世間法亦爾；</div>
<div class='lg-row'>如是和合一，　離於可見無。</div>
<div class='lg-row'>非諸外道見，　和合無如是；</div>
<div class='lg-row'>降伏依無因，　成就於無生。</div>
<div class='lg-row'>若能成無生，　我法輪不滅；</div>
<div class='lg-row'>說於無因相，　外道生怖畏。</div>
<div class='lg-row'>云何為何人？　何處來諸法？</div>
<div class='lg-row'>何處生於法？　無因而生法。</div>
<div class='lg-row'>生於無因中，　而無於二因；</div>
<div class='lg-row'>若能智者見，　爾時轉邪見。</div>
<div class='lg-row'>說生一切法，　無生為無物；</div>
<div class='lg-row'>為觀諸因緣，　爾時轉邪見。</div>
<div class='lg-row'>為有法有名，　為無法無名；</div>
<div class='lg-row'>而無法不生，　亦非待因緣。</div>
<div class='lg-row'>名非依於法，　而名非無體；</div>
<div class='lg-row'>聲聞辟支佛，　外道非境界；</div>
<div class='lg-row'>住七地菩薩，　彼則無生相。</div>
<div class='lg-row'>轉於因緣法，　是故遮因義；</div>
<div class='lg-row'>惟說依於心，　故我說無生。</div>
<div class='lg-row'>無因生諸法，　離分別分別；</div>
<div class='lg-row'>離立於有無，　故我說無生。</div>
<div class='lg-row'>心離於可見，　亦離於二體；</div>
<div class='lg-row'>轉於依止法，　故我說無生。</div>
<div class='lg-row'>不失外法體，　亦不取內心，</div>
<div class='lg-row'>離一切邪見，　此是無生相。</div>
<div class='lg-row'>如是空無相，　一切應觀察，</div>
<div class='lg-row'>非生空空法，　本不生是空。</div>
<div class='lg-row'>諸因緣和合，　生及與於滅，</div>
<div class='lg-row'>離於和合法，　不生亦不滅，</div>
<div class='lg-row'>若離和合法，　更無實法體。</div>
<div class='lg-row'>一體及異體，　如外道分別；</div>
<div class='lg-row'>有無不生法，　非實生不生。</div>
<div class='lg-row'>離於諸因緣，　生及與不生；</div>
<div class='lg-row'>惟是於名字，　彼此迭共鎖。</div>
<div class='lg-row'>可生體畢無，　差別因緣鎖；</div>
<div class='lg-row'>離可生無生，　是離諸外道。</div>
<div class='lg-row'>我說惟是鎖，　而凡夫不知；</div>
<div class='lg-row'>而可生法體，　離鎖更無別。</div>
<div class='lg-row'>彼人無說因，　破滅壞諸鎖。</div>
<div class='lg-row'>如燈了諸物，　鎖亦應能了；</div>
<div class='lg-row'>若更有別法，　離於鉤鎖體。</div>
<div class='lg-row'>無體亦不生，　自性如虛空；</div>
<div class='lg-row'>離於鉤鎖法，　愚癡異分別。</div>
<div class='lg-row'>此是異不生，　聖人所得法；</div>
<div class='lg-row'>彼法生不生，　不生是無生。</div>
<div class='lg-row'>若見諸世間，　即是緣鉤鎖；</div>
<div class='lg-row'>世誰是鉤鎖，　爾時心得定。</div>
<div class='lg-row'>無明愛業等，　是內鉤鎖法，</div>
<div class='lg-row'>幢泥團輪等，　子四大外法。</div>
<div class='lg-row'>依於他法體，　是從因緣生，</div>
<div class='lg-row'>非惟鉤鎖體，　不住量阿含。</div>
<div class='lg-row'>若可生法無，　智何法為因？</div>
<div class='lg-row'>彼法迭共生，　非是諸因緣。</div>
<div class='lg-row'>煖濕動及堅，　愚癡分別法；</div>
<div class='lg-row'>此鉤鎖無法，　是故無體相。</div>
<div class='lg-row'>如醫師依病，　說治病差別；</div>
<div class='lg-row'>而論無差別，　依病故差別。</div>
<div class='lg-row'>我依眾生身，　為說煩惱濁，</div>
<div class='lg-row'>知諸根及力，　我為愚法說。</div>
<div class='lg-row'>煩惱根差別，　我教無差別，</div>
<div class='lg-row'>我惟有一乘，　清涼八聖道。</div>
<div class='lg-row'>瓶疊冠及角，　兔角無是因；</div>
<div class='lg-row'>無因依彼生，　而無彼因法；</div>
<div class='lg-row'>而彼是無法，　汝不得取無。</div>
<div class='lg-row'>依有因故無，　依無不相應；</div>
<div class='lg-row'>有法對於無，　是共相待法。</div>
<div class='lg-row'>若依少有法，　見於少有法；</div>
<div class='lg-row'>無因見少法，　少法是無因。</div>
<div class='lg-row'>若彼依餘法，　彼此迭共見；</div>
<div class='lg-row'>如是無窮過，　少亦無少體。</div>
<div class='lg-row'>依於色木等，　如幻可見法；</div>
<div class='lg-row'>如是依止事，　人見有種種。</div>
<div class='lg-row'>幻師非色等，　非木亦非石；</div>
<div class='lg-row'>愚癡見如幻，　依止於幻身。</div>
<div class='lg-row'>依止於實事，　若見於少事；</div>
<div class='lg-row'>見時無二法，　云何見少事？</div>
<div class='lg-row'>分別無分別，　而非無分別；</div>
<div class='lg-row'>若分別無法，　無縛無解脫。</div>
<div class='lg-row'>以分別無法，　故不生分別；</div>
<div class='lg-row'>若不生分別，　不得說惟心。</div>
<div class='lg-row'>種種心差別，　法中無實法；</div>
<div class='lg-row'>以無實法故，　無解脫世間。</div>
<div class='lg-row'>無外物可見，　愚癡妄分別；</div>
<div class='lg-row'>如鏡像現心，　因熏心迷沒。</div>
<div class='lg-row'>一切法不生，　非有似有生；</div>
<div class='lg-row'>此一切惟心，　離於諸分別。</div>
<div class='lg-row'>愚人說諸法，　從因非智者；</div>
<div class='lg-row'>實體離於心，　聖人心是淨。</div>
<div class='lg-row'>僧佉毘世師，　裸形婆羅門；</div>
<div class='lg-row'>及於自在天，　無實墮邪見。</div>
<div class='lg-row'>『無體亦無生，　如空幻無垢；</div>
<div class='lg-row'>諸佛為何說？　佛為何人說？』</div>
<div class='lg-row'>修行清淨人，　離邪見覺觀；</div>
<div class='lg-row'>諸佛如法說，　我說亦如是。</div>
<div class='lg-row'>『若一切惟心，　世間何處住？</div>
<div class='lg-row'>去來依何法？　云何見地中？』</div>
<div class='lg-row'>如鳥虛空中，　依止風而去；</div>
<div class='lg-row'>不住不觀察，　於地上而去。</div>
<div class='lg-row'>如是諸眾生，　依分別風動；</div>
<div class='lg-row'>自心中去來，　如空中飛鳥。</div>
<div class='lg-row'>見身資生器，　佛說心如是；</div>
<div class='lg-row'>云何因現見？　惟心為我說。</div>
<div class='lg-row'>身資生住持，　現見依熏生；</div>
<div class='lg-row'>無修行者生，　現見生分別。</div>
<div class='lg-row'>分別境界體，　心依境界生；</div>
<div class='lg-row'>知於可見心，　不復生分別。</div>
<div class='lg-row'>若能見分別，　離於覺所覺；</div>
<div class='lg-row'>名名不相合，　是說有為法。</div>
<div class='lg-row'>此惟是可覺，　名名不相離；</div>
<div class='lg-row'>離於知可知，　是說有為法。</div>
<div class='lg-row'>此惟是可覺，　名名中不離；</div>
<div class='lg-row'>若人異覺知，　不自覺他覺。</div>
<div class='lg-row'>五法實法本，　及於八種識；</div>
<div class='lg-row'>二種無我法，　攝取於大乘。</div>
<div class='lg-row'>若見知可知，　寂靜見世間；</div>
<div class='lg-row'>名名中分別，　爾時不復生。</div>
<div class='lg-row'>作名字分別，　見彼不復生；</div>
<div class='lg-row'>不見於自心，　是故生分別。</div>
<div class='lg-row'>『四陰無諸相，　彼則無數法；</div>
<div class='lg-row'>云何色多種，　四大異異相。</div>
<div class='lg-row'>捨於諸相法，　無諸大及大；</div>
<div class='lg-row'>若有異色相，　何故陰不生？』</div>
<div class='lg-row'>若見如是相，　不見諸陰入；</div>
<div class='lg-row'>依境根及識，　故生八種識。</div>
<div class='lg-row'>依相有三種，　寂滅無如是；</div>
<div class='lg-row'>阿梨耶意我，　我所及於智；</div>
<div class='lg-row'>因取於二法，　知彼法即滅。</div>
<div class='lg-row'>『離於彼此法，　若見不相離，</div>
<div class='lg-row'>世間惟心分，　世尊為我說。』</div>
<div class='lg-row'>不復分別二，　我及於我所；</div>
<div class='lg-row'>不增長分別，　亦無意識因。</div>
<div class='lg-row'>『離於因及緣，　非物亦非生；</div>
<div class='lg-row'>分別但是心，　世尊為我說。』</div>
<div class='lg-row'>離於諸因緣，　離能見可見；</div>
<div class='lg-row'>見自心種種，　可見妄分別。</div>
<div class='lg-row'>不知自心見，　不覺異心義，</div>
<div class='lg-row'>無見邪見成。　『若於智不見；</div>
<div class='lg-row'>彼何故不有？』　彼人心取有，</div>
<div class='lg-row'>分別非有無，　故不生有心；</div>
<div class='lg-row'>不知惟心見，　是故生分別。</div>
<div class='lg-row'>無分別分別，　是滅已無因；</div>
<div class='lg-row'>遮四種朋黨。　若諸法有因，</div>
<div class='lg-row'>此異名字相，　彼人作不成；</div>
<div class='lg-row'>彼應異自生，　不爾應因生。</div>
<div class='lg-row'>因緣應和合，　以遮因生法，</div>
<div class='lg-row'>我遮於常過。　若諸緣無常，</div>
<div class='lg-row'>是不生不滅，　愚癡無常見；</div>
<div class='lg-row'>滅相法無法，　不見作於因。</div>
<div class='lg-row'>故無常生有，　云何人不見？</div>
<div class='lg-row'>我攝取眾生，　依持戒降伏；</div>
<div class='lg-row'>智慧滅邪見，　依解脫增長；</div>
<div class='lg-row'>一切諸世俗，　外道妄語說。</div>
<div class='lg-row'>依因果邪見，　自法不能立；</div>
<div class='lg-row'>但成自立法，　離於因緣果。</div>
<div class='lg-row'>說諸弟子眾，　離於世俗法；</div>
<div class='lg-row'>惟心可見無，　心見於二種。</div>
<div class='lg-row'>離可取能取，　亦離於斷常；</div>
<div class='lg-row'>但有心動轉，　皆是世俗法。</div>
<div class='lg-row'>不復起轉生，　見世是自心；</div>
<div class='lg-row'>來者是事生，　去者是事滅。</div>
<div class='lg-row'>如實知去來，　不復生分別；</div>
<div class='lg-row'>常無常及作，　亦不作彼此。</div>
<div class='lg-row'>如是等一切，　是皆世俗法；</div>
<div class='lg-row'>天人阿修羅，　畜生鬼夜摩。</div>
<div class='lg-row'>眾生去彼處，　我說於六道；</div>
<div class='lg-row'>上中下業因，　能生於彼處；</div>
<div class='lg-row'>善護諸善法，　得勝處解脫。</div>
<div class='lg-row'>『佛說念念生，　生死及於退。</div>
<div class='lg-row'>為比丘眾說，　何意為我說，</div>
<div class='lg-row'>心不至第二，　已滅壞不續？』</div>
<div class='lg-row'>我為弟子說，　念展轉生滅；</div>
<div class='lg-row'>色色分別有，　生及滅即已。</div>
<div class='lg-row'>分別即是人，　離分別無人；</div>
<div class='lg-row'>我說於念法，　依彼我說竟。</div>
<div class='lg-row'>離於取色相，　不生亦不滅；</div>
<div class='lg-row'>因緣從緣生，　無明真如等。</div>
<div class='lg-row'>依於二法生，　真如無是體；</div>
<div class='lg-row'>因緣從緣生，　若爾無異法。</div>
<div class='lg-row'>從常生於果，　果即是因緣；</div>
<div class='lg-row'>無異於外道，　因果共相雜。</div>
<div class='lg-row'>佛及諸佛說，　大牟尼無異；</div>
<div class='lg-row'>此一尋身中，　苦諦及集諦，</div>
<div class='lg-row'>滅及於道諦。　我為諸弟子，</div>
<div class='lg-row'>取三為實者，　取可取邪見。</div>
<div class='lg-row'>世間出世法，　凡夫人分別；</div>
<div class='lg-row'>我領於他法，　是故說三法。</div>
<div class='lg-row'>為遮彼邪見，　莫分別實體；</div>
<div class='lg-row'>說過無定法，　亦復無心生。</div>
<div class='lg-row'>實亦不二取，　真如無二種；</div>
<div class='lg-row'>無明及愛業，　識等從邪生。</div>
<div class='lg-row'>無窮過不作，　作中不生有；</div>
<div class='lg-row'>諸法四種滅，　無智者所說。</div>
<div class='lg-row'>分別二種生，　有物無有物；</div>
<div class='lg-row'>離於四種法，　亦離四種見。</div>
<div class='lg-row'>二種生分別，　見者更不生；</div>
<div class='lg-row'>諸法本不生，　起於智差別；</div>
<div class='lg-row'>現生於諸法，　平等莫分別。</div>
<div class='lg-row'>『願大牟尼尊，　為我及一切，</div>
<div class='lg-row'>如法相應說，　離二種二見。</div>
<div class='lg-row'>我離於邪見，　及諸餘菩薩，</div>
<div class='lg-row'>常不見有無；　以不見彼法，</div>
<div class='lg-row'>離外道和雜，　離聲聞緣覺。</div>
<div class='lg-row'>佛證法諸聖，　為我說不失。』</div>
<div class='lg-row'>顛倒因緣因，　無生及一切，</div>
<div class='lg-row'>異名諸迷惑，　智者所遠離；</div>
<div class='lg-row'>譬如雲雨樓，　宮閣及於虹，</div>
<div class='lg-row'>陽焰毛輪幻，　有無從心生。</div>
<div class='lg-row'>諸外道分別，　世間自因生，</div>
<div class='lg-row'>不生真如法，　及與實際空；</div>
<div class='lg-row'>是諸異法名，　莫分別無物，</div>
<div class='lg-row'>於色上種種，　莫分別無法。</div>
<div class='lg-row'>如世間手瓜，　自在能破物；</div>
<div class='lg-row'>如是一切法，　莫分別無法。</div>
<div class='lg-row'>離色空不異，　亦無生法體；</div>
<div class='lg-row'>莫分別無異，　分別著邪見。</div>
<div class='lg-row'>分別可分別，　攝取於諸事；</div>
<div class='lg-row'>長短方圓等，　是攝分別相。</div>
<div class='lg-row'>分別是心法，　可分別是意；</div>
<div class='lg-row'>若能如法知，　離能相可相。</div>
<div class='lg-row'>外道說不生，　及取於我法，</div>
<div class='lg-row'>分別如是相，　此二見無差。</div>
<div class='lg-row'>何意如是說？　若能如是知，</div>
<div class='lg-row'>彼人入於量，　能解我說法。</div>
<div class='lg-row'>因見是沈沒，　無生是不依；</div>
<div class='lg-row'>知是二種義，　故我說無生。</div>
<div class='lg-row'>『諸法無有生，　牟尼為我說。』</div>
<div class='lg-row'>無因不相當，　無有有法雜；</div>
<div class='lg-row'>無因亦無生，　異因見外道。</div>
<div class='lg-row'>離有無無法，　是故說惟心；</div>
<div class='lg-row'>生及於不生，　離法是邪見。</div>
<div class='lg-row'>說無因無生，　說有是著因；</div>
<div class='lg-row'>自然無作者，　作者是邪見。</div>
<div class='lg-row'>『方便諸願等，　是見為我說；</div>
<div class='lg-row'>若諸法是無，　云何生三世？』</div>
<div class='lg-row'>離可取能取，　不生亦不滅；</div>
<div class='lg-row'>從物見異物，　依彼法生心。</div>
<div class='lg-row'>『諸法不生化，　云何為我說，</div>
<div class='lg-row'>實有而不知，　是故我說法？</div>
<div class='lg-row'>牟尼諸法中，　前後自相違。</div>
<div class='lg-row'>離諸外道過，　離於顛倒因，</div>
<div class='lg-row'>生及與不生，　大師為我說。』</div>
<div class='lg-row'>離有及於無，　不失於因果；</div>
<div class='lg-row'>地及於次第，　為說一無相。</div>
<div class='lg-row'>世間墮二邊，　為諸見迷惑；</div>
<div class='lg-row'>無生無生等，　不知寂滅因。</div>
<div class='lg-row'>我無三世法，　我亦不說法；</div>
<div class='lg-row'>有二畢有過，　諸佛二清淨。</div>
<div class='lg-row'>諸法空剎那，　無體亦不生；</div>
<div class='lg-row'>說邪法覆心，　分別非如來。</div>
<div class='lg-row'>『生及與不生，　惟願為我說，</div>
<div class='lg-row'>云何何等法，　離於境界生？』</div>
<div class='lg-row'>色具足和合，　從於戲論集；</div>
<div class='lg-row'>聚於外色相，　從分別而生；</div>
<div class='lg-row'>知於彼法者，　是如實解義。</div>
<div class='lg-row'>隨順聖人性，　而心不復生；</div>
<div class='lg-row'>離於一切大，　生法不相應。</div>
<div class='lg-row'>心虛妄觀大，　觀如是無生；</div>
<div class='lg-row'>莫分別可別，　智者不分別。</div>
<div class='lg-row'>分別於分別，　是二無涅槃；</div>
<div class='lg-row'>立於無生法，　如幻不見法。</div>
<div class='lg-row'>從幻等因生，　所立諸法破；</div>
<div class='lg-row'>見心如鏡像，　無始熏習因。</div>
<div class='lg-row'>似義而無義，　觀諸法亦爾；</div>
<div class='lg-row'>如鏡中色像，　離於一二相。</div>
<div class='lg-row'>可見無非無，　諸相亦如是；</div>
<div class='lg-row'>乾闥婆幻等，　依於因緣觀。</div>
<div class='lg-row'>如是諸法體，　生非不生法；</div>
<div class='lg-row'>分別似如人，　二種相而現。</div>
<div class='lg-row'>說我及於法，　而愚人不知；</div>
<div class='lg-row'>相違及無因，　聲聞諸羅漢，</div>
<div class='lg-row'>自成及佛力，　是五種聲聞。</div>
<div class='lg-row'>時攝及於滅，　第一離第一；</div>
<div class='lg-row'>是四種無常，　愚無智分別。</div>
<div class='lg-row'>愚癡墮二邊，　功德及微塵；</div>
<div class='lg-row'>不知解脫因，　以著有無法。</div>
<div class='lg-row'>譬如愚癡人，　取指即是月；</div>
<div class='lg-row'>如是樂名字，　不知我實法。</div>
<div class='lg-row'>諸大各異相，　無色體相生。</div>
<div class='lg-row'>而諸大和合，　無大無依大；</div>
<div class='lg-row'>火能燒諸色，　水能爛諸物，</div>
<div class='lg-row'>風能動諸色，　云何大相生？</div>
<div class='lg-row'>色陰及於識，　是法二無五。</div>
<div class='lg-row'>是諸陰異名，　我說如帝釋；</div>
<div class='lg-row'>心心數差別，　現轉諸法生。</div>
<div class='lg-row'>四大彼此別，　色心非從依；</div>
<div class='lg-row'>依青等有白，　依白有青等。</div>
<div class='lg-row'>依因果可生，　空有及於無；</div>
<div class='lg-row'>能作可作作，　寒熱見等見。</div>
<div class='lg-row'>如是等一切，　妄覺不能成；</div>
<div class='lg-row'>心意及餘六，　諸識共和合。</div>
<div class='lg-row'>離於一異體，　生死虛妄生；</div>
<div class='lg-row'>僧佉毘世師，　裸形自在天，</div>
<div class='lg-row'>墮有無朋黨，　離於寂靜義；</div>
<div class='lg-row'>形相貌勝生，　四大生非塵。</div>
<div class='lg-row'>是外道說生，　四大及四塵；</div>
<div class='lg-row'>餘者無處生，　外道分別因；</div>
<div class='lg-row'>愚癡而不覺，　以依有無黨。</div>
<div class='lg-row'>生共心相應，　死不共相應；</div>
<div class='lg-row'>清淨實相法，　共智相應住。</div>
<div class='lg-row'>業及於色相，　五陰境界因；</div>
<div class='lg-row'>眾生無因體，　無色界不住。</div>
<div class='lg-row'>『佛說法無我，　無色同外道；</div>
<div class='lg-row'>說無我是斷，　識亦不應生；</div>
<div class='lg-row'>心有四種住，　無色云何住？』</div>
<div class='lg-row'>內外諸法相，　而識不能行；</div>
<div class='lg-row'>妄覺者計有，　中陰有五陰；</div>
<div class='lg-row'>如是無色生，　有而是無色。</div>
<div class='lg-row'>自然應解脫，　無眾生及識；</div>
<div class='lg-row'>是外道無疑，　妄覺不能知。</div>
<div class='lg-row'>若彼處無色，　是故見無色；</div>
<div class='lg-row'>彼無非立法，　非乘無乘者。</div>
<div class='lg-row'>識從種子生，　共諸根和合；</div>
<div class='lg-row'>八種色一分，　於念時不取。</div>
<div class='lg-row'>色不住於時，　根不共根住；</div>
<div class='lg-row'>是故如來說，　諸根念不住。</div>
<div class='lg-row'>若不見色體，　識云何分別？</div>
<div class='lg-row'>若智不生者，　云何生世間？</div>
<div class='lg-row'>即生時即滅，　佛不如是說。</div>
<div class='lg-row'>一時亦不念，　虛妄分別取；</div>
<div class='lg-row'>諸根及境界，　愚癡非智者。</div>
<div class='lg-row'>愚癡聞名取，　聖人如實知；</div>
<div class='lg-row'>第六無依止，　以無因可取。</div>
<div class='lg-row'>不善知於我，　離於有法過；</div>
<div class='lg-row'>愚於有無法，　覺者離實智。</div>
<div class='lg-row'>有為無為我，　愚癡不能知；</div>
<div class='lg-row'>一中有施法，　異中亦如是。</div>
<div class='lg-row'>共心中一體，　意識能覺知；</div>
<div class='lg-row'>若施是心者，　心數是名字。</div>
<div class='lg-row'>云何離能取？　分別於一異；</div>
<div class='lg-row'>共因依止見，　業、生、作業等。</div>
<div class='lg-row'>如火如是說，　相似相似法；</div>
<div class='lg-row'>如火一時間，　可燒能燒異。</div>
<div class='lg-row'>如是我依因，　妄覺何不爾？</div>
<div class='lg-row'>『生及與不生，　而心常清淨。</div>
<div class='lg-row'>妄覺者立我，　何故不說喻？』</div>
<div class='lg-row'>迷於識稠林，　離於真實法；</div>
<div class='lg-row'>妄覺東西走，　覓神我亦爾。</div>
<div class='lg-row'>內身修實行，　我是清淨相；</div>
<div class='lg-row'>如來藏佛境，　妄覺非境界。</div>
<div class='lg-row'>可取及能取，　差別五陰我；</div>
<div class='lg-row'>若能知於相，　爾時生真智。</div>
<div class='lg-row'>外道說意識，　阿梨耶藏體；</div>
<div class='lg-row'>共於我相應，　我法說不爾。</div>
<div class='lg-row'>若如實知法，　實諦得解脫；</div>
<div class='lg-row'>修行於見道，　斷煩惱清淨。</div>
<div class='lg-row'>心自性清淨，　如來淨法身；</div>
<div class='lg-row'>是法依眾生，　離於邊無邊。</div>
<div class='lg-row'>如金及與色，　石性與真金；</div>
<div class='lg-row'>陶冶人能見，　眾生於陰爾。</div>
<div class='lg-row'>非人亦非陰，　佛是無漏智；</div>
<div class='lg-row'>無漏常世尊，　是故我歸依。</div>
<div class='lg-row'>心自性清淨，　煩惱及意作；</div>
<div class='lg-row'>共五陰相應，　說中勝者說。</div>
<div class='lg-row'>心自性清淨，　意等是因緣；</div>
<div class='lg-row'>彼能作諸業，　故彼二種染。</div>
<div class='lg-row'>意等客塵法，　煩惱我清淨；</div>
<div class='lg-row'>彼依煩惱染，　如垢依清淨。</div>
<div class='lg-row'>如依離於垢，　亦如金離垢；</div>
<div class='lg-row'>有而不可見，　我離過亦爾；</div>
<div class='lg-row'>如琴及䯊鼓，　種種美妙聲；</div>
<div class='lg-row'>陰中我亦爾，　愚癡覓一異。</div>
<div class='lg-row'>地中諸寶藏，　及與清淨水；</div>
<div class='lg-row'>陰中我亦爾，　實有不可見。</div>
<div class='lg-row'>心及心數法，　功德陰和合；</div>
<div class='lg-row'>陰中我亦爾，　無智不能見。</div>
<div class='lg-row'>如女人胎藏，　雖有而不見；</div>
<div class='lg-row'>我於五陰中，　無智故不見。</div>
<div class='lg-row'>如香藥重擔，　火及於諸薪；</div>
<div class='lg-row'>陰中我亦爾，　無智不能見。</div>
<div class='lg-row'>一切諸法中，　無常及與空；</div>
<div class='lg-row'>陰中我亦爾，　無智有不見。</div>
<div class='lg-row'>諸地及自在，　通及於受位，</div>
<div class='lg-row'>無上妙諸法，　及餘諸三昧，</div>
<div class='lg-row'>及諸勝境界，　若陰中無我，</div>
<div class='lg-row'>而此諸法等，　一切亦應無。</div>
<div class='lg-row'>有人破壞言，　若有應示我；</div>
<div class='lg-row'>智者應答言，　汝心應示我。</div>
<div class='lg-row'>說無真如我，　惟是虛妄說；</div>
<div class='lg-row'>作比丘業者，　不應共和合。</div>
<div class='lg-row'>是人立有無，　墮於二朋黨；</div>
<div class='lg-row'>破壞諸佛法，　彼不住我法。</div>
<div class='lg-row'>離諸外道過，　焚燒無我見；</div>
<div class='lg-row'>令我見熾然，　如劫盡火炎；</div>
<div class='lg-row'>如石蜜蒱桃，　乳酪蘇油等，</div>
<div class='lg-row'>彼處所有味，　不甞者不知。</div>
<div class='lg-row'>取於五種中，　五陰我亦爾；</div>
<div class='lg-row'>愚癡人不見，　智見得解脫。</div>
<div class='lg-row'>明等諸譬喻，　心法不可見；</div>
<div class='lg-row'>何處何因緣？　和合不可見。</div>
<div class='lg-row'>諸法異體相，　一心不能取；</div>
<div class='lg-row'>無因亦無生，　虛妄覺者過。</div>
<div class='lg-row'>實行者見心，　心中不見心；</div>
<div class='lg-row'>可見從見生，　能見何因生？</div>
<div class='lg-row'>我姓迦旃延，　首陀會天出；</div>
<div class='lg-row'>為眾生說法，　趣於涅槃城。</div>
<div class='lg-row'>是過去行路，　我及彼諸佛，</div>
<div class='lg-row'>三千修多羅，　說於涅槃法。</div>
<div class='lg-row'>欲界及無色，　佛不彼成佛；</div>
<div class='lg-row'>色界中上天，　離欲成菩提。</div>
<div class='lg-row'>境界非縛因，　因境界是縛；</div>
<div class='lg-row'>依智斷煩惱，　修行者利劍。</div>
<div class='lg-row'>有我有幻等，　法有無云何？</div>
<div class='lg-row'>愚不見如是，　云何有無我？</div>
<div class='lg-row'>以有作不作，　無因而轉生；</div>
<div class='lg-row'>一切法不生，　愚癡不覺知。</div>
<div class='lg-row'>諸因不能生，　諸緣亦不作；</div>
<div class='lg-row'>彼二不能生，　云何分別緣？</div>
<div class='lg-row'>先後及一時，　妄覺者說因；</div>
<div class='lg-row'>虛空瓶弟子，　一切諸物生。</div>
<div class='lg-row'>佛非有為作，　諸相相莊嚴；</div>
<div class='lg-row'>是轉輪功德，　非諸佛得名。</div>
<div class='lg-row'>諸佛是智相，　離諸邪見過；</div>
<div class='lg-row'>內身是智見，　離諸一切過。</div>
<div class='lg-row'>聾瞎盲及啞，　老少懷惡人；</div>
<div class='lg-row'>是等一切人，　名無梵行者。</div>
<div class='lg-row'>廣大勝妙體，　是轉輪王相；</div>
<div class='lg-row'>出家或一二，　餘者是放逸。</div>
<div class='lg-row'>毘耶娑迦那，　及於梨沙婆，</div>
<div class='lg-row'>迦毘羅釋迦，　我入涅槃後；</div>
<div class='lg-row'>未來世當有，　如是等出世。</div>
<div class='lg-row'>我滅後百年，　毘耶娑圍陀；</div>
<div class='lg-row'>及於般荼婆，　鳩羅婆失羅。</div>
<div class='lg-row'>然後復更有，　及於毛釐等；</div>
<div class='lg-row'>次毛釐掘多，　次有無道王。</div>
<div class='lg-row'>次有刀劍亂，　次刀劍末世；</div>
<div class='lg-row'>次於末世世，　無法無修行。</div>
<div class='lg-row'>如是等過未，　如輪轉世間；</div>
<div class='lg-row'>日火共和合，　焚燒於欲界。</div>
<div class='lg-row'>復成妙世界，　彼器世間生；</div>
<div class='lg-row'>四姓及國王，　諸仙人及法。</div>
<div class='lg-row'>供養大會施，　時法還如本；</div>
<div class='lg-row'>話笑本如是，　長行及子註。</div>
<div class='lg-row'>子註復重作，　種種說無量；</div>
<div class='lg-row'>如是我聞等，　迷沒諸世間。</div>
<div class='lg-row'>不知真實法，　何者為是非？</div>
<div class='lg-row'>衣裳如法染，　擣治令潔淨。</div>
<div class='lg-row'>清泥牛糞等，　壞色而受用；</div>
<div class='lg-row'>諸香塗身衣，　離於外道相。</div>
<div class='lg-row'>流通我法輪，　是諸如來相；</div>
<div class='lg-row'>不漉水不飲，　腰繩及內衣。</div>
<div class='lg-row'>依時行乞食，　離於下賤家；</div>
<div class='lg-row'>生於妙天境，　及人中勝處。</div>
<div class='lg-row'>諸寶相成就，　天人中自在；</div>
<div class='lg-row'>依法修行者，　生天四天下。</div>
<div class='lg-row'>多時而受用，　依多貪還滅；</div>
<div class='lg-row'>正時及三災，　及於二惡世。</div>
<div class='lg-row'>我及餘正時，　釋迦末世時；</div>
<div class='lg-row'>釋種悉達他，　八臂及自在。</div>
<div class='lg-row'>如是等外道，　我滅出於世；</div>
<div class='lg-row'>如是我聞等，　釋迦師子說。</div>
<div class='lg-row'>曾有如是事，　毘耶娑說是；</div>
<div class='lg-row'>八臂那羅延，　及摩醯首羅。</div>
<div class='lg-row'>說如是等言，　我化作世間；</div>
<div class='lg-row'>我母名善才，　父名梵天王。</div>
<div class='lg-row'>我姓迦旃延，　離於諸煩惱；</div>
<div class='lg-row'>生於瞻波城，　我父及祖父。</div>
<div class='lg-row'>父名為月護，　從於月種生，</div>
<div class='lg-row'>出家修實行，　說於千種句。</div>
<div class='lg-row'>授記入涅槃，　付慧轉法輪；</div>
<div class='lg-row'>大慧與法勝，　勝與彌佉梨；</div>
<div class='lg-row'>彌佉無弟子，　於後時法滅。</div>
<div class='lg-row'>迦葉拘留孫，　拘那含及我；</div>
<div class='lg-row'>離於諸煩惱，　一切名正時。</div>
<div class='lg-row'>過彼正法後，　有佛名如意；</div>
<div class='lg-row'>於彼成正覺，　為人說五法。</div>
<div class='lg-row'>無二三災中，　過未世亦爾；</div>
<div class='lg-row'>諸佛不出世，　正時出於世。</div>
<div class='lg-row'>無人奪有相，　衣裳不割裁；</div>
<div class='lg-row'>納衣碎破雜，　如孔雀畫色。</div>
<div class='lg-row'>二寸或三寸，　間錯而補納；</div>
<div class='lg-row'>若不如是者，　愚人所貪奪。</div>
<div class='lg-row'>常滅貪欲火，　智水常洗浴；</div>
<div class='lg-row'>日夜六時中，　如實修行法。</div>
<div class='lg-row'>如放箭石木，　勢極則還下；</div>
<div class='lg-row'>放一還下一，　善不善亦爾。</div>
<div class='lg-row'>一中無多種，　以相無如是；</div>
<div class='lg-row'>如風取一切，　如田地被燒。</div>
<div class='lg-row'>若一能作多，　一切無作有；</div>
<div class='lg-row'>不爾一切失，　是妄覺者法。</div>
<div class='lg-row'>如燈及種子，　云何多相似？</div>
<div class='lg-row'>一能生於多，　是妄覺者法。</div>
<div class='lg-row'>如麻不生豆，　稻不生䵃麥；</div>
<div class='lg-row'>小麥等種子，　云何一生多？</div>
<div class='lg-row'>波尼出聲論，　阿叉波太白；</div>
<div class='lg-row'>末世有梵藏，　說於世俗論。</div>
<div class='lg-row'>迦旃延作經，　夜婆伽亦爾；</div>
<div class='lg-row'>浮稠迦天文，　是後末世論。</div>
<div class='lg-row'>婆梨說世福，　世人依福德；</div>
<div class='lg-row'>能護於諸法，　王婆離施地。</div>
<div class='lg-row'>彌迦摩修羅，　阿舒羅等說；</div>
<div class='lg-row'>迷惑及王論，　末世諸仙現。</div>
<div class='lg-row'>悉達他釋種，　浮單陀五角；</div>
<div class='lg-row'>口力及黠慧，　我滅後出世。</div>
<div class='lg-row'>阿示那三掘，　彌佉羅澡罐；</div>
<div class='lg-row'>我住阿蘭若，　梵天施與我。</div>
<div class='lg-row'>汝當未來世，　名大離塵垢；</div>
<div class='lg-row'>能說真解脫，　是諸牟尼尊。</div>
<div class='lg-row'>梵天共梵眾，　及餘諸天眾；</div>
<div class='lg-row'>鹿皮等施我，　還沒自在天。</div>
<div class='lg-row'>諸雜間錯衣，　及為乞食鉢；</div>
<div class='lg-row'>帝釋四天王，　閑處施與我。</div>
<div class='lg-row'>說無生及因，　生及與不生；</div>
<div class='lg-row'>欲成於不生，　是但說言語。</div>
<div class='lg-row'>若無明等因，　能生於諸心；</div>
<div class='lg-row'>未生於色時，　中間云何住？</div>
<div class='lg-row'>即時滅於心，　而更生餘心；</div>
<div class='lg-row'>色不一念住，　觀何法能生。</div>
<div class='lg-row'>依於何因緣？　心是顛倒因；</div>
<div class='lg-row'>彼不能成法，　云何知生滅？</div>
<div class='lg-row'>修行者合定，　金安闍那性，</div>
<div class='lg-row'>光音天宮殿，　世間法不壞。</div>
<div class='lg-row'>住於所證法，　是諸一切佛；</div>
<div class='lg-row'>如來等智慧，　比丘證於法，</div>
<div class='lg-row'>及餘所證法，　彼法常不壞。</div>
<div class='lg-row'>云何虛妄見？　諸法念不住。</div>
<div class='lg-row'>乾闥婆幻色，　何故念不住？</div>
<div class='lg-row'>諸色無四大，　諸大何所為？</div>
<div class='lg-row'>因無明有心，　無始世界習；</div>
<div class='lg-row'>依生滅和合，　妄覺者分別。</div>
<div class='lg-row'>僧佉有二種，　從勝及轉變；</div>
<div class='lg-row'>勝中有於果，　果復成就果。</div>
<div class='lg-row'>勝是大體相，　說功德差別；</div>
<div class='lg-row'>因果二種法，　於轉變中無。</div>
<div class='lg-row'>如水鏡清淨，　諸塵土不染；</div>
<div class='lg-row'>真如如是淨，　依止於眾生。</div>
<div class='lg-row'>如興求及葱，　女人懷胎藏；</div>
<div class='lg-row'>鹽及鹽中味，　種子云何有？</div>
<div class='lg-row'>異體不異體，　二體離二法；</div>
<div class='lg-row'>有法無因緣，　非無於有為；</div>
<div class='lg-row'>如馬中無牛，　陰中我亦爾。</div>
<div class='lg-row'>說有為無為，　是法無可說；</div>
<div class='lg-row'>惡見量阿含，　依邪覺垢染。</div>
<div class='lg-row'>不覺說有我，　非因不離因；</div>
<div class='lg-row'>五陰中無我，　取我是過失。</div>
<div class='lg-row'>一中及異中，　妄覺者不覺；</div>
<div class='lg-row'>水鏡及眼中，　如見鏡中像。</div>
<div class='lg-row'>遠離於一異，　陰中我亦爾；</div>
<div class='lg-row'>可觀及能觀，　禪道見眾生。</div>
<div class='lg-row'>觀察是三法，　離於邪見法：</div>
<div class='lg-row'>即滅於知見，　如孔中見空。</div>
<div class='lg-row'>諸法轉變相，　愚人妄分別；</div>
<div class='lg-row'>涅槃離有無，　住如實見處。</div>
<div class='lg-row'>遠離生滅法，　亦離有無體；</div>
<div class='lg-row'>離能見可見，　觀察轉變法。</div>
<div class='lg-row'>離諸外道說，　離名相形體；</div>
<div class='lg-row'>依內身邪見，　觀察轉變法。</div>
<div class='lg-row'>諸天及地獄，　觸及於逼惱；</div>
<div class='lg-row'>無有中陰法，　云何依識生？</div>
<div class='lg-row'>胎卵濕化等，　生於中陰中；</div>
<div class='lg-row'>眾生身種種，　應觀於去來。</div>
<div class='lg-row'>離量及阿含，　能生煩惱種；</div>
<div class='lg-row'>諸外道浪言，　智慧者莫取。</div>
<div class='lg-row'>先觀察於我，　後觀於因緣；</div>
<div class='lg-row'>不知有說有，　故石女兒勝。</div>
<div class='lg-row'>般若離肉眼，　妙眼見眾生；</div>
<div class='lg-row'>離於有為陰，　妙身體眾生。</div>
<div class='lg-row'>住好惡色中，　出離縛解脫；</div>
<div class='lg-row'>妙體住有為，　能見妙法身。</div>
<div class='lg-row'>在於六趣中，　妄覺非境界；</div>
<div class='lg-row'>我過於人道，　非餘妄覺者。</div>
<div class='lg-row'>『而無生我心，　何因如是生？</div>
<div class='lg-row'>如河燈種子，　何不如是說？</div>
<div class='lg-row'>而識未生時，　未有無明等。</div>
<div class='lg-row'>離於闇無識，　云何相續生？』</div>
<div class='lg-row'>三世及無世，　第五不可說；</div>
<div class='lg-row'>是諸佛境界，　妄覺者觀行。</div>
<div class='lg-row'>行中不可說，　以離智行中；</div>
<div class='lg-row'>取於諸行中，　智離於行法。</div>
<div class='lg-row'>依此法生此，　現見是無因；</div>
<div class='lg-row'>諸緣不可見，　離於無作者。</div>
<div class='lg-row'>依風火能燒，　因風動能生；</div>
<div class='lg-row'>風能吹動火，　風還能滅火。</div>
<div class='lg-row'>愚者不分別，　云何生眾生？</div>
<div class='lg-row'>說有為無為，　離於依所依。</div>
<div class='lg-row'>云何成彼法？　風火愚分別。</div>
<div class='lg-row'>彼此增長力，　彼此法不及。</div>
<div class='lg-row'>云何而生火？　惟言語無義。</div>
<div class='lg-row'>眾生是誰作？　而分別如火；</div>
<div class='lg-row'>能作陰入軀，　意等因能生。</div>
<div class='lg-row'>如常無我義，　共心常轉生；</div>
<div class='lg-row'>二法常清淨，　離於諸因果。</div>
<div class='lg-row'>火不能成彼，　妄覺者不知；</div>
<div class='lg-row'>心眾生涅槃，　自性體清淨。</div>
<div class='lg-row'>無始等過染，　如虛空無差；</div>
<div class='lg-row'>外道邪見垢，　如白象床城。</div>
<div class='lg-row'>依意意識覆，　大等能清淨；</div>
<div class='lg-row'>彼人見如實，　見已破煩惱。</div>
<div class='lg-row'>捨譬喻稠林，　彼人取聖境；</div>
<div class='lg-row'>知能知差別，　彼分別異體。</div>
<div class='lg-row'><span class='corr'>矇</span>鈍人不覺，　復言不可說；</div>
<div class='lg-row'>譬如栴檀鼓，　愚人作異說。</div>
<div class='lg-row'>如栴檀沈水，　諸佛智亦爾；</div>
<div class='lg-row'>愚人不覺知，　以依虛妄見。</div>
<div class='lg-row'>中後不受食，　以鉢依量取；</div>
<div class='lg-row'>離口等諸過，　噉於清淨食。</div>
<div class='lg-row'>此是如法行，　不能知相應；</div>
<div class='lg-row'>依於法能信，　莫分別邪行。</div>
<div class='lg-row'>不著世間物，　能取於正義；</div>
<div class='lg-row'>彼人取真金，　能然於法燈。</div>
<div class='lg-row'>癡有無因緣，　邪見網分別；</div>
<div class='lg-row'>一切煩惱垢，　離於貪瞋恚。</div>
<div class='lg-row'>爾時不復生，　以無一切染；</div>
<div class='lg-row'>諸如來身手，　而授於佛位。</div>
<div class='lg-row'>外道迷因果，　餘者迷因緣；</div>
<div class='lg-row'>及無因有物，　斷見無聖人。</div>
<div class='lg-row'>受於果轉變，　識及於意識；</div>
<div class='lg-row'>意從本識生，　識從於意生。</div>
<div class='lg-row'>一切識從本，　能生如海波；</div>
<div class='lg-row'>一切從熏因，　隨因緣而生。</div>
<div class='lg-row'>念差別鉤鎖，　縛自心取境；</div>
<div class='lg-row'>似於形體相，　意眼等識生。</div>
<div class='lg-row'>無始來過縛，　依熏生取境；</div>
<div class='lg-row'><span class='corr'>見外</span>心諸法，　遮諸外道見。</div>
<div class='lg-row'>依彼更生餘，　及依彼觀生；</div>
<div class='lg-row'>是故生邪見，　及世間生死。</div>
<div class='lg-row'>諸法如夢幻，　如乾闥婆城；</div>
<div class='lg-row'>陽焰水中月，　觀察是自心。</div>
<div class='lg-row'>行差非真如，　正智幻三昧；</div>
<div class='lg-row'>依首楞嚴定，　及餘諸三昧。</div>
<div class='lg-row'>入於初地得，　諸通及三昧；</div>
<div class='lg-row'>智及如意身，　受位入佛地。</div>
<div class='lg-row'>爾時心不生，　以見世虛妄；</div>
<div class='lg-row'>得觀地餘地，　及得於佛地。</div>
<div class='lg-row'>轉於依止身，　如諸色摩尼；</div>
<div class='lg-row'>亦如水中月，　作諸眾生業。</div>
<div class='lg-row'>離有無朋黨，　離二及不二；</div>
<div class='lg-row'>出於二乘地，　及出第七地。</div>
<div class='lg-row'>內身見諸法，　地地中清淨；</div>
<div class='lg-row'>離外道外物，　爾時說大乘。</div>
<div class='lg-row'>轉於分別識，　離於變易滅；</div>
<div class='lg-row'>如兔角摩尼，　得解脫者說。</div>
<div class='lg-row'>如依結相應，　依法亦如是；</div>
<div class='lg-row'>依相應相應，　莫分別於異。</div>
<div class='lg-row'>眼識業及受，　無明及正見；</div>
<div class='lg-row'>眼色及於意，　意識染如是。」</div>
<div class='lg-row'>佛說此妙經，　聖者大慧士，</div>
<div class='lg-row'>菩薩摩訶薩，　羅婆那大王，</div>
<div class='lg-row'>叔迦婆羅那，　甕耳等羅叉，</div>
<div class='lg-row'>天龍夜叉等，　乾闥婆修羅，</div>
<div class='lg-row'>諸天比丘僧，　大歡喜奉行。</div>
</div>
<p class='juan'>入楞伽經卷第十</p></div>
</div><!-- end of div[@id='body'] -->
</body></html>