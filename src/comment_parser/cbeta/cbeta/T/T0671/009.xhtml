<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu29' />入楞伽經卷第九</p><p class="byline">元魏天竺三藏菩提留支譯</p><a id='mulu30' /><a id='mulu31' />
<p class='h1'>總品第十八之一</p><p>爾時世尊，欲重宣此修多羅深義而說偈言：</p>

<div class="lg regular" style="margin-left:0em;"><div class='lg-row'>「如夏諸禽獸，　迷惑心見波；</div>
<div class='lg-row'>諸禽獸愛水，　彼水無實事。</div>
<div class='lg-row'>如是識種子，　見諸境界動；</div>
<div class='lg-row'>諸愚癡眾生，　如眼[目*壹]見物。</div>
<div class='lg-row'>思惟可思惟，　及離能思惟；</div>
<div class='lg-row'>見實諦分別，　能知得解脫。</div>
<div class='lg-row'>是諸法非堅，　虛妄分別生；</div>
<div class='lg-row'>虛妄分別空，　依彼空分別。</div>
<div class='lg-row'>五陰識等法，　如水中樹影；</div>
<div class='lg-row'>如見幻夢等，　識中莫分別。</div>
<div class='lg-row'>幻起尸機關，　夢電雲常爾；</div>
<div class='lg-row'>絕三相續法，　眾生得解脫。</div>
<div class='lg-row'>依諸邪念法，　是故有識生；</div>
<div class='lg-row'>八九種種識，　如水中諸波。</div>
<div class='lg-row'>依熏種子法，　常堅固縛身；</div>
<div class='lg-row'>心流轉境界，　如鐵依礠石。</div>
<div class='lg-row'>依止諸眾生，　真性離諸覺；</div>
<div class='lg-row'>遠離諸作事，　離知可知法。</div>
<div class='lg-row'>行如幻三昧，　出諸十地行；</div>
<div class='lg-row'>汝觀心王法，　離心境識相。</div>
<div class='lg-row'>時知心常轉，　即住恒不變；</div>
<div class='lg-row'>住蓮花宮殿，　如幻境界相。</div>
<div class='lg-row'>住彼勝處已，　得諸自在行；</div>
<div class='lg-row'>如摩尼現色，　作度眾生業。</div>
<div class='lg-row'>無有為無為，　除諸分別心；</div>
<div class='lg-row'>愚癡無智取，　如石女夢兒。</div>
<div class='lg-row'>寂靜及無生，　五陰人相續；</div>
<div class='lg-row'>因緣諸境界，　空有及非有。</div>
<div class='lg-row'>我說諸方便，　無如是實相；</div>
<div class='lg-row'>愚癡取實有，　無能相可相。</div>
<div class='lg-row'>我覺一切法，　而不覺一切；</div>
<div class='lg-row'>我有一切智，　而無一切智。</div>
<div class='lg-row'>凡夫愚分別，　自言世智者；</div>
<div class='lg-row'>我未曾覺知，　亦不覺眾生。</div>
<div class='lg-row'>一切法惟心，　諸陰如毛輪；</div>
<div class='lg-row'>輪相畢竟無，　何處有分別？</div>
<div class='lg-row'>本無始生物，　諸緣中亦無；</div>
<div class='lg-row'>石女兒空華，　若能見有為。</div>
<div class='lg-row'>爾時見可見，　見迷法即住；</div>
<div class='lg-row'>我不入涅槃，　不滅諸相業。</div>
<div class='lg-row'>滅諸分別識，　此是我涅槃；</div>
<div class='lg-row'>非滅諸法相，　愚癡妄分別。</div>
<div class='lg-row'>如瀑水竭盡，　爾時波不生；</div>
<div class='lg-row'>如種種識滅，　滅而不復生。</div>
<div class='lg-row'>空及無識相，　如幻本不生；</div>
<div class='lg-row'>有無離有無，　此諸法如夢。</div>
<div class='lg-row'>我說一實法，　離於諸覺觀；</div>
<div class='lg-row'>聖人妙境界，　離二法體相。</div>
<div class='lg-row'>如見螢火相，　種種而無實；</div>
<div class='lg-row'>世間見四大，　種種亦如是。</div>
<div class='lg-row'>如依草木石，　示現諸幻相；</div>
<div class='lg-row'>彼幻無是相，　諸法體如是。</div>
<div class='lg-row'>無取著可取，　無解脫無縛；</div>
<div class='lg-row'>如幻如陽焰，　如夢眼中瞖。</div>
<div class='lg-row'>若如是實見，　離諸分別垢；</div>
<div class='lg-row'>即住如實定，　彼見我無疑。</div>
<div class='lg-row'>此中無心識，　如虛空陽焰；</div>
<div class='lg-row'>如是知諸法，　而不知一法。</div>
<div class='lg-row'>離有無諸緣，　故諸法不生；</div>
<div class='lg-row'>三界心迷惑，　是故種種見。</div>
<div class='lg-row'>夢及世間法，　此二法平等；</div>
<div class='lg-row'>可見與資生，　諸觸及於量。</div>
<div class='lg-row'>身無常世間，　種種色亦爾；</div>
<div class='lg-row'>世間尊者說，　如是所作事。</div>
<div class='lg-row'>心三界種子，　迷惑見現未；</div>
<div class='lg-row'>知世間分別，　無如是實法。</div>
<div class='lg-row'>見世間如是，　能離諸生死；</div>
<div class='lg-row'>生及與不生，　愚癡迷惑見。</div>
<div class='lg-row'>不生及不滅，　修智慧者見；</div>
<div class='lg-row'>阿迦尼妙境，　離諸惡行處。</div>
<div class='lg-row'>常無分別行，　離諸心數法；</div>
<div class='lg-row'>得力通自在，　到諸三昧處。</div>
<div class='lg-row'>彼處成正覺，　化佛此中成；</div>
<div class='lg-row'>諸法不生滅，　諸法如是體。</div>
<div class='lg-row'>應化無量億，　彼體中出世；</div>
<div class='lg-row'>愚人聞佛法，　如響不思議。</div>
<div class='lg-row'>遠離初中後，　及離有無法；</div>
<div class='lg-row'>遍不動清淨，　無諸相現相。</div>
<div class='lg-row'>識性覆法身，　一切身中有；</div>
<div class='lg-row'>迷惑是幻有，　幻非迷惑因。</div>
<div class='lg-row'>心無迷惑法，　亦非不少有；</div>
<div class='lg-row'>心依二法縛，　阿梨耶識起。</div>
<div class='lg-row'>但心如是見，　我法如瀑水；</div>
<div class='lg-row'>觀世間如是，　爾時轉諸心。</div>
<div class='lg-row'>乃是我真子，　成就實法行；</div>
<div class='lg-row'>煖濕及堅動，　愚分別諸法。</div>
<div class='lg-row'>非實專念有，　無能相可相；</div>
<div class='lg-row'>八種物一身，　形相及諸根。</div>
<div class='lg-row'>愚分別諸色，　迷惑身羅網；</div>
<div class='lg-row'>諸因緣和合，　愚癡分別生。</div>
<div class='lg-row'>不知如是法，　流轉三界中；</div>
<div class='lg-row'>諸法及言語，　是眾生分別。</div>
<div class='lg-row'>而諸法是無，　如化如夢等；</div>
<div class='lg-row'>觀諸法如是，　不住世涅槃。</div>
<div class='lg-row'>心種種種子，　現見心境界；</div>
<div class='lg-row'>可見分別生，　愚癡樂二法。</div>
<div class='lg-row'>無智愛及業，　是心心法因；</div>
<div class='lg-row'>依他力法生，　故說他力法。</div>
<div class='lg-row'>依法分別事，　心迷惑境界；</div>
<div class='lg-row'>故不成分別，　迷惑邪分別。</div>
<div class='lg-row'>心依因緣縛，　是故生諸身；</div>
<div class='lg-row'>若離諸因緣，　我說不見法。</div>
<div class='lg-row'>離諸因緣法，　離於諸法相；</div>
<div class='lg-row'>不住諸法中，　我說不見境。</div>
<div class='lg-row'>如王長者等，　以種種禽獸；</div>
<div class='lg-row'>會集宅野中，　以示於諸子。</div>
<div class='lg-row'>我如是諸相，　種種鏡像法；</div>
<div class='lg-row'>內身智為子，　說於實際法。</div>
<div class='lg-row'>如大海波浪，　從風因緣生；</div>
<div class='lg-row'>能起舞現前，　而無有斷絕。</div>
<div class='lg-row'>阿梨耶識常，　依風境界起；</div>
<div class='lg-row'>種種水波識，　能舞生不絕。</div>
<div class='lg-row'>能取可取相，　眾生見如是；</div>
<div class='lg-row'>可見無諸相，　毛道如是見。</div>
<div class='lg-row'>阿梨耶本識，　意及於意識；</div>
<div class='lg-row'>離可取能取，　我說如是相。</div>
<div class='lg-row'>五陰中無我，　及無人眾生；</div>
<div class='lg-row'>生即諸識生，　滅即諸識滅。</div>
<div class='lg-row'>如畫中高下，　可見無如是；</div>
<div class='lg-row'>如是諸物體，　見無如是相。</div>
<div class='lg-row'>如乾闥婆城，　禽獸渴愛水；</div>
<div class='lg-row'>如是可見見，　智觀無如是。</div>
<div class='lg-row'>離可量及想，　非因亦非果；</div>
<div class='lg-row'>離能覺所覺，　離能見可見。</div>
<div class='lg-row'>依陰因緣覺，　無人見可見；</div>
<div class='lg-row'>若不見可見，　云何修彼法？</div>
<div class='lg-row'>因緣、因、譬喻，　立意及因緣；</div>
<div class='lg-row'>夢、乾闥婆、輪，　陽焰及日月，</div>
<div class='lg-row'>光焰幻等喻，　我遮諸法生；</div>
<div class='lg-row'>如夢幻迷惑，　空分別眾生。</div>
<div class='lg-row'>不依於三界，　內外亦皆無；</div>
<div class='lg-row'>見諸有不生，　乃得無生忍。</div>
<div class='lg-row'>得如幻三昧，　及於如意身；</div>
<div class='lg-row'>諸通及自在，　力、心種種法。</div>
<div class='lg-row'>諸法本不生，　空無法體相；</div>
<div class='lg-row'>彼人迷不覺，　隨因緣生滅。</div>
<div class='lg-row'>如愚癡分別，　心見於自心；</div>
<div class='lg-row'>見外種種相，　實無可見法。</div>
<div class='lg-row'>見骨相佛像，　及諸大離散；</div>
<div class='lg-row'>善覺心能知，　住持世間相。</div>
<div class='lg-row'>身住持資生，　可取三種境；</div>
<div class='lg-row'>識取識境界，　意識、分別三。</div>
<div class='lg-row'>分別可分別，　所有字境界；</div>
<div class='lg-row'>不能見實法，　彼覺迷不見。</div>
<div class='lg-row'>諸法無自體，　智慧者能覺；</div>
<div class='lg-row'>行者爾乃息，　住於無相處。</div>
<div class='lg-row'>如墨圖於雞，　愚取是我雞；</div>
<div class='lg-row'>如癡凡夫取，　三乘同是一。</div>
<div class='lg-row'>無諸聲聞人，　亦無辟支佛；</div>
<div class='lg-row'>所見聲聞色，　及見諸如來。</div>
<div class='lg-row'>諸菩薩大慈，　示現是化身；</div>
<div class='lg-row'>三界唯是心，　離二種體相。</div>
<div class='lg-row'>轉變彼諸相，　彼即是真如；</div>
<div class='lg-row'>法及人行相，　日月光焰熾。</div>
<div class='lg-row'>大諸摩尼寶，　無分別作事；</div>
<div class='lg-row'>諸佛法如是，　如瞖取毛輪。</div>
<div class='lg-row'>如是分別法，　愚癡虛妄取；</div>
<div class='lg-row'>離於生住滅，　及離常無常。</div>
<div class='lg-row'>可見染淨<span class='corr'>法</span>，　如空中毛輪；</div>
<div class='lg-row'>如中莨菪人，　見諸像大地。</div>
<div class='lg-row'>一切如金色，　彼不曾有金；</div>
<div class='lg-row'>如是愚癡人，　無始心法染。</div>
<div class='lg-row'>幻陽焰生有，　愚人取為實；</div>
<div class='lg-row'>一子及無子，　大海是一子。</div>
<div class='lg-row'>亦是無量子，　汝觀心種子；</div>
<div class='lg-row'>一子如清淨，　轉於無種子。</div>
<div class='lg-row'>平等無分別，　起即是生死；</div>
<div class='lg-row'>能生種種子，　是故說種子。</div>
<div class='lg-row'>因緣不生法，　因緣不滅法；</div>
<div class='lg-row'>生法惟因緣，　心如是分別。</div>
<div class='lg-row'>三界惟假名，　實無事法體；</div>
<div class='lg-row'>妄覺者分別，　取假名為實。</div>
<div class='lg-row'>觀諸法實體，　我不遮迷惑；</div>
<div class='lg-row'>實體不生法，　觀是得解脫。</div>
<div class='lg-row'>我不見幻無，　說諸法是有；</div>
<div class='lg-row'>顛倒速如電，　是故說如幻。</div>
<div class='lg-row'>非本生如生，　諸因緣無體；</div>
<div class='lg-row'>無有處及體，　惟有於言語。</div>
<div class='lg-row'>不遮緣生滅，　不遮緣和合；</div>
<div class='lg-row'>遮諸愚癡見，　分別因緣生。</div>
<div class='lg-row'>實無識體法，　無事及本識；</div>
<div class='lg-row'>愚癡生分別，　如死尸惡覺。</div>
<div class='lg-row'>三界但是心，　諸佛子能見；</div>
<div class='lg-row'>即得種類身，　離作有為法。</div>
<div class='lg-row'>得力通自在，　及共相應法；</div>
<div class='lg-row'>現諸一切色，　心法如是生。</div>
<div class='lg-row'>而無心及色，　無始心迷惑；</div>
<div class='lg-row'>爾時修行者，　得見於無相。</div>
<div class='lg-row'>智慧中觀察，　不見諸眾生；</div>
<div class='lg-row'>相及事假名，　意取諸動法。</div>
<div class='lg-row'>我諸子過是，　無分別修行；</div>
<div class='lg-row'>乾闥婆城幻，　毛輪及陽焰。</div>
<div class='lg-row'>無實而見實，　諸法體如是；</div>
<div class='lg-row'>如心見諸法，　無如是體相。</div>
<div class='lg-row'>一切法不生，　但見迷惑法；</div>
<div class='lg-row'>毛道迷分別，　以住於二法。</div>
<div class='lg-row'>初識生分別，　種種熏種子；</div>
<div class='lg-row'>識如瀑水起，　斷彼則不生。</div>
<div class='lg-row'>種種念觀法，　若但心中生；</div>
<div class='lg-row'>如虛空壁中，　何故而不生？</div>
<div class='lg-row'>若有少相觀，　心則從緣生；</div>
<div class='lg-row'>若從因緣生，　不得言惟心。</div>
<div class='lg-row'>心取於自心，　無法無因生；</div>
<div class='lg-row'>心法體清淨，　虛空中無熏。</div>
<div class='lg-row'>虛妄取自心，　是故心現生；</div>
<div class='lg-row'>外法無可見，　是故說惟心。</div>
<div class='lg-row'>本識但是心，　意能念境界；</div>
<div class='lg-row'>能取諸境界，　故我說惟心。</div>
<div class='lg-row'>心常無記法，　意二邊取相；</div>
<div class='lg-row'>取現法是識，　彼是善不善。</div>
<div class='lg-row'>離二種識相，　是第一義門；</div>
<div class='lg-row'>說三乘差別，　寂靜無是相。</div>
<div class='lg-row'>若心住寂靜，　及行於佛地；</div>
<div class='lg-row'>是過去佛說，　現未亦如是。</div>
<div class='lg-row'>初七是心地，　寂靜第八地；</div>
<div class='lg-row'>二地是行處，　餘地是我法。</div>
<div class='lg-row'>自內身清淨，　是我自在地；</div>
<div class='lg-row'>自在究竟處，　阿迦尼吒現。</div>
<div class='lg-row'>如諸火焰等，　而出諸光明；</div>
<div class='lg-row'>種種心可樂，　化作於三界。</div>
<div class='lg-row'>或有先有化，　而化作三有；</div>
<div class='lg-row'>彼處說諸法，　是我自在地。</div>
<div class='lg-row'>諸地無時節，　國土轉亦然；</div>
<div class='lg-row'>過諸心地法，　是住寂靜果。</div>
<div class='lg-row'>實無而謂實，　而見於種種；</div>
<div class='lg-row'>愚人顛倒取，　是種種顛倒。</div>
<div class='lg-row'>如無分別智，　有事不相應；</div>
<div class='lg-row'>以心非諸色，　是故無分別。</div>
<div class='lg-row'>諸禪及無量，　及無色三昧；</div>
<div class='lg-row'>諸相畢竟滅，　是故心中無。</div>
<div class='lg-row'>須陀洹果法，　往來及不還；</div>
<div class='lg-row'>及諸羅漢果，　一切心迷惑。</div>
<div class='lg-row'>空無常剎那，　愚分別有為；</div>
<div class='lg-row'>河種子譬喻，　分別剎那義。</div>
<div class='lg-row'>剎那無分別，　離諸所作法；</div>
<div class='lg-row'>一切法不生，　我說剎那義。</div>
<div class='lg-row'>有無說於生，　僧佉等妄說；</div>
<div class='lg-row'>一切法無說，　亦是彼人說。</div>
◎<div class='lg-row'>有四種記法，　一往答反問；</div>
<div class='lg-row'>分別差別答，　默答遮外道。</div>
<div class='lg-row'>世諦一切有，　第一義諦無；</div>
<div class='lg-row'>而實體無相，　是第一義諦。</div>
<div class='lg-row'>見於虛妄法，　是故說世諦；</div>
<div class='lg-row'>因於言語生，　無如是實體。</div>
<div class='lg-row'>無事有言語，　世諦中實無；</div>
<div class='lg-row'>是即顛倒事，　可見亦是無。</div>
<div class='lg-row'>若事顛倒有，　寂靜畢竟無；</div>
<div class='lg-row'>依於顛倒事，　及見諸法生。</div>
<div class='lg-row'>畢竟定是無，　即是無體相；</div>
<div class='lg-row'>所見諸種種，　熏習煩惱生。</div>
<div class='lg-row'>心見外迷惑，　現取於前境；</div>
<div class='lg-row'>分別無分別，　是空實相法。</div>
<div class='lg-row'>如幻像諸相，　如樹葉金色；</div>
<div class='lg-row'>是可見人見，　心無明熏習。</div>
<div class='lg-row'>聖人不見迷，　中間不見實；</div>
<div class='lg-row'>迷惑即是實，　以實即中間。</div>
<div class='lg-row'>遠離諸迷惑，　若能生諸相；</div>
<div class='lg-row'>即是其迷惑，　如眼瞖不淨。</div>
<div class='lg-row'>如瞖見毛輪，　依迷取諸法；</div>
<div class='lg-row'>於諸境界中，　愚癡取是法。</div>
<div class='lg-row'>諸法如毛輪，　陽炎水迷惑；</div>
<div class='lg-row'>三界如夢幻，　修行得解脫。</div>
<div class='lg-row'>分別可分別，　能生於分別；</div>
<div class='lg-row'>縛可縛及因，　六種解脫因。</div>
<div class='lg-row'>無地及諸諦，　無國土及化；</div>
<div class='lg-row'>佛辟支聲聞，　惟是心分別。</div>
<div class='lg-row'>人體及五陰，　諸緣及微塵；</div>
<div class='lg-row'>勝人自在作，　惟是心分別。</div>
<div class='lg-row'>心遍一切處，　一切處皆心；</div>
<div class='lg-row'>以心不善觀，　心性無諸相。</div>
<div class='lg-row'>五陰中無我，　我中無五陰；</div>
<div class='lg-row'>分別無是法，　而彼法非無。</div>
<div class='lg-row'>如愚癡分別，　有諸一切法；</div>
<div class='lg-row'>如是見實有，　一切應見實。</div>
<div class='lg-row'>一切法若無，　無染亦無淨；</div>
<div class='lg-row'>愚癡見如是，　彼法不如是。</div>
<div class='lg-row'>迷惑分別相，　是他力分別；</div>
<div class='lg-row'>彼相所有名，　是名分別相。</div>
<div class='lg-row'>名相是分別，　因緣事和合；</div>
<div class='lg-row'>若不生彼心，　是第一義相。</div>
<div class='lg-row'>報相佛實體，　及所化佛相；</div>
<div class='lg-row'>眾生及菩薩，　并十方國土。</div>
<div class='lg-row'>習氣法化佛，　及作於化佛；</div>
<div class='lg-row'>是皆一切從，　阿彌陀國出。</div>
<div class='lg-row'>應化所說法，　及報佛說法；</div>
<div class='lg-row'>修多羅廣說，　汝應知密意。</div>
<div class='lg-row'>所有佛子說，　及於諸如來；</div>
<div class='lg-row'>是皆化佛說，　非淳熟者說。</div>
<div class='lg-row'>是諸法不生，　而彼法非無；</div>
<div class='lg-row'>乾闥婆城幻，　如夢化相似。</div>
<div class='lg-row'>種種隨心轉，　惟心非餘法；</div>
<div class='lg-row'>心生種種生，　心滅種種滅。</div>
<div class='lg-row'>眾生妄分別，　無物而見物；</div>
<div class='lg-row'>無義惟是心，　無分別得脫。</div>
<div class='lg-row'>無始世戲論，　依止於煩惱；</div>
<div class='lg-row'>諸分別熏修，　是故邪見生。</div>
<div class='lg-row'>識無分別義，　真如是智境；</div>
<div class='lg-row'>轉彼是寂靜，　是諸聖境界。</div>
<div class='lg-row'>觀察義思惟，　諸凡夫思惟；</div>
<div class='lg-row'>念真如思惟，　諸佛淨思惟。</div>
<div class='lg-row'>分別諸法體，　一切法不生；</div>
<div class='lg-row'>依他力因緣，　眾生迷分別。</div>
<div class='lg-row'>他力若清淨，　離分別相應；</div>
<div class='lg-row'>轉彼即真如，　離分別是行。</div>
<div class='lg-row'>莫分別分別，　分別是無實；</div>
<div class='lg-row'>分別迷惑法，　取可取不盡。</div>
<div class='lg-row'>見外分別境，　分別是實體；</div>
<div class='lg-row'>心分別分別，　彼法因緣生。</div>
<div class='lg-row'>邪見見外義，　無義但是心；</div>
<div class='lg-row'>觀斟量相應，　能滅取可取。</div>
<div class='lg-row'>無諸外境界，　愚癡妄分別；</div>
<div class='lg-row'>熏習增長心，　似生於諸法。</div>
<div class='lg-row'>滅二種分別，　真如智境界；</div>
<div class='lg-row'>生於無法相，　不思議聖境。</div>
<div class='lg-row'>名相及分別，　實體二種相；</div>
<div class='lg-row'>正智及真如，　是成就實體。</div>
<div class='lg-row'>依父母和合，　阿梨耶意合；</div>
<div class='lg-row'>如蘇瓶等鼠，　共赤白增長。</div>
<div class='lg-row'>辟尸厚泡瘡，　不淨依節畫；</div>
<div class='lg-row'>業風長四大，　如諸果成熟。</div>
<div class='lg-row'>五及於五五，　及有九種孔；</div>
<div class='lg-row'>諸毛甲遍覆，　如是增長生。</div>
<div class='lg-row'>生如糞中蟲，　如人睡中寤；</div>
<div class='lg-row'>眼見色起念，　增長生分別。</div>
<div class='lg-row'>分別及專念，　<span class='corr'>齗</span>齒脣和合；</div>
<div class='lg-row'>口始說言語，　如鸚鵡弄聲。</div>
<div class='lg-row'>諸外道說定，　大乘不決定；</div>
<div class='lg-row'>依眾生心定，　邪見不能近。</div>
<div class='lg-row'>我乘內證智，　妄覺非境界；</div>
<div class='lg-row'>如來滅世後，　誰持為我說？</div>
<div class='lg-row'>如來滅度後，　未來當有人；</div>
<div class='lg-row'>大慧汝諦聽，　有人持我法。</div>
<div class='lg-row'>於南大國中，　有大德比丘；</div>
<div class='lg-row'>名龍樹菩薩，　能破有無見。</div>
<div class='lg-row'>為人說我法，　大乘無上法；</div>
<div class='lg-row'>證得歡喜地，　往生安樂國。</div>
<div class='lg-row'>智慧觀察法，　不見實法體；</div>
<div class='lg-row'>是故不可說，　及說亦無體。</div>
<div class='lg-row'>若因緣生法，　不得言有無；</div>
<div class='lg-row'>因緣中有物，　愚分別有無。</div>
<div class='lg-row'>邪見二邪法，　我知離我法；</div>
<div class='lg-row'>一切法名字，　無量劫常學。</div>
<div class='lg-row'>以學復更學，　迭共相分別；</div>
<div class='lg-row'>若不說諸名，　諸世間迷惑。</div>
<div class='lg-row'>是故作名字，　為除迷惑業；</div>
<div class='lg-row'>依三種分別，　愚癡分別法。</div>
<div class='lg-row'>依名迷分別，　及因緣能生；</div>
<div class='lg-row'>法不滅不生，　自性如虛空。</div>
<div class='lg-row'>法無體是體，　分別相即體；</div>
<div class='lg-row'>影像及於幻，　陽焰與夢響，</div>
<div class='lg-row'>火輪乾闥婆，　諸法如是生；</div>
<div class='lg-row'>不二真如空，　實際及法體。</div>
<div class='lg-row'>我說無分別，　成就彼法相；</div>
<div class='lg-row'>口心境界虛，　實乃立虛妄。</div>
<div class='lg-row'>心墮於二邊，　是故立分別；</div>
<div class='lg-row'>有無墮二邊，　以在心境界。</div>
<div class='lg-row'>遠離諸境界，　爾時正滅心；</div>
<div class='lg-row'>以離取境界，　彼滅非有無。</div>
<div class='lg-row'>如聖人境界，　愚人不能知；</div>
<div class='lg-row'>有滅住真如，　智慧者能見。</div>
<div class='lg-row'>如彼諸法住，　智慧者能見；</div>
<div class='lg-row'>法體不如是，　以諸法無相。</div>
<div class='lg-row'>愚癡人見鐵，　分別以為金；</div>
<div class='lg-row'>非金而見金，　外道取法爾。</div>
<div class='lg-row'>本無言始生，　始生後還滅；</div>
<div class='lg-row'>從因緣有無，　此說非我教。</div>
<div class='lg-row'>無始無終法，　無始是相住；</div>
<div class='lg-row'>以世間住相，　邪覺者不知。</div>
<div class='lg-row'>過去法是有，　未來法非無；</div>
<div class='lg-row'>現在法亦有，　不應言法生。</div>
<div class='lg-row'>轉時及行相，　諸大及諸根；</div>
<div class='lg-row'>虛妄取中陰，　若取非覺者。</div>
<div class='lg-row'>一切佛世尊，　不說因緣生；</div>
<div class='lg-row'>因緣即世間，　如乾闥婆城。</div>
<div class='lg-row'>但法緣和合，　依此法生法；</div>
<div class='lg-row'>離諸和合法，　不滅亦不生。</div>
<div class='lg-row'>鏡及於水中，　眼及器摩尼；</div>
<div class='lg-row'>而見諸鏡像，　諸影像是無。</div>
<div class='lg-row'>如獸愛空水，　見諸種種色；</div>
<div class='lg-row'>種種似如有，　如夢石女兒。</div>
<div class='lg-row'>我乘非大乘，　非聲亦非字；</div>
<div class='lg-row'>非諦非解脫，　非寂靜境界。</div>
<div class='lg-row'>而我乘大乘，　諸三昧自在；</div>
<div class='lg-row'>身如意種種，　自在花莊嚴。</div>
<div class='lg-row'>一體及別體，　因緣中無法；</div>
<div class='lg-row'>略說諸法生，　廣說諸法滅。</div>
<div class='lg-row'>不生空是一，　而生空是二；</div>
<div class='lg-row'>不生空是勝，　生滅即是空。</div>
<div class='lg-row'>真如空實際，　涅槃與法界；</div>
<div class='lg-row'>身及意種種，　我說異名法。</div>
<div class='lg-row'>經毘尼毘曇，　分別我清淨；</div>
<div class='lg-row'>依名不依義，　彼不知無我。</div>
<div class='lg-row'>非外道非佛，　非我亦非餘；</div>
<div class='lg-row'>從緣成有法，　云何無諸法？</div>
<div class='lg-row'>何人成就有？　從因緣說無；</div>
<div class='lg-row'>說法生邪見，　有無妄分別。</div>
<div class='lg-row'>若人見不生，　亦見法不滅；</div>
<div class='lg-row'>彼人離有無，　見世間寂靜。</div>
<div class='lg-row'>眾生分別見，　可見如兔角；</div>
<div class='lg-row'>分別是迷惑，　如禽愛陽焰。</div>
<div class='lg-row'>虛妄分別法，　依彼分別見；</div>
<div class='lg-row'>無因緣分別，　無因不應分。</div>
<div class='lg-row'>無水而取水，　如獸妄生愛；</div>
<div class='lg-row'>愚癡如是見，　聖者無如是。</div>
<div class='lg-row'>聖人見清淨，　以生三解脫；</div>
<div class='lg-row'>離諸生死法，　修行寂靜處。</div>
<div class='lg-row'>深快妙方便，　知國土妙事；</div>
<div class='lg-row'>我為諸子說，　不為諸小乘。</div>
<div class='lg-row'>三有是無常，　空無我離我；</div>
<div class='lg-row'>同相及別相，　我為聲聞說。</div>
<div class='lg-row'>不著一切法，　離世間獨行；</div>
<div class='lg-row'>我說緣覺果，　非思量境界。</div>
<div class='lg-row'>分別外實體，　從他力故生；</div>
<div class='lg-row'>見自身迷惑，　爾時轉諸心。</div>
<div class='lg-row'>十地即初地，　初地即八地；</div>
<div class='lg-row'>九地即七地，　七地即八地。</div>
<div class='lg-row'>二地即三地，　四地即五地；</div>
<div class='lg-row'>三地即六地，　寂靜無次第。</div>
<div class='lg-row'>諸法常寂靜，　修行者無法；</div>
<div class='lg-row'>有無法平等，　爾時聖得果。</div>
<div class='lg-row'>諸法無體相，　云何於無法？</div>
<div class='lg-row'>而能作平等，　寂寂無分別。</div>
<div class='lg-row'>若不見諸心，　內及外動法；</div>
<div class='lg-row'>爾時滅諸法，　已見平等心。</div>
<div class='lg-row'>愚無始流轉，　取法如懷抱；</div>
<div class='lg-row'>誑凡夫而轉，　如因榍出榍。</div>
<div class='lg-row'>依彼因及觀，　共意取境界；</div>
<div class='lg-row'>依於識種子，　能作於心因。</div>
<div class='lg-row'>修得及住持，　隨種類身得；</div>
<div class='lg-row'>及夢中所得，　是通有四種。</div>
<div class='lg-row'>夢中所得通，　及於諸佛恩；</div>
<div class='lg-row'>取種類身得，　彼通非實通。</div>
<div class='lg-row'>熏種子熏心，　似有法生轉；</div>
<div class='lg-row'>愚人不覺知，　為說生諸法。</div>
<div class='lg-row'>分別於外物，　諸法相成就；</div>
<div class='lg-row'>爾時心悶沒，　不見自迷惑。</div>
<div class='lg-row'>『何故說於生？　何故說無見？</div>
<div class='lg-row'>不可見而見，　願必為我說。</div>
<div class='lg-row'>為於何等人？　說何等法有？</div>
<div class='lg-row'>為於何等人？　說何等法無？』</div>
<div class='lg-row'>心體自清淨，　意起共諸濁；</div>
<div class='lg-row'>意及一切識，　能作熏種子。</div>
<div class='lg-row'>阿梨耶出身，　意出求諸法；</div>
<div class='lg-row'>意識取境界，　迷惑見貪取。</div>
<div class='lg-row'>自心所見法，　外法無外法；</div>
<div class='lg-row'>如是觀迷惑，　常憶念真如。</div>
<div class='lg-row'>修禪者境界，　業諸佛大事；</div>
<div class='lg-row'>此三不思議，　是智者境界。</div>
<div class='lg-row'>過現及未來，　涅槃及虛空；</div>
<div class='lg-row'>我依世諦說，　真諦無名字。</div>
<div class='lg-row'>二乘及外道，　等著於邪見；</div>
<div class='lg-row'>迷沒於心中，　分別於外法。</div>
<div class='lg-row'>緣覺佛菩提，　羅漢見諸佛；</div>
<div class='lg-row'>菩提堅種子，　及夢中成就。</div>
<div class='lg-row'>『何處為何等？　云何為何因？</div>
<div class='lg-row'>所為為何義？　惟願為我說。』</div>
<div class='lg-row'>幻心去寂靜，　有無朋黨說；</div>
<div class='lg-row'>心中迷堅固，　說有幻無幻。</div>
<div class='lg-row'>生滅相相應，　相可相有無；</div>
<div class='lg-row'>分別惟是意，　共於五種識。</div>
<div class='lg-row'>鏡像水波等，　從心種子生；</div>
<div class='lg-row'>若心及於意，　而諸識不生。</div>
<div class='lg-row'>時得如意身，　乃至於佛地；</div>
<div class='lg-row'>諸緣及陰界，　是法自體相。</div>
<div class='lg-row'>假名及人心，　如夢如毛輪；</div>
<div class='lg-row'>世間如幻夢，　見依止得實。</div>
<div class='lg-row'>諸相實相應，　離諸斟量因；</div>
<div class='lg-row'>諸聖人內境，　常觀諸妙行。</div>
<div class='lg-row'>迷覆斟量因，　令世間實解；</div>
<div class='lg-row'>離一切戲論，　智不住迷惑。</div>
<div class='lg-row'>諸法無體相，　空及常無常；</div>
<div class='lg-row'>心住於愚癡，　迷惑故分別。</div>
<div class='lg-row'>說是諸法者，　非說於無生；</div>
<div class='lg-row'>一二及於二，　忽然自在有。</div>
<div class='lg-row'>依時勝微塵，　緣分別世間；</div>
<div class='lg-row'>世種子是識，　依止彼因生。</div>
<div class='lg-row'>如依壁畫像，　知實即是滅；</div>
<div class='lg-row'>如人見於幻，　見生死亦爾。</div>
<div class='lg-row'>愚癡人依闇，　縛及解脫生；</div>
<div class='lg-row'>內外諸種種，　諸法及因緣。</div>
<div class='lg-row'>如是觀修行，　住於寂靜處；</div>
<div class='lg-row'>熏習中無心，　心不共熏習。</div>
<div class='lg-row'>心無差別相，　熏習纏於心；</div>
<div class='lg-row'>如垢見熏習，　意從於識生。</div>
<div class='lg-row'>◎如帛心亦爾，　依熏習不顯；</div>
<div class='lg-row'>如物非無物，　我說虛空然。</div>
<div class='lg-row'>阿梨耶身中，　離於有無物；</div>
<div class='lg-row'>意識轉滅已，　心離於濁法。</div>
<div class='lg-row'>覺知一切法，　故我說心佛；</div>
<div class='lg-row'>斷絕於三世，　離於有無法。</div>
<div class='lg-row'>世法四相應，　諸有悉如幻；</div>
<div class='lg-row'>是二法體相，　七地從心生。</div>
<div class='lg-row'>餘地亦成就，　二地及佛地；</div>
<div class='lg-row'>色界及無色，　欲界及涅槃。</div>
<div class='lg-row'>一切心境界，　不離於身中；</div>
<div class='lg-row'>若見諸法生，　是生迷惑法。</div>
<div class='lg-row'>覺自心迷惑，　是不生諸法；</div>
<div class='lg-row'>無生法體相，　生即著世間。</div>
<div class='lg-row'>見諸相如幻，　法體相如是；</div>
<div class='lg-row'>自心虛妄取，　莫分別諸法。</div>
<div class='lg-row'>為癡無智說，　三乘與一乘；</div>
<div class='lg-row'>及說於無乘，　諸聖人寂靜。</div>
<div class='lg-row'>我法有二種，　相法及於證；</div>
<div class='lg-row'>四種斟量相，　立量相應法。</div>
<div class='lg-row'>形及相勝種，　見迷惑分別；</div>
<div class='lg-row'>名字及行處，　聖行實清淨。</div>
<div class='lg-row'>依分別分別，　故有分別相；</div>
<div class='lg-row'>離分別分別，　實體聖境界。</div>
<div class='lg-row'>常恒實不變，　性事及實體；</div>
<div class='lg-row'>真如離心法，　遠離於分別。</div>
<div class='lg-row'>若無清淨法，　亦無有於染；</div>
<div class='lg-row'>以有清淨心，　而見有染法。</div>
<div class='lg-row'>清淨聖境界，　是故無實事；</div>
<div class='lg-row'>是諸法體相，　聖人之境界。</div>
<div class='lg-row'>從因生世間，　離於諸分別；</div>
<div class='lg-row'>如幻與夢等，　見法得解脫。</div>
<div class='lg-row'>煩惱熏種種，　共心相應生；</div>
<div class='lg-row'>眾生見外境，　非諸心法體。</div>
<div class='lg-row'>心法常清淨，　非是迷惑生；</div>
<div class='lg-row'>迷從煩惱起，　是故心不見。</div>
<div class='lg-row'>迷惑即真實，　餘處不可得；</div>
<div class='lg-row'>非陰非餘處，　觀陰行如實。</div>
<div class='lg-row'>離見能見相，　若見有為法；</div>
<div class='lg-row'>見自心世間，　彼人能離相。</div>
<div class='lg-row'>莫見惟心法，　莫分別外義；</div>
<div class='lg-row'>住於真如觀，　過於心境界。</div>
<div class='lg-row'>過心境界已，　遠離諸寂靜；</div>
<div class='lg-row'>修行住寂靜，　行者寂靜住。</div>
<div class='lg-row'>不見摩訶衍，　自然云寂靜；</div>
<div class='lg-row'>依諸願清淨，　智無我寂靜。</div>
<div class='lg-row'>應觀心境界，　亦觀智境界；</div>
<div class='lg-row'>智慧觀境界，　不迷於相中。</div>
<div class='lg-row'>心境界苦諦，　智境界是集；</div>
<div class='lg-row'>二諦及佛地，　是般若境界。</div>
<div class='lg-row'>得果及涅槃，　及於八聖道；</div>
<div class='lg-row'>覺知一切法，　得清淨佛智。</div>
<div class='lg-row'>眼色及於明，　虛空與心意；</div>
<div class='lg-row'>如是等和合，　識從梨耶生。</div>
<div class='lg-row'>能取可取受，　無名亦無事；</div>
<div class='lg-row'>無因分別者，　若取於覺者。</div>
<div class='lg-row'>於義中無名，　名中義亦爾；</div>
<div class='lg-row'>因無因而生，　莫分別分別。</div>
<div class='lg-row'>一切法無實，　言語亦復然；</div>
<div class='lg-row'>空不空義爾，　愚癡見法是。</div>
<div class='lg-row'>妄取於實住，　邪見說假名；</div>
<div class='lg-row'>一法成五種，　如實能遠離。</div>
<div class='lg-row'>五種是魔法，　超越過有無；</div>
<div class='lg-row'>非修行境界，　是外道之法。</div>
<div class='lg-row'>不求有邪法，　亦無相見我；</div>
<div class='lg-row'>以作自常法，　惟從言語生。</div>
<div class='lg-row'>實諦不可說，　寂滅見諸法；</div>
<div class='lg-row'>依止阿梨耶，　能轉生意識。</div>
<div class='lg-row'>依止依心意，　能生於轉識；</div>
<div class='lg-row'>依虛虛妄成，　真如是心法。</div>
<div class='lg-row'>如是修行者，　能知心性體；</div>
<div class='lg-row'>分別常無常，　意相及於事。</div>
<div class='lg-row'>生及與不生，　行者不應取；</div>
<div class='lg-row'>莫分別二法，　識從梨耶生。</div>
<div class='lg-row'>一義二心生，　不知如是生；</div>
<div class='lg-row'>取一二之法，　是凡夫境界。</div>
<div class='lg-row'>無說者及說，　不空以見心；</div>
<div class='lg-row'>不見於自心，　故生見羅網。</div>
<div class='lg-row'>諸因緣不生，　諸根亦如是；</div>
<div class='lg-row'>界及五陰無，　無貪無有為。</div>
<div class='lg-row'>本無有作業，　不作非有為；</div>
<div class='lg-row'>無除亦無縛，　無縛無解脫。</div>
<div class='lg-row'>無無記無物，　無法無非法；</div>
<div class='lg-row'>無時無涅槃，　法體亦是無。</div>
<div class='lg-row'>無佛無實諦，　無因亦無果；</div>
<div class='lg-row'>無顛倒無滅，　無滅亦無生。</div>
<div class='lg-row'>十二支亦無，　邊無邊亦爾；</div>
<div class='lg-row'>離於諸邪見，　是故說惟心。</div>
<div class='lg-row'>煩惱業及身，　作者與果報；</div>
<div class='lg-row'>如陽焰及夢，　乾闥婆城等。</div>
<div class='lg-row'>住於心法中，　而生諸法相；</div>
<div class='lg-row'>住於心法中，　而見於斷常。</div>
<div class='lg-row'>涅槃中無陰，　無我亦無相；</div>
<div class='lg-row'>能入惟是心，　解脫不取相。</div>
<div class='lg-row'>見他何過失，　諸眾生見外；</div>
<div class='lg-row'>心非有非無，　由熏習不顯。</div>
<div class='lg-row'>垢中不見白，　白中不見垢；</div>
<div class='lg-row'>如雲蓋虛空，　是故心不見。</div>
<div class='lg-row'>心能作諸業，　智於中分別；</div>
<div class='lg-row'>慧能觀寂靜，　得大妙法體。</div>
<div class='lg-row'>心依境界縛，　智依覺觀生；</div>
<div class='lg-row'>寂靜勝境界，　慧能於中行。</div>
<div class='lg-row'>心意及意識，　於相中分別；</div>
<div class='lg-row'>得無分別體，　二乘非諸子。</div>
<div class='lg-row'>寂靜勝人相，　諸佛智慧淨；</div>
<div class='lg-row'>能生於勝義，　已離諸行相。</div>
<div class='lg-row'>分別法體有，　他力法是無；</div>
<div class='lg-row'>迷惑取分別，　不分別他力。</div>
<div class='lg-row'>非諸大有色，　有色非諸大；</div>
<div class='lg-row'>夢幻乾闥婆，　獸渴愛無水。</div>
<div class='lg-row'>我有三種慧，　<span class='corr'>依</span>止<span class='corr'>得</span>聖名；</div>
<div class='lg-row'>心無法中生，　是故心不見。</div>
<div class='lg-row'>身資生住持，　眾生依熏見；</div>
<div class='lg-row'>依彼分別相，　而說於諸法。</div>
<div class='lg-row'>離二乘相應，　慧離現法相；</div>
<div class='lg-row'>虛妄取法故，　聲聞見於法。</div>
<div class='lg-row'>能入惟是心，　如來智無垢；</div>
<div class='lg-row'>若實及不實，　從因緣生法。</div>
<div class='lg-row'>一二是取見，　畢竟能取著；</div>
<div class='lg-row'>種種諸因緣，　如幻無有實。</div>
<div class='lg-row'>如是相種種，　不能成分別；</div>
<div class='lg-row'>依於煩惱相，　諸縛從心生。</div>
<div class='lg-row'>不知分別法，　他力是分別；</div>
<div class='lg-row'>所有分別體，　即是他力法。</div>
<div class='lg-row'>種種分別見，　於他力分別；</div>
<div class='lg-row'>世諦第一義，　第三無因生。</div>
<div class='lg-row'>分別說相續，　斷即聖境界；</div>
<div class='lg-row'>修行者一事，　惟心種種見。</div>
<div class='lg-row'>彼處無心體，　如是分別相；</div>
<div class='lg-row'>如人眼中瞖，　分別種種色。</div>
<div class='lg-row'>瞖非色非色，　愚見他力爾；</div>
<div class='lg-row'>如金離塵垢，　如水離泥濁。</div>
<div class='lg-row'>如虛空離雲，　如是淨分別；</div>
<div class='lg-row'>聲聞有三種，　應化及願生。</div>
<div class='lg-row'>離諸貪癡垢，　聲聞從法生；</div>
<div class='lg-row'>菩薩亦三種，　諸如來無相。</div>
<div class='lg-row'>眾生心心中，　見佛如來像；</div>
<div class='lg-row'>分別無如是，　他力法體有。</div>
<div class='lg-row'>見有無二邊，　<span class='corr'>是</span>故見分別；</div>
<div class='lg-row'>若無分別法，　他力云何有？</div>
<div class='lg-row'>遠離有法體，　實有法體生；</div>
<div class='lg-row'>依止於分別，　而見於他力。</div>
<div class='lg-row'>依名相和合，　而生於分別；</div>
<div class='lg-row'>常無所成就，　他力分別生。</div>
<div class='lg-row'>爾時知清淨，　第一義實體；</div>
<div class='lg-row'>分別有十種，　他力有六種。</div>
<div class='lg-row'>真如是內身，　是故無異相；</div>
<div class='lg-row'>五法是實法，　及三種實相。</div>
<div class='lg-row'>如是修行者，　不壞真如法；</div>
<div class='lg-row'>星宿雲形像，　似於日月體。</div>
<div class='lg-row'>諸眾生見心，　可見熏集生；</div>
<div class='lg-row'>諸大無自體，　非能見可見。</div>
<div class='lg-row'>若色從大生，　諸大生諸大；</div>
<div class='lg-row'>如是不生大，　大中無四大。</div>
<div class='lg-row'>若果是四大，　因是地水等；</div>
<div class='lg-row'>實及假名色，　幻生作亦爾。</div>
<div class='lg-row'>夢及乾闥婆，　獸愛水第五；</div>
<div class='lg-row'>一闡提五種，　諸性亦如是。</div>
<div class='lg-row'>五乘及非乘，　涅槃有六種；</div>
<div class='lg-row'>陰有二十四，　色復有八種。</div>
<div class='lg-row'>佛有二十四，　佛子有二種；</div>
<div class='lg-row'>度門有百種，　聲聞有三種。</div>
<div class='lg-row'>諸佛國土一，　而佛亦有一；</div>
<div class='lg-row'>解脫有三種，　心慮有四種。</div>
<div class='lg-row'>我無我六種，　可知境四種；</div>
<div class='lg-row'>離於諸因緣，　亦離邪見過。</div>
<div class='lg-row'>知內身離垢，　大乘無上法；</div>
<div class='lg-row'>生及於不生，　有八種九種。</div>
<div class='lg-row'>一時證次第，　立法惟是一；</div>
<div class='lg-row'>無色有八種，　禪差別六種。</div>
<div class='lg-row'>緣覺及佛子，　能取有七種；</div>
<div class='lg-row'>無有三世法，　常無常亦爾。</div>
<div class='lg-row'>作及於業果，　如夢中作事；</div>
<div class='lg-row'>佛從來不生，　聲聞佛子爾。</div>
<div class='lg-row'>心離於可見，　亦常如幻法；</div>
<div class='lg-row'>胎生轉法輪，　出家及兜率。</div>
<div class='lg-row'>住諸國土中，　可見而不生；</div>
<div class='lg-row'>去行及眾生，　說法及涅槃。</div>
<div class='lg-row'>實諦國土覺，　從因緣生法；</div>
<div class='lg-row'>世間諸樹林，　無我外道行。</div>
<div class='lg-row'>禪乘阿梨耶，　證果不思議；</div>
<div class='lg-row'>月及星宿性，　諸王阿修羅，</div>
<div class='lg-row'>夜叉乾闥婆，　因業而發生。</div>
<div class='lg-row'>不可思議變，　退依熏習緣，</div>
<div class='lg-row'>斷絕諸變易，　時煩惱罪滅。</div>
<div class='lg-row'>一切諸菩薩，　如實修行者；</div>
<div class='lg-row'>不畜諸財寶，　金銀及象馬，</div>
<div class='lg-row'>牛羊奴婢等，　米穀與田宅；</div>
<div class='lg-row'>不臥穿孔床，　不得泥塗地；</div>
<div class='lg-row'>金銀赤白銅，　鉢盂及諸器，</div>
<div class='lg-row'>修行淨行者，　一切不得畜；</div>
<div class='lg-row'>憍奢耶衣服，　一切不得著。</div>
<div class='lg-row'>欽婆羅袈裟，　牛糞草果葉，</div>
<div class='lg-row'>青赤泥土汁，　染壞於白色，</div>
<div class='lg-row'>石泥及與鐵，　珂及於琉璃；</div>
<div class='lg-row'>如是鉢聽畜，　滿足摩陀量。</div>
<div class='lg-row'>為割截衣故，　聽畜四寸刀；</div>
<div class='lg-row'>刃如半月曲，　不得學伎術，</div>
<div class='lg-row'>如實修行人，　不得市販<span class='corr'>買</span>，</div>
<div class='lg-row'>所須倩白衣，　及諸優婆塞。</div>
<div class='lg-row'>常護於諸根，　知於如實義；</div>
<div class='lg-row'>讀誦修多羅，　及學諸毘尼。</div>
<div class='lg-row'>不與白衣雜，　修行人如是；</div>
<div class='lg-row'>空處與塚間，　窟中林樹下。</div>
<div class='lg-row'>尸陀林草中，　乃至於露地；</div>
<div class='lg-row'>如實修行人，　應住如是處。</div>
<div class='lg-row'>三衣常隨身，　不畜餘錢財；</div>
<div class='lg-row'>為身須衣服，　他自與聽受。</div>
<div class='lg-row'>為乞食出行，　亦不左右視，</div>
<div class='lg-row'>視前六尺地，　安庠而直進，</div>
<div class='lg-row'>如蜂採諸花，　乞食亦如是；</div>
<div class='lg-row'>比丘比丘尼，　眾中眾所雜。</div>
<div class='lg-row'>我為佛子說，　此是惡命活；</div>
<div class='lg-row'>如實修行者，　不聽此處食。</div>
<div class='lg-row'>王小王王子，　大臣及長者；</div>
<div class='lg-row'>為求於飲食，　一切不得往。</div>
<div class='lg-row'>死家及生家，　親家<span class='corr'>所</span>愛家；</div>
<div class='lg-row'>比丘雜等眾，　修行者不食。</div>
<div class='lg-row'>寺舍烟不斷，　常作種種食；</div>
<div class='lg-row'>故為人所作，　行者不應食。</div>
<div class='lg-row'>離有無朋黨，　能見可見縛；</div>
<div class='lg-row'>行者觀世間，　離於生滅法。</div>
<div class='lg-row'>三昧力相應，　及諸通自在；</div>
<div class='lg-row'>若不生分別，　不久得如法。</div>
<div class='lg-row'>從微塵勝人，　緣中莫分別；</div>
<div class='lg-row'>諸因緣和合，　行者不分別。</div>
<div class='lg-row'>分別諸世間，　種種從熏生；</div>
<div class='lg-row'>行者如實觀，　三有如幻夢。</div>
<div class='lg-row'>莫分別三有，　身資生住持；</div>
<div class='lg-row'>離於有無謗，　亦離有無見。</div>
<div class='lg-row'>飲食如服藥，　身心常正直；</div>
<div class='lg-row'>一心專恭敬，　佛及諸菩薩。</div>
<div class='lg-row'>如實修行者，　應知諸律相；</div>
<div class='lg-row'>及諸修多羅，　簡擇諸法相。</div>
<div class='lg-row'>五法體及心，　修行無我相；</div>
<div class='lg-row'>清淨內法身，　諸地及佛地。</div>
<div class='lg-row'>如是修行者，　住於大蓮花；</div>
<div class='lg-row'>諸佛大慈悲，　如意手摩頂。</div>
<div class='lg-row'>去來於六道，　諸有生厭心；</div>
<div class='lg-row'>發起如實行，　至尸陀林中。</div>
<div class='lg-row'>日月形體相，　及於花海相；</div>
<div class='lg-row'>虛空火種種，　修行者見法。</div>
<div class='lg-row'>見如是諸相，　取於外道法；</div>
<div class='lg-row'>亦隨聲聞道，　及緣覺境界。</div>
<div class='lg-row'>遠離如是等，　住於寂靜處；</div>
<div class='lg-row'>時佛妙光明，　往於諸國土。</div>
<div class='lg-row'>摩彼菩薩頂，　此摩頂妙相；</div>
<div class='lg-row'>隨順真如法，　爾時得妙身。</div>
<div class='lg-row'>有無因法體，　離於斷常法；</div>
<div class='lg-row'>謗於有無法，　是分別中道。</div>
<div class='lg-row'>分別無諸因，　無因是斷見；</div>
<div class='lg-row'>見種種外法，　是人滅中道。</div>
<div class='lg-row'>不捨諸法相，　恐有斷絕相；</div>
<div class='lg-row'>有無是謗法，　如是說中道。</div>
<div class='lg-row'>覺但是內心，　不滅於外法；</div>
<div class='lg-row'>轉虛妄分別，　即是中道法。</div>
<div class='lg-row'>惟心無可見，　離於心不生；</div>
<div class='lg-row'>即是中道法，　我及諸佛說。</div>
<div class='lg-row'>生及於不生，　有物無物空；</div>
<div class='lg-row'>諸法無自體，　莫分別二法。</div>
<div class='lg-row'>分別是有法，　愚分別解脫；</div>
<div class='lg-row'>不覺心分別，　離於二取相。</div>
<div class='lg-row'>覺知自心見，　時離於二見；</div>
<div class='lg-row'>如實知遠離，　不滅分別相。</div>
<div class='lg-row'>實知可見心，　時知分別生；</div>
<div class='lg-row'>不生諸分別，　是真如離心。</div>
<div class='lg-row'>離諸外道過，　若見生諸法；</div>
<div class='lg-row'>彼智者應取，　涅槃而不滅。</div>
<div class='lg-row'>知此法是佛，　我說及餘佛；</div>
<div class='lg-row'>若異見諸法，　是說外道事。</div>
<div class='lg-row'>不生現於生，　不退常現退；</div>
<div class='lg-row'>同時如水月，　萬億國土見。</div>
<div class='lg-row'>一身及無量，　然火及注雨；</div>
<div class='lg-row'>心心體不異，　故說但是心。</div>
<div class='lg-row'>心中但是心，　心無心而生；</div>
<div class='lg-row'>種種色形相，　所見惟是心。</div>
<div class='lg-row'>佛及聲聞身，　辟支佛身等；</div>
<div class='lg-row'>復種種色身，　但說是內心。</div>
<div class='lg-row'>無色界無色，　色界及地獄；</div>
<div class='lg-row'>色現為眾生，　但是心因緣。</div>
<div class='lg-row'>如幻三昧法，　而身如意生；</div>
<div class='lg-row'>十地心自在，　菩薩轉得彼。</div>
<div class='lg-row'>自心分別名，　戲論而搖動；</div>
<div class='lg-row'>依見聞生知，　愚癡依相知。</div>
<div class='lg-row'>相是他力體，　彼依名分別；</div>
<div class='lg-row'>分別是諸相，　依他力法生。</div>
<div class='lg-row'>『智慧觀諸法，　無他力無相；</div>
<div class='lg-row'>畢竟無成就，　智依何分別？</div>
<div class='lg-row'>若有成就法，　離於有無法；</div>
<div class='lg-row'>離於有無體，　二體云何有？』</div>
<div class='lg-row'>分別二種體，　二種體應有；</div>
<div class='lg-row'>分別見種種，　清淨聖境界。</div>
<div class='lg-row'>分別是種種，　分別是他力；</div>
<div class='lg-row'>若異分別者，　是墮外道<span class='corr'>法</span>。</div>
<div class='lg-row'>分別是分別，　見是因體相；</div>
<div class='lg-row'>分別說分別，　見是因相生。</div>
<div class='lg-row'>離於二分別，　即是成就法；</div>
<div class='lg-row'>國土佛化身，　一乘及三乘。</div>
<div class='lg-row'>無涅槃一切，　空離一切生；</div>
<div class='lg-row'>佛三十差別，　別復有十種。</div>
<div class='lg-row'>一切國土器，　依諸眾生心；</div>
<div class='lg-row'>如分別法相，　現見種種法。</div>
<div class='lg-row'>彼法無種種，　法佛世間爾；</div>
<div class='lg-row'>法佛是真佛，　餘者依彼化。</div>
<div class='lg-row'>眾生自種子，　見一切佛相；</div>
<div class='lg-row'>依迷惑轉心，　能生於分別。</div>
<div class='lg-row'>真不離分別，　及不離於相；</div>
<div class='lg-row'>實體及受樂，　化復作諸化。</div>
<div class='lg-row'>佛眾三十六，　是諸佛實體；</div>
<div class='lg-row'>如青赤及鹽，　珂乳及石蜜，</div>
<div class='lg-row'>新果諸花等，　如月諸光明；</div>
<div class='lg-row'>非一亦非異，　如水中洪波。</div>
<div class='lg-row'>如是七識種，　共於心和合；</div>
<div class='lg-row'>如大海轉變，　是故波種種。</div>
<div class='lg-row'>阿梨耶亦爾，　名識亦如是；</div>
<div class='lg-row'>心意及意識，　分別外相義。</div>
<div class='lg-row'>八無差別相，　非能見可見；</div>
<div class='lg-row'>如大海水波，　無有差別相。</div>
<div class='lg-row'>諸識於心中，　轉變不可得；</div>
<div class='lg-row'>心能造諸業，　意是能分別，</div>
<div class='lg-row'>意識能知法，　五識虛妄見，</div>
<div class='lg-row'>青赤白種種，　眾生識現見。</div>
<div class='lg-row'>水波相對法，　牟尼為我說；</div>
<div class='lg-row'>青赤白種種，　水波中無是。</div>
<div class='lg-row'>愚癡見諸相，　說於心中轉；</div>
<div class='lg-row'>心中無是體，　離心無外見。</div>
<div class='lg-row'>若有於可取，　應有於能取；</div>
<div class='lg-row'>身資生住持，　說水波相似。</div>
<div class='lg-row'>眾生識現見，　水波共相似；</div>
<div class='lg-row'>大海水波起，　如舞轉現見。</div>
<div class='lg-row'>本識如是轉，　何故知不取？</div>
<div class='lg-row'>愚癡無智慧，　本識如海波。</div>
<div class='lg-row'>水波轉相對，　是故說譬喻；</div>
<div class='lg-row'>如日出世間，　平等照眾生。</div>
<div class='lg-row'>『如是世尊燈，　不為愚說法；</div>
<div class='lg-row'>住於真如法，　何故不說實？』</div>
<div class='lg-row'>若說於實法，　心中無實法；</div>
<div class='lg-row'>如海中水波，　如鏡及於夢。</div>
<div class='lg-row'>如自心境界，　等見無前後；</div>
<div class='lg-row'>無一時境界，　是故次第生。</div>
<div class='lg-row'>識能知諸法，　意復能分別；</div>
<div class='lg-row'>五識現見法，　寂靜無次第。</div>
<div class='lg-row'>如世間畫師，　及畫師弟子；</div>
<div class='lg-row'>我住於妙法，　為實修行說。</div>
<div class='lg-row'>離分別分別，　是內身實智；</div>
<div class='lg-row'>我諸佛子說，　不為於愚人。</div>
<div class='lg-row'>亦如幻種種，　可見無如是；</div>
<div class='lg-row'>說種種亦爾，　說亦爾不爾。</div>
<div class='lg-row'>為一人說法，　不為餘人說；</div>
<div class='lg-row'>如人病不同，　醫師處藥別。</div>
<div class='lg-row'>諸佛為眾生，　隨心說諸法；</div>
<div class='lg-row'>依外法種子，　分別說現法。</div>
<div class='lg-row'>心取他力法，　可取是分別；</div>
<div class='lg-row'>依止心種子，　觀取外境界。</div>
<div class='lg-row'>二種轉迷惑，　更無第三因；</div>
<div class='lg-row'>以迷惑不生，　依何法不生？</div>
<div class='lg-row'>六十十八法，　是故惟說心；</div>
<div class='lg-row'>自心見外法，　見彼離於我。</div>
<div class='lg-row'>若入心分別，　能離諸法相；</div>
<div class='lg-row'>依於阿梨耶，　能生於諸識。</div>
<div class='lg-row'>愚癡內身入，　心見於外入；</div>
<div class='lg-row'>取星宿毛輪，　如夢中見色。</div>
<div class='lg-row'>有為無為常，　分別無如是；</div>
<div class='lg-row'>乾闥婆城幻，　如禽獸愛水。</div>
<div class='lg-row'>無如是見有，　他力法亦爾；</div>
<div class='lg-row'>我諸根形相，　我說三種心。</div>
<div class='lg-row'>心意及意識，　離於自體相；</div>
<div class='lg-row'>心意及意識，　離於他體相。</div>
<div class='lg-row'>心意及意識，　無我無二體；</div>
<div class='lg-row'>五法自體相，　是諸佛境界。</div>
<div class='lg-row'>就相有三種，　依於一熏因；</div>
<div class='lg-row'>如綵色一種，　壁上見種種。</div>
<div class='lg-row'>二種無我心，　意及諸識相；</div>
<div class='lg-row'>五種法體相，　我性無如是。</div>
<div class='lg-row'>遠離諸心相，　識離於意相；</div>
<div class='lg-row'>諸法體如是，　是我之境界。</div>
<div class='lg-row'>離於諸法體，　是諸如來性；</div>
<div class='lg-row'>身口及意業，　彼不作白法。</div>
<div class='lg-row'>如來性清淨，　離於諸修行；</div>
<div class='lg-row'>自在淨諸通，　三昧力莊嚴。</div>
<div class='lg-row'>種種意生身，　是淨如來性；</div>
<div class='lg-row'>內身智離垢，　離於諸因相。</div>
<div class='lg-row'>八地及佛地，　是諸如來性；</div>
<div class='lg-row'>遠行善慧地，　法雲與佛地。</div>
<div class='lg-row'>是諸佛之性，　餘地三乘雜；</div>
<div class='lg-row'>依眾生身別，　及為愚癡相。</div>
<div class='lg-row'>為說七種地，　故佛說心地；</div>
<div class='lg-row'>口身心諸障，　七地中無是。</div>
<div class='lg-row'>八地中妙身，　如夢瀑水相；</div>
<div class='lg-row'>八地及五地，　學種種伎術。</div>
<div class='lg-row'>一切諸佛子，　三有中作王；</div>
<div class='lg-row'>生及與不生，　不分空不空。</div>
<div class='lg-row'>實及於不實，　心中無如是；</div>
<div class='lg-row'>此實此非實，　莫分別此實。</div>
<div class='lg-row'>緣覺及聲聞，　非為佛子說；</div>
<div class='lg-row'>有無有非實，　亦無有空相。</div>
<div class='lg-row'>假名及實法，　心中一切無；</div>
<div class='lg-row'>依世諦有法，　第一義悉無。</div>
<div class='lg-row'>無實法迷惑，　是諸世諦法；</div>
<div class='lg-row'>一切法無法，　我說於假名。</div>
<div class='lg-row'>言語及受用，　愚癡見是實；</div>
<div class='lg-row'>從於言語法，　是實有境界。</div>
<div class='lg-row'>從言語生法，　見法無如是；</div>
<div class='lg-row'>如離壁無畫，　亦如影離像。</div>
<div class='lg-row'>本淨識亦爾，　為水波不現；</div>
<div class='lg-row'>如幻心亦爾，　意如狡猾者。</div>
<div class='lg-row'>識共於五種，　分別見如采；</div>
<div class='lg-row'>說是真法習，　所有集作化。</div>
<div class='lg-row'>是諸佛根本，　餘者應化佛；</div>
<div class='lg-row'>心迷可見中，　可見心中無。</div>
<div class='lg-row'>身資生住持，　即阿梨耶現；</div>
<div class='lg-row'>心意及意識，　實體五種法。</div>
<div class='lg-row'>二種無我淨，　諸佛如來說；</div>
<div class='lg-row'>虛妄覺非境，　及聲聞亦爾。</div>
<div class='lg-row'>是內身境界，　諸佛如來說；</div>
<div class='lg-row'>長短等相待，　彼此相依生。</div>
<div class='lg-row'>有能成於無，　無能成於有；</div>
<div class='lg-row'>及分別微塵，　色體不分別。</div>
<div class='lg-row'>說但是於心，　邪見不能淨；</div>
<div class='lg-row'>是中分別空，　不空亦如是。</div>
<div class='lg-row'>有無但分別，　可說無如是，</div>
<div class='lg-row'>功德微塵合，　愚癡分別色，</div>
<div class='lg-row'>一一微塵無，　是故無是義。</div>
<div class='lg-row'>自心見形相，　眾生見外有；</div>
<div class='lg-row'>外無可見法，　是故無是義。</div>
<div class='lg-row'>心如毛輪幻，　夢乾闥婆城，</div>
<div class='lg-row'>火輪禽獸愛，　實無而人見。</div>
<div class='lg-row'>常無常及一，　二及於不二，</div>
<div class='lg-row'>無始過所縛，　愚癡迷分別。</div>
<div class='lg-row'>我不說三乘，　但說於一乘，</div>
<div class='lg-row'>為攝取眾生，　是故說一乘。</div>
<div class='lg-row'>解脫有三種，　亦說法無我，</div>
<div class='lg-row'>平等智煩惱，　依解脫分別。</div>
<div class='lg-row'>亦如水中木，　為波之所漂，</div>
<div class='lg-row'>如是癡聲聞，　為諸相漂蕩；</div>
<div class='lg-row'>彼無究竟處，　亦復不還生。</div>
<div class='lg-row'>得寂滅三昧，　無量劫不覺；</div>
<div class='lg-row'>是聲聞之定，　非我諸菩薩。</div>
<div class='lg-row'>離諸隨煩惱，　依習煩惱縛；</div>
<div class='lg-row'>三昧樂境醉，　住彼無漏界。</div>
<div class='lg-row'>如世間醉人，　酒消然後寤；</div>
<div class='lg-row'>彼人然後得，　我佛法身體。</div>
<div class='lg-row'>如<span class='corr'>象</span>沒深泥，　身東西動搖；</div>
<div class='lg-row'>如是三昧醉，　聲聞沒亦爾。</div>
</div>
<p class='juan'>入楞伽經卷第九</p></div>
</div><!-- end of div[@id='body'] -->
</body></html>