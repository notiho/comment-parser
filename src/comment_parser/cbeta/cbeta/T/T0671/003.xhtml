<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu7' /><a id='mulu8' />入楞伽經卷第三<p class="byline">元魏天竺三藏菩提留支譯</p>集一切佛法品第三之二</p><p>「復次，大慧！菩薩摩訶薩當善知三法自體相。大慧！何等三法自體相？一者、虛妄分別名字相；二者、因緣法體自相相；三者、第一義諦法體相。大慧！何者虛妄分別名字相？謂從名字虛妄分別一切法相，是名虛妄分別名字之相。大慧！何者因緣法體自相相？大慧！因緣法體自相相者，從境界事生故。大慧！因緣法體境界事相，諸佛、如來、應、正遍知，說虛妄分別差別有二種。何等二種？一者、妄執名字戲論分別；二者、妄執名字相、分別境界相、事相。大慧！何者妄執名字相、境界相、事相？謂即彼內外法自相同相。大慧！是名因緣法體二種自相相，以依彼法觀彼法生故，大慧！是名因緣法體自相相。大慧！何者第一義諦法體相？謂諸佛如來，離名字相、境界相、事相相，聖智修行境界行處。大慧！是名第一義諦相諸佛如來藏心。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「名相分別事，　及法有二相；</div>
<div class='lg-row'>真如正妙智，　是第一義相。</div>
</div><p>「大慧！是名觀察五法自相法門，諸佛菩薩修行內證境界之相，汝及諸菩薩應如是學。</p>
<p>「復次，大慧！菩薩摩訶薩應當善觀二無我相。大慧！何等二種？一者、人無我智；二者、法無我智。云何人無我智？謂離我我所，陰、界、入聚故；無智業愛生故；依眼色等虛妄執著故；自心現見一切諸根器身屋宅故；自心分別分別故；分別分別識故；如河流種子、燈焰風雲，念念展轉前後差別輕躁動轉，如猨猴蠅等愛樂不淨境界處故；無厭足如火故；因無始來戲論境界熏習故；猶如轆轤車輪機關，於三界中生種種色種種身，如幻起尸。大慧！如是觀諸法相巧方便智，是名善知人無我智境界之相。大慧！何者法無我智？謂如實分別陰、界、入相。大慧！菩薩觀察陰、界、入等無我我所，陰、界、入聚因業愛繩迭共相縛，因緣生故無我無作者。大慧！陰、界、入等離同相異相故，依不實相分別得名，愚癡凡夫妄相分別以為有故，非證實者見以為有。大慧！菩薩如是觀察心、意、意識，五法體相一切離故諸因緣無，是名善知諸法無我智境界相。大慧！菩薩善知諸法無我已，觀察真如修寂靜行，不久當得初歡喜地。善能觀察歡喜地已，如是諸地次第轉明，乃至得證法雲之地。菩薩住彼法雲地已，無量諸寶間錯莊嚴大蓮華王座，大寶宮殿如實業幻境界所生，而坐其上，一切同行諸佛子等恭敬圍遶，十方諸佛申手灌頂授於佛位，如轉輪王灌太子頂，過佛子地。過佛子地已，觀諸佛法如實修行，於諸法中而得自在。得自在已，名得如來無上法身，以見法無我故。大慧！是名如實法無我相。大慧！汝及諸菩薩應如是學。」</p>
<p>爾時聖者大慧菩薩復白佛言：「世尊！世尊有無謗相，願為我說。世尊！我及諸菩薩摩訶薩若聞，得離有無邪見，速得阿耨多羅三藐三菩提。得阿耨多羅三藐三菩提已，遠離斷常邪見建立，便能建立諸佛正法。」</p>
<p>爾時世尊復受聖者大慧菩薩摩訶薩請已，而說偈言：</p>

<div class="lg regular" style="margin-left:1em;"><div class='lg-row'>「心中無斷常，　身資生住處；</div>
<div class='lg-row'>惟心愚無智，　無物而見有。」</div>
</div><p>爾時世尊於此偈義復重宣說，告聖者大慧菩薩言：「大慧！有四種建立謗相。何等為四？一者、建立非有相；二者、建立非正見相；三者、建立非有因相；四者、建立非有體相。大慧！是名四種建立。</p>
<p>「大慧！何者是謗相？大慧！觀察邪見所建立法不見實相，即謗諸法言一切無。大慧！是名建立謗相。</p>
<p>「復次，大慧！何者建立非有相？謂分別陰、界、入非有法，無始來戲論非有實故；而執著同相異相，此法如是如是畢竟不異。大慧！依此無量世來煩惱薰習執著而起。大慧！是名建立非有相。大慧！何者建立非正見相！大慧！彼陰界入中，無我人眾生壽者作者受者，而建立邪見，謂有我等故。大慧！是名建立非正見相。大慧！何者建立非有因相？謂初識不從因生，本不生後時生如幻，本無因物而有，因眼色明念故識生，生已還滅。大慧！是名建立非有因相。大慧！何者建立非有體謗法相？謂虛空滅涅槃無作無物建立執著。大慧！彼三法離有無故。大慧！一切諸法如兔馬驢駝角毛輪等故，離有無建立相故。大慧！建立謗相者諸凡夫虛妄分別故；不知但是心見，諸法是有非聖人所見故。大慧！是名建立非有體謗法相。大慧！汝當遠離不正見建立謗法相故。</p>
<p>「復次，大慧！諸菩薩摩訶薩如實知心、意、意識、五法體相、二種無我，為安隱眾生現種種類像，如彼虛妄無所分別，依因緣法而有種種。大慧！菩薩摩訶薩亦復如是，依眾生現種種色如如意寶，隨諸一切眾生心念，於諸佛土大眾中現，如幻如夢如響、如水中月鏡中像故；遠離諸法，不生不滅非常非斷故；現佛如來，離諸聲聞緣覺乘故；聞諸佛法，即得無量百千萬億諸深三昧。得三昧已依三昧力，從一佛土至一佛土供養諸佛，示現生於諸宮殿中讚歎三寶，現作佛身菩薩聲聞大眾圍遶，令諸一切眾生得入自心見境，為說外境無物有物，令得遠離建立有無法故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「佛子見世間，　惟心無諸法；</div>
<div class='lg-row'>種類非身作，　得力自在成。」</div>
</div><p>爾時聖者大慧菩薩復請佛言：「惟願世尊為我等說一切法空無生無二離自體相，我及一切諸菩薩眾，知諸法空無生無二離自體相已，離有無妄想，速得阿耨多羅三藐三菩提。」</p>
<p>爾時佛告聖者大慧菩薩摩訶薩言：「善哉！善哉！善哉大慧！諦聽！諦聽！我當為汝廣分別說。」</p>
<p>大慧白佛言：「善哉世尊！唯然受教。」</p>
<p>佛告大慧言：「大慧！空者即是妄想法體句。大慧！依執著妄想法體，說空無生無體相不二。大慧！空有七種。何等為七？一者、相空；二者、一切法有物無物空；三者、行空；四者、不行空；五者、一切法無言空；六者、第一義聖智大空；七者、彼彼空。大慧！何者是相空？謂一切法自相同相空，見迭共積聚。大慧！觀察一一法自相同相，無一法可得，離自相他相二相，無相可住可見，是故名為自相空。大慧！何者一切法有物無物空？謂自體相實有法生。大慧！諸法自體相有無俱空，是故名為自體相有物無物空。大慧！何者是行空？謂諸陰等離我我所，依因作業而得有生。大慧！是故名為行空。大慧！何者不行空？謂陰法中涅槃未曾行。大慧！是名不行空。大慧！何者一切法無言空？謂妄想分別一切諸法無言可說。大慧！是名一切法無言空。大慧！何者第一義聖智大空？謂自身內證聖智法空，離諸邪見熏習之過。大慧！是名第一義聖智大空。大慧！何者彼彼空？謂何等何等法處，彼法無此法有、彼法有此法無，是故言空。大慧！我昔曾為鹿母說殿堂空者，無象馬牛羊等名為空，有諸比丘等名為不空，而殿堂殿堂體無，比丘比丘體亦不可得，而彼象馬牛羊等非餘處無。大慧！如是諸法自相同相，亦不可得離此彼處，是故我言彼彼空。大慧！是名七種空。大慧！此彼彼空最為麁淺。大慧！汝當應離彼彼空不須修習。」</p>
<p>大慧言：「何者不生」</p>
<p>「大慧！自體不生而非不生，依世諦故說名為生，依本不生故言不生。」</p>
<p>大慧言：「何者無體相？」</p>
<p>「大慧！我說無體相者，一切諸法體本不生，是故我言諸法無體，而相續體剎那不住。大慧！以見異異相故；是故一切法無體相。」</p>
<p>大慧言：「何者名為不二法相？」</p>
<p>「大慧！二法相者，謂日光影長短黑白，彼如是等法各各別名，不得言不二。大慧！如世間涅槃一切諸法各各有二。大慧！何等涅槃？彼處無世間。何處世間？彼處無涅槃。以異因相故，是故我言一切諸法不二。一切諸法不二者，世間涅槃無二故；是故汝應修學諸法空，不生無體不二故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「我常說空法，　遠離於斷常；</div>
<div class='lg-row'>生死如幻夢，　而彼業不失。</div>
<div class='lg-row'>虛空及涅槃，　滅二亦如是；</div>
<div class='lg-row'>凡夫分別生，　聖人離有無。」</div>
</div><p>爾時佛告聖者大慧菩薩摩訶薩言：「大慧！一切法空不生無體不二相，入於諸佛如來所說修多羅中，凡諸法門皆說此義。大慧！一切修多羅，隨諸一切眾生心故分別顯示。大慧！譬如陽焰迷惑禽獸，虛妄執著生於水想，而陽焰中實無有水。大慧！一切修多羅說法亦復如是，為諸凡夫自心分別令得歡喜，非如實聖智在於言說。大慧！汝應隨順於義，莫著所說名字章句。」</p>
<p>爾時聖者大慧菩薩摩訶薩白佛言：「世尊！世尊！如修多羅說，如來藏自性清淨，具三十二相，在於一切眾生身中，為貪瞋癡不實垢染、陰界入衣之所纏裹，如無價寶垢衣所纏，如來世尊復說常恒清涼不變。世尊！若爾外道亦說我有神我常在不變，如來亦說如來藏常乃至不變。世尊！外道亦說有常作者，不依諸緣自然而有周遍不滅。若如是者，如來外道說無差別。」</p>
<p>佛告聖者大慧菩薩言：「大慧！我說如來藏常，不同外道所有神我。大慧！我說如來藏空、實際、涅槃、不生不滅、無相無願等文辭章句，說名如來藏。大慧！如來、應、正遍知，為諸一切愚癡凡夫，聞說無我生於驚怖，是故我說有如來藏；而如來藏無所分別寂靜無相，說名如來藏。大慧！未來現在諸菩薩等，不應執著有我之相。大慧！譬如陶師依於泥聚微塵輪繩，人功手木方便力故作種種器。大慧！如來世尊亦復如是，彼法無我離諸一切分別之相，智慧巧便說名如來藏，或說無我，或說實際及涅槃等，種種名字章句示現，如彼陶師作種種器。是故大慧！我說如來藏不同外道說有我相。大慧！我說如來藏者，為諸外道執著於我，攝取彼故說如來藏，令彼外道離於神我妄想見心執著之處，入三解脫門，速得阿耨多羅三藐三菩提。大慧！以是義故，諸佛、如來、應、正遍知說如來藏，是故我說有如來藏，不同外道執著神我。是故大慧！為離一切外道邪見，諸佛如來作如是說，汝當修學如來無我相法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「人我及於陰，　眾緣與微塵；</div>
<div class='lg-row'>自性自在作，　唯心妄分別。」</div>
</div><p>爾時聖者大慧菩薩，觀察未來一切眾生，復請佛言：「唯願世尊為諸菩薩說如實修行法，彼諸菩薩聞說如實修行之法，便得成就如實修行者。」</p>
<p>佛告聖者大慧菩薩摩訶薩言：「大慧！有四種法得名為大如實修行者。何等為四？一者、善知自心現見故；二者、遠離生住滅故；三者、善解外法有無故；四者、樂修內身證智故。大慧！菩薩成就如是四法，得成就大如實修行者。大慧！何者？菩薩摩訶薩觀察三界但是一心作故；離我我所故；無動無覺故；離取捨故；從無始來虛妄執著，三界薰習戲論心故；種種色行常繫縛故；身及資生器世間中六道虛妄現故。大慧！是名諸菩薩摩訶薩善知自心現見相。大慧！云何一切菩薩摩訶薩見遠離生住滅法？謂觀諸法如幻如夢故；一切諸法自他二種無故不生，以隨自心現知見故；以無外法故；諸識不起觀諸因緣無積聚故；見諸三界因緣有故；不見內外一切諸法無實體故；遠離生諸法不正見故；入一切法如幻相故；菩薩爾時名得初地無生法忍，遠離心、意、意識五法體相故；得二無我如意意身，乃至得第八不動地如意意身故。」</p>
<p>大慧菩薩白佛言：「世尊！何故名為如意意身？」</p>
<p>佛告大慧：「隨意速去、如念即至，無有障礙，名如意身。大慧！言如意者，於石壁山障無量百千萬億由旬，念本所見種種境界自心中縛，不能障礙自在而去。大慧！如意身者亦復如是，得如幻三昧自在神力莊嚴其身，進趣一切聖智種類，身無障礙隨意而去，以念本願力境界故，為化一切諸眾生故。大慧！是名菩薩摩訶薩遠離生住滅相。大慧！云何菩薩摩訶薩善解外法有無之相？所謂菩薩見一切法，如陽焰如夢如毛輪故；因無始來執著種種戲論分別妄想薰習故；見一切法無體相，求證聖智境界修行故。大慧！是名菩薩善解外法有無之相，即成就大如實修行者。大慧！汝應如是修學。」</p>
<p>爾時聖者大慧菩薩復請佛言：「世尊！唯願世尊說一切法因緣之相。我及一切諸菩薩等，善知諸法因緣之相，離於有無不正見等妄想分別諸法次第一時生過。」</p>
<p>佛告大慧菩薩言：「大慧！一切諸法有於二種因緣集相，所謂內外。大慧！外法因緣集相者，所謂泥團等，柱輪繩人功方便緣故，則有瓶生。大慧！如泥團等因緣生瓶，如是縷疊草席種牙湩等，人功生酪，生酪已生酥，生酥已得醍醐。大慧！是名外法因緣集相，從下上上應知。大慧！何者內法因緣集相？大慧！所謂無明業愛，如是等法名內因緣集相。大慧！因無明等陰、界、入等，而得名為因緣集相，而諸凡夫虛妄分別各見別相。大慧！因有六種。何等為六？一者、當因；二者、相續因；三者、相因；四者、作因；五者、了因；六者、相待因。大慧！當因者，作因已能生內外法。大慧！相續因者，能攀緣內外法陰種子等。大慧！相因者，能生相續次第作事而不斷絕。大慧！作因者，能作增上因如轉輪王。大慧！了因者，妄想事生已能顯示，如燈照色等。大慧！相待因者，於滅時不見虛妄生法，相續事斷絕故。大慧！如是諸法，凡夫自心虛妄分別。大慧！是諸法非次第生，非一時生。何以故？大慧！若一切法一時生者，因果不可差別，以不見因果身相故。若次第生者，未得身相不得言次第生，如未有子不能言父。大慧！愚癡凡夫自心觀察，次第相續不相應故，作如是言：『因緣、次第緣、所緣緣、增上緣等能生諸法。』大慧！如是次第諸法不生。大慧！虛妄分別取法體相，一時次第俱亦不生。復次，大慧！自心中見身及資生故，大慧！自相同相外法無法，是故次第一時不生。大慧！但虛妄識生自心見故。大慧！汝當應離不正見因緣生事次第一時生法。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「因緣無不生，　不生故不滅；</div>
<div class='lg-row'>生滅因緣虛，　非生亦非滅。</div>
<div class='lg-row'>為遮諸因緣，　愚人虛妄取；</div>
<div class='lg-row'>有無緣不生，　故諸法不起。</div>
<div class='lg-row'>以於三界中，　熏習迷惑心；</div>
<div class='lg-row'>因緣本自無，　不生亦不滅。</div>
<div class='lg-row'>見諸有為法，　石女虛空花；</div>
<div class='lg-row'>轉可取能取，　不生惑妄見。</div>
<div class='lg-row'>現本皆不生，　緣本亦不有；</div>
<div class='lg-row'>如是等諸法，　自體是空無，</div>
<div class='lg-row'>亦無有住處，　為世間說有。」</div>
</div><p>爾時聖者大慧菩薩復白佛言：「世尊！惟願世尊為我說名分別言語相心法門。我及一切諸菩薩等若得善知名分別言語相心法門，則能通達言說及義二種之法，速得阿耨多羅三藐三菩提。得菩提已，言說及義，能令一切諸眾生等得清淨解。」</p>
<p>佛告聖者大慧菩薩言：「善哉大慧！諦聽！諦聽！當為汝說。」</p>
<p>大慧菩薩言：「善哉世尊！唯然受教。」</p>
<p>佛告大慧菩薩言：「大慧！有四種妄相言語。何等為四？一者、相言說；二者、夢言說；三者、妄執言說；四者、無始言說。大慧！相言說者，所謂執著色等諸相而生。大慧！夢言說者，念本受用虛妄境界，依境界夢覺已，知依虛妄境界不實而生。大慧！執著言說者，念本所聞所作業生。大慧！無始言說者，從無始來執著戲論煩惱種子熏習而生。大慧！我言四種言說虛妄執著者，我已說竟。」</p>
<p>爾時聖者大慧菩薩，復以此義勸請如來，而白佛言：「世尊！惟願為我重說四種虛妄執著言語之相，眾生言語何處出？云何出？何因出？」</p>
<p>佛告大慧菩薩言：「大慧！從頭胸喉鼻脣舌牙齒轉故，和合出聲。」</p>
<p>大慧菩薩白佛言：「世尊！口中言語虛妄法相，為異為不異？」</p>
<p>佛告大慧言：「大慧！言語虛妄者，非異非不異。何以故？大慧！因彼虛妄法相生言語故。大慧！若言語異者應無因生。大慧！若不異者，言說不能了前境界。大慧！說彼言語能了前境，是故非異非不異。」</p>
<p>大慧復白佛言：「世尊！為言語即第一義？為言語所說為第一義？」</p>
<p>佛告大慧：「非言語即第一義。何以故？大慧！為令第一義隨順言語入聖境界故，有言語說第一義，非言語即第一義。大慧！第一義者，聖智內證，非言語法是智境界，以言語能了彼境界。大慧！說第一義言語者，是生滅法念念不住，因緣和合有言語生。大慧！因緣和合者，彼不能了第一義。何以故？以無自相他相故。是故，大慧！言語不能了第一義。復次，大慧！隨順自心見外諸法無法分別，是故不能了知第一義。是故大慧！汝當應離種種言語妄分別相。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「諸法本虛妄，　無有自體實；</div>
<div class='lg-row'>是故諸言語，　不能說有無。</div>
<div class='lg-row'>空及與不空，　凡夫不能知；</div>
<div class='lg-row'>諸法無體相，　說眾生亦爾。</div>
<div class='lg-row'>分別有無法，　猶如化夢等；</div>
<div class='lg-row'>觀察一切法，　不住於涅槃；</div>
<div class='lg-row'>亦不住世間，　如王長者等。</div>
<div class='lg-row'>為令諸子喜，　泥作諸禽獸；</div>
<div class='lg-row'>先與虛偽物，　後乃授實事。</div>
<div class='lg-row'>我說種種法，　自法鏡像等；</div>
<div class='lg-row'>為諸佛子喜，　後說明實際。」</div>
</div><p>爾時聖者大慧菩薩復白佛言：「世尊！唯願世尊為諸菩薩及我身，說離有無一異俱不俱有無非有非無常無常，一切外道所不能行，聖智自證覺所行故；離於自相同相法故；入第一義實法性故；諸地次第上上清淨故；入如來地相故；依本願力如如意寶無量境界修行之相自然行故；於一切法自心現見差別相故；我及一切諸菩薩等，離於如是妄想分別同相異相，速得阿耨多羅三藐三菩提，得菩提已與一切眾生安隱樂具悉令滿足故。」</p>
<p>佛告大慧：「善哉，善哉！善哉大慧！汝為哀愍一切天人，多所安樂多所饒益，乃能問我如是之義。善哉，善哉！善哉大慧！諦聽！諦聽！我當為汝分別解說。」</p>
<p>大慧白佛言：「善哉世尊！唯然受教。」</p>
<p>佛告大慧：「愚癡凡夫不能覺知惟自心見，執著外諸種種法相以為實有，是故虛妄分別一異俱不俱有無非有非無常無常，因自心熏習依虛妄分別心故。大慧！譬如群獸為渴所逼，依熱陽焰自心迷亂而作水想，東西馳走不知非水。大慧！如是凡夫愚癡心見生住滅法不善分別，因無始來虛妄執著戲論熏習，貪瞋癡熱迷心逼惱，樂求種種諸色境界，是故凡夫墮於一異俱不俱有無非有非無常無常等。大慧！譬如凡夫見揵闥婆城生實城想，因無始來虛妄分別城想種子熏習而見。大慧！彼城非城非不城。大慧！一切外道亦復如是，因無始來戲論熏習，執著一異俱不俱有無非有非無常無常法故。大慧！以不覺知唯是自心虛妄見故。大慧！譬如有人於睡夢中見諸男女、象馬車步、城邑聚落、牛與水牛、園林樹木，種種山河泉流浴池、宮殿樓閣，種種莊嚴廣大嚴博，見身在中忽然即覺，覺已憶念彼廣大城。大慧！於意云何？彼人名為是聖者不？」</p>
<p>大慧白佛言：「不也。世尊！」</p>
<p>佛告大慧：「一切愚癡凡夫外道邪見諸見亦復如是，不能覺知諸法，夢睡自心見故；執著一異俱不俱有無非有非無常無常見故。大慧！譬如畫像不高不下，大慧！愚癡凡夫妄見諸法有高有下。大慧！於未來世依諸外道邪見心熏習，增長虛妄分別一異俱不俱有無非有非無常無常等。大慧！而彼外道自壞壞他，說如是言：『諸法不生不滅、有無寂靜。』彼人名為不正見者。大慧！彼諸外道謗因果法，因邪見故拔諸一切善根白法清淨之因。大慧！欲求勝法者當遠離說如是法人，彼人心著自他二見，執虛妄法墮於誹謗，建立邪心入於惡道。大慧！譬如目瞖見虛空中有於毛輪，為他說言：『如是如是青黃赤白，汝何不觀？』大慧！而彼毛輪本自無體。何以故？有見不見故。大慧！諸外道等依邪見心虛妄分別亦復如是，虛妄執著一異俱不俱有無非有非無常無常生諸法故。大慧！譬如天雨生於水泡似頗梨珠，愚癡凡夫妄見執著，生於珠想東西走逐。大慧！而彼水泡非寶珠非不寶珠。何以故？有取不取故。大慧！彼諸外道因虛妄心分別熏習亦復如是，說非有法依因緣生，復有說言實有法滅。</p>
<p>「復次，大慧！彼諸外道建立三種量五分論，而作是言：『實有聖者內證之法離二自體，虛妄分別故。』大慧！離心、意、意識，轉身便得聖種類身，修行諸行無如是心，離自心見能取可取虛妄境界故；入如來地自身進趣證聖智故；如實修行者，不生有無心故。大慧！如實修行必得如是境界故。大慧！若取有無法者，即為我相人相眾生相壽者相故。大慧！說有無法自相同相，是名應化佛說，非法佛說。復次，大慧！應化如來說如是法，隨順愚癡凡夫見心令其修行，非為建立如實修行，示現自身內證聖智三昧樂行故。大慧！譬如人見水中樹影。大慧！彼非影非不影。何以故？有樹則有、無樹則無故。大慧！彼諸外道依邪見心妄想熏習亦復如是，分別一異俱不俱有無非有非無常無常，妄想分別故。何以故？以不覺知唯自心見故。大慧！譬如明鏡隨緣得見一切色像無分別心。大慧！彼非像非不像。何以故？有緣得見無緣不見故。大慧！愚癡凡夫自心分別見像有無。大慧！一切外道自心妄想分別鏡像亦復如是，見一異俱不俱故。大慧！譬如諸響因人山河水風空屋和合而聞，彼所聞響非有非無。何以故？因聲聞聲故。大慧！一切外道自心虛妄分別熏習，見一異俱不俱有無非有非無常無常故。大慧！譬如大地無諸草木園林之處，因於日光塵土和合見水波動，而彼水波非有非無。何以故？令眾生歡喜不歡喜故。大慧！一切外道愚癡凡夫亦復如是，因無始來煩惱心熏習戲論，分別生住滅一異俱不俱有無非有非無常無常，聖人內身證智門中，示現陽焰渴愛事故。大慧！譬如有人依呪術力起於死尸，機關木人無眾生體，依毘舍闍力、依巧師力作去來事，而諸愚癡凡夫執著以為實有，以去來故。大慧！愚癡凡夫諸外道等墮邪見心亦復如是，執著虛妄一異俱不俱有無非有非無常無常故；是故凡夫外道，虛妄建立如是法故。是故，大慧！汝當遠離生住滅一異俱不俱有無非有非無常無常故；自身內證聖智分別故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「五陰及於識，　如水中樹影；</div>
<div class='lg-row'>如幻夢所見，　莫依意識取。</div>
<div class='lg-row'>諸法如毛輪，　如焰水迷惑；</div>
<div class='lg-row'>觀察於三界，　一切如幻夢，</div>
<div class='lg-row'>若能如是觀，　修行得解脫。</div>
<div class='lg-row'>如夏獸愛水，　搖動迷惑心；</div>
<div class='lg-row'>彼處無水事，　妄想見為水。</div>
<div class='lg-row'>如意識種子，　境界動生見；</div>
<div class='lg-row'>愚癡取為實，　彼法生如翳。</div>
<div class='lg-row'>無始世愚癡，　取物如懷抱；</div>
<div class='lg-row'>如因榍出榍，　誑凡夫入法。</div>
<div class='lg-row'>幻起尸機關，　夢電雲恒爾；</div>
<div class='lg-row'>觀世間如是，　斷有得解脫。</div>
<div class='lg-row'>陽焰虛空中，　無有諸識知；</div>
<div class='lg-row'>觀諸法如是，　不著一切法。</div>
<div class='lg-row'>諸識唯有名，　以諸相空無；</div>
<div class='lg-row'>見陰如毛輪，　何法中分別？</div>
<div class='lg-row'>畫及諸毛輪，　幻夢<span class='corr'>揵</span>闥婆；</div>
<div class='lg-row'>火輪禽趣水，　實無而見有。</div>
<div class='lg-row'>常無常及一，　二俱及不俱；</div>
<div class='lg-row'>依無始因縛，　凡夫迷惑心。</div>
<div class='lg-row'>鏡寶水眼中，　現諸種種像，</div>
<div class='lg-row'>妄見種種色，　如夢石女兒；</div>
<div class='lg-row'>一切法無實，　如獸愛空水。</div>
</div><p>「復次，大慧！諸佛如來說法離四種見，謂離一異俱不俱故，遠離建立有無故。大慧！一切諸佛如來說法，依實際因緣寂滅解脫故。大慧！一切諸佛如來說法，依究竟境界，非因自性、自在天、無因、微塵、時，不依如是說法。</p>
<p>「復次，大慧！諸佛說法離二種障，煩惱障、智障，如大商主將諸人眾，次第置於至未曾見究竟安隱寂靜之處，次第安置令善解知乘地差別相故。</p>
<p>「復次，大慧！有四種禪。何等為四？一者、愚癡凡夫所行禪；二者、觀察義禪；三者、念真如禪；四者、諸佛如來禪。大慧！何者愚癡凡夫所行禪？謂聲聞緣覺外道修行者，觀人無我自相同相骨鎖故；無常苦無我不淨執著諸相，如是如是決定畢竟不異故；如是次第因前觀次第上上乃至非想滅盡定解脫，是名愚癡凡夫外道聲聞等禪。</p>
<p>「大慧！何者觀察義禪？謂觀人無我自相同相故；見愚癡凡夫外道自相同相自他相無實故；觀法無我諸地行相義次第故。大慧！是名觀察義禪。</p>
<p>「大慧！何者觀真如禪？謂觀察虛妄分別因緣，如實知二種無我，如實分別一切諸法無實體相，爾時不住分別心中得寂靜境界。大慧！是名觀真如禪。</p>
<p>「大慧！何者觀察如來禪？謂如實入如來地故；入內身聖智相三空三種樂行故；能成辦眾生所作不可思議。大慧！是名觀察如來禪。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「凡夫等行禪，　觀察義相禪，</div>
<div class='lg-row'>觀念真如禪，　究竟佛淨禪。</div>
<div class='lg-row'>譬如日月形，　鉢頭摩海相，</div>
<div class='lg-row'>虛空火盡相，　行者如是觀。</div>
<div class='lg-row'>如是種種相，　墮於外道法，</div>
<div class='lg-row'>亦墮於聲聞，　辟支佛等行。</div>
<div class='lg-row'>捨離於一切，　則是無所有；</div>
<div class='lg-row'>時十方剎土，　諸佛真如手，</div>
<div class='lg-row'>摩彼行者頂，　入真如無相。」</div>
</div><p>爾時聖者大慧菩薩摩訶薩白佛言：「世尊！言涅槃涅槃者，說何等法名為涅槃？」</p>
<p>佛告聖者大慧菩薩言：「大慧！言涅槃者，轉滅諸識法體相故；轉諸見熏習故；轉心、意、阿梨耶識法相熏習，名為涅槃。大慧！我及諸佛說如是涅槃法體境界空事故。復次，大慧！言涅槃者，謂內身聖智修行境界故；離虛妄分別有無法故。大慧！云何非常？謂離自相同相分別法故，是故非常。大慧！云何非斷？謂過去未來現在一切聖人內身證得故，是故非斷。大慧！般涅槃者非死非滅。大慧！若般涅槃是死法者，應有生縛故。大慧！若般涅槃是滅法者，應墮有為法故。是故，大慧！般涅槃者非死非滅，如實修行者之所歸依故。復次，大慧！言涅槃者非可取非可捨，非此處非彼處，非斷非常，非一義非種種義，是故名為涅槃。復次，大慧！聲聞涅槃者，觀察自相同相覺諸法故，名聲聞涅槃。大慧！辟支佛涅槃者不樂憒閙，見諸境界無常無樂無我無淨，不生顛倒相，是故聲聞辟支佛非究竟處生涅槃想故。</p>
<p>「復次，大慧！我為汝說二法體相。何等為二？一者、執著言說體相；二者、執著世事體相。大慧！何者執著言說體相？謂無始來執著言說戲論熏習生故。大慧！何者執著世事體相？謂不如實知唯是自心見外境界故。</p>
<p>「復次，大慧！諸菩薩摩訶薩依二種願力住持故，頂禮諸佛、如來、應、正遍知問所疑事。大慧！何等二種願力住持？一者、依三昧三摩跋提住持力；二者、遍身得樂，謂佛如來手摩其頂受位住持力。大慧！諸菩薩摩訶薩住初地中，承諸如來住持力故，名入菩薩大乘光明三昧。大慧！諸菩薩摩訶薩入大乘光明三昧已，爾時十方諸佛、如來、應、正遍知，與諸菩薩住持力故現身口意。大慧！如金剛藏菩薩摩訶薩，及餘成就如是功德相菩薩摩訶薩。大慧！如是諸菩薩摩訶薩，住初地中三昧三摩跋提力住持故；以百千萬億劫修集善根力故；次第如實知地對治法相成就。菩薩摩訶薩至法雲地，住大寶蓮華王宮殿師子座上坐，同類菩薩摩訶薩眷屬圍繞，寶冠瓔珞莊嚴其身，如閻浮檀金瞻蔔日月光明勝蓮花色。</p>
<p>「爾時十方一切諸佛各申其手，遙摩蓮花王座上菩薩摩訶薩頂，如得自在王、帝釋王、轉輪王灌太子頂授位故。大慧！彼授位菩薩，及眷屬菩薩摩訶薩，依如來手摩頂故得遍身樂，是故言手摩菩薩頂住持力。大慧！是名諸菩薩摩訶薩二種住持力。大慧！諸菩薩摩訶薩依此二種住持力故，能觀察一切諸如來身。大慧！若無二種住持力者，則不得見諸佛如來。大慧！若諸菩薩摩訶薩，離二種住持力能說法者，愚癡凡夫亦應說法。何以故？謂不以得諸佛住持力故。大慧！依諸如來住持力故，山河石壁草木園林及種種伎樂，城邑聚落宮殿屋宅，皆能出於說法之聲，自然皆出伎樂之音。大慧！何況有心者聾盲瘖瘂無量眾生離諸苦惱。大慧！諸佛如來住持之力，無量利益安樂眾生。」</p>
<p>大慧菩薩復白佛言：「世尊！世尊何故諸菩薩摩訶薩入三昧三摩跋提及入諸地時，諸佛、如來、應、正遍知作住持力？」</p>
<p>佛告大慧：「為護魔業煩惱散亂心故；為不墮聲聞禪定地故；為內身證如來地故；為增長內身證法故。大慧！是故諸佛、如來、應、正遍知為諸菩薩作住持力。大慧！若諸如來不為菩薩作住持力者，墮諸外道聲聞辟支佛魔事故，不得阿耨多羅三藐三菩提；是故諸佛、如來、應、正遍知大慈攝取諸菩薩故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「菩薩依自身，　本願力清淨，</div>
<div class='lg-row'>入三昧授位，　初地至十地；</div>
<div class='lg-row'>諸佛人中尊，　神力作住持。」</div>
</div>
<p class='juan'>入楞伽經卷第三</p></div>
</div><!-- end of div[@id='body'] -->
</body></html>