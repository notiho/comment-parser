<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu4' />入楞伽經卷第二</p><p class="byline">元魏天竺三藏菩提留支譯</p><a id='mulu5' /><a id='mulu6' />
<p class='h1'>集一切佛法品第三之一</p><p>爾時聖者大慧菩薩復白佛言：「世尊！諸識有幾種生住滅？」</p>
<p>佛告聖者大慧菩薩言：「大慧！諸識生住滅，非思量者之所能知。大慧！諸識各有二種生住滅。大慧！諸識二種滅者：一者、相滅；二者、相續滅。大慧！諸識又二種住：一者、相住；二者、相續住。大慧！諸識有二種生：一者、相生；二者、相續生。大慧！識有三種。何等三種？一者、轉相識；二者、業相識；三者、智相識。大慧！有八種識，略說有二種。何等為二？一者、了別識；二者、分別事識。大慧！如明鏡中見諸色像，大慧！了別識亦如是見種種鏡像。大慧！了別識、分別事識，彼二種識無差別相，迭共為因。大慧！了別識不可思議熏變因。大慧！分別事識分別取境界因。無始來戲論熏習，大慧！阿梨耶識虛妄分別，種種熏滅諸根亦滅。大慧！是名相滅。大慧！相續滅者，相續因滅則相續滅，因滅緣滅則相續滅。大慧！所謂依法依緣。言依法者，謂無始戲論妄想熏習；言依緣者，謂自心識見境界分別。大慧！譬如泥團微塵非異非不異，金莊嚴具亦復如是，非異非不異。大慧！若泥團異者非彼所成，而實彼成，是故不異；若不異者，泥團微塵應無差別。大慧！如是轉識阿梨耶識，若異相者，不從阿梨耶識生；若不異者，轉識滅阿梨耶識亦應滅，而自相阿梨耶識不滅。是故大慧！諸識自相滅，自相滅者業相滅，若自相滅者阿梨耶識應滅。大慧！若阿梨耶識滅者，此不異外道斷見戲論。大慧！彼諸外道作如是說，所謂『離諸境界相續識滅，相續識滅已即滅諸識。』大慧！若相續識滅者，無始世來諸識應滅。大慧！諸外道說相續諸識從作者生，不說識依眼色空明和合而生，而說有作者。大慧！何者是外道作者？勝人、自在、時、微塵等是能作者。</p>
<p>「復次，大慧！有七種自性。何等為七？一者、集性自性；二者、性自性；三者、相性自性；四者、大性自性；五者、因性自性；六者、緣性自性；七者、成性自性。</p>
<p>「復次，大慧！有七種第一義。何等為七？一者、心境界；二者、智境界；三者、慧境界；四者、二見境界；五者、過二見境界；六者、過佛子地境界；七者、入如來地內行境界。</p>
<p>「大慧！此是過去未來現在諸佛、如來、應、正遍知性自性第一義心。大慧！依此性自性第一義心，諸佛如來畢竟得於世間出世間，諸佛智慧眼同相別相諸法建立，如所建立不與外道邪見共同。大慧！云何不與外道邪見共同？所謂分別自心境界妄想見，而不覺知自心想見。大慧！諸愚癡凡夫，無有實體以為第一義，說二見論。</p>
<p>「復次，大慧！汝今諦聽，我為汝說虛妄分別以為有物，為斷三種苦。何等為三？謂無知愛業因緣滅，自心所見如幻境界。大慧！諸沙門婆羅門作如是說：『本無始生依因果而現。』復作是說：『實有物住，依諸緣故，有陰、界、入、生、住、滅，以生者滅故。』大慧！彼沙門婆羅門說：『相續體本無始有，若生若滅若涅槃若道若業若果若諦。』破壞諸法是斷滅論，非我所說。何以故？以現法不久當可得故；不見根本故。大慧！譬如瓶破不得瓶用。大慧！譬如燋種不生芽等。大慧！彼陰、界、入是滅，過去陰、界、入滅，現在未來亦滅。何以故？因自心虛妄分別見故。大慧！無彼陰、界、入相續體故。大慧！若本無始生依三法生種種識者，龜毛何故不生？沙不出油？汝之所立決定之義是即自壞，汝說有無，說生所成因果亦壞。大慧！若如是依三法因緣，應生諸法因果自相，過去現在未來有無諸相譬喻，及阿含自覺觀地依自見薰心，作如是說。大慧！愚癡凡夫亦復如是，惡見所害邪見迷意，無智妄稱一切智說。</p>
<p>「大慧！若復有沙門婆羅門，見諸法離自性故；如雲、火輪、揵闥婆城，不生不滅故；如幻、陽炎、水中月故；如夢，內外心依無始世來虛妄分別戲論而現故；離自心虛妄分別可見因緣故；離滅盡妄想說所說法故；離身資生持用法故；離阿梨耶識取境界相應故；入寂靜境界故；離生住滅法故；如是思惟觀察自心以為生故。大慧！如是菩薩不久當得世間涅槃平等之心。大慧！汝巧方便開發方便，觀察一切諸眾生界，皆悉如幻如鏡中像故；無因緣起遠離內境故；自心見外境界故；次第隨入無相處故；次第隨入從地至地三昧境界故；信三界自心幻故。大慧！如是修行者當得如幻三昧故；入自心寂靜境界故；到彼岸境界故；離作者生法故；得金剛三昧故；入如來身故；入如來化身故；入諸力通自在大慈大悲莊嚴身故；入一切佛國土故；入一切眾生所樂故；離心、意、意識境界故；轉身得妙身故。大慧！諸菩薩摩訶薩如是修行者，必得如來無上妙身。大慧！菩薩欲證如來身者，當遠離陰、界、入心因緣和合法故；遠離生、住、滅虛妄分別戲論故。諸法唯心，當如是知，見三界因無始世來虛妄分別戲論而有故；觀如來地寂靜不生故；進趣內身聖行故。大慧！汝當不久得心自在無功用行究竟故；如眾色隨摩尼寶化身入諸眾生微細心故；以入隨心地故；令諸眾生次第入地故。是故大慧！諸菩薩摩訶薩應當善知諸菩薩修行自內法故。」</p>
<p>爾時聖者大慧菩薩摩訶薩復白佛言：「惟願世尊，為諸菩薩摩訶薩，說心、意、意識五法自體相應法門，諸佛菩薩修行之處，遠離自心邪見境界和合故；能破一切言語譬喻體相故；一切諸佛所說法心，為楞伽城摩羅耶山大海中諸菩薩，說觀察阿梨耶識大海波境界，說法身如來所說法故。」</p>
<p>爾時佛告聖者大慧菩薩摩訶薩言：「大慧！有四因緣眼識生。何等為四？一者、不覺自內身取境界故；二者、無始世來虛妄分別色境界薰習執著戲論故；三者、識自性體如是故；四者、樂見種種色相故。大慧！是名四種因緣，於阿梨耶識海起大勇波能生轉識。大慧！如眼識起識，一切諸根毛孔一時轉識生，如鏡中像多少一時。復有隨因緣次第生。大慧！猶如猛風吹境心海而識波生，不斷因事相故；迭共不相離故；業體相使縛故；不覺色體故；而五識身轉故。大慧！不離彼五識因了別識相名為意識，共彼因常轉故。大慧！五識及心識不作是念：『我迭共為因。』自心見虛妄分別取諸境界，而彼各各不異相，俱現分別境界。如是彼識微細生滅，以入修行三昧者不覺不知微細熏習，而修行者作是心：『我滅諸識入三昧。』而修行者不滅諸識入三昧。大慧！熏集種子心不滅，取外境界諸識滅。大慧！如是微細阿梨耶識行，除佛如來及入地諸菩薩摩訶薩，諸餘聲聞辟支佛外道修行者不能知故；入三昧智力亦不能覺，以其不知諸地相故；以不知智慧方便差別善決定故；以不能覺諸佛如來集諸善根故；以不能知自現境界分別戲論故；以不能入種種稠林阿梨耶識窟故。大慧！惟下中上如實修行者，乃能分別見自心中虛妄見故；能於無量國土為諸如來授位故；得無量自在力神通三昧故；依善知識佛子眷屬而能得見心、意、意識自心自體境界故；分別生死大海以業愛無智以為因有故。大慧！是故如實修行者，應推覓親近善知識故。」</p>
<p>爾時世尊，而說偈言：</p>

<div class="lg regular" style="margin-left:1em;"><div class='lg-row'>「譬如巨海浪，　斯由猛風起；</div>
<div class='lg-row'>洪波鼓冥壑，　無有斷絕時。</div>
<div class='lg-row'>梨耶識亦爾，　境界風吹動；</div>
<div class='lg-row'>種種諸識浪，　騰躍而轉生。</div>
<div class='lg-row'>青赤鹽珂乳，　味及於石蜜；</div>
<div class='lg-row'>眾華與果實，　如日月光明。</div>
<div class='lg-row'>非異非不異，　海水起波浪；</div>
<div class='lg-row'>七識亦如是，　心俱和合生。</div>
<div class='lg-row'>譬如海水動，　種種波浪轉；</div>
<div class='lg-row'>梨耶識亦爾，　種種諸識生。</div>
<div class='lg-row'>心意及意識，　為諸相故說；</div>
<div class='lg-row'>諸識無別相，　非見所見相。</div>
<div class='lg-row'>譬如海水波，　是則無差別；</div>
<div class='lg-row'>諸識心如是，　異亦不可得。</div>
<div class='lg-row'>心能集諸業，　意能觀集境；</div>
<div class='lg-row'>識能了所識，　五識現分別。」</div>
</div><p>爾時聖者大慧菩薩摩訶薩以偈問佛：</p>

<div class="lg regular" style="margin-left:1em;"><div class='lg-row'>「青赤諸色像，　自識如是見；</div>
<div class='lg-row'>水波相對法，　何故如是說？」</div>
</div><p>爾時世尊以偈答曰：</p>

<div class="lg regular" style="margin-left:1em;"><div class='lg-row'>「青赤諸雜色，　波中悉皆無；</div>
<div class='lg-row'>說轉識心中，　為凡夫相說。</div>
<div class='lg-row'>彼業悉皆無，　自心離可取；</div>
<div class='lg-row'>可取及能取，　與彼波浪同。</div>
<div class='lg-row'>身資生住持，　眾生惟識見；</div>
<div class='lg-row'>是故現轉識，　水波浪相似。</div>
<div class='lg-row'>大海波浪動，　鼓躍可分別；</div>
<div class='lg-row'>阿梨耶識轉，　何故不覺知？</div>
<div class='lg-row'>凡夫無智慧，　梨耶識如海；</div>
<div class='lg-row'>波浪轉對法，　是故譬喻說。」</div>
</div><p>爾時聖者大慧菩薩摩訶薩復說偈言：</p>

<div class="lg regular" style="margin-left:0em;"><div class='lg-row'>「日出光等照，　下中上眾生；</div>
<div class='lg-row'>如來出世間，　為凡夫說實。</div>
<div class='lg-row'>佛得究竟法，　何故不說實？」</div>
<div class='lg-row'>「若說真實者，　彼心無真實；</div>
<div class='lg-row'>譬如海波浪，　鏡中像及夢。</div>
<div class='lg-row'>俱時而得現，　心境界亦然；</div>
<div class='lg-row'>境界不具故，　是故次第現。</div>
<div class='lg-row'>識者識所識，　意者然不然；</div>
<div class='lg-row'>吾則以現見，　定中無如是。</div>
<div class='lg-row'>譬如巧畫師，　及畫師弟子，</div>
<div class='lg-row'>布綵圖眾像，　我說法亦爾。</div>
<div class='lg-row'>綵色本無文，　非筆亦非器，</div>
<div class='lg-row'>為眾生說故，　綺錯畫眾像。</div>
<div class='lg-row'>言說離真實，　真實離名字；</div>
<div class='lg-row'>我得真實處，　如實內身知。</div>
<div class='lg-row'>離覺所覺相，　解如實為說，</div>
<div class='lg-row'>此為佛子說，　愚者異分別。</div>
<div class='lg-row'>種種皆如幻，　唯見非真實，</div>
<div class='lg-row'>如是種種說，　隨事實不實。</div>
<div class='lg-row'>為此人故說，　於彼為非說；</div>
<div class='lg-row'>彼彼諸病人，　良醫隨處藥，</div>
<div class='lg-row'>如來為眾生，　唯心應器說。</div>
<div class='lg-row'>妄想非境界，　聲聞亦非分；</div>
<div class='lg-row'>諸如來世尊，　自覺境界說。</div>
</div><p>「復次，大慧！若菩薩摩訶薩，欲知自心離虛妄分別能取可取境界相者，當離憒閙離睡眠蓋，初夜後夜常自覺悟修行方便，離諸外道一切戲論，離聲聞緣覺乘相，當通達自心現見虛妄分別之相。</p>
<p>「復次，大慧！菩薩摩訶薩建立住持智慧心相者，於上聖智三相當勤修學。大慧！何等為上聖智三相？所謂無所有相；一切諸佛自願住持相；內身聖智自覺知相。修行此已，能捨跛驢智慧之相，得勝子第八地三相修行。大慧！何者無所有相？謂觀聲聞緣覺外道相。大慧！何者一切諸佛自願住持相？謂諸佛本自作願住持諸法。大慧！何者內身聖智自覺知相？一切法相無所執著，得如幻三昧身，諸佛地處進趣修行。大慧！是名上聖智三相。若成就此三相者，能到自覺聖智境界。是故大慧！諸菩薩摩訶薩求上聖智三相者，當如是學。」</p>
<p>爾時聖者大慧菩薩摩訶薩，知諸大菩薩眾心之所念，承佛如來住持之力，問於如來名聖智行分別法門體：「世尊！願為我說名聖智行分別法門體，依百八見分別說，如來、應、正遍知依此百八見，為諸菩薩摩訶薩分別說自相同相妄想分別體修行差別法。大慧諸菩薩善得此妄想分別自體法行差別，能清淨人無我法無我，善解諸地，過諸聲聞辟支佛禪定三摩跋提之樂，得諸佛如來不可思議境界修行故；得離五法自體相行，入諸佛法身體真實行故；得如來法身善決定處，如幻境界所成故；一切國土從兜率天阿迦尼吒處得如來法身故。」</p>
<p>佛告聖者大慧菩薩：「有一種外道邪見執著空無所有，妄想分別智因有二，自體無體，分別兔角無，如兔角無諸法亦無。大慧！復有餘外道，見四大功德實有物，見各各有差別相實無兔角，虛妄執著妄想分別實有牛角。大慧！彼諸外道墮於二見不知唯心，妄想分別增長自心界。大慧！如身資生器世間等，惟是心分別，不得分別兔角離於有無。大慧！不得分別一切諸法離於有無。大慧！若有人離於有無，作如是言：『無有有兔角分別。』不得分別無有有兔角，彼人見相待因，不得分別無兔角。何以故？大慧！乃至觀察微細微塵不見實事，離聖人智境界，不得分別有牛角。」</p>
<p>爾時聖者大慧菩薩摩訶薩白佛言：「世尊！世尊！愚癡凡夫不見分別相，而比智分別彼人見無。」</p>
<p>佛告聖者大慧菩薩言：「大慧！非觀分別心彼人無相。何以故？因虛妄分別心，依角有分別心。大慧！依止虛妄角有分別心，是故依依止因離相待法，非見法彼無角。大慧！若離分別心更有分別，應離角有，非因角有。大慧！若不離彼分別心，彼法乃至觀察微塵不見有實物。大慧！不離於心彼法應無，以彼二法有無不可得。若爾，見何等法有？何等法無？大慧！若不如是見有無，不得分別有無。此義云何？見有牛角、見無兔角，不得如是分別。大慧！以因不相似故，有無義不成。以諸外道凡夫聲聞說有無義，二俱不成故。</p>
<p>「大慧！復有餘外道，見色有因妄想執著形相長短，見虛空無形相分齊，見諸色相異於虛空有其分齊。大慧！虛空即是色，以色大入虛空故。大慧！色即是虛空，依此法有彼法、依彼法有此法故；以依色分別虛空，依虛空分別色故。大慧！四大種生自相各別不住虛空，而四大中非無虛空。大慧！兔角亦如是，因牛角有言兔角無。大慧！又彼牛角<span class='corr'>析</span>為微塵，分別微塵相不可得見，彼何等何等法有？何等何等法無？而言有耶無耶？若如是觀餘法亦然。」</p>
<p>爾時佛告聖者大慧菩薩言：「大慧！汝當應離兔角牛角、虛空色異妄想見等。大慧！汝亦應為諸菩薩說離兔角等相。大慧！汝應當知自心所見虛妄分別之相。大慧！汝當於諸佛國土中為諸佛子，說汝自心現見一切虛妄境界。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「色於心中無，　心依境見有；</div>
<div class='lg-row'>內識眾生見，　身資生住處。</div>
<div class='lg-row'>心意與意識，　自性及五法；</div>
<div class='lg-row'>二種無我淨，　如來如是說。</div>
<div class='lg-row'>長短有無等，　展轉互相生；</div>
<div class='lg-row'>以無故成有，　以有故成無。</div>
<div class='lg-row'>分別微塵體，　不起色妄想；</div>
<div class='lg-row'>但心安住處，　惡見不能淨。</div>
<div class='lg-row'>非妄智境界，　聲聞亦不知；</div>
<div class='lg-row'>如來之所說，　自覺之境界。」</div>
</div><p>爾時聖者大慧菩薩摩訶薩為淨自心現流，復請如來而作是言：「世尊！云何淨除自心現流？為次第淨？為一時耶？」</p>
<p>佛告聖者大慧菩薩摩訶薩言：「大慧！淨自心現流，次第漸淨非為一時。大慧！譬如菴摩羅果漸次成熟非為一時。大慧！眾生清淨自心現流亦復如是，漸次清淨非為一時；譬如陶師造作諸器，漸次成就非為一時。大慧！諸佛如來淨諸眾生自心現流亦復如是，漸次而淨非一時淨。大慧！譬如大地生諸樹林藥草萬物，漸次增長非一時成。大慧！諸佛如來淨諸眾生自心現流亦復如是，漸次而淨非一時淨。大慧！譬如有人學諸音樂歌舞書畫種種伎術，漸次而解非一時知。大慧！諸佛如來淨諸眾生自心現流，亦復如是，漸次而淨非一時淨。大慧！譬如明鏡無分別心，一時俱現一切色像；如來世尊亦復如是，無有分別淨諸眾生自心現流，一時清淨非漸次淨，令住寂靜無分別處。大慧！譬如日月輪相光明一時遍照一切色像非為前後。大慧！如來世尊亦復如是，為令眾生離自心煩惱見薰習氣過患，一時示現不思議智最勝境界。大慧！譬如阿梨耶識分別現境自身資生器世間等，一時而知非是前後。大慧！報佛如來亦復如是，一時成熟諸眾生界，置究竟天淨妙宮殿修行清淨之處。大慧！譬如法佛報佛放諸光明，有應化佛照諸世間。大慧！內身聖行光明法體，照除世間有無邪見亦復如是。</p>
<p>「復次，大慧！法佛報佛說一切法自相同相故；因自心現見薰習相故；因虛妄分別戲論相縛故；如所說法無如是體故。大慧！譬如幻師幻作一切種種形像，諸愚癡人取以為實，而彼諸像實不可得。復次，大慧！虛妄法體依因緣法，執著有實分別而生。大慧！如巧幻師依草木瓦石作種種事，依於呪術人工之力，成就一切眾生形色身分之相名幻人像；眾生見幻種種形色，執著為人而實無人。大慧！眾生雖見以為是人，無實人體。大慧！因緣法體隨心分別亦復如是，以見心相種種幻故。何以故？以執著虛妄相因分別心熏習故。大慧！是名分別虛妄體相。大慧！是名報佛說法之相。大慧！法佛說法者，離心相應體故；內證聖行境界故。大慧！是名法佛說法之相。</p>
<p>「大慧！應化佛所作應佛說施、戒、忍、精進、禪定、智慧故；陰、界、入解脫故；建立識想差別行故；說諸外道無色三摩跋提次第相。大慧！是名應佛所作應佛說法相。復次，大慧！法佛說法者，離攀緣故；離能觀所觀故；離所作相量相故。大慧！非諸凡夫聲聞緣覺外道境界故；以諸外道執著虛妄我相故。是故，大慧！如是內身自覺修行勝相，當如是學。大慧！汝當應離見自心相以為非實。</p>
<p>「復次，大慧！聲聞乘有二種差別相，謂於內身證得聖相故；執著虛妄相分別有物故。大慧！何者聲聞內身證得聖相？謂無常、苦、空、無我境界故；真諦離欲寂滅故；陰、界、入故；自相同相故；內外不滅相故；見如實法故；得心三昧，得心三昧已，得禪定解脫三昧、道果三摩跋提不退解脫故；離不可思議薰習變易死故；內身證得聖樂行法住聲聞地故。大慧！是名聲聞內身證得聖相。大慧菩薩摩訶薩入諸聲聞內證聖行三昧樂法，而不取寂滅空門樂，不取三摩跋提樂，以憐愍眾生故起本願力行，是故雖知不取為究竟。大慧！是名聲聞內身證聖修行樂相。大慧！菩薩摩訶薩應當修行內身證聖修行樂門而不取著。大慧！何者是聲聞分別有物執著虛妄相？謂於四大堅、濕、熱、動相，青黃赤白等相故；無作者而有生故；自相同相故；斟量相應阿含先勝見善說故；依彼法虛妄執著以為實有。大慧！是名聲聞分別有物執著虛妄相。大慧！菩薩摩訶薩於彼聲聞法應知而捨，捨已入法無我相，入法無我相已入人無我，觀察無我相已次第入諸地。大慧！是名聲聞分別有物執著虛妄相。大慧！所言聲聞乘有二種相者我已說竟。」</p>
<p>爾時聖者大慧菩薩摩訶薩復白佛言：「世尊！世尊所說常不可思議法，內身證聖境界法第一<span class='corr'>義</span>法。世尊！外道亦說常不可思議因果。此義云何？」</p>
<p>佛告聖者大慧菩薩言：「大慧！諸外道說常不可思議因果不成。何以故？大慧！諸外道說常不可思議，非因自相相應故。大慧！諸外道說常不可思議，若因自相不相應者，此何等法？何等法了出？是故外道不得言常不可思議。復次，大慧！諸外道說常不可思議者，若因自相相應者，應成無常不可思議，以有因相故；是故不成常不可思議。大慧！我說常不可思議，第一義常不可思議，與第一義相因果相應，以離有無故；以內身證相故；以有彼相故；以第一義智因相相應，以離有無故；以非所作故，與虛空涅槃寂滅譬喻相應故；是故常不可思議。是故，大慧！我說常不可思議，不同外道常不可思議論。大慧！此常不可思議，諸佛、如來、應、正遍知實是常法，以諸佛聖智內身證得故；非心、意、意識境界故。大慧！是故菩薩摩訶薩應當修行常不可思議內身所證聖智行法。復次，大慧！諸外道常不可思議，無常法相因相應故，是故無常；非因相而得名故；是故常法不可思議。大慧！若諸外道常不可思議，見有無法而言常，以彼法比智知言有常。大慧！我亦如是，即因此法作有無見，無常應常。何以故？以無因故。復次，大慧！諸外道說若因相相應成常不可思議，以彼外道言因自相有無故者同於兔角。大慧！此常不可思議，諸外道等但虛妄分別。何以故？以無兔角但虛妄分別故；自因相無故。大慧！我常不可思議，惟內身證相因故；離作有無法故；是故常不可思議，以無外相故；常法相應故。大慧！諸外道等見無外相，比智知常不可思議以為常，彼外道等不知常不可思議，自因相彼因相故；以內身聖智證境界相故。大慧！彼外道於我法不應為說。</p>
<p>「復次，大慧！諸聲聞辟支佛，畏生死妄想苦而求涅槃，不知世間涅槃無差別故；分別一切法與非法而滅諸根不取未來，境界妄取以為涅槃，不知內身證修行法故；不知阿梨耶識轉故。大慧！是故彼愚癡人，說有三乘法，而不能知唯心想寂滅得寂滅法，是故彼無智愚人，不知過去未來現在諸佛、如來、應、正遍知自心見境界故；執著外心境界故。是故，大慧！彼愚癡人，於世間生死輪中常轉不住。</p>
<p>「復次，大慧！過去未來現在一切諸佛，皆說諸法不生。何以故？謂自心見有無法故；若離有無諸法不生故。是故，大慧！一切法不生。大慧！一切法如兔角驢駝等角。大慧！愚癡凡夫妄想分別分別諸法，是故一切諸法不生。大慧！一切諸法自體相不生，是內身證聖智境界故；非諸凡夫自體分別二境界故。大慧！是阿梨耶識身資生器世間去來自體相故；見能取可取轉故；諸凡夫墮於生住滅二相心故；分別諸法生有無故。大慧！汝應知如是法故。</p>
<p>「復次，大慧！我說五種乘性證法。何等為五？一者、聲聞乘性證法；二者、辟支佛乘性證法；三者、如來乘性證法；四者、不定乘性證法；五者、無性證法。大慧！何者聲聞乘性證法？謂說陰、界、入法故；說自相同相證智法故；彼身毛孔熙怡欣悅，樂修相智不修因緣，不相離相故。大慧！是名聲聞乘性證法故。彼聲聞人邪見證智，離起麁煩惱，不離無明熏習煩惱，見己身證相，謂初地中乃至五地六地離諸煩惱，同<span class='corr'>己</span>所離故；熏習無明煩惱故；墮不可思議變易死故；而作是言：『我生已盡，梵行已立，所作已辦，不受後有。』如是等得入人無我，乃至生心以為得涅槃故。大慧！復有餘外道求證涅槃，而作是言：『覺知我人眾生壽命、作者受者丈夫。』以為涅槃。大慧！復有餘外道，見一切諸法依因而有，生涅槃心故。大慧！彼諸外道無涅槃解脫，以不見法無我故。大慧！是名聲聞乘外道性，於非離處而生離想。大慧！汝應轉此邪見修行，如實行故。</p>
<p>「大慧！何者辟支佛乘性證法？謂聞說緣覺證法，舉身毛竪悲泣流淚，不樂憒閙故；觀察諸因緣法故；不著諸因緣法故；聞說自身種種神通，若離若合種種變化，其心隨入故。大慧！是名緣覺乘性證法，汝當應知隨順緣覺說。</p>
<p>「大慧！何者如來乘性證法？大慧！如來乘性證法有四種。何等為四？一者、證實法性；二者、離實法證性；三者、自身內證聖智性；四者、外諸國土勝妙莊嚴證法性。大慧！若聞說此一一法時，但阿梨耶心見外身所依資生器世間不可思議境界，不驚不怖不畏者，大慧！當知！是證如來乘性人。大慧！是名如來乘性證法人相。</p>
<p>「大慧！何者不定乘性證法？大慧！若人聞說此三種法，於一一中有所樂者隨順為說。大慧！說三乘者為發起修行地故，說諸性差別非究竟地，為欲建立畢竟能取寂靜之地故。大慧！彼三種人離煩惱障熏習得清淨故；見法無我得三昧樂行故；聲聞緣覺畢竟證得如來法身故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「逆流修無漏，　往來及不還；</div>
<div class='lg-row'>應供阿羅漢，　是等心亂惑。</div>
<div class='lg-row'>我說於三乘，　一乘及非乘；</div>
<div class='lg-row'>諸聖如實解，　凡夫不能知。</div>
<div class='lg-row'>第一義法門，　遠離於二教；</div>
<div class='lg-row'>建立於三乘，　為住寂靜處。</div>
<div class='lg-row'>諸禪及無量，　無色三摩提；</div>
<div class='lg-row'>無想定滅盡，　亦皆心中無。</div>
</div><p>「大慧！何者無性乘？謂一闡提。大慧！一闡提者無涅槃性。何以故？於解脫中不生信心不入涅槃。大慧！一闡提者有二種。何等為二？一者、焚燒一切善根；二者、憐愍一切眾生，作盡一切眾生界願。大慧！云何焚燒一切善根？謂謗菩薩藏作如是言：『彼非隨順修多羅、毘尼解脫說。』捨諸善根，是故不得涅槃。大慧！憐愍眾生作盡眾生界願者，是為菩薩。大慧！菩薩方便作願，若諸眾生不入涅槃者，我亦不入涅槃，是故菩薩摩訶薩不入涅槃。大慧！是名二種一闡提無涅槃性，以是義故，決定取一闡提行。」</p>
<p>大慧菩薩白佛言：「世尊！此二種一闡提，何等一闡提常不入涅槃？」</p>
<p>佛告大慧菩薩摩訶薩：「一闡提常不入涅槃。何以故？以能善知一切諸法本來涅槃，是故不入涅槃，非捨一切善根闡提。何以故？大慧！彼捨一切善根闡提，若值諸佛善知識等，發菩提心生諸善根，便證涅槃。何以故？大慧！諸佛如來不捨一切諸眾生故。是故，大慧！菩薩一闡提常不入涅槃。</p>

<p class='juan'>入楞伽經卷第二</p></div>
</div><!-- end of div[@id='body'] -->
</body></html>