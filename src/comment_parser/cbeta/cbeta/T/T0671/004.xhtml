<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu9' /><a id='mulu10' />入楞伽經卷第四<p class="byline">元魏天竺三藏菩提留支譯</p>集一切佛法品第三之三</p><p>爾時聖者大慧菩薩摩訶薩復白佛言：「世尊！如世尊說，十二因緣從因生果，不說自心妄想分別見力而生。世尊！若爾，外道亦說從因生果。世尊！外道說言：『從於自性、自在天、時、微塵等因生一切法。』如來亦說依於因緣而生諸法，而不說有自建立法。世尊！外道亦說：『從於有無而生諸法。』世尊說言，諸法本無，依因緣生生已還滅，世尊說從無明緣行乃至於有，依眼識等生一切法。如世尊說，亦有諸法無因而生。何以故？不從因生一時無前後生，以因此法生此法，世尊自說，因虛妄因法生此法，非次第生故。世尊！若爾外道說法勝而如來不如。何以故？世尊！外道說因無因緣能生果，如來說法因亦依果果亦依因，若爾因緣無因無果。世尊！若爾彼此因果展轉無窮。世尊說言，從此法生彼法，若爾無因生法。」</p>
<p>佛告聖者大慧菩薩摩訶薩言：「大慧！我今當說，因此法生彼法，不同外道所立因果，無因之法亦從因生。我不如是。我說諸法從因緣生，非無因緣亦不雜亂，亦無展轉無窮之過。何以故？以無能取可取法故。大慧！外道不知自心見故，執著能取可取之法，不知不覺惟自心見內外法故。大慧！彼諸外道不知自心內境界故見有無物，是故外道有如是過，非我過也。我常說言，因緣和合而生諸法，非無因生。」</p>
<p>大慧復言：「世尊！有言語說應有諸法。世尊！若無諸法者應不說言語。世尊！是故依言說應有諸法。」</p>
<p>佛告大慧：「亦有無法而說言語，謂兔角龜毛石女兒等，於世間中而有言說。大慧！彼兔角非有非無而說言語。大慧！汝言以有言說應有諸法者，此義已破。大慧！非一切佛國土言語說法。何以故？以諸言語惟是人心分別說故。是故，大慧！有佛國土直視不瞬口無言語名為說法；有佛國土直爾示相名為說法；有佛國土但動眉相名為說法；有佛國土惟動眼相名為說法；有佛國土笑名說法；有佛國土欠呿名說法；有佛國土咳名說法；有佛國土念名說法；有佛國土身名說法。大慧！如無瞬世界及眾香世界，於普賢如來、應、正遍知，彼菩薩摩訶薩觀察如來目不暫瞬，得無生法忍，亦得無量勝三昧法。是故，大慧！汝不得言有言語說應有諸法。大慧！如來亦見諸世界中，一切微蟲蚊虻蠅等眾生之類，不說言語共作自事而得成辦。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「如虛空兔角，　及與石女兒；</div>
<div class='lg-row'>無而有言說，　如是妄分別。</div>
<div class='lg-row'>因緣和合法，　愚癡分別生；</div>
<div class='lg-row'>不知如實法，　輪迴三有中。」</div>
</div><p>爾時聖者大慧菩薩摩訶薩復白佛言：「世尊！世尊說常語法，依何等法作如是說？」</p>
<p>佛告聖者大慧菩薩言：「大慧！依迷惑法我說為常。何以故？大慧！聖人亦見世間迷惑法非顛倒心。大慧！譬如陽焰、火輪、毛輪、乾闥婆城、幻、夢、水中月、鏡中像，世間非智慧者見有諸像，顛倒見故；有智慧者不生分別，非不見彼迷惑之事。大慧！有智慧者見彼種種迷惑之事不生實心。何以故？離有無法故。」</p>
<p>佛復告聖者大慧菩薩言：「大慧！云何迷惑法離於有無？謂諸愚癡凡夫見有種種境界，如諸餓鬼大海恒河見水不見。大慧！是迷惑法不得言有不得言無。大慧！餘眾生見彼是水故不得言無。大慧！迷惑之事亦復如是，以諸聖人離顛倒見故。大慧！言迷惑法常者，以想差別故。大慧！因迷惑法見種種相，而迷惑法不分別異差別。是故，大慧！迷惑法常。大慧！云何迷惑法名之為實？以諸聖人迷惑法中不生顛倒心，亦不生實心。大慧！而諸聖人見彼迷惑法起少心想，不生聖智事相。大慧！起少想者是謂凡夫非謂聖人。大慧！分別彼迷惑法顛倒非顛倒者，能生二種性。何等二種？一者、能生凡夫性；二者、能生聖人性。大慧！彼聖人性者，能生三種差別之性，所謂聲聞辟支佛佛國土差別性故。大慧！云何毛道凡夫分別迷惑法，而能生彼聲聞乘性。大慧！所謂執著彼迷惑法自相同相，能成聲聞乘性。大慧！是名迷惑法能生能成聲聞乘性。大慧！云何愚癡凡夫分別迷惑法，而能生彼辟支佛乘性？大慧！所謂執著彼迷惑法，觀察諸法自相同相不樂憒閙，能生辟支佛乘性。大慧！是名迷惑法能生能成辟支佛乘性。大慧！云何智者即分別彼迷惑之法，能生佛乘性？大慧！所謂見彼能見可見惟是自心，而不分別有無法故。大慧！如是觀察迷惑之法，能生能成如來乘性。大慧！如是名為性義。大慧！何者一切毛道凡夫即分別彼迷惑之法見種種事，能生世間所有乘性？以觀察諸法如是如是決定不異。是故，大慧！彼迷惑法，愚癡凡夫虛妄分別種種法體。大慧！彼迷惑法非是實事非不實事。何以故？大慧！聖人觀察彼迷惑法不虛妄分別，是故聖人能轉心、意、意識身相，離煩惱習故。是故聖人轉彼迷惑法，名為真如。大慧！此名何等法？大慧！此名真如法，離分別法故。大慧！為此義故，我重宣說真如法體離分別法，彼真如中無彼虛妄分別法故。」</p>
<p>大慧菩薩復白佛言：「世尊！彼迷惑法為有為無？」</p>
<p>佛告大慧：「彼迷惑法執著種種相故名有。大慧！彼迷惑法於妄想中若是有者，一切聖人皆應不離，執著有無虛妄法故。大慧！如外道說十二因緣，有從因生不從因生，此義亦如是。」</p>
<p>大慧言：「世尊！若迷惑法如幻見者，此迷惑法異於迷惑，以迷惑法能生法故。」</p>
<p>佛告大慧：「大慧！非迷惑法生煩惱過。大慧！若不分別迷惑法者不生諸過。復次，大慧！一切幻法依於人功呪術而生，非自心分別煩惱而生。是故，大慧！彼迷惑法不生諸過，惟是愚癡人見迷惑法故。大慧！愚癡凡夫執著虛妄微細之事而生諸過，非謂聖人。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「聖不見迷惑，　世間亦無實；</div>
<div class='lg-row'>迷惑即是實，　實法次迷惑。</div>
<div class='lg-row'>捨離諸迷惑，　若有相生者；</div>
<div class='lg-row'>即彼是迷惑，　不淨猶如翳。</div>
</div><p>「復次，大慧！汝不得言幻是無故，一切諸法亦無如幻。」</p>
<p>大慧言：「世尊！為執著諸法如幻相故，言諸法如幻；為執著諸法顛倒相故，言諸法如幻也。世尊！若執著諸法如幻相者，世尊不得言一切法皆如幻相；若執著諸法顛倒相故言如幻者，不得言一切法如幻。何以故？世尊！色有種種因相見故。世尊！無有異因色有諸相可見如幻。是故，世尊！不得說言執著諸法一切如幻。」</p>
<p>佛告大慧：「非謂執著種種法相，說言諸法一切如幻。大慧！諸法顛倒速滅如電故言如幻。大慧！一切諸法譬如電光即見即滅，凡夫不見。大慧！一切諸法亦復如是，以一切法自心分別同相異相，以不能觀察故不如實見，以妄執著色等法故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「非見色等法，　說言無幻法；</div>
<div class='lg-row'>故不違上下。　我說一切法，</div>
<div class='lg-row'>不見有本性，　如幻無生體。」</div>
</div><p>大慧菩薩復白佛言：「世尊！如世尊說諸法不生，復言如幻，將無世尊前後所說自相違耶？以如來說一切諸法不如幻故。」</p>
<p>佛告大慧：「我說一切法不生如幻者，不成前後有相違過。何以故？以諸一切愚癡凡夫不見生法及不生法，不能覺知自心有無、外法有無。何以故？以不能見不生法故。大慧！我如是說諸法前後無有相違。大慧！我遮外道建立因果義不相當，是故我說諸法不生。大慧！一切外道愚癡群聚作如是說，從於有無生一切法；不說自心分別執著因緣而生。大慧！我說諸法有亦不生無亦不生。是故，大慧！我說諸法不生不滅。大慧！我說一切諸法有者，護諸弟子令知二法。何等為二？一者、攝取諸世間故；二者、為護諸斷見故。何以故？以依業故有種種身攝六道生，是故我說言有諸法攝取世間。大慧！我說一切法如幻者，為令一切愚癡凡夫畢竟能離自相同相故，以諸凡夫癡心執著墮於邪見，以不能知但是自心虛妄見故，令離執著因緣生法，是故我說一切諸法如幻如夢無有實體。何以故？若不如是說者，愚癡凡夫執邪見心，欺誑自身及於他身，離如實見一切法故。大慧！云何住如實見？謂入自心見諸法故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「如汝言諸法，　一切不生者；</div>
<div class='lg-row'>是則謗因果，　不生如實見。</div>
<div class='lg-row'>我說有生法，　攝受諸世間；</div>
<div class='lg-row'>見諸法同幻，　不取諸見相。」</div>
</div><p>復次佛告聖者大慧菩薩言：「大慧！我今為諸菩薩摩訶薩，說名句字身相，以諸菩薩善知名句字身相故，依名句字身相，速得阿耨多羅三藐三菩提，得菩提已為眾生說名句字相。」</p>
<p>大慧菩薩白佛言：「善哉！世尊！惟願速說。」</p>
<p>「大慧！何者名身？謂依何等何等法作名，名身事物名異義一。大慧！是名我說名身。大慧！何者是句身？謂義事決定究竟見義故。大慧！是名我說句身。大慧！何者是字身？謂文句畢竟故。大慧！復次名身者，依何等法了別名句，能了知自形相故。大慧！復次句身者，謂句事畢竟故。大慧！復次名身者，所謂諸字從名差別，從阿字乃至呵字，名為名身。大慧！復次字身者，謂聲長短音韻高下，名為字身。大慧！復次句身者，謂巷路行迹，如人象馬諸獸行迹等，得名為句。大慧！復次名字者，謂無色四陰依名而說。大慧！復次名字相者，謂能了別名字相故。大慧！是名名句字身相。大慧！如是名句字相，汝應當學為人演說。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「名身與句身，　及字身差別；</div>
<div class='lg-row'>凡夫癡計著，　如象溺深泥。</div>
</div><p>「復次，大慧！未來世中無智慧者，以邪見心不知如實法故，因世間論自言智者，有智者問如實之法，離邪見相一異俱不俱。而彼愚人作如是言：『是問非是非正念問，謂色等法常無常為一為異？如是涅槃有為，諸行為一為異？相中所有能見所見為一為異？作者所作為一為異？四大中色香味觸為一為異？能見所見為一為異？泥團微塵為一為異？智者所知為一為異？如是等上上次第相，上上無記置答，佛如是說是為謗我。』大慧！而我不說如是法者，為遮外道邪見說故。何以故？大慧！外道等說謂身即命、身異命異，如是等法外道所說是無記法。大慧！外道迷於因果義故，是故無記，非我法中名無記也。大慧！我佛法中離能見可見虛妄之想無分別心，是故我法中無有置答；諸外道等執著可取能取，不知但是自心見法，為彼人故我說言有四種問法，無記置答非我法中。大慧！諸佛、如來、應、正遍知，為諸眾生有四種說言置答者，大慧！為待時故說如是法，為根未熟非為根熟，是故我說置答之義。</p>
<p>「復次，大慧！一切諸法若離作者及因不生，以無作者故，是故我說諸法不生。」</p>
<p>佛告大慧：「一切諸法無有體相。」</p>
<p>大慧白佛言：「世尊！何故一切諸法無實體相？」</p>
<p>佛告大慧：「自智觀察一切諸法自相同相不見諸法，是故我說一切諸法無實體相。」</p>
<p>佛告大慧：「一切諸法亦無取相。」</p>
<p>大慧言：「世尊！以何義故一切諸法亦無取相？」</p>
<p>佛告大慧：「自相同相無法可取，是故我說無法可取。」</p>
<p>佛告大慧：「一切諸法亦無捨相。」</p>
<p>大慧言：「世尊！何故諸法亦無捨相？」</p>
<p>佛告大慧：「觀察自相同相法無法可捨，是故我說一切諸法亦無捨相。」</p>
<p>佛告大慧：「諸法不滅。」</p>
<p>大慧言：「世尊！何故一切諸法不滅？」</p>
<p>佛告大慧：「觀一切法自相同相無體相故，是故我說諸法不滅。」</p>
<p>佛告大慧：「諸法無常。」</p>
<p>大慧言：「世尊！何故一切諸法無常？」</p>
<p>佛告大慧：「一切諸法常無常想常不生相，是故我說諸法無常。復次，大慧！我說一切諸法無常。」</p>
<p>大慧言：「世尊！何故一切諸法無常？」</p>
<p>佛告大慧：「以相不生、以不生體相，是故常無常，是故我說諸法無常。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「記論有四種，　直答反質答；</div>
<div class='lg-row'>分別答置答，　以制諸外道。</div>
<div class='lg-row'>有及非有生，　僧佉毘世師，</div>
<div class='lg-row'>而說悉無記，　彼作如是說。</div>
<div class='lg-row'>正智慧觀察，　自性不可得；</div>
<div class='lg-row'>是故不可說，　及說無體相。」</div>
</div><p>爾時聖者大慧菩薩摩訶薩白佛言：「世尊！惟願世尊為我等說須陀洹等行差別相，我及一切菩薩摩訶薩等，善知須陀洹等修行相已，如實知須陀洹、斯陀含、阿那含、阿羅漢等，如是如是為眾生說；眾生聞已入二無我相、淨二種障，次第進取地地勝相，得如來不可思議境界修行；得修行處已，如如意寶隨眾生念，受用境界身口意行故。」</p>
<p>佛告大慧言：「善哉！善哉！善哉大慧！諦聽！諦聽！今為汝說。」</p>
<p>大慧白佛言：「善哉世尊！唯然聽受。」</p>
<p>佛告大慧言：「大慧！須陀洹有三種果差別。」</p>
<p>大慧言：「何等三種？」</p>
<p>佛告大慧：「謂下中上。大慧！何者須陀洹下？謂三有中七返受生。大慧！何者為中？謂三生五生入於涅槃。大慧！何者為上？謂即一生入於涅槃。大慧！是三種須陀洹有三種結，謂下中上。大慧！何者三結？謂身見、疑、戒取。大慧！彼三種結上上勝進得阿羅漢果。大慧！身見有二種。何等為二？一者、俱生；二者、虛妄分別而生，如因緣分別法故。大慧！譬如依諸因緣法相虛妄分別而生實相，彼因緣法中非有非無，以分別有無非實相故；愚癡凡夫執著種種法相，如諸禽獸見於陽炎取以為水。大慧！是名須陀洹分別身見。何以故？以無智故；無始世來虛妄取相故。大慧！此身見垢見人無我乃能遠離。大慧！何者須陀洹俱生身見？所謂自身他身俱見，彼二四陰，無色色陰生時，依於四大及四塵等，彼此因緣和合生色，而須陀洹知已能離有無邪見斷於身見，斷身見已不生貪心。大慧！是名須陀洹身見之相。大慧！何者須陀洹疑相？謂得證法善見相已，先斷身見及於二見分別之心，是故於諸法中不生疑心，復不生心於餘尊者以為尊相為淨不淨故。大慧！是名須陀洹疑相。大慧！何者須陀洹戒取相？謂善見受生處苦相故，是故不取戒相。大慧！戒取者，謂諸凡夫持戒精進種種善行，求樂境界生諸天中，彼須陀洹不取是相而取自身內證迴向進趣勝處，離諸妄想修無漏戒分。大慧！是名須陀洹戒取相。大慧！須陀洹斷三結煩惱離貪瞋癡。」</p>
<p>大慧白佛言：「世尊！世尊說眾多貪，須陀洹離何等貪？」</p>
<p>佛告大慧：「須陀洹遠離與諸女人和合，不為現在樂種未來苦因，遠離打摑嗚抱眄視。大慧！須陀洹不生如是貪心。何以故？以得三昧樂行故。大慧！須陀洹遠離如是等貪，非離涅槃貪。大慧！何者斯陀含果相？謂一往見色相現前生心，非虛妄分別想見，以善見禪修行相故，一往來世間，便斷苦盡入於涅槃，是名斯陀含。大慧！何者阿那含相？謂於過去現在未來色相中生有無心，以見使虛妄分別心，諸結不生，不來故名阿那含。大慧！何者阿羅漢相？謂不生分別思惟可思惟，三昧解脫力通煩惱苦等分別心故，名阿羅漢。」</p>
<p>大慧菩薩白佛言：「世尊說三種阿羅漢，此說何等羅漢名阿羅漢？世尊為說得決定寂滅羅漢？為發菩提願善根忘善根羅漢？為化應化羅漢？」</p>
<p>佛告大慧：「為說得決定寂滅聲聞羅漢，非餘羅漢。大慧！餘羅漢者，謂曾修行菩薩行者，復有應化佛所化羅漢，本願善根方便力故，現諸佛土生大眾中莊嚴諸佛大會眾故。大慧！分別去來說種種事，遠離證果能思惟所思惟可思惟故，以見自心為見所見說得果相。復次，大慧！若須陀洹生如是心，此是三結；我離三結者。大慧！是名見三法墮於身見，彼若如是不離三結。大慧！是故須陀洹不生如是心。復次，大慧！若欲遠離禪無量無色界者，應當遠離自心見相遠離少相，寂滅定三摩跋提相故。大慧！若不如是，彼菩薩心見諸法，以惟心故。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「諸禪四無量，　無色三摩提；</div>
<div class='lg-row'>少相寂滅定，　一切心中無。</div>
<div class='lg-row'>逆流修無漏，　及於一往來；</div>
<div class='lg-row'>往來及不還，　羅漢心迷沒。</div>
<div class='lg-row'>思可思能思，　遠離見真諦；</div>
<div class='lg-row'>惟是虛妄心，　能知得解脫。</div>
</div><p>「復次，大慧！有二種智。何等為二？一者、觀察智；二者、虛妄分別取相住智。大慧！何者觀察智？謂何等智觀察一切諸法體相，離於四法無法可得，是名觀察智。大慧！何者四法？謂一、異、俱、不俱，是名四法。大慧！若離四法一切法不可得。大慧！若欲觀察一切法者，當依四法而觀諸法。大慧！妄想分別取相住智者，所謂執著堅、熱、濕、動，虛妄分別四大相故，執著建立，因譬喻相故建立，非實法以為實。大慧！是名虛妄分別執著取相住持智。大慧！是名二種智相。大慧！諸菩薩摩訶薩，畢竟知此二相進趣法無我相，善知真實智地行相，知已即得初地得百三昧，依三昧力見百佛見百菩薩，能知過去未來各百劫事，照百佛世界；照百佛世界已，善知諸地上上智相，以本願力故，能奮迅示現種種神通，於法雲地中依法雨授位，證如來內究竟法身智慧地，依十無量善根願轉，為教化眾生種種應化，自身示現種種光明，以得自身修行證智三昧樂故。</p>
<p>「復次，大慧！菩薩摩訶薩應善知四大及四塵相。大慧！云何菩薩善知四大及四塵相？大慧！菩薩摩訶薩應如是修行，所言實者，謂無四大處，觀察四大本來不生。如是觀已復作是念：『言觀察者，惟自心見虛妄覺知，以見外塵無有實物，惟是名字分別心見，所謂三界離於四大及四塵相。』見如是已離四種見，見清淨法離我我所，住於自相如實法中。大慧！住自相如實法中者，謂住建立諸法無生自相法中。大慧！於四大中云何有四塵？大慧！謂妄想分別柔軟濕潤，生內外水大。大慧！妄想分別煖增長力，生內外火大。大慧！妄想分別輕轉動相，生內外風大。大慧！妄想分別所有堅相，生內外地大。大慧！妄想分別內外共虛空生內外想，以執著虛妄內外邪見，五陰聚落四大及四塵生故。」</p>
<p>佛告大慧：「識能執著種種境界樂求異道，取彼境界故。大慧！四大有四，謂色、香、味、觸。大慧！四大無因。何以故？謂地自體形相長短不生四大相故。大慧！依形相大小上下容貌而生諸法，不離形相大小長短而有法故。是故，大慧！外道虛妄分別四大及四塵，非我法中如此分別。</p>
<p>「復次，大慧！我為汝說五陰體相。大慧！何者五陰相？謂色、受、想、行、識。大慧！四陰無色相，謂受、想、行、識。大慧！色依四大生，四大彼此不同相。大慧！無色相法同如虛空，云何得成四種數相？大慧！譬如虛空離於數相，而虛妄分別此是虛空。大慧！陰之數相離於諸相，離有無相離於四相；愚癡凡夫說諸數相，非謂聖人。大慧！我說諸相如幻種種形相離一二相依假名說，如夢鏡像不離所依。大慧！如聖人智修行分別見五陰虛妄。大慧！是名五陰無五陰體相。大慧！汝今應離如是虛妄分別之相，離如是已為諸菩薩說離諸法相寂靜之法，為遮外道諸見之相。大慧！說寂靜法得證清淨無我之相入遠行地，入遠行地已得無量三昧自在如意生身故，以得諸法如幻三昧故，以得自在神通力修行進趣故，隨一切眾生自在用如大地故。大慧！譬如大地一切眾生隨意而用。大慧！菩薩摩訶薩隨眾生用亦復如是。</p>
<p>「復次，大慧！外道說有四種涅槃。何等為四？一者、自體相涅槃；二者、種種相有無涅槃；三者、自覺體有無涅槃；四者、諸陰自相同相斷相續體涅槃。大慧！是名外道四種涅槃，非我所說。大慧！我所說者，見虛妄境界分別識滅名為涅槃。」</p>
<p>大慧白佛言：「世尊！世尊可不說八種識耶？」</p>
<p>佛告大慧：「我說八種識。」</p>
<p>大慧言：「若世尊說八種識者，何故但言意識轉滅，不言七識轉滅？」</p>
<p>佛告大慧：「以依彼念觀有故，轉識滅七識亦滅。復次，大慧！意識執著取境界生，生已種種熏習增長阿梨耶識，共意識故，離我我所相，著虛妄空而生分別。大慧！彼二種識無差別相，以依阿梨耶識因觀自心見境，妄想執著生種種心，猶如束竹迭共為因，如大海波，以自心見境界風吹而有生滅。是故，大慧！意識轉滅七種識轉滅。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「我不取涅槃，　亦不捨作相；</div>
<div class='lg-row'>轉滅虛妄心，　故言得涅槃。</div>
<div class='lg-row'>依彼因及念，　意趣諸境界；</div>
<div class='lg-row'>識與心作因，　為識之所依。</div>
<div class='lg-row'>如水流枯竭，　波浪則不起；</div>
<div class='lg-row'>如是意識滅，　種種識不生。</div>
</div><p>「復次，大慧！我為汝說虛妄分別法體差別相，汝及諸菩薩摩訶薩，善分別知虛妄法體差別之相，離分別所分別法，善知自身內修行法，遠離外道能取可取境界，遠離種種虛妄分別因緣法體相，遠離已不復分別虛妄之相。大慧！何者虛妄分別法體差別之相？大慧！虛妄分別自體差別相有十二種。何等為十二？一者、言語分別；二者、可知分別；三者、相分別；四者、義分別；五者、實體分別；六者、因分別；七者、見分別；八者、建立分別；九者、生分別；十者、不生分別；十一者、和合分別；十二者、縛不縛分別。大慧！是名分別自體相差別法相。大慧！言語分別者，謂樂著種種言語美妙音聲。大慧！是名言語分別。大慧！可知分別者，謂作是思惟應有前法實事之相，聖人修行知，依彼法而生言語。如是分別，大慧！是名可知分別。大慧！相分別者，謂即彼可知境界中熱濕動堅種種相執以為實，如空陽焰諸禽獸見生於水想。大慧！是名相分別。大慧！義分別者，謂樂金銀等種種實境界。大慧！是名義分別。大慧！自體分別者，謂專念有法自體形相，此法如是如是不異，非正見見分別。大慧！是名自體分別。大慧！因分別者，謂何等何等因，何等何等緣，有無了別因相生了別相。大慧！是名因分別。大慧！見分別者，謂有無一異俱不俱，邪見外道執著分別。大慧！是名見分別。大慧！建立分別者，謂取我我所相說虛妄法。大慧！是名建立分別。大慧！生分別者，謂依眾緣有無法中生執著心。大慧！是名生分別。大慧！不生分別者，謂一切法本來不生，以本無故依因緣有而無因果。大慧！是名無生分別。大慧！和合分別者，謂何等何等法和合，如金縷共；何等何等法和合，如金縷和合。大慧！是名和合分別。大慧！縛不縛分別者，謂縛因執著如所縛。大慧！如人方便結繩作結，結已還解。大慧！是名縛不縛分別。大慧！是名虛妄分別法體差別之相，以此虛妄分別法體差別之相，一切凡夫執著有無故，執著法相種種因緣。是故，大慧！分別法體差別之相，見種種法執著為實，如依於幻見種種事，凡夫分別知異於幻有如是法。大慧！我於種種法中不異幻說，亦非不異。何以故？若幻異於種種法者，不應因幻而生種種；若幻即是種種法者，不應異見此是幻此是種種而見差別，是故我說不異非不異。是故，大慧！汝及諸菩薩摩訶薩，莫分別幻有實無實。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「心依境界縛，　知覺隨境生；</div>
<div class='lg-row'>於寂靜勝處，　生平等智慧。</div>
<div class='lg-row'>妄想分別有，　於緣法則無；</div>
<div class='lg-row'>取虛妄迷亂，　不知他力生。</div>
<div class='lg-row'>種種緣生法，　即是幻不實；</div>
<div class='lg-row'>彼有種種想，　妄分別不成。</div>
<div class='lg-row'>彼想則是過，　皆從心縛生；</div>
<div class='lg-row'>愚癡人無智，　分別因緣法。</div>
<div class='lg-row'>此諸妄想體，　即是緣起法；</div>
<div class='lg-row'>妄想有種種，　眾緣中分別。</div>
<div class='lg-row'>世諦第一義，　第三無因生；</div>
<div class='lg-row'>妄想說世諦，　斷則聖境界。</div>
<div class='lg-row'>譬如修行者，　一事見種種；</div>
<div class='lg-row'>彼法無種種，　分別相如是。</div>
<div class='lg-row'>如目種種瞖，　妄想見眾色；</div>
<div class='lg-row'>瞖無色非色，　無智取法爾。</div>
<div class='lg-row'>如真金離垢，　如水離泥濁；</div>
<div class='lg-row'>如虛空離雲，　真法淨亦爾。</div>
<div class='lg-row'>無有妄想法，　因緣法亦無；</div>
<div class='lg-row'>取有及謗無，　分別觀者見。</div>
<div class='lg-row'>妄想若無實，　因緣法若實；</div>
<div class='lg-row'>離因應生法，　實法生實法。</div>
<div class='lg-row'>因虛妄名法，　見諸因緣生；</div>
<div class='lg-row'>想名不相離，　如是生虛妄。</div>
<div class='lg-row'>虛妄本無實，　則度諸妄想；</div>
<div class='lg-row'>然後知清淨，　是名第一義。</div>
<div class='lg-row'>妄想有十二，　緣法有六種；</div>
<div class='lg-row'>內身證境界，　彼無有差別。</div>
<div class='lg-row'>五法為真實，　及三種亦爾；</div>
<div class='lg-row'>修行者行此，　不離於真如。</div>
<div class='lg-row'>眾生及因緣，　名分別彼法；</div>
<div class='lg-row'>彼諸妄想相，　從彼因緣生。</div>
<div class='lg-row'>真實智善觀，　無緣無妄想；</div>
<div class='lg-row'>第一義無物，　云何智分別？</div>
<div class='lg-row'>若真實有法，　遠離於有無；</div>
<div class='lg-row'>若離於有無，　云何有二法？</div>
<div class='lg-row'>分別二法體，　二種法體有；</div>
<div class='lg-row'>虛妄見種種，　清淨聖境界。</div>
<div class='lg-row'>見妄想種種，　因緣中分別；</div>
<div class='lg-row'>若異分別者，　則墮於外道。</div>
<div class='lg-row'>妄想說妄想，　因見和合生；</div>
<div class='lg-row'>離二種妄想，　即是真實法。」</div>
</div><p>爾時大慧菩薩摩訶薩復白佛言：「世尊！惟願為說自身內證聖智修行相及一乘法，不由於他遊行一切諸佛國土通達佛法。」</p>
<p>佛告聖者大慧菩薩言：「善哉！善哉！善哉大慧！諦聽！諦聽！當為汝說。」</p>
<p>大慧言：「善哉世尊！唯然受教。」</p>
<p>佛告大慧：「菩薩摩訶薩離阿含名字法諸論師所說分別法相，在寂靜處獨坐思惟，自內智慧觀察諸法不隨他教，離種種見虛妄之相，當勤修行入如來地上上證智。大慧！是名自身內證聖智修行之相。大慧！更有三界中修一乘相。大慧！何者一乘相？大慧！如實覺知一乘道故，我說名一乘。大慧！何者如實覺知一乘道相？謂不分別可取能取境界，不生如是諸法相住，以不分別一切諸法故。大慧！是名如實覺知一乘道相。大慧！如是覺知一乘道相，一切外道聲聞辟支佛梵天等未曾得知，惟除於我。大慧！故我說名一乘道相。」</p>
<p>大慧白佛言：「世尊！世尊何因說於三乘不說一乘？」</p>
<p>佛告大慧：「聲聞緣覺不能自知證於涅槃，是故我說惟一乘道。大慧！以一切聲聞辟支佛，隨受佛教厭離世間，自不能得解脫，是故我說惟一乘道。復次，大慧！一切聲聞辟支佛不離智障，不離業煩惱習氣障故，是故我說惟一乘道。大慧！聲聞辟支佛未證法無我，未得離不可思議變易生，是故我為諸聲聞故說一乘道。大慧！聲聞辟支佛若離一切諸過熏習，得證法無我，爾時離於諸過，三昧無漏，醉法覺已，修行出世間無漏界中一切功德，修行已得不可思議自在法身。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「天乘及梵乘，　聲聞緣覺乘，</div>
<div class='lg-row'>諸佛如來乘，　我說此諸乘。</div>
<div class='lg-row'>以心有生滅，　諸乘非究竟；</div>
<div class='lg-row'>若彼心滅盡，　無乘及乘者。</div>
<div class='lg-row'>無有乘差別，　我說為一乘；</div>
<div class='lg-row'>引導眾生故，　分別說諸乘。</div>
<div class='lg-row'>解脫有三種，　及二法無我；</div>
<div class='lg-row'>不離二種障，　遠離真解脫。</div>
<div class='lg-row'>譬如海浮木，　<span class='corr'>當</span>隨波浪轉；</div>
<div class='lg-row'>諸聲聞亦然，　相風所漂蕩。</div>
<div class='lg-row'>離諸隨煩惱，　熏習煩惱縛；</div>
<div class='lg-row'>味著三昧樂，　安住無漏界。</div>
<div class='lg-row'>無有究竟趣，　亦復不退還；</div>
<div class='lg-row'>得諸三昧身，　無量劫不覺。</div>
<div class='lg-row'>譬如惛醉人，　酒消然後悟；</div>
<div class='lg-row'>得佛無上體，　是我真法身。」</div>
</div>
<p class='juan'>入楞伽經卷第四</p></div>
</div><!-- end of div[@id='body'] -->
</body></html>