<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說佛母寶德藏般若波羅蜜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 229 [cf. No. 220(4 or 5) etc.]
<div class='div-pin'>
<p class='juan'><a id='mulu1' />佛說佛母寶德藏般若波羅蜜經卷上</p><p class="byline">西天譯經三藏朝散大夫試光祿卿明教大師臣法賢奉　詔譯</p><a id='mulu2' />
<p class='h1'>行品第一</p><p>爾時世尊，為令四眾各得歡喜，說是般若波羅蜜經使獲利樂。即說伽陀曰：</p>

<div class="lg regular" style="margin-left:1em;"><div class='lg-row'>「所有菩薩為世間，　滅除蓋障煩惱垢，</div>
<div class='lg-row'>發淨信心住寂靜，　當行智度彼岸行。</div>
<div class='lg-row'>諸江河流閻浮提，　華果藥草皆得潤，</div>
<div class='lg-row'>龍王主住無熱池，　彼龍威力流江河。</div>
<div class='lg-row'>亦如佛子聲聞等，　說法教他方便說，</div>
<div class='lg-row'>樂最聖行求果報，　此諸如來勝威德。</div>
<div class='lg-row'>云何佛說此法眼，　令諸弟子如佛學，</div>
<div class='lg-row'>自證教他及方便，　此亦佛力非自力。</div>
<div class='lg-row'>最上般若不可知，　非心可知非菩提。</div>
<div class='lg-row'>如是聞已不驚怖，　彼菩薩行知佛智。</div>
<div class='lg-row'>色受想行識皆無，　不著纖塵無處所，</div>
<div class='lg-row'>彼若不住一切法，　行無受想得菩提。</div>
<div class='lg-row'>菩薩若求出家智，　照見五蘊無實相，</div>
<div class='lg-row'>知此不求於寂靜，　彼是菩薩之行智。</div>
<div class='lg-row'>復次云何智所得？　照見一切法皆空，</div>
<div class='lg-row'>不著不驚照見時，　自覺覺他諸菩薩。</div>
<div class='lg-row'>色受想行及識蘊，　是蘊見行而不知，</div>
<div class='lg-row'>菩薩照見蘊皆空，　行無相化不著句。</div>
<div class='lg-row'>無色受想行識等，　不行是名無相行，</div>
<div class='lg-row'>若行不得最上智，　無相寂靜三摩地。</div>
<div class='lg-row'>若菩薩行自寂靜，　過去諸佛咸授記，</div>
<div class='lg-row'>身苦樂等皆不及，　由知因果法本性。</div>
<div class='lg-row'>若行於法不可得，　行如是行乃佛智，</div>
<div class='lg-row'>行無所行了知已，　是行最上般若行。</div>
<div class='lg-row'>彼無所有不可得，　愚癡著相謂有無，</div>
<div class='lg-row'>有無二法皆非實，　出此了知乃菩薩。</div>
<div class='lg-row'>菩薩若知諸幻化，　色受想行識亦然，</div>
<div class='lg-row'>寂靜行離種種相，　此名最上般若行。</div>
<div class='lg-row'>善友方便令知覺，　使聞佛母不驚怖，</div>
<div class='lg-row'>惡友同行及化他，　坏器盛水非堅牢。</div>
<div class='lg-row'>云何得名為菩薩？　一切樂行皆無著，</div>
<div class='lg-row'>求佛菩提無所著，　是故得名為菩薩。</div>
<div class='lg-row'>云何得名摩訶薩？　得第一義眾生中，</div>
<div class='lg-row'>斷眾生界諸邪見，　是故得名摩訶薩。</div>
<div class='lg-row'>大施大慧大威德，　佛乘最上而得乘，</div>
<div class='lg-row'>發菩提心度眾生，　是故得名摩訶薩。</div>
<div class='lg-row'>幻化四足俱胝數，　多人眾前悉截首，</div>
<div class='lg-row'>一切世界皆幻化，　菩薩知已得無怖。</div>
<div class='lg-row'>色受想行識纏縛，　知不實已不求解，</div>
<div class='lg-row'>行菩提心無所著，　此名最上諸菩薩。</div>
<div class='lg-row'>云何得名為菩薩？　乘大乘行度眾生，</div>
<div class='lg-row'>大乘體相如虛空，　菩薩由得安隱樂。</div>
<div class='lg-row'>大乘之乘不可得，　乘涅盤往諸方所，</div>
<div class='lg-row'>行已不見如火滅，　是故名為入涅盤。</div>
<div class='lg-row'>菩薩所行不可得，　初後現在三清淨，</div>
<div class='lg-row'>清淨無畏無戲論，　是行最上般若行。</div>
<div class='lg-row'>大智菩薩行行時，　發大慈悲為眾生，</div>
<div class='lg-row'>為已不起眾生相，　是行最上般若行。</div>
<div class='lg-row'>菩薩起念為眾生，　修諸苦行有苦相，</div>
<div class='lg-row'>是有我相眾生相，　此非最上般若行。</div>
<div class='lg-row'>知自及諸眾生等，　乃至諸法亦復然，</div>
<div class='lg-row'>生滅無二無分別，　是行最上般若行。</div>
<div class='lg-row'>乃至所說世界等，　名離一切生滅法，</div>
<div class='lg-row'>最上無比甘露智，　是故得名為般若。</div>
<div class='lg-row'>菩薩如是所行行，　了知方便無所求，</div>
<div class='lg-row'>知此法本性非實，　是行最上般若行。</div>
<div class='lg-row'>若不住色亦無受，　亦不住想亦無行，</div>
<div class='lg-row'>復不住識住正法，　是名最上般若行。</div>
</div></div><a id='mulu3' />
<p class='h0'>佛母寶德藏般若伽陀帝釋品第二</p><a id='mulu4' />
<p class='h0'>歡喜地攝布施波羅蜜伽陀</p>
<div class="lg regular" style="margin-left:1em;"><div class='lg-row'>「常與無常苦樂等，　我及無我悉皆空，</div>
<div class='lg-row'>不住有為及無為，　住無相行佛亦然。</div>
<div class='lg-row'>若求聲聞緣覺等，　乃至佛果亦復然，</div>
<div class='lg-row'>不住此忍不可得，　如渡大河不見岸。</div>
<div class='lg-row'>若聞此法彼定得，　成等正覺證涅盤，</div>
<div class='lg-row'>見於一切如自身，　是大智者如來說。</div>
</div><p>「佛子當住四補特伽羅，是行大智行：一真實善法；二不退心；三應供離垢無煩惱無求；四善友同等。</p>

<div class="lg regular" style="margin-left:1em;"><div class='lg-row'>「大智菩薩如是行，　不學聲聞及緣覺，</div>
<div class='lg-row'>樂學如來一切智，　是學非學名為學。</div>
<div class='lg-row'>學不受色不增減，　亦復不學種種法，</div>
<div class='lg-row'>攝受樂學一切智，　若此功德出離者。</div>
<div class='lg-row'>色非有智非無智，　受想行識亦復爾，</div>
<div class='lg-row'>色性自性如虛空，　平等無二無分別。</div>
<div class='lg-row'>妄想本性無彼岸，　眾生之界亦復然，</div>
<div class='lg-row'>虛空自性亦同然，　智慧世間解亦爾。</div>
<div class='lg-row'>智慧無色佛所說，　離一切想到彼岸，</div>
<div class='lg-row'>若人得離諸想已，　是人語意住真如。</div>
<div class='lg-row'>彼人住世恒沙劫，　不聞佛說眾生聲，</div>
<div class='lg-row'>眾生不生本清淨，　是行最上般若行。</div>
<div class='lg-row'>佛說種種之語言，　皆具最上般若義，</div>
<div class='lg-row'>過去佛為我受記，　於未來世證菩提。</div>
</div><a id='mulu5' />
<p class='h0'>佛母寶德藏般若伽陀持無量功德建塔品第三</p><a id='mulu6' />
<p class='h0'>無垢地攝持戒波羅蜜伽陀</p>
<div class="lg regular" style="margin-left:1em;"><div class='lg-row'>「若人常受持般若，　所作上應諸佛行，</div>
<div class='lg-row'>刀劍毒藥水火等，　乃至諸魔不能為。</div>
<div class='lg-row'>若人於佛滅度後，　建七寶塔以供養，</div>
<div class='lg-row'>如是圓滿千俱胝，　佛剎恒沙等佛塔。</div>
<div class='lg-row'>眾生無邊千俱胝，　以妙香華塗香等，</div>
<div class='lg-row'>供養三世無邊劫，　所有功德之數量，</div>
<div class='lg-row'>不及書寫於佛母，　諸佛由此而得生，</div>
<div class='lg-row'>若受持讀誦供養，　功德倍勝於佛塔。</div>
<div class='lg-row'>大明般若諸佛母，　能除苦惱徧世界，</div>
<div class='lg-row'>所有三世十方佛，　學此明得無上師。</div>
<div class='lg-row'>行般若行利有情，　使學大智證菩提，</div>
<div class='lg-row'>有為無為諸快樂，　一切樂從般若生。</div>
<div class='lg-row'>譬如大地植諸種，　得和合生種種色，</div>
<div class='lg-row'>五波羅蜜及菩提，　皆從般若所生出。</div>
<div class='lg-row'>又如輪王出行時，　七寶四兵為導從，</div>
<div class='lg-row'>若依佛母最上行，　一切功德法集聚。」</div>
</div><a id='mulu7' />
<p class='h0'>佛母寶德藏般若伽陀功德品第四</p><a id='mulu8' />
<p class='h0'>發光地攝忍辱波羅蜜伽陀</p>
<div class="lg regular" style="margin-left:0em;"><div class='lg-row'>帝釋有疑問佛曰：　「恒河沙數等佛剎，</div>
<div class='lg-row'>佛界圓滿如芥子，　能受佛剎般若力，</div>
<div class='lg-row'>如是了知般若已，　此界云何不供養？」</div>
<div class='lg-row'>「譬如人王人所重，　住般若者合亦爾。</div>
<div class='lg-row'>佛界般若摩尼寶，　具一切德價無比，</div>
<div class='lg-row'>經函安處經有無，　供養悉獲寶功德。</div>
<div class='lg-row'>佛滅供養於舍利，　不及供養於般若，</div>
<div class='lg-row'>若樂受持供養者，　是人速得證解脫。</div>
<div class='lg-row'>首行布施波羅蜜，　次戒忍進及禪定，</div>
<div class='lg-row'>受持善法不可壞，　彼一一生一切法。</div>
<div class='lg-row'>如閻浮提種種樹，　百千俱胝無數色，</div>
<div class='lg-row'>雖一一樹影皆別，　無量影同一名攝。</div>
<div class='lg-row'>五波羅蜜五名異，　般若波羅復一名，</div>
<div class='lg-row'>一切迴施為菩提，　一味同歸菩提名。</div>
</div><a id='mulu9' />
<p class='h0'>佛母寶德藏般若伽陀福量品第五</p><a id='mulu10' />
<p class='h0'>焰慧地攝精進波羅蜜伽陀</p>
<div class="lg regular" style="margin-left:1em;"><div class='lg-row'>「彼色受想行識等，　菩薩觀照悉無常，</div>
<div class='lg-row'>各各現行而不知，　非法非生智者見。</div>
<div class='lg-row'>無色無受想行識，　是法無得復無生，</div>
<div class='lg-row'>了知一切法皆空，　是名最上般若行。</div>
<div class='lg-row'>如化恒沙等佛剎，　諸眾生證羅漢果，</div>
<div class='lg-row'>若能書寫此般若，　令他受持功德勝。</div>
<div class='lg-row'>如佛修行云何學？　信重般若諸法空，</div>
<div class='lg-row'>速證聲聞及緣覺，　乃至無上正覺尊。</div>
<div class='lg-row'>世間無種不生樹，　枝葉華果悉無有，</div>
<div class='lg-row'>無佛誰指菩提心，　亦無釋梵聲聞果。</div>
<div class='lg-row'>如日舒光照諸天，　普使成就種種業，</div>
<div class='lg-row'>佛智菩提心亦然，　從智生諸功德法。</div>
<div class='lg-row'>如無熱池無龍主，　即無河流閻浮提，</div>
<div class='lg-row'>無河華果悉不生，　亦無大海種種寶。</div>
<div class='lg-row'>世間無佛無大智，　無智功德不增長，</div>
<div class='lg-row'>亦無佛法諸莊嚴，　無菩提海等等寶。</div>
<div class='lg-row'>譬如世間螢有光，　一切螢光集一處，</div>
<div class='lg-row'>比日一光照世間，　微塵數分不及一。</div>
</div><a id='mulu11' />
<p class='h0'>佛母寶德藏般若伽陀隨喜功德品第六</p><a id='mulu12' />
<p class='h0'>難勝地攝定波羅蜜伽陀</p>
<div class="lg regular" style="margin-left:1em;"><div class='lg-row'>「所有聲聞眾功德，　布施持戒觀照行，</div>
<div class='lg-row'>不及菩薩發一心，　隨喜福蘊之少分。</div>
<div class='lg-row'>所有俱胝那由他，　無邊佛剎千俱胝，</div>
<div class='lg-row'>過去現在佛說此，　法寶為斷一切苦。</div>
<div class='lg-row'>先發最上菩提心，　至成正覺及入滅，</div>
<div class='lg-row'>彼量所有佛功德，　咸成方便波羅蜜。</div>
<div class='lg-row'>及彼聲聞學無學，　有漏無漏諸善法，</div>
<div class='lg-row'>菩薩等一普迴施，　當為世間證菩提。</div>
<div class='lg-row'>菩薩施已不住心，　住心即名眾生相，</div>
<div class='lg-row'>有見有念名著相，　非是菩薩之迴施。</div>
<div class='lg-row'>如是施非無相施，　是法當知有滅盡，</div>
<div class='lg-row'>若作非法非施心，　乃可得名為迴施。</div>
<div class='lg-row'>作有相施非真施，　無相迴施證菩提，</div>
<div class='lg-row'>如上妙食雜毒藥，　自法著相亦如是。</div>
<div class='lg-row'>是故迴施應當學，　如佛眾善悉當知，</div>
<div class='lg-row'>若生若相若威力，　悉皆隨喜而迴施。</div>
<div class='lg-row'>以功德施佛菩提，　菩薩之施皆無相，</div>
<div class='lg-row'>此施佛許而印可，　如是得名勇猛施。</div>
</div><a id='mulu13' />
<p class='h0'>佛母寶德藏般若伽陀地獄品第七</p><a id='mulu14' />
<p class='h0'>現前地攝智慧波羅蜜伽陀</p>
<div class="lg regular" style="margin-left:1em;"><div class='lg-row'>「無量盲人不見道，　無一得入於城郭，</div>
<div class='lg-row'>修六度行闕般若，　無力不能成菩提。</div>
<div class='lg-row'>譬如畫像不畫眼，　因無眼界無功德，</div>
<div class='lg-row'>若有受行於智慧，　得名有眼及有力。</div>
<div class='lg-row'>有為無為黑白法，　如微塵等不可得，</div>
<div class='lg-row'>智慧觀照如虛空，　故名般若出世間。</div>
<div class='lg-row'>菩薩諦信行佛行，　度那由他苦眾生，</div>
<div class='lg-row'>如是若著眾生相，　此非般若最上行。</div>
<div class='lg-row'>菩薩若行最上行，　過去未曾求大智，</div>
<div class='lg-row'>今聞般若如佛想，　速證寂靜佛菩提。</div>
<div class='lg-row'>過去信佛那由他，　不信般若波羅蜜，</div>
<div class='lg-row'>或生瞋恨或誹謗，　是人少智墮阿鼻。</div>
<div class='lg-row'>若人樂證諸佛智，　不能信重諸佛母，</div>
<div class='lg-row'>如商入海欲求寶，　返失於本而復還。</div>
</div><a id='mulu15' />
<p class='h0'>佛母寶德藏般若伽陀清淨品第八<span class='note-inline'>(此品攝第九歎品)</span></p><a id='mulu16' />
<p class='h0'>遠行地攝方便波羅蜜伽陀</p>
<div class="lg regular" style="margin-left:1em;"><div class='lg-row'>「色清淨故果清淨，　果色二同一切智，</div>
<div class='lg-row'>若一切智清淨時，　如虛空界不斷壞。</div>
<div class='lg-row'>菩薩出過於三界，　斷盡煩惱而現生，</div>
<div class='lg-row'>無老病死現滅度，　斯即是行般若行。</div>
<div class='lg-row'>世間欲色之淤泥，　愚人處中如風旋，</div>
<div class='lg-row'>亦如鹿在屋中轉，　智者如禽飛虛空。</div>
<div class='lg-row'>若不著色無受想，　亦無行識乃清淨，</div>
<div class='lg-row'>如是離諸煩惱垢，　解脫名佛大智行。</div>
<div class='lg-row'>菩薩如是行大智，　得離諸相脫輪迴，</div>
<div class='lg-row'>如日解脫羅睺障，　光明普徧照世間。</div>
<div class='lg-row'>火燒草木及樹林，　如一切法性清淨，</div>
<div class='lg-row'>作如是觀亦非觀，　如是最上般若行。」</div>
</div><a id='mulu17' />
<p class='h0'>佛母寶德藏般若伽陀稱讚功德品第十</p><a id='mulu18' />
<p class='h0'>不動地攝願波羅蜜。善慧地攝力波羅蜜伽陀</p>
<div class="lg regular"><div class='lg-row'>帝釋天主問佛言：　「云何菩薩行智慧？」</div>
<div class='lg-row'>佛答：「微塵數蘊界，　無此蘊界之菩薩，</div>
<div class='lg-row'>菩薩久行應可知，　於俱胝佛作勝緣。</div>
<div class='lg-row'>新學聞此生邪疑，　或不樂求而不學，</div>
<div class='lg-row'>又如人行深惡道，　忽見邊界牧牛人。</div>
<div class='lg-row'>心得安隱無賊怖，　知去城郭而非遙，</div>
<div class='lg-row'>若聞最上般若已，　復得樂求佛菩提。</div>
<div class='lg-row'>如獲安隱得無怖，　心超羅漢緣覺地，</div>
<div class='lg-row'>譬如人<span class='corr'>往</span>觀大海，　先見大山大樹林，</div>
<div class='lg-row'>見此所愛祥瑞境，　必達大海知非遠。</div>
<div class='lg-row'>菩薩若發最上心，　聞此般若波羅蜜，</div>
<div class='lg-row'>雖未授記於佛前，　此證菩提亦非遠。</div>
<div class='lg-row'>如見春生諸草木，　知有華實而非遙，</div>
<div class='lg-row'>若人手得此般若，　得證菩提亦非遠，</div>
<div class='lg-row'>亦如女人懷其妊，　十月滿足必誕生。</div>
<div class='lg-row'>菩薩若聞寶德藏，　速成正覺之祥瑞，</div>
<div class='lg-row'>若行般若波羅蜜，　見色非增亦非減，</div>
<div class='lg-row'>見法非法如法界，　不求寂靜即般若。</div>
<div class='lg-row'>行者若不思佛法，　不思力足及寂靜，</div>
<div class='lg-row'>離思非思無相行，　是行最上般若行。」</div>
</div><a id='mulu19' />
<p class='h0'>佛母寶德藏般若伽陀魔品第十一</p><a id='mulu20' />
<p class='h0'>法雲地攝智慧彼岸伽陀</p>
<div class="lg regular"><div class='lg-row'>佛告善現：「汝諦聽！　凡夫聲聞緣覺地，</div>
<div class='lg-row'>斯即名為如來地，　一切如一彼無疑。</div>
<div class='lg-row'>所有稱讚離言說，　從彼徧照如來時，</div>
<div class='lg-row'>乃至成所之作智，　住持大金剛佛地，</div>
<div class='lg-row'>觀察無相住虛空，　應知不斷佛種故。」</div>
<div class='lg-row'>善現白佛言：「世尊！　云何菩薩之魔事？」</div>
<div class='lg-row'>佛言：「菩薩魔事多，　我今為汝略宣說。</div>
<div class='lg-row'>有無數魔種種變，　當書最上般若時，</div>
<div class='lg-row'>速離天宮如電滅，　來於世間作魔事。</div>
<div class='lg-row'>或有示現樂欲說，　或不聽受返瞋恨，</div>
<div class='lg-row'>不說名姓及氏族，　如是魔事咸應知。</div>
<div class='lg-row'>愚癡無智無方便，　無根寧有枝葉等，</div>
<div class='lg-row'>聞般若已別求經，　如棄全象返求足。</div>
<div class='lg-row'>如人先得百味食，　或得稻飯為上味，</div>
<div class='lg-row'>菩薩先得般若已，　棄捨樂求羅漢果。</div>
<div class='lg-row'>或為樂求於利養，　心著族姓留種跡，</div>
<div class='lg-row'>捨彼正法行非法，　是魔引入於邪道。</div>
<div class='lg-row'>若人聞此最上法，　當於法師深信重，</div>
<div class='lg-row'>法師知魔不應著，　身適悅及不適悅。</div>
<div class='lg-row'>復有無數種種魔，　嬈亂無數苾芻眾，</div>
<div class='lg-row'>欲求持誦此般若，　不能獲得無價寶。</div>
<div class='lg-row'>佛母般若實難得，　初心菩薩欲樂求，</div>
<div class='lg-row'>若十方佛而攝受，　一切惡魔不能為。◎</div>
</div>
<p class='juan'>佛母寶德藏般若伽陀卷上</p>
</div><!-- end of div[@id='body'] -->
</body></html>