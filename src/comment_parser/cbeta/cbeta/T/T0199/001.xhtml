<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛五百弟子自說本起經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 199
<div class='div-pin'>
<p class='juan'><a id='mulu1' />佛五百弟子自說本起經</p><p class="byline">西晉三藏竺法護譯</p><p>蓋阿耨達龍王者<span class='note-inline'>(晉名無焚)</span>，佛在世時受別菩薩也，有神猛之德，據于崑崙之墟。斯龍所居宮舘寶殿，五河之源則典覽焉，有八味水池，華殖七色，服此水者即識宿命。於時龍王請佛世尊及五百上首弟子，進饍畢訖坐蓮華上，追講本起所造罪福，皆由纖微轉受報應，彌劫歷紀莫能自濟，僥值正覺乃得度世。各自撰歌而達頌曰：</p>
</div>
<div class='div-pin'><a id='mulu2' />
<p class='h1'>大迦葉品第一<span class='note-inline'>(十九偈)</span></p>
<div class="lg regular" style="margin-left:0em;"><div class='lg-row'>佛人中上為法御，　斷除結獄遊舍衛，</div>
<div class='lg-row'>諸根為寂德巍巍，　如來自告其比丘：</div>
<div class='lg-row'>「有諸鬼神所娛樂，　種種眾華無央數，</div>
<div class='lg-row'>四瀆涌出向四方，　彼諸流河歸江海。</div>
<div class='lg-row'>私頭那提伯師子，　人不能至神足到，</div>
<div class='lg-row'>飛行疾矣乃越耳，　疾共詣彼淵流池。」</div>
<div class='lg-row'>比丘曰：「善唯從命。」　大通安住上弟子，</div>
<div class='lg-row'>聞尊教勅乘神足，　譬如鴈王導眾鴈，</div>
<div class='lg-row'>行詣進遊于江河，　悅觀輩類相娛樂，</div>
<div class='lg-row'>佛天中天亦如是，　與弟子俱而飛騰。</div>
<div class='lg-row'>佛至告諸弟子曰：　「寧識前世所更歷，</div>
<div class='lg-row'>為我各說誰行步，　而獲其福不可量。」</div>
<div class='lg-row'>彼迦葉仁佛弟子，　譬如師子歷深山，</div>
<div class='lg-row'>設有所歷無敢當，　則說前世所作行。</div>
<div class='lg-row'>「採取于野燕麥耳，　少所施與辟支佛，</div>
<div class='lg-row'>解脫心樂無有漏，　奉于空行意寂寞。</div>
<div class='lg-row'>彼時心念有此願，　尋即思惟於上法，</div>
<div class='lg-row'>與如是人俱合會，　於此終生欝單曰。</div>
<div class='lg-row'>用彼因緣福所致，　更歷千反欝單曰，</div>
<div class='lg-row'>然後生于勝命天，　於中最特無有雙。</div>
<div class='lg-row'>吾用彼福所造德，　亦復千反生忉利，</div>
<div class='lg-row'>著種種華香寶瓔，　身微妙好而自在。</div>
<div class='lg-row'>既於天上壽終已，　便復則生欝單曰，</div>
<div class='lg-row'>用彼前世願所致，　以作是福因緣故。</div>
<div class='lg-row'>生于富家梵志種，　財產眾業無央數，</div>
<div class='lg-row'>在五樂中而不貪，　其於是佛無等倫。</div>
<div class='lg-row'>大哀所可講說法，　諸力一心定眾根，</div>
<div class='lg-row'>七覺之意八道行，　以為獲致於此法。</div>
<div class='lg-row'>便盡諸漏手執燈，　與此眾等最後俱，</div>
<div class='lg-row'>合會行正直離邪，　佛者如來所說善。</div>
<div class='lg-row'>奉禁戒人所志得，　如其意念所欲求，</div>
<div class='lg-row'>最後我身以具滿，　為盡生死拔根株。</div>
<div class='lg-row'>我皆絕除諸愛結，　則為是佛法王子，</div>
<div class='lg-row'>第一止足常思道，　心空清淨無所著，</div>
<div class='lg-row'>其志堅固無能轉，　譬如大山不可動。」</div>
</div>
<div class="lg regular"><div class='lg-row'>如是迦葉尊，　在諸比丘僧，</div>
<div class='lg-row'>阿耨達大池，　自說本福緣。</div>
</div></div>
<div class='div-pin'><a id='mulu3' />
<p class='h1'>舍利弗品第二<span class='note-inline'>(十偈)</span></p>
<div class="lg regular" style="margin-left:0em;"><div class='lg-row'>「吾為仙閑居，　於彼見沙門，</div>
<div class='lg-row'>辟支佛之尊，　身著絳衣被。</div>
<div class='lg-row'>覩之心歡喜，　為之浣衣服，</div>
<div class='lg-row'>復為縫袈裟，　數數為作禮。</div>
<div class='lg-row'>彼則愍念我，　便飛虛空中，</div>
<div class='lg-row'>上下出水火，　須臾忽不見。</div>
<div class='lg-row'>我即時叉手，　自心作是願：</div>
<div class='lg-row'>『令我得如是，　聰明大智慧。</div>
<div class='lg-row'>莫令生豪家，　亦勿生賤種，</div>
<div class='lg-row'>常生于中家，　志多作沙門。』</div>
<div class='lg-row'>用是功德故，　吾以五百世，</div>
<div class='lg-row'>常獲致人身，　世世作沙門。</div>
<div class='lg-row'>於是最後世，　復還得人種，</div>
<div class='lg-row'>以值見正覺，　導師無有上。</div>
<div class='lg-row'>則辦為沙門，　於釋師子所，</div>
<div class='lg-row'>成就阿羅漢，　清涼而滅度。</div>
<div class='lg-row'>今世尊目前，　於比丘僧眾，</div>
<div class='lg-row'>論我智慧上，　轉于正法輪。」</div>
<div class='lg-row'>舍利弗智慧，　於比丘眾前，</div>
<div class='lg-row'>阿耨達大池，　自說本宿行。</div>
</div></div>
<div class='div-pin'><a id='mulu4' />
<p class='h1'>摩訶目揵連品第三<span class='note-inline'>(十五偈)</span></p>
<div class="lg regular" style="margin-left:1em;"><div class='lg-row'>「吾為仙閑居，　處于林樹間，</div>
<div class='lg-row'>於彼有人來，　求我作沙門。</div>
<div class='lg-row'>吾除其鬚髮，　為浣其衣服，</div>
<div class='lg-row'>縫之而染之，　心中自歡喜。</div>
<div class='lg-row'>彼退在一面，　而結跏趺坐，</div>
<div class='lg-row'>則得辟支佛，　便飛于虛空。</div>
<div class='lg-row'>我時即興願：　『令身得神足，</div>
<div class='lg-row'>使吾得如是，　大力大神足。』</div>
<div class='lg-row'>用是福德故，　在在所生處，</div>
<div class='lg-row'>天上及人中，　照燿所造福。</div>
<div class='lg-row'>於時最後世，　以逮得人身，</div>
<div class='lg-row'>如值見正覺，　導師無有上。</div>
<div class='lg-row'>以為作沙門，　於釋師子所，</div>
<div class='lg-row'>則成阿羅漢，　清涼而滅度。</div>
<div class='lg-row'>所作善甚少，　得安隱無量，</div>
<div class='lg-row'>我復作不善，　今說且聽之。</div>
<div class='lg-row'>東出羅閱祇，　生為尊者子，</div>
<div class='lg-row'>出舍外遊戲，　人家求飲食。</div>
<div class='lg-row'>即見其父母，　二人共相娛，</div>
<div class='lg-row'>見之即撾我，　罵詈而逐我。</div>
<div class='lg-row'>但以正命耳，　其身不施行，</div>
<div class='lg-row'>墮于黑繩獄，　受苦不可計。</div>
<div class='lg-row'>其彼餘殃故，　於是最後世，</div>
<div class='lg-row'>諸外異道學，　撾碎身如葦。</div>
<div class='lg-row'>吾當以是疾，　壽終而滅度，</div>
<div class='lg-row'>彼所作餘殃，　爾乃滅盡耳。</div>
<div class='lg-row'>是故當悅心，　至孝事父母，</div>
<div class='lg-row'>用歡悅心故，　人得勝天上。」</div>
<div class='lg-row'>如是拘律尊，　在于比丘眾，</div>
<div class='lg-row'>阿耨達大池，　自說本因緣。</div>
</div></div>
<div class='div-pin'><a id='mulu5' />
<p class='h1'>輪提陀品第四<span class='note-inline'>(淨除十七偈)</span></p>
<div class="lg regular" style="margin-left:1em;"><div class='lg-row'>「我昔往詣寺，　見地不淨處，</div>
<div class='lg-row'>即取其掃箒，　便掃彼寺舍。</div>
<div class='lg-row'>竟覩寺清淨，　心中甚忻踊，</div>
<div class='lg-row'>令我無垢塵，　如此寺舍淨。</div>
<div class='lg-row'>用是功德故，　在在所生處，</div>
<div class='lg-row'>面色和悅姝，　端正難可比。</div>
<div class='lg-row'>其餘之福祚，　於是最後世，</div>
<div class='lg-row'>父母則名吾，　號曰為淨除。</div>
<div class='lg-row'>我於親族中，　生時亦清淨，</div>
<div class='lg-row'>一切所愛敬，　見者無厭極。</div>
<div class='lg-row'>值得見正覺，　導師而無上，</div>
<div class='lg-row'>已成阿羅漢，　清涼而滅度。</div>
<div class='lg-row'>我之所志願，　使吾無垢塵，</div>
<div class='lg-row'>今無垢羅漢，　無漏所作辦。</div>
<div class='lg-row'>假令掃除是，　普天下使淨，</div>
<div class='lg-row'>不如為離欲，　除掃所經行。</div>
<div class='lg-row'>假掃除天下，　道人經行處，</div>
<div class='lg-row'>不如四方僧，　掃除一步地。</div>
<div class='lg-row'>設復掃除是，　滿天下精舍，</div>
<div class='lg-row'>不如於佛寺，　掃除一步地。</div>
<div class='lg-row'>我身所造福，　以是知差特，</div>
<div class='lg-row'>當掃除佛寺，　其心懷欣踊。</div>
<div class='lg-row'>以此曉知之，　等覺道德高，</div>
<div class='lg-row'>當供事佛寺，　獲其祚甚大。</div>
<div class='lg-row'>唯君吾識念，　昔曾所作善，</div>
<div class='lg-row'>以致彼果實，　可意安隱樂。</div>
<div class='lg-row'>是故為佛寺，　好淨心供事，</div>
<div class='lg-row'>唯仁此第一，　福田無有上。</div>
<div class='lg-row'>於是能供事，　得安而無量，</div>
<div class='lg-row'>皆為破壞除，　一切婬怒癡。</div>
<div class='lg-row'>不輕空心悅，　得福薄少乎，</div>
<div class='lg-row'>向如來正覺，　及諸佛弟子。」</div>
<div class='lg-row'>如是輪提陀，　在諸比丘前，</div>
<div class='lg-row'>阿耨達大池，　自說本所因。</div>
</div></div>
<div class='div-pin'><a id='mulu6' />
<p class='h1'>須<span class='corr'>蔓</span>品第五<span class='note-inline'>(善念十四偈)</span></p>
<div class="lg regular" style="margin-left:1em;"><div class='lg-row'>「昔者出遊觀，　時與親友俱，</div>
<div class='lg-row'>頭上戴傅飾，　耳著須<span class='corr'>蔓</span>花。</div>
<div class='lg-row'>惟衛神通佛，　於彼立大寺，</div>
<div class='lg-row'>遙見眾庶人，　共住而奉事。</div>
<div class='lg-row'>親友俱發家，　各共齎好華，</div>
<div class='lg-row'>悉以清淨心，　供散彼佛寺。</div>
<div class='lg-row'>我時見廣施，　亦復初發意，</div>
<div class='lg-row'>便取林中華，　以用上佛寺。</div>
<div class='lg-row'>所生不墮餘，　昇天下為人，</div>
<div class='lg-row'>因是德本故，　所作善照見。</div>
<div class='lg-row'>後值等正覺，　無上之導師，</div>
<div class='lg-row'>果證阿羅漢，　清涼得滅度。</div>
<div class='lg-row'>唯施一華耳，　更得百千歲，</div>
<div class='lg-row'>天上自娛樂，　餘福得泥洹。</div>
<div class='lg-row'>假令我素知，　佛功德無量，</div>
<div class='lg-row'>便即起塔寺，　其福無有極，</div>
<div class='lg-row'>未必心歡喜，　其福猶為少。</div>
<div class='lg-row'>如來等正覺，　及諸佛弟子，</div>
<div class='lg-row'>唯我憶念此，　身所作功德，</div>
<div class='lg-row'>今已得實報，　可意快安隱。</div>
<div class='lg-row'>緣是所作行，　終始斷不生，</div>
<div class='lg-row'>無漏無所著，　清涼得滅度。</div>
<div class='lg-row'>五道為已盡，　不復更胞胎，</div>
<div class='lg-row'>是為最後世，　然則不復起。</div>
<div class='lg-row'>解脫生死本，　已度所有海，</div>
<div class='lg-row'>今我以是緣，　得號曰須蔓。」</div>
<div class='lg-row'>時長者須蔓，　會在眾僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu7' />
<p class='h1'>輪論品第六<span class='note-inline'>(明聽十一偈)</span></p>
<div class="lg regular" style="margin-left:0em;"><div class='lg-row'>「惟衛佛世時，　槃頭摩國土，</div>
<div class='lg-row'>本為四方僧，　興立一房室。</div>
<div class='lg-row'>加以床臥具，　皆用持布施，</div>
<div class='lg-row'>既與心歡喜，　應時發是願：</div>
<div class='lg-row'>『我見等正覺，　令得作沙門，</div>
<div class='lg-row'>逮無上無為，　清涼正滅度。』</div>
<div class='lg-row'>是因功德本，　九十一劫安，</div>
<div class='lg-row'>既得自然見，　在天上世間。</div>
<div class='lg-row'>其餘功德福，　於今最後世，</div>
<div class='lg-row'>生[敖/力]長者家，　憍貴無兄弟。</div>
<div class='lg-row'>生為父所敬，　即聞垂言教，</div>
<div class='lg-row'>吾以子施與，　寶藏億種種。</div>
<div class='lg-row'>足底生異毛，　自然長四寸，</div>
<div class='lg-row'>身體柔軟好，　穩安得無害。</div>
<div class='lg-row'>過去九十劫，　其餘復如一，</div>
<div class='lg-row'>我身不識念，　舉足蹈地時。</div>
<div class='lg-row'>於今最後世，　已還得人身，</div>
<div class='lg-row'>成就無所著，　清涼為滅度。</div>
<div class='lg-row'>佛普見說我，　精進尊第一，</div>
<div class='lg-row'>解脫盡無漏，　已得不動句。」</div>
<div class='lg-row'>如是拘梨種，　在眾僧中央，</div>
<div class='lg-row'>於阿耨達池，　自說本功德。</div>
</div></div>
<div class='div-pin'><a id='mulu8' />
<p class='h1'>凡耆品第七<span class='note-inline'>(取善八偈)</span></p>
<div class="lg regular" style="margin-left:1em;"><div class='lg-row'>「我不了福德，　本亦不識義，</div>
<div class='lg-row'>見惟衛佛寺，　供養而奉侍。</div>
<div class='lg-row'>金寺紫磨色，　幡繖以香華，</div>
<div class='lg-row'>見供養塔寺，　而得生善處。</div>
<div class='lg-row'>常在天人間，　所作得照見，</div>
<div class='lg-row'>過九十一劫，　未曾歸惡道。</div>
<div class='lg-row'>作少功德已，　獲安甚眾多，</div>
<div class='lg-row'>已得無所著，　滅度清且涼。</div>
<div class='lg-row'>假使我本知，　佛功德如是，</div>
<div class='lg-row'>常當供塔寺，　所得福踰此。</div>
<div class='lg-row'>是故用知明，　正覺德弘泰，</div>
<div class='lg-row'>當供養塔寺，　其福無終極。</div>
<div class='lg-row'>佛普見說我，　經樂為第一，</div>
<div class='lg-row'>多聞若干種，　辯才德至真。」</div>
<div class='lg-row'>時長者凡耆，　曾在眾僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu9' />
<p class='h1'>賓頭盧品第八<span class='note-inline'>(乞閉門十一偈)</span></p>
<div class="lg regular" style="margin-left:1em;"><div class='lg-row'>「我本經父母，　生為子中尊，</div>
<div class='lg-row'>謹敬事其父，　亦孝養於母。</div>
<div class='lg-row'>二親及妹弟，　奴客僮僕使，</div>
<div class='lg-row'>吾為父母說，　飲食以時節。</div>
<div class='lg-row'>時起貪嫉意，　不當食父母，</div>
<div class='lg-row'>瞋恚謗於語，　能得飯食財。</div>
<div class='lg-row'>緣是所作罪，　墮大山地獄，</div>
<div class='lg-row'>燒炙黑繩中，　更苦不可計。</div>
<div class='lg-row'>從地獄中出，　世世所生處，</div>
<div class='lg-row'>常患大餓渴，　勤苦而飢死。</div>
<div class='lg-row'>於今最後世，　已還得人身，</div>
<div class='lg-row'>值見等正覺，　導師無有上。</div>
<div class='lg-row'>於釋師子所，　已得作寂志，</div>
<div class='lg-row'>成為無著道，　清涼而滅度。</div>
<div class='lg-row'>唯仁我於是，　神足能飛行，</div>
<div class='lg-row'>還入坎窟中，　爾乃得食耳。</div>
<div class='lg-row'>是故當歡喜，　供事於父母，</div>
<div class='lg-row'>一心稽首禮，　保祚無有量。</div>
<div class='lg-row'>唯仁我識念，　削所作惡行，</div>
<div class='lg-row'>皆受所種實，　罪福不可離。」</div>
<div class='lg-row'>賓頭盧閉門，　時會在僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu10' />
<p class='h1'>貨竭品第九<span class='note-inline'>(善來二十一偈)</span></p>
<div class="lg regular" style="margin-left:0em;"><div class='lg-row'>「曾為尊者子，　在般頭摩國，</div>
<div class='lg-row'>族姓多財寶，　眷屬所圍繞。</div>
<div class='lg-row'>周匝在王邊，　快樂無有極，</div>
<div class='lg-row'>端正見者喜，　顏色難為比。</div>
<div class='lg-row'>時我嚴駕出，　諸眾導前後，</div>
<div class='lg-row'>欲行遍遊觀，　并從眾婇女。</div>
<div class='lg-row'>於彼遊觀時，　見相寂沙門，</div>
<div class='lg-row'>奉行安定儀，　身服赤絳衣。</div>
<div class='lg-row'>時我見沙門，　興發起惡意，</div>
<div class='lg-row'>憎惡其形像，　瞋恚不歡喜。</div>
<div class='lg-row'>為何下鬚髮，　顏姿黑醜陋，</div>
<div class='lg-row'>癰疽疥身體，　羸疲身意俱？</div>
<div class='lg-row'>用是所造罪，　口說惡語故，</div>
<div class='lg-row'>於彼壽終後，　便墮地獄中。</div>
<div class='lg-row'>從獄得脫出，　容色黑醜惡，</div>
<div class='lg-row'>癰疽疥身體，　羸疲身意俱。</div>
<div class='lg-row'>捉瓦器乞匃，　著棄死人衣，</div>
<div class='lg-row'>衣弊服麤穢，　所住無安處。</div>
<div class='lg-row'>所欲往至詣，　乞欲係餬口，</div>
<div class='lg-row'>執杖見驅叱，　為人所嫉辱。</div>
<div class='lg-row'>如是五百世，　在在所生處，</div>
<div class='lg-row'>窮困常飢餒，　勤苦而餓死。</div>
<div class='lg-row'>時見等正覺，　比丘僧圍繞，</div>
<div class='lg-row'>與大眾會俱，　講說甘露句。</div>
<div class='lg-row'>適見大眾會，　即疾奔走趣，</div>
<div class='lg-row'>意欲於彼中，　希望飲食具。</div>
<div class='lg-row'>到見大眾會，　皆坐欲聽法，</div>
<div class='lg-row'>不獲副本願，　未有餼施者。</div>
<div class='lg-row'>時彼大慈哀，　如來告之言：</div>
<div class='lg-row'>『仁者善來此，　便來坐此座。』</div>
<div class='lg-row'>我應時喜踊，　則一心叉手，</div>
<div class='lg-row'>稽首世尊足，　却在一面坐。</div>
<div class='lg-row'>於是尊大哀，　瞿曇極慈悲，</div>
<div class='lg-row'>次第分別說，　為我講四諦。</div>
<div class='lg-row'>能仁除鬚髮，　因是見道跡，</div>
<div class='lg-row'>佛令作寂志，　於彼得神通。</div>
<div class='lg-row'>用是故號字，　名曰為茶竭，</div>
<div class='lg-row'>緣此佛說我，　正受為第一。</div>
<div class='lg-row'>佛勇猛大尊，　世雄為最勝，</div>
<div class='lg-row'>神通無極哀，　度脫我眾苦。」</div>
<div class='lg-row'>善來尊如是，　在於眾僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu11' />
<p class='h1'>難陀品第十<span class='note-inline'>(欣樂十二偈)</span></p>
<div class="lg regular" style="margin-left:1em;"><div class='lg-row'>「王舍國城東，　曾為富尊者，</div>
<div class='lg-row'>時世穀飢貴，　有道士遊彼。</div>
<div class='lg-row'>時我坐獨食，　有好道士來，</div>
<div class='lg-row'>壞破緣一覺，　自在得無漏。</div>
<div class='lg-row'>興起貪嫉意，　其心志于惡，</div>
<div class='lg-row'>今此比丘來，　焉得同太歲。</div>
<div class='lg-row'>於是念飲食，　雜糅以馬通，</div>
<div class='lg-row'>道人食之已，　應時即命過。</div>
<div class='lg-row'>我身壽終已，　墮地獄甚久，</div>
<div class='lg-row'>合會及叫喚，　世世見脯煮。</div>
<div class='lg-row'>從地獄得出，　便還得人身，</div>
<div class='lg-row'>身常多疾病，　懊惱而命盡。</div>
<div class='lg-row'>如是五百世，　在在所生處，</div>
<div class='lg-row'>抱病常窮厄，　懊惱乃命過。</div>
<div class='lg-row'>於是最後世，　已得生人中，</div>
<div class='lg-row'>還見等正覺，　導師無有上。</div>
<div class='lg-row'>出家為沙門，　受釋師子法，</div>
<div class='lg-row'>已得羅漢道，　清涼取滅度。</div>
<div class='lg-row'>吾於是仁者，　神足無有漏，</div>
<div class='lg-row'>身體多疾病，　所在不安隱。</div>
<div class='lg-row'>於是悉識念，　我本所作行，</div>
<div class='lg-row'>皆獲其果實，　罪福不可離。」</div>
<div class='lg-row'>如是難陀尊，　在比丘眾中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu12' />
<p class='h1'>夜耶品第十一<span class='note-inline'>(名聞二十六偈)</span></p>
<div class="lg regular" style="margin-left:0em;"><div class='lg-row'>「昔有一道人，　入聚落乞匃，</div>
<div class='lg-row'>見死亡女人，　青膖甚臭惡。</div>
<div class='lg-row'>結跏趺而坐，　觀視無常變，</div>
<div class='lg-row'>省察敗不淨，　一志學定心。</div>
<div class='lg-row'>便於彼坐上，　有微細音響，</div>
<div class='lg-row'>聞聲用恐怖，　則從一心起。</div>
<div class='lg-row'>見死腹潰壞，　惡露而不淨，</div>
<div class='lg-row'>眾孔自流出，　臭處難可當。</div>
<div class='lg-row'>腸胃五臟見，　心肝皆散絕，</div>
<div class='lg-row'>若干無數蟲，　觀已還靜心。</div>
<div class='lg-row'>察于外死身，　內省自己軀，</div>
<div class='lg-row'>彼爾我如是，　計本皆虛無。</div>
<div class='lg-row'>自從三昧起，　修行不懈怠，</div>
<div class='lg-row'>亦不出分衛，　亦不思飲食。</div>
<div class='lg-row'>設我入聚落，　而行求飲食，</div>
<div class='lg-row'>雖見端正色，　當作惡露觀。</div>
<div class='lg-row'>瞻彼諸形色，　如死人無異，</div>
<div class='lg-row'>察眾壞敗本，　一切無所樂。</div>
<div class='lg-row'>我思行如是，　而得離愛欲，</div>
<div class='lg-row'>奉遵四梵行，　深惟不輕戲。</div>
<div class='lg-row'>於彼壽終後，　便得昇梵天，</div>
<div class='lg-row'>於梵壽命盡，　下生波羅奈。</div>
<div class='lg-row'>為勢貴長者，　生其家作子，</div>
<div class='lg-row'>為眾所見敬，　正受度無極。</div>
<div class='lg-row'>晝日常修行，　於夜不睡眠，</div>
<div class='lg-row'>見女人眾多，　等觀如腐積。</div>
<div class='lg-row'>枕鼓臥眠者，　執箜篌伎人，</div>
<div class='lg-row'>伎樂器散地，　夢想為䆿語。</div>
<div class='lg-row'>於彼退思念，　宿本功德行，</div>
<div class='lg-row'>想識不淨處，　前世所更歷。</div>
<div class='lg-row'>適觀覩此已，　志求無欲意，</div>
<div class='lg-row'>我時逼迫是，　仁者我捨去。</div>
<div class='lg-row'>即從床上起，　下殿避之逝，</div>
<div class='lg-row'>諸天愍念我，　其門自然開。</div>
<div class='lg-row'>時出于國城，　往詣流水側，</div>
<div class='lg-row'>遙視見彼岸，　見沙門寂根。</div>
<div class='lg-row'>又見大寂志，　舉聲而大叫，</div>
<div class='lg-row'>告之我窮厄，　神通我捨欲。</div>
<div class='lg-row'>世尊深軟音，　用我辛苦言：</div>
<div class='lg-row'>『童子來莫懼，　於此無窮厄，</div>
<div class='lg-row'>心捨眾苦惱，　轉度於彼岸。』</div>
<div class='lg-row'>往詣大哀所，　世尊無比人，</div>
<div class='lg-row'>絕妙無等倫，　譬如飢渴者，</div>
<div class='lg-row'>倒解識其義，　即解識其義。</div>
<div class='lg-row'>於彼見道諦，　從佛求捨家，</div>
<div class='lg-row'>瞿曇大慈哀，　聽我作沙門。</div>
<div class='lg-row'>應時一夜中，　天時將向曉，</div>
<div class='lg-row'>一切諸漏盡，　清涼得滅度。</div>
<div class='lg-row'>是我前世時，　所更作善行，</div>
<div class='lg-row'>是我最後世，　逮得甘露跡。」</div>
<div class='lg-row'>如是賢夜邪，　尊者子神通，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu13' />
<p class='h1'>尸利羅品第十二<span class='note-inline'>(二十偈)</span></p>
<div class="lg regular" style="margin-left:0em;"><div class='lg-row'>「昔波羅奈城，　迦葉佛泥洹，</div>
<div class='lg-row'>機惟王起塔，　七寶造甚大。</div>
<div class='lg-row'>爾時王所作，　有最大太子，</div>
<div class='lg-row'>我時為佛尊，　第一建剎柱。</div>
<div class='lg-row'>以是功德故，　世世所生處，</div>
<div class='lg-row'>在天上人間，　其福自然見。</div>
<div class='lg-row'>在在所生處，　於國甚殷富，</div>
<div class='lg-row'>財數不可計，　常喜大布施。</div>
<div class='lg-row'>我於五百世，　惠施無所惜，</div>
<div class='lg-row'>給贍眾庶人，　寂志及梵志。</div>
<div class='lg-row'>緣一覺之行，　離愛欲無漏，</div>
<div class='lg-row'>清淨歡喜心，　供養五百眾。</div>
<div class='lg-row'>由是功德故，　在此最後世，</div>
<div class='lg-row'>生勢貴釋種，　應時口說言：</div>
<div class='lg-row'>『家中寧有寶，　錢財及於物，</div>
<div class='lg-row'>我當以施與，　救足諸貧窮。</div>
<div class='lg-row'>我與無厭憊，　救濟眾下劣，</div>
<div class='lg-row'>孚善見答報，　豈能有所惠？』</div>
<div class='lg-row'>家中聞吾言，　愁憂用惶懅，</div>
<div class='lg-row'>馳散赴八方，　乳母悉避去。</div>
<div class='lg-row'>母以恩愛故，　便即告我言：</div>
<div class='lg-row'>『為天人鬼神，　何以言大疾？』</div>
<div class='lg-row'>我時即啟曰：　『我是人非鬼，</div>
<div class='lg-row'>追識宿命施，　好欲見惠人。』</div>
<div class='lg-row'>時母聞其言，　踊躍無所畏，</div>
<div class='lg-row'>然許勸助之，　恣意所布施。</div>
<div class='lg-row'>家中眷屬多，　母勅供養我，</div>
<div class='lg-row'>為眾所敬愛，　見者莫不喜。</div>
<div class='lg-row'>我爾時適生，　其家即興熾，</div>
<div class='lg-row'>緣是諸寂志，　名我尸利羅。</div>
<div class='lg-row'>於彼便布施，　給足諸貧陋，</div>
<div class='lg-row'>得值等正覺，　便捨家為道。</div>
<div class='lg-row'>初生家興熾，　墮地能語言，</div>
<div class='lg-row'>是故號尸利，　其名自然流。</div>
<div class='lg-row'>生家無所貪，　亦不用恐懼，</div>
<div class='lg-row'>緣信出家學，　神通一切具。</div>
<div class='lg-row'>為國主所欽，　大臣眾人民，</div>
<div class='lg-row'>多獲衣食供，　床臥諸所安。」</div>
<div class='lg-row'>如是尸利羅，　在比丘僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu14' />
<p class='h1'>薄拘盧品第十三<span class='note-inline'>(賈姓十二偈)</span></p>
<div class="lg regular" style="margin-left:1em;"><div class='lg-row'>「我昔曾賣藥，　於槃曇摩國，</div>
<div class='lg-row'>在惟衛佛世，　敬諸比丘僧。</div>
<div class='lg-row'>時有病瘦者，　行藥療其疾，</div>
<div class='lg-row'>供給諸根藥，　以惠諸比丘。</div>
<div class='lg-row'>一歲諸眾僧，　令無所乏少，</div>
<div class='lg-row'>時施諸沙門，　與一呵梨勒。</div>
<div class='lg-row'>於九十一劫，　未曾歸惡道，</div>
<div class='lg-row'>在天上人間，　其福自然見。</div>
<div class='lg-row'>所作德少耳，　受福不可量，</div>
<div class='lg-row'>施一呵梨勒，　長久生善處。</div>
<div class='lg-row'>其餘所有福，　今還得人身，</div>
<div class='lg-row'>值見平等覺，　導師無有一。</div>
<div class='lg-row'>未曾自識念，　郡縣受施處，</div>
<div class='lg-row'>唯仁我二夜，　證通三達智。</div>
<div class='lg-row'>常衣麤惡服，　五納之震越，</div>
<div class='lg-row'>棄家行學道，　願樂在閑居。</div>
<div class='lg-row'>其年百六十，　於此無垢濁，</div>
<div class='lg-row'>未曾有疾病，　所生處常安。</div>
<div class='lg-row'>佛普見說法，　少欲無睡眠，</div>
<div class='lg-row'>觀布施藥者，　其福廣如是。</div>
<div class='lg-row'>今我悉識念，　本殖少功德，</div>
<div class='lg-row'>悉獲其果實，　可意而安隱。」</div>
<div class='lg-row'>時賢薄拘盧，　在眾比丘僧，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu15' />
<p class='h1'>摩呵䣯品第十四<span class='note-inline'>(大長十二偈)</span></p>
<div class="lg regular" style="margin-left:0em;"><div class='lg-row'>「昔作韋皮師，　本生亦安隱，</div>
<div class='lg-row'>時國大穀貴，　柔皮以為韋。</div>
<div class='lg-row'>時得好殷皮，　煮熟令大美，</div>
<div class='lg-row'>時有沙門來，　乞匃欲求食。</div>
<div class='lg-row'>見之即歡喜，　則分用布施，</div>
<div class='lg-row'>其寂志食已，　尋飛在虛空。</div>
<div class='lg-row'>見道人踊躍，　應時叉手向，</div>
<div class='lg-row'>恭敬普所在，　所遊輒追隨。</div>
<div class='lg-row'>欣喜廣大心，　便自發願言：</div>
<div class='lg-row'>『令我逮如是，　常與尊者俱。</div>
<div class='lg-row'>如此道人法，　所逮得法身，</div>
<div class='lg-row'>令我身如是，　疾成正願義。』</div>
<div class='lg-row'>所施無形色，　其氣亦穢惡，</div>
<div class='lg-row'>無香亦無味，　我所施如是。</div>
<div class='lg-row'>所作德少耳，　獲福安無極，</div>
<div class='lg-row'>在天上人間，　其福自然見。</div>
<div class='lg-row'>於是最後世，　還得于人身，</div>
<div class='lg-row'>值見等正覺，　道師無有上。</div>
<div class='lg-row'>我本所求願，　見世尊上人，</div>
<div class='lg-row'>於是悉如意，　清涼得滅度。</div>
<div class='lg-row'>於是悉識知，　本所作功德，</div>
<div class='lg-row'>悉獲其果實，　可意歡喜受。」</div>
<div class='lg-row'>如是彼大尊，　名䣯羅大通，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu16' />
<p class='h1'>優為迦葉品第十五<span class='note-inline'>(八偈)</span></p>
<div class="lg regular" style="margin-left:1em;"><div class='lg-row'>「導師有二人，　同類悉兄弟，</div>
<div class='lg-row'>見迦葉佛塔，　搪揬崩壞落。</div>
<div class='lg-row'>合集眾賈人，　更補治起塔，</div>
<div class='lg-row'>時兄弟二人，　俱扶竪剎柱。</div>
<div class='lg-row'>緣是功德本，　生天上甚久，</div>
<div class='lg-row'>來還生人間，　在於勢族種。</div>
<div class='lg-row'>未見等正覺，　捨家學異道，</div>
<div class='lg-row'>在泥蓮水邊，　久習編髮志。</div>
<div class='lg-row'>世尊無等倫，　愍念哀我等，</div>
<div class='lg-row'>在於恒水側，　感動見變化。</div>
<div class='lg-row'>我等見變化，　從佛求下髮，</div>
<div class='lg-row'>大尊念愍傷，　聽我等出家。</div>
<div class='lg-row'>供養佛塔寺，　前稽首作禮，</div>
<div class='lg-row'>用是眾庶等，　清涼而滅度。」</div>
<div class='lg-row'>優為迦葉尊，　及江河迦葉，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu17' />
<p class='h1'>迦耶品第十六<span class='note-inline'>(捉取十五偈)</span></p>
<div class="lg regular" style="margin-left:1em;"><div class='lg-row'>「昔為賣香者，　既獲香賣之，</div>
<div class='lg-row'>有一童女人，　來到香肆上。</div>
<div class='lg-row'>容貌端正好，　見彼趣我所，</div>
<div class='lg-row'>適捉與調戲，　欲意察著之。</div>
<div class='lg-row'>身亦不犯觸，　亦不與合會，</div>
<div class='lg-row'>唯但執其臂，　為嬈他女人。</div>
<div class='lg-row'>用是過惡故，　壽終墮地獄，</div>
<div class='lg-row'>來還得人身，　右臂自然枯。</div>
<div class='lg-row'>如是五百世，　所生處皆然，</div>
<div class='lg-row'>右臂常枯槁，　苦痛甚不便。</div>
<div class='lg-row'>仁者識念是，　作罪薄少耳，</div>
<div class='lg-row'>獲殃甚眾多，　善惡不可離。</div>
<div class='lg-row'>值見等正覺，　捨家為沙門，</div>
<div class='lg-row'>已得阿羅漢，　清涼入滅度。</div>
<div class='lg-row'>仁者吾於是，　有神足自在，</div>
<div class='lg-row'>於今一右臂，　不如左臂便。</div>
<div class='lg-row'>假使有男子，　喜犯他人者，</div>
<div class='lg-row'>壽終墮地獄，　苦痛甚酷毒。</div>
<div class='lg-row'>不當外犯色，　如捐棄盛火，</div>
<div class='lg-row'>智者覺了人，　已每知止足，</div>
<div class='lg-row'>設見他婦女，　當作不淨觀。</div>
<div class='lg-row'>我更泥犁中，　受苦不可計，</div>
<div class='lg-row'>我犯是罪時，　自謂不足言，</div>
<div class='lg-row'>悉獲是果實，　罪福不可離。</div>
<div class='lg-row'>值見等正覺，　導師無有上，</div>
<div class='lg-row'>已得無所著，　清涼得滅度。</div>
<div class='lg-row'>是為最後生，　逮得甘露句，</div>
<div class='lg-row'>已解一切苦，　清涼得滅度。」</div>
<div class='lg-row'>迦耶尊如是，　在比丘僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu18' />
<p class='h1'>樹提衢品第十七<span class='note-inline'>(三十偈)</span></p>
<div class="lg regular" style="margin-left:1em;"><div class='lg-row'>「惟衛佛世尊，　槃頭摩國城，</div>
<div class='lg-row'>時有富長者，　名阿能乾那。</div>
<div class='lg-row'>時佛之眷屬，　六十二百千，</div>
<div class='lg-row'>請惟衛佛尊，　及眾供三月。</div>
<div class='lg-row'>我主槃頭摩，　我供人中尊，</div>
<div class='lg-row'>飯食日珍異，　供養佛弟子。</div>
<div class='lg-row'>飯食佛如是，　在槃頭摩國，</div>
<div class='lg-row'>彼時最後施，　槃頭王欲興。</div>
<div class='lg-row'>供養好飯食，　衣被及床臥，</div>
<div class='lg-row'>作微妙祠壇，　是王之所起。</div>
<div class='lg-row'>奉上諸所安，　床座眾百千，</div>
<div class='lg-row'>於一一比丘，　惠施令可意。</div>
<div class='lg-row'>彼國王最後，　所供養如是，</div>
<div class='lg-row'>奉事無極雄，　神通尊導師。</div>
<div class='lg-row'>我時見彼供，　床臥諸所安，</div>
<div class='lg-row'>衣被飲食施，　床座悉具足。</div>
<div class='lg-row'>時諸天中尊，　帝釋來詣我，</div>
<div class='lg-row'>彼天帝謂我：　『我當為汝伴。』</div>
<div class='lg-row'>即時化祠壇，　可意嚴如天，</div>
<div class='lg-row'>施設天上座，　供以天飲食。</div>
<div class='lg-row'>彼時佛世尊，　惟衛無等人，</div>
<div class='lg-row'>請供滿一月，　尊人及弟子。</div>
<div class='lg-row'>我以天飲食，　供養於導師，</div>
<div class='lg-row'>奉以天衣被，　大人并弟子。</div>
<div class='lg-row'>用是功德故，　受恩不可量，</div>
<div class='lg-row'>從九十一劫，　未曾歸惡道。</div>
<div class='lg-row'>所作福照見，　天上及世間，</div>
<div class='lg-row'>我奉侍大聖，　惟衛無極尊。</div>
<div class='lg-row'>於今最後世，　生羅閱祇城，</div>
<div class='lg-row'>蓱沙王之宮，　富家無量寶。</div>
<div class='lg-row'>為蓱沙國王，　一切所愛敬，</div>
<div class='lg-row'>眾人見供奉，　諸臣及人民。</div>
<div class='lg-row'>我在天伎樂，　於是世自恣，</div>
<div class='lg-row'>生世得人身，　天伎樂自娛。</div>
<div class='lg-row'>於是佛大智，　導師無有上，</div>
<div class='lg-row'>來詣羅閱祇，　導師加愍傷。</div>
<div class='lg-row'>我聞大智慧，　佛詣王舍城，</div>
<div class='lg-row'>心歡喜踊躍，　往詣仁世尊。</div>
<div class='lg-row'>遙見世光㷿，　光明出普照，</div>
<div class='lg-row'>即從車乘下，　步行往詣佛。</div>
<div class='lg-row'>欣然我前行，　稽首最勝足，</div>
<div class='lg-row'>禮如來畢竟，　却在一面坐。</div>
<div class='lg-row'>我久思正雄，　今乃見大人，</div>
<div class='lg-row'>導師人中明，　降伏魔羅網。</div>
<div class='lg-row'>世尊無有上，　應時愍傷我，</div>
<div class='lg-row'>解說四諦事，　如應為講本。</div>
<div class='lg-row'>彼曰無極哀，　世尊說如是，</div>
<div class='lg-row'>大通欲出家，　願得受大戒。</div>
<div class='lg-row'>即時大智慧，　佛者無等倫，</div>
<div class='lg-row'>說言比丘來，　具足成沙門。</div>
<div class='lg-row'>以是無放逸，　堅精進定意，</div>
<div class='lg-row'>遭遇甘露處，　無為興無動。</div>
<div class='lg-row'>逮見等正覺，　導師無有上，</div>
<div class='lg-row'>以成阿羅漢，　清涼而滅度。</div>
<div class='lg-row'>唯仁我追念，　身本所作惡，</div>
<div class='lg-row'>悉受是果實，　可意樂安隱。</div>
<div class='lg-row'>廣行有周旋，　離生老病死，</div>
<div class='lg-row'>脫於一切惱，　愁憂及啼哭。」</div>
<div class='lg-row'>如是樹提尊，　在比丘僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu19' />
<p class='h1'>賴吒惒羅品第十八<span class='note-inline'>(二十六偈)</span></p>
<div class="lg regular" style="margin-left:0em;"><div class='lg-row'>「有王修惟尼，　其王有一子，</div>
<div class='lg-row'>名賴吒拔檀，　是王最小子。</div>
<div class='lg-row'>迦葉佛吉祥，　興起大塔寺，</div>
<div class='lg-row'>欲護父王意，　為作剎柱頭。</div>
<div class='lg-row'>心歡喜踊躍，　建立承露槃，</div>
<div class='lg-row'>願我作沙門，　等正覺共會。</div>
<div class='lg-row'>用是功德故，　世世所生處，</div>
<div class='lg-row'>於天上人間，　其德自然見。</div>
<div class='lg-row'>是為最後生，　在投樓吒國，</div>
<div class='lg-row'>生於尊者家，　獨有一女耳。</div>
<div class='lg-row'>一切所愛敬，　如是狗獵王，</div>
<div class='lg-row'>是我親里家，　國土亦如是。</div>
<div class='lg-row'>端正甚姝好，　顏貌如敷踰，</div>
<div class='lg-row'>在人中娛樂，　一切欲自恣。</div>
<div class='lg-row'>可意敬世尊，　來詣投樓吒，</div>
<div class='lg-row'>我見心歡喜，　便求作沙門。</div>
<div class='lg-row'>本功德所致，　化變難比倫，</div>
<div class='lg-row'>慈哀愍傷我，　口便發是言：</div>
<div class='lg-row'>『諸佛之正教，　父母不樂者，</div>
<div class='lg-row'>不得為沙門；　族姓子自報。』</div>
<div class='lg-row'>即時還歸家，　前白父母言：</div>
<div class='lg-row'>『父母願聽我，　出家為沙門。』</div>
<div class='lg-row'>父母聞我言，　愁憂不可勝，</div>
<div class='lg-row'>子雖命時終，　不欲相遠離。</div>
<div class='lg-row'>我時不飲食，　一心無所樂，</div>
<div class='lg-row'>志於清白法，　欲求為沙門。</div>
<div class='lg-row'>我時不飲食，　萎臥於空地，</div>
<div class='lg-row'>假令不聽我，　便當死於是。</div>
<div class='lg-row'>六日不飲食，　一心無所樂，</div>
<div class='lg-row'>志於清白法，　欲求為沙門。</div>
<div class='lg-row'>時親厚知識，　往謂父母言：</div>
<div class='lg-row'>『善哉聽之去，　用死人身為？</div>
<div class='lg-row'>假令能樂者，　為沙門續在，</div>
<div class='lg-row'>命存可數見，　死者當奈何。』</div>
<div class='lg-row'>時父母知識，　共出悲好音，</div>
<div class='lg-row'>設使作沙門，　來見我當聽。</div>
<div class='lg-row'>時親厚知識，　便往謂之言：</div>
<div class='lg-row'>『父母已聽汝，　明者為沙門。』</div>
<div class='lg-row'>父母共結約：　『假使為沙門，</div>
<div class='lg-row'>數來相見者，　子聽汝出家。』</div>
<div class='lg-row'>彼聞善哉言，　自養有勢力，</div>
<div class='lg-row'>往詣世尊所，　便前白佛言：</div>
<div class='lg-row'>『唯然已聽我。』　便受佛尊教。</div>
<div class='lg-row'>世尊下我髮，　令我作沙門。</div>
<div class='lg-row'>施承露槃故，　受安甚眾多，</div>
<div class='lg-row'>於天上世間，　功德自然見。</div>
<div class='lg-row'>佛普見說我，　樂閑居第一，</div>
<div class='lg-row'>已得阿羅漢，　清涼而滅度。</div>
<div class='lg-row'>是故當歡喜，　悅心向大哀，</div>
<div class='lg-row'>當供養塔寺，　得脫大恐懼。」</div>
<div class='lg-row'>賴吒惒大尊，　閑居五納衣，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu20' />
<p class='h1'>貨提品第十九<span class='note-inline'>(二十七偈)</span></p>
<div class="lg regular" style="margin-left:0em;"><div class='lg-row'>「曾在王舍城，　為富大尊者，</div>
<div class='lg-row'>有五百道士，　住我家一年。</div>
<div class='lg-row'>五百諸長者，　一切皆往詣，</div>
<div class='lg-row'>彼時諸道人，　各就一家食。</div>
<div class='lg-row'>譬如我等故，　家中所炊食，</div>
<div class='lg-row'>一一諸比丘，　供養亦如是。</div>
<div class='lg-row'>聽年長道士，　彼分與長者，</div>
<div class='lg-row'>無上尊道人，　其心念如是。</div>
<div class='lg-row'>飯食五百人，　豆羹以灌上，</div>
<div class='lg-row'>我所作供具，　飼比丘如是。</div>
<div class='lg-row'>如是連二日，　布施彼比丘，</div>
<div class='lg-row'>我時輒興意，　貪嫉惡心意：</div>
<div class='lg-row'>『尚難飼我子，　婦女及姊妹，</div>
<div class='lg-row'>兄弟諸親屬，　是飯食供養。</div>
<div class='lg-row'>何況此比丘？　當供養三月；</div>
<div class='lg-row'>供養五百人，　大減損我家。』</div>
<div class='lg-row'>我欲令比丘，　作方便令死，</div>
<div class='lg-row'>『假使命過者，　不損用我物。』</div>
<div class='lg-row'>心自念惡已，　馬通糅飯中，</div>
<div class='lg-row'>持用飯食之，　謂殺無所苦。</div>
<div class='lg-row'>噉此飯食已，　得病甚困厄，</div>
<div class='lg-row'>結刮其腸胃，　傷絕於五臟。</div>
<div class='lg-row'>樂法得道人，　則為已命過，</div>
<div class='lg-row'>諸天及鬼神，　俱共發聲言：</div>
<div class='lg-row'>『是長者大惡，　傷害殺道人，</div>
<div class='lg-row'>緣一覺之尊，　清涼無所漏。』</div>
<div class='lg-row'>我聞知所語，　思念苦惱愁，</div>
<div class='lg-row'>我等罪無量，　坐害善道人。</div>
<div class='lg-row'>親屬聞是言，　悉共愁憂念，</div>
<div class='lg-row'>皆會諸道人，　對悔過自首。</div>
<div class='lg-row'>歸命諸道人，　悔過自首已，</div>
<div class='lg-row'>請五百道人，　供養以飯食。</div>
<div class='lg-row'>重悔過自首，　歸命眾道人，</div>
<div class='lg-row'>供養飯食已，　心自發願言：</div>
<div class='lg-row'>『令我與是等，　諸尊者合會，</div>
<div class='lg-row'>如是等得度，　我心脫如是。</div>
<div class='lg-row'>世世所生處，　勿令在貧窮，</div>
<div class='lg-row'>莫令我興起，　貪嫉惡心意。』</div>
<div class='lg-row'>害辟支佛已，　犯是惡罪殃，</div>
<div class='lg-row'>於彼壽終已，　墮太山地獄。</div>
<div class='lg-row'>苦痛無數千，　懊惱不可言，</div>
<div class='lg-row'>來還得人身，　短命速疾過。</div>
<div class='lg-row'>所在得勢富，　眾人所供養，</div>
<div class='lg-row'>腸胃每燋爛，　然後乃命過。</div>
<div class='lg-row'>棄捐家居去，　沙門無所慕，</div>
<div class='lg-row'>精進修佛教，　斷除一切欲。</div>
<div class='lg-row'>假令我捨身，　向般泥洹時，</div>
<div class='lg-row'>諸腸胃五臟，　各各崩壞爛。</div>
<div class='lg-row'>我所作過惡，　惡意害比丘，</div>
<div class='lg-row'>所作餘罪殃，　最後當畢了。</div>
<div class='lg-row'>我身所起惡，　及所行善行，</div>
<div class='lg-row'>悉還受果實，　善惡俱前獲。」</div>
<div class='lg-row'>舍衛城里生，　茶提大神足，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu21' />
<p class='h1'>禪承迦葉品第二十<span class='note-inline'>(十一偈)</span></p>
<div class="lg regular" style="margin-left:0em;"><div class='lg-row'>「有諸比丘僧，　終竟于七歲，</div>
<div class='lg-row'>時國穀米貴，　飢餓大恐懼。</div>
<div class='lg-row'>我分得一人，　摩竭妙道人，</div>
<div class='lg-row'>緣一覺之尊，　清涼無有漏。</div>
<div class='lg-row'>彼時我興發，　起意之為惡，</div>
<div class='lg-row'>『我當持何用，　施飼是比丘？』</div>
<div class='lg-row'>時停置飯食，　令生蟲臭惡，</div>
<div class='lg-row'>往觀諸作使，　然後供養之。</div>
<div class='lg-row'>以是所作罪，　壽終墮地獄，</div>
<div class='lg-row'>合會燒炙之，　苦痛不可言。</div>
<div class='lg-row'>從地獄得出，　世世所生處，</div>
<div class='lg-row'>作若干方便，　求飯食難得。</div>
<div class='lg-row'>是為最後世，　來還生人間，</div>
<div class='lg-row'>逮見等正覺，　無上之導師。</div>
<div class='lg-row'>以信故出家，　除害諸漏盡，</div>
<div class='lg-row'>已得無所著，　清涼而滅度。</div>
<div class='lg-row'>仁者吾於是，　神足常自在，</div>
<div class='lg-row'>求食設方便，　若干不能得。</div>
<div class='lg-row'>遠行避道路，　疲勞不可言，</div>
<div class='lg-row'>既乃得所僥，　飯食諸供具。」</div>
<div class='lg-row'>承伽迦葉尊，　大通名所作，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu22' />
<p class='h1'>朱利般特品第二十一<span class='note-inline'>(八偈)</span></p>
<div class="lg regular" style="margin-left:1em;"><div class='lg-row'>「昔我先世時，　曾為養猪者，</div>
<div class='lg-row'>在於江水傍，　繫[打-丁+絜]眾猪口。</div>
<div class='lg-row'>欲濟至江半，　身獨由得渡，</div>
<div class='lg-row'>猪不得喘息，　中流皆溺死。</div>
<div class='lg-row'>爾時我治生，　亡遺無所依，</div>
<div class='lg-row'>仙人來至彼，　從頂有慈哀。</div>
<div class='lg-row'>便勸教化我，　剃除吾鬚髮，</div>
<div class='lg-row'>解喻誨善律，　行無相三昧。</div>
<div class='lg-row'>於彼壽終後，　便得生天上，</div>
<div class='lg-row'>天壽復竟盡，　即還為道人。</div>
<div class='lg-row'>逮見等正覺，　捨家為寂志，</div>
<div class='lg-row'>所在意曚暝，　受經尋輒忘。</div>
<div class='lg-row'>我諷學一偈，　三月乃諳知，</div>
<div class='lg-row'>習讀誦四句，　斷絕諸愛欲。」</div>
<div class='lg-row'>世尊時問之，　朱利般特說，</div>
<div class='lg-row'>從來善惡事，　於阿耨達池。</div>
</div></div>
<div class='div-pin'><a id='mulu23' />
<p class='h1'>醍醐施品第二十二<span class='note-inline'>(二十七偈)</span></p>
<div class="lg regular" style="margin-left:0em;"><div class='lg-row'>「迦葉佛滅度，　我為後弟子，</div>
<div class='lg-row'>博聞知三世，　常祕惜經法。</div>
<div class='lg-row'>不為比丘說，　不肯示與人，</div>
<div class='lg-row'>儻餘乞本知，　便當與我等。</div>
<div class='lg-row'>設有比丘來，　至我所問事，</div>
<div class='lg-row'>吾則欺詐之，　不解意結恨。</div>
<div class='lg-row'>眾道人恚還，　憂恚罵詈言：</div>
<div class='lg-row'>『何嫉不說法？　仁者豈為往？』</div>
<div class='lg-row'>臨欲壽終時，　心即自悔責，</div>
<div class='lg-row'>未曾講論法，　是為大不善。</div>
<div class='lg-row'>自知壽向盡，　餘過有七日，</div>
<div class='lg-row'>聚會眾僧類，　應時為說法。</div>
<div class='lg-row'>晝夜講諸要，　蠲除貪嫉妬，</div>
<div class='lg-row'>說法未竟畢，　於彼便命過。</div>
<div class='lg-row'>如我所分別，　聞者極妙快，</div>
<div class='lg-row'>受教思惟義，　展轉相勸化。</div>
<div class='lg-row'>所說法尠少，　聚會人七日，</div>
<div class='lg-row'>用是得生天，　天伎以自娛。</div>
<div class='lg-row'>天上壽終下，　來還受人身，</div>
<div class='lg-row'>在迦惟羅衛，　生釋國王家。</div>
<div class='lg-row'>端正見者敬，　為眾所愛樂，</div>
<div class='lg-row'>大財無極寶，　普以度無極。</div>
<div class='lg-row'>見諸族姓子，　來者皆棄家，</div>
<div class='lg-row'>我<span class='corr'>羨</span>為寂志，　捐家愛欲財。</div>
<div class='lg-row'>世尊無等人，　慈念愍哀我，</div>
<div class='lg-row'>屢數率勵我，　勸導令出家。</div>
<div class='lg-row'>吾便敬遵佛，　無上之喜教，</div>
<div class='lg-row'>唯仁者我身，　七年行布施。</div>
<div class='lg-row'>於是惠與已，　終竟于七歲，</div>
<div class='lg-row'>然後作寂志，　受勝智慧誨。</div>
<div class='lg-row'>七年為長久，　人命為甚短，</div>
<div class='lg-row'>今日便布施，　誰能保身命？</div>
<div class='lg-row'>用尊是往故，　即時作寂志，</div>
<div class='lg-row'>唯仁我七日，　出家除鬚髮。</div>
<div class='lg-row'>信故為沙門，　修行佛法身，</div>
<div class='lg-row'>二十五歲中，　寂定心如水。</div>
<div class='lg-row'>於是弊惡道，　起念著家事，</div>
<div class='lg-row'>奉行捐損業，　亦不用甘露。</div>
<div class='lg-row'>於彼甚慚愧，　發求無極利，</div>
<div class='lg-row'>毀辱于親屬，　悉當見仇憎。</div>
<div class='lg-row'>作是為不可，　亦不所僥恨，</div>
<div class='lg-row'>已出志守寂，　豈復返懷居？</div>
<div class='lg-row'>興家種姓意，　財利之所欲，</div>
<div class='lg-row'>當能斷斯著，　終不捨離戒。</div>
<div class='lg-row'>寧令我身沒，　其壽所憎惡，</div>
<div class='lg-row'>我當捉大刀，　安用此命為？</div>
<div class='lg-row'>便執利刀劍，　除割所因緣，</div>
<div class='lg-row'>刈截垢濁已，　然後心解脫。</div>
<div class='lg-row'>一心便解度，　稍數令人寂，</div>
<div class='lg-row'>我於慈果實，　速值法光明。</div>
<div class='lg-row'>我壽向終時，　講說尊妙法，</div>
<div class='lg-row'>緣是所可行，　定意度無極。」</div>
<div class='lg-row'>釋子大神足，　弱根薩波達，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu24' />
<p class='h1'>阿那律品第二十三<span class='note-inline'>(無獵九偈)</span></p>
<div class="lg regular" style="margin-left:1em;"><div class='lg-row'>「昔我曾不食，　彼世時施與，</div>
<div class='lg-row'>遭遇見沙門，　大通和莅吒。</div>
<div class='lg-row'>以故生釋種，　號曰阿那律，</div>
<div class='lg-row'>功德自娛樂，　俳伎之所娛。</div>
<div class='lg-row'>時見等正覺，　即喜慕世尊，</div>
<div class='lg-row'>覩之心踊躍，　捨家為寂志。</div>
<div class='lg-row'>宿世行精進，　方便常堅彊，</div>
<div class='lg-row'>已脫三達智，　具足如佛教。</div>
<div class='lg-row'>自識本宿命，　造行所更歷，</div>
<div class='lg-row'>於忉利天上，　積七世在彼。</div>
<div class='lg-row'>七返還人間，　人間轉勢尊，</div>
<div class='lg-row'>富貴君子家，　金珠寶自然。</div>
<div class='lg-row'>於是七彼七，　生死凡十四，</div>
<div class='lg-row'>本悉識知之，　前世之所行。</div>
<div class='lg-row'>如是所與果，　曾無慳嫉意，</div>
<div class='lg-row'>世世所生處，　常求不生死。」</div>
<div class='lg-row'>時尊阿那律，　處于眾僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu25' />
<p class='h1'>彌迦弗品第二十四<span class='note-inline'>(鹿子十四偈)</span></p>
<div class="lg regular" style="margin-left:1em;"><div class='lg-row'>「昔我逐勇狗，　往詣藥肆上，</div>
<div class='lg-row'>緣一覺之尊，　身體得不豫。</div>
<div class='lg-row'>給之以醫藥，　瞻養至七日，</div>
<div class='lg-row'>尊人過七日，　便飛昇虛空。</div>
<div class='lg-row'>我時見告語，　家之僕童客，</div>
<div class='lg-row'>眾祐已來臻，　如是出家學。</div>
<div class='lg-row'>我聞僕所說，　辟支佛飛行，</div>
<div class='lg-row'>其志踊躍喜，　一意叉手向。</div>
<div class='lg-row'>緣是喜悅意，　布施醫藥故，</div>
<div class='lg-row'>在天上人間，　功德自然見。</div>
<div class='lg-row'>於今最後世，　復還得人身，</div>
<div class='lg-row'>值見等正覺，　導師無有上。</div>
<div class='lg-row'>於釋師子所，　出家為寂志，</div>
<div class='lg-row'>已得無所著，　清涼而滅度。</div>
<div class='lg-row'>於昔吾於是，　得供甚眾多，</div>
<div class='lg-row'>衣被及飲食，　床臥所安具。</div>
<div class='lg-row'>為其縫衣服，　從施醫藥故，</div>
<div class='lg-row'>四方給諸藥，　所安無所乏。</div>
<div class='lg-row'>天人往告語，　蓱沙之國王，</div>
<div class='lg-row'>卿當以醫藥，　施與彌迦弗。</div>
<div class='lg-row'>仁國當興利，　眾藥大熾盛，</div>
<div class='lg-row'>遣耆域醫王，　擎藥與鹿子。</div>
<div class='lg-row'>四面醫藥來，　皆悉歸趣我，</div>
<div class='lg-row'>彼時王蓱沙，　施遣大神通。</div>
<div class='lg-row'>於是來授我，　具足柔軟堂，</div>
<div class='lg-row'>悉遍比丘僧，　千二百五十。」</div>
<div class='lg-row'>其鹿子比丘，　六通大神足，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu26' />
<p class='h1'>羅雲品第二十五<span class='note-inline'>(十偈)</span></p>
<div class="lg regular" style="margin-left:0em;"><div class='lg-row'>「我昔曾為王，　典主摩竭國，</div>
<div class='lg-row'>人民甚眾多，　決事以義理。</div>
<div class='lg-row'>爾時有仙人，　飲他溝中水，</div>
<div class='lg-row'>即來詣我所，　前語我如是：</div>
<div class='lg-row'>『大王我為賊，　乏飲不與水，</div>
<div class='lg-row'>便當謫罰我，　如拷盜竊者。』</div>
<div class='lg-row'>我時即報言：　『仙人持法藥，</div>
<div class='lg-row'>我恣聽仁者，　便去隨其欲。』</div>
<div class='lg-row'>『大王我狐疑，　咎結不得除，</div>
<div class='lg-row'>便當謫罰我，　今乃消殃罪。』</div>
<div class='lg-row'>即勅著後園，　忘之至六日，</div>
<div class='lg-row'>過六日已後，　亦不得飲食。</div>
<div class='lg-row'>坐是因緣故，　未曾有惡意，</div>
<div class='lg-row'>墮燒炙黑繩，　更歷六萬歲。</div>
<div class='lg-row'>畢是有餘殃，　於今最後生，</div>
<div class='lg-row'>處在母腹中，　六年乃得生。</div>
<div class='lg-row'>未曾起亂意，　身口不犯罪，</div>
<div class='lg-row'>乃值得果實，　罪福不可離。」</div>
<div class='lg-row'>如是羅雲尊，　在於比丘僧，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu27' />
<p class='h1'>難提品第二十六<span class='note-inline'>(十四偈)</span></p>
<div class="lg regular" style="margin-left:0em;"><div class='lg-row'>「昔惟衛佛世，　我施煖浴室，</div>
<div class='lg-row'>一洗比丘僧，　便自發願言：</div>
<div class='lg-row'>『令我與是等，　尊眾共集會，</div>
<div class='lg-row'>世世得清涼，　離欲無垢塵。</div>
<div class='lg-row'>端正常徐好，　清淨若妙花。』</div>
<div class='lg-row'>於彼壽終後，　便得生天上。</div>
<div class='lg-row'>在天上人間，　顏色好端正，</div>
<div class='lg-row'>世世所生處，　所住大勢尊。</div>
<div class='lg-row'>於彼壽終後，　來還生人間，</div>
<div class='lg-row'>諸天及人民，　見我無厭足。</div>
<div class='lg-row'>見辟支佛塔，　繕治泥整頓，</div>
<div class='lg-row'>聖飾令鮮白，　於上懸幡蓋。</div>
<div class='lg-row'>我時自發願，　欲求得相好，</div>
<div class='lg-row'>金體紫磨色，　端嚴無有比。</div>
<div class='lg-row'>因是所作福，　生波羅㮈國，</div>
<div class='lg-row'>於脂惟尼生，　作子無恚害。</div>
<div class='lg-row'>見迦葉佛塔，　其心為歡喜，</div>
<div class='lg-row'>輒詣其寺中，　竪立承露槃。</div>
<div class='lg-row'>用是施塔故，　及治聖飾塔，</div>
<div class='lg-row'>興建剎柱槃，　受福不可量。</div>
<div class='lg-row'>從彼有餘福，　於是最後世，</div>
<div class='lg-row'>生釋氏王家，　便為佛之弟。</div>
<div class='lg-row'>我身自然有，　大人之相好，</div>
<div class='lg-row'>莊嚴成羅羼，　平等布三十。</div>
<div class='lg-row'>佛普見說我，　端正最第一，</div>
<div class='lg-row'>已除盡諸漏，　逮得甘露句。」</div>
<div class='lg-row'>難提父母子，　於比丘僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu28' />
<p class='h1'>颰提品第二十七<span class='note-inline'>(十九偈)</span></p>
<div class="lg regular" style="margin-left:0em;"><div class='lg-row'>「昔世穀米貴，　飢餓大恐懼，</div>
<div class='lg-row'>比丘有五百，　求食則施與。</div>
<div class='lg-row'>一切諸長者，　惠施眾道術，</div>
<div class='lg-row'>分衛得飯食，　便持來授我。</div>
<div class='lg-row'>雖得粗細食，　常分以與身，</div>
<div class='lg-row'>亦不能知我，　每隨用我語。</div>
<div class='lg-row'>諸人民來趣，　行求飯食具，</div>
<div class='lg-row'>我爾時自力，　從彼便出去。</div>
<div class='lg-row'>是時各馳走，　孚遠相求索，</div>
<div class='lg-row'>盡力從後追，　不能及逮我。</div>
<div class='lg-row'>即渡於流河，　便却坐一面，</div>
<div class='lg-row'>周匝四向視，　得靜無來人。</div>
<div class='lg-row'>『我今日獨食，　柔軟美且香，</div>
<div class='lg-row'>飽滿意盈足，　終慕獲安隱。』</div>
<div class='lg-row'>於是有比丘，　則緣覺世尊，</div>
<div class='lg-row'>威神大巍巍，　生死除無餘。</div>
<div class='lg-row'>意慮常念言，　窮賤甚苦劇，</div>
<div class='lg-row'>本不修功德，　是故令我貧。</div>
<div class='lg-row'>即興清淨心，　歡踊意念言，</div>
<div class='lg-row'>當施與比丘，　是本眾祐者。</div>
<div class='lg-row'>時世尊便受，　則於彼飯食，</div>
<div class='lg-row'>用憐愍傷我，　便飛在虛空。</div>
<div class='lg-row'>我時即發願：　『莫復令我貧，</div>
<div class='lg-row'>後生勢富家，　端正如妙華。</div>
<div class='lg-row'>與如是等尊，　世世共會遇，</div>
<div class='lg-row'>使我承此法，　如仁者所得。』</div>
<div class='lg-row'>緣是所作德，　受安長且久，</div>
<div class='lg-row'>於天上人間，　所作德自見。</div>
<div class='lg-row'>亦得為國王，　天人無數反，</div>
<div class='lg-row'>未曾墮惡道，　亦無有罪殃。</div>
<div class='lg-row'>從彼有餘福，　於是最後世，</div>
<div class='lg-row'>來生勢富家，　釋種大姓生。</div>
<div class='lg-row'>爾時佛世尊，　來詣所生地，</div>
<div class='lg-row'>我即為寂志，　并與親屬俱。</div>
<div class='lg-row'>我本所立願，　輒如意具足，</div>
<div class='lg-row'>已得無所著，　清涼且滅度。」</div>
<div class='lg-row'>捨勢為沙門，　颰提受佛教，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu29' />
<p class='h1'>羅槃颰提品第二十八<span class='note-inline'>(十四偈)</span></p>
<div class="lg regular" style="margin-left:0em;"><div class='lg-row'>「拘樓秦佛時，　昔有起塔者，</div>
<div class='lg-row'>我時在彼住，　其寺甚高大。</div>
<div class='lg-row'>興造此塔寺，　我口呵譴之：</div>
<div class='lg-row'>『是塔甚太大，　何日當成就？</div>
<div class='lg-row'>可稍作功德，　如是自立辦，</div>
<div class='lg-row'>既不多勞煩，　塔寺亦速訖。』</div>
<div class='lg-row'>用口說窶言，　坐犯語罪報，</div>
<div class='lg-row'>命盡壽終後，　便墮地獄中。</div>
<div class='lg-row'>從地獄得出，　短小身玄醜，</div>
<div class='lg-row'>世世所生處，　為眾所輕邈。</div>
<div class='lg-row'>迦葉佛世時，　為烏鳥赤[口*(隹/乃)]，</div>
<div class='lg-row'>波羅㮈中道，　翱翔叢樹間。</div>
<div class='lg-row'>瞻見世光曜，　比丘所圍繞，</div>
<div class='lg-row'>即順佛為禮，　口出悲音聲。</div>
<div class='lg-row'>佛世尊所遊，　波羅㮈國時，</div>
<div class='lg-row'>每隨行出入，　常繞向悲鳴。</div>
<div class='lg-row'>緣是所作德，　來還得人身，</div>
<div class='lg-row'>逮見等正覺，　無上之導師。</div>
<div class='lg-row'>得出為寂志，　於釋師子所，</div>
<div class='lg-row'>已為無所著，　清涼而滅度。</div>
<div class='lg-row'>羅漢得自在，　六通大神足，</div>
<div class='lg-row'>名曰為持法，　正真有辯才。</div>
<div class='lg-row'>一切眾聚會，　聽聞我音聲，</div>
<div class='lg-row'>諸天及人民，　一切皆歡喜。</div>
<div class='lg-row'>我作罪少耳，　作福亦不多，</div>
<div class='lg-row'>皆獲其果實，　所為二罪福。」</div>
<div class='lg-row'>羅槃颰提尊，　在於比丘僧，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu30' />
<p class='h1'>摩頭惒律致品第二十九<span class='note-inline'>(二十一偈)</span></p>
<div class="lg regular" style="margin-left:0em;"><div class='lg-row'>「昔於惟耶離，　身為大獼猴，</div>
<div class='lg-row'>趣往取佛鉢，　比丘見被呵：</div>
<div class='lg-row'>『得無壞佛鉢。』　世尊告比丘：</div>
<div class='lg-row'>『比丘勿得呵，　是終不壞鉢。』</div>
<div class='lg-row'>我時取佛鉢，　徐徐持上樹，</div>
<div class='lg-row'>盛以滿鉢蜜，　便則從樹下。</div>
<div class='lg-row'>手擎滿鉢蜜，　以奉上世尊，</div>
<div class='lg-row'>蜜中有蟲穢，　正覺不肯受。</div>
<div class='lg-row'>佛見其鉢中，　死蜂與蜜雜，</div>
<div class='lg-row'>尋好擇出之，　復擎重上佛。</div>
<div class='lg-row'>時佛世光㷿，　復更不聽受，</div>
<div class='lg-row'>我以水淨洗，　仍前稽首上。</div>
<div class='lg-row'>以水灑其上，　更盛異鉢中，</div>
<div class='lg-row'>供養佛尊已，　心踊躍歡喜。</div>
<div class='lg-row'>世尊無等人，　彼時度死蜂，</div>
<div class='lg-row'>受此一鉢蜜，　服食及弟子。</div>
<div class='lg-row'>我時甚踊悅，　叉手而向佛，</div>
<div class='lg-row'>專住法王前，　其心常精進。</div>
<div class='lg-row'>在彼發願言：　『令我得人身，</div>
<div class='lg-row'>來值世尊世，　使得最上義。』</div>
<div class='lg-row'>緣是所作德，　因用得人身，</div>
<div class='lg-row'>逮得等正覺，　無上之導師。</div>
<div class='lg-row'>得出為沙門，　給侍釋師子，</div>
<div class='lg-row'>已為無所著，　清涼而滅度。</div>
<div class='lg-row'>得自在羅漢，　六通大神足，</div>
<div class='lg-row'>名曰為出蜜，　諸比丘亦知。</div>
<div class='lg-row'>知前所作福，　於今得恭敬，</div>
<div class='lg-row'>與數百比丘，　共遊行周旋。</div>
<div class='lg-row'>設在窮乏路，　比丘僧飢渴，</div>
<div class='lg-row'>心適自發願：　『我欲得蜜漿。』</div>
<div class='lg-row'>知我心所念，　眾人即遠來，</div>
<div class='lg-row'>齎持蜜美食，　以用奉上我。</div>
<div class='lg-row'>我尋便受之，　自然極美多，</div>
<div class='lg-row'>以施比丘僧，　可意甚飽滿。</div>
<div class='lg-row'>我應時生已，　獼猴所作行，</div>
<div class='lg-row'>度脫無徑路，　便得甘露句。</div>
<div class='lg-row'>如我本所願，　輒得如其意，</div>
<div class='lg-row'>供養佛世尊，　所求則具足。</div>
<div class='lg-row'>唯仁每悉念，　我所作功德，</div>
<div class='lg-row'>悉獲其果實，　可意安隱吉。」</div>
<div class='lg-row'>如是出蜜尊，　在比丘僧中，</div>
<div class='lg-row'>於阿耨達池，　自說本所作。</div>
</div></div>
<div class='div-pin'><a id='mulu31' />
<p class='h1'>世尊品第三十<span class='note-inline'>(五十偈)</span></p>
<div class="lg regular" style="margin-left:0em;"><div class='lg-row'>一切勝普明，　一切世間最，</div>
<div class='lg-row'>得除盡諸垢，　降一切眾會。</div>
<div class='lg-row'>諸通慧普見，　大人一切暢，</div>
<div class='lg-row'>度諸怨恐懼，　法船濟彼岸。</div>
<div class='lg-row'>曉了眾所化，　欣然愍世間，</div>
<div class='lg-row'>矜傷脫眾生，　以義一切救。</div>
<div class='lg-row'>除去一切人，　悉解諸繫縛，</div>
<div class='lg-row'>一切人中最，　說法為眾眼。</div>
<div class='lg-row'>大人無極慧，　大雄極名聞，</div>
<div class='lg-row'>大光無極法，　以度於最法。</div>
<div class='lg-row'>大力化無黠，　開化大明慧，</div>
<div class='lg-row'>歡勸大眾人，　大醫多所兼。</div>
<div class='lg-row'>世尊壞眾恐，　無上除諸憂，</div>
<div class='lg-row'>佛仁為度脫，　大牢獄閉繫。</div>
<div class='lg-row'>大龍大師子，　無著大比丘，</div>
<div class='lg-row'>大智慧世尊，　救濟眾塵勞。</div>
<div class='lg-row'>精進有大力，　方便大堅彊，</div>
<div class='lg-row'>降伏眾天民，　大道寂靜安。</div>
<div class='lg-row'>佛大天中天，　一切諸鬼神，</div>
<div class='lg-row'>悉禮智慧足，　佛出哀世間。</div>
<div class='lg-row'>恒在大生死，　壞決羂羅網，</div>
<div class='lg-row'>神通無極哀，　度脫大牢獄。</div>
<div class='lg-row'>大龍大天人，　於眾會最先，</div>
<div class='lg-row'>廣施無極施，　已逮弘寂跡。</div>
<div class='lg-row'>尊長士仙人，　已度諸尊法，</div>
<div class='lg-row'>成就大弟子，　導師德極尊。</div>
<div class='lg-row'>眾祐中最上，　無上除愁憂，</div>
<div class='lg-row'>諸所度脫勝，　一切相好尊。</div>
<div class='lg-row'>斷絕諸色欲，　拔濟諸恩愛，</div>
<div class='lg-row'>時遊在龍王，　阿耨達大池。</div>
<div class='lg-row'>一切所作辦，　踊在虛空中，</div>
<div class='lg-row'>弟子眾圍繞，　寂然有五百。</div>
<div class='lg-row'>愍傷有極哀，　慈護一切人，</div>
<div class='lg-row'>觀察比丘眾，　便自說是言：</div>
<div class='lg-row'>「明聽我所語，　前世之所造，</div>
<div class='lg-row'>身始有所作，　今所獲餘殃。</div>
<div class='lg-row'>吾昔宿命時，　作人名文羅，</div>
<div class='lg-row'>誹謗無瑕穢，　善妙辟支佛。</div>
<div class='lg-row'>眾人大來會，　縛束善妙士，</div>
<div class='lg-row'>著杻械閉繫，　須出如死囚。</div>
<div class='lg-row'>吾時見沙門，　得縛束苦惱，</div>
<div class='lg-row'>其心發慈哀，　身則為救解。</div>
<div class='lg-row'>用是罪殃故，　墮地獄甚久，</div>
<div class='lg-row'>後來生人間，　常為人所謗。</div>
<div class='lg-row'>用是有餘殃，　於此最後世，</div>
<div class='lg-row'>須陀利異道，　共議誣謗我。</div>
<div class='lg-row'>曾為婆羅門，　博聞持道術，</div>
<div class='lg-row'>有五百學志，　講術藂樹間。</div>
<div class='lg-row'>時有大神力，　五通比丘來，</div>
<div class='lg-row'>我見道人至，　誹謗揚其惡。</div>
<div class='lg-row'>仙人深愛欲，　自高處樹間，</div>
<div class='lg-row'>諸摩納聞之，　便共效我宣。</div>
<div class='lg-row'>時一切學志，　家家行乞匃，</div>
<div class='lg-row'>大眾中誹謗，　仙人有垢欲。</div>
<div class='lg-row'>緣是所犯罪，　須陀利女人，</div>
<div class='lg-row'>佛五百弟子，　悉共被誹謗。</div>
<div class='lg-row'>佛為一切明，　有虛妄之謗，</div>
<div class='lg-row'>知世吒弟子，　是為沙門耶？</div>
<div class='lg-row'>犯是罪殃已，　便墮惡道中，</div>
<div class='lg-row'>生在太山獄，　勤苦甚酷毒。</div>
<div class='lg-row'>以此有餘殃，　旃遮摩尼女，</div>
<div class='lg-row'>在大眾會中，　虛妄掩殺佛。</div>
<div class='lg-row'>曾為三兄弟，　而共諍錢財，</div>
<div class='lg-row'>推撲墜深谷，　石抬以殺之。</div>
<div class='lg-row'>以是所犯罪，　墮太山地獄，</div>
<div class='lg-row'>燒炙在黑繩，　毒痛甚酷苦。</div>
<div class='lg-row'>以此有餘殃，　調達石所抬，</div>
<div class='lg-row'>於是石墮落，　中傷佛足指。</div>
<div class='lg-row'>乘船入江海，　俱欲渡深水，</div>
<div class='lg-row'>時共載船上，　拔刀殺賈人。</div>
<div class='lg-row'>用犯此罪故，　身墮地獄中，</div>
<div class='lg-row'>以是餘殃故，　鐵刺見佛前。</div>
<div class='lg-row'>曾在捕魚肆，　生為漁者子，</div>
<div class='lg-row'>有捕殺魚者，　我爾時生心。</div>
<div class='lg-row'>從是所犯罪，　墮太山地獄，</div>
<div class='lg-row'>燒炙在黑繩，　勤苦甚毒痛。</div>
<div class='lg-row'>隨樓勒國王，　傷殺釋子時，</div>
<div class='lg-row'>以是有餘殃，　於今得頭痛。</div>
<div class='lg-row'>惟衛世尊時，　罵詈其弟子，</div>
<div class='lg-row'>不應食粳米，　<span class='corr'>當</span>令噉生麥。</div>
<div class='lg-row'>用是所犯罪，　坐口出惡言，</div>
<div class='lg-row'>墮於黑繩獄，　受苦不可計。</div>
<div class='lg-row'>以此有餘殃，　怨結婆羅門，</div>
<div class='lg-row'>請我終一時，　三月中噉麥。</div>
<div class='lg-row'>曾為治病醫，　時療尊者子，</div>
<div class='lg-row'>合藥分倒錯，　令疾轉增劇。</div>
<div class='lg-row'>用犯此罪故，　墮地獄甚苦，</div>
<div class='lg-row'>以此有餘殃，　是故得下利。</div>
<div class='lg-row'>吾昔前世時，　曾為手搏師，</div>
<div class='lg-row'>與力士相撲，　害殺有佛子。</div>
<div class='lg-row'>用犯此罪故，　受苦難訾量，</div>
<div class='lg-row'>以此餘殃故，　脅肋為之痛。</div>
<div class='lg-row'>謂難提和羅，　輕毀迦葉佛，</div>
<div class='lg-row'>用見此沙門，　言不得佛道。」</div>
</div>
<p class='juan'>佛五百弟子自說本起經</p></div>
</div><!-- end of div[@id='body'] -->
</body></html>