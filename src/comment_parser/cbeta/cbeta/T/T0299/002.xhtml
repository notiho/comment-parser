<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣總持寶光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />大方廣總持寶光明經卷第二</p><p class="byline">西天中印度摩伽陀國那爛陀寺傳教大師三藏賜紫沙門臣法天奉　詔譯</p><p>爾時，法慧菩薩摩訶薩，為諸菩薩說是菩薩十住法已，于時十方以佛神力，於一一方，各有十千佛剎微塵等世界，一一佛剎微塵等世界，地皆六種震動。所謂：動、遍動、等遍動，震、遍震、等遍震，擊、遍擊、等遍擊，涌、遍涌、等遍涌，吼、遍吼、等遍吼，起、遍起、等遍起。是時以佛神力，復雨種種天華雲、種種天香雲、種種天塗香雲、種種天鬘雲、種種天粖香雲、種種天衣雲、種種天傘蓋雲、種種天寶雲、種種天妙蓮華雲、種種天諸瓔珞雲、種種天莊嚴雲，如是等種種供養雲，周匝遍雨。復有種種天妙音樂，於虛空中，不鼓自鳴，出大音聲，光明晃曜，遍四大洲，妙高鐵圍，周遍十方，普皆供養。</p>
<p>是時法慧菩薩說是法時，一切十方世界，同時亦說此十住法故，乃至文字句義，不增不減，皆悉同等。復以佛威神力故，於一一十千佛剎微塵等世界，各各有十千佛剎微塵等菩薩，從於十方雲集，而來告法慧菩薩言：「佛子！善哉，善哉！佛子！如汝所說菩薩十住法，佛子！與我名同，說法亦同。如是等一切同名法慧菩薩，從彼十方一切如來所，而來至此。彼法雲世界以佛威德，於一切處同時轉此法輪，如是種種性相、文字、句義不增不減。佛子！于時眾會以佛威德，皆見彼眾而來詣此，如我到此世界，亦復如是，於一切十方世界，一切四大洲妙高山頂帝釋宮中，十千佛剎微塵等菩薩亦同來集。」</p>
<p>是時法慧菩薩承佛威力，觀察十方法界眾會，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「見諸如來清淨智，　巍巍變化力如是，</div>
<div class='lg-row'>十力功德眾莊嚴，　是故發此菩提心；</div>
<div class='lg-row'>見此種種神通力，　說法利益諸群生，</div>
<div class='lg-row'>復見輪迴諸苦惱，　是故發此菩提心；</div>
<div class='lg-row'>於此普賢如來前，　得聞一切功德海，</div>
<div class='lg-row'>由如虛空無有相，　是故發此菩提心；</div>
<div class='lg-row'>一切住處及所生，　一一性行皆明了，</div>
<div class='lg-row'>各各差別性智求，　是故發此菩提心；</div>
<div class='lg-row'>是時過去及現在，　乃至未來眾善惡，</div>
<div class='lg-row'>為求此智善修習，　是故發此菩提心；</div>
<div class='lg-row'>禪定解脫及三昧，　等持清淨悉皆然，</div>
<div class='lg-row'>為求此智恭敬彼，　是故發此菩提心；</div>
<div class='lg-row'>能遍世間諸根力，　如如湛淨皆同等，</div>
<div class='lg-row'>為求此智彼義學，　是故發此菩提心；</div>
<div class='lg-row'>菩提解脫遍世間，　其中各有種種意，</div>
<div class='lg-row'>為求此智無數論，　是故發此菩提心；</div>
<div class='lg-row'>種種無數三界中，　於中復有種種界，</div>
<div class='lg-row'>界之自性智應求，　是故發此菩提心；</div>
<div class='lg-row'>遍詣一切求此法，　如是依止得安樂，</div>
<div class='lg-row'>自性真實解了知，　是故發此菩提心；</div>
<div class='lg-row'>一切剎中而出生，　由如眾生依地有，</div>
<div class='lg-row'>無數智眼同此求，　是故發此菩提心；</div>
<div class='lg-row'>過去現在及未來，　若干眾生何性相，</div>
<div class='lg-row'>如是過去事皆知，　是故發此菩提心；</div>
<div class='lg-row'>積聚眾生滿世間，　乃至一一遍親近，</div>
<div class='lg-row'>如是煩惱盡能知，　是故發此菩提心；</div>
<div class='lg-row'>三界智慧彼皆知，　無盡法門能解了，</div>
<div class='lg-row'>為求如是真實智，　是故發此菩提心；</div>
<div class='lg-row'>一切諸法無依倚，　本性如空亦無著，</div>
<div class='lg-row'>為求勝義真實知，　是故發此菩提心；</div>
<div class='lg-row'>能動佛剎微塵數，　亦令江海涌沸騰，</div>
<div class='lg-row'>為求如來如是智，　是故發此菩提心；</div>
<div class='lg-row'>普放光明照十方，　一一光明從口出，</div>
<div class='lg-row'>為求彼智一光明，　是故發此菩提心；</div>
<div class='lg-row'>不可思議種種剎，　飲食供給珍玩具，</div>
<div class='lg-row'>我願亦具如彼智，　是故發此菩提心；</div>
<div class='lg-row'>一切眾生及佛剎，　能令遠離傷殺生，</div>
<div class='lg-row'>為求此法壽延長，　是故發此菩提心；</div>
<div class='lg-row'>假使大海所有水，　一毛滴數盡能知，</div>
<div class='lg-row'>如是此智願當求，　是故發此菩提心；</div>
<div class='lg-row'>十方所有一切剎，　一一剎中微塵數，</div>
<div class='lg-row'>如是此智要盡知，　是故發此菩提心；</div>
<div class='lg-row'>過去及與未來劫，　現在一切諸世間，</div>
<div class='lg-row'>如是劫數要盡知，　是故發此菩提心；</div>
<div class='lg-row'>三世一切諸如來，　及以聲聞辟支佛，</div>
<div class='lg-row'>法之自性悉皆知，　是故發此菩提心；</div>
<div class='lg-row'>無量無數諸世界，　一毛端中盡稱量，</div>
<div class='lg-row'>性之自性悉能知，　是故發此菩提心；</div>
<div class='lg-row'>不可思議輪圍界，　一毛端量盡能秤，</div>
<div class='lg-row'>為此廣大微妙知，　是故發此菩提心；</div>
<div class='lg-row'>無量無數諸世間，　一剎那間聲周遍，</div>
<div class='lg-row'>為求此智清淨聲，　是故發此菩提心；</div>
<div class='lg-row'>一切世間諸語言，　一字演說盡無餘，</div>
<div class='lg-row'>為此自性真實知，　是故發此菩提心；</div>
<div class='lg-row'>無數化導三界中，　一切眾生悉皆衛，</div>
<div class='lg-row'>為求辯說廣大舌，　是故發此菩提心；</div>
<div class='lg-row'>如說一切諸佛剎，　一剎那中悉能見，</div>
<div class='lg-row'>為求說法無礙智，　是故發此菩提心；</div>
<div class='lg-row'>如來所有一切剎，　一剎那中皆周遍，</div>
<div class='lg-row'>如此佛法真實知，　是故發此菩提心；</div>
<div class='lg-row'>無數微塵等世界，　皆從自性而出生，</div>
<div class='lg-row'>為求如是種種智，　是故發此菩提心；</div>
<div class='lg-row'>過去及與未來佛，　乃至現在諸世間，</div>
<div class='lg-row'>一剎那中心盡知，　是故發此菩提心；</div>
<div class='lg-row'>一句所說不思議，　如是劫盡彼無盡，</div>
<div class='lg-row'>為求如是語言知，　是故發此菩提心；</div>
<div class='lg-row'>八方一切諸世間，　如是相續不斷絕，</div>
<div class='lg-row'>為此自性心了知，　是故發此菩提心；</div>
<div class='lg-row'>所有身口意三業，　作彼十方一切行，</div>
<div class='lg-row'>因此能解三世空，　是故發此菩提心。</div>
<div class='lg-row'>菩提心發應如是，　慇懃最上奉諸佛，</div>
<div class='lg-row'>十方無數劫盡行，　是故尊重心不退；</div>
<div class='lg-row'>乃至世間一切尊，　八方各各皆周遍，</div>
<div class='lg-row'>如是彼佛皆說法，　一一尊重心不退；</div>
<div class='lg-row'>若一菩薩獲安樂，　行彼行故免輪迴，</div>
<div class='lg-row'>能作世間圓滿相，　是故此尊心不退；</div>
<div class='lg-row'>最上妙法最殊特，　甚深難解離言說，</div>
<div class='lg-row'>彼諸菩薩妙敷揚，　為敬彼尊心不退；</div>
<div class='lg-row'>世間不動及住<span class='corr'>處</span>，　如是難得甚希有，</div>
<div class='lg-row'>演說清淨妙法音，　是故此尊心不退；</div>
<div class='lg-row'>得生一切如來中，　無我無人離憍慢，</div>
<div class='lg-row'>為求此法常在前，　是故慇懃心不退；</div>
<div class='lg-row'>無數無等阿僧祇，　得諸如來三摩地，</div>
<div class='lg-row'>行彼菩薩如是行，　是故慇懃心不退；</div>
<div class='lg-row'>乃至究竟三摩地，　超生彼岸解了知，</div>
<div class='lg-row'>如是說彼諸佛法，　是故此尊心不退。</div>
<div class='lg-row'>遠離輪迴三界中，　轉於如是妙法輪，</div>
<div class='lg-row'>於諸世間常無間，　菩薩應當如是說；</div>
<div class='lg-row'>一切世間諸苦惱，　如是濁惡災難中，</div>
<div class='lg-row'>憐愍一切諸有情，　是故菩薩應當說。</div>
<div class='lg-row'>菩薩最初說此法，　因茲發起菩提心，</div>
<div class='lg-row'>持戒說法無有時，　是故名為發心住。</div>
<div class='lg-row'>是時菩薩治地住，　最初降伏如是心，</div>
<div class='lg-row'>安樂利益於世間，　如佛遠離老病死，</div>
<div class='lg-row'>信心念心及精進，　慧心願心并持戒，</div>
<div class='lg-row'>護法捨離無去來，　決定迴向諸含識；</div>
<div class='lg-row'>若以住彼如是心，　讀誦受持大乘典，</div>
<div class='lg-row'>遠離喧囂居閑靜，　訪尋一切親善友，</div>
<div class='lg-row'>善言親近善知識，　勤求如是真實智，</div>
<div class='lg-row'>了達一切諸語言，　勝義諦理亦如是，</div>
<div class='lg-row'>曉了如來勝義已，　離諸顛倒無疑惑，</div>
<div class='lg-row'>如是平等湛然安，　是名說法真佛子。</div>
<div class='lg-row'>治地住中如是得，　善能觀察諸菩薩，</div>
<div class='lg-row'>演說妙法奉諸佛，　是故佛子應當學。</div>
<div class='lg-row'>復次菩薩第三住，　法王教中求佛行，</div>
<div class='lg-row'>苦空無常悉了知，　一切自性無來去，</div>
<div class='lg-row'>諸法本寂離自性，　明了通達決定心，</div>
<div class='lg-row'>住此一切無有惑，　佛子應當如是說。</div>
<div class='lg-row'>為知一切眾生界，　及闡一切諸法界，</div>
<div class='lg-row'>如是世界悉盡知，　是故名為相應行。</div>
<div class='lg-row'>地界水界及火界，　如是風界虛空界，</div>
<div class='lg-row'>欲界色界無色界，　是諸世界悉盡知，</div>
<div class='lg-row'>乃至差別諸世界，　悉見法界自性體，</div>
<div class='lg-row'>如是廣大智慧尊，　勇猛精進求佛智。</div>
<div class='lg-row'>是時菩薩生貴住，　出家生諸如來中，</div>
<div class='lg-row'>有性無性心決定，　所生之處常正見。</div>
<div class='lg-row'>此地菩薩無退轉，　為求佛道心無厭，</div>
<div class='lg-row'>於一切法恒修習，　觀諸眾生如自性。</div>
<div class='lg-row'>世間眾罪如塵剎，　遠離輪迴諸果報，</div>
<div class='lg-row'>佛子善能分別生，　菩薩悉令離衰老。</div>
<div class='lg-row'>過去現在及未來，　一切法智皆明了，</div>
<div class='lg-row'>宿殖善友悉同生，　如佛出世亦復爾。</div>
<div class='lg-row'>一切如來殊妙好，　入彼三世平等意，</div>
<div class='lg-row'>能作如是上妙生，　超越三世種種行。</div>
<div class='lg-row'>此名第四菩薩住，　彼能稱讚此妙色，</div>
<div class='lg-row'>是法悉能解了知，　覺彼菩薩如是生。</div>
<div class='lg-row'>此後菩薩稱第五，　說名方便具足住，</div>
<div class='lg-row'>種種方便化群生，　樂求福業遍往詣，</div>
<div class='lg-row'>所作如是廣大福，　令諸眾生皆解脫，</div>
<div class='lg-row'>盡心迴向悉獲安，　憐愍有情令離繫。</div>
<div class='lg-row'>世間患難皆救濟，　攝伏令彼生歡喜，</div>
<div class='lg-row'>各各引導諸眾生，　得大涅槃心寂靜。</div>
<div class='lg-row'>無邊一切諸世間，　如是無量無有數，</div>
<div class='lg-row'>過諸稱量無等倫，　非性非相非究竟。</div>
<div class='lg-row'>此為菩薩第五住，　具足方便化群生，</div>
<div class='lg-row'>彼佛如是妙圓明，　示現一切諸功德。</div>
<div class='lg-row'>無邊一切諸眾生，　觀法自性無迷惑，</div>
<div class='lg-row'>疑網有無智了知，　天上人間能堅固。</div>
<div class='lg-row'>於佛於法菩薩中，　常行妙行離諸色，</div>
<div class='lg-row'>於是廣大諸眾生，　聽聞演說方便法。</div>
<div class='lg-row'>煩惱眾生使清淨，　易化難化悉調伏，</div>
<div class='lg-row'>法界或廣略敷揚，　非來非去絕諸相，</div>
<div class='lg-row'>法界體性非有無，　菩薩三世樂聽受，</div>
<div class='lg-row'>觀察一切心無動，　如是專注於佛法。</div>
<div class='lg-row'>泯絕性相孰有無，　本性離染我亦爾，</div>
<div class='lg-row'>曉了劫性如幻夢，　為聞如是上妙法。</div>
<div class='lg-row'>不退菩薩應如是，　於佛於法菩薩中，</div>
<div class='lg-row'>并觀行相為有無，　不退非有亦非無。</div>
<div class='lg-row'>如來非去非有住，　亦無來與非不來，</div>
<div class='lg-row'>生與不生盡不盡，　有相無相非一異，</div>
<div class='lg-row'>種種眾多彼如一，　勝義諦理離有無，</div>
<div class='lg-row'>各各差別眾寶嚴，　菩薩於彼心不退。</div>
<div class='lg-row'>真如妙相非有無，　以無相智能解了，</div>
<div class='lg-row'>如是差別往集會，　一一天上悉聽聞。</div>
<div class='lg-row'>復次菩薩童真住，　身口意業悉清淨，</div>
<div class='lg-row'>施作佛事無有著，　是故隨意所生得，</div>
<div class='lg-row'>皆從眾生行法生，　遊行見彼諸剎土，</div>
<div class='lg-row'>智慧速疾隨意得，　十方慇懃恭敬禮。</div>
<div class='lg-row'>菩薩於此無異心，　聞佛演暢微妙法，</div>
<div class='lg-row'>能知剎土悉動搖，　如是盡知無有餘，</div>
<div class='lg-row'>演說遊行於佛剎，　剎那遍詣阿僧祇，</div>
<div class='lg-row'>隨問演說無數義，　自性差別性亦然，</div>
<div class='lg-row'>方便音聲能照察，　無數佛剎一念中。</div>
<div class='lg-row'>復說菩薩王子住，　密行眾生非測量，</div>
<div class='lg-row'>煩惱障閉妄想除，　事理相應方便說，</div>
<div class='lg-row'>種種妙行悉能行，　分別世間過未來，</div>
<div class='lg-row'>真俗二諦能了知，　諦求如是微妙法。</div>
<div class='lg-row'>善能方便入王城，　如是遍遊悉周匝，</div>
<div class='lg-row'>於彼往還能自在，　所有王城能照察，</div>
<div class='lg-row'>由如灌頂王妙法，　如是威德力亦然，</div>
<div class='lg-row'>入彼王城善演說，　是故此為王子住。</div>
<div class='lg-row'>此能隨順諸眾生，　如佛所化亦如是，</div>
<div class='lg-row'>調御出興悉同然，　得佛安隱住王子。</div>
<div class='lg-row'>佛子菩薩灌頂住，　處長最上能利他，</div>
<div class='lg-row'>一毛滴水為校量，　思惟校計莫能測。</div>
<div class='lg-row'>如是行於諸佛法，　由若一切微塵剎，</div>
<div class='lg-row'>眾生莫測塵可知，　是故無數應是說。</div>
<div class='lg-row'>一切如來及菩薩，　并與過去未來佛，</div>
<div class='lg-row'>若以現在十方中，　乃至聲聞辟支佛，</div>
<div class='lg-row'>從種發生菩提心，　如是此數莫能測。</div>
<div class='lg-row'>功德數量莫能知，　最初一念菩提心，</div>
<div class='lg-row'>如是世界化群生，　無能超越過於彼。」</div>
</div><p>是時普賢菩薩摩訶薩，告法慧菩薩言：「善男子！善哉，善哉！汝今善說此寶光總持法門。復次善男子！彼諸眾生，當得愛樂不可思議諸佛功德一切智慧。善男子！若有眾生，但聞此寶光總持正法名號，不須受持讀誦，一心恭敬，究竟決定得證佛果。」</p>
<p>時法慧菩薩言：「佛子！如是，如是！如汝所說。」</p>
<p>普賢菩薩言：「佛子！彼等已得如來灌頂甚深智慧，若有善男子、善女人，至此會中，得聞如是法者，或有眾生手持是經者，是諸眾生於佛法中皆得授記。」</p>
<p>是時長老舍利弗，從座而起，頂禮佛足，而白佛言：「世尊！我等今者，如生盲人，從昔已來，未曾見聞如是正法。世尊！非但我故，若諸眾生不聞此法，彼如是等一切眾生，亦如生盲。」</p>
<p>佛言：「長老！如是，如是！如汝所說。」</p>
<p>舍利弗即白佛言：「唯願說此不可思議甚深法故。」</p>
<p>佛言：「舍利弗！汝當往詣命彼梵王、帝釋、護世諸天同來此會。」如來勅語舍利弗：「此最勝法印寶光總持之法，於彼道場眾會而說。」</p>
<p>是時尊者舍利弗受佛教勅，為問此寶光總持法門，承佛聖旨，往彼梵王、帝釋、護世諸天，到已作如是言：「寶光道場，佛待汝來，同時聽受，此如是法，今正是時，如來將說此寶光總持不可思議法故，汝等速集，勿過此時，甚難得值，後必追悔。如是最勝法寶，世間難得，甚為希有。」</p>
<p>時彼諸天，聞是說已，即運神通，於剎那頃，梵王、帝釋、護世諸天皆來集會，到世尊所，右遶三匝，合掌恭敬，住立佛前，勸請世尊：「唯願如來，哀愍我等，及末法眾生，說此寶光總持法門。」</p>
<p>于時世尊，默然不答。時諸天眾、梵王、帝釋、護世諸天，如是三白，慇懃勸請，世尊默然。</p>
<p>是時尊者舍利弗，白世尊言：「唯願如來說此寶光明總持法故。」復言：「善逝！唯願說之。」</p>
<p>是時世尊，即於舌根，從口而出種種音聲，遍於三千大千世界，同時得聞。「若有善男子為此寶光總持法故，請於如來，是諸眾生，皆得不退轉於阿耨多羅三藐三菩提。」</p>
<p>是時世尊，復語尊者舍利弗言：「尊者舍利弗！汝當往詣請妙吉祥童子。」</p>
<p>說如是法時，妙吉祥童子在於異處鉢攞<span class='note-inline'>(二合)</span>叉娑羅樹下，端身正念，結跏趺坐，過於百千萬俱胝那庾多日月光明，住大寶莊嚴樓閣中，梵王、帝釋、護世諸天，圍遶恭敬，身皆金色，吉祥莊嚴，光明照耀。是時尊者舍利弗，奉佛教命，往詣妙吉祥童子所，到已即白妙吉祥言：「善男子！如來請汝為於我等，說此寶光總持法故。」</p>
<p>于時妙吉祥童子，語尊者舍利弗言：「此如來者，為何等義？」</p>
<p>舍利弗言：「善男子！汝智慧深遠，我非汝曹，是故不任與汝論議。」</p>
<p>妙吉祥言：「止！舍利弗！汝甚愚癡，汝若樂聞，我當為說。」</p>
<p>舍利弗言：「善男子！我今樂聞，惟願仁者，廣為我說。」</p>
<p>是時妙吉祥童子，說是語時，即時三千大千世界，乃至清淨天宮，及諸天眾，上至阿迦膩吒天眾，下至四大天王并諸眷屬無數俱胝大藥叉，將諸梵天王及天帝釋護世諸天并諸天女，各各樂聞如是大法，皆來集會，及諸比丘、比丘尼、優婆塞、優婆夷，并餘三十三天、夜摩天、覩史陀天、化樂天、他化自在天、大梵天王、阿迦膩吒天，如是諸天眾等，皆來集會。復有諸大聲聞眾，其名曰尊者須菩提、尊者摩訶迦葉、尊者大目乾連、尊者舍利弗、尊者摩訶迦旃延、尊者阿[寧*頁]嚕馱、尊者誐耶迦葉、尊者摩賀俱絺羅、尊者祖拏判姹迦、尊者梨嚩多、尊者曩禰迦葉、尊者烏嚕尾螺迦葉、尊者布囉拏梅怛囉<span class='note-inline'>(二合)</span>尼子、尊者羅護羅、尊者鈸捺囉<span class='note-inline'>(二合)</span>波羅、尊者麼澁波<span class='note-inline'>(二合)</span>、尊者阿難陀，如是等諸大聲聞眾，及耶輸陀羅五百比丘尼等，皆悉來集。復有轉輪王及諸小王，剎帝利婆羅門，長者居士，皆來集會。</p>
<p>是時尊者舍利弗，遶佛三匝，而作是言：「世尊！何因何緣，即於今日，如是大眾皆悉雲集？云何當知？」</p>
<p>佛言：「尊者舍利弗！是寶光總持法威德力故。」</p>
<p>舍利弗言：「世尊！此寶光總持法門，我今樂聞。」</p>
<p>佛言：「尊者舍利弗！汝當往詣請彼妙吉祥童子、普賢菩薩，此二大士必為汝說。」</p>
<p>是時尊者舍利弗，白妙吉祥童子言：「善男子！汝今當說此寶光三摩地微妙法寶。」</p>
<p>妙吉祥言：「尊者舍利弗！汝等今者為欲聞此寶光總持法故。」</p>
<p>舍利弗言：「今此四眾，梵王、帝釋、護世諸天，為聽是法，故來至此。」</p>
<p>于時妙吉祥即告長老舍利弗，作如是言：「舍利弗！此法祕要不可視聽，如幻、如化，云何當說？說聽是誰？」</p>
<p>舍利弗言：「善男子！汝今當說，我欲樂聞。」</p>
<p>妙吉祥問尊者舍利弗：「此說當云何言？」</p>
<p>答言：「妙吉祥！空作是說。」</p>
<p>妙吉祥又問舍利弗：「空云何說？」</p>
<p>答言：「妙吉祥！空離言說。」</p>
<p>妙吉祥言：「尊者舍利弗！此空若離言說，我云何說？尊者舍利弗！既一切諸法皆離言說，若作是說，誰能聽受？」</p>
<p>長老舍利弗言：「善男子！彼一切法皆離文字語言故，作如是說，是故說空、無相、無願、非取、非捨、非異、非不異、非離戲論、非不離戲論。」</p>
<p>是時妙吉祥童子、尊者舍利弗說是法時，彼諸菩薩及於梵王、帝釋、護世諸天，心大歡喜，同聲讚言：「善哉！善男子！善說此寶光總持法故。」</p>
<p>是時尊者須菩提，白妙吉祥童子言：「善男子！菩薩摩訶薩云何受持讀誦、為他解說此寶光總持法故？」</p>
<p>妙吉祥言：「須菩提！此總持法無生清淨，如理受持，離性、離相、非離言說、非取、非捨。此法應如是受持，為他解說。」</p>
<p>妙吉祥童子說是法時，有九十二菩薩皆得勇猛三摩地，復有人天六十二眾生得無生法忍。</p>
<p>爾時普賢菩薩摩訶薩，從座而起，偏袒右肩，合掌恭敬，白佛言：「世尊！云何為菩薩摩訶薩大悲？」</p>
<p>佛言：「善男子！此菩薩摩訶薩大悲者，若菩薩摩訶薩不捨三界，名為大悲；若令一切眾生得見諸佛淨妙剎土，名為大悲；若諸破戒眾生悉能憐愍護持，名為大悲；若能令一切眾生志求般若波羅蜜多，親近修習，名為大悲；若為一切眾生不惜身命，名為大悲；乃至頭、目、髓、腦，難捨能捨，難行能行，為諸眾生，名為大悲。復告，善男子！菩薩摩訶薩為諸眾生，無有異心，等以安樂，離諸邪見，悉令解脫。善男子！是為菩薩摩訶薩大悲，應如是解。」</p>
<p>爾時，普賢菩薩摩訶薩白佛言：「世尊！唯願如來大慈無量，為諸眾生安樂世間，說此寶光總持法故，并此大會諸天及人，皆得安樂利益。」</p>
<p>即時世尊愍諸眾生，以梵音聲普告諸菩薩摩訶薩言：「汝等今者於未來世後五百歲，法欲滅時，誰能受持、廣宣流布此寶光總持法故？」是時普賢菩薩、離一切憂暗菩薩、藥王菩薩、辯積菩薩、出生一切法王菩薩、無盡意菩薩、海慧菩薩、寶師子菩薩、寶賢菩薩、寶光菩薩、寶髻菩薩、觀自在菩薩、等觀菩薩、常觀菩薩、寶手菩薩、寶積菩薩、寶莊嚴菩薩、吉祥幢菩薩、法吉祥菩薩、財吉祥菩薩、福德吉祥菩薩、栴檀吉祥菩薩、法慧菩薩、甘露慧菩薩、不思議菩薩、福德莊嚴菩薩、功德莊嚴菩薩、相嚴菩薩、常歡喜根菩薩、眾智山峯王菩薩、辯說菩薩、常舉手菩薩、持地菩薩、辯意菩薩、虛空藏菩薩、月藏菩薩、清淨月藏菩薩、日藏菩薩、出生王菩薩、摩訶彌盧菩薩、堅牢慧菩薩、彌勒菩薩摩訶薩，如是等六十二百千俱胝那庾多菩薩摩訶薩，以一音聲同時告言：「世尊！我等今者，能於未來世後五百歲，法欲滅時，常當受持、廣宣流布，為諸眾生說此寶光總持法門。」</p>
<p>佛言：「善哉，善哉！善男子！希有，希有！善男子！汝等為諸眾生，能發如是清淨大願。」</p>
<p>爾時，世尊告普賢菩薩摩訶薩言：「諦聽！諦聽！善男子，此寶光總持微妙正法，為欲利益安樂一切眾生。」</p>
<p>爾時，世尊說是語已，即昇大寶莊嚴師子之座，結跏趺坐，即說寶光明總持陀羅尼曰：</p>
<p class="dharani">「na　maḥ　sa　maṃ　ta　va　dra　ya　vo　曩　莫(入)　三　滿　多　跋　捺囉(二合、引)　野　<span class='corr'>冒</span>(引)　dhi　sa　tvā　ya　ma　hā　sa　tvā　地　薩　怛嚩(二合、引)　野　麼　賀(引)　薩　怛嚩(二合、引)　ya　sa　hā　kā　ru　ṇi　kā　ya　ta　野　麼　賀(引)　迦(引)　嚕　抳　迦(引)　野　怛　dya　thā　oṃ　va　ra　ṭi　va　ra　儞也(二合)　他(引)　唵(引)　婆(引)　囉　胝(引)　婆　囉　ṭi　va　ra　va　ra　ti　sā　hā　胝(引)　婆　囉　婆　冷　帝　薩嚩(二合、引)　賀(引)」　是時世尊，如是三說此寶光總持祕密微妙最上甚深廣大法寶。</p>
<p>是時，普賢菩薩摩訶薩白佛言：「世尊！法與法者，是義云何？」</p>
<p>佛言：「善男子！無法即法，即一切義，即無性義，一切法義即等虛空義，一切法即無數義，無數義即一切義，無數義即一切法義。」</p>
<p>普賢菩薩白佛言：「世尊！云何說此一切法？」</p>
<p>佛言：「善男子！吾說此一切法者，謂眼、耳、鼻、舌、身、意，如是此六識及十二緣行。善男子！是故我今作此說故，一切諸法亦復如是。復次，善男子！一切諸法，本無生滅。」</p>
<p>是時，妙吉祥童子白普賢菩薩摩訶薩，作如是言：「佛子！此寶光總持法門，菩薩云何受持？」</p>
<p>普賢菩薩摩訶薩，告妙吉祥如是說言：「善男子！此寶光總持如法而說，如理受持。何故？本性不生、不滅故，非相、非空故，無性即自性故，自性即無性故。善男子！此寶光總持如是不應執著，受持觀察故，智慧決了，應如是住，分別解說。善男子！此寶光總持觀法自性義故。」</p>

<p class='juan'>大方廣總持寶光明經卷第二</p></div>
</div><!-- end of div[@id='body'] -->
</body></html>