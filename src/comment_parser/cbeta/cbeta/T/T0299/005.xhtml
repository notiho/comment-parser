<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣總持寶光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />大方廣總持寶光明經卷第五</p><p class="byline">西天中印度摩伽陀國那爛陀寺傳教大師三藏賜紫沙門臣法天奉　詔譯</p>
<div class="lg regular" style="margin-left:1em;"><div class='lg-row'>「又放光明種種嚴，　種種幢幡及傘蓋，</div>
<div class='lg-row'>作諸妓樂及眾香，　嚴持上妙雜花香，</div>
<div class='lg-row'>如是種種供養佛，　花香燒香及粖香，</div>
<div class='lg-row'>幢幡妙蓋垂寶帳，　能出種種妙莊嚴。</div>
<div class='lg-row'>又放光明發淨心，　手持眾寶而住立，</div>
<div class='lg-row'>清淨大仙佛塔處，　得此清淨妙光明。</div>
<div class='lg-row'>又放廣大光明雲，　復雨種種妙塗香，</div>
<div class='lg-row'>塗香水洒塔界地，　是故得此光明雲。</div>
<div class='lg-row'>又放光明種種嚴，　裸者得衣而莊飾，</div>
<div class='lg-row'>種種瓔珞種種衣，　是故出生莊嚴施。</div>
<div class='lg-row'>又放光明名眾味，　施諸上味飢渴者，</div>
<div class='lg-row'>種種上味之飲食，　施已獲得大光明。</div>
<div class='lg-row'>又放光明名勝義，　庫藏珍寶施貧窮，</div>
<div class='lg-row'>及施三寶無有盡，　是故檀行勝義成。</div>
<div class='lg-row'>又放光明眼清淨，　盲者得視眾色相，</div>
<div class='lg-row'>以燈供佛及佛塔，　獲得放光清淨眼。</div>
<div class='lg-row'>又放光明耳清淨，　聾者各得聞眾聲，</div>
<div class='lg-row'>施佛音樂及佛塔，　獲得清淨光明耳。</div>
<div class='lg-row'>又放光明清淨鼻，　鼻根不具聞妙香，</div>
<div class='lg-row'>施妙塗香佛及塔，　獲得清淨光明鼻。</div>
<div class='lg-row'>又放光明清淨舌，　得佛柔軟慈意語，</div>
<div class='lg-row'>遠離麁獷雜穢言，　獲得光明舌相好。</div>
<div class='lg-row'>又放光明身清淨，　身根不具復圓滿，</div>
<div class='lg-row'>捨身量等佛及塔，　是故得此清淨身。</div>
<div class='lg-row'>又放光明意清淨，　一切妙意彼皆得，</div>
<div class='lg-row'>因心意作三摩地，　得此清淨意光明。</div>
<div class='lg-row'>又放光明色清淨，　思見仁王眾色相，</div>
<div class='lg-row'>種種妙色靡不周，　得獲莊嚴光明塔。</div>
<div class='lg-row'>又放光明聲清淨，　非聲空聲悉盡知，</div>
<div class='lg-row'>生信由如於谷嚮，　放此清淨聲光明。</div>
<div class='lg-row'>又放清淨香光明，　一切臭氣為妙香，</div>
<div class='lg-row'>妙香水灑佛塔廟，　放光住此菩提樹。</div>
<div class='lg-row'>又放清淨味光明，　有毒無毒變上味，</div>
<div class='lg-row'>供佛聲聞及父母，　施諸上味得光明。</div>
<div class='lg-row'>又放光明觸清淨，　澁滑軟觸悉安樂，</div>
<div class='lg-row'>劍戟箭槍如雲雨，　變為柔軟妙花鬘，</div>
<div class='lg-row'>無數軟衣觸獲安，　渡生往詣於佛所，</div>
<div class='lg-row'>妙花塗香清淨衣，　得施鬘蓋放光明。</div>
<div class='lg-row'>又放清淨法光明，　一切毛端難思法，</div>
<div class='lg-row'>為諸世間而出現，　得佛演說一切法。</div>
<div class='lg-row'>信法自性本不生，　法身報身亦復爾，</div>
<div class='lg-row'>法常寂住等虛空，　是故得獲清淨法。</div>
<div class='lg-row'>光明現前應是作，　於大仙面一毛端，</div>
<div class='lg-row'>出生殑伽沙等光，　一切各各隨業因。</div>
<div class='lg-row'>亦如現前一毛塵，　出現殑伽微塵等，</div>
<div class='lg-row'>如是一切毛皆盡，　此三摩地大仙現。</div>
<div class='lg-row'>若放光明如本行，　是光所作過去同，</div>
<div class='lg-row'>彼若不現此光明，　云何神變等大仙。</div>
<div class='lg-row'>彼得福德既同因，　隨喜勸請亦如是，</div>
<div class='lg-row'>若有得見悉獲安，　是光自他俱解了。</div>
<div class='lg-row'>若作福業善安和，　相續不斷供養佛，</div>
<div class='lg-row'>如來功德應忻求，　覩此光明如是作。</div>
<div class='lg-row'>由如盲人不覩日，　不分晝夜及世間，</div>
<div class='lg-row'>云何眼等能了色，　各各法義而得解。</div>
<div class='lg-row'>調御放光亦如是，　分明示彼不自見，</div>
<div class='lg-row'>未離顛倒妄想言，　畢竟不得廓徹意。</div>
<div class='lg-row'>乘寶宮殿眾嚴持，　種種資具妙香華，</div>
<div class='lg-row'>大眾無有能知者，　彼之疾病甚難袪，</div>
<div class='lg-row'>調御光明亦如是，　此光自障不能知，</div>
<div class='lg-row'><span class='corr'>虛</span>誑妄語未能除，　畢竟不能心廣大，</div>
<div class='lg-row'>覩此光明能了別，　常得樂說而安樂。</div>
<div class='lg-row'>彼身無疑妄想除，　離我即大功德幢，</div>
<div class='lg-row'>變化主伴而莊嚴，　依此無上三摩地。</div>
<div class='lg-row'>無邊一切諸十方，　顯示佛子并主伴，</div>
<div class='lg-row'>種種三千微塵剎，　光明嚴飾蓮花座。</div>
<div class='lg-row'>一切身同跏趺坐，　變化示此三摩地，</div>
<div class='lg-row'>自他十剎微塵等，　蓮花坐彼諸眷屬。</div>
<div class='lg-row'>各各佛子眾圍遶，　安住遍入三摩地，</div>
<div class='lg-row'>彼以大仙化導力，　眾生從佛功德出。</div>
<div class='lg-row'>互相圍遶大蓮華，　同時合掌而恭敬，</div>
<div class='lg-row'>此法是大調御師，　若入寂靜三摩地。</div>
<div class='lg-row'>得諸弟子眾圍遶，　由如眾星中朗月，</div>
<div class='lg-row'>如彼入於一方中，　顯示佛子并眷屬。</div>
<div class='lg-row'>一切方中此皆盡，　變化示此三摩地，</div>
<div class='lg-row'>彼方覆閉悉蠲除，　最上三摩地行入。</div>
<div class='lg-row'>或有從於三昧起，　自身顯示於十方，</div>
<div class='lg-row'>或有東方三昧中，　西方不起能搖動；</div>
<div class='lg-row'>或有西方三昧中，　東方現起大人相，</div>
<div class='lg-row'>悉能入此十方中，　異方復現諸三昧。</div>
<div class='lg-row'>廣能現此功德智，　大仙神變三摩地，</div>
<div class='lg-row'>若盡異方一切剎，　無數如來皆往詣。</div>
<div class='lg-row'>一一足下而致敬，　現住安樂三摩地，</div>
<div class='lg-row'>或以三昧視眾生，　西方盡剎而湛然。</div>
<div class='lg-row'>一切如來悉現前，　現作無數諸供養，</div>
<div class='lg-row'>如是西方盡見已，　復往阿僧祇佛剎，</div>
<div class='lg-row'>於彼足下而致敬，　得住安樂三摩地。</div>
<div class='lg-row'>彼以等持而正見，　盡於東方諸剎土，</div>
<div class='lg-row'>一切如來悉現前，　又覩無數諸供養。</div>
<div class='lg-row'>入此十方佛剎已，　一一方盡無動搖，</div>
<div class='lg-row'>於中現起諸三昧，　種種供養世間燈。</div>
<div class='lg-row'>彼於眼塵三昧中，　能現大色諸境界，</div>
<div class='lg-row'>見此不可思議色，　天上人間悉愕然。</div>
<div class='lg-row'>既覩色塵三昧已，　作是思惟眼塵境，</div>
<div class='lg-row'>眼之自性非生滅，　是故開闡無相空。</div>
<div class='lg-row'>或有耳塵三昧中，　能現大聲諸境界，</div>
<div class='lg-row'>入於一切語言音，　天上人間悉愕然。</div>
<div class='lg-row'>既覩聲塵三昧已，　審諦思惟耳塵境，</div>
<div class='lg-row'>耳之自性非生滅，　是故開闡無相空。</div>
<div class='lg-row'>或有鼻塵三昧中，　能現大香諸境界，</div>
<div class='lg-row'>如是妙香悉遍入，　天上人間悉愕然。</div>
<div class='lg-row'>既覩香塵三昧已，　復諦思惟鼻塵境，</div>
<div class='lg-row'>鼻之自性非生滅，　是故開闡無相空。</div>
<div class='lg-row'>或有舌塵三昧中，　能現大舌塵境界，</div>
<div class='lg-row'>如是上味普周遍，　天上人間悉愕然。</div>
<div class='lg-row'>既得上<span class='corr'>味</span>三昧已，　審諦思惟舌塵境，</div>
<div class='lg-row'>舌之自性非生滅，　是故開闡無相空。</div>
<div class='lg-row'>或有身塵三昧中，　能現大觸塵境界，</div>
<div class='lg-row'>世間觸塵普遍入，　天上人間悉愕然。</div>
<div class='lg-row'>既覩觸塵三昧已，　身塵遍起諦思惟，</div>
<div class='lg-row'>身之自性非生滅，　是故開闡無相空。</div>
<div class='lg-row'>或有心塵三昧中，　能現大法塵境界，</div>
<div class='lg-row'>既覩法塵三昧已，　復諦思惟心塵境，</div>
<div class='lg-row'>心之自性非生滅，　是故開闡無相空。</div>
<div class='lg-row'>彼以三昧嬰孩身，　出現盛年壯色住，</div>
<div class='lg-row'>彼現盛年<span class='corr'>三</span>昧已，　復住衰老朽痼身，</div>
<div class='lg-row'>住此衰老身三昧，　復發心作優婆塞。</div>
<div class='lg-row'>住此優婆塞三昧，　改質現作比丘身，</div>
<div class='lg-row'>住此比丘身三昧，　即得多聞比丘身。</div>
<div class='lg-row'>住此多聞身三昧，　即得有學無學身，</div>
<div class='lg-row'>既住如是身三昧，　即得住於如來身。</div>
<div class='lg-row'>住是如來身三昧，　得佛最上妙色身，</div>
<div class='lg-row'>住此最上身三昧，　化身現作天人形。</div>
<div class='lg-row'>從此天形身三昧，　出生眾多大龍身，</div>
<div class='lg-row'>從此大龍身三昧，　出生諸大藥叉身。</div>
<div class='lg-row'>從此藥叉身三昧，　出生一切步多身，</div>
<div class='lg-row'>從此步多身三昧，　現前出生一毛端。</div>
<div class='lg-row'>從此一毛端三昧，　出生一切眾毛端，</div>
<div class='lg-row'>從此一切毛端中，　出生一髮毛端塵。</div>
<div class='lg-row'>從此一髮塵三昧，　出現一切髮塵境，</div>
<div class='lg-row'>一一髮塵三昧中，　復能出現微塵數。</div>
<div class='lg-row'>若見一塵三昧已，　出生一切微塵盡，</div>
<div class='lg-row'>若見一一塵三昧，　出生大海金剛際。</div>
<div class='lg-row'>從此金剛際三昧，　出生摩尼樹花果，</div>
<div class='lg-row'>從此摩尼樹三昧，　出現如來大光明。</div>
<div class='lg-row'>從此如來光三昧，　出現一切江海水，</div>
<div class='lg-row'>從此江海三昧中，　復現大火塵境界。</div>
<div class='lg-row'>從此火塵三昧中，　出生風塵之思念，</div>
<div class='lg-row'>從此風塵之三昧，　出生大地塵境界。</div>
<div class='lg-row'>從此地塵三昧中，　出生一切天宮殿，</div>
<div class='lg-row'>於此宮殿三昧中，　思念等彼虛空界。</div>
<div class='lg-row'>三昧解脫不思議，　悉得無邊諸功德，</div>
<div class='lg-row'>復能照耀無邊劫，　一切如來盡難量。</div>
<div class='lg-row'>一切如來同說此，　世間業果難思議，</div>
<div class='lg-row'>龍化雲水佛入定，　定中變化不思議。</div>
<div class='lg-row'>見彼出生說少分，　於中彼眾悉驚怪，</div>
<div class='lg-row'>法師方便智令知，　所說敏速能解了，</div>
<div class='lg-row'>即得住於八解脫。　聲聞得一即為多，</div>
<div class='lg-row'>或是得多由如一，　觀彼虛空光熾焰。</div>
<div class='lg-row'>炎赫熾盛俱洞然。　周匝俱為熾火城，</div>
<div class='lg-row'>火城下徹於水輪，　於輪坐臥而安住，</div>
<div class='lg-row'>剎那身變不思議。　彼眾無有大悲心，</div>
<div class='lg-row'>菩提行遠棄世間，　身雖變化不思議，</div>
<div class='lg-row'>不能利他為世間。　譬如日月遊虛空，</div>
<div class='lg-row'>悉能照見十方界，　陂湖池沼及淵泉，</div>
<div class='lg-row'>方圓大小寶海河，　悉現不思議色相。</div>
<div class='lg-row'>如日照見於十方，　如智解脫諸三昧，</div>
<div class='lg-row'>若見如來佛亦然。　澄湛池邊四兵眾，</div>
<div class='lg-row'>各各於中而現形，　利劍弓刀箭甲冑，</div>
<div class='lg-row'>兜鍪覆膊絛鐵札，　亦如眾色而莊嚴。</div>
<div class='lg-row'>見彼如來光明網，　不分憎愛離疑惑，</div>
<div class='lg-row'>解脫功德三摩地。　天中海內說彼名，</div>
<div class='lg-row'>乃至眾生出生海，　聞彼所說盡能知，</div>
<div class='lg-row'>自身語言皆歡喜。　愛樂貪恚雜語言，</div>
<div class='lg-row'>一切隨類能了知，　得妙總持法之力，</div>
<div class='lg-row'>人間天上過有無。　名為覩嚕婆惹娑，</div>
<div class='lg-row'>婆羅門女稱讚彼，　志願無有愛恚心。</div>
<div class='lg-row'>為無嫉妬得超身，　雖有辯才愛恚存，</div>
<div class='lg-row'>不能成就大檀行。　名稱遠聞於世間，</div>
<div class='lg-row'>無人不喜智功德，　譬如明智作幻術，</div>
<div class='lg-row'>能現種種無邊色，　或於晝夜月一念。</div>
<div class='lg-row'>百年由如於風燭，　云何幻化有愛恚，</div>
<div class='lg-row'>世間變化如幻夢，　定知遠離於解脫。</div>
<div class='lg-row'>如智善修人皆喜，　天與修羅共鬪戰，</div>
<div class='lg-row'>天得修羅自退散，　以蓋覆上乘車輦，</div>
<div class='lg-row'>兵甲自退而散走，　修羅於彼生愛恚，</div>
<div class='lg-row'>自說身變不思議，　富貴勇猛無能敵。</div>
<div class='lg-row'>現身變化能如是，　能持大龍及金剛，</div>
<div class='lg-row'>帝釋眷屬乘大象，　此象頭現三十三，</div>
<div class='lg-row'>一一復現於六牙，　一一牙上現七池，</div>
<div class='lg-row'>池中現水皆盈滿，　一一池現七蓮花，</div>
<div class='lg-row'>蓮花種種而莊嚴，　一一華中復現七，</div>
<div class='lg-row'>天女一切悉能知，　能解歌舞眾妓樂。</div>
<div class='lg-row'>帝釋天眾同娛樂，　知彼自身復龍形，</div>
<div class='lg-row'>得同一切而變化，　種種造作等莊嚴。</div>
<div class='lg-row'>或時現龍為最上，　彼現有愛有恚癡，</div>
<div class='lg-row'>隨自福業現神變，　智力方便相應行。</div>
<div class='lg-row'>非三摩地不能作，　由如羅睺身變現，</div>
<div class='lg-row'>變為金剛縛足下，　現身海中水至臍，</div>
<div class='lg-row'>頭與妙高而同等，　彼有愛恚貪瞋癡。</div>
<div class='lg-row'>羅睺神變力如是，　魔王破壞世間燈，</div>
<div class='lg-row'>若現神變無有邊，　帝釋化現不思議。</div>
<div class='lg-row'>天與修羅共戰時，　制伏修羅不能變，</div>
<div class='lg-row'>彼現自身於帝釋，　能知修羅勇猛力。</div>
<div class='lg-row'>同時自往帝釋前，　各各執持於金剛，</div>
<div class='lg-row'>修羅執持而戰慄，　變現千眼能怖畏。</div>
<div class='lg-row'>光明熾盛執金剛，　身披甲冑有大力，</div>
<div class='lg-row'>修羅既覩而退走，　彼以薄福力不任。</div>
<div class='lg-row'>帝釋為天現神變，　一切世間盡能救，</div>
<div class='lg-row'>說此神變福無盡，　空中天鼓勸諸天。</div>
<div class='lg-row'>說於彼眾業果報，　知天耽著於欲樂，</div>
<div class='lg-row'>天鼓出聲而救度，　觀身無常不久停。</div>
<div class='lg-row'>此等自性不能了，　如幻如雲翳星月，</div>
<div class='lg-row'>萬物自性如夢覺。　一切煩惱怨家因，</div>
<div class='lg-row'>除得甘露離無常，　其中若有樂耽著，</div>
<div class='lg-row'>無常迅速如摩竭。　一切眷屬悉遭苦，</div>
<div class='lg-row'>聖者增長於一切，　樂著欲樂如盲人，</div>
<div class='lg-row'>若有聞法免無常。　鼓為帝釋常誡勸，</div>
<div class='lg-row'>及諸天眾說妙法，　恒時演暢妙語言，</div>
<div class='lg-row'>無邊煩惱能廣說。　彼能現此無色相，</div>
<div class='lg-row'>天鼓出於大音聲，　隨諸天意現眾色，</div>
<div class='lg-row'>廣為無作諸眾生。　天與修羅相持時，</div>
<div class='lg-row'>以天福力勝於彼，　天鼓空中勸天人，</div>
<div class='lg-row'>出眾音聲悉同彼。　天鼓勸令生忻喜，</div>
<div class='lg-row'>得生遠離兵怖畏，　修羅王眾自退散，</div>
<div class='lg-row'>剎那恐懼盡消除。　鼓施甘露經劫數，</div>
<div class='lg-row'>救度一切諸世間，　彼離煩惱魔王眾，</div>
<div class='lg-row'>不受煩惱說安樂。　帝釋天女九十二，</div>
<div class='lg-row'>化身令他悉歡喜，　一一幻身與彼同，</div>
<div class='lg-row'>一切天女各同示，　諸女同時貪慾樂，</div>
<div class='lg-row'>若住自性妙法中，　而為開示演妙法。</div>
<div class='lg-row'>帝釋神變一剎那，　帝釋有愛有恚癡，</div>
<div class='lg-row'>唯自娛樂諸眷屬，　無人於世恒方便。</div>
<div class='lg-row'>世間變化離愛欲，　魔王鬪諍住世間，</div>
<div class='lg-row'>攝伏一切眾生類，　煩惱業力索普縛，</div>
<div class='lg-row'>愚迷眾生不能脫，　彼等有愛有恚癡，</div>
<div class='lg-row'>一切世間魔王攝，　住於十種業道中。</div>
<div class='lg-row'>一切世間自破壞，　梵王宮殿三千主，</div>
<div class='lg-row'>乃至梵王三千宮，　普現其身於中住。</div>
<div class='lg-row'>梵天王出妙音聲，　梵王於彼世間中，</div>
<div class='lg-row'>定知梵王能變化，　彼經劫數如剎那。</div>
<div class='lg-row'>不能一念生悲智，　過於三災壞劫已，</div>
<div class='lg-row'>不思議心諸世間，　眾生業報心生風。</div>
<div class='lg-row'>風能成就器世間，　四海眾山天宮殿，</div>
<div class='lg-row'>廣大種子光明寶，　風能生雲而降雨。</div>
<div class='lg-row'>雨止風卷雲自收，　風能成熟世所有，</div>
<div class='lg-row'>安樂眾多諸世間，　彼不學於波羅蜜，</div>
<div class='lg-row'>亦復不學佛功德，　能現世間不思議。</div>
<div class='lg-row'>雖能如是人莫覩，　乃至飛禽走<span class='corr'>獸</span>聲，</div>
<div class='lg-row'>女聲童男童女聲，　雲雷震吼海潮聲，</div>
<div class='lg-row'>眾生各各悉聞知，　各各聞於自性聲。</div>
<div class='lg-row'>以廣大辯無礙知，　江河各出廣大聲，</div>
<div class='lg-row'>世間娛樂妙音聲。　如來法海甚希有，</div>
<div class='lg-row'>能攝一切諸眾海，　海得妙寶水無盡，</div>
<div class='lg-row'>江河競澍復不增。　由如一切世間海，</div>
<div class='lg-row'>定慧解脫福無盡，　智智出生諸功德，</div>
<div class='lg-row'>得福功德亦不增。　娑誐羅龍能自在，</div>
<div class='lg-row'>從下往詣化樂天，　廣布慈雲四大洲，</div>
<div class='lg-row'>無數種種而莊嚴。　化樂天中閻浮名，</div>
<div class='lg-row'>現雲普遍眾妙色，　或變紅珠光晃耀，</div>
<div class='lg-row'>覩史多天金雪色，　焰摩天中吠瑠璃，</div>
<div class='lg-row'>忉利天中瑠璃藏，　四大王天水精色，</div>
<div class='lg-row'>金剛堅固海雲色，　緊那羅宮香發越，</div>
<div class='lg-row'>龍王宮中蓮花色，　堅守大力烏黑色，</div>
<div class='lg-row'>阿<span class='corr'>修</span>羅宮山石色，　上妙金光陽焰色，</div>
<div class='lg-row'>異域他州種種嚴，　贍部洲中青碧色，</div>
<div class='lg-row'>雲色各各隨洲變。　化樂天中現金雲，</div>
<div class='lg-row'>由如閃電日光色，　妙色等同清淨月，</div>
<div class='lg-row'>覩史多天紫金色，　焰摩天中金雪同，</div>
<div class='lg-row'>忉利天中瑠璃色，　四大王天水精色，</div>
<div class='lg-row'>金剛堅固海雲色，　緊那羅宮香充滿，</div>
<div class='lg-row'>龍王宮中蓮花色，　堅守大力烏黑色，</div>
<div class='lg-row'>阿修羅宮鐵山色，　上妙清淨摩尼照，</div>
<div class='lg-row'>種種差別而莊嚴。　贍部洲中月摩尼，</div>
<div class='lg-row'>電光所至亦如雲，　化樂天與梵王天，</div>
<div class='lg-row'>同現鼓聲悉周遍。　覩史多天雅樂聲，</div>
<div class='lg-row'>焰摩宮中天女聲，　四大王天乾達嚩，</div>
<div class='lg-row'>山相擊聲海潮聲，　緊那羅笛俱拏聲，</div>
<div class='lg-row'>龍宮迦陵頻伽聲，　堅守宮中龍女聲，</div>
<div class='lg-row'>修羅宮中琴瑟聲，　人聲海聲笙簧聲，</div>
<div class='lg-row'>化樂天中天妙香，　雨花種種而莊嚴。</div>
<div class='lg-row'>妙摩尼月妙月中，　曼陀花鬘及塗香，</div>
<div class='lg-row'>覩史多天摩尼色，　種種妙寶眾嚴飾。</div>
<div class='lg-row'>如月光明摩尼髻，　繽紛亂雨金色衣，</div>
<div class='lg-row'>種種幢幡及寶蓋，　嚴持塗香妙華鬘，</div>
<div class='lg-row'>金色真珠紅色衣，　焰摩天中恒時雨。</div>
<div class='lg-row'>忉利天中如意珠，　塗香栴檀及沈水，</div>
<div class='lg-row'>功姑摩<span class='corr'>蘃</span>天妙鬘，　香水及雨眾妙花，</div>
<div class='lg-row'>珍異飲食增長力，　得香美味貌熙怡。</div>
<div class='lg-row'>殊特妙寶不思議，　雨四天王及龍宮，</div>
<div class='lg-row'>雨於大海能堅牢，　如是無量無有盡。</div>
<div class='lg-row'>庫藏無盡甚廣大，　恒雨無邊勝妙寶，</div>
<div class='lg-row'>妙衣莊嚴彼充滿，　又雨粖香末利香，</div>
<div class='lg-row'>或作雅妙琴瑟聲，　緊那羅女雨瓔珞，</div>
<div class='lg-row'>龍宮恒雨紅色珠。　堅守光明摩尼寶，</div>
<div class='lg-row'>破壞冤家弓敏捷，　修羅宮中雨劍戟，</div>
<div class='lg-row'>無價瓔珞令彼安。　雨鬘末利瞻波迦，</div>
<div class='lg-row'>雨於清淨俱闌拏，　更雨種種妙燈光，</div>
<div class='lg-row'>閻浮提人皆歡喜。　復能忻樂妙法雨，</div>
<div class='lg-row'>花樹果樹及香樹，　天妙眾物安世間，</div>
<div class='lg-row'>如是難思雲莊嚴，　霹靂雷聲雨莊嚴，</div>
<div class='lg-row'>如是龍變難思議。　彼恒住於大海水，</div>
<div class='lg-row'>龍現變化上難思，　若入法海功德中，</div>
<div class='lg-row'>無邊變化非測量。　此義譬喻說少分，</div>
<div class='lg-row'>如是說彼調御師，　此勇猛智離譬喻，</div>
<div class='lg-row'>若此現住解脫門，　說此解脫為最上。</div>
<div class='lg-row'>廣大微妙無上意，　得未曾有真實意，</div>
<div class='lg-row'>如是勝上甚深意，　是法難行希希有。</div>
<div class='lg-row'>世間所有行行人，　若聞最上解脫已，</div>
<div class='lg-row'>世間恭敬而稱讚，　眾生身道難得聞。</div>
<div class='lg-row'>如是此法能尊重，　若能作福獲安樂，</div>
<div class='lg-row'>自他因力而恭敬，　彼於人間離疑惑。</div>
<div class='lg-row'>聲聞乘中不生疑，　辟支佛乘亦復然，</div>
<div class='lg-row'>彼復不疑眾多乘，　住彼大乘未為難。</div>
<div class='lg-row'>恭敬此經甚難得，　云何讀誦而受持？</div>
<div class='lg-row'>若住此法云何行？　假使三千山及海，</div>
<div class='lg-row'>盡未來劫而頂戴，　如是勤苦未為難；</div>
<div class='lg-row'>恭敬此經甚為難。　三千微塵等眾生，</div>
<div class='lg-row'>一一於前經劫住，　如是勝福未為難；</div>
<div class='lg-row'>信此經者甚為難。　假使十剎山及海，</div>
<div class='lg-row'>如此而能掌中持，　如是勤苦未為難；</div>
<div class='lg-row'>恭敬此經甚難得。　十剎微塵等眾生，</div>
<div class='lg-row'>一一面前經劫住，　最勝福報未為難；</div>
<div class='lg-row'>信此經者甚難得。　十剎微塵等如來，</div>
<div class='lg-row'>一一經劫面前住，　若於此法讀誦持，</div>
<div class='lg-row'>勝前功德<span class='corr'>阿</span>庾多。　如來開此解脫門，</div>
<div class='lg-row'>若於十方一切剎，　悉能降伏魔王宮，</div>
<div class='lg-row'>導引無罪悉安隱。　若諸十方仁師子，</div>
<div class='lg-row'>彼從口中現一切，　舒手安於頭頂上，</div>
<div class='lg-row'>無邊功德普吉祥，　一切如來口中出，</div>
<div class='lg-row'>如來以手摩其頂，　解脫法門應善說。</div>
<div class='lg-row'>汝等應當廣流布，　勿令此法而斷絕，</div>
<div class='lg-row'>世尊佛說此伽他，　說已默然而寂住。」</div>
</div><p>爾時三千大千世界，一切諸天及諸人民海會聖眾，同作是言：「此是如來第二會轉此法輪，讚言善哉！善說世尊，希有，希有！我等過去未曾聞，說如是正法。若有眾生，聞此正法，甚為希有！即得不生貧窮下賤之家，心得平等，由如供養恭敬眾多如來。是諸眾生展轉相教，如佛塔廟。彼諸眾生，天上人間，魔王眷屬彼不能害。若諸人天，在家出家，是諸國王及諸大臣長者宰官，亦不能害。」</p>
<p>是時，尊者須菩提白佛言：「世尊！希有如來云何得此，如是寶光明經正法行於世間？此眾經中寶，皆是如來威神力故，出現世間。復次是諸眾生得聞是法，亦是如來威神力故。」</p>
<p>爾時世尊復開金口，告尊者阿難言：「汝當受持，阿難！如是正法，勤心精進，受持讀誦。」</p>
<p>是時，尊者阿難遶佛三匝，而作是言：「世尊！我當受持如是正法，永不忘失。」</p>
<p>佛說此經已，一切聖眾菩薩，普賢菩薩、妙吉祥童子，尊者舍利弗等，諸大聲聞，天、人、阿修羅、乾達嚩等，聞佛所說，皆大歡喜，頂禮而去。</p>

<p class='juan'>大方廣總持寶光明經卷第五</p></div>
</div><!-- end of div[@id='body'] -->
</body></html>