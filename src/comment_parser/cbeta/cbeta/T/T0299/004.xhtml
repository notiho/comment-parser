<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣總持寶光明經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />大方廣總持寶光明經卷第四</p><p class="byline">西天中印度摩伽陀國那爛陀寺傳教大師三藏賜紫沙門臣法天奉　詔譯</p>
<div class="lg regular" style="margin-left:1em;"><div class='lg-row'>「若得發心淨覺意，　彼說最上最殊勝，</div>
<div class='lg-row'>若得最上殊勝已，　常行波羅蜜多行。</div>
<div class='lg-row'>若行波羅蜜多行，　則能隨順此大乘，</div>
<div class='lg-row'>若能隨順此大乘，　則能隨順供養佛。</div>
<div class='lg-row'>若得隨順供養佛，　則得智慧志堅固，</div>
<div class='lg-row'>若能智慧志堅固，　常見彼佛不思議。</div>
<div class='lg-row'>若常見佛不思議，　見佛無去無有住，</div>
<div class='lg-row'>若得見佛無去住，　此法住世恒不滅。</div>
<div class='lg-row'>若見此法恒不滅，　遠離積集諸煩惱，</div>
<div class='lg-row'>若得遠離煩惱因，　則能說法無邊際。</div>
<div class='lg-row'>若得說法無邊際，　彼為興慈住世間，</div>
<div class='lg-row'>若為慈心住世間，　則是大悲堅牢本。</div>
<div class='lg-row'>若得大悲堅牢本，　即是為他法喜樂，</div>
<div class='lg-row'>若得喜樂法根本，　彼捨造作種種罪。</div>
<div class='lg-row'>若捨造作眾罪已，　無我無人離眾非，</div>
<div class='lg-row'>若得無我離眾非，　彼常自利及利他。</div>
<div class='lg-row'>若常自利及利他，　永免輪迴諸苦惱，</div>
<div class='lg-row'>若離輪迴諸苦惱，　彼得大力最為勝。</div>
<div class='lg-row'>若得大力最殊勝，　則得出生清淨智，</div>
<div class='lg-row'>若生清淨智慧已，　彼入世間修行網。</div>
<div class='lg-row'>若能入此修行網，　成熟世間甚希有，</div>
<div class='lg-row'>若得成熟於世間，　積集世間妙智慧。</div>
<div class='lg-row'>若得世間妙智慧，　則能隨順於四攝，</div>
<div class='lg-row'>若能隨順於四攝，　則於世間廣施設。</div>
<div class='lg-row'>若於世間廣施設，　則住方便智慧力，</div>
<div class='lg-row'>若得方便智慧力，　則住勇猛無上道。</div>
<div class='lg-row'>若住勇猛無上道，　永不見彼魔軍眾，</div>
<div class='lg-row'>若得不見魔軍眾，　則能遠離四魔道。</div>
<div class='lg-row'>若得遠離四魔道，　則能到於不退地，</div>
<div class='lg-row'>若得到於不退地，　即得名為無生忍。</div>
<div class='lg-row'>若得如是無生忍，　得佛授記號世燈，</div>
<div class='lg-row'>若得授記號世燈，　則住一切如來前。</div>
<div class='lg-row'>若得住於如來前，　得佛祕密變化智，</div>
<div class='lg-row'>若得如來變化智，　一切如來皆授記。</div>
<div class='lg-row'>若得諸佛授記已，　一切功德眾莊嚴，</div>
<div class='lg-row'>若得功德眾莊嚴，　得妙福德清淨身。</div>
<div class='lg-row'>若得如是清淨身，　由若金山光照耀，</div>
<div class='lg-row'>若得如是金山光，　即得具相三十二。</div>
<div class='lg-row'>若得具相三十二，　即得相好莊嚴身，</div>
<div class='lg-row'>若得相好莊嚴已，　身放光明普皆照。</div>
<div class='lg-row'>若得光明普照已，　不思議光眾嚴飾，</div>
<div class='lg-row'>若得如是眾嚴飾，　光明足步蓮花生。</div>
<div class='lg-row'>若得光明蓮花行，　得佛境界蓮花座，</div>
<div class='lg-row'>若得如來花座已，　則能照見十方界。</div>
<div class='lg-row'>若得照見十方界，　教化眾生不空行，</div>
<div class='lg-row'>若得教化不空行，　即得智辯無邊際。</div>
<div class='lg-row'>若得智辯無邊際，　說此不可思議法，</div>
<div class='lg-row'>若得說法不思議，　令彼無量眾忻慶。</div>
<div class='lg-row'>若得無量眾忻慶，　積行不可思議剎，</div>
<div class='lg-row'>若得如是廣大行，　各各智力盡能知。</div>
<div class='lg-row'>若得如是智慧力，　世間隨類化群生，</div>
<div class='lg-row'>若得隨化群生已，　宿命住智彼皆得。</div>
<div class='lg-row'>若得如是宿命智，　三業清淨恒無間，</div>
<div class='lg-row'>若得三業恒無間，　以自願力隨念至。</div>
<div class='lg-row'>若得願力隨念至，　隨諸眾生現眾類，</div>
<div class='lg-row'>若得隨現眾生類，　得不思議妙音聲。</div>
<div class='lg-row'>若得如是妙音聲，　能出種種眾語言，</div>
<div class='lg-row'>所出如是妙言辭，　則能周遍諸世界。</div>
<div class='lg-row'>如是周遍諸世界，　一剎那中盡能知，</div>
<div class='lg-row'>若得如是了眾心，　不生不滅無退轉。</div>
<div class='lg-row'>若離生滅無退轉，　一切障惱不復生，</div>
<div class='lg-row'>若得障惱不復生，　法身功德智慧圓。</div>
<div class='lg-row'>若得法身智慧圓，　法行光明照世間，</div>
<div class='lg-row'>若得法光照世間，　則得十地十種身。</div>
<div class='lg-row'>若得十地十種身，　則得般若解脫道，</div>
<div class='lg-row'>若得般若解脫道，　灌頂莊嚴為最上。</div>
<div class='lg-row'>若得如是灌頂已，　三摩地道悉皆成，</div>
<div class='lg-row'>如是三摩地得已，　各見十方一切佛。</div>
<div class='lg-row'>若見如是諸佛已，　如是諸佛念灌頂，</div>
<div class='lg-row'>作是思惟是事已，　十方諸佛同灌頂。</div>
<div class='lg-row'>諸佛同時灌頂已，　各伸右手摩其頂，</div>
<div class='lg-row'>既得諸佛摩頂已，　則能變現等虛空。</div>
<div class='lg-row'>如是變現等虛空，　隨所住處能堅固，</div>
<div class='lg-row'>若得隨所能堅固，　天上人間莫能測。</div>
<div class='lg-row'>既以人天無能測，　如是所作離稱量，</div>
<div class='lg-row'>過諸稱量離語言，　是為一切不空力。</div>
<div class='lg-row'>以是一切不空力，　聞名見身獲大辯，</div>
<div class='lg-row'>既以大辯力如是，　能作世間大施主。</div>
<div class='lg-row'>復名不空大丈夫，　以住本性丈夫故，</div>
<div class='lg-row'>不捨大慈演妙法，　於諸惡道化群生。</div>
<div class='lg-row'>演說寶光最上乘，　由如金剛寶雲聚，</div>
<div class='lg-row'>彼之自性如海寶，　不增不減無有損。</div>
<div class='lg-row'>無邊功德亦復然，　有剎無佛不聞法，</div>
<div class='lg-row'>於彼現作佛菩提，　見彼由如大法藏。</div>
<div class='lg-row'>彼常說法離眾惑，　十方世界無罣礙，</div>
<div class='lg-row'>亦如月光普照耀，　教化眾生千方便。</div>
<div class='lg-row'>剎那剎那佛菩提，　即見十方諸世界，</div>
<div class='lg-row'>常轉法輪安世間，　勇猛遍轉十方界。</div>
<div class='lg-row'>彼諸聲聞辟支地，　無邊變化佛莊嚴，</div>
<div class='lg-row'>復經不可思議劫，　化諸眾生親往詣。</div>
<div class='lg-row'>若男若女童男女，　天人修羅龍王類，</div>
<div class='lg-row'>藥叉乃至摩護羅，　以解脫智皆悉見。</div>
<div class='lg-row'>若諸世間眾形類，　隨眾語言悉皆同，</div>
<div class='lg-row'>一切勇猛皆盡見，　如是勇猛盡觀察。</div>
<div class='lg-row'>海印三昧從口生，　得是海印眾三昧，</div>
<div class='lg-row'>能嚴不可思議剎。　嚴飾不思議剎已，</div>
<div class='lg-row'>供養十方諸如來，　如是種種供養已，</div>
<div class='lg-row'>復得光明眾嚴飾。　若得光嚴不思議，</div>
<div class='lg-row'>則得無邊解脫智，　若得無邊解脫智，</div>
<div class='lg-row'>得不思議身變化。　若得如是身變化，</div>
<div class='lg-row'>口辯智辯亦如是，　若得口智無礙辯，</div>
<div class='lg-row'>布施變化不思議。　若得布施不思議，</div>
<div class='lg-row'>持戒忍進亦復然，　若得持戒忍進通，</div>
<div class='lg-row'>禪定神變莫能測。　若得禪定神通變，</div>
<div class='lg-row'>出生方便神變智，　得是方便神變智，</div>
<div class='lg-row'>出生無邊諸功德。　從佛口生三摩地，</div>
<div class='lg-row'>三摩地入一微塵，　一切微塵皆盡入，</div>
<div class='lg-row'>一微塵中難思剎，　一一微塵皆悉見。</div>
<div class='lg-row'>如是佛剎微塵數，　其中佛剎盡皆覩，</div>
<div class='lg-row'>種種微細清淨眾，　無上貴重微妙剎，</div>
<div class='lg-row'>如實遠離出興世，　其中祕密妙昇騰，</div>
<div class='lg-row'>有以除暗放光明，　帝網重重復無盡。</div>
<div class='lg-row'>由如見一大光明，　如是一切微塵盡，</div>
<div class='lg-row'>此大仙行三摩地，　即是無邊勝解脫。</div>
<div class='lg-row'>三摩地力供養佛，　一切如來供養已，</div>
<div class='lg-row'>復於手中變千萬，　作大丈夫興廣供。</div>
<div class='lg-row'>乃至十方妙華鬘，　塗香發越珍奇寶，</div>
<div class='lg-row'>一一手中親施與，　菩提大樹詣佛所。</div>
<div class='lg-row'>價直千萬妙香衣，　種種幢幡及傘蓋，</div>
<div class='lg-row'>閻浮檀金莊嚴具，　彼自手中親施與。</div>
<div class='lg-row'>無邊一切所受用，　清淨供養於大仙，</div>
<div class='lg-row'>手中奉上皆捨施，　住佛菩提大樹王。</div>
<div class='lg-row'>乃至一切眾妓樂，　擊鼓出眾妙音聲，</div>
<div class='lg-row'>種種雅樂琴箜篌，　一一手中親撫擊。</div>
<div class='lg-row'>種種讚唄妙伽陀，　種種稱讚真實德，</div>
<div class='lg-row'>無邊一切十方界，　一一皆自手中作。</div>
<div class='lg-row'>或以光明興佛事，　皆從右旋而動作，</div>
<div class='lg-row'>香水普灑諸佛剎，　供養一切世間燈。</div>
<div class='lg-row'>光明嚴麗適意香，　蓮華瓔珞不思議，</div>
<div class='lg-row'>蓮華妙色無央數，　一一自作供諸佛。</div>
<div class='lg-row'>放大光明嚴飾華，　種種微妙華雲海，</div>
<div class='lg-row'>如是妙華普周遍，　廣大供養作佛事。</div>
<div class='lg-row'>放大光明嚴飾香，　種種微妙香雲海，</div>
<div class='lg-row'>如是妙香普周遍，　廣大供養作佛事。</div>
<div class='lg-row'>放大光明塗香獻，　種種塗香妙雲海，</div>
<div class='lg-row'>如是塗香普周遍，　廣大供養作佛事。</div>
<div class='lg-row'>放大光明鬘嚴飾，　種種微妙鬘雲海，</div>
<div class='lg-row'>如是妙鬘普周遍，　廣大供養作佛事。</div>
<div class='lg-row'>放大光明粖香嚴，　種種粖香妙雲海，</div>
<div class='lg-row'>如是妙香普周遍，　廣大供養作佛事。</div>
<div class='lg-row'>放大光明嚴飾衣，　種種微妙衣雲海，</div>
<div class='lg-row'>如是妙衣普周遍，　廣大供養作佛事。</div>
<div class='lg-row'>放大光明嚴飾蓋，　種種微妙蓋雲海，</div>
<div class='lg-row'>如是妙蓋普周遍，　廣大供養作佛事。</div>
<div class='lg-row'>放大光明寶嚴飾，　種種微妙寶雲海，</div>
<div class='lg-row'>如是妙寶普周遍，　廣大供養作佛事。</div>
<div class='lg-row'>放大光明蓮華嚴，　種種蓮花妙雲海，</div>
<div class='lg-row'>如是妙花普周遍，　廣大供養作佛事。</div>
<div class='lg-row'>放大光明瓔珞嚴，　種種瓔珞妙雲海，</div>
<div class='lg-row'>如是瓔珞普周遍，　廣大供養作佛事。</div>
<div class='lg-row'>放大光明幢莊嚴，　彼幢青黃具赤白，</div>
<div class='lg-row'>無數妙寶眾莊嚴，　眾幢嚴飾彼佛剎。</div>
<div class='lg-row'>種種嚴飾摩尼網，　懸繒幡蓋妙花鬘，</div>
<div class='lg-row'>垂珠瓔珞演佛音，　持蓋常在如來上。</div>
<div class='lg-row'>假使供養一如來，　手自供給不可數，</div>
<div class='lg-row'>如是盡諸一切佛，　此仙變化三摩地。</div>
<div class='lg-row'>攝諸世間神通智，　是為最上三摩地，</div>
<div class='lg-row'>善行一切眾方便，　如是化導諸群生。</div>
<div class='lg-row'>或有供養諸如來，　種種行施不思議，</div>
<div class='lg-row'>尸羅清淨頭陀行，　無盡忍辱非動搖。</div>
<div class='lg-row'>或有勇猛勤精進，　寂然禪定善修習，</div>
<div class='lg-row'>智慧了達諸義趣，　能行一切善方便。</div>
<div class='lg-row'>或行慈悲喜捨願，　同事愛語利他力，</div>
<div class='lg-row'>以智積集眾福業，　解脫四諦十二緣。</div>
<div class='lg-row'>或有根力覺道行，　聲聞乘中得解脫，</div>
<div class='lg-row'>觀緣清淨緣覺乘，　神通變化最上乘。</div>
<div class='lg-row'>或見無常諸苦惱，　非命非身卒暴眾，</div>
<div class='lg-row'>非橫煩惱障所纏，　三摩地力能蠲除。</div>
<div class='lg-row'>於諸世間行精進，　演暢妙法化群生，</div>
<div class='lg-row'>普願一切皆解脫，　誘諸眾生隨世間。</div>
<div class='lg-row'>彼諸形類莫能測，　神通密演三摩地，</div>
<div class='lg-row'>嚴持欲樂妙變化，　隨意引導諸世間，</div>
<div class='lg-row'>悉令歡喜獲安樂，　思念眾生無暫捨。</div>
<div class='lg-row'>若逢饑饉眾難中，　種種安樂世所有，</div>
<div class='lg-row'>一切愛樂悉從心，　為諸世間廣施設。</div>
<div class='lg-row'>常以珍味之飲食，　種種麗服及庫藏，</div>
<div class='lg-row'>王物我所愛樂捨，　一切世間隨意施。</div>
<div class='lg-row'>殊特妙好相嚴身，　巍巍上行無傾動，</div>
<div class='lg-row'>塗香花鬘悅眾心，　現是色相化群有。</div>
<div class='lg-row'>見者愛樂生歡喜，　上妙智慧種種色，</div>
<div class='lg-row'>見諸最上微妙色，　隨意化導於世間。</div>
<div class='lg-row'>迦陵頻伽出妙音，　白鵠計羅俱拏聲，</div>
<div class='lg-row'>緊那羅鼓出梵音，　恒演如來解脫法。</div>
<div class='lg-row'>八萬四千如來藏，　一切勝義盡能行，</div>
<div class='lg-row'>差別萬法妙能宣，　隨意化導諸眾生。</div>
<div class='lg-row'>眾生苦惱悉同行，　非惡非善亦復爾，</div>
<div class='lg-row'>造作一切諸行業，　隨意化導諸眾生。</div>
<div class='lg-row'>若逢災難苦惱中，　見彼如是難堪忍，</div>
<div class='lg-row'>代諸眾生受眾苦，　安樂一切諸世間。</div>
<div class='lg-row'>若法或有或不至，　無智無福無解脫，</div>
<div class='lg-row'>與王於彼同敷暢，　拔濟眾生超彼岸。</div>
<div class='lg-row'>能離貪愛眾結縛，　名為世間解脫主，</div>
<div class='lg-row'>一切欲樂盡能超，　出離解脫光明照。</div>
<div class='lg-row'>彼放光明十種行，　能行調御眾方便，</div>
<div class='lg-row'>一切仙行悉了知，　觀見世間隨所作。</div>
<div class='lg-row'>眾生等同無量壽，　坦然安隱而快樂，</div>
<div class='lg-row'>生老病苦不能侵，　決定自見無常趣。</div>
<div class='lg-row'>如有眾生樂燈明，　世間癡暗然大炬，</div>
<div class='lg-row'>老病死苦恒熾然，　世間引導諸眾生。</div>
<div class='lg-row'>十力精進四無畏，　如來十八不共法，</div>
<div class='lg-row'>我意思惟廣大功，　於諸世間作佛事。</div>
<div class='lg-row'>譬如世間諸幻術，　能現種種眾色相，</div>
<div class='lg-row'>見諸如來化亦然，　如是神變導諸有。</div>
<div class='lg-row'>彼以種種方便行，　善言誘喻諸眾生，</div>
<div class='lg-row'>譬如蓮華不著水，　隨意造作差別行。</div>
<div class='lg-row'>華辭捷利眾語言，　妓舞戲玩相扠撲，</div>
<div class='lg-row'>瓔珞莊嚴舞旋轉，　如幻現相各不同。</div>
<div class='lg-row'>或作村營商主尊，　長者賈客市中主，</div>
<div class='lg-row'>輔相大臣<span class='corr'>王</span>給使，　醫方大辯眾論師。</div>
<div class='lg-row'>或於曠野作大樹，　珍寶妙藥無盡藏，</div>
<div class='lg-row'>如意摩尼給所須，　失路迷人為導引。</div>
<div class='lg-row'>盡知未來生世間，　眾生不知自作業，</div>
<div class='lg-row'>經營農務眾方便，　世間工巧種種行。</div>
<div class='lg-row'>或現怨親無憎愛，　安樂一切諸眾生，</div>
<div class='lg-row'>洞明方論種種法，　彼仙開決光明道。</div>
<div class='lg-row'>若行最上大仙行，　天上人間皆解脫，</div>
<div class='lg-row'>若諸出家苦行輩，　開彼最上一切智。</div>
<div class='lg-row'>若諸外道出家眾，　常持不語憍答摩，</div>
<div class='lg-row'>裸形不動沙門相，　亦自依稟本師教。</div>
<div class='lg-row'>或有常持捨身法，　或即執有執本無，</div>
<div class='lg-row'>長髮[髟/酉]髻童子相，　亦自依稟於本師。</div>
<div class='lg-row'>或有事日五炙身，　狗戒牛戒鹿皮衣，</div>
<div class='lg-row'>巡訪三時行供養，　亦自依稟於本師。</div>
<div class='lg-row'>或有常樂天中智，　無善無惡撥無因，</div>
<div class='lg-row'>尋求根果水為食，　執為上味難思法。</div>
<div class='lg-row'>或有蹲坐紅色衣，　或有塗灰或臥草，</div>
<div class='lg-row'>持捧題名搭肩行，　亦自依稟於本師。</div>
<div class='lg-row'>乃至一一諸外道，　皆悉令彼離結縛，</div>
<div class='lg-row'>彼行利智惡苦行，　如是外道皆接引。</div>
<div class='lg-row'>世間同類皆教化，　邪見棲託本靈跡，</div>
<div class='lg-row'>於彼方便演妙法，　說此正法令他作。</div>
<div class='lg-row'>或演大乘真言行，　正法祕要妙言辭，</div>
<div class='lg-row'>或於正直演實言，　其中或演天妙句；</div>
<div class='lg-row'>或以文字得解脫，　法集妙義金剛句；</div>
<div class='lg-row'>智慧破壞外論句，　論說種種解脫言。</div>
<div class='lg-row'>或於人中演神呪，　宣揚一切妙章句，</div>
<div class='lg-row'>其中或有天語言，　龍王語言藥叉句；</div>
<div class='lg-row'>或於羅剎步多言，　藥叉畢舍乾達嚩，</div>
<div class='lg-row'>緊那羅女誐嚕拏，　演斯妙法解脫義。</div>
<div class='lg-row'>彼以智慧如法說，　若佛若法如是盡，</div>
<div class='lg-row'>智道不可思議法，　說此三摩地變化。</div>
<div class='lg-row'>解了世間三摩地，　行於一切諸世間，</div>
<div class='lg-row'>或放光明難思議，　光明引接諸眾生。</div>
<div class='lg-row'>或放光明名妙觀，　乃至眾生因光信，</div>
<div class='lg-row'>彼得不空妙觀察，　無上智及無上因。</div>
<div class='lg-row'>得見諸佛并聞法，　及見僧徒諸功德，</div>
<div class='lg-row'>見塔讚佛甚希有，　及見清淨光明照。</div>
<div class='lg-row'>或放光明名普照，　遍照一切諸世間，</div>
<div class='lg-row'>一一微塵彼盡知，　為欲安樂世間說。</div>
<div class='lg-row'>彼光普照諸眾生，　常持燈明供養佛，</div>
<div class='lg-row'>持燈供養諸佛已，　世間所有眾燈明。</div>
<div class='lg-row'>或以酥燈及油燈，　松脂草竹及葦燈，</div>
<div class='lg-row'>眾香美味珍寶燈，　盡持光明施諸佛。</div>
<div class='lg-row'>又放光明名遍照，　悉能觀察諸眾生，</div>
<div class='lg-row'>貪愛輪迴生死海，　為欲拔濟諸群生。</div>
<div class='lg-row'>光照輪迴貪愛海，　悉令利樂諸有情，</div>
<div class='lg-row'>皆得遠離於四魔，　苦惱逼迫令安樂。</div>
<div class='lg-row'>作諸橋梁無有數，　或於河路作船筏，</div>
<div class='lg-row'><span class='corr'>叱</span>呵假偽讚息災，　彼放光明皆盡照。</div>
<div class='lg-row'>光明警悟渴乏者，　彼能覺悟諸眾生，</div>
<div class='lg-row'>遠離貪欲獲善利，　得為說法之導師。</div>
<div class='lg-row'>若離欲貪獲善利，　說法化導亦復爾，</div>
<div class='lg-row'>得佛降霔甘露水，　濟拔世間飢渴者。</div>
<div class='lg-row'>或作池河及井潭，　穿鑿造作為菩提，</div>
<div class='lg-row'>呵毀愛欲稱讚定，　呵責貪愛彼悉除。</div>
<div class='lg-row'>憐愍眾生放光明，　彼光遍警諸群有，</div>
<div class='lg-row'>樂他變化住菩提，　念念生心我當得。</div>
<div class='lg-row'>莊嚴相好蓮華座，　大悲憐愍諸眾生，</div>
<div class='lg-row'>恒時演說佛功德，　放光令彼生忻慶。</div>
<div class='lg-row'>又放光明名適意，　是光能覺諸有情，</div>
<div class='lg-row'>於佛於法生愛敬，　及樂恒時事眾僧。</div>
<div class='lg-row'>既得佛法生忻慶，　及以給侍於眾僧，</div>
<div class='lg-row'>即禮如來聖功德，　是故得佛無上行。</div>
<div class='lg-row'>遇諸如來并妙法，　得最無上忍辱行，</div>
<div class='lg-row'>覺此眾多諸有情，　念佛念法聖功德。</div>
<div class='lg-row'>一一功德心覺悟，　彼放光明令趣求，</div>
<div class='lg-row'>又放光明集福德，　此光能覺諸有情。</div>
<div class='lg-row'>捨施無數種種行，　勸請無上大菩提，</div>
<div class='lg-row'>所求如意皆滿足，　如是種種物能施。</div>
<div class='lg-row'>一切隨意施設已，　積集福德放光明，</div>
<div class='lg-row'>如是智者放光明，　彼光照察諸眾生。</div>
<div class='lg-row'>一法口宣無有盡，　剎那宣暢能觀察，</div>
<div class='lg-row'>法慧攝諸眾生義，　智智悉能盡了知。</div>
<div class='lg-row'>妙法勝義已宣揚，　即智放彼大光明，</div>
<div class='lg-row'>若以智燈放光明，　彼光照察諸眾生。</div>
<div class='lg-row'>眾生不空無生滅，　諸法自性即無性，</div>
<div class='lg-row'>如幻如霧水月等，　如夢亦如鏡中像。</div>
<div class='lg-row'>法無主宰依於空，　善說出生智慧燈，</div>
<div class='lg-row'>法力變化放光明，　彼光警悟諸眾生。</div>
<div class='lg-row'>無盡總持誰易得，　持諸如來妙法藏，</div>
<div class='lg-row'>總持妙法修習已，　大仙之法常護持。</div>
<div class='lg-row'>宣暢是法為世間，　是為法化放光明，</div>
<div class='lg-row'>或以好捨放光明，　彼光能覺諸眾生。</div>
<div class='lg-row'>無常不久知快樂，　如是捨離彼皆得，</div>
<div class='lg-row'>若諸眾生我難伏，　了知自性如浮雲，</div>
<div class='lg-row'>知已好慧善安和，　是為好施放光明。</div>
<div class='lg-row'>又放光明名懺悔，　照察毀禁諸眾生，</div>
<div class='lg-row'>戒法清淨懺悔已，　心生遠望當得佛。</div>
<div class='lg-row'>若諸眾生因持戒，　現業毀禁獲清淨，</div>
<div class='lg-row'>彼同發此菩提心，　放此光明彼盡懺。</div>
<div class='lg-row'>忍辱放光眾嚴飾，　彼光照察諸眾生，</div>
<div class='lg-row'>瞋心極惡意難調，　先以忍辱彼即除。</div>
<div class='lg-row'>自業難行忍辱行，　於心不動菩提道，</div>
<div class='lg-row'>恒時稱讚忍辱行，　是為忍辱眾嚴飾。</div>
<div class='lg-row'>又放光明光熠燿，　照察懈怠諸眾生，</div>
<div class='lg-row'>三寶上妙諸方便，　相續長時而供養。</div>
<div class='lg-row'>三寶種種諸方便，　相續方便供養已，</div>
<div class='lg-row'>即能遠離於四魔，　疾得無上大菩提。</div>
<div class='lg-row'>化諸眾生行精進，　如是供養三寶已，</div>
<div class='lg-row'>恒持妙法無盡時，　熠燿光明彼即得。</div>
<div class='lg-row'>又放光明作忍辱，　普周覺察諸眾生，</div>
<div class='lg-row'>菩提遠離貪瞋癡，　得心恒時無間斷。</div>
<div class='lg-row'>所有業行悉皆除，　遠離一切諸不善，</div>
<div class='lg-row'>稱揚息災讚禪定，　忍辱清淨放光明。</div>
<div class='lg-row'>智慧嚴飾放光明，　能覺癡暗諸眾生，</div>
<div class='lg-row'>若說正法得解脫，　遍能證入諸智根。</div>
<div class='lg-row'>若聞正法得解脫，　遍能往詣根源已，</div>
<div class='lg-row'>即得日燈三摩地，　得佛智慧妙光明。</div>
<div class='lg-row'>王之所有我能施，　為求妙法住菩提，</div>
<div class='lg-row'>即得常時演是法，　智慧光明莊嚴得。</div>
<div class='lg-row'>若佛放此大光明，　彼光照察諸眾生，</div>
<div class='lg-row'>無數難思千如來，　現座妙好蓮花上。</div>
<div class='lg-row'>大覺如來解脫我，　無邊變化演佛音，</div>
<div class='lg-row'>作諸如來照察力，　即得放此佛光明。</div>
<div class='lg-row'>又放光明施無畏，　部多恐怖諸眾生，</div>
<div class='lg-row'>救諸患難羈鎖縛，　如是恐怖災難者，</div>
<div class='lg-row'>令諸眾生得安隱，　悉能遠離於殺生，</div>
<div class='lg-row'>救諸業道患難者，　得大無畏放光明。</div>
<div class='lg-row'>又放光明名安樂，　安諸得病纏綿者，</div>
<div class='lg-row'>一切疾疫盡療治，　安樂禪定三摩地。</div>
<div class='lg-row'>種種醫藥花果實，　塗香末香珍寶味，</div>
<div class='lg-row'>香水乳蜜及酥油，　飲食供養皆充足。</div>
<div class='lg-row'>見諸如來放光明，　照察眾生命終時，</div>
<div class='lg-row'>教令念佛即見佛，　命終決定生佛剎。</div>
<div class='lg-row'>臨命終時若念佛，　見於佛像生愛敬，</div>
<div class='lg-row'>佛為往彼而救度，　得見諸佛為說法。</div>
<div class='lg-row'>又放光明名法光，　此光能覺諸眾生，</div>
<div class='lg-row'>聞法書寫讀誦持，　常得愛樂於諸法。</div>
<div class='lg-row'>開敷妙法甚難值，　勤求妙法圓滿意，</div>
<div class='lg-row'>以諸方便獲斯法，　是故說法光明得。</div>
<div class='lg-row'>又放光明名語言，　佛子覺悟彼眾生，</div>
<div class='lg-row'>本願聲振三千界，　聞諸如來眾言音。</div>
<div class='lg-row'>高聲稱讚於大仙，　大聲響亮鐘鈴施，</div>
<div class='lg-row'>為諸世間佛語言，　是故得此語言光。</div>
<div class='lg-row'>又放光明施甘露，　彼光能覺諸眾生，</div>
<div class='lg-row'>了知眾生起心時，　一切功德相應行。</div>
<div class='lg-row'>無數苦惱災難中，　恒說虛假無安隱，</div>
<div class='lg-row'>若常止息災難除，　說施甘露悉皆得。</div>
<div class='lg-row'>又放光明名最勝，　此光能覺諸眾生，</div>
<div class='lg-row'>勝戒三摩地亦然，　聞佛最勝大智慧。</div>
<div class='lg-row'>無等淨戒三摩地，　智慧第一大能仁，</div>
<div class='lg-row'>稱揚讚歎施菩提，　彼當得此勝光明。</div>
<div class='lg-row'>為施無盡妙珍寶，　此寶供養於大仙，</div>
<div class='lg-row'>施寶供佛及佛塔，　眾生求寶而不獲，</div>
<div class='lg-row'>施諸珍寶得為佛，　是故放光如寶嚴。</div>
<div class='lg-row'>又放光明往照耀，　是光覺悟諸眾生，</div>
<div class='lg-row'>適意塗香人不嗅，　彼行如來功德行。</div>
<div class='lg-row'>天上人間所出香，　用為供養諸如來，</div>
<div class='lg-row'>眾多佛塔我盡塗，　是故放此塗香光。</div>
</div>
<p class='juan'>大方廣總持寶光明經卷第四</p></div>
</div><!-- end of div[@id='body'] -->
</body></html>