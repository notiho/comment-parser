<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金色童子因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />金色童子因緣經卷第五</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p><p>爾時日照商主，聞說如是多種事已，心意破壞，極大憂苦之所逼惱，悶絕躃地，以水灑面，良久乃蘇。徐坐涕泣，發如是言：「苦哉！苦<span class='corr'>哉</span>！我唯一子，今將命殞。」言已，又復舉聲號哭，說伽陀曰：</p>

<div class="lg regular" style="margin-left:1em;"><div class='lg-row'>「苦哉！我子熙怡眼，　苦哉！族中大莊嚴，</div>
<div class='lg-row'>我為汝父福尠微，　為害汝故大號哭。</div>
<div class='lg-row'>我為汝故心離散，　于今迷轉於諸方，</div>
<div class='lg-row'>與汝別離火熾然，　苦哉！焚燒我心意。</div>
<div class='lg-row'>汝是調善有智人，　增上愛樂悲愍者，</div>
<div class='lg-row'>我為汝父極惡人，　招汝今時多厄難。</div>
<div class='lg-row'>汝子當日初生時，　我獲喜樂無等比，</div>
<div class='lg-row'>而今與汝將別離，　憂火燒心極炎熾。</div>
<div class='lg-row'>苦哉！王者及臣輔，　無悲愍心無分別，</div>
<div class='lg-row'>見斯具足法律人，　不能為此審詳辯。</div>
<div class='lg-row'>苦哉！大國為人主，　無悲愍心具顯彰，</div>
<div class='lg-row'>不能如是審詳明，　因汝輕棄於我子。</div>
<div class='lg-row'>世間最勝賢善人，　終不隱昧於心意，</div>
<div class='lg-row'>有德之子眾所知，　為害汝故大號哭。</div>
<div class='lg-row'>此大城隍諸聖賢，　于今離散當何在？</div>
<div class='lg-row'>照燭如是有德人，　臨刑戮時願放捨。</div>
<div class='lg-row'>帝釋天主并護世，　及餘大威德諸天，</div>
<div class='lg-row'>咸願少開悲愍心，　今為我子善救護。</div>
<div class='lg-row'>大力成就禁戒仙，　及餘寂默諸仙等，</div>
<div class='lg-row'>頂禮為開悲愍心，　今為我子作救護。」</div>
</div><p>爾時，日照商主說是伽陀已，善慧忽生，乃自惟忖：「我今悲號唐捐無益，我聞有佛世尊功德無量，普盡世間同一親愛，起大悲心隨念而應。彼佛世尊，諸無主者為作主宰，無救護者為作救護，無歸投者為作歸投，無趣向者為作趣向。</p>
<p>「又佛世尊，世間一切難苦險難逼惱眾生，彼等常生極大怖畏，我佛慈悲善為救度，如彼海中涉渡商客，遇摩竭大魚極生怖畏，當怖畏時，彼思念佛，而佛應念即為救度。</p>
<p>「又如央掘摩羅，殺害千人唯一不殺，而後欲殺其母，母怖斷命，佛以方便善為救度。又如宿世怨縛強力受夜叉身，所謂曠野夜叉、執持夜叉等，為飲食故行於世間，殺害無數百千眾生。是諸夜叉食人血肉，貪其惡味，㗘咂舐掠現惡舌相，堅長利牙蹙頞醜面，近逼於人甚可怖畏，彼等眾生佛善救度。彼佛世尊善為我子度斯艱苦，若佛世尊以大悲心，最上愛念諸眾生者，惟願自然知我所念。」</p>
<p>日照商主作是念時，其傍有一信善優婆塞，商主問言：「仁者！今佛世尊當何所在？」時優婆塞即審思念佛世尊已，涕淚悲泣哽咽其聲，即說伽陀，答商主言：</p>

<div class="lg regular" style="margin-left:1em;"><div class='lg-row'>「今此世間大導師，　能與世間最上樂，</div>
<div class='lg-row'>於諸世間同一親，　彼佛大師已入滅。</div>
<div class='lg-row'>無明照者作明照，　無歸向者為所歸，</div>
<div class='lg-row'>佛日光明已暗冥，　油盡燈然所不及。」</div>
</div><p>是時，日照商主聞佛世尊已入涅槃，倍復悲苦憂箭射心，悶絕躃地，以水灑面，良久乃蘇。扶持漸起，向佛世尊涅槃方處，高聲號哭說伽陀曰：</p>

<div class="lg regular" style="margin-left:1em;"><div class='lg-row'>「苦哉！法王一切智，　能除過失眾怨聚，</div>
<div class='lg-row'>今已棄捨無歸人，　世尊已滅我何作？</div>
<div class='lg-row'>苦哉！最上勝所行，　一切眾生同一愛，</div>
<div class='lg-row'>悉能和合諸別離，　導師開示涅槃路。</div>
<div class='lg-row'>苦哉！云何此世間，　無明蓋覆於淨眼？</div>
<div class='lg-row'>眾生若離於世尊，　生死輪轉無窮盡。</div>
<div class='lg-row'>佛從寂滅道中來，　最上悲愍大勇猛，</div>
<div class='lg-row'>若此世間今無依，　復何主宰為依怙？</div>
<div class='lg-row'>一切皆從正法生，　從法出生諸佛子，</div>
<div class='lg-row'>佛子今已離世間，　復有何人作依怙？</div>
<div class='lg-row'>眾生多種真實意，　佛能拔苦悉圓成，</div>
<div class='lg-row'>開明眾生所愛周，　還復虛空歸寂默。</div>
<div class='lg-row'>一切人眾皆同等，　聞佛所說勇銳生，</div>
<div class='lg-row'>今佛世尊已涅槃，　復有何人宣正法？</div>
<div class='lg-row'>苦哉！世間人天等，　悉無光明皆破壞，</div>
<div class='lg-row'>聖尊出世最極難，　佛大牟尼今已逝。</div>
<div class='lg-row'>聞佛聖尊已涅槃，　所愛正法亦隨滅，</div>
<div class='lg-row'>一切眾生樂法深，　復有何人善施作？</div>
<div class='lg-row'>悲心一味大無畏，　大悲愍者所依止，</div>
<div class='lg-row'>一切功德普能成，　滅已後復何所得？</div>
<div class='lg-row'>何名三界作利益，　所謂發起大悲心，</div>
<div class='lg-row'>悲愍即是真實智，　平等依止於捨行。</div>
<div class='lg-row'>苦哉！佛大功德寶，　經俱胝劫所積集，</div>
<div class='lg-row'>依止難地即銷亡，　所有正法亦墜墮。</div>
<div class='lg-row'>世尊導師離世間，　苦哉！無明所闇蔽，</div>
<div class='lg-row'>此世此生險難中，　勤力所成皆破壞。</div>
<div class='lg-row'>大哉！最勝即佛寶，　一何今時悉離散？</div>
<div class='lg-row'>深可傷悲諸世間，　發起一切破壞事。</div>
<div class='lg-row'>佛滅苾芻眾亦空，　譬如群牛失其母，</div>
<div class='lg-row'>諸有智者覩斯緣，　誰不心生大悲惱？</div>
<div class='lg-row'>全身委地伸敬奉，　頂禮世尊離塵足，</div>
<div class='lg-row'>佛日光明已暗冥，　我等後無所歸向。</div>
<div class='lg-row'>無常大事極慘毒，　一切眾生平等受，</div>
<div class='lg-row'>佛亦今時被汝侵，　故令我今無救護。</div>
<div class='lg-row'>八正道法如妙藥，　能治煩惱病根源，</div>
<div class='lg-row'>大師！大悲！大醫王！　于今亦墮無常數。</div>
<div class='lg-row'>苦哉！無悲極迅速，　世尊慈父已入滅，</div>
<div class='lg-row'>一切世間悉暗冥，　何人為開明照眼？</div>
<div class='lg-row'>苦哉！世尊已入滅，　我子心寶將不還，</div>
<div class='lg-row'>今子臨當刑戮時，　願佛來救斯厄難。</div>
<div class='lg-row'>世尊普救諸苦惱，　一切最勝所歸趣，</div>
<div class='lg-row'>我子無依命欲亡，　惟願今時垂救度。</div>
<div class='lg-row'>若我今日得善利，　如大威德之所說，</div>
<div class='lg-row'>令我諸愛不散離，　是即獲得最上語。」</div>
</div><p>日照商主以如是等悲切語言說伽陀已，復謂優婆塞言：「佛諸弟子大聲聞中，佛以教法付何人已入般涅槃？」</p>
<p>優婆塞言：「商主！諦聽！我佛世尊以其教法，付囑尊者大迦葉已入般涅槃；彼尊者大迦葉，如世尊勅以其教法付囑尊者阿難已，次入涅槃。今時，即是尊者阿難大威德者任持教法，而彼尊者悲心如佛，能於彼彼國城聚落一切方處，調伏攝化一切眾生，於眾生中，若有未種諸善根者，方便攝化令種善根，已能積集一切善根得相續者，使令成熟；已能成熟諸善根者，使其得度；若有縈纏煩惱病者，為說正法勝甘露藥令其除愈，猶如醫王。</p>
<p>「又為一切煩惱黑暗所覆眾生，宣說正法，清淨光明破煩惱暗，譬如日天出語光明和合調順，狀俱母陀花開發可愛，猶如月天。常以正法教授調伏諸小國王，如轉輪聖王。以自智慧勝妙辯才，攝伏一切邪異外道群鹿之眾，猶如師子。指示法律開導一切，猶如導師。廣為眾生宣說正法增益法財，猶如商主。普令一切種植善種覆廕增長，猶如大雲。教示損益猶如父母。諸有一切難調眾生善為調伏，未得度者令其得度，未安隱者令得安隱，未涅槃者令住涅槃，一切險惡艱苦逼迫彼彼眾生大怖畏者，令其脫免。</p>
<p>「總略而言，彼聖尊者有大威力，一切佛事皆悉能作，隨念能應，如汝今時，子之厄難隨汝所念，能為救度。」</p>
<p>爾時，日照商主聞是語已，如還命人宛轉驚惶，即作是言：「仁者！彼尊者阿難今在何處？」</p>
<p>優婆塞言：「商主！尊者阿難今在毘耶離城菴羅樹園。」</p>
<p>如是言已，日照商主即起，恭敬膝輪著地，向毘耶離城合掌頂禮，滿目淚流，作是白言：「尊者大慈！我子今時有別離苦，憂惱逼迫無所伸告，我今罄以極切心誠悲泣哀祈尊者阿難，願垂救護。」即時，商主說伽陀曰：</p>

<div class="lg regular" style="margin-left:1em;"><div class='lg-row'>「今此尊者最勝上，　眾生心意悉明解，</div>
<div class='lg-row'>如意如願普能知，　願今聽我說是事。</div>
<div class='lg-row'>我佛世尊已入滅，　佛諸弟子有大威，</div>
<div class='lg-row'>尊者多聞無等倫，　能持如來清淨教，</div>
<div class='lg-row'>善安慰我逼惱心，　復為世間所歸向，</div>
<div class='lg-row'>常樂利益於眾生，　願今觀察如是事。</div>
<div class='lg-row'>今時我子以何緣，　云何如是將致害？</div>
<div class='lg-row'>我今危逼子無依，　願師威神作救護。</div>
<div class='lg-row'>若或聖者不<span class='corr'>住</span>世，　無復可得利眾生，</div>
<div class='lg-row'>信善之人欲害時，　非師何人能放捨？</div>
<div class='lg-row'>留身住世利群品，　能善任持佛正法，</div>
<div class='lg-row'>現前應起悲愍心，　攝受救護於我子。</div>
<div class='lg-row'>我諸方計無所成，　今無歸趣復無救，</div>
<div class='lg-row'>父子同陷憂泥中，　尊者悲心願提拔。</div>
<div class='lg-row'>我今悚怖深啟告，　師利世間餘何有？</div>
<div class='lg-row'>釋迦牟尼師所言，　今如闇中現光照，</div>
<div class='lg-row'>唯除尊者作善利，　餘復無人能救護。</div>
<div class='lg-row'>惟願尊者速降臨，　應起悲心救我子，</div>
<div class='lg-row'>為子憂心如怨執，　惡人侵嬈難堪任，</div>
<div class='lg-row'>我及妻子悉無依，　願歡喜尊施歡喜。」</div>
</div><p>日照商主說是伽陀，時尊者阿難悲心增益，晝三夜三即為思念，以聲聞中所得天眼普觀世間，何法是增？何法是減？何者險惡？何者難苦？何者逼迫？何者具有險惡艱苦逼迫等事？何者微小？何者漸增？何者廣大？何者惡趣道中我當提拔？何者天中善趣及解脫道我當安立？何者欲泥所陷沒處我當親手隨與拔除？何者遠離聖財我當令其聖財增廣？尊者阿難常為眾生如是觀察，與尊者舍利子等無有異。</p>
<p>即時，尊者以淨天眼觀彼金色童子，昔種善根勝行成熟，然為險惡艱苦逼惱縈纏。見已，即時尊者乃舒如象王臂，速於國主阿闍世王所居宮闕殿宇之上，隱身不現，但於空中彈指警覺。其王爾時方處殿中歡娛沈惑，忽聞空中有聲，作如是言：「大王！汝作不善，彼金色童子都無過失，王自不能審細詳察。今時遣出王舍大城，詣棄屍林中而令棄置將欲殺害，大王宜今速止斯事。」</p>
<p>爾時，阿闍世王聞其空中尊者阿難語已，即速旋動驚懼，頂禮尊者阿難。乃起于殿舉發大聲，普告四方，作如是言：「汝等審聽，速往棄屍林中，宣示我語：『彼金色童子當勿殺害，速宜放捨。』汝等眾中能往告者，我當出彼金藏而賜於汝，及當<span class='corr'>與</span>汝五大聚落。」</p>
<p>時多人眾聞王宣示，人所愛念金色童子令其放捨。時百千人奔走而出，競欲告語。當如是時，四監逐官同諸膾宰，驅行金色童子，已到棄屍林中。時彼迦尸孫那利女有自親識知友，具以種種青黃赤白妙好之衣而為莊嚴，安布輿乘入棄屍林中，時彼知識於是方處聚積其柴欲布柴籠。</p>
<p>是時，諸膾宰言：「汝等于今未宜安布所用柴籠，小待須臾，當俟我等為其童子安布叉已，我即殺之。然後以此金色童子，與彼迦尸孫那利女同處焚燒。」如是言已，時諸膾宰即舉其叉安之在地。</p>
<p>爾時，金色童子觀見彼叉既在地已，即思念母，極大逼切滿目垂淚：「我今與母即見別離，我母今時在何方處？我母昔時或於中夜失其懷抱，暫不見我即生極苦。又念我母唯我一子，今既別離母命何存？苦哉！我今實無福力，招感於母與我別離，子母今時俱受大苦。」</p>
<p>時諸膾宰開掘於地，將立其叉，互相議言：「汝諸膾宰，何人能為金色童子舉叉安立？」互各推排汝當安立。中一人言：「我今頭痛風恙所侵，不能舉立。」中一人言：「我今背痛。」一言：「我今兩脇疼痛。」一言：「我今腹有所痛。」彼諸膾宰各言所苦互欲避之，不忍施作無義利事。</p>

<p class='juan'>金色童子因緣經卷第五</p></div>
</div><!-- end of div[@id='body'] -->
</body></html>