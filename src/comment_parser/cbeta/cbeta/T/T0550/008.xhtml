<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金色童子因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu8' />金色童子因緣經卷第八</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>爾時，金色童子於生死過失心極厭離，即時告白其父母已，前詣尊者阿難所，頂禮雙足，作是白言：「我今願於尊者法中清淨出家，受具足戒成苾芻相，於尊者所誓修梵行。」</p>
<p>是時，尊者阿難即為教授出家之法。乃至成苾芻已，於須臾間斷諸煩惱，證阿羅漢果。證是果已；以宿命智諦觀先世相續業因，乃見自身極具殊勝大福威力，即作是念：「我今雖獲如是福力，然其福命有所盡限，今我所得如斯之報，應由往昔造諸福因。我今宜應為諸眾生，開發福門令生尊重，亦復顯明自福威力。」作是念已，即時脫自身所著衣持用淨施，以神力故，一衣脫已一衣旋復自然出現，如是數數旋脫旋現，脫已還生其數廣多，於尊者阿難之前積而成聚。其所積衣殊妙無價，光明晃曜如初生日，又如閻浮檀金焰赫光聚，返覆觀瞻其光益麗。</p>
<p>爾時，在會一切大眾見是事已，心生驚異，咸作是言：「奇哉！希有！奇哉！希有！奇哉！福者有勝威力。奇哉！能作如是廣大威神福事。若此尊者所脫之衣相續不斷，即彼無價廣大妙衣，而應不能得其邊際。」</p>
<p>時金色尊者即以此衣先奉父母，然後以衣淨施尊者阿難等諸苾芻眾，乃至棄屍林中所共集會一切大眾，人各二衣施以被體，以其金色苾芻威神力故，如是普施，即彼衣聚而亦不盡。</p>
<p>是時，金色尊者以自神力踊身虛空，往詣王舍大城，普遍一切街衢巷中，脫自所著金色妙衣，數量廣大積而成聚；然後普遍王舍大城，高聲唱言：「諸人當知，我今脫自所著之衣普施一切，汝等隨應欲受用者恣其所取。」諸人聞已，於剎那間乃有無數百千人眾廣大集會，咸共瞻覩，遍王舍城街衢巷中，金色妙衣積廣大聚，如初生日光明照觸，又如閻浮檀金寶光晃曜；彼金色尊者高處空中威光焰赫，猶如金山吉祥熾盛。一切大眾覩是相已，咸生驚異，面目熙怡如海波相，俱作是念：「奇哉！奇哉！是事希有！此修何因果招如是，威神德力而悉殊特？我等若能知所修因如實作者，當所獲果威神亦然。」</p>
<p>是諸人眾隨樂欲心，既生疑念乃相議言：「今此尊者威神德力殊特若斯，此為久修戒禁行邪？為具天眼智邪？我等今時宜應請問。」時諸人眾互言議已，舉熙怡目合掌，向空諦誠瞻仰，歸命頂禮金色尊者，異口同音說伽陀曰：</p>

<div class="lg regular" style="margin-left:1em;"><div class='lg-row'>「尊者所具大勝福，　而應獲得天眼智，</div>
<div class='lg-row'>能施如是大威神，　尊者今應為我說。</div>
<div class='lg-row'>若於此世或他世，　欲求富樂及功德，</div>
<div class='lg-row'>修何勝行得圓成？　尊者今應為我說。</div>
<div class='lg-row'>時彼尊者大正士，　發起增勝悲愍心，</div>
<div class='lg-row'>開明廣大歡喜言，　妙音普遍諸方處。</div>
<div class='lg-row'>我今宣說如是義，　顯明開示汝諸人，</div>
<div class='lg-row'>如其次第廣敷揚，　汝等諦聽我所說。</div>
<div class='lg-row'>我於此世及他世，　所獲成就眾福門，</div>
<div class='lg-row'>富樂功德等希奇，　由修福故獲如是。</div>
<div class='lg-row'>汝等厭離於諸苦，　樂欲成就快樂者，</div>
<div class='lg-row'>應當速修諸福因，　即得福樂咸臻集。</div>
<div class='lg-row'>諸有求成於樂果，　此世或復他世中，</div>
<div class='lg-row'>一切獲得定無疑，　由修福故彼有果。</div>
<div class='lg-row'>長者居士及商主，　婆羅門等眾類人，</div>
<div class='lg-row'>受諸富樂廣隨心，　由修福故彼有果。</div>
<div class='lg-row'>若於人中樂欲得，　妻妾子息等眷屬，</div>
<div class='lg-row'>善和圓滿適悅心，　由修福故彼有果。</div>
<div class='lg-row'>色相謙恭眾殊勝，　開悅意目普觀瞻，</div>
<div class='lg-row'>人中獲得妙威光，　由修福故彼有果。</div>
<div class='lg-row'>若於人中欲成就，　眷屬圓具不破壞，</div>
<div class='lg-row'>財寶受用悉無窮，　由修福故彼有果。</div>
<div class='lg-row'>欲具勝福及宿命，　出言聞者皆信順，</div>
<div class='lg-row'>人中常得眾所欽，　由修福故彼有果。</div>
<div class='lg-row'>若欲成就廣大福，　在在生中常所隨，</div>
<div class='lg-row'>人中受用稱悅心，　由修福故彼有果。</div>
<div class='lg-row'>人中若欲得成就，　無數財寶悉豐盈，</div>
<div class='lg-row'>久固無減復周圓，　由修福故彼有果。</div>
<div class='lg-row'>若欲北俱盧洲生，　彼所生無我我所，</div>
<div class='lg-row'>人中壽量數決定，　由修福故彼有果。</div>
<div class='lg-row'>所有田苗穀米等，　不種自然能廣成，</div>
<div class='lg-row'>人中受用得豐饒，　由修福故彼有果。</div>
<div class='lg-row'>劫波樹衣極殊妙，　彼衣自然非造作，</div>
<div class='lg-row'>隨意所用覆身支，　由修福故彼有果。</div>
<div class='lg-row'>又欲北俱盧洲生，　人中受報無間斷，</div>
<div class='lg-row'>歿已得生於天中，　由修福故彼有果。</div>
<div class='lg-row'>龍王勝報如天子，　所食飯等蘇陀味，</div>
<div class='lg-row'>地中受用天福因，　由修福故彼有果。</div>
<div class='lg-row'>王者威光勝吉祥，　所得具足天無異，</div>
<div class='lg-row'>人主尊崇勝福增，　由修福故彼有果。</div>
<div class='lg-row'>轉輪聖王及小王，　隨應所獲地中主，</div>
<div class='lg-row'>同彼天主大威光，　由修福故彼有果。</div>
<div class='lg-row'>若欲人中盡無餘，　一切七寶等成就，</div>
<div class='lg-row'>轉輪聖王用無窮，　由修福故彼有果。</div>
<div class='lg-row'>毘摩質多羅王等，　一切阿修羅王眾，</div>
<div class='lg-row'>受用常同帝釋天，　由修福故彼有果。</div>
<div class='lg-row'>最勝毘沙門天等，　守護世間四天王，</div>
<div class='lg-row'>種種受用歡喜增，　由修福故彼有果。</div>
<div class='lg-row'>天中歡喜妙園苑，　是即天中勝受用，</div>
<div class='lg-row'>常同天女戲園中，　由修福故彼有果。</div>
<div class='lg-row'>所有種種天王等，　帝釋天主勝具足，</div>
<div class='lg-row'>受用殊妙喜隨增，　由修福故彼有果。</div>
<div class='lg-row'>天中一切隨所欲，　富樂受用悉無窮，</div>
<div class='lg-row'>變化宮殿妙安居，　由修福故彼有果。</div>
<div class='lg-row'>天中十種勝功德，　壽命色相勢力等，</div>
<div class='lg-row'>一天增勝於一天，　由修福故彼有果。</div>
<div class='lg-row'>欲界種種勝上事，　天中富樂等具圓，</div>
<div class='lg-row'>自在受用欲界中，　由修福故彼有果。</div>
<div class='lg-row'>隨所悕望妙欲樂，　天中受用悉如意，</div>
<div class='lg-row'>所得不假勤力營，　由修福故彼有果。</div>
<div class='lg-row'>所有梵眾等諸天，　修定行者居定地，</div>
<div class='lg-row'>獲得離生喜樂門，　由修福故彼有果。</div>
<div class='lg-row'>修定者獲定生樂，　愛盡妙樂復增勝，</div>
<div class='lg-row'>得樂寂靜捨念成，　由修福故彼有果。</div>
<div class='lg-row'>所有諸佛聲聞眾，　各具第一勝功德，</div>
<div class='lg-row'>威神廣大悉圓成，　由修福故彼有果。</div>
<div class='lg-row'>於百劫中勤修習，　得證緣覺菩提果，</div>
<div class='lg-row'>圓成勝妙福威神，　由修福故彼有果。</div>
<div class='lg-row'>最勝無量無比喻，　一切功德普莊嚴，</div>
<div class='lg-row'>圓成正等正覺尊，　由修福故彼有果。</div>
<div class='lg-row'>美容盛年眾殊妙，　高勝種族德莊嚴，</div>
<div class='lg-row'>妓女眷屬福所招，　隨意適悅而無礙，</div>
<div class='lg-row'>修勝福故得生天，　具天女等眾福果。</div>
<div class='lg-row'>獲諸悅意福所生，　一切所欲皆成就，</div>
<div class='lg-row'>由修福故得不斷，　清淨勝慧所莊嚴。</div>
<div class='lg-row'>因福能生淨信心，　捷辯記念悉具足，</div>
<div class='lg-row'>因福能宣可愛語，　因福故獲大名稱，</div>
<div class='lg-row'>一切皆由福所生，　殊勝善妙眾功德。</div>
<div class='lg-row'>不有世間妙樂事，　不因福故而能成，</div>
<div class='lg-row'>是故常求妙樂人，　應當修集諸福聚。</div>
<div class='lg-row'>我昔因修少福故，　得值毘婆尸如來，</div>
<div class='lg-row'>隨其樂欲得圓成，　畢竟廣大勝成就。</div>
<div class='lg-row'>我昔曾生六欲天，　為彼天中自在主，</div>
<div class='lg-row'>經歷多千俱胝生，　彼彼天中受勝樂，</div>
<div class='lg-row'>曾無苦惱無缺減，　人中勝上亦復然。</div>
<div class='lg-row'>轉輪王等最極尊，　受諸富樂皆具足，</div>
<div class='lg-row'>故知福有大威力，　於彼在在所生中，</div>
<div class='lg-row'>處處隨應我悉成，　受諸福樂大自在。</div>
<div class='lg-row'>色相多聞皆圓具，　口出優鉢羅花香，</div>
<div class='lg-row'>妙音聞者適悅生，　所發語言人愛樂，</div>
<div class='lg-row'>我由往昔願力故，　今所得福亦復然。</div>
<div class='lg-row'>色相功德等具圓，　見者咸生歡悅意，</div>
<div class='lg-row'>此生家族極廣大，　珍財富樂數難量，</div>
<div class='lg-row'>閻浮檀金妙色衣，　覆體莊嚴而可愛，</div>
<div class='lg-row'>身諸分位廣周遍，　馥郁猶如旃檀香；</div>
<div class='lg-row'>其香勝妙眾普熏，　隨風聞者生愛樂，</div>
<div class='lg-row'>凡我所有諸求願，　衣服珍寶等樂具，</div>
<div class='lg-row'>彼彼隨起思念時，　我即一切皆成就。</div>
<div class='lg-row'>大釋師子淨教中，　我今已具出家法，</div>
<div class='lg-row'>阿羅漢果妙證成，　居清涼地而寂靜。</div>
<div class='lg-row'>我今只度於此生，　而復不受於後有，</div>
<div class='lg-row'>亦不還復來此間，　已證無漏涅槃樂。</div>
<div class='lg-row'>由宿業因所發起，　現受果報極廣大，</div>
<div class='lg-row'>我今所感事雖然，　果報邊際亦不見。」</div>
</div><p>時，金色尊者說是伽陀已，有無數百千俱胝廣多人眾，得聞如是昔未曾有無限量不思議諸福事已，咸皆驚異發生最上希奇之心。即於世尊大師清淨教法至誠尊重，如其所欲隨自力能而行布施，發大誓願作諸福事。</p>
<p>爾時金色尊者，普為一切城中大眾無數種類，開發福<span class='corr'>門</span>令生信重，如應宣說諸福事已，即運神力自空而還棄屍林中，向尊者阿難等諸苾芻眾，次第禮足，退坐一面。</p>
<p>爾時國主阿闍世王，聞勇戾大臣先於園中，以憎嫉事於彼迦尸孫那利童女作無義利，金色童子本無過咎搆成罪惡，將令殺害而使棄置，聞已悖然極生恚怒，觀視近臣而告勅曰：「汝今當知，此極惡人造斯惡行，汝應執往殞棄其命。」</p>
<p>時勇戾大臣隨從於王，亦在會中，忽聞如是王告勅已，懼死懷怖舉身顫掉，心目迷亂如火所焚，即起趨前忙然奔走。是時，王之臣佐及無數百千人眾俱生恚怒，競共馳走奔逐執取。是時多人既執持已，增劇嫌恚眾共打擊，痛苦逼身不能制止。</p>
<p>爾時，勇戾大臣以其危逼涕泣，前告尊者阿難言：「惟願尊者，起救護心救我此苦，我今無主無救無歸，眾所厭棄命將殞謝。」</p>
<p>是時，尊者阿難即告眾言：「汝等且止！勿應致殺，我當告語國主大王。」時諸人眾聞尊者阿難如是語已，即時放捨不復執持。</p>
<p>是時，尊者阿難即當顧視阿闍世王，王審其意白尊者言：「若此勇戾大臣能於尊者法中清淨出家，乃至盡壽而為近事，我即如其尊者教勅今當放捨。」尊者答言：「其事如是。」時諸人眾聞是語已，其所打擊苦惱等事而悉制止。</p>
<p>復次，尊者阿難告金色尊者言：「汝以真實加持之力，令此勇戾大臣身諸痛苦悉得銷散輕安如故。」即時，金色尊者廣起利樂一切眾生深固之心，乃發真實加持之力，作如是言：「若法真實所言真實，今此勇戾大臣雖於我所作不饒益，我實於彼不起微細損害之意，此法真實，言真實者，速令此人身諸痛苦悉得輕安。」作是言時，彼勇戾大臣諸苦銷散輕安如故，即能昇舉，乃於如來清淨教中深生信樂，前詣尊者阿難所，頂禮雙足作是白言：「我今願於尊者法中清淨出家，受具足戒成苾芻相，於尊者所，誓修梵行。」</p>
<p>是時，尊者阿難即為教授出家之法，乃至成苾芻已。於須臾間斷諸煩惱，證阿羅漢果。證是果已，即時踊身處虛空中，出現種種神變事等，普使一切在會大眾身意泰然。是時，勇戾苾芻從空而下，詣尊者阿難等苾芻眾前，次第禮足，退坐一面。</p>
<p>爾時，一切大眾見尊者阿難廣作如是大威神力希有事已，是諸大眾於尊者所極生最上清淨信重，咸皆歡喜，諦誠瞻仰。</p>
<p>尊者阿難，普為大眾隨其種類如應說法。是時會中無數百千人眾，聞所說已，其獲果利成證有差，會中或有證須陀洹果者，乃至或有證阿羅漢果者，有發聲聞菩提心者，乃至或有歸向佛者，信樂法者，尊重僧者，各各蒙益如應而住，彼日照商主并其妻室於此會中見諦開悟。</p>
<p>復有無數百千天人，發生清淨信重之心，雨天寶衣奏天妙樂，又復雨諸天中妙花，謂優鉢羅花、鉢訥摩花、俱母陀花、奔拏利迦花、曼陀羅花等，數量廣大積至于膝。又復普散種種天花，周遍充滿棄屍林中，起尊重心以伸供養。</p>

<p class='juan'>金色童子因緣經卷第八</p></div>
</div><!-- end of div[@id='body'] -->
</body></html>