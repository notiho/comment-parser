<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金色童子因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu10' />金色童子因緣經卷第十</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p><p>「爾時，妙耳商主之妻同其女使，日詣他舍傭力取直，以彼醜相童子福力衰竭業增上故，所得工直日漸微少。乃至其後，自日初出逮于晚際，倍力營工價無所得。又復最後處處營作皆罷，無復傭雇。</p>
<p>「時商主妻即與女使互相議言：『我等今時無傭力處，宜當周行乞丐。』言已，即時持一瓦器，自行乞食所有。醜相童子俟後成長能履步時，母即告言：『汝於今時，宜自乞食而用存養。』言已亦復授一瓦器。</p>
<p>「其子即時持器周行街衢巷陌乞食自資，以彼童子膚體麁黑容貌醜惡，具十八種可厭惡相，人所觀者掩面而去。凡所往詣他舍門首，以其枯瘦穢氣充盈，隨風聞者掩鼻而行。或以杖木、瓦石打擊驅逐而言：『速離我舍。』其猶蠕蟲，周行城邑砂礫雜穢處處充塞，隨所往處皆為杖木、瓦石打擲驅逐，奔馳求丐一食竟不能得，所持瓦器亦為打擊所碎。</p>
<p>「童子爾時為人惡賤，啼泣忙然奔詣母所。時母見已，拊膝哀傷，即作是言：『苦哉！我子艱危斯甚，彼何等人，無悲愍心不懼其罪？故打擊汝令受斯苦。』</p>
<p>「是時，童子哽咽啼泣說伽陀曰：</p>

<div class="lg regular" style="margin-left:2em;"><div class='lg-row'>「『處處往詣於他舍，　我本乞食而存養，</div>
<div class='lg-row'>翻為杖木及瓦石，　見者皆來打擊我。』</div>
</div><p>「其母聞已，趨前持抱醜相童子，母大悲泣，說伽陀曰：</p>

<div class="lg regular" style="margin-left:2em;"><div class='lg-row'>「『豈非汝於往生中，　昔曾造作不善業？</div>
<div class='lg-row'>今被他人打擊汝，　非汝現生之愆尤？</div>
<div class='lg-row'>汝身醜惡復枯瘦，　一切樂事悉離散，</div>
<div class='lg-row'>貧窮困苦極艱危，　無人為興悲恤意。</div>
<div class='lg-row'>苦哉！今時家散壞，　子身傷損器用破，</div>
<div class='lg-row'>乞食之具既無成，　何能乞丐而活命？</div>
<div class='lg-row'>父母離散子何託？　家宅破壞善相衰，</div>
<div class='lg-row'>乞食之器一無存，　今時何人復與汝？</div>
<div class='lg-row'>眷屬親愛及朋友，　主宰尊長悉分離，</div>
<div class='lg-row'>乞食之器既無存，　今時何人復與汝？</div>
<div class='lg-row'>何人見汝嬰貧病？　於中能發勇猛心，</div>
<div class='lg-row'>苦哉！破壞至如斯，　由汝先世中罪業？</div>
<div class='lg-row'>苦哉！汝是柔善人，　何故無人為悲愍？</div>
<div class='lg-row'>人心堅硬鐵石同，　損害猶如利刀斧，</div>
<div class='lg-row'>多種破壞復貧苦，　於中寧忍起害心。</div>
<div class='lg-row'>見斯乞丐飢苦侵，　無人勇發悲愍意，</div>
<div class='lg-row'>飢渴尫羸心疲極，　離散破壞一物無。</div>
<div class='lg-row'>病苦縈纏熱惱侵，　誠哉破壞中破壞，</div>
<div class='lg-row'>貧窮困苦愁憂面，　飢渴侵陵逼迫聲，</div>
<div class='lg-row'>乾枯肩頸力微存，　見者何人不悲軫？</div>
<div class='lg-row'>於中寧容打擊汝，　由汝曩生憍倨心。</div>
<div class='lg-row'>今時疾病眾苦縈，　極苦無人垂愍念，</div>
<div class='lg-row'>貧窮飢渴苦逼迫，　乞丐周行何所成？</div>
<div class='lg-row'>或時極少見於前，　鵶犬殘餘之棄食，</div>
<div class='lg-row'>苦哉！我身極無福，　而無方計何所作？</div>
<div class='lg-row'>宿業斯為破壞因，　業主所持今如是。』</div>
</div><p>「爾時商主之妻說是伽陀已，多種逼惱相續憂苦，於其所住殘破舍前暫時存息。以其醜相童子先被打擊流血污身，抱持居懷，瓦礫雜穢不淨盈滿，以手拂摩童子之身，徐徐而起詣衢巷中。見諸豪貴上族之子，或商主之子，及餘富盛長者婆羅門等，身著殊妙迦尸迦衣絜白清淨，大價翫好真珠瓔珞耳璫環釧種種莊嚴，光絜殊妙花鬘眾飾。如是見已，迴觀己身，居極艱苦困危分位。又復觀其醜相童子，貧窮困悴愁憂面相，即時長吁滿目垂淚，說伽陀曰：</p>

<div class="lg regular" style="margin-left:2em;"><div class='lg-row'>「『往昔富饒皆滿足，　眾寶莊嚴如寶山，</div>
<div class='lg-row'>家族廣大悉圓成，　受用最上諸妙樂。</div>
<div class='lg-row'>今時子母具破壞，　穢污之處為所歸，</div>
<div class='lg-row'>巧出多種乞丐言，　竟無有人與食者。</div>
<div class='lg-row'>憂苦大海波浪深，　逼惱怖畏無義利，</div>
<div class='lg-row'>大聲高振危苦增，　貧窮深流今墜溺，</div>
<div class='lg-row'>險惡流中水族滿，　破散波浪速復危，</div>
<div class='lg-row'>極惡大病違害深，　貧窮濬流俱陷沒；</div>
<div class='lg-row'>病苦憂愁如箭射，　師子吼聲振野中，</div>
<div class='lg-row'>眾鳥聚居憂卵中，　貧窮憂苦亦如是。</div>
<div class='lg-row'>昔於善人不行施，　不起清淨信施心，</div>
<div class='lg-row'>今時無福子母同，　見諸樂事如怨隙。</div>
<div class='lg-row'>往昔不曾施乞人，　厭棄尠福下劣者，</div>
<div class='lg-row'>今生子母破壞時，　艱難危逼苦同受。</div>
<div class='lg-row'>往昔地方諸賢聖，　不曾恭敬復輕慢，</div>
<div class='lg-row'>今生子母破壞時，　亦被他人所輕慢。</div>
<div class='lg-row'>昔曾觸嬈諸賢聖，　或復打擊於他人，</div>
<div class='lg-row'>今生被他打擊時，　杖木瓦石苦當受。</div>
<div class='lg-row'>昔不尊重於他人，　或復出語而呵毀，</div>
<div class='lg-row'>今生子母破壞時，　所向被他還毀責。</div>
<div class='lg-row'>先世不曾尊重人，　或復於他起輕慢，</div>
<div class='lg-row'>今生極惡苦難多，　為他輕慢還隨逐。</div>
<div class='lg-row'>子母先世俱悋惜，　見乞丐者不捨與，</div>
<div class='lg-row'>我今貧困衣亦無，　他人還復不霑施。</div>
<div class='lg-row'>往昔或於他人事，　多興違礙及障難，</div>
<div class='lg-row'>今生眷屬悉分離，　徒增苦惱長悲泣。</div>
<div class='lg-row'>往昔遲留及失時，　不施他人床臥等，</div>
<div class='lg-row'>今生荊棘地中眠，　報應昭明自當受。</div>
<div class='lg-row'>眾妙莊嚴諸床座，　往昔不曾施善人，</div>
<div class='lg-row'>今生坐起地為床，　廣多荊棘而叢聚。</div>
<div class='lg-row'>往昔不曾施鞋履，　及彼乘輿諸樂具，</div>
<div class='lg-row'>今生踐履於地中，　觸處廣多荊棘等。</div>
<div class='lg-row'>舍宅宵宿及器具，　往昔慳心不曾施，</div>
<div class='lg-row'>恃其豪貴自尊高，　雜穢聚中今墮入。</div>
<div class='lg-row'>往昔曾見枯悴人，　炎渴之時須水飲，</div>
<div class='lg-row'>雖見不肯施清泉，　今生面目極乾悴。</div>
<div class='lg-row'>往昔貧人及親友，　以飢苦故來求食，</div>
<div class='lg-row'>不起尊重淨施心，　今生無食自荒亂。</div>
<div class='lg-row'>昔見他人利樂事，　彊生多種嫉恚心，</div>
<div class='lg-row'>于今還感卑下人，　他來於己生瞋恚。</div>
<div class='lg-row'>子母往生恃豪族，　於他常起憍倨心，</div>
<div class='lg-row'>或復觸嬈有德人，　今招極惡苦甘受。</div>
<div class='lg-row'>無始輪迴生死海，　一切病苦大怖畏，</div>
<div class='lg-row'>不曾施藥為蠲除，　今招大病常縈逼。</div>
<div class='lg-row'>父母尊長修行者，　乃至最下貧窮人，</div>
<div class='lg-row'>飲食沐浴不施霑，　今生無福招貧苦。</div>
<div class='lg-row'>我今飢渴極疲悴，　飲食衣服悉皆無，</div>
<div class='lg-row'>諸病諸苦逼迫心，　今時何人為救護？</div>
<div class='lg-row'>子母今欲作奴婢，　何人容許願承事，</div>
<div class='lg-row'>今時二命若獲存，　此亦世間極難得。</div>
<div class='lg-row'>苦哉！先世不作福，　苦哉！貧困今如是，</div>
<div class='lg-row'>而此國城大豐饒，　無人為我作依怙。』</div>
</div><p>「時妙耳商主之妻說是伽陀已，忍受飢渴，身心憂惱，子母同處隨業而住。</p>
<p>「彼妙耳商主昔涉大海營貿資財，船舫破散沈溺所獲，浮一板木，仗一家童，涉歷艱危扶持得渡。路中求乞歸滿度摩城，近屆一村宿止。</p>
<p>「于彼有一耕人守護彼村，其人見此商主素曾識面，乃自思忖：『今此商主何故瘦悴容狀？若斯諒其所獲金寶財貨一切破散，唯仗家童扶持來此。我今或以商主之家焚蕩事緣而告語邪？或復商主後當自知？』念已，即時持水授與令其灌手，復以二菉豆餅奉之令食。</p>
<p>「時，妙耳商主自念：『我今不應空手而歸舍中。』乃取一餅留之懷中，次破一餅與童分食。食已，明旦漸次前進。而彼商主容貌枯悴，身力困疲，著弊垢衣漸至城邑。時醜相童子先在殘破舍中，至明旦時，忽自思念：『我今飢渴消瘦若此，餘命雖存其將何用？我今宜往自求殞謝。』念已，即時詣其母所，前白母言：『我今欲往翁父園中。』母言：『隨意。』</p>
<p>「時妙耳商主既入城已，漸到本家，見其舍宅崩毀，眷屬分離，寂寞無依，唯一土聚。見已，自念：『我之舍宅一何如此？』商主即入殘破舍中見其妻室，同一女使寂居其內。妻之容貌乾黑瘦羸，破弊垢衣掩覆身體。見已，唱言：『苦哉！苦哉！何致于此？』商<span class='corr'>主</span>言已，悶絕躄地，涼風觸身久還蘇息。妻乃趨前高聲號哭，徐徐具陳家之前事。</p>
<p>「即時，商主長吁而言：『我於曩昔不植福田，復不修作諸福力事，今招如是種種破壞，我於今時當何營作？復何適詣？當有何人而相顧矚？誰人悲愍斯貧困苦？我今沈溺貧窮大海，誰來濟拔？我<span class='corr'>今</span>陷沒破散泥中，誰為洗滌？我今投竄廣大憂河，誰為濟渡？我今值遇貧苦深怨，誰為力敵？我今深植諸苦根株，誰為除斷？我今已固貧窮樹根，誰為開掘？我今為彼渴愛大火炎熾燒然，誰為息滅？我今為彼不淨所染狂象抵觸，誰為調制？我今為彼諸苦毒蛇毒氣衝蠚，誰為解除？我今為彼一切破散貧窮大軍而來鬪戰，誰為摧伏？我今為彼一切苦惱體性堅牢貧窮杻械束縛於身，誰為脫免？我今深處貧窮窟宅，誰為引出？我今久止貧窮之舍扃閉牢固，誰為開舉？我今為彼貧窮惡者固來侵逼，誰為遣除？我今淪墜險惡流中，誰為濟接？我今為彼貧窮艱險逼逐怖畏，誰為救護？』</p>
<p>「妙耳商主發是多種悲切言已，又復高聲，作是唱言：『於三界中唯佛世尊最尊最上，無有少法不知不見，一切解了，諸佛世尊法爾如是。具諸相好光明皎絜，如日普照，又如摩尼清淨之寶；治瑩無瑕具諸勝德，如蓮花開、如日初出、如帝釋弓清淨柔軟，髻珠輪相光明焰赫，狀猛火中投以酥油轉增炎熾。又光明雲眾色具足，如孔雀身有眾色聚，佛光普照破諸昏暗，生老病死為三有籠。佛智慧力悉能開決，佛已積集無數百千功德善力所成相好。佛光絜白其猶白象白花白衣，如雪如藕清淨可愛。佛光煥耀如閻浮檀金，初出火焰光明顯照，其類山峯，廣大熾盛殊妙無比。</p>
<p>「『佛諸相中身毛潤澤一一右旋，圓光縱任自在照耀，眉間白毫現殊妙相，面輪清淨如蓮初開。又佛昔於三大阿僧祇劫中，廣以頭目手足身之上分，及身血肉、妻子、奴婢、象馬、車乘、妙好衣服、坐臥之具、金銀珠寶，已諸所有乃至王位國城，一切能捨增長無上菩提廣大勝行，以無礙力摧伏魔軍。清淨絜白如秋月輪，千光明鬘周匝照耀，高顯出現猶若山王，淨月光照雲翳散空，絜白之狀復如象牙，又如乳海如白花開，清淨嚴好佛身晃耀，亦如金山眾相嚴具，如孔雀峯，如瑠璃山圓光上燭。</p>
<p>「『佛以現證智火，燒除諸惡悉如灰燼。有諸天王常來恭敬，是諸天王各頂寶冠摩尼珠寶，及彼真金殊妙莊嚴，禮奉世尊淨蓮花足，而佛雙足皆殊勝相，足十指甲如赤銅色薄潤可愛，足指甲端猶半月相，其蓮花足清淨無垢具眾莊嚴，踐蹋眾生貪愛樹枝。又以智光照破一切無明癡暗，普盡世間同一親友，以無緣慈等愛眾生，住不思議大智境界，攝伏一切龍蛇等毒，廣大積集無數百千難行最上功德勝行，無量劫來廣修福事，以智慧劍破斷眾生無始一切煩惱樹根。</p>
<p>「『梵王帝釋十方護世等，諸大眾咸共稱讚佛勝功德，及佛正法，諸佛世尊起大悲心，普攝世間同一護念無復有二，以無二言平等說法，住奢摩他毘鉢舍那，善說三種調伏之法，已渡四流運、四神足，以四攝法於長夜中如理修作。成熟眾生，斷五分結，超越五趣，具足六法，圓滿六波羅蜜多，開七覺花，示八正道，善修九次第，定十力具足，名稱普聞遍十方界，獲得千種最勝自在。</p>
<p>「『晝三時中、夜三時中，常以佛眼清淨光明，普觀世間，何法是增？何法是減？何法艱苦？何法危險？何法逼惱？何法具有艱苦危險逼惱？何法微小？何法漸增？何法廣大？何者沈溺生死大海？我為濟拔。何者為彼諸業煩惱，大羅剎<span class='corr'>娑</span>之所吞食？我為救度。何者為彼貧窮蛇毒所傷蠚時？我為解除。何者為彼瞋火燒心極炎熾？時我以法甘露雨灌注心頂。何者為彼癡冥所覆深暗逼惱？我以清淨光明照燭，安置於彼無上高極三摩地峯。何者久嬰極重病苦？我以八正道藥善為治療，普令獲得盡苦邊際。何者久處貧窮之室扃閉牢固？我為開舉。何者為彼無智暗冥障翳淨目？我以智藥善為開明。何者為彼極惡杻械檢束其身？我為脫免。』</p>
<p>「是時，商主復說伽陀曰：</p>

<div class="lg regular" style="margin-left:2em;"><div class='lg-row'>「『大海魚龍所依止，　海水朝宗或失時，</div>
<div class='lg-row'>如來隨感化眾生，　應時決定無差失。』</div>
</div><p>「爾時毘婆尸如來、應供、正等正覺，普遍觀察此世界中，見彼妙耳商主貧窮困苦，陷沒艱危憂畏泥中。觀已，即時發大悲心，著衣持鉢入滿度摩城次第乞食。</p>
<p>「是時，城中長者居士，及婆羅門商主人民，及無數百千之眾，見毘婆尸如來、應供、正等正覺入城乞食，皆持上妙清淨飲食悉欲奉上，世尊如來充滿鉢中。</p>
<p>「是時，世尊為欲悲愍妙耳商主故，詣四衢道中央而住。佛身光明諸相具足，如初生日，清淨可愛，如雲住空，莊嚴殊妙，如秋天月，如劫波樹，又如珊瑚妙寶之樹，莊嚴可愛。復如金幢金樹，高顯焰赫，如眾寶聚高積寶山。自在次<span class='corr'>序</span>猶如鵝王戲金蓮沼，行步直進如愛囉嚩囉天中象王處蓮花池，如師子王具大威勢，莊嚴奇妙周遍十方，大吉祥聚。如來足下千輻輪相，嚴淨殊特柔軟妙好，如來身有喜旋德文於二足心，有彌那相殊妙莊嚴足十指甲皆赤銅色，光明可愛如初生月，指甲狹長純一光淨，諸指柔軟如兜羅綿，足趺圓滿妙善安立，清淨皎絜殊妙無比。佛身光明普照十方，其光亦照妙耳商主殘破之舍。</p>
<p>「是時，毘婆尸如來、應供、正等正覺所放光明，焰赫清淨猶如真金初出其焰，又如種種清淨妙花，開敷茂盛廣大嚴飾。時彼商主殘破舍中，內外普照光明映徹。</p>
<p>「是時，商主覩斯光已，深生驚異<span class='corr'>戄</span>然而起，乃見毘婆尸如來、應供、正等正覺具三十二大丈夫相，金光晃耀眾色莊嚴。見已，即發最上希奇淨信之心，即作是念：『我今貧乏，而無一物奉上世尊。』迴顧己身，見先所留一菉豆餅，持謂妻曰：『我先持歸一菉豆餅，今欲奉上毘婆尸如來、應供、正等正覺，佛應悲愍，貧賤之物成最上施，物雖至少心極清淨，于今小植布施淨種，願佛受我此所施物，當得救拔貧窮困苦。』妻答夫<span class='corr'>言</span>：『善哉！仁者！斯為最勝，以此善根當為出離生死之因。』</p>

<p class='juan'>金色童子因緣經卷第十</p></div>
</div><!-- end of div[@id='body'] -->
</body></html>