<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金色童子因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />金色童子因緣經卷第三</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>爾時，諸巡警官相與議言：「眾所共觀，今此童子儀相調善，諒其不能發斯重業，又復于今無餘異狀，我等隨處遇斯艱苦，今者云何理行其事？」中一人言：「此事狀者，誠非我等所能參議，國有刑司大臣掌法，今宜監領童子、女人詣彼詳辯。」眾議定已，舉彼女人臥置竹輿，執持童子俱詣法司。</p>
<p>爾時，勇戾大臣職當掌法，與諸法官共會一處。遙見彼諸巡警官來漸至其前，即發問言：「汝等諸官斯來何為？有何事耶？」諸官答言：「今此女人於日照商主園中，不知何人殺害其命，我等審諦于三伺察，於其園內唯見金色童子，餘無事狀，我等即時詢童子言：『今此女人誰致殺耶？』童子答言：『諸官明察，我於是事雖覩其狀，而實不知何人所殺。』我等今時監領至此，願賜明辯。」</p>
<p>時大臣言：「汝等小待須臾，俟當審察。」後詣王所求從理斷。</p>
<p>是時，掌法大臣即詣阿闍世王宮，見守門者監護王門，即前問言：「王止何處，復何所作？」守門者言：「王今登殿，召諸宮女鼓吹歌音方當娛樂。」</p>
<p>是時，大臣即於宮門求掌執者，托以其事陳奏于王：「今有日照商主之子，於自園中殺害迦尸孫那利妓女，若今不受王者詔命，我等諸臣莫能宰判。」</p>
<p>是時，掌執宮嬪速詣王所具陳上事，王正娛樂未暇審詳，乃勅宮嬪：「汝往語彼勇戾大臣，宜當審細如實詳察。」女使受命出宣王勅，令勇戾大臣等諸法官審明其事。</p>
<p>遍宣示已，時勇戾大臣還復法司，謂諸巡警官言：「汝可往召膾宰之人，令速至此。」到已，謂言：「今此童子於自園中殺害迦尸孫那利妓女，汝今宜往執縛其人，擊鼓告令四衢巷陌普使聞知，出城南門往詣棄屍林中，投以鐵叉使令命絕，然後同其死女置於柴積舉火焚之。」</p>
<p>是時，膾宰之人雖聞是命，覩其金色童子色相嚴好猶如金山，痛切其心互相謂曰：「汝等云何斯人可殺？今此童子人中難得容止可觀，我等雖預膾宰亦有悲心，如斯輩人豈忍害耶？寧使我等自壞其命，終不於斯敢行刑戮。」</p>
<p>是時，勇戾大臣聞膾宰人議已，復作怒言：「汝等何故稽延時久？而不速疾從其命耶？」</p>
<p>時膾宰人合掌趨前，咸哀告言：「大臣王者！願今止息，我等雖預膾宰之人，而亦不能勇行其事。何以故？今此童子色相端嚴人所愛念，如何今時忍致殺耶？」</p>
<p>大臣聞已，轉復瞋恚，告彼人言：「汝等若不從王命者，定於今日汝等所有妻子、眷屬悉同其死。」</p>
<p>諸膾宰人聞是言已，咸生驚怖，復相謂言：「今此何故，掌法大臣不依正法如理而行？此童子者，色相嚴好人中難得，堅令棄置使害其命，復謂我等若不殺者妻子眷屬悉同其死。何故我等受斯艱苦？我等今時云何所行？」是時，諸膾宰人死怖所逼，即生計智：「今此童子眾所愛念，宜應引詣四衢巷陌多人聚處，眾觀其事。而是童子旋踵之間，彼多人眾應起悲念，不忍觀矚，必為設其方計救護。」其後諸膾宰人身心逼迫，如切如割，皆悉涕淚，咸作是言：「苦哉！我等作何罪業，如是逼切，使我成辦無義利事？」</p>
<p>爾時，勇戾大臣後極增恚，謂膾宰言：「汝等何故加復延久？」諸膾宰人聞是語已，而悉涕泣勉抑而為，乃詣童子執取其衣繫縛雙臂。彼繫縛已，勇戾大臣具觀其事，即時驅離掌法之司，往詣棄屍林中。</p>
<p>時諸人眾觀者，皆生別離忿恚而悉墮淚，咸作是言：「苦哉！危逼！今此童子人中難得，即期殞謝。」諸膾宰人監執童子，周行巷陌時中容緩慮其可救，又復引詣闤闠之所。是時，王舍城中內外所居男女大小，及餘方處所來人眾，而悉會聚，共觀金色童子執縛其臂。見已，咸生苦切悲念，荒惑其心，俱發問言：「此人何故如是執縛？」時諸膾宰哽咽悲泣，答眾人言：「或謂此童子殺害迦尸孫那利女，故此執持將欲棄置，遍一切處眾所共聞，今詣棄屍林中，而後非久即當殞謝。」眾人聞已，咸生悲苦，異口同音唱如是言：「苦哉！苦哉！一何危逼？而此童子色相端嚴眾所樂見，身支圓具有金色光，悅目適心眾共瞻覩。儀相調寂智慧明利，悲心具足愛念眾生，常起法欲具大威德，如是之人豈可殺耶？賢聖彰明今何隱沒？覆蔽正法非法熾然，王者統臨現居尊極，一何如是枉橫逼人？」</p>
<p>是時，人眾說伽陀曰：</p>

<div class="lg regular" style="margin-left:1em;"><div class='lg-row'>「色相謙恭復尊貴，　最上增勝所莊嚴，</div>
<div class='lg-row'>我等如是觀復觀，　殊妙愛樂昔未有。</div>
<div class='lg-row'>我等皆見此童子，　今為膾宰所執持，</div>
<div class='lg-row'>最極悲苦眾咸生，　破壞摧毀諸身意，</div>
<div class='lg-row'>能開多人悅意目，　復為多人所愛樂，</div>
<div class='lg-row'>云何於此妙身中，　王者嚴刑可能及？</div>
<div class='lg-row'>大眾若常觀矚時，　彼欣樂心皆無足，</div>
<div class='lg-row'>云何棄已付法人？　苦哉臣輔無悲愍。</div>
<div class='lg-row'>口中常說諸法律，　隨其所說善能行，</div>
<div class='lg-row'>審觀如是調善人，　何能起發斯罪業？</div>
<div class='lg-row'>此即乃行於非法，　正法隱沒或滅亡，</div>
<div class='lg-row'>若今運用此功能，　我等咸生離散苦。」</div>
</div><p>時諸人眾說伽陀已。城中復有諸女人眾，於此童子極生愛念，是中或有一類女人，以別離苦所逼惱，故宛轉于地，或有女人拊膝傷痛，或有女人心識癡迷，一一皆如離散親子受大苦惱。</p>
<p>是時，王舍城中內外所有一切人眾，以此童子將期命殞，咸生別離逼切之苦，互相叫唱聲言雜亂，戰怖慞惶，悲苦無救。</p>
<p>時日照商主舍中有一童女，因適衢市竊聞其事，即時悲泣速還自舍，詣金色童子母所。到已，趨前舉身投地，是時金色童子之母疑惑迷亂，即發問言：「汝有何事，宜今速說？」童女白言：「尊母當知，金色童子執縛其臂膾宰監逐，眾皆謂言：『於自園中殺彼迦尸孫那利女，非久即詣棄屍林中，命將殞謝。』四衢巷陌一切人眾，咸悉聞知。」</p>
<p>時童子母聞是語已，憂苦極深悶絕躃地，以水灑面，良久乃蘇，從地而起，唱如是言：「苦哉！我子！苦哉！我子！」即時戰怖驚惶失次，拊膝軫悲頭髮蓬亂，自舍而出奔，詣四衢及諸巷陌，以子別離憂苦所逼，力劣心疲舉聲叫唱，凡所見者皆發問言：「我子金色童子今何所在？苦哉！今時不見我子。汝諸仁者，願賜救護！願賜救護！令我于今得見其子。」如是悲泣，周遍街巷隨處而住。</p>
<p>是時日照商主之妻，以不見其金色童子，最極憂苦所逼切故，周行迷亂高聲叫唱，凡所見者而悉禮奉合掌告言：「願速救護！願速救護！乃至我子未到林所，其中容受令我得見。」又復告言：「汝應悲念為令我子未至破壞，使我得見。」</p>
<p>時童子母發苦切言，告諸人已，未見子間，又復唱言：「苦哉！云何不見我子？」是時舉身自投于地，盤桓宛轉地中跳躑，如魚出水在枯涸地，踧踖周慞不遑安處，心如割切悲復增悲，猶如新生犢子失其牛母，多種驚惶，危逼唱言：「苦哉！我之子！苦哉！意所樂。苦哉！善忍者！苦哉！大孝人！苦哉！多願求所獲之愛子！苦哉！妙相人所樂觀。苦哉！身支圓滿具足。苦哉！艶赫金色之身。苦哉！人眾悅目瞻覩。苦哉！眾中開熙怡目。苦哉！聰利有智之者，廣出無畏悅意善言。苦哉！廣有悲愍心者，法欲具足愛念眾生。苦哉！最上煥耀家族。苦哉！我之族中明炬。苦哉！我心所愛樂者。苦哉！我之心中大寶。苦哉！我之集真實者。苦哉！我之妙甘露眼。苦哉！我之相續深愛。苦哉！我之族中大寶。苦哉！苦哉！云何如是掌法之官不審伺察，而置我子將殞命耶？」</p>
<p>是時童子之母，重復合掌，再陳哀告一切人眾，力劣心疲，說伽陀曰：</p>

<div class="lg regular" style="margin-left:1em;"><div class='lg-row'>「苦哉！我今無告語。　云何令我今所行？</div>
<div class='lg-row'>我今如夢亦如癡，　逼切我心大迷亂。</div>
<div class='lg-row'>為子憂苦深逼迫，　最極哀危散亂心，</div>
<div class='lg-row'>我今懇禱一切人，　數數哀聲增涕泣。</div>
<div class='lg-row'>意不調寂非色容，　我心都無所愛樂，</div>
<div class='lg-row'>我子將置棄屍林，　汝等今時願救護。</div>
<div class='lg-row'>汝等若有悲愍心，　即有善護者功能，</div>
<div class='lg-row'>如我心意實所求，　願今得見於我子。</div>
<div class='lg-row'>我今一切無所樂，　紫栴檀等妙塗香，</div>
<div class='lg-row'>乃至多種眾莊嚴，　以悲苦救悉捐棄，</div>
<div class='lg-row'>手釧等諸莊嚴具，　令悉非我所嚴身，</div>
<div class='lg-row'>愛子將離困苦深，　不獲抱持親撫惜。</div>
<div class='lg-row'>我今不復三旋繞，　亦不禮奉於雙足，</div>
<div class='lg-row'>未曉今時以何緣，　置我子於棄屍所？</div>
<div class='lg-row'>我觀十方皆空廓，　唯覩破壞及焚燒，</div>
<div class='lg-row'>我心燒爇亦復然，　情意癡迷無所措。</div>
<div class='lg-row'>速疾置於棄屍林，　為執法者所刑戮，</div>
<div class='lg-row'>後不復見大苦哉！　為子心中極愛樂，</div>
<div class='lg-row'>非我現生所作罪，　必以他生有餘殃，</div>
<div class='lg-row'>我今為子憂苦深，　猶如猛火燒輕草。</div>
<div class='lg-row'>若復我心真實者，　怨亦如親無罪業，</div>
<div class='lg-row'>我子因緣若實時，　願今脫免斯危難。」</div>
</div>
<p class='juan'>金色童子因緣經卷第三</p></div>
</div><!-- end of div[@id='body'] -->
</body></html>