<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金色童子因緣經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />金色童子因緣經卷第六</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p><p>爾時，金色童子聞諸膾宰互言議已，見叉在地間掘舉立，即作是言：「苦哉！我今受斯危逼，即於生死廣大過失深生厭離，忻樂希求解脫勝道，身無依托，心中現起險惡怖畏。」於剎那間，又復號哭唱言：「苦哉！我今捍勞其力極難所得，是日人身不能當作大利益事。苦哉！我於生死海中又復流轉；又復我今住生死行；又復我於生死曠野，諸險難中盤旋踧踖；又復我今還入生死極險惡處；又復我今還墜生死大墮落處；又復我今還投生死大羅網中；又復我當於彼等活、眾合、黑繩、㘁叫、大㘁叫、炎熱、極炎熱、阿鼻等諸地獄中生；又復我當於彼象、牛、群獸、飛禽、雜類畜趣中生；又復我當於彼常受饑渴等苦，不得少分殘棄飲食及大小便利諸類餓鬼是趣中生，斯等諸趣皆受苦惱。我昔聞佛如來、應供、正等正覺出現世間，如優曇鉢花最勝難得。彼佛世尊知諸法律，能為世間宣說開悟，難得之法剎那具足。又復我今人身難得現生勝處，諸根不缺不聾不瘂，亦不攣躄身力具足，亦復能知善說惡說諸有法義。我今離佛世尊當無救護，又若不離八難，雖得人身虛無果利，我於今時當何所作？彼佛世尊大悲愍者，今在何所？惟願大慈思念於我，悲愍我今無所依托，無主無救，無歸無向，復無照燭，險惡艱苦<span class='corr'>極</span>大逼迫。世尊大悲，因垂警悟願來救護。」</p>
<p>又自惟忖：「我之薄祐罪業深重，一何世尊速入涅槃？」當是思惟悚怖之時，善慧忽生。又作是念：「若佛世尊已入涅槃，佛弟子中大威德者，尊者大迦葉，如來付囑任持教法，又已涅槃。我聞尊者阿難今現任持如來教法，有大神力具大威德，能為一切眾生廣作利益，荷負眾生曾無休息。而彼尊者有大悲愍，應念於我受斯艱苦。惟願尊者悲心如佛速來救護。」念已，即時涕淚悲泣，轉復於彼生死怖中深極毀責，發起上品求出離心，遙向尊者阿難痛切哀訴，說伽陀曰：</p>

<div class="lg regular" style="margin-left:1em;"><div class='lg-row'>「生死怖中堪大懼，　我常不生於歡喜，</div>
<div class='lg-row'>尊者阿難悉了知，　惟願今時聽此說。</div>
<div class='lg-row'>佛一切智大悲者，　應化入般涅槃後，</div>
<div class='lg-row'>利益眾生正法門，　付囑尊者大迦葉，</div>
<div class='lg-row'>而彼尊者作利樂，　化事圓成次涅槃，</div>
<div class='lg-row'>復以世間利益門，　付囑阿難大威德。</div>
<div class='lg-row'>尊者迦葉大名稱，　彼涅槃後迄于今，</div>
<div class='lg-row'>尊者世間同一親，　廣為眾生作利樂。</div>
<div class='lg-row'>三界無主作主宰，　諸怖畏者施無畏，</div>
<div class='lg-row'>疲者置於止息方，　無歸向者作歸向。</div>
<div class='lg-row'>尊者世間同一親，　大師所作悉能作，</div>
<div class='lg-row'>佛弟子中近侍尊，　今善任持佛正法。</div>
<div class='lg-row'>尊者今於苦難地，　若不為我垂救拔，</div>
<div class='lg-row'>此外別無主所依，　即見我今極破壞。</div>
<div class='lg-row'>生者決定皆歸死，　智者不應懷死怖，</div>
<div class='lg-row'>尊者能於生死輪，　善知出離諸要道。</div>
<div class='lg-row'>若能出離於八難，　所作有利甘趣死，</div>
<div class='lg-row'>剎那成事斯極難，　由此緣故我悲苦。</div>
<div class='lg-row'>諸佛出世示眾法，　斯即最上極難得，</div>
<div class='lg-row'>尊者今時應念來，　如過去佛親化度。</div>
<div class='lg-row'>尊者悲心大堅固，　為諸眾生而出現，</div>
<div class='lg-row'>不捨於我大慈悲，　我今趣求解脫道。</div>
<div class='lg-row'>尊者有大功德力，　常起利益眾生心，</div>
<div class='lg-row'>我今艱苦逼惱中，　惟願慈悲善觀察。</div>
<div class='lg-row'>我今危苦無救護，　願尊天眼所照明，</div>
<div class='lg-row'>尊者慈悲速降臨，　今應為我救斯苦。」</div>
</div><p>金色童子說是伽陀時，尊者阿難廣為世間成利樂故，發起悲念，普遍觀察無量無邊眾生樂欲，行利益心相續不斷，即以天眼觀見金色童子極大苦惱，無所依托。作是觀已，開發悲心放微妙光，周遍國城宮殿方處，一切境界皆悉昭曜。即與五百大阿羅漢眷屬，各運神力俱時騰空，如雲如蓋住虛空中，普遍一切吉祥相現，周匝光明廣照一切，盤旋向於棄屍林所。</p>
<p>爾時，國主阿闍世王處于嚴潔高廣樓閣之上，瞻見尊者阿難與苾芻眾，如半月相，尊者處中加趺而坐，高涌虛空如雲如蓋，種種莊嚴殊妙可愛，漸來向於棄屍林所。國主見已，即作是念：「尊者阿難決定為彼金色童子故來至此，彼尊來已，斯必廣現希有瑞相，欲為宣說未曾有法，我今宜應速往於彼。」即時阿闍世王乃向尊者及阿羅漢眷屬，恭敬頂禮已，從高樓下，與無數百千眷屬圍繞，導從徒步前趨出向棄屍林所。</p>
<p>爾時，四監逐官咸起瞋恚，執劍期剋諸膾宰人，作是告言：「汝等何故斯事延久？不速為彼金色童子安布其叉。」諸膾宰人聞其言已，咸生驚怖，即為金色童子安立其叉。</p>
<p>時金色童子，又復發起極生厭離，生死過失無所依托，作是唱言：「苦哉！苦哉！尊者阿難今時若不攝受於我，我必棄置。」</p>
<p>當其童子發是言時，尊者阿難自遠而來，遍發其聲安慰一切。即復安慰金色童子，謂其言曰：「子今勿怖！汝是調善知法律者，我今為汝止其非法，猶如蛇毒，極惡之人令不生害。是故我今令汝脫免如是危難，我今為汝如佛世尊圓滿意願，我於今時如佛知見隨應宣示，又如如來、應供、正等正覺，以其正法付囑尊者大迦葉已，我如其教，真實所作，今為汝說上首聲聞大威德者所說之法。我今為汝圓滿意樂；我今為汝止其死怖，及輪迴中一切怖畏；我今為汝拔除疑惑戲論之箭。汝以惡見蓋覆淨眼，我以智藥治令清淨；今汝恚火我令息滅；我今令汝離貪清淨，我今令汝廣植善種，我今拔汝出生死泥，我今令汝渡於苦海，我今令汝出離一切艱險邊際，我今為汝解煩惱縛，我今為汝破蓋障門。總略而言，我今為汝隨應所作，汝於俱胝那庾多百千劫中，積集難得最勝上者，所謂斷盡煩惱證阿羅漢，以智慧火遍燒一切煩惱之薪，增上所得離疑惑病，如彼千歲經久大樹極難除斷，以智金剛連根而斷。」</p>
<p>爾時，尊者復說伽陀曰：</p>

<div class="lg regular" style="margin-left:1em;"><div class='lg-row'>「貪瞋憍慢常相續，　流注三有海無窮，</div>
<div class='lg-row'>乘彼精進智慧舟，　我今為汝令枯涸。</div>
<div class='lg-row'>生為大苦老為根，　死即是極巇險處，</div>
<div class='lg-row'>勝慧金剛大利堅，　破諸苦山悉摧碎。</div>
<div class='lg-row'>經千俱胝劫數中，　勤苦積集所未得，</div>
<div class='lg-row'>極難得者於今時，　謂令汝得無漏法。」</div>
</div><p>爾時，金色童子得聞尊者阿難如是語已，如還命人，身心安隱生大歡喜，仰觀虛空專注一心，向彼尊者瞪目觀視。</p>
<p>是時，四監逐官謂諸膾宰言：「汝等當知，此諸苾芻是悲心人，今從空來，或於我等作障難事。汝等宜今速以童子置在叉上，將非我等越王教令，招其罪咎成無義利。」</p>
<p>彼諸膾宰聞是語已，咸為妻子眷屬怖其斷命，即時舉起金色童子欲置叉上。</p>
<p>尊者阿難速以神力，於彼叉上布淨月輪，光明皎潔，輪中出現妙蓮花臺，其量廣闊，尊者神力所加持故，自然令其金色童子處蓮花上加趺而坐，登其坐已，周遍觀察。</p>
<p>時虛空中有無數百千那庾多賢聖，俱發聲言：「奇哉！奇哉！」說伽陀曰：</p>

<div class="lg regular" style="margin-left:1em;"><div class='lg-row'>「奇哉！正教大威力，　佛一切智未曾有，</div>
<div class='lg-row'>聲聞弟子今亦然，　能作如來神變事。</div>
<div class='lg-row'>尊者阿難於今時，　大威德力斯明顯，</div>
<div class='lg-row'>善逝所作事悉同，　廣大正法未曾有。</div>
<div class='lg-row'>佛日光明雖已沒，　尊者威光復照明，</div>
<div class='lg-row'>諸苦逼惱悉蠲除，　奇哉！吉祥大歡喜。</div>
<div class='lg-row'>自智慧德大威神，　光明煥赫大嚴飾，</div>
<div class='lg-row'>尊者猶如妙月輪，　出現空中而清淨。</div>
<div class='lg-row'>善逝光明既已沒，　暗冥普覆諸世間，</div>
<div class='lg-row'>尊者神光復照明，　正法于今極彰顯。</div>
<div class='lg-row'>佛寶最上今雖隱，　不思議德悉周圓，</div>
<div class='lg-row'>世間髻寶大吉祥，　尊者阿難能開顯。」</div>
</div><p>爾時，尊者阿難高處虛空，猶如秋天清淨月輪，光明皎潔普照一切，復如雲蓋，現吉祥相周遍清淨，以自威光映奪於日，與五百大阿羅漢眷屬圍繞住虛空中，為金色童子說伽陀曰：</p>

<div class="lg regular" style="margin-left:1em;"><div class='lg-row'>「如來大師出世間，　是即最上大希有，</div>
<div class='lg-row'>最勝為彼天人師，　五眼清淨無障礙。</div>
<div class='lg-row'>如佛世尊昔所說，　離苦清淨妙法門，</div>
<div class='lg-row'>是法若能知苦因，　彼一切苦悉能斷。</div>
<div class='lg-row'>由知苦故能斷集，　即能超越於苦法，</div>
<div class='lg-row'>聖八正道如理修，　趣向涅槃獲安樂。</div>
<div class='lg-row'>我今如佛所說時，　一切苦法悉除滅，</div>
<div class='lg-row'>正智能破無智心，　此滅不復受後有。」</div>
</div><p>尊者阿難說是伽陀，時金色童子聞是法已，有身見山高二十峯，以智金剛而悉摧破，即證須陀洹果。</p>
<p>是時，金色童子證是果已，譬如商人大獲其利，又如耕人所種成熟，復如戰陣勇猛得勝，又如得成轉輪聖王，而生最上適悅歡喜。即時合掌，恭敬向尊者阿難宣說伽陀而伸讚歎：</p>

<div class="lg regular" style="margin-left:1em;"><div class='lg-row'>「阿難尊者我歸命，　歸命最上大尊者，</div>
<div class='lg-row'>又復歸命諸佛子，　建立牟尼大法幢。</div>
<div class='lg-row'>希有悲心極廣大，　希有悲心復最上，</div>
<div class='lg-row'>我今苦逼極顛危，　尊者慈悲善救度。</div>
<div class='lg-row'>尊者阿難於是處，　普能聞彼一切聲，</div>
<div class='lg-row'>我所逼惱無歸投，　尊者救已得解脫，</div>
<div class='lg-row'>苦惱道中極增熾，　尊者力故得清涼，</div>
<div class='lg-row'>慈悲心如淨月輪，　出現牟尼清淨月。</div>
<div class='lg-row'>我今所得所作事，　非由父母及諸親，</div>
<div class='lg-row'>尊者善友斯降臨，　故令我得極善利。</div>
<div class='lg-row'>尊者善閉諸惡趣，　亦復能開解脫門，</div>
<div class='lg-row'>枯涸一切生死流，　積骨如山善摧破。</div>
<div class='lg-row'>生死本無初中後，　煩惱積集諸怖畏，</div>
<div class='lg-row'>以智金剛平等門，　尊者善出諸邊際。</div>
<div class='lg-row'>無始時來深陷沒，　憂箭入心未拔除，</div>
<div class='lg-row'>今遇最上大醫王，　從法口生離諸病。」</div>
</div><p>是時，空中彼諸賢聖即向尊者阿難注意瞻仰已，於剎那間彼棄屍林所自然除去內外一切土石砂礫觸處，遍灑旃檀香水，燒眾名香豎立幢幡及寶樓閣，復有真珠所嚴眾衣，遍散種種可愛妙花，是處忽然清淨嚴飾，猶如諸天歡喜之園。時諸賢聖為尊者阿難，布設種種殊妙珍寶行列莊嚴，安施一切金寶所成大師子座及承足寶几，復為五百阿羅漢眾，各各排設寶莊嚴座。</p>
<p>是時，尊者阿難從空而下，處于師子之座，五百大阿羅漢亦從空下，各登其座。</p>

<p class='juan'>金色童子因緣經卷第六</p></div>
</div><!-- end of div[@id='body'] -->
</body></html>