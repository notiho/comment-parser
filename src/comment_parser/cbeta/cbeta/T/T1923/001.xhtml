<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸法無諍三昧法門</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1923
<p class='juan'><a id='mulu1' />諸法無諍三昧法門卷上</p><p class="byline">陳南嶽思大禪師撰</p>
<div class='div-other'><p>如萬行中說。從初發心至成佛道。一身一心一智慧。欲為教化眾生故。萬行名字差別異。夫欲學一切佛法。先持淨戒勤禪定。得一切佛法諸三昧門。百八三昧。五百陀羅尼。及諸解脫。大慈大悲。一切種智。五眼。六神通。三明。八解脫。十力。四無畏。十八不共法。三十二相。八十種好。六波羅蜜。三十七品。四弘大誓願。四無量心。如意神通。四攝法。如是無量佛法功德。一切皆從禪生。何以故。三世十方無量諸佛。若欲說法度眾生時。先入禪定。以十力道種智。觀察眾生根性差別。知其對治。得道因緣。以法眼觀察竟。以一切種智。說法度眾生。一切種智者。名為佛眼。亦名現一切色身三昧。亦名普現色身三昧。上作一切佛身。諸菩薩身。辟支佛身。阿羅漢身。諸天王身。轉輪聖帝諸小王身。下作三塗六趣眾生之身。如是一切佛身。一切眾生身。一念心中一時行。無前無後。亦無中間。一時說法度眾生。皆是禪波羅蜜功德所成。是故佛言。若不坐禪。平地顛墜。若欲斷煩惱。先以定動。然後智拔。定名奢摩他。智慧名毘婆舍那。定有無量。總說三種。下定名欲界定。中定名色界定。上定名無色界定。復次下定是聲聞定。總攬三界。中定是辟支佛定。上定是如來定。及諸菩薩定。智有無量說有三。一者道智。二者道種智。三者一切種智。慧亦有三。一者道慧。二者道種慧。三者一切種慧。復次分別說有十一智。何者是耶。法智。世智。他心智。宿命智。苦智。集智。滅智。道智。盡智。無生智。如實智。復次盡智無生智。分別則有十八種智。盡智有九。無生智有九。是名十八智。亦得名為十八心。三乘聖人共在四禪諸智慧中。問如實道如實智者。於一切法總相別相。如實能知故。名如實智。是諸智慧。即是一切智。亦名無智。何以故。如先尼梵志問佛。經中說。先尼梵志白佛言。世尊。如來一切智慧。從何處得。佛答先尼。無有得處。先尼復問。云何智慧無有得處佛復答言。非內觀中得是智慧。非外觀中得是智慧。非內外觀中得是智慧。亦非不觀得是智慧。是故智慧無有得處。故名無智。如奇特品說。一字入四十二字。四十二字還入一字。亦不見一字。唯佛與佛善知字法。善知無字法。為無字法故說於字法。不為字法故說於字法。是故四十二字。即是無字。復次欲坐禪時。應先觀身本。身本者如來藏也。亦名自性清淨心。是名真實心。不在內。不在外。不在中間。不斷不常。亦非中道。無名無字。無相貌。無自無他。無生無滅。無來無去。無住處。無愚無智。無縛無解。生死涅槃。無一二。無前無後。無中間。從昔已來無名字。如是觀察真身竟。次觀身身。復觀心身。身身者從妄念心生。隨業受報。天人諸趣。實無去來。妄見生滅。此事難知。當譬喻說。身本及真心。譬如虛空月。無初無後。無圓滿。無出無沒無去來。眾生妄見謂生滅。大海江河及陂池。溪潭渠浴及泉源。普現眾影似真月。身身心心如月影。觀身然欲甚相似。身本真偽亦如是。月在虛空無來去。凡夫妄見在眾水。雖無去來無生滅。與空中月甚相似。雖現六趣眾色像。如來藏身未曾異。譬如幻師著獸皮飛禽走獸種種像。貴賤男女差別異。端正醜陋及老少。世間種種可笑事。幻師雖作種種變。本丈夫形未曾異。凡夫雖受六趣色。如來藏色不變異。身本及真心。譬如幻師睡身心無思覺寂然不變易。身身及心數。如幻師遊戲故示六趣形種種可笑事。身身眾生體。難解譬喻說。如此法性無涅槃。亦無有生死。譬如眠熟時。夢見種種事。心體尚空無。何況有夢事。覺雖了了憶。實無有於此凡夫顛倒識。譬喻亦如是。禪定智慧能覺了。餘散心智不能解非。但凡夫如夢幻。月影現水種種事。復次諸佛菩薩聖皆爾。從初發心至佛果。持戒禪定種種事甚深定心不變易。智慧神通幻化異。法身不動。如空月普現色身作佛事。雖無去來無生滅。亦如月影現眾水。何以故。如經論中說。欲學一切智定。必修諸善心。若在定能知世間生滅法相。亦知出世三乘聖道。制心禪智。無事不辦。欲求佛道持淨戒。專修禪觀。得神通能降天魔。破外道。能度眾生斷煩惱。問曰。般若經中佛自說言。欲學聲聞。當學般若。欲學緣覺當學般若。欲學菩薩。當學般若。復次有六波羅蜜。般若為前導。亦是三世諸佛母。汝今云何。偏讚禪不讚五波羅蜜。復次如經中說。五度如盲。般若如眼。汝今云何。偏讚度不讚明眼。誰能信者願廣解說。除我等疑惑。答曰。諦聽善思念之。吾當為汝決定說。</p>

<div class="lg regular"><div class='lg-row'>三乘般若同一觀　隨證淺深差別異</div>
<div class='lg-row'>如大海水無增減　隨取者器大小異</div>
<div class='lg-row'>聲聞緣覺及菩薩　如來智慧亦如是</div>
<div class='lg-row'>十二因緣四種智　下智聲聞中緣覺</div>
<div class='lg-row'>巧慧上智名菩薩　如來頓覺上上智</div>
<div class='lg-row'>以無名法化眾生　方便假名差別異</div>
<div class='lg-row'>三乘智慧不能知　唯佛世尊獨知耳</div>
<div class='lg-row'>如大集經雜四諦　三乘法行同一義</div>
<div class='lg-row'>陳如稽首白世尊　十方菩薩大眾集</div>
<div class='lg-row'>云何名法行比丘　願佛演說法行義</div>
<div class='lg-row'>爾時佛告憍陳如　至心諦聽今當說</div>
<div class='lg-row'>若求法行諸比丘　誦如來十二部經</div>
<div class='lg-row'>謂修多羅及毘曇　優婆提舍及毘尼</div>
<div class='lg-row'>樂為四眾敷暢說　是樂誦說非法行</div>
<div class='lg-row'>若更復有諸比丘　誦如來十二部經</div>
<div class='lg-row'>能廣演說思惟義　是樂思惟無法行</div>
<div class='lg-row'>若復次有諸比丘　更讀誦十二部經</div>
<div class='lg-row'>演說思惟觀其義　是名樂觀無法行</div>
<div class='lg-row'>夫法行者三乘同　一觀我今當說者</div>
<div class='lg-row'>有比丘能觀身心　心不貪著一切相</div>
<div class='lg-row'>謙虛下意不生慢　不以愛水洗業田</div>
<div class='lg-row'>不於中種識種子　滅覺觀法境界息</div>
<div class='lg-row'>永離煩惱心寂靜　比丘如是觀身心</div>
<div class='lg-row'>佛說是人真法行　如是比丘即能得</div>
<div class='lg-row'>聲聞緣覺佛菩提　法行比丘觀三事</div>
<div class='lg-row'>觀身觀受及觀心　比丘觀察三念已</div>
<div class='lg-row'>一心四禪十八智　復次大智論中說</div>
<div class='lg-row'>聲聞緣覺及諸佛　四禪二九十八智</div>
<div class='lg-row'>同共證道明闇異　共觀四諦十二緣</div>
<div class='lg-row'>隨機感悟種種異　聲聞四諦十六心</div>
<div class='lg-row'>辟支獨覺無漏智　菩薩亦解二乘法</div>
<div class='lg-row'>獲得無礙十六諦　如諸天共寶器食</div>
<div class='lg-row'>飯色黑白各有異　四諦譬喻如鐙品</div>
<div class='lg-row'>定如淨油智如炷　禪慧如大放光明</div>
<div class='lg-row'>照物無二是般若　鐙明本無差別照</div>
<div class='lg-row'>覩者眼目明暗異　禪定道品及六度</div>
<div class='lg-row'>般若一法無有二　覺道神通從禪發</div>
<div class='lg-row'>隨機化俗差別異</div>
</div><p>問曰。佛何經中說般若諸慧皆從禪定生。答曰。如禪定論中說。三乘一切智慧皆從禪生。般若論中。亦有此語。般若從禪生。汝無所知。不解佛語。而生疑惑。作是狂難。汝何不見。十方諸佛。若欲說法度眾生時。先入禪定。以神通力。能令大地十方世界。六種震動。三變土田。轉穢為淨。或至七變。能令一切未曾有事。悉具出現。悅可眾心。放大光明。普照十方。他方菩薩。悉來集會。復以五眼觀其性欲。然後說法。復次般若波羅蜜光明釋論中說。有人疑問佛。佛是一切智人。智慧自在。即應說法。何故先入禪定。然後說法。如不知相。論主答曰。言如來一切智慧。及大光明。大神通力。皆在禪定中得。佛今欲說摩訶般若大智慧法。先入禪定。現大神通。放大光明。遍照一切十方眾生。報禪定恩故。然後說法。為破外道執。外道六師。常作是言。我是等智慧。於一切常用常說。不須入禪定。佛為降伏如是邪見諸外道輩。先入禪定。然後說法。復次如勝定經中所說。若復有人。不須禪定。身不證法。散心讀誦十二部經。卷卷側滿。十方世界皆闇誦通利。復大精進。恒河沙劫。講說是經。不如一念思惟入定。何以故。但使發心欲坐禪者。雖未得禪定。已勝十方一切論師。何況得禪定。說是語時。五百論師來詣佛所。俱白佛言。我等多聞。總持十二部經。及韋陀論五部。毘尼講說無礙。十六大國。敬我如佛世尊。何故不讚我等多聞智慧。獨讚禪定。佛告諸論師。汝等心亂。假使多聞何所益也。汝欲與禪定角力。如盲眼人欲覩眾色。如無手足欲抱須彌山王。如折翅鳥欲飛騰虛空。如蚊子翅欲遮日月光。如無船舫人欲度大海。皆無是處。汝等論師。亦復如是。欲角量禪定。無有是處。復次毘婆沙中說。若有比丘。不肯坐禪。身不證法。散心讀誦。講說文字。辨說為能。不知詐言知。不解詐言解。不自覺知。高心輕慢坐禪之人。如是論師。死入地獄。吞熱鐵丸。出為飛鳥。猪羊畜獸。雞狗野干。狐狼等身。若復有人。不近善知識。雖復坐禪獲得四禪定。無有轉治。無方便智。不能斷煩惱。雖得寂靜之樂煩惱不起。獲四禪時。謂得寂滅涅槃之道。便作是念。我今已得阿羅漢果。更不復生。如此比丘。實不得道。不斷煩惱。但得似道禪定。不近善知識。無方便智。謂得實道。起增上慢。臨命終見受生處。即生疑悔。阿羅漢者更不復生。我今更生。當知諸佛誑惑於我。作是念時。即墜地獄。何況餘人不坐禪者。重宣此義。而說偈言。</p>

<div class="lg regular"><div class='lg-row'>欲自求度及眾生　普遍十方行六度</div>
<div class='lg-row'>先發無上菩提心　修習忍辱堅持戒</div>
<div class='lg-row'>晝夜六時勤懺悔　發大慈悲平等心</div>
<div class='lg-row'>不惜身命大精進　欲求佛道持淨戒</div>
<div class='lg-row'>專修禪智獲神通　能降天魔破外道</div>
<div class='lg-row'>能度眾生斷煩惱　從初發心至成佛</div>
<div class='lg-row'>一身一心一智慧　為欲教化眾生故</div>
<div class='lg-row'>萬行名字差別異　欲覺一切諸佛法</div>
<div class='lg-row'>持清淨戒修禪定　捨諸名聞及利養</div>
<div class='lg-row'>遠離憒鬧癡眷屬　念十方佛常懺悔</div>
<div class='lg-row'>不顧身命求佛道　獲得百八三昧門</div>
<div class='lg-row'>亦得五百陀羅尼　及諸解脫大慈悲</div>
<div class='lg-row'>五眼六通一切智　亦得三明八解脫</div>
<div class='lg-row'>具足十力四無畏　三十二相八十好</div>
<div class='lg-row'>三十七品具六度　十八不共微妙法</div>
<div class='lg-row'>視諸眾生如一子　四弘誓願具四攝</div>
<div class='lg-row'>四無量心道種智　一切種智四如意</div>
<div class='lg-row'>觀察眾生廣法施　入四禪定放光明</div>
<div class='lg-row'>遍照十方諸世界　變穢為淨大震動</div>
<div class='lg-row'>現諸奇特希有事　十方菩薩悉集會</div>
<div class='lg-row'>三界天王皆在此　端坐瞻仰一心待</div>
<div class='lg-row'>同聲三請願聞法　從禪方便三昧起</div>
<div class='lg-row'>為眾隨應演說法　色身香聲種種別</div>
<div class='lg-row'>禪定寂然心不異　雖在座坐現法身</div>
<div class='lg-row'>十方九道無不遍　淨戒禪定三昧力</div>
<div class='lg-row'>十方了了分明見　應可度者如眼前</div>
<div class='lg-row'>未可度者即不見　如空月影現眾水</div>
<div class='lg-row'>闇室深井即不現　譬如幻師種種變</div>
<div class='lg-row'>盲瞎之人則不見　盲瞎睡重者不見</div>
<div class='lg-row'>諸佛法身鏡亦爾　三障眾生不能見</div>
<div class='lg-row'>若無淨戒禪智慧　如來藏身不可見</div>
<div class='lg-row'>如金鑛中有真金　因緣不具金不現</div>
<div class='lg-row'>眾生雖有如來藏　不修戒定則不見</div>
<div class='lg-row'>淨戒禪智具六度　清淨法身乃顯現</div>
<div class='lg-row'>淨妙真金和水銀　能塗世間種種像</div>
<div class='lg-row'>如來藏金和禪定　法身神通應現往</div>
<div class='lg-row'>普告後世求道人　不修戒定莫能強</div>
<div class='lg-row'>無戒定智皆不應　怱怱亂心講文字</div>
<div class='lg-row'>死入地獄吞鐵丸　出為畜生彌劫矣</div>
<div class='lg-row'>如是眾生不自知　自稱我有大智慧</div>
<div class='lg-row'>輕毀一切坐禪人　壞亂正法作魔事</div>
<div class='lg-row'>假使講經恒沙劫　都不曾識佛法義</div>
<div class='lg-row'>如殺三千世界人　及諸一切眾生類</div>
<div class='lg-row'>高心謗禪壞亂眾　其罪甚重過於此</div>
<div class='lg-row'>譬如群賊劫牛乳　高聲唱得醍醐味</div>
<div class='lg-row'>不知鑽搖及熮煖　亦失酪漿生熟酥</div>
<div class='lg-row'>麁淺薄味尚都失　醍醐上味在何處</div>
<div class='lg-row'>不修禪智無法喜　譬喻說言無婦女</div>
<div class='lg-row'>不淨亂心執文字　故言皮囊可盛貯</div>
<div class='lg-row'>譬如盲狗咬草叢　不見人及非人類</div>
<div class='lg-row'>但聞風吹草鳴聲　高聲叫言賊虎至</div>
<div class='lg-row'>養一盲狗虎咬故　舉世盲狗叫亂沸</div>
<div class='lg-row'>其心散亂都不定　覺觀心語亦如是</div>
<div class='lg-row'>讚百千經心常亂　如蛇吐毒與世諍</div>
<div class='lg-row'>增見諸非毒轉盛　自言壞常子難生</div>
<div class='lg-row'>既見禪智法喜妻　石女無兒難可生</div>
<div class='lg-row'>解文字空不貪著　若修定時解無生</div>
<div class='lg-row'>禪智方便般若母　巧慧方便以為父</div>
<div class='lg-row'>禪智般若無著慧　和合共生如來子</div>
<div class='lg-row'>三乘聖種從是學　故稱一切眾導師</div>
<div class='lg-row'>淨戒禪智如大地　能生萬物載群類</div>
<div class='lg-row'>禪智神通巧方便　能生三乘一切智</div>
<div class='lg-row'>若能一念在禪定　能報三世佛恩義</div>
<div class='lg-row'>三世諸佛坐道場　覺悟眾生皆由此</div>
<div class='lg-row'>一切凡夫共一身　一煩惱心一智慧</div>
<div class='lg-row'>真如一像不變易　善惡業影六道異</div>
<div class='lg-row'>諸佛菩薩一法身　亦同一心一智慧</div>
<div class='lg-row'>一字萬行化眾生　一聖假名四十二</div>
<div class='lg-row'>凡聖色藏一而二　方便道中凡聖二</div>
<div class='lg-row'>色藏元象無一二　唯佛與佛乃知此</div>
<div class='lg-row'>我從無數十方佛　聞此一字無量義</div>
<div class='lg-row'>少行法師不能知　文字論師不能解</div>
<div class='lg-row'>若人不近善知識　學得有漏似道禪</div>
<div class='lg-row'>初禪謂得須陀洹　四禪謂得阿羅漢</div>
<div class='lg-row'>起增上慢諸漏盡　謂言斷結不更生</div>
<div class='lg-row'>臨命終時見生處　即作是言佛欺我</div>
<div class='lg-row'>阿羅漢者不更生　我今云何更受生</div>
<div class='lg-row'>身證不了尚如此　何況散心著文字</div>
<div class='lg-row'>不知詐知起我慢　顛倒說法誑眾生</div>
<div class='lg-row'>身不證法昇高座　死入阿鼻大地獄</div>
<div class='lg-row'>身證不了尚生疑　何況不證盲心說</div>
<div class='lg-row'>高心亂語謗諸佛　受學之徒皆効此</div>
<div class='lg-row'>從地獄出為畜生　備作種種諸雜類</div>
<div class='lg-row'>若人親近善知識　證無漏禪乃明解</div>
<div class='lg-row'>具足禪智多聞義　如是導師可依止</div>
<div class='lg-row'>禪定深隱難可知</div>
</div><p>復次禪波羅蜜。有無量名字。為求佛道。修學甚深微妙禪定。身心得證。斷諸煩惱。得一切神通。立大誓願。度一切眾生。是乃名為禪波羅蜜。立大誓願故禪定轉名四弘。欲度眾生故。入深禪定。以道種智清淨法眼。觀察眾生是處非處十力智。爾時禪定轉名四無量心。慈悲愍眾生。拔苦與樂。離憎愛心。平等觀察。爾時禪定。轉名慈悲喜捨。既觀察已。與其同事。隨應說法。爾時禪定。轉名四攝法。布施。愛語。利益。同事。是名四攝法也。復次大慈大悲。現如意神通一切色身。以神通力入五欲中。遍行六趣。隨欲度眾生。爾時禪定。轉名神通波羅蜜。亦普現十方一切佛事。常在禪定寂然無念。復次深大慈悲憐憫眾生。上作十方一切佛身。緣覺聲聞一切色形。下作六趣眾生之身。如是一切佛身。一切眾生身。一念心中一時行。無前無後無中間。一時說法度眾生。爾時禪定及神通波羅蜜。轉名一切種智。亦名佛眼。復次菩薩摩訶薩。持戒清淨。深妙禪定。斷習氣故。遠離三世諸愛見故。爾時禪定。轉名十八不共法。復次菩薩摩訶薩。以三明智分別眾生。爾時禪定。轉名十力。善知是處及漏盡故。復次菩薩摩訶薩。色如受想行識如。觀一切法。始從初學終至成佛斷煩惱。及神通盡知十方世界名號。亦知三世諸佛名號。及知諸佛弟子名號。亦知一切眾生名號。及知眾生煩惱名號。解脫名號。一念一時知。及知宿命因緣之事。爾時禪定轉名十號也。復次菩薩摩訶薩。以諸法無所有性。一念一心具足萬行。巧方便慧。從初發心至成佛果。作大佛事。心無所著。總相智。別相智。辯說無礙。具足神通波羅蜜。供養十方一切佛。淨佛國土。教化眾生。爾時禪定。轉名般若波羅蜜。復次行者。為出世間故。三界九地名為八背捨。次第斷煩惱。欲界未到地禪及中間。二禪及四禪。空處及非有想。最後滅受想。於欲界中具五方便。一者發大善心。求佛道故。欲得禪定。名善欲心。是善欲心。能生一切佛法。能入一切禪定。能證一切解脫。起一切神通。分別欲界色界無色界。五陰三毒四大。十二入十八界。十二因緣。一切諸法無常變異。苦空無我。亦知諸法無生滅真實相。無名無字。無漏無為。無相無貌。覺了諸法。故名法智。未到初禪得金剛智。能斷煩惱證諸解脫。是名未到地。初欲界地及未到地。如是二地。是佛道初門。欲得禪定。是名欲心。復次初夜後夜。專精學禪。節食攝心。捨離眷屬。斷諸攀緣。是名精進。復次專念初禪樂。更無餘念。是名念心。復次巧慧籌量欲界五欲。欺誑不淨。是三惡道伴。初禪定樂。斷諸欺誑。得真智慧。是入涅槃伴。是籌量。是名巧慧心。復次專心一處。滅諸覺觀。境界都息。身心寂靜。是名一心。如是五方便。能斷五欲妖媚煩惱。滅除五蓋。有覺有觀。離生得喜樂入初禪。名初背捨得入二禪。名二背捨。入第三禪。名三背捨。喜樂心內清淨得四禪。名為入一切處。滅一切色相。捨第四禪。滅有對想。入無邊虛空處。名為空一切處。第四背捨虛空處定。得一切識處定。是名識一切處第五背捨。復次捨識處定。入無所有處定。是名第六背捨。捨無所有處定得入非有想非無想處定。生厭離心。是名第七背捨。捨非有想非無想處定。入滅定受想定。心無所著。是名第八背捨。爾時禪波羅蜜。轉名八背捨。復次自覺覺他。通達無礙。得三解脫。能破三界一切煩惱。爾時禪波羅蜜。轉名十一智。復次行者。總持旋陀羅尼。戒定慧三分。八聖道。破四顛倒獲四真諦。爾時禪波羅蜜。轉名三十七品。起一切神通。所謂四念處。四正勤。四如意足。五根五力。七覺分八聖道分。名為摩訶衍。如四念處品中說。轉一切智慧。以一神通。現一切神通。以一解脫。作一切解脫。轉一名字語句。入一切名字語句。如是一切名字語句。還入一名一字一語一句。平等不異。是四念處字等語等。諸字入門。一切佛法盡在其中。復次菩薩摩訶薩。欲教化眾生。令生清淨歡喜信心故。與一切聖人。建立一聖官階位次第。眾生之得大歡喜。決定無疑。爾時誓願勤修禪定。得六神通。作轉輪聖王。入五道中。飛行十方。廣行布施。須衣與衣。須食與食。金銀七寶。象馬車乘。樓櫓宮殿。房舍屋宅。五欲眾具。簫[竺-二+遂]箜篌。琴瑟鼓吹。隨眾生欲盡給與之。後為說法令其得道。雖作如是種種法施。實無施者。無財物。無說無示。無聽法者。譬如幻師幻作幻人。四衢道中化作高座。廣說三乘微妙聖法。又作四眾集共聽受。如是幻師所作幻事。無色無心。無示無聽。無受無聞。無得菩薩。爾時禪波羅蜜。轉名檀波羅蜜何以故。施人物時。雖知諸法無所有性。無施無受。無財物相。三事俱空。雖知空寂。勤行布施。復次菩薩摩訶薩。雖知諸法空罪相不可得。持戒破戒。如夢如幻。如影如化。如水中月。雖知諸法無生滅。堅持淨戒無毀缺。亦以戒法為他人說。若人惡心不受戒。化作禽獸行。禮儀人類。見此大羞辱。各發善心。堅持淨戒。發大誓願。遍十方不顧身命行戒施。常現六道種種形。廣說如來清淨戒。以宿命智觀察之。必令歡喜無瞋害。非但為說戒法。亦說攝根定共戒。道共戒。性寂戒。報寂戒。爾時禪波羅蜜。轉名尸波羅蜜。復次菩薩摩訶薩。行此財施法施戒施時。受者瞋恚來打罵。割截手足心不動。乃至失命心不悔。爾時禪定。轉名羼提波羅蜜。菩薩行是甚深禪定。於一切聖行。以法忍故。心無所著。禪定即是羼提波羅蜜。復次菩薩。學四念處時。獲得四禪。復作是念。我於身念處。未得如意神通。受念處未獲宿命神通。修心念處。未獲他心智。不知十方凡聖心故。修法念處時。如是思惟。我今未獲漏盡神通。修身念處。觀一切色。亦未得清淨天眼。於受念處。未證因緣業報垢淨神通。於心念處。未得眾生語言三昧。作是念已。勤精進求乃至成就。具六神通。爾時禪定。轉名精進毘梨耶波羅蜜。復次菩薩。為起神通故。修練禪定。從初禪次第。入二禪三禪四禪。四空定。乃至滅受想定。一心次第。入無雜念心。是時禪波羅蜜。轉名九次第定。復次菩薩。入初禪時。觀入出息。自見其身。皆悉空寂。遠離色相。獲得神通。乃至四禪。亦復如是。入初禪時。觀入出息。見三世色。乃至微細。如微塵許。悉見無礙。亦見眾生出沒果報差別。於無量劫通達無礙。是名天眼神通乃至四禪。亦復如是。入初禪時。觀息出入。以次第觀聲。悉同十方凡聖音聲。是名天耳神通。乃至四禪。亦復如是。入初禪時。觀入出息住息住舍摩他。觀色相貌。以毘婆舍那。觀他心相。善知十方凡聖之心。是名他心智神通。乃至四禪。亦復如是。入初禪時。觀息入出。獲得眼通。得眼通已。觀於有歌羅邏時五陰生滅。乃至無量劫中五陰生滅。獲得宿命。是名宿命神通。乃至四禪。亦復如是。悉能觀察一切眾生。善惡業行差別不同。亦復知其發心早晚。入道遠近。十方三世通達無礙。是名道種智慧神通。爾時禪定轉名師子奮迅三昧。以神通力。供養十方佛。及教化眾生。淨佛國土。邊際智滿十地具足。變身如佛滿十方。學佛神通。未得滿足。是師子奮迅三昧。唯有諸佛。乃能具足。復次菩薩。入重玄門修四十心。從凡夫地初發心時。所修禪定。次第重入。乃至最後無垢地。修諸禪定。學佛神通化眾生法。從初禪入乃至滅受想定。三禪四禪四空。亦復如是。是名順超無礙。從滅受想定超住散心中。超入初禪。非有想非無想處無所有處。識處空處。四禪乃至二禪。亦復如是。是名逆超自在無礙。爾時禪定。轉名超越三昧。修佛神通。得佛智慧。餘五波羅蜜。亦復如是。是少一波羅蜜。不名五波羅蜜復次學禪定時。修四念處。於欲界中。觀內外色。入初背捨。具足聞慧。觀內外假二相不可得故。亦非是一如。如性故一解脫。復次思慧具足。觀察內外法。內外一切法。總相別相異相。不可得如如。故二解脫。復次修慧。六觀具足。色界五陰空。三解脫。復次聞慧修慧。用巧方便金剛智。破四空定。無貪著心。空五陰不可得故。得解脫空處。得解脫識處。得解脫無所有處。得解脫非有想非非想處。得解脫觀滅受想定。不可得故。得是解脫。是名八解脫。如如性故。無縛無脫。菩薩爾時。禪波羅蜜名八解脫。復次菩薩禪定。修四念處。得三十七品。具足佛法。何以故。是身念處。觀色法故。一念具足四念處故。是身念處。用念覺分。觀五陰時。能斷一切煩惱。故觀色陰時。是身念處。不淨觀九想。具足舍摩他。能破一切煩惱。是名為定。如論偈中說。</p>

<div class="lg regular"><div class='lg-row'>初觀身念念　繫縛心令定</div>
<div class='lg-row'>亦繫縛識定　及除煩惱怨</div>
</div><p>九想舍摩他。欲界金剛定。能破五欲如縛賊。十想毘婆舍那。欲界未到地金剛智。能觀五陰。畢竟盡想。不能更生。得盡智無生智。斷一切煩惱。如意利刀。斬斷賊頭。觀色如受想行識如。深觀五陰如如性故。即無煩惱可斷。亦無解脫涅槃可證。何以故。色即是空。空即是色。受想行識即是空。空即是受想行識。空即是涅槃。涅槃即是空。煩惱即是空。空即是煩惱。智慧即是空。空即是智慧。不可以虛空斷虛空。不可以虛空證虛空。如論偈說。</p>

<div class="lg regular"><div class='lg-row'>觀身不淨相　真如性常定</div>
<div class='lg-row'>諸受及以心　法亦如是觀</div>
</div><p>煩惱者六欲心也初死想。能斷威儀語言欲。膨脹想壞想散想。能斷形容欲。青瘀血塗想膿爛想。能斷色欲。骨想燒想。能斷細滑欲。散想滅盡想。能斷人欲。如論中說。</p>

<div class="lg regular"><div class='lg-row'>四蛇同一篋　六賊同一村</div>
<div class='lg-row'>及王旃陀羅　分自守根門</div>
<div class='lg-row'>六欲妖媚起　愛怨詐為親</div>
<div class='lg-row'>聲香味觸法　六情起諸塵</div>
<div class='lg-row'>貪欲如猛火　瞋恚如蛇蚖</div>
<div class='lg-row'>愚癡覆心眼　智者當善觀</div>
<div class='lg-row'>外想三四塊　身器二六城</div>
<div class='lg-row'>中含十二穢　九孔惡露盈</div>
<div class='lg-row'>癰疽蟲血雜　膨脹臭爛膿</div>
<div class='lg-row'>骨鎖分離斷　六欲失姿容</div>
<div class='lg-row'>九想觀成時　六賊漸已除</div>
<div class='lg-row'>及識愛怨詐　兼知假實虛</div>
<div class='lg-row'>四大共相依　緣習成假名</div>
<div class='lg-row'>行者諦觀察　但見骨人形</div>
<div class='lg-row'>初觀如珂許　後漸滿一城</div>
<div class='lg-row'>骨人遍法界　深生憂厭道</div>
<div class='lg-row'>從生至老死　老死復有生</div>
<div class='lg-row'>轉輪十二緣　生死如循環</div>
<div class='lg-row'>三塗苦難忍　人天亦復然</div>
<div class='lg-row'>誰聞六道苦　而不興厭心</div>
<div class='lg-row'>妄識本無體　依因寂法生</div>
<div class='lg-row'>妄想生妄想　轉輪十二緣</div>
<div class='lg-row'>知過二業患　現不造三因</div>
<div class='lg-row'>老死更不續　反流盡生源</div>
</div></div>
<p class='juan'>諸法無諍三昧法門卷上</p>
</div><!-- end of div[@id='body'] -->
</body></html>