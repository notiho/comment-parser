<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說稱揚諸佛功德經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說稱揚諸佛功德經卷下</p><p class="byline">元魏天竺三藏吉迦夜譯</p><p>「復次，舍利弗！西方去此度十萬億佛剎，有世界名曰安樂，其國有佛號阿彌陀如來、至真、等正覺、明行成為、善逝、世間解、無上士、道法御、天人師，號曰眾祐，度人無量。若有得聞無量壽如來名者，一心信樂，持諷誦念，當起廣遠無量歡喜安立其意，令使真諦十萬億信心念斯如來，其人當得無量之福，永當遠離三塗之厄，命終之後皆當往生彼佛剎土。命欲終時一心信樂，念不忘捨阿彌陀佛，將諸眾僧住其人前，魔終不能毀壞斯等正覺之心。所以者何？其佛、世尊興立大悲，誓度一切無量眾生，亦復護持十方世界一切眾生。其有得生安樂世界，當於其中具滿如來正覺之慧。舍利弗！其佛、世尊本求誓願，其有求於第一之乘，於其世界具滿如來諸佛之法，具正覺分；求聲聞乘，於彼佛剎得阿羅漢。其有往生彼佛剎者，從其所願大、小之乘，於彼畢滿。其有最後聞阿彌陀如來名號，讚說之者，信不狐疑，當起敬心至意念之，如念父母。作如是意：『斯等普當於彼佛國具滿眾願。』其有不信讚歎、稱揚阿彌陀佛名號、功德而謗毀者，五劫之中當墮地獄，具受眾苦。</p>
<p>「復次，舍利弗！西方去此十萬佛剎，有世界名破一切魔，其國有佛，號曰殊勝如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞殊勝如來名號者，歡喜信樂，持諷誦念，此等皆能降伏眾魔，裂壞羅網，却六十劫生死之罪。</p>
<p>「復次，舍利弗！西方去此十萬佛剎，有世界名曰伏一切魔，其國有佛，號曰集音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞集音如來名號者，歡喜信樂，持諷誦念，其人當得一切如來諸佛音聲，於大眾中廣說法處，於中特尊，退却眾魔，降之以德，却八十劫生死之罪。」</p>
<p>於是阿逸菩薩長跪叉手，前白佛言：「寧有一事，菩薩摩訶薩於此事中具大乘願，住不退轉，疾成無上正真道不？」</p>
<p>佛言：「有！阿逸！北方有世界名曰豐嚴，其國有佛，號德內豐嚴王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞斯佛名者，歡喜信樂，持諷誦念而為作禮，其人皆當得不退轉，疾成無上正真之道，却一億劫生死之罪。其有供養五千佛者，此輩，阿逸！爾乃得聞德內豐嚴王如來名號。其聞名者，從是以後所生之處，常得天眼，未曾不得天眼之時；常能徹聽，未曾不得天耳之時；常能飛行，無有不得神足之時；乃至泥曰，常得端政，未曾受於醜惡之形；乃至泥曰；常當尊貴，未曾生於下劣之處；乃至泥曰，悉能除壞眾欲之縛，其人六情眼、耳、鼻、口及於身、意終無有疾；乃至泥曰，初未曾生無佛之處，聽大尊法，未曾有礙不得聽時；未曾有礙不見僧時；亦復不生八難之處。戒常具足，無有缺時；識心清淨，無有忿亂時。當知，阿逸！其有得聞此佛名者，淨心信樂於最正覺，如渴欲飲，發信敬心向如來者，此等，阿逸！悉能捉持諸佛世界最特之利，其人皆當獲於殊妙奇特功德。是故，阿逸！並當專精持此佛名。若族姓子、族姓女欲得殊特妙淨剎者，當急聽此諸尊佛名，稱其名號，當為作禮，自作是言：『我今禮於德內豐嚴王如來、至真、等正覺、明行成為、善逝、世間解、無上士、道法御、天人師，號曰眾祐，度人無量！』」</p>
<p>阿逸白佛言：「惟，天中天！其佛剎土為在何所？去此遠近？成佛以來為幾時也？」</p>
<p>佛告阿逸：「設使縱廣百由延中一大埠沙，取一沙著一佛剎，如是悉著諸佛剎中悉令沙盡，如是沙數諸佛剎土悉滿中沙。復取諸佛剎土中沙，復以一沙著一佛剎，如是諸國剎中沙悉使令盡，取此沙數，諸佛剎土悉破為塵。復取一塵著一佛剎悉令塵盡，是諸佛國塵數剎土猶尚未至。餘未到者，過此百倍，其佛剎土去此極遠，不可稱量。其佛、世尊在彼豐嚴剎土之中，而今現，在與無央數諸開士等、不可稱計諸比丘眾，前後圍遶而為說法。我於此坐，遙用肉眼，見其如來於大眾中廣說經法。彼佛、世尊於彼剎土在高座上，亦用肉眼觀此世界，亦復見我在於座上於大眾中而說經法。阿逸當知！若有眾生信諸如來肉眼所見，而歡喜者，此必成就正覺之道。斯等皆諸佛、如來之所護持，令使信樂而不狐疑，斯等皆當捉持如來深妙之慧，得不退轉於最正覺。是故，阿逸！其有欲求此大福者，若使三千大千世界滿其中火，故當入中聽斯佛名智慧之法。」</p>
<p>阿逸菩薩復白佛言：「寧有一法得不退轉，疾成無上正真道不？」</p>
<p>佛言：「有！阿逸！北方去此不可計數諸佛剎土，有世界名曰金剛堅固，其國有佛，號金剛堅強消伏壞散如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞金剛堅強消伏壞散如來名者，歡喜信樂，持諷誦念，盡心供養，斯等皆當住不退轉，疾成無上正真之道，却於十萬億那術劫生死之罪，超然在後，其佛、如來功德無量弘誓乃爾！我自過去無數劫前，錠光如來興出於世，於彼佛所而得聞此金剛堅強消伏壞散如來名號，得超十萬億那術劫生死之罪。阿逸當知！若我不從錠光聞斯佛名者，我今故未得成正覺。其佛何故名曰金剛堅強消伏壞散？譬如金剛所在墮處，若山、若崖、瓦石、土壘、牆壁、樹木，若遙擬向所墮之處，莫不消滅破碎、壞散。如是，阿逸！其有得聞此佛名者，持諷誦念，一切諸欲皆疾消散，一切聲聞、辟支佛心褊狹之意皆悉消滅，疾得成就正覺之道，是故號曰金剛堅強消伏壞散如來。其佛、世尊，一切眾願具滿如是！</p>
<p>「復次，阿逸！北方去此度十萬億諸佛剎土，有世界名摩尼光，其國有佛，號曰寶火如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶火如來名號者，歡喜信樂，持諷誦念，其有未入泥洹界者，斯等一切皆當得立不退轉地，疾成無上正真之道。其佛剎土一切人民，供養寶火如來者，悉一大乘而得度脫，無有聲聞、緣覺之名。」</p>
<p>佛告長老大迦葉：「當知諸佛、如來之德不可思議！北方去此五十萬佛剎，有世界名阿竭流香，其國有佛，號寶月光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。迦葉！若族姓子、族姓女，其有得聞寶月光明如來名者，歡喜信樂，持諷誦念，此等後世所生之處，得不中止三昧正定；若三昧時，自見諸佛轉尊法輪，悉能總持諸佛之法；在所生處，常為眾生闡揚大法；辯才清妙，於眾特尊；諸所欲求，從願悉得。所以者何？其佛、世尊本求道時，興此誓願：『吾成正覺聞我名者，令使得此三昧定意，從初發意至于成道，於其中間常得此定，未曾中失！』」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「度五十萬諸佛剎，　有世界名阿竭流，</div>
<div class='lg-row'>其國有佛號寶月，　<span class='corr'>光</span>明晃昱甚巍巍。</div>
<div class='lg-row'>其有得聞此尊名，　便為已得所依仰，</div>
<div class='lg-row'>後生之處則得禪，　精進智慧無中止。</div>
<div class='lg-row'>名聲普達光圍繞，　其人見佛在剎土，</div>
<div class='lg-row'>為諸眾生廣興演，　諸佛導師所說法。</div>
<div class='lg-row'>一切諸事無堅固，　觀諸法中無所起，</div>
<div class='lg-row'>普當慈哀於一切，　於諸禪中得自在。</div>
<div class='lg-row'>已能發行如是意，　都了三塗無恚忿，</div>
<div class='lg-row'>審諦解了無吾我，　無所有者非無有。</div>
<div class='lg-row'>諦了諸事無所得，　於此中間所興法，</div>
<div class='lg-row'>如是法者無所住，　求了表識無表識，</div>
<div class='lg-row'>此二俱空亦無性，　興顯如是無我法。</div>
<div class='lg-row'>無表識者是空義，　當審諦說此妙法，</div>
<div class='lg-row'>表識可了不可了，　此二俱轉於癡慧。</div>
<div class='lg-row'>諦觀此二俱清淨，　亦不復見諸法垢，</div>
<div class='lg-row'>所說法者無所猗，　都了無依波羅蜜。</div>
<div class='lg-row'>譬如月行於空中，　其所說法無所猗，</div>
<div class='lg-row'>如此妙法興是間，　於三界中無所著。</div>
<div class='lg-row'>菩薩法中無所依，　解如是者一切智，</div>
<div class='lg-row'>解了此法為人說，　若能解達無猗法。</div>
<div class='lg-row'>審諦分別如是者，　其人則為近大智，</div>
<div class='lg-row'>慧者得聞無依句，　終無復有狐疑計。</div>
<div class='lg-row'>其人解了如是者，　於世獨達無所諮，</div>
<div class='lg-row'>暢達如是大智慧，　號曰特尊無上士。</div>
</div><p>「復次，迦葉！北方去此六萬佛剎，有世界名長歡樂，其國有佛，號曰賢最如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞賢最如來名號之者，歡喜信樂，持諷誦念，所生之處，當為一切之所敬愛，哀見信用；其所言教，莫不承奉，其人皆當獲斯功德，得無礙辯；所說經法，眾生聞者，歡喜信解，莫不履行。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「度於六萬諸佛剎，　有界名曰長歡樂，</div>
<div class='lg-row'>慈哀度法賢最尊，　其大導師在世界。</div>
<div class='lg-row'>最尊無比無與等，　世世濟度諸眾生，</div>
<div class='lg-row'>其聞名者作法師，　言奉信用莫不歡。</div>
<div class='lg-row'>此一切智大法王，　無量黎庶斯依仰，</div>
<div class='lg-row'>若有女人聞其名，　疾得捨離女人形。</div>
<div class='lg-row'>穢惡甚深無崖際，　非離世者不能入，</div>
<div class='lg-row'>其無所有所可入，　是為審諦諦不諦。</div>
<div class='lg-row'>了此二事俱無性，　其已寂滅無有性，</div>
<div class='lg-row'>其有盡者以為滅，　甫當興者亦無性。</div>
</div><p>「復次，迦葉！北方去此八千佛剎，有世界名曰現入，其國有佛，號寶蓮華步如來、至真、等正覺、明行成為、善逝、世間解、無上士、道法御、天人師，號曰眾祐，度人無量。若族姓子、族姓女，其有得聞寶蓮花步如來名者，歡喜信樂，持諷誦念，後生之處，顏貌端<span class='corr'>政</span>，殊妙無比，眾共敬愛；自識宿命無數劫中事，皆悉了知，生所從來，所作善惡悉皆識知；其所生處，所說言教一切信奉，莫不承用。迦葉！若族姓子、族姓女得聞斯等諸如來尊、正覺名號、功德之行，若有愛樂女人身者，如是女人在於女中未得解脫。若厭女人身、不貪樂者，持諷誦念諸佛名者，盡可得斯等德。」</p>
<p>迦葉白佛：「當復云何得此功德？」</p>
<p>佛言：「絕諸名色，盡諸欲垢，斯等疾逮無量功德，當疾遠離女人之身，當得具受男子之形。求為女者，所生之處，續受女人之身，都悉污穢一切世界。是故當棄女人之身，當得無比諸善知識，功德日生，亦自受福，復利他人多所饒益，一切男女於眾苦中疾得拔濟。譬若毒樹所在之處，蔓莚生長多所傷害，若能斷截諸毒樹者，爾使一切普得快樂。女人之身譬若毒樹，增長諸欲，毒害精神，廣諸惡行，受無量苦，皆由女人。若能斷棄女人身者，則為斷絕眾生無量諸苦，壞眾惡行，閉絕三塗，開泥洹門，普使一切而得快樂，斯等疾入諸佛徑路。」</p>
<p>迦葉白佛：「云何得除女人之身？」</p>
<p>佛言：「當自觀身、觀他人身，解此二事俱不可得，不可得中無有徑路。若於男子及女人中觀其處所，男女相貌亦不可得；若了二事亦不可得，無處所者，當於其中願得清淨。若以清淨則無取捨，以無取捨便無識心，諦推覓之，亦不可得無有處所，意自思惟：『無處所中，為求男子成女人乎？』諦求索之，意不可得。若解意性，了無男女不可見者，爾乃得近如來之道。其欲發心疾欲除去女人之身，諦觀男子、女人之身，了無異同、增減之二，當受女人作女人形，如其所說以理推之，六性分中亦不可得有男有女，其如是者，則為求索如來之道。其欲求解如此事者，復有諦了知此法者，是二輩人過去佛時，曾得聞此諸佛名號。當知其人過去世時，於諸佛所造大功德，今乃聞此諸佛名號。世所依仰為自在者，其奉持此諸尊號者獲無量福。其有聞者、若有學者，我普見之。有欲急求，得此經者，斯等已為見我無異。若有輕慢其人，說言此非佛語。作是言者，此等便為謗佛、毀經。謗斯經已為造大惡，緣此惡行當入地獄，受眾苦報無央數劫；地獄罪畢所生之處，常當聾瘂不能言語，諸情閉塞常不完具，常當愚癡而有癲狂；其有嬈固諸菩薩者，薄德醜陋，言無威勢，常生下賤，常生惡道；所生之處常不聞法，如來正覺所說經法，終不能解說深妙義；愚癡之人與經共諍廣受罪報，增益其意毀斯經法，此眾生輩生常愚癡。諸佛正覺常為世間而作大明，我重慇懃誡囑汝等諸比丘及比丘尼、清信士、清信女，其有謗毀罵經法者實受重罪！諸佛、世尊現在十方，無量世界為作法師，所說經法實難得聞。如來慈愍重誡汝等，若有信樂諸佛名號功德法者，於諸善法自然合偶；其有學持諷誦念者，其人疾得見諸如來，智慧轉增，得無礙慧；其有勸人讀諸佛名，所生之處，遊四方域，獨言隻步而無所畏；其有好樂盡心敬奉此諸佛名，當知其人去正覺道終不復遠；其有好憙諸佛功德，加益勸人學斯佛名，其人所在於諸如來所遊行處，於諸欲中無所畏難。當知，迦葉！若有比丘具四事法，乃能信此諸佛尊名。何等為四？過去世時於諸佛所得聞深法，憙樂靜寞清淨之處，世世值遇諸善知識，不於法中作危難行。當知，迦葉！是為四事。若有比丘以能具此，於諸如來正覺法中而無疑難，其人得聞如來功德，爾乃一心能信樂之。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「過去供養諸佛尊，　緣此功德其聞名，</div>
<div class='lg-row'>最後惡世其聞者，　普用是號增眾德。</div>
<div class='lg-row'>其有過去見諸佛，　得聞如來深妙義，</div>
<div class='lg-row'>往世淨德不諍法，　斯輩乃能信奉行。</div>
<div class='lg-row'>若使得聞深妙法，　說諸若干微妙義，</div>
<div class='lg-row'>斯輩終不起狐疑，　佛之深法無能毀。</div>
<div class='lg-row'>安住所說諸法義，　以思集意信普智，</div>
<div class='lg-row'>堅固其意聽我說，　念莫忘失此尊法，</div>
<div class='lg-row'>終不復更與法諍，　聞諸佛名能奉行。</div>
<div class='lg-row'>有念無念不相豫，　於其法中無差特，</div>
<div class='lg-row'>不可思議極廣大，　終無猶豫於大智。</div>
<div class='lg-row'>其求此法深慧者，　解達深義無諮啟，</div>
<div class='lg-row'>無疑勤求諸深法，　此等不喜下劣業，</div>
<div class='lg-row'>當知此人無所求，　極大勇猛於法中，</div>
<div class='lg-row'>佛所說法莫不信，　其有眾生於先世，</div>
<div class='lg-row'>合偶眾善受福報，　無所違諍乃得聞，</div>
<div class='lg-row'>顯諸如來大智德，　皆為讚歎十方佛。</div>
<div class='lg-row'>其有諷持諸名者，　諸佛遙讚其人德，</div>
<div class='lg-row'>於大眾中歎其名，　常當得聞諸佛聲，</div>
<div class='lg-row'>疾能解了大智法，　極大清淨無生業。</div>
<div class='lg-row'>放大光明超日月，　廣為眾生演妙法，</div>
<div class='lg-row'>後會當成最正覺，　普悉照耀諸佛剎。</div>
</div><p>「復次，迦葉！上方有世界名曰寶月，其國有佛，號金寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有世界名象步樓，其國有佛，號無量尊豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名天玉女，其國有佛，號無量尊離垢王如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名須彌幡，其國有佛，號曰德手如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名尊聚尠意，其國有佛，號無數精進興豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰無受，其國有佛，號無言勝如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名淨觀莊嚴，其國有佛，號無愚豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰日光，其國有佛，號月英豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰說法，其國有佛，號無量光豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名寶豐首盡，其國有佛，號逆空光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰好集，其國有佛，號最清淨無量幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰殊勝，其國有佛，號好諦住唯王如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名生精進，其國有佛，號成就一切諸利豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰願力，其國有佛，號淨慧德豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名娛樂入，其國有佛，號淨輪幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名栴檀香，其國有佛，號琉璃光最豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名曰星宿，其國有佛，號寶德步如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名無量德豐，其國有佛，號最清淨德寶住如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎，名曰聲所不至，其國有佛，號度寶光明塔如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。</p>
<p>「復次，迦葉！上方有剎名無際眼，其國有佛，號無量慚愧金最豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「德如月滿其如來，　諸天最上為尊雄，</div>
<div class='lg-row'>此諸大尊德中王，　能為眾生除諸殃。</div>
<div class='lg-row'>持諸佛名功德成，　能淨諸剎為肅清，</div>
<div class='lg-row'>其難得值此尊經，　少有眾生聞其名。</div>
<div class='lg-row'>若有信行而供養，　得大智慧勇力強，</div>
<div class='lg-row'>解了諸法無有量，　當成一切正覺王。</div>
<div class='lg-row'>正覺之法甚深微，　不當於中起狐疑，</div>
<div class='lg-row'>當善信奉諸導師，　歡喜敬禮慎莫疑。</div>
</div><p>「復次，迦葉！上方有剎名寶蓮花莊嚴，其國有佛，號蓮花尊豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞蓮花尊豐如來名者，三惡之道為已閉塞，為已得成如來之花，於諸正覺一切法中，便為得成無上道花，却生死罪三十六劫。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「上方有剎寶莊嚴，　眾花茂盛普大千，</div>
<div class='lg-row'>光色晃昱甚可觀，　譬如天上難檀桓。</div>
<div class='lg-row'>蓮花尊佛在其剎，　說法無比慧通達，</div>
<div class='lg-row'>光普照<span class='corr'>耀</span>大千界，　眾相端嚴聖中最。</div>
<div class='lg-row'>若有女人聞其名，　斷絕惡道遭諸聖，</div>
<div class='lg-row'>却三十劫生死罪，　必成正覺不退轉。</div>
<div class='lg-row'>不見身哃道清淨，　世世智慧功德成，</div>
<div class='lg-row'>緣念諸佛得善友，　怨家消滅除罪苦。</div>
<div class='lg-row'>當普禮此是諸佛，　今悉現在於異剎，</div>
<div class='lg-row'>其人快當受供養，　用禮諸佛大法王。</div>
<div class='lg-row'>此等不當疑我言，　必當成佛德無邊，</div>
<div class='lg-row'>常當共諸妙法會，　後成正覺慧獨達。</div>
</div><p>「復次，迦葉！上方有剎名曰寶鐙，其國有佛，號淨寶興豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞淨寶興豐如來名者，歡喜信樂，持諷誦念，其人得七覺意寶，却三十劫生死之罪。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「上方有界號寶明，　淨寶最尊在其剎，</div>
<div class='lg-row'>其有得聞名號者，　斯等當得七覺禪。</div>
<div class='lg-row'>三十大劫生死苦，　超越過去無因緣，</div>
<div class='lg-row'>得無比力住不動，　常當遭值諸天尊。</div>
</div><p>「復次，迦葉！上方有剎名曰電光，其國有佛，號電鐙幡王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞電鐙幡王如來名者，歡喜信樂，持諷誦念，斯其人等悉當遠離八難之處，終不復生下劣之家。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「上方有界名電光，　大尊號曰電鐙王，</div>
<div class='lg-row'>其有聞此快士名，　八難永斷不復生。</div>
<div class='lg-row'>智慧解了生死根，　種種功德隨次成，</div>
<div class='lg-row'>興隆道化度眾生，　智慧獨達無比聖。</div>
</div><p>「復次，迦葉！上方有剎名虛空緻，其國有佛，號法空鐙如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞法空鐙如來名者，歡喜信樂，持諷誦念，却六十劫生死之罪，得不退轉於最正覺，常得與諸佛共會，現世得見其佛、世尊，亦於夢中見此如來。當知，迦葉！其人今世五體投地，一心恭敬向於如來，其人則種無量功德，諸善根栽悉得具滿，常當得值諸善知識，常與諸人共相敬愛。如是，迦葉！是為現世獲諸善報，其佛、如來一切功德普集如是。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「有虛空緻大世界，　其佛號曰法空鐙，</div>
<div class='lg-row'>名稱普達其世尊，　光明極大踰虛空。</div>
<div class='lg-row'>其有得聞此尊名，　超六十劫生死罪，</div>
<div class='lg-row'>必當遭值見諸佛，　於如來前講妙法。</div>
<div class='lg-row'>精進現世見諸佛，　當五體禮其如來，</div>
<div class='lg-row'>夢中得見其世尊，　其佛導師光圍遶。</div>
<div class='lg-row'>念其如來致斯德，　常當得見諸大哀，</div>
<div class='lg-row'>生常得值諸法王，　其人現世見諸佛。</div>
<div class='lg-row'>其佛導師德無量，　智慧普達為法王，</div>
<div class='lg-row'>其有勤求眾德者，　盡心敬意禮其佛。</div>
</div><p>「復次，迦葉！上方有剎名審諦分，其國有佛，號一切眾德成如來、至真、等正覺、明行成為、善逝、世間解、無上士、道法御、天人師，號曰眾祐，度人無量。何故此界名審諦分？當知，迦葉！其彼世界皆為八分：眾花分、栴檀樹分、金多羅樹寶緻分。其佛剎土出眾名香，遍其世界；於彼剎土在虛空中，成為香蓋普覆佛剎。其佛、如來趣於法座莊嚴大會，其有得聞一切眾德成如來名者，六情端政常得清淨，解了諸佛妙法之分，却八十劫生死之罪。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「審諦世界有八種，　多羅寶樹香莊嚴，</div>
<div class='lg-row'>出妙名香遍其剎，　普覆虛空香雲蓋，</div>
<div class='lg-row'>大智正覺在其剎，　名聲普達號眾德，</div>
<div class='lg-row'>色像端嚴妙甚姝，　法王獨步無畏懼。</div>
<div class='lg-row'>其有得聞此尊名，　端正奇妙功德成，</div>
<div class='lg-row'>節解圓滿而方正，　視之無厭莫不敬。</div>
<div class='lg-row'>功德極尊無與等，　歡喜踊躍遊諸剎，</div>
<div class='lg-row'>精進勇猛甚超越，　却八十劫生死罪。</div>
<div class='lg-row'>於正覺道終不轉，　廣能演說佛尊法，</div>
<div class='lg-row'>逮得一切諸快樂，　後生之處常尊貴。</div>
<div class='lg-row'>逮得清淨無差特，　思念如來眾功德，</div>
<div class='lg-row'>思惟智慧諸法義，　增進功德成諸智。</div>
</div><p>「復次，迦葉！上方有剎名日月英，其國有佛，號賢幡幢王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞賢幡幢王如來名者，歡喜信樂，持諷誦念，其人當得立不退轉，成最正覺，却五十劫生死之罪。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「上方界名日月英，　其佛號曰賢幢王，</div>
<div class='lg-row'>法王大仙在其剎，　相好盛明如滿月。</div>
<div class='lg-row'>其有得聞此尊名，　遊生死路諸根明，</div>
<div class='lg-row'>於諸法中常增長，　審諦得住如來種，</div>
<div class='lg-row'>至心念佛而敬禮，　却五十劫生死罪。</div>
</div><p>「復次，迦葉！上方有剎名曰寶種，其國有佛，號一切寶緻色持如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其剎何故名曰寶種？當知，迦葉！其佛世界一切眾生悉求無上正真之道，其國菩薩神足勇猛，無數菩薩俱共同時如彈指頃，以神足力飛到十方，供養無量恒沙諸佛悉皆周遍，悉能成就一切眾生。說是諸佛功德處時，若有聞者，則為到此諸佛國已。誰能發起大精進行？有菩薩摩訶薩其有捉持此名號者，其名曰師子戲菩薩、師子奮迅菩薩、師子幡菩薩、師子作菩薩、堅勇精進菩薩、擊金剛慧菩薩。其有得聞一切寶緻色持如來名號及諸菩薩大士名者，皆悉當得如來十力、十八不共特異之法，常能轉於不退法輪，却六百劫生死之罪。」</p>
<p>於是世尊而歎頌曰：</p>

<div class="lg regular" style="margin-left:1em;"><div class='lg-row'>「我今已說諸法王，　今悉現在康常者，</div>
<div class='lg-row'>無師自覺大導師，　得泥洹樂為最尊。</div>
<div class='lg-row'>如來名號性清淨，　諸法威儀行清淨，</div>
<div class='lg-row'>其有最後聞諸名，　興大歡喜懷恭敬。</div>
<div class='lg-row'>不當狐疑於如來，　至誠奉信莫言無，</div>
<div class='lg-row'>汝當知是舍利弗，　斯等先世已供我。</div>
<div class='lg-row'>若有供養於諸佛，　其人最後恐怖世，</div>
<div class='lg-row'>得聞此等諸尊經，　一心信樂無疑生。</div>
<div class='lg-row'>諸佛大智所遊路，　無此最上慧通達，</div>
<div class='lg-row'>於是法中多所成，　云何於中疑此經？</div>
<div class='lg-row'>若值妙珠無疑寶，　愚者不識嫌不好，</div>
<div class='lg-row'>貧者猶豫意未了，　既無重價致此寶。</div>
<div class='lg-row'>是法出生等正覺，　此皆大士之所聞，</div>
<div class='lg-row'>智慧淺者無慧眼，　斯等何從而能信？</div>
<div class='lg-row'>其有富者積眾寶，　聞如意珠大歡喜，</div>
<div class='lg-row'>歎譽甚多益眾寶，　我當買取自莊嚴。</div>
<div class='lg-row'>其有福慧合聚者，　聞諸佛名大歡喜，</div>
<div class='lg-row'>鄭重讚歎欲得聞，　得正覺珠自莊嚴。</div>
<div class='lg-row'>行惡之法求惡者，　其有諛諂及反戾，</div>
<div class='lg-row'>福德智慧薄少者，　終不堪任聞此法。</div>
<div class='lg-row'>短促倒覆及愚癡，　慳悋甚多成穢意，</div>
<div class='lg-row'>貪婬瞋恚惑亂者，　此輩不任聞此法。</div>
<div class='lg-row'>學尠懈慢憍自輕，　弊惡親友意未成，</div>
<div class='lg-row'>真卷自舉外如清，　斯眾不任聞此經。</div>
<div class='lg-row'>無數天人時唱言，　巍巍正覺無上尊，</div>
<div class='lg-row'>快哉妙法甚難聞，　當聽無比道之珍。</div>
<div class='lg-row'>聞諸如來名號中，　所得盈利叵數陳，</div>
<div class='lg-row'>諸天在上虛空中，　而散花香鼓樂音。</div>
<div class='lg-row'>諸天妙香而遍熏，　大千世界結香雲，</div>
<div class='lg-row'>光明普照諸十方，　一切剎土六反震。」</div>
</div><p>爾時世尊說諸如來名號之時，諸在會者悉於座上，遙見此等諸佛、世尊各在其國大眾之中而說經法，悉從坐起，禮諸世尊，莫不歡喜，踊躍無量。於時會中無數千人已，有得道、未得道者，悉發無上正真道意。十方世界諸菩薩等各如恒沙，皆來詣此禮釋迦文。於其會中一億比丘得阿羅漢，比丘比、丘尼復有十萬人得法眼淨。復有十萬人悉得法忍，五百優婆塞、四百優婆夷同時從坐起整衣服供養如來，盡發無上正真道意。</p>
<p>於是舍利弗長跪叉手，前白佛言：「此名何經？云何奉持？」佛言：「此經名曰『稱揚諸佛功德法品』，亦復名曰『集諸佛花』。當奉行之！」</p>
<p>爾時世尊說此經竟，舍利弗及諸比丘、諸天、人民、龍、阿須倫一切大會，皆大歡喜，前為佛作禮而去。</p>

<p class='juan'>佛說稱揚諸佛功德經卷下</p></div>
<div class='div-w'>
<div class="lg regular"><div class='lg-row'>巍巍十方佛，　國土甚清明，</div>
<div class='lg-row'>七寶為莊嚴，　妙香栴檀馨，</div>
<div class='lg-row'>悉純諸菩薩，　無有二乘名，</div>
<div class='lg-row'>惟說不退轉，　般若道之英。</div>
</div>
<div class="lg regular"><div class='lg-row'>巍巍十方佛，　三世道之珍，</div>
<div class='lg-row'>其聞信樂者，　疾成無上真，</div>
<div class='lg-row'>遊於菩薩道，　堅住不退還，</div>
<div class='lg-row'>所生常見佛，　遭值諸天尊。</div>
</div>
<div class="lg regular"><div class='lg-row'>巍巍十方佛，　三界之導師，</div>
<div class='lg-row'>至心懷恭敬，　信樂無狐疑，</div>
<div class='lg-row'>所生常端正，　顏容甚花暉，</div>
<div class='lg-row'>辯才慧獨達，　願禮天人師。</div>
</div><p>麟嘉六年六月二十日，於龜茲國金華祠演出此經，譯梵音為晉言。曇摩跋檀者，通阿毘曇，暢諸經義，又加究盡摩訶衍事，辯說深法，於龜茲國博解第一。林即請命出此經，檀手自執梵本，衍為龜茲語經。當如是時，道俗歡喜歎未曾有，競共諷誦美其功德。沙門慧海者，通龜茲語，善解晉音。林復命使譯龜茲語為晉音，林自筆受，章句鄙拙，為辭不雅，貴存本而已。其聞此經，歡喜信樂，一心恭敬，受持諷誦諸佛名字、興顯讚揚如來功德，廣加宜傳，得不退轉，疾成無上正真之道，無數天魔不能毀壞無上道心。所生之處，嚴淨佛剎，常得值遇諸佛世尊。端正殊妙，顏容光澤，常能解了無量智慧。得無礙辯，常為眾生闡揚大法，於大眾中最為上首。後成佛時。剎土清淨。於諸佛國。最尊第一。願使十方無量眾生普令諷持，解了如來無礙之慧功德巍巍，亦當如此諸佛世尊。</p>

<p class='juan'>稱揚諸佛功德經卷下</p></div>
</div><!-- end of div[@id='body'] -->
</body></html>