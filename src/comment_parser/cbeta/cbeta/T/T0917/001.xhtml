<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無畏三藏禪要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 917
<div class='div-jing'>
<p class='juan'><a id='mulu1' />無畏三藏禪要<span class='note-inline'>(海仁睿)</span></p><p>中天竺摩伽陀國王舍城那爛陀竹林寺三藏沙門諱輸波迦羅——唐言善無畏，剎利種豪貴族。共嵩岳會善寺大德禪師敬賢和上，對論佛法，略敘大乘旨要，頓開眾生心地令速悟道，及受菩薩戒羯磨儀軌，序之如左。</p>
<p>夫欲入大乘法者，先須發無上菩提心，受大菩薩戒。身器清淨，然後受法。略作十一門分別：</p>
<p>第一發心門，第二供養門，第三懺悔門，第四歸依門，第五發菩提心門，第六問遮難門，第七請師門，第八羯磨門，第九結界門，第十修四攝門，第十一十重戒門。</p>
</div>
<div class='div-other'><a id='mulu2' />
<p class='h1'>第一發心門</p><p>弟子某甲等，歸命十方一切諸佛諸大菩薩大菩提心，為大導師，能令我等離諸惡趣，能示人天大涅槃路，是故我今至心頂禮。</p>
</div>
<div class='div-other'><a id='mulu3' />
<p class='h1'>第二供養門<span class='note-inline'>(次應教令運心，遍想十方諸佛，及無邊世界、微塵剎海、恒沙諸佛菩薩，想自身於一一佛前，頂禮讚歎供養之)</span></p><p>弟子某甲等，十方世界所有一切最勝上妙香華旛蓋種種勝事，供養諸佛及諸菩薩大菩提心。我今發心盡未來際，至誠供養至心頂禮。</p>
</div>
<div class='div-other'><a id='mulu4' />
<p class='h1'>第三懺悔門</p><p>弟子某甲，自從過去無始已來乃至今日，貪、瞋、癡等一切煩惱，及忿恨等諸隨煩惱，惱亂身心廣造一切諸罪：身業不善，殺、盜、邪婬；口業不善，妄言、綺語、惡口、兩舌；意業不善，貪、瞋、邪見。一切煩惱無始相續纏染身心，令身口意造罪無量，或殺父母、殺阿羅漢、出佛身血、破和合僧；毀謗三寶、打縛眾生；破齋破戒、飲酒噉肉。如是等罪，無量無邊不可憶知。今日誠心發露懺悔，一懺已後永斷相續更不敢作。唯願十方一切諸佛諸大菩薩加持護念，能令我等罪障消滅。至心頂禮。</p>
</div>
<div class='div-other'><a id='mulu5' />
<p class='h1'>第四歸依門</p><p>弟子某甲，始從今身乃至當坐菩提道場，歸依如來無上三身，歸依方廣大乘法藏，歸依一切不退菩薩僧。惟願十方一切諸佛諸大菩薩，證知我等。至心頂禮。</p>
</div>
<div class='div-other'><a id='mulu6' />
<p class='h1'>第五發菩提心門</p><p>弟子某甲，始從今身乃至當坐菩提道場，誓願發無上大菩提心：</p>

<div class="lg regular"><div class='lg-row'>眾生無邊誓願度，　福智無邊誓願集，</div>
<div class='lg-row'>法門無邊誓願學，　如來無邊誓願仕，</div>
<div class='lg-row'>無上佛道誓願成。</div>
</div><p>今所發心，復當遠離我、法二相，顯明本覺真如，平等正智現前，得善巧智，具足圓滿普賢之心。唯願十方一切諸佛諸大菩薩，證知我等。至心懺悔。</p>
</div>
<div class='div-other'><a id='mulu7' />
<p class='h1'>第六問遮難門</p><p>先問：若有犯七逆罪者，師不應與授戒，應教懺悔。須七日、二七日乃至七七日，復至一年，懇到懺悔，須現好相；若不見好相，受戒亦不得戒。諸佛子汝等，從生已來，不殺父耶？<span class='note-inline'>(有輕犯者，應須首罪，必不隱藏，得大罪報，乃至彼等犯者亦爾。無犯者答無。)</span></p>
<p>汝等不殺母耶？不出佛身血耶？不殺阿羅漢耶？不殺和尚耶？不殺阿闍梨耶？不破和合僧耶？汝等若犯如上七逆罪者，應須對眾發露懺悔，不得覆藏，必墮無間受無量苦。若依佛教發露懺悔者，必得重罪消滅，得清淨身，入佛智慧，速證無上正等菩提。若不犯者但自答無。諸佛子等，汝從今日乃至當坐菩提道場，能精勤受持一切諸佛諸大菩薩最勝最上大律儀戒否？此名所謂三聚淨戒：攝律儀戒、攝善法戒、饒益有情戒。汝等從今身乃至成佛，於其中間誓不犯。能持否？<span class='note-inline'>(答能)</span>。於其中間，不捨離三聚淨戒、四弘誓願。能持否？<span class='note-inline'>(答能)</span>既發菩提心，受菩薩戒，惟願十方一切諸佛大菩薩，證明我等，加持我等，令我永不退轉。至心頂禮。</p>
</div>
<div class='div-other'><a id='mulu8' />
<p class='h1'>第七請師門</p><p>弟子某甲等，奉請十方一切諸佛及諸菩薩，觀世音菩薩、彌勒菩薩、虛空藏菩薩、普賢菩薩、執金剛菩薩、文殊師利菩薩、金剛藏菩薩、除蓋障菩薩，及餘一切大菩薩眾，憶昔本願，來降道場，證明我等。至心頂禮。弟子<span class='note-inline'>(某甲)</span>奉請釋迦牟尼佛為和上，奉請文殊師利為羯磨阿闍梨，奉請十方諸佛為證戒師，奉請一切菩薩摩訶薩為同學法侶。唯願諸佛諸大菩薩慈悲故，哀受我請。至心頂禮。</p>
</div>
<div class='div-other'><a id='mulu9' />
<p class='h1'>第八羯磨門</p><p>諸佛子諦聽，今為汝等羯磨授戒。正是得戒之時，至心諦聽羯磨文：</p>
<p>十方三世一切諸佛諸大菩薩，慈悲憶念。此諸佛子，始從今日，乃至當坐菩提道場，受學過去現在未來一切諸佛菩薩淨戒，所謂攝律儀戒、攝善法戒、饒益有情戒，此三淨戒具足受持<span class='note-inline'>(如是至三)</span>。至心頂禮。</p>
</div>
<div class='div-other'><a id='mulu10' />
<p class='h1'>第九結戒門</p><p>諸佛子等，始從今日，乃至當證無上菩提，當具足受持諸佛菩薩淨戒。今受淨戒竟，是事如是持<span class='note-inline'>(如是至三)</span>。至心頂禮。</p>
</div>
<div class='div-other'><a id='mulu11' />
<p class='h1'>第十修四攝門</p><p>諸佛子等，如上已發菩提心，具菩薩戒已，然應修四攝法及十重戒，不應虧犯。其四攝者，所謂布施、愛語、利行、同事，為欲調伏無始慳貪，及饒益眾生故，應行布施；為欲調伏瞋恚憍慢煩惱，及利益眾生故，應行愛語；為欲饒益眾生，及滿本願故，應修利行；為欲親近大善知識，及令善心無間斷故，應行同事<span class='note-inline'>(如是四法此修行處)</span>。</p>
</div>
<div class='div-other'><a id='mulu12' />
<p class='h1'>第十一十重戒門</p><p>諸佛子受持菩薩戒，所謂十重戒者，今當宣說至心諦聽。</p>
<p>一者不應退菩提心，妨成佛故。</p>
<p>二者不應捨三寶歸依外道，是邪法故。</p>
<p>三者不應毀謗三寶及三乘教典，背佛性故。</p>
<p>四者於甚深大乘經典不通解處，不應生疑惑，非凡夫境故。</p>
<p>五者若有眾生已發菩提心者，不應說如是法，令退菩提心趣向二乘，斷三寶種故。</p>
<p>六者未發菩提心者，亦不應說如是法，令彼發於二乘之心，違本願故。</p>
<p>七者對小乘人及邪見人前，不應輒說深妙大乘，恐彼生謗獲大殃故。</p>
<p>八者不應發起諸邪見等法，令斷善根故。</p>
<p>九者於外道前，不應自說我具無上菩提妙戒，令彼以瞋恨心求如是物，不能辦得，令退菩提心，二俱有損故。</p>
<p>十者但於一切眾生，有所損害及無利益，皆不應作及教人作、見作隨喜，於利他法及慈悲心相違背故。</p>
<p>已上是授菩薩戒竟，汝等應如是清淨受持，勿令虧犯。</p>
<p>已受三聚淨戒竟。</p>
<p>次應受觀智密要禪定法門大乘妙旨。夫欲受法，此法深奧，信者甚希，不可對眾，量機密授。仍須先為說種種方便，會通聖教，令生堅信，決除疑網，然可開曉。輸波迦羅三藏曰：「眾生根機不同，大聖設教亦復非一，不可偏執一法互相是非，尚不得人天報，況無上道。或有單行布施得成佛，或有唯脩戒亦得作佛，忍進禪慧乃至八萬四千塵沙法門，一一門入悉得成佛。今者且依《金剛頂經》設一方便，作斯修行乃至成佛。」若聞此說當自淨意寂然安住。於是三藏居眾會中不起于坐，寂然不動如入禪定，可經良久方從定起，遍觀四眾。四眾合掌扣頭，珍重再三而已。</p>
<p>三藏久乃發言曰：「前雖受菩薩淨戒，今須重受諸佛內證無漏清淨法戒，方今可入禪門。入禪門已，要須誦此陀羅尼。陀羅尼者，究竟至極同於諸佛，乘法悟入一切智海，是名真法戒也。此法祕密不令輒聞，若欲聞者，先受一陀羅尼曰：</p>
<p class="dharani">「oṃ　sa　ma　ya　stvaṃ　</p>
唵　三(去)　昧　耶　薩怛鑁　<p>「此陀羅尼令誦三遍，即合聞戒及餘祕法，亦能具足一切菩薩清淨律儀，諸大功德不可具說。</p>
<p>「又為發心，復授一陀羅尼曰：</p>
<p class="dharani">「oṃ　bo　dhi　ci　tta　mu　tpa　da　ya　唵　冐　地　唧　多　母　怛波(二合)　娜　野　mi　</p>
弭　<p>「此陀羅尼復誦三遍，即發菩提心乃至成佛，堅固不退。</p>
<p>「又為證入，復受一陀羅尼曰：</p>
<p class="dharani">「oṃ　ci　tta　pra　ti　vai　dhaṃ　唵　唧　多　鉢羅(二合)　底(丁以切)　吠(尾禮切)(引)　曇(去)　ka　ro　mi　</p>
迦　嚕(轉舌)　迷　<p>「此陀羅尼復誦三遍，即得一切甚深戒藏，及具一切種智，速證無上菩提，一切諸佛同聲共說。</p>
<p>「又為入菩薩行位，復授一陀羅尼曰：</p>
<p class="dharani">「oṃ　va　jra　ma　ṇḍa　laṃ　pra　ve　唵　嚩　日羅　滿　吒(上)　藍　鉢囉(二合)　避　śa　ma　</p>
捨　迷　<p>「此陀羅尼若誦三遍，即證一切灌頂曼荼羅位，於諸祕密聽無障礙。既入菩薩灌頂之位，堪受禪門。已上授無漏真法戒竟。</p>
<p>「又先為擁護行人授一陀羅尼曰：</p>
<p class="dharani">「oṃ　śū　thā　śu　thā　</p>
唵　戍　馱　戍　馱　<p>「先誦十萬遍除一切障，三業清淨，罪垢消滅，魔邪不嬈，如淨白素易受染色；行人亦爾，罪障滅已，速證三昧。</p>
<p>「又為行者授一陀羅尼曰：</p>
<p class="dharani">「oṃ　sa　rva　vi　de　svā　hā　</p>
唵　薩　婆　尾　提　娑嚩(二合)　賀(引)　<p>「持誦之法，或前後兩箇陀羅尼，隨意誦一箇，不可並，恐興心不專。</p>
<p>「夫欲入三昧者，初學之時，事絕諸境屏除緣務，獨一靜處半跏而坐已，須先作手印護持，以檀慧並合竪，其戒忍方願右押左正相叉著二背上，其進力合竪頭相拄曲，開心中少許，其禪智並合竪即成。作此印已，先印頂上，次印額上，即下印右肩，次印左肩，然後印心，次下印右膝，次印左膝，於一一印處，各誦前陀羅尼七遍乃至七處訖。然後於頂上散印訖，即執數珠念誦此陀羅尼，若能多誦二百、三百遍，乃至三千、五千亦得。每於坐時，誦滿一洛叉，最異成就。既加持身訖，然端身正住如前半跏坐，以右押左，不須結全跏，全跏則多痛，若心緣痛境即難得定。若先來全跏坐得者最為妙也。然可直頭平望，眼不用過開，又不用全合，大開則心散，合即惛沈。莫緣外境，安坐即訖。然可運心供養懺悔，先標心觀察十方一切諸佛，於人天會中為四眾說法。然後自觀己身，於一一諸佛前以三業虔恭禮拜讚嘆。行者作此觀時，令了了分明如對目前，極令明見。然後運心於十方世界，所有一切天上人間，上妙香華、幡蓋、飲食、珍寶種種供具，盡虛空遍法界，供養一切諸佛，諸大菩薩，法報化身，教理行果，及大會眾。行者作此供養已，然後運心於一一諸佛菩薩前，起殷重至誠心，發露懺悔：『我等從無始來至于今日，煩惱覆心久流生死，身口意業難具陳。我今唯知廣懺，一懺已後，永斷相續，更不起作。唯願諸佛菩薩以大慈悲力，加威護念，攝受我懺，令我罪障速得消滅<span class='note-inline'>(此名內心祕密懺悔，最微妙)</span>。』</p>
<p>「次應發弘誓願：『我久在有流，或於過去，曾行菩薩行，利樂無邊有情，或修禪定，勤行精進護持三業，所有恒沙功德，乃至佛果。唯願諸佛菩薩興慈願力，加威護念令我乘斯功德，速與一切三昧門相應，速與一切陀羅尼門相應，速得一切自性清淨。』如是廣發誓願，令不退失速得成就。</p>
<p>「次應學調氣。調氣者，先想出入息從自身中一一支節筋脈亦皆流注，然後從口徐徐而出。又想此氣色白如雪潤澤如乳，仍須知其所至遠近，還復徐徐從鼻而入，還令遍身中，乃至筋脈悉令周遍。如是出入各令至三。作此調氣，令身無患冷熱風等悉皆安適，然後學定。」</p>
<p>輸波迦羅三藏曰：「汝初學人，多懼起心動念，罷息進求而專守無念以為究竟者，即覓增長不可得也。夫念有二種，一者不善念，二者善念。不善妄念，一向須除。善法正念，不令復滅。真正修行者，要先正念增修，後方至於究竟清淨。如人學射久習純熟，更無心想行住恒與定俱。不怕不畏起心，為患虧於進學。</p>
<p>「次應修三摩地。所言三摩地者，更無別法，直是一切眾生自性清淨心，名為大圓鏡智。上自諸佛，下至蠢動，悉皆同等無有增減。但為無明妄想客塵所覆，是故流轉生死不得作佛。行者應當安心靜住，莫緣一切諸境。假想一圓明猶如淨月，去身四尺，當前對面不高不下，量同一肘圓滿具足，其色明朗內外光潔，世無方比。初雖不見，久久精研尋當徹見已，即更觀察漸引令廣，或四尺，如是倍增，乃至滿三千大千世界極令分明。將欲出觀，如是漸略還同本相。初觀之時如似於月，遍周之後無復方圓。作是觀已，即便證得解脫一切蓋障三昧。得此三昧者，名為地前三賢，依此漸進遍周法界者，如經所說名為初地。所以名初地者，為以證此法昔所未得，而今始得生大喜悅，是故初地名曰歡喜。亦莫作解了。即此自性清淨心，以三義故，猶如於月：一者自性清淨義，離貪欲垢故；二者清涼義，離瞋熱惱故；三者光明義，離愚癡闇故。又月是四大所成究竟壞去，是以月世人共見，取以為喻令其悟入。行者久久作此觀，觀習成就不須延促，唯見明朗更無一物，亦不見身之與心。萬法不可得，猶如虛空，亦莫作空解。以無念等故說如虛空，非謂空想，久久能熟，行住坐臥一切時處，作意與不作意，任運相應無所罣礙。一切妄想，貪瞋癡等一切煩惱，不假斷除，自然不起，性常清淨。依此修習，乃至成佛，唯是一道更無別理。此是諸佛菩薩內證之道，非諸二乘外道境界。作是觀已，一切佛法恒沙功德，不由他悟，以一貫之，自然通達。能開一字演說無量法，剎那悟入於諸法中，自在無礙，無去來起滅，一切平等。行此漸至昇進之相，久自證知，非今預說所能究竟。」</p>
<p>輸波迦羅三藏曰：「既能修習觀一成就已，汝等今於此心中，復有五種心義，行者當知：一者剎那心，謂初心見道一念相應，速還忘失，如夜電光，暫現即滅，故云剎那。二者流注心，既見道已，念念加功相續不絕，如流奔注，故云流注。三者甜美心，謂積功不已乃得虛然朗徹，身心輕泰，翫味於道，故云甜美。四者摧散心，為卒起精懃，或復休廢，二俱違道，故云摧散。五者明鏡心，既離散亂之心，鑒達圓明，一切無著，故云明鏡。若了達五心，於此自驗，三乘凡夫聖位可自分別矣。汝等行人初學修定，應行過去諸佛祕密方便加持修定法，一體與一切總持門相應，是故應須受此四陀羅尼。陀羅尼曰：</p>
<p class="dharani">「oṃ　mu　kṣma　va　jra　</p>
唵　速　乞叉摩(<span class='corr'>三</span>合)　嚩　日囉(二合)」　<p><span class='note-inline'>(別本漢注：唵蘇乞叉嚩日囉)</span></p>
<p>「此陀羅尼，能令所觀成就。</p>
<p class="dharani">「oṃ　ti　ṣṭa　va　jra　</p>
唵　底　瑟吒(二合)　嚩　日羅(二合)　<p>「此陀羅尼，能令所觀無失。</p>
<p class="dharani">「oṃ　mu　pra　va　jra　</p>
唵　娑　頗囉(二合)　嚩　日囉(二合)　<p>「此陀羅尼，能令所觀漸廣。</p>
<p class="dharani">「oṃ　saṃ　hā　ra　va　jra　</p>
唵　僧　賀(引)　囉　嚩　日囉(二合)　<p>「此陀羅尼，能令所觀廣，復令漸略如故。</p>
<p>「如是四陀羅尼者，是婆誐梵自證法中甚深方便，開諸學人令速證入。若欲速求此三摩地者，於四威儀常誦此陀羅尼，剋念用功勿暫虛廢，無不速驗。汝等習定之人，復須知經行法則。於一靜處平治淨地，面長二十五肘，兩頭竪標，通頭繫索，纔與胸齊。以竹筒盛索，長可手執，其筒隨日右轉平直來往。融心普周視前六尺，乘三昧覺任持本心，諦了分明無令忘失。但下一足便誦一真言，如是四真言從初至後，終而復始，誦念勿住。稍覺疲懈，即隨所安坐。行者應知入道方便，深助進如脩心金剛，不遷不易，被大精進甲冑，作猛利之心，誓願成得為期，終無退轉之異，無以雜學惑心令一生空過。」</p>
<p>然法無二相、心言兩忘，若不方便開示無由悟入，良以梵漢殊隔，非譯難通，聊蒙指陳，隨憶鈔錄，以傳未悟。京西明寺慧警禪師先有撰集，今再詳補，頗謂備焉。</p>

<div class="lg regular"><div class='lg-row'>南無稽首十方佛，　真如海藏甘露門，</div>
<div class='lg-row'>三賢十聖應真僧，　願賜威神加念力。</div>
<div class='lg-row'>希有總持禪祕要，　能發圓明廣大心，</div>
<div class='lg-row'>我今隨分略稱揚，　迴施法界諸含識。</div>
</div>
<p class='juan'>無畏三藏受戒懺悔文及禪門要法一卷</p></div>
</div><!-- end of div[@id='body'] -->
</body></html>