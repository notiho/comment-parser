<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu24' />攝大乘論釋卷第九</p><p class="byline">世親菩薩造</p><p class="byline">三藏法師玄奘奉　詔譯</p>
<p class='h1'><a id='mulu25' />增上慧學分第九之餘</p><p>論曰：此中加行無分別智有三種，謂因緣、引發、數習生差別故。</p>
<p>釋曰：此中加行無分別智三種差別，謂或由種姓力、或由前生引發力、或由現在數習力而得生故。或由種姓力者，種姓為因而得生故。前生引發力者，由前生中數習為因而得生故。現在數習力者，由現在生士用力為因而得生故。</p>
<p>論曰：根本無分別智亦有三種，謂喜足、無顛倒、無戲論無分別差別故。</p>
<p>釋曰：此中喜足無分別者，應知已到聞思究竟，由喜足故不復分別故，名喜足無分別智。謂諸菩薩住異生地，若得聞思覺慧究竟，便生喜足，作是念言：凡所聞思極至於此。以是義故，說名喜足無分別智。復有餘義，應知世間亦有喜足無分別智，謂諸有情至第一有見為涅槃，便生喜足，作是念言：過此更無所應至處故。名喜足無分別智。無顛倒無分別者，謂聲聞等。應知彼等通達真如，得無常等四無倒智，無常等四顛倒分別，名無顛倒無分別智。無戲論無分別者，謂諸菩薩。應知菩薩於一切法，乃至菩提皆無戲論。應知此智所證真如，過名言路、超世智境，由是名言不能宣說，諸世間智不能了知。</p>
<p>論曰：後得無分別智有五種，謂通達、隨念、安立、和合、如意思擇差別故。</p>
<p>釋曰：此後得智五種差別，一通達思擇、二隨念思擇、三安立思擇、四和合思擇、五如意思擇。此中通達思擇者，謂通達時如是思擇：我已通達。此中思擇，意取覺察。隨念思擇者，謂從此出，隨憶念言：我已通達無分別性。安立思擇者，謂為他說此通達事。和合思擇者，謂總緣智觀一切法皆同一相，由此智故進趣轉依，或轉依已重起此智。如意思擇者，謂隨所思一切如意，由此思擇能變地等令成金等。為得如意起此思擇，是故說名如意思擇，如有說言：由思擇故便得如意。雖已成立無分別智，猶未宣說成立因緣，是故復說多頌顯示：</p>
<p>論曰：復有多頌成立如是無分別智。</p>

<div class="lg regular"><div class='lg-row'>鬼傍生人天，　各隨其所應，</div>
<div class='lg-row'>等事心異故，　許義非真實。</div>
<div class='lg-row'>於過去事等，　夢像二影中，</div>
<div class='lg-row'>雖所緣非實，　而境相成就。</div>
<div class='lg-row'>若義義性成，　無無分別智，</div>
<div class='lg-row'>此若無佛果，　證得不應理。</div>
<div class='lg-row'>得自在菩薩，　由勝解力故，</div>
<div class='lg-row'>如欲地等成，　得定者亦爾。</div>
<div class='lg-row'>成就簡擇者，　有智得定者，</div>
<div class='lg-row'>思惟一切法，　如義皆顯現。</div>
<div class='lg-row'>無分別智行，　諸義皆不現，</div>
<div class='lg-row'>當知無有義，　由此亦無識。</div>
</div><p>釋曰：鬼、傍生、人、天各隨其所應等者，謂於傍生見有水處，餓鬼見是陸地高原；於人所見有糞穢處，猪等傍生見為淨妙可居室宅；於人所見淨妙飲食，諸天見為臭穢不淨。如是眾生於等事中心見異故，應知境義非真實有。若義實無，識應無境。有無境識，如緣去來、如緣夢像、如緣鏡等及三摩地所行影像，為顯此義說一伽他。謂於過去等，此中前半由後半釋，如其次第應知其相。由無別實境，是故說言有無境識。由自變為境，是故說言境相成就，即是自緣心影像義。謂緣去來夢像二影，次第安立境相成就。若義義性成無無分別智者，若義實有義之自性，是則應無無分別智。若謂雖無無分別智，當有何失？此若無佛果證得不應理者，若汝撥無無分別智，是則不應證得佛果，故應決定許有如是無分別智。得自在菩薩者，謂已證得自在菩薩。由勝解力故者，由願樂力。如欲地等成者，謂令地等成金等相隨欲皆成。得定者亦爾者，謂餘聲聞等。成就簡擇者者，謂已成滿毘鉢舍那。言有智者，謂諸菩薩。得定者者，得三摩地。思惟一切法如義皆顯現者，謂菩薩等定慧成滿攝心於內，如如思惟經等法義，如是如是皆得顯現。若念佛時，隨所思念彼彼法中佛義顯現，思色受等應知亦爾。無分別智行諸義皆不現者，謂無分別智正現行時，一切境義皆不顯現。當知無有義者，謂由前說種種道理，當知境義實無所有。欲顯其識如境亦無，故言由此亦無識。所識境義既無所有，由此應知能識亦無。此義如前所知相中分明已顯。</p>
<p>論曰：般若波羅蜜多與無分別智，無有差別。如說菩薩安住般若波羅蜜多非處相應，能於所餘波羅蜜多修習圓滿。云何名為非處相應修習圓滿？謂由遠離五種處故，一遠離外道我執處故、二遠離未見真如菩薩分別處故、三遠離生死涅槃二邊處故、四遠離唯斷煩惱障生喜足處故、五遠離不顧有情利益安樂住無餘依涅槃界處故。</p>
<p>釋曰：無分別智即是般若波羅蜜多。由彼經中說：諸菩薩安住般若波羅蜜多非處相應，能於所餘波羅蜜多修習圓滿。為欲令知如是義故，顯示彼文。遠離外道我執處者，謂如外道住般若中執我我所，作如是念：我能住般若，般若是我所。菩薩不爾，遠離如是諸外道輩我執處故，應知說名非處相應安住般若波羅蜜多。遠離未見真如菩薩分別處者，謂如未見真如菩薩，於無分別般若波羅蜜多中，分別此是般若波羅蜜多。菩薩遠離如是分別，應知說名非處相應安住般若波羅蜜多。遠離生死涅槃二邊處者，謂如世間安住生死，諸聲聞等安住涅槃。菩薩不爾，遠離二邊，應知說名非處相應安住般若波羅蜜多。遠離唯斷煩惱障生喜足處者，如聲聞等唯斷煩惱障便生喜足，菩薩不爾，由此意趣應知說名非處相應安住般若波羅蜜多。遠離不顧有情利益安樂住無餘依涅槃界處者，謂如聲聞等不顧有情利益安樂，於無餘依般涅槃界而般涅槃。菩薩不爾，不住聲聞所住之處，應知說名非處相應安住般若波羅蜜多。</p>
<p>論曰：聲聞等智與菩薩智有何差別？由五種相應知差別：一由無分別差別，謂於蘊等法無分別故。二由非少分差別，謂於通達真如，入一切種所知境界，普為度脫一切有情，非少分故。三由無住差別，謂無住涅槃為所住故。四由畢竟差別，謂無餘依涅槃界中無斷盡故。五由無上差別，謂於此上無有餘乘勝過此故。此中有頌：</p>

<div class="lg regular"><div class='lg-row'>諸大悲為體，　由五相勝智，</div>
<div class='lg-row'>世出世滿中，　說此最高遠。</div>
</div><p>釋曰：此中顯示聲聞等智與菩薩智五相差別。無分別差別者，謂聲聞等緣於蘊等分別識生，非菩薩智分別蘊等。非少分差別者，謂顯三種非少分性：一所達真如非少分性、二所知境界非少分性、三所度有情非少分性。所達真如非少分性者，謂菩薩智具足通達補特伽羅法無我性；聲聞等智入真如時，唯能通達補特伽羅無我之性。所知境界非少分性者，謂菩薩智普緣一切所知境生；聲聞等智唯緣苦等諸諦而生。所度有情非少分性者，謂菩薩智普為度脫一切有情，勤趣菩提；聲聞等智唯求自利。無住差別者，謂菩薩智正為安住無住涅槃，非聲聞等，是故差別。畢竟差別者，謂聲聞等於無餘依涅槃界中一切滅盡，菩薩於此涅槃界中功德無盡，是故差別。無上差別者，謂聲聞等上有大乘，其菩薩乘無復有上，是故差別。為顯此義說一伽他。世出世滿中者，謂於色無色界世間滿中，及於聲聞乘等出世滿中。</p>
<p>論曰：若諸菩薩成就如是增上尸羅、增上質多、增上般若功德圓滿，於諸財位得大自在，何故現見有諸有情匱乏財位？見彼有情於諸財位有重業障故、見彼有情若施財位障生善法故、見彼有情若乏財位厭離現前故、見彼有情若施財位即為積集不善法因故、見彼有情若施財位即便作餘無量有情損惱因故，是故現見有諸有情匱乏財位。此中有頌：</p>

<div class="lg regular"><div class='lg-row'>見業障現前，　積集損惱故，</div>
<div class='lg-row'>現有諸有情，　不感菩薩施。</div>
</div><p>釋曰：此中顯示，由是因緣，菩薩雖得財位自在具足大悲，而不施與有情財位。見彼有情於諸財位有重業障故者，謂諸有情有障菩薩神力惡業，由彼惡業障礙菩薩無障礙智。由見此故，雖有堪能，雖彼匱乏而便棄捨。此中應引餓鬼江喻。如江有水，無障飲者，然諸餓鬼由自業過不能得飲。此亦如是。江喻菩薩，財位喻水，鬼喻有情。如彼餓鬼不合飲用江中淨水，如是有情不合受用菩薩財位。見彼有情若施財位障生善法故者，謂復有餘補特伽羅雖無業障，菩薩見彼於相續中當生善法，若施財位，受富樂故障彼生善。作是思惟：寧彼貧賤順生善法，勿彼富貴障善法生。由此道理，雖得自在不施財位。見彼有情若乏財位厭離現前故者，謂復有餘補特伽羅，菩薩見彼由貧賤故厭離現前，作是思惟：寧彼貧賤厭離現前隨順善法，勿彼富貴不生厭離。由此道理，雖得自在不施財位。見彼有情若施財位即為積集不善法因故者，謂復有餘補特伽羅，菩薩見彼乃至貧窮常不積集諸不善法，作是思惟：寧彼貧窮不造諸惡，勿彼富貴集諸不善。由此道理，雖得自在不施財位。見彼有情若施財位即便作餘無量有情損惱因故者，謂復有餘補特伽羅，菩薩見彼得大財位即便苦惱無量有情，作是思惟：寧彼一身獨受貧賤，勿彼富貴損惱其餘無量有情。由此道理，雖得自在不施財位。為顯此義復說伽他，謂見有情有業障故、障生善故、厭現前故、積集惡故、損惱他故，不感菩薩施彼財位，是故現有匱乏有情。此略顯義，餘廣易了。</p>
</div>
<div class='div-fen'><a id='mulu26' />
<p class='h1'>攝大乘論釋果斷分第十</p><p>論曰：如是已說增上慧殊勝。彼果斷殊勝云何可見：斷謂菩薩無住涅槃，以捨雜染不捨生死二所依止轉依為相。此中生死，謂依他起性雜染分。涅槃，謂依他起性清淨分。二所依止，謂通二分依他起性。轉依，謂即依他起性對治起時，轉捨雜染分、轉得清淨分。</p>
<p>釋曰：無住涅槃以捨雜染不捨生死二所依止轉依為相者，謂住此轉依時，不容煩惱、不捨生死是此轉依相。何者生死？謂依他起雜染性分。何者涅槃？謂依他起清淨性分。何者依止？謂通二分所依自性。何者轉依？謂即此性對治生時，捨雜染分、得清淨分。</p>
<p>論曰：又此轉依略有六種。一損力益能轉，謂由勝解力聞熏習住故，及由有羞恥令諸煩惱少分現行不現行故。二通達轉，謂諸菩薩已入大地，於真實非真實、顯現不顯現現前住故，乃至六地。三修習轉，謂猶有障，一切相不顯現、真實顯現故，乃至十地。四果圓滿轉，謂永無障，一切相不顯現、最清淨真實顯現，於一切相得自在故。五下劣轉，謂聲聞等，唯能通達補特伽羅空無我性，一向背生死一向捨生死故。六廣大轉，謂諸菩薩，兼通達法空無我性，即於生死見為寂靜，雖斷雜染而不捨故。若諸菩薩住下劣轉，有何過失？不顧一切有情利益安樂事故、違越一切菩薩法故、與下劣乘同解脫故、是為過失。若諸菩薩住廣大轉，有何功德？生死法中以自轉依為所依止，得自在故，於一切趣示現一切有情之身，於最勝生及三乘中種種調伏方便善巧，安立所化諸有情故，是為功德。</p>
<p>釋曰：又此轉依略有六種。損力益能轉者，謂損減阿賴耶識中煩惱熏習力故、增益彼對治功能故得此轉依。謂由勝解力聞熏習住故者，謂住勝解行地安立聞熏習力故得此轉依。及由有慚羞等者，於此位中若煩惱現行即深羞恥，或少分現行、或全不現行。通達轉者，謂入地時所得轉依。於真實非真實等者，謂此轉依乃至六地，或時為真實顯現因，或時出觀為非真實顯現因。修習轉謂猶有障者，由所知障說名有障。一切相不顯現等者，謂此轉依乃至十地，一切有相不復顯現，唯有無相真實顯現。果圓滿轉謂永無障者，由無一切障說名無障。一切相不顯現者，無一切障故。最清淨真實顯現者，即由此故。於一切相得自在者，由此為依得相自在，隨其所欲利樂有情。下劣轉謂聲聞等，等者等取獨覺，唯能通達一空無我，不能利他，故是下劣。廣大轉謂諸菩薩等者，由並通達二空無我，安住此中捨諸雜染、不捨生死，兼利自他，故是廣大。住下劣轉有何過失等者，不顧有情越菩薩法，下劣乘同，是為過失。住廣大轉有何功德等者，以自轉依為所依止，於一切法得自在故，於一切趣示現一切同分之身，於最勝生及三乘中種種調伏方便巧智，安立所化難調有情，是為功德。此中意取世間富貴為最勝生。</p>
<p>論曰：此中有多頌：</p>

<div class="lg regular"><div class='lg-row'>諸凡夫覆真，　一向顯虛妄，</div>
<div class='lg-row'>諸菩薩捨妄，　一向顯真實。</div>
<div class='lg-row'>應知顯不顯，　真義非真義，</div>
<div class='lg-row'>轉依即解脫，　隨欲自在行。</div>
<div class='lg-row'>於生死涅槃，　若起平等智，</div>
<div class='lg-row'>爾時由此證，　生死即涅槃。</div>
<div class='lg-row'>由是於生死，　非捨非不捨，</div>
<div class='lg-row'>亦即於涅槃，　非得非不得。</div>
</div><p>釋曰：為顯轉依故說多頌。如諸凡夫，由無明故覆障真實，顯一切種所有虛妄。如是聖者，無明斷故捨離虛妄，顯一切種所有真實。由此道理，應知顯不顯真義非真義者，遍計所執非真不轉，圓成實相真義轉故。言轉依者，此即轉依於此位中真義現行，非真實義不現行故。即解脫者，即此轉依解脫相應。隨欲自在行者，謂此解脫隨其所欲自在而行，非如聲聞所得解脫猶如斬首，畢竟安住般涅槃故。於生死涅槃若起平等智等者，謂於生死及於涅槃起平等智，由此二種無別性故，即於此時是爾時義。又此二種云何平等？以諸雜染名為生死，即雜染法無我之性名為涅槃。菩薩通達諸法無我平等智生，見彼諸法皆無自性，諸有生死即是涅槃，以於其中見極寂靜即涅槃故。若如是知，復何所得？由是於生死非捨非不捨等者，諸有生死即是涅槃，是故不捨，即是無別有可捨義。即於其中見無性故，離諸雜染，名非不捨。既得如是，亦即於涅槃非得非不得。離生死外無別涅槃而可證得，故名非得。復於其中見寂靜故，雖無性別而證涅槃，名非不得。</p>
</div>
<div class='div-fen'><a id='mulu27' />
<p class='h1'>攝大乘論釋<a id='mulu28' />彼果智分第十一之一</p><p>論曰：如是已說彼果斷殊勝。彼果智殊勝云何可見？謂由三種佛身，應知彼果智殊勝，一由自性身、二由受用身、三由變化身。此中自性身者，謂諸如來法身，一切法自在轉所依止故。受用身者，謂依法身，種種諸佛眾會所顯清淨佛土，大乘法樂為所受故。變化身者，亦依法身，從覩史多天宮現沒、受生、受欲、踰城出家、往外道所修諸苦行、證大菩提、轉大法輪、入大涅槃故。</p>
<p>釋曰：今當解說果智殊勝，此由諸佛三身所顯。自性身者，謂諸法界所流法樂，大自在轉之所依止。受用身者，謂即依前所說法身，種種諸佛眾會所顯，於諸清淨佛國土中，受用一切法界所流大乘經等種種法樂之所依止。復有餘義，謂是受用清淨佛土之所依止，又是受用大乘法樂之所依止。變化身者，謂依法身，從覩史多天宮現沒乃至入大涅槃故者，謂現人天同分之身之所依止。</p>
<p>論曰：此中說一嗢拕南頌：</p>

<div class="lg regular"><div class='lg-row'>相證得自在，　依止及攝持，</div>
<div class='lg-row'>差別德甚深，　念業明諸佛。</div>
</div><p>釋曰：為明諸佛所得之身故，說相等嗢柁南頌。</p>
<p>論曰：諸佛法身以何為相？應知法身略有五相。</p>
<p>釋曰：應知法身有無量相，今於此中略說五種。</p>
<p>論曰：一、轉依為相，謂轉滅一切障雜染分依他起性故，轉得解脫一切障於法自在，轉現前清淨分依他起性故。</p>
<p>釋曰：轉滅一切障雜染分依他起性故者，謂轉滅依他起性雜染分。轉得解脫一切障於法自在轉現前清淨分依他起性故者，謂於一切法自在轉住故，轉得依他起性清淨分。</p>
<p>論曰：二、白法所成為相，謂六波羅蜜多圓滿，得十自在故。此中壽自在、心自在、眾具自在，由施波羅蜜多圓滿故。業自在、生自在，由戒波羅蜜多圓滿故。勝解自在，由忍波羅蜜多圓滿故。願自在，由精進波羅蜜多圓滿故。神力自在，五通所攝，由靜慮波羅蜜多圓滿故。智自在、法自在，由般若波羅蜜多圓滿故。</p>
<p>釋曰：白法所成為相等者，謂由六波羅蜜多圓滿故，證得法身十種自在。是彼自性，故名所成。壽自在者，應知隨欲齊幾時住，便能如意<span class='corr'>示現</span>己身。心自在者，謂生死中能無染污。眾具自在者，謂於食等十種眾具，隨其所欲如意能得。如有頌言：</p>

<div class="lg regular"><div class='lg-row'>諸菩薩思惟，　若淨若不淨，</div>
<div class='lg-row'>一切成美妙，　皆由意自在。</div>
</div><p>應知如是三種自在，皆由布施波羅蜜多圓滿為因。業自在、生自在，由戒波羅蜜多圓滿故者，謂此能攝彼能生因及所生果故。應知此中業自在者，由身語業自在而轉，隨所欲生業現前故。生自在者，應知於生自在而轉，於諸趣等隨其所欲攝受生故。由此道理顯修尸羅，於其業因及於生果皆得自在。勝解自在由忍波羅蜜多圓滿故者，謂令諸法皆隨心轉，隨逐勝解，如所勝解一切事成。如隨所欲轉變地等令成金等，轉變水等令成火等。以修忍時隨諸有情意所樂轉故，令獲得於一切法皆隨心轉。願自在由精進波羅蜜多圓滿故者，謂修精進一切所作皆能究竟，故所思事一切皆成。應知在昔修精進時，隨所作事皆能究竟，中無懈廢。由此為因，今隨所願如意皆成。神力自在五通所攝由靜慮波羅蜜多圓滿故者，謂由靜慮心有堪能，引發種種神通所作。非但由此陵空往來，亦能了知他心等事，由是說言五通所攝。智自在、法自在由般若波羅蜜多圓滿故者，謂遍了知一切爾炎，名智自在。如其所欲能正安立契經等法，名法自在。又由慧力安立蘊等一切法體，名智自在。此後所得一切種智，名法自在。</p>
<p>論曰：三、無二為相，謂有無無二為相，由一切法無所有故，空所顯相是實有故。有為無為無二為相，由業煩惱非所為故，自在示現有為相故。異性一性無二為相，由一切佛所依無差別故，無量相續現等覺故。此中有二頌：</p>

<div class="lg regular"><div class='lg-row'>我執不有故，　於中無別依，</div>
<div class='lg-row'>隨前能證別，　故施設有異。</div>
<div class='lg-row'>種姓異非虛，　圓滿無初故，</div>
<div class='lg-row'>無垢依無別，　故非一非多。</div>
</div><p>釋曰：有無無二為相者，謂一切法遍計所執性相非有故非有相，空所顯示圓成實性其體實有故非無相。有為無為無二為相者，是非有為自性，非無為自性義。非業煩惱之所生故，非有為相；於有為中得大自在，數數示現，名有為相，由此意趣非無為相。異性一性無二為相者，所依法身無差別故，非是異相；無量依止所證得故，非是一相；俱一無故，名無二相。復以伽他顯如是義。我執不有故於中無別依者，謂於世間我執力故有別依身，此中我執都無有故無別依身。若所依身無有差別，云何而得許有多佛？隨前能證別故施設有異者，由多依身各所證得故有差別。為顯此義復說伽他。種姓異故者，謂諸菩薩種姓差別有多種故。非虛故者，種姓異故，加行亦異。加行異故，資糧圓滿亦有多種。由是因緣，若唯一佛，餘者資糧應虛無果。圓滿故者，諸佛具作一切有情利益等事，謂正安立於三乘等。若執如來不安有情置於佛乘，所作佛事應不圓滿。由此道理應許多佛。無初故者，如彼生死流轉無初，諸佛亦爾。若唯有一，即應有初，是故不一。無垢依無別者，由佛無垢法界為依，無差別故無有多種。故非一非多者，由此道理，顯示諸佛非一多相。</p>
<p>論曰：四、常住為相，謂真如清淨相故、本願所引故、所應作事無竟期故。</p>
<p>釋曰：由三因緣顯常住相。真如清淨相故者，清淨真如體是常住，顯成佛故，應知如來常住為相。本願所引故者，謂昔發願常作一切有情利樂，所證佛身此願所引，由此本願非空無果，應知如來常住為相。若謂如來所作一切有情利樂已究竟者，此義不然，所應作事無竟期故。以於今時猶有無邊所應作事，一切有情未涅槃故。由是因緣，應知如來常住為相。如是說已，應知諸佛不可思議，由是因緣不可思議。今當顯示。</p>
<p>論曰：五、不可思議為相，謂真如清淨自內證故、無有世間喻能喻故、非諸尋思所行處故。</p>
<p>釋曰：自內證故者，謂諸如來自內所證，由此真如自內證故，非諸尋思所思議處，於諸世間亦無與此相似譬喻可喻令知。</p>
<p>論曰：復次云何如是法身最初證得？謂緣總相大乘法境無分別智及後得智，五相善修，於一切地善集資糧，金剛喻定破滅微細難破障故，此定無間離一切障故得轉依。</p>
<p>釋曰：今次應說法身證得。最初證得者，顯此法身非所生起，體無為故。若所生起，應是無常。金剛喻定者，此三摩地譬如金剛，能破微細難破障故。故得轉依者，由金剛喻三摩地故，能證轉依逮得法身。</p>
<p>論曰：復次法身由幾自在而得自在？略由五種：一由佛土自身相好無邊音聲無見頂相自在，由轉色蘊依故。二由無罪無量廣大樂住自在，由轉受蘊依故。三由辯說一切名身句身文身自在，由轉想蘊依故。四由現化變易引攝大眾引攝白法自在，由轉行蘊依故。五由圓鏡、平等、觀察、成所作智自在，由轉識蘊依故。</p>
<p>釋曰：今次應顯法身自在，由轉色等五蘊依故得五自在。此中由轉色蘊依故證得示現佛土自在，由此示現金銀等寶淨妙佛國，亦得示現隨其所欲自身自在，由此示現大集會中隨諸有情勝解所樂種種色身，又隨所樂能現種種相好自在，又現無邊音聲自在，又現無見頂相自在。由轉受蘊依故得無罪無量廣大樂住自在，謂得自在能住無罪無量廣大樂住。應知此中由眾多故說名無量，普超一切三界樂故說名廣大樂住自在。由轉想蘊依故得於名身句身文身辯說自在，以能取相故名為想，由名身等能取其相，轉染想蘊還得如是清淨想蘊。由轉行蘊依故得現化變易引攝大眾引攝白法自在。應知此中隨其所欲示現所作故名現化，改轉地等令成金等故名變易，如意所樂能引天龍藥叉等眾應知說名引攝大眾，隨意所樂引諸白法令現在前應知說名引攝白法。由轉識蘊依故得大圓鏡智、平等性智、妙觀察智、成所作智。此中大圓鏡智者，謂無忘失法，所知境界雖不現前亦能記了，如善習誦書論光明。平等性智者，謂先通達真法界時，得諸有情平等心等，應知此中究竟清淨。妙觀察智者，謂如藏主如其所欲，隨於何等陀羅尼門、三摩地門作意思惟，即得自在無礙智轉。成所作智者，謂能示現從覩史多天宮而沒乃至涅槃，種種佛事皆得自在。</p>
<p>論曰：復次法身由幾種處？應知依止略由三處：一、由種種佛住依止。此中有二頌：</p>

<div class="lg regular"><div class='lg-row'>諸佛證得五性喜，　皆由等證自界故，</div>
<div class='lg-row'>離喜都由不證此，　故求喜者應等證。</div>
<div class='lg-row'>由能無量及事成，　法味義德俱圓滿，</div>
<div class='lg-row'>得喜最勝無過失，　諸佛見常無盡故。</div>
</div><p>二、由種種受用身依止，但為成熟諸菩薩故。三、由種種變化身依止，多為成熟聲聞等故。</p>
<p>釋曰：應知法身幾法依止？略有三種，廣說無量。由種種佛住依止者，謂佛安住聖住、天住及與梵住故。言種種法身為此諸住所依，是故說名佛住依止。或謂何用諸佛涅槃？以聲聞等與諸如來解脫等故。為顯諸佛解脫殊勝，說二伽他。諸佛證得五性喜皆由等證自界故者，謂諸如來所得五喜由證法界，離喜都由不證此者，謂聲聞等離五種喜，都由不證此真法界。故求喜者應等證者，是故欲求如此喜者，應須於此勤求正證。第二伽他顯此五喜。由能無量及事成法味義德俱圓滿者，應知此中能無量者依止法身有眾多佛成等正覺，一切功能悉皆平等故能無量，由見如是能無量故深生歡喜。及事成者，謂一如來所作利樂諸有情事，即等一切如來所作。由佛多故事亦無量，是故言及。由見此故，深生歡喜。由法味者，由見契經應頌等法有勝滋味，深生歡喜。義德俱圓滿者，謂義圓滿及德圓滿。應知此中隨所思念所有諸事無不具足，名義圓滿。十力無畏不共法等無不具足，名德圓滿。得喜最勝無過失者，此喜超過三界喜故，名為最勝。永斷煩惱并習氣故，名無過失。諸佛見常無盡故者，謂諸如來見次前說四種最勝無過失喜，窮生死際常無有盡，至無餘依大涅槃界亦無盡故生殊勝喜。是故世尊證得五喜，非聲聞等。由種種受用身依止等者，謂佛法身與受用身為所依止。何故復須如是依止？但為成熟諸菩薩故，由若離此已入大地諸菩薩眾應不成熟。由種種變化身依止等者，謂佛法身與變化身為所依止。何故復須如是依止？多為成熟聲聞等故，由若離此下劣信解諸聲聞等應不成熟。言多為者，應知攝取勝解行地諸菩薩眾。</p>
<p>論曰：應知法身由幾佛法之所攝持？略由六種：一由清淨，謂轉阿賴耶識得法身故。二由異熟，謂轉色根得異熟智故。三由安住，謂轉欲行等住，得無量智住故。四由自在，謂轉種種攝受業自在，得一切世界無礙神通智自在故。五由言說，謂轉一切見聞覺知言說戲論，得令一切有情心喜辯說智自在故。六由拔濟，謂轉拔濟一切災橫過失，得拔濟一切有情一切災橫過失智故。應知法身由此所說六種佛法之所攝持。</p>
<p>釋曰：由是佛法攝持法身，今當顯示。由清淨者，謂由清淨佛法攝持法身。如是法身證得清淨由轉何法？謂轉阿賴耶識得法身故者，謂轉滅彼阿賴耶識得法身清淨，即法身清淨說名清淨。由異熟者，謂由異熟佛法攝持法身。轉色根者，謂轉眼等色根。得異熟智故者，謂轉彼故得異熟智。由安住者，謂由安住佛法攝持法身。轉欲行等住者，謂轉世間欲行等住得佛法住。得無量智住故者，謂由此故住種種住。由自在者，謂由自在佛法攝持法身。轉種種攝受業自在等者，謂轉世間殉利務農種種事業自在，得一切世界無礙神通智自在故。由言說者，謂由言說佛法攝持法身。轉一切見聞覺知言說戲論等者，謂轉世間見聞覺知言說戲論，得於見聞覺知自在，由此證得能令一切有情心喜智自在故。由拔濟者，謂由拔濟佛法攝持法身轉拔濟一切災橫過失等者，謂如世間有王家等逼惱事起，由親友力財寶力等而能拔濟。由轉此故，證得拔濟一切有情一切災橫過失智故，由此智力能除一切災橫過失。</p>
<p>論曰：諸佛法身當言有異、當言無異？依止意樂業無別故，當言無異；無量依身現等覺故，當言有異。如說佛法身，受用身亦爾，意樂及業無差別故，當言無異；不由依止無差別故，無量依止差別轉故。應知變化身如受用身說。</p>
<p>釋曰：無量依止差別轉故者，謂受用身無量依止差別而轉，是故但由意樂及業無差別故當言無異，依身事別當言有異。此中意樂無差別者，應知皆為利益安樂一切有情。業無別者，應知皆同現等正覺般涅槃等種種作業。</p>
<p>論曰：應知法身幾德相應？謂最清淨四無量、解脫、勝處、遍處、無諍、願智、四無礙解、六神通、三十二大士相、八十隨好、四一切相清淨、十力、四無畏、三不護、三念住、拔除習氣、無忘失法、大悲、十八不共佛法，一切相妙智等功德相應。此中有多頌：</p>

<div class="lg regular"><div class='lg-row'>憐愍諸有情，　起和合遠離，</div>
<div class='lg-row'>常不捨利樂，　四意樂歸禮。</div>
<div class='lg-row'>解脫一切障，　牟尼勝世間，</div>
<div class='lg-row'>智周遍所知，　心解脫歸禮。</div>
<div class='lg-row'>能滅諸有情，　一切惑無餘，</div>
<div class='lg-row'>害煩惱有染，　常哀愍歸禮。</div>
<div class='lg-row'>無功用無著，　無礙常寂定，</div>
<div class='lg-row'>於一切問難，　能解釋歸禮。</div>
<div class='lg-row'>於所依能依，　所說言及智，</div>
<div class='lg-row'>能說無礙慧，　常善說歸禮。</div>
<div class='lg-row'>為彼諸有情，　故現知言行，</div>
<div class='lg-row'>往來及出離，　善教者歸禮。</div>
<div class='lg-row'>諸眾生見尊，　皆審知善士，</div>
<div class='lg-row'>暫見便深信，　開導者歸禮。</div>
<div class='lg-row'>攝受住持捨，　現化及變易，</div>
<div class='lg-row'>等持智自在，　隨證得歸禮。</div>
<div class='lg-row'>方便歸依淨，　及大乘出離，</div>
<div class='lg-row'>於此諸眾生，　摧魔者歸禮。</div>
<div class='lg-row'>能說智及斷，　出離能障礙，</div>
<div class='lg-row'>自他利非餘，　外道伏歸禮。</div>
<div class='lg-row'>處眾能伏說，　遠離二雜染，</div>
<div class='lg-row'>無護無忘失，　攝御眾歸禮。</div>
<div class='lg-row'>遍一切行住，　無非圓智事，</div>
<div class='lg-row'>一切時遍知，　實義者歸禮。</div>
<div class='lg-row'>諸有情利樂，　所作不過時，</div>
<div class='lg-row'>所作常無虛，　無忘失歸禮。</div>
<div class='lg-row'>晝夜常六返，　觀一切世間，</div>
<div class='lg-row'>與大悲相應，　利樂意歸禮。</div>
<div class='lg-row'>由行及由證，　由智及由業，</div>
<div class='lg-row'>於一切二乘，　最勝者歸禮。</div>
<div class='lg-row'>由三身至得，　具相大菩提，</div>
<div class='lg-row'>一切處他疑，　皆能斷歸禮。</div>
</div><p>諸佛法身與如是等功德相應，復與所餘自性、因、果、業、相應、轉功德相應，是故應知諸佛法身無上功德。此中有二頌：</p>

<div class="lg regular"><div class='lg-row'>尊成實勝義，　一切地皆出，</div>
<div class='lg-row'>至諸眾生上，　解脫諸有情。</div>
<div class='lg-row'>無盡無等德，　相應現世間，</div>
<div class='lg-row'>及眾會可見，　非見人天等。</div>
</div><p>釋曰：諸佛法身與此所說四無量等功德相應，復與其餘自性、因、果、業、相應、轉功德相應。尊成實勝義者，此顯諸佛法身自性，諸佛皆以成實勝義清淨真如為自性故。一切地皆出者，此顯其因，修一切地得成佛故。至諸眾生上者，此顯其果，諸有情中此最上故。解脫諸有情者，此顯其業，以能無倒令諸有情得解脫故。無盡無等德相應者，此顯相應，與其無盡無等功德共相應故。現世間可見者，此說變化身。及眾會可見者，此說受用身。非見人天等者，此說自性身，諸人天等皆不能見。此顯佛身三種差別，說名為轉。</p>

<p class='juan'>攝大乘論釋卷第九</p></div>
</div><!-- end of div[@id='body'] -->
</body></html>