<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu29' />攝大乘論釋卷第十</p><p class="byline">世親菩薩造</p><p class="byline">三藏法師玄奘奉　詔譯</p><a id='mulu30' />
<p class='h1'>彼果智分第十一之餘</p><p>論曰：復次諸佛法身甚深最甚深，此甚深相云何可見？此中有多頌。</p>
<p>釋曰：於大乘中諸佛法身如甚深相，今當顯示。以十二頌，顯示十二甚深之相。</p>
<p>論曰：</p>

<div class="lg regular"><div class='lg-row'>佛無生為生，　亦無住為住，</div>
<div class='lg-row'>諸事無功用，　第四食為食。</div>
</div><p>釋曰：此中一頌顯示生住、業住甚深。佛無生為生者，顯生甚深。以諸如來無業煩惱同諸凡愚所造作生，故名無生。然有與此相違之生，其相難了，名生甚深。亦無住為住者，顯住甚深。無住涅槃以為住處，如是涅槃名住甚深。諸事無功用者，顯業甚深，以諸如來無功用業，一切等故名業甚深。第四食為食者，顯住甚深，以佛所食是不清淨依止住等四種食中第四食故。四種食者，一、不清淨依止住食，謂段等四食，令欲纏有情不淨依止而得住故。二、淨不淨依止住食，謂觸等三食，令色無色纏有情淨不淨依止而得住故。由此依止已離下地諸煩惱故說名為淨，未離上地諸煩惱故說名不淨，是故名淨不淨依止。如是依止由觸意思識食而住，除其段食。三、一向淨依止住食，謂段等四食，令聲聞等清淨依止而得住故。四、唯示現依止住食，謂即四食，諸佛示現受之得住。是故諸佛食此第四示現住食，為令能施諸有情類淨信為因福德增長，雖現受食不作食事，如來食時諸天受取。施佛意許諸餘有情，由此因故，彼有情類速證菩提。如是一切，應知總說為一甚深。又由十因，應知諸佛生無生相，一與愚癡不同法故、二與差別不同法故、三於攝受得自在故、四於住持得自在故、五於棄捨得自在故、六無二相故、七唯似光影故、八同幻化故、九住無住故、十成大事故。復由十因，應知如來不住生死及以涅槃，一非遍知故、二非永斷故、三非修習故、四知非有性故、五無所得無分別故、六遠離心故、七心證得故、八平等心故、九事不可得故、十可證得故。復由十因，應知諸佛無功用事而得成立，一妙斷離故、二無所依故、三所作無功用故、四作者無功用故、五作業無功用故、六無所有無功用故、七本來無差別故、八所作已辦故、九所作未辦故、十純熟修習一切法中得自在故。復由十因，應知諸佛實無所食而現受食，一示現以食住持身故、二令諸有情福增長故、三為欲示現有同法故、四為令隨學正受用故、五為令隨學廉儉行故、六為令發起精進行故、七為令成熟諸善根故、八為顯自身無染著故、九為恭敬業助任持故、十為欲圓滿本願生故。</p>
<p>論曰：</p>

<div class="lg regular"><div class='lg-row'>無異亦無量，　無數量一業，</div>
<div class='lg-row'>不堅業堅業，　諸佛具三身。</div>
</div><p>釋曰：此頌顯示安立數業甚深。無異亦無量者，顯安立甚深。諸佛法身無差別故說名無異，無量依止現等覺故說名無量。無數量一業者，顯數甚深。佛雖無量而同一業，是故甚深。不堅業堅業諸佛具三身者，謂諸如來三身相應，其受用身事業堅住，其變化身業不堅住，如是事業名為甚深。</p>
<p>論曰：</p>

<div class="lg regular"><div class='lg-row'>現等覺非有，　一切覺非無，</div>
<div class='lg-row'>一一念無量，　有非有所顯。</div>
</div><p>釋曰：此頌顯示現等覺甚深。現等覺非有者，補特伽羅法非有故。一切覺非無者，由假名理說一切佛現等覺故。云何知佛現等正覺？謂一一念無量佛故，此即顯示一一念中有無量佛現等正覺。有非有所顯者，此顯真如是有非有，諸佛是此真如所顯。</p>
<p>論曰：</p>

<div class="lg regular"><div class='lg-row'>非染非離染，　由欲得出離，</div>
<div class='lg-row'>了知欲無欲，　悟入欲法性。</div>
</div><p>釋曰：此頌顯示離欲甚深。非染非離染者，貪欲無故說名非染，以無染故離染亦無。所以者何？貪染若有可有離染，染既是無故無離染。由欲得出離者，由伏斷貪纏留貪隨眠故，得究竟出離；若不留隨眠，應同聲聞等入般涅槃故。了知欲無欲悟入欲法性者，了知遍計所執貪欲無貪欲性，即能悟入欲法真如。</p>
<p>論曰：</p>

<div class="lg regular"><div class='lg-row'>諸佛過諸蘊，　安住諸蘊中，</div>
<div class='lg-row'>與彼非一異，　不捨而善寂。</div>
</div><p>釋曰：此頌顯示斷蘊甚深，諸佛過諸蘊。安住諸蘊中者，謂諸如來超過色等五種取蘊，住無所得法性蘊中。與彼非一異者，雖已捨遍計所執諸蘊，而與彼非異，以即安住彼法性故。亦復不一，若是一者，遍計所執應同法性成清淨境。不捨而善寂者，謂不棄捨圓成實蘊，即是妙善涅槃體故。</p>
<p>論曰：</p>

<div class="lg regular"><div class='lg-row'>諸佛事相雜，　猶如大海水，</div>
<div class='lg-row'>我已現當作，　他利無是思。</div>
</div><p>釋曰：此頌顯示成熟甚深。諸佛事相雜者，謂諸如來成熟有情一切事業，悉皆平等。其喻云何？猶如大海水者，譬如大海眾流所入，其水相雜，為魚鱉等同所受用。諸佛亦爾，同入法界，所作事業和合無二，等為成熟有情受用。我已現當作者，於三時中隨一時作。他利無是思者，不作是思：我於他利已現當作。然無功用能作一切利益安樂諸有情事，譬如世間末尼、天樂。</p>
<p>論曰：</p>

<div class="lg regular"><div class='lg-row'>眾生罪不現，　如月於破器；</div>
<div class='lg-row'>遍滿諸世間，　由法光如日。</div>
</div><p>釋曰：此頌顯示顯現甚深。若諸世間不見諸佛，而說諸佛其身常住，佛身既常，何故不見？眾生罪不現如月於破器者，如破器中水不得住，水不住故月則不現如是。有情身中無有奢摩他水，佛月不現。水喻等持，體清潤故。遍滿諸世間由法光如日者，謂今世間佛雖不現，然遍一切施作佛事。由說契經應頌等法，譬如日光遍滿世間，作諸佛事成熟有情。</p>
<p>論曰：</p>

<div class="lg regular"><div class='lg-row'>或現等正覺，　或涅槃如火，</div>
<div class='lg-row'>此未曾非有，　諸佛身常故。</div>
</div><p>釋曰：此頌顯示示現等覺涅槃甚深。或現等正覺或涅槃如火者，謂諸如來或現成佛、或現涅槃，其事如火，或時燒然、或時息滅。諸佛亦爾，或於未熟諸有情類現般涅槃，或於已熟諸有情類現成佛果，為欲令彼得解脫故。譬如一火性無差別，法身亦爾，應知唯一。餘半頌文其義易了。</p>
<p>論曰：</p>

<div class="lg regular"><div class='lg-row'>佛於非聖法，　人趣及惡趣，</div>
<div class='lg-row'>非梵行法中，　最勝自體住。</div>
</div><p>釋曰：此頌顯示住甚深。佛於非聖法中、人趣惡趣中、非梵行法中，由最勝自體住最勝住，由聖住等而安住故。此中聖住者，謂空等住。天住者，謂諸靜慮住。梵住者，謂慈等無量住。非聖法者，謂不善法。佛於其中住空等住，由此空等聖所住故，名為聖住。人趣及惡趣者，謂緣彼有情住諸靜慮，所住靜慮名為天住。非梵行法者，謂於彼法住慈悲等四種梵住。最勝自體住者，謂由如是最勝自體住最勝住，此顯諸佛於諸住中安住最勝自體諸住。</p>
<p>論曰：</p>

<div class="lg regular"><div class='lg-row'>佛一切處行，　亦不行一處，</div>
<div class='lg-row'>於一切身現，　非六根所行。</div>
</div><p>釋曰：此頌顯示自體甚深。佛一切處行亦不行一處者，謂後得智於善不善無記等中分別而轉，無分別智不行一處。第二義者謂變化身一切處行，其餘二身不行一處。於一切身現者，即變化身遍於一切處處可見。非六根所行者，即變化身。為欲化彼那落迦等，現於彼生。那落迦等受生有情見化身時，不如實見、不能了知，但謂即是那落迦等，是故化身決定非彼那落迦等六根所行。</p>
<p>論曰：</p>

<div class="lg regular"><div class='lg-row'>煩惱伏不滅，　如毒呪所害，</div>
<div class='lg-row'>留惑至惑盡，　證佛一切智。</div>
</div><p>釋曰：此頌顯示斷煩惱甚深。煩惱伏不滅如毒呪所害者，菩薩位中伏煩惱纏、未滅煩惱，有隨眠故。譬如眾毒呪力所害，體雖猶在而不為害。煩惱亦爾，智了知故，體雖猶在而不為害。留惑至惑盡者，以留隨眠諸煩惱故，不如聲聞速般涅槃得至究竟諸煩惱盡。證佛一切智者，煩惱盡時得一切智。</p>
<p>論曰：</p>

<div class="lg regular"><div class='lg-row'>煩惱成覺分，　生死為涅槃，</div>
<div class='lg-row'>具大方便故，　諸佛不思議。</div>
</div><p>釋曰：此頌顯示不可思議甚深。謂諸菩薩具大方便，煩惱集諦轉成覺分，生死苦諦即為涅槃。如是一切諸佛聖教，如前所說三因緣故不可思議，謂自內證故等。</p>
<p>論曰：應知如是所說甚深有十二種，謂生住業住甚深、安立數業甚深、現等覺甚深、離欲甚深、斷蘊甚深、成熟甚深、顯現甚深、示現等覺涅槃甚深、住甚深、顯示自體甚深、斷煩惱甚深、不可思議甚深。</p>
<p>釋曰：此十二種皆難覺了，故名甚深。一一別相如前已說。</p>
<p>論曰：若諸菩薩念佛法身，由幾種念應修此念？略說菩薩念佛法身，由七種念應修此念。一者諸佛於一切法得自在轉，應修此念，於一切世界得無礙通故。此中有頌：</p>

<div class="lg regular"><div class='lg-row'>有情界周遍，　具障而闕因，</div>
<div class='lg-row'>二種決定轉，　諸佛無自在。</div>
</div><p>二者如來其身常住，應修此念，真如無間解脫垢故。三者如來最勝無罪，應修此念，一切煩惱及所知障並離繫故。四者如來無有功用，應修此念，不作功用一切佛事無休息故。五者如來受大富樂，應修此念，清淨佛土大富樂故。六者如來離諸染污，應修此念，生在世間一切世法不能染故。七者如來能成大事，應修此念，示現等覺般涅槃等，一切有情未成熟者能令成熟，已成熟者令解脫故。此中有二頌：</p>

<div class="lg regular"><div class='lg-row'>圓滿屬自心，　具常住清淨，</div>
<div class='lg-row'>無功用能施，　有情大法樂。</div>
<div class='lg-row'>遍行無依止，　平等利多生，</div>
<div class='lg-row'>一切佛智者，　應修一切念。</div>
</div><p>釋曰：今當顯示若諸菩薩念佛法身，由七種念應修其念。於一切法得自在轉者，由得神通，於一切法自在而轉。以諸如來於一切世界得無礙神通，非如聲聞等猶有障礙故。若諸如來於一切法自在而轉，何故一切有情之類不得涅槃？故今一頌顯由此因，諸有情類不能證得究竟涅槃。有情界周遍具障而闕因者，謂諸有情有業等障，名為具障。由具障故，雖無量佛出現於世，不能令彼得般涅槃，諸佛於彼無有自在。若諸有情無涅槃法，名為闕因。此意說彼無涅槃因，無種性故，諸佛於彼無有自在。二種決定轉者，決定有二種：一作業決定、二受異熟決定，當知此中說名決定。諸佛於此二決定中無有自在。頑愚等身名異熟障決定，當墮那落迦等名受異熟決定，應知此中二種差別。如來身常住真如無間解脫垢故者，謂真如理無間解脫一切障垢顯成法身，是故如來其身常住。如來受大富樂者，應知如來清淨佛土名大富樂。如來能成大事者，謂諸如來現等正覺般涅槃等，成大義利，已成熟者令得解脫，未成熟者令其成熟。餘修念佛其義易了。復以二頌顯釋如是七種念佛。於此頌中宣說諸佛七種圓滿令修念佛，謂諸菩薩初念如來隨屬自心圓滿；次念如來其身常住圓滿；次念如來具足清善圓滿，即是最勝無罪；次念如來無功用圓滿，謂作佛事無功用故；次念如來施大法樂圓滿，應知即於清淨佛土受大法樂；次念如來離諸染污圓滿，即是遍行無所依止。若有所依而遍行者即有苦難，由無所依而遍行故佛常無苦離染遍行。後念如來平等多利圓滿，即是念佛能成大事，成熟解脫諸有情故。</p>
<p>論曰：復次諸佛清淨佛土相云何？應知如菩薩藏百千契經序品中說，謂薄伽梵住最勝光曜七寶莊嚴放大光明普照一切無邊世界，無量方所妙飾間列，周圓無際其量難測，超過三界所行之處，勝出世間善根所起，最極自在淨識為相，如來所都，諸大菩薩眾所雲集，無量天、龍、藥叉、健達縛、阿素洛、揭路荼、緊捺洛、莫呼洛伽、人非人等常所翼從，廣大法味喜樂所持，作諸眾生一切義利，蠲除一切煩惱災橫，遠離眾魔，過諸莊嚴如來莊嚴之所依處，大念慧行以為遊路，大止妙觀以為所乘，大空無相無願解脫為所入門，無量功德眾所莊嚴，大寶花王之所建立大宮殿中。如是現示清淨佛土，顯色圓滿、形色圓滿、分量圓滿、方所圓滿、因圓滿、果圓滿、主圓滿、輔翼圓滿、眷屬圓滿、任持圓滿、事業圓滿、攝益圓滿、無畏圓滿、住處圓滿、路圓滿、乘圓滿、門圓滿、依持圓滿。</p>
<p>復次受用如是清淨佛土，一向淨妙、一向安樂、一向無罪、一向自在。</p>
<p>釋曰：如菩薩藏百千頌經序品中說清淨佛土，此淨佛土顯示何等殊勝功德？謂初二句顯淨佛土顯色圓滿。言七寶者，一金；二銀；三琉璃；四牟娑洛寶；五遏濕摩揭婆寶，舉此應知即舉末囉羯多等寶；六赤真珠寶，此赤真珠赤蟲中出，一切寶中最為殊勝；七羯雞怛諾迦寶。放大光明普照一切無邊世界者，謂次前說七寶所放諸大光明。此上二句皆同顯示顯色圓滿，次有一句顯形色圓滿，次有一句顯分量圓滿，次有一句顯方所圓滿，次有一句顯因圓滿。此何所因？謂出世間無分別智及後得智，此後得智說名為勝，此後得故從此二種善根所起，即此善根名因圓滿。次有一句顯果圓滿，謂淨佛土以極自在淨識為相。次有一句顯主圓滿，次有一句顯輔翼圓滿。次有一句顯眷屬圓滿，前已舉龍，今此復舉莫呼洛伽為攝大蟒。次有一句顯任持圓滿，即是飲食。次有一句顯事業圓滿，謂食此食已辦諸眾生一切義利。次有一句顯攝益圓滿，於淨土中離諸煩惱，無諸苦故。次有一句顯無畏圓滿，若處無怨即無怖畏。怨謂四魔，此淨土中諸煩惱魔、蘊魔、死魔及以天魔悉皆無有，是故無畏。次有一句顯住處圓滿。次有一句顯路圓滿。此淨佛土由何路入？謂大乘中聞思修慧。如其次第，大念慧行為遊入路。次有一句顯乘圓滿，乘奢摩他、毘鉢舍那而遊趣故。次有一句顯門圓滿，謂此淨土由何門入？謂大乘中大空、無相、無願解脫為所入門。次有一句顯依持圓滿，如大地等依風輪住。此淨佛土何所依持？無量功德眾所莊嚴，大紅蓮華之所建立。受用如是清淨佛土一向清淨妙者，謂淨土中無有不淨糞穢等事。一向安樂者，謂淨土中唯有樂受，無有苦受、無無記受。一向無罪者，謂淨土中無有不善，亦無無記。一向自在者，謂淨土中不待外緣，一切所欲隨自心故。</p>
<p>論曰：復次應知，如是諸佛法界，於一切時能作五業：一者救濟一切有情災橫為業，於暫見時便能救濟盲聾狂等諸災橫故。二者救濟惡趣為業，拔諸有情出不善處置善處故。三者救濟非方便為業，令諸外道捨非方便求解脫行，置於如來聖教中故。四者救濟薩迦耶為業，授與能超三界道故。五者救濟乘為業，拯拔欲趣餘乘菩薩，及不定種性諸聲聞等，安處令修大乘行故。於此五業，應知諸佛業用平等。此中有頌：</p>

<div class="lg regular"><div class='lg-row'>因依事性行，　別故許業異，</div>
<div class='lg-row'>世間此力別，　無故非導師。</div>
</div><p>釋曰：應知如是諸佛法界於一切時能作五業者，謂佛法身恒作五業。救濟一切有情災橫為業等者，謂盲聾等暫見佛時便得眼等。救濟惡趣為業等者，謂拔惡處置於善處，名救惡趣。救濟薩迦耶為業等者，謂為世間說能超出三界聖道，即說三界為薩迦耶。所餘二句其義可知。於此五業應知諸佛諸業平等，於此義中復說一頌。謂因依等，由是因緣一切如來諸業平等，一切世間業不平等，以一伽他總略顯示世間因別。故許業異者，謂諸世間由別因故生那落迦，別因生天，別因生人乃至餓鬼，由因別故許業有異。世間依別故許業異者，依謂身體，由依別故許業有異。世間事別故許業異者，謂諸世間商賈事別、營農事別，此等事務有差別故許業有異。世間性別故許業異者，性謂意趣，意趣別故許業有異。世間行別故許業異者，由作行業有差別故許業有異。諸佛作業皆無功用，一切因等差別力無，是故導師非有業異。</p>
<p>論曰：若此功德圓滿相應，諸佛法身不與聲聞獨覺乘共，以何意趣佛說一乘？此中有二頌：</p>

<div class="lg regular"><div class='lg-row'>為引攝一類，　及任持所餘，</div>
<div class='lg-row'>由不定種性，　諸佛說一乘。</div>
<div class='lg-row'>法無我解脫，　等故性不同，</div>
<div class='lg-row'>得二意樂化，　究竟說一乘。</div>
</div><p>釋曰：此中二頌辯諸佛說一乘意趣。為引攝一類<span class='corr'>者</span>，謂為<span class='corr'></span>引攝不定種性諸聲聞等令趣大乘，云何當令不定種性諸聲聞等皆由大乘而般涅槃。及任持所餘者，謂為任持不定種性諸菩薩眾令住大乘，云何當令不定種性諸菩薩眾不捨大乘，勿聲聞乘而般涅槃。為此義故，佛說一乘。由不定等句義已說法無我解脫，乃至廣說，此中復由別意趣力唯說一乘。何別意趣？謂法等故等。法等故者，法謂真如，諸聲聞等同所歸趣，所趣平等故說一乘。無我等故者，謂聲聞等補特伽羅，我皆無有。由無我故，此是聲聞、此是菩薩，不應道理。由此無我平等意趣，故說一乘。解脫等故者，謂聲聞等於煩惱障同得解脫，故說一乘。如世尊言：解脫解脫無有差別。性不同故者，種性差別故，以不定性諸聲聞等亦當成佛。由此意趣故說一乘。得二意樂故者，得二種意樂故。一攝取平等意樂，由此攝取一切有情，言彼即是我、我即是彼。如是取已，自既成佛彼亦成佛。由此意趣故說一乘。二法性平等意樂，謂諸聲聞法華會上蒙佛授記，得佛法性平等意樂，未得法身。由得如是平等意樂，作是思惟：諸佛法性即我法性。復有別義，謂彼眾中有諸菩薩，與彼名同，蒙佛授記。由此法如平等意樂，故說一乘。言化故者，謂佛化作聲聞乘等。如世尊言：我憶往昔無量百返依聲聞乘而般涅槃。由此意趣故說一乘。以聲聞乘所化有情由見此故得般涅槃，故現此化。究竟故者，唯此一乘最為究竟，過此更無餘勝乘故。聲聞乘等有餘勝乘，所謂佛乘。由此意趣，諸佛世尊宣說一乘。</p>
<p>論曰：如是諸佛同一法身而佛有多，何緣可見？此中有頌：</p>

<div class="lg regular"><div class='lg-row'>一界中無二，　同時無量圓，</div>
<div class='lg-row'>次第轉非理，　故成有多佛。</div>
</div><p>釋曰：今當顯示，由此因緣應知諸佛雖同法身，而或成一或復成多。應知一者，法界同故，諸佛皆同法界為體，法界一故應知一佛。又一佛者，以於一時一世界中無二佛現，故知一佛。又伽他中顯示諸佛或一或多。一界中無二者，此句顯示唯有一佛。一世界中無有二佛俱時出現，是故說言唯有一佛。餘句顯示諸佛有多。同時無量圓者，無量菩薩同一時中資糧圓滿。若諸菩薩福智資糧同時圓滿不得成佛，如是資糧應空無果；眾多菩薩修集資糧同時圓滿，是故應知一時多佛。次第轉非理者，無有次第轉成佛義。若諸菩薩修資糧時觀待次第前後成滿，可得佛時前後次第；然諸菩薩修資糧時，不待次第前後成滿，故得佛時亦無次第前後成義。是故同時有眾多佛。</p>
<p>論曰：云何應知於法身中佛非畢竟入於涅槃，亦非畢竟不入涅槃？此中有頌：</p>

<div class="lg regular"><div class='lg-row'>一切障脫故，　所作無竟故，</div>
<div class='lg-row'>佛畢竟涅槃，　畢竟不涅槃。</div>
</div><p>釋曰：有餘部說諸佛無有畢竟涅槃，復有別部聲聞乘人說諸佛有畢竟涅槃故，此頌中顯二意趣。一切障脫故者，由佛解脫一切煩惱所知障故，依此意趣說言諸佛畢竟涅槃。所作無竟故者，由佛普於一切有情，未成熟者欲令成熟、已成熟者欲令解脫，是所應作，此事無有究竟之期，故佛畢竟不入涅槃。若異此者，應如聲聞畢竟涅槃，是則本願應空無果。</p>
<p>論曰：何故受用身非即自性身？由六因故，一色身可見故、二無量佛眾會差別可見故、三隨勝解見自性不定可見故、四別別而見自性變動可見故、五菩薩聲聞及諸天等種種眾會間雜可見故、六阿賴耶識與諸轉識轉依非理可見故，佛受用身即自性身不應道理。</p>
<p>釋曰：今當顯示佛受用身即自性身不應正理。色身可見故者，佛受用身色身可見，非佛法身，由此非理故受用身非即法身。又受用身有佛眾會差別可得，法身無有如是差別。由此非理，故受用身非自性身。又受用身隨勝解見，如契經說：或見佛身唯有黃色，或見佛身唯有青色，如是廣說。若受用身即自性身，此自性身應不決定，體不決定名自性身，不應正理。由此非理，故受用身非自性身。又受用身，一類有情先見別異，即此後時復見別異，非佛法身自性變動。由此非理，故受用身非自性身。又受用身有諸天等種種眾會常相間雜，非自性身有此間雜。由此非理，故受用身非自性身。又轉阿賴耶識得自性身，若受用身即自性身，轉諸轉識復得何身？由此非理，故受用身非自性身。由此六因不應理故，二不成一。</p>
<p>論曰：何因變化身非即自性身？由八因故，謂諸菩薩從久遠來得不退定，於覩史多及人中生，不應道理。又諸菩薩從久遠來常憶宿住，書算數印工巧論中及於受用欲塵行中不能正知，不應道理。又諸菩薩從久遠來，已知惡說善說法教，往外道所不應道理。又諸菩薩從久遠來，已能善知三乘正道，修邪苦行不應道理。又諸菩薩捨百拘胝諸贍部洲，但於一處成等正覺轉正法輪不應道理。若離示現成等正覺，唯以化身於所餘處施作佛事，即應但於覩史多天成等正覺，何不施設遍於一切贍部洲中同時佛出？既不施設，無教無理。雖有多化，而不違彼無二如來出現世言，由一四洲攝世界故，如二輪王不同出世。此中有頌：</p>

<div class="lg regular"><div class='lg-row'>佛微細化身，　多處胎平等，</div>
<div class='lg-row'>為顯一切種，　成等覺而轉。</div>
</div><p>為欲利樂一切有情，發願修行證大菩提，畢竟涅槃不應道理，願行無果成過失故。</p>
<p>釋曰：今當顯示佛變化身即自性身不應正理，由八因故。此中最初不應理者，謂諸菩薩從久遠來，已無量劫得不退定，尚不應生覩史多天，況於人中。然此世間現受生者，是變化身非自性身。又諸菩薩從久遠來常憶宿住，於書算等不能正知不應道理，但為調伏諸有情故化為此事。又諸菩薩三無數劫勤修福慧，不能正知惡說善說邪苦行事，於最後身證菩提時何能頓悟？由此道理是變化身非自性身。又諸菩薩捨百拘胝諸贍部洲，但於一處成等正覺轉正法輪，不應道理；若變化身遍一切處同時現化，應正道理。故變化身非自性身。若諸異部作如是執，佛唯一處真證等覺，餘方現化施作佛事。若爾，何故不許但住覩史多天真證等覺，遍於一切四大洲渚示現化身施作佛事？又於一切四大洲中不現等覺，無教無理，故不應說此佛土中有四洲渚不現成佛。若有說言縱有是事，便違契經故，經中說無二如來俱時出現。應知此經同轉輪王，如說輪王無二並出，依一四洲非一佛土。無二如來俱時出現，當知亦爾，此中意說一四大洲名一世界。今復以頌顯示諸佛化現等覺。佛微細化身等者，此中義說，若於爾時佛現安住覩史多天，示從彼沒入母胎等，即於彼時化作尊者舍利子等無量眷屬，亦現入胎出生等事。安立如是變化眷屬，當知為顯一切種覺殊勝佛事。今當顯示如來畢竟入般涅槃不應道理。謂為化度一切有情，先發大願及修大行，常自誓言：我當利樂一切有情勤修正行。若始成佛已便般涅槃，即所修願行空無有果。由此非理，是變化身非自性身。</p>
<p>論曰：佛受用身及變化身既是無常，云何經說如來身常？此二所依法身常故。又等流身及變化身，以恒受用無休廢故、數數現化不永絕故，如常受樂、如常施食。如來身常，應知亦爾。</p>
<p>釋曰：經說如來其身常住，佛受用身及變化身皆是無常，云何身常？故次成立二身常義。謂此二身依法身住，法身常故亦說為常。又受用身，受用無廢故說為常。其變化身，恒現等覺般涅槃等相續不斷，故亦名常。復以譬喻顯此二身是常住義。猶如世間言常受樂，雖所受樂非唯無間，而得說言此常受樂。又如世間言常施食，非此施食恒無間斷，而得說言此常施食。應知二身常義亦爾。</p>
<p>論曰：由六因故，諸佛世尊所現化身非畢竟住。一所作究竟，成熟有情已解脫故。二為令捨離不樂涅槃，為求如來常住身故。三為令捨離輕毀諸佛，令悟甚深正法教故。四為令於佛深生渴仰，恐數見者生厭怠故。五令於自身發勤精進，知正說者難可得故。六為諸有情極速成熟，令自精進不捨軛故。此中有二頌：</p>

<div class="lg regular"><div class='lg-row'>由所作究竟，　捨不樂涅槃，</div>
<div class='lg-row'>離輕毀諸佛，　深生於渴仰，</div>
<div class='lg-row'>內自發正勤，　為極速成熟，</div>
<div class='lg-row'>故許佛化身，　而非畢竟住。</div>
</div><p>釋曰：如是六因直說及頌，證佛化身非畢竟住。其文易了故不煩釋。</p>
<p>論曰：諸佛法身無始時來無別無量，不應為得更作功用。此中有頌：</p>

<div class="lg regular"><div class='lg-row'>佛得無別無量因，　有情若捨勤功用，</div>
<div class='lg-row'>證得恒時不成因，　斷如是因不應理。</div>
</div><p>釋曰：此中有難：若佛法身無始時來無別無量作證得因，能辦有情諸利樂事，為證佛果不應更作正勤功用。為釋此難，以頌顯示，諸佛證得無始時來無別無量，若是有情為求佛果捨精進因，可有此難，諸佛證得於得佛果無始時來不成因故。然佛證得無始時來無別無量，恒與有情作得佛果勤精進因，故不應難。諸佛法身無始時來無別無量作證得因，為證佛果不應更作正勤功用，是故諸佛證得法身，非是有情為求佛果捨精進因。又佛證得無始時來無別無量，作求佛果勤精進因。若諸有情捨勤功用，如是證得恒不成因故。又斷此因不應道理，謂諸菩薩悲願纏心，於諸有情愍如一子，諸有情類處大牢獄具受艱辛，是故菩薩於諸有情利益安樂。若作是心：餘既能作，我當不作。不應道理。恒作是心：餘於此事若作不作，我定當作。是故不應斷如是因。</p>
<p>論曰：阿毘達磨大乘經中攝大乘品，我阿僧伽略釋究竟。</p>
<p>釋曰：正趣大乘制造無量殊勝，論者軌範世親略釋究竟。</p>

<p class='juan'>攝大乘論釋卷第十</p></div>
</div><!-- end of div[@id='body'] -->
</body></html>