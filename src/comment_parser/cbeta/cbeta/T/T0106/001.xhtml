<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說水沫所漂經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 106 [No. 99(265), No. 105]
<div class='div-jing'>
<p class='juan'><a id='mulu1' />佛說水沫所漂經</p><p class="byline">東晉西域沙門竺曇無蘭譯</p><p>聞如是：</p>
<p>一時，婆<span class='corr'>伽</span>婆在阿迎闍<span class='note-inline'>(波斯匿王所造觀也)</span>恒水側，與大比丘眾五百人俱。時，有大聚沫為水所漂。世尊見已告諸比丘：「汝等頗見此沫聚為恒水所漂不？」</p>
<p>諸比丘對曰：「如是。世尊！」</p>
<p>世尊告曰：「此沫聚，若有目士，諦觀察之思惟分別，彼人見已諦觀察之思惟分別，空無所有，無來無往，亦不堅固。此水聚沫何可依怙？如是諸所有色，過去、當來、現在，若麁、若細、若遠、若近，彼有目士諦觀察之思惟分別。彼人見已諦觀察之思惟分別，空無所有，無來無往，空無所有，亦不堅固，此色陰有何堅固？譬如夏雨有泡現，或有生者，或有滅者，彼有目士諦觀察之思惟分別。彼人已見諦觀察之思惟分別，空無所有，無來無往，亦不堅固，猶如此水沫有何堅固？如是，此身中痛，當來過去現在，若麁、若細、若好、若醜、若遠、若近，彼有目士諦觀察之思惟分別。彼已觀察思惟分別，覺知空無所有，無來無往，亦不堅固，此痛陰中有何堅固？譬若夏後日日正中，無有雲曀，野馬熾盛，彼有目士而觀察之思惟分別。彼已觀察思惟分別，則覺知空無所有，無來無往，亦不堅固，此野馬有何堅固？如是，諸所有想，過去、當來、現在，若麁、若細、若好、若醜、若遠、若近，彼有目士而觀察之思惟分別。彼已觀察思惟分別，空無所有，無來無往，亦無堅固，此想陰中有何堅固？譬如有人從城郭村落出，求堅固彼器，便往大叢樹中，若見芭蕉樹生茂盛好，人見者歡喜，獨生無枝葉，若斷其根作三四段，在處皮處皮剝却，欲求實不可得，況欲得堅固？彼有目士諦觀察思惟分別。彼已觀察思惟分別，空無所有，無來無往，亦不堅固，此芭蕉樹有何堅固？如是，諸所有行，過去、當來、現在，若麁、若細、若好、若醜、若遠、若近，彼有目士而觀察之思惟分別。彼已觀察思惟分別，覺知空無所有，無來無往，亦不堅固，此行陰有何堅固？譬如黠慧幻師及幻師弟子，在眾人前自現幻術，若有目士諦觀察思惟分別。彼已觀察思惟分別，空無所有，無來無往，亦不堅固，此幻術有何堅固？如是，諸所有識，過去、當來、現在，若麁、若細、若好、若醜、若遠、若近，彼有目士而諦觀察思惟分別。彼已觀察思惟分別，空無所有，無來無往，亦不堅固，此識陰有何堅固？」</p>
<p>爾時，世尊便說偈言：</p>

<div class="lg regular" style="margin-left:1em;"><div class='lg-row'>「色如彼聚沫，　痛如彼水泡，</div>
<div class='lg-row'>想如夏野馬，　行如芭蕉樹，</div>
<div class='lg-row'>識如彼幻術，　最勝之所說。</div>
<div class='lg-row'>若能諦觀察，　思惟而分別，</div>
<div class='lg-row'>空亦無所有。　若能作是觀，</div>
<div class='lg-row'>諦察此身中，　大智之所說，</div>
<div class='lg-row'>當滅此三法，　能捨除去色，</div>
<div class='lg-row'>此行亦如是，　幻師不真術。」</div>
</div><p>爾時，諸比丘聞佛所說，歡喜奉行。</p>

<p class='juan'>佛說水沫所漂經</p></div>
</div><!-- end of div[@id='body'] -->
</body></html>