<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>別譯雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu289' />別譯雜阿含經卷第十四<span class='note-inline'>(丹本第十卷初准)</span></p><p class="byline">失譯人名今附秦錄</p>
<div class='div-other'><a id='mulu290' />
<p class='h2'>（二六九）</p><p>如是我聞：</p>
<p>一時，佛在王舍城耆尼山中。有一天女，名求迦尼娑，本是波純提女，光色倍常，於其夜中，來詣佛所，威光暉曜，普照此山，悉皆大明，頂禮佛足，在一面坐，即說偈言：</p>

<div class="lg regular" style="margin-left:1em;"><div class='lg-row'>「口意宜修善，　不應作諸惡，</div>
<div class='lg-row'>身不以小惡，　加害於世間。</div>
<div class='lg-row'>觀欲空無實，　修於念覺意，</div>
<div class='lg-row'>設自不樂苦，　莫作損減業。」</div>
</div><p>爾時，世尊讚天曰：「善哉！善哉！如汝所說：</p>

<div class="lg regular" style="margin-left:2em;"><div class='lg-row'>「『口意宜修善，　不應作眾惡，</div>
<div class='lg-row'>身不以小惡，　加害於世間。</div>
<div class='lg-row'>觀欲空無實，　修於念覺意，</div>
<div class='lg-row'>若自不樂苦，　莫作損減業。』」</div>
</div><p>時波純提女聞佛所說，歡喜頂禮，即於坐沒，還于天宮。</p>
</div>
<div class='div-other'><a id='mulu291' />
<p class='h2'>（二七〇）</p><p>如是我聞：</p>
<p>一時，佛在舍衛國祇樹給孤獨園。爾時，阿難告諸比丘：「我今欲演四句之法，咸當善受，至心諦聽，<span class='corr'>憶</span>持莫忘。云何名為演四句法？</p>

<div class="lg regular" style="margin-left:1em;"><div class='lg-row'>「口意宜修善，　不應作諸惡，</div>
<div class='lg-row'>身不以小惡，　加害於世間。</div>
<div class='lg-row'>觀欲空無實，　修於念覺意，</div>
<div class='lg-row'>若自不樂苦，　莫作損減業。」</div>
</div><p>時有一婆羅門，去阿難不遠，聞說斯偈，即便思惟：「如此偈義，義味深遠，非是人作，必是非人之所宣說，當往問佛。」作是念已，時，婆羅門即詣佛所，問訊已訖，在一面坐，白佛言：「瞿曇！我從阿難聞說此偈，如我思惟，此偈句義，非人所作。」</p>
<p>佛告婆羅門：「實爾！實爾！實是非人之所宣說，非人所造。我於往時，在王舍城耆尼山中，求迦尼娑天女來詣我所，頂禮我已，在一面坐，即說斯偈。而斯偈者，實非人說。」</p>
<p>時婆羅門聞佛所說，歡喜而去。</p>
</div>
<div class='div-other'><a id='mulu292' />
<p class='h2'>（二七一）</p><p>如是我聞：</p>
<p>一時，佛在王舍城耆尼山中。時求迦尼娑天，本是波純提女，身光晃曜，猶如電光。淳誠至信，歸依三寶，來詣佛所，在一面坐，以此光明，普照此山，悉皆洞然。求迦尼娑天女即說偈言：</p>

<div class="lg regular" style="margin-left:1em;"><div class='lg-row'>「我今以種種，　讚詠佛法僧，</div>
<div class='lg-row'>今但略宣說，　隨意所樂足。</div>
<div class='lg-row'>口意宜修善，　不應造眾惡，</div>
<div class='lg-row'>身不以小過，　加害於世間。</div>
<div class='lg-row'>觀欲性相空，　修於念覺意，</div>
<div class='lg-row'>若自不樂苦，　莫作損減業。」</div>
</div><p>爾時，世尊告天女言：「如是！如是！如汝所說。」求迦尼天女聞佛說已，歡喜頂禮，於此處沒，還於天宮。</p>
</div>
<div class='div-other'><a id='mulu293' />
<p class='h2'>（二七二）</p><p>如是我聞：一時，佛在毘舍離北獼猴彼岸精舍之中。時波純提天女、拙羅天女，光色倍常，往詣佛所，頂禮佛足，在一面坐。時此二天女放大光明，遍照獼猴及毘舍離，悉皆大明。時拙羅天女即說偈言：</p>

<div class="lg regular" style="margin-left:1em;"><div class='lg-row'>「世尊婆伽婆，　無上等正覺，</div>
<div class='lg-row'>在於毘舍離，　住於大林中。</div>
<div class='lg-row'>求迦尼娑天，　并及於拙羅，</div>
<div class='lg-row'>波純提女等，　稽首尊足下。</div>
<div class='lg-row'>我<span class='corr'>往</span>昔曾聞，　能善稱說法，</div>
<div class='lg-row'>牟尼世尊者，　今現在演說。</div>
<div class='lg-row'>諸有生譏毀，　如斯深法者，</div>
<div class='lg-row'>是則名愚癡，　後必墮惡趣。</div>
<div class='lg-row'>有能讚聖法，　成就具於念，</div>
<div class='lg-row'>是名有智者，　後必生善處。」</div>
</div><p>時求迦尼娑天女復說偈言：</p>

<div class="lg regular" style="margin-left:1em;"><div class='lg-row'>「口意宜修善，　不應造眾惡，</div>
<div class='lg-row'>身不以小惡，　加害於世間。</div>
<div class='lg-row'>觀欲性相空，　修於念覺意，</div>
<div class='lg-row'>若自不樂苦，　莫作損減業。」</div>
</div><p>爾時，世尊告天女言：「如是！如是！如汝所說。」時天女等聞佛說已，歡喜而去。</p>
</div>
<div class='div-other'><a id='mulu294' />
<p class='h2'>（二七三）</p><p>如是我聞：</p>
<p>一時佛<span class='corr'>在</span>舍衛國祇樹給孤獨園。時有一天，於其夜中，來詣佛所，威光大明，遍照祇洹，頂禮既已，退坐一面，而說偈言：</p>

<div class="lg regular" style="margin-left:1em;"><div class='lg-row'>「不觸者勿觸，　觸者必還報，</div>
<div class='lg-row'>以如是事故，　不應妄有觸。</div>
<div class='lg-row'>若非津濟處，　不應作渡意。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「可瞋而不瞋，　清淨無結使，</div>
<div class='lg-row'>若欲惡加彼，　惡便及己身。</div>
<div class='lg-row'>如逆風揚土，　塵來自坌身，</div>
<div class='lg-row'>欲以瞋加彼，　彼受必還報。</div>
<div class='lg-row'>是二竝名惡，　兩俱不脫患，</div>
<div class='lg-row'>若瞋不加報，　能伏於大怨。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu295' />
<p class='h2'>（二七四）</p><p>如是我聞：</p>
<p>一時，佛在舍衛國祇樹給孤獨園。時有一天，光顏熾盛，容色殊常，來詣佛所，頂禮佛足，在一面坐，而說偈言：</p>

<div class="lg regular" style="margin-left:1em;"><div class='lg-row'>「孾愚少智者，　造於諸惡業，</div>
<div class='lg-row'>為已自作怨，　後受大苦報。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「所作業不善，　作已自燒煮，</div>
<div class='lg-row'>愚癡造眾惡，　受報悲啼哭。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜頂禮，還于天宮。</p>
</div>
<div class='div-other'><a id='mulu296' />
<p class='h2'>（二七五）</p><p>如是我聞：</p>
<p>一時佛<span class='corr'>在</span>舍衛國祇樹給孤獨園。時有一天，威容光赫，顏色殊常，來詣佛所，既頂禮已，退坐一面，而說偈言：</p>

<div class="lg regular" style="margin-left:1em;"><div class='lg-row'>「不以言說故，　得名為沙門，</div>
<div class='lg-row'>此實趣向道，　成就堅履跡。</div>
<div class='lg-row'>若有勇健者，　能深修禪定，</div>
<div class='lg-row'>獲得於解脫，　壞於魔結縛。</div>
<div class='lg-row'>作及不作業，　二俱稱實說，</div>
<div class='lg-row'>詐偽無誠信，　智者所棄捐。</div>
<div class='lg-row'>己身實無得，　虛讚以自憍，</div>
<div class='lg-row'>詐偽虛誑說，　世間之大賊。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「不顯己功德，　不知他心行，</div>
<div class='lg-row'>知已復涅槃，　能度世間愛。」</div>
</div><p>爾時，此天聞佛偈已，而白佛言：「我於今者，實有罪過，唯願聽我誠心懺悔。」時佛默然。天復說偈言：</p>

<div class="lg regular" style="margin-left:1em;"><div class='lg-row'>「我今說罪悔，　汝不受我悔，</div>
<div class='lg-row'>懷惡心不善，　不捨於怨嫌。」</div>
</div><p>世尊以偈復答天曰：</p>

<div class="lg regular" style="margin-left:1em;"><div class='lg-row'>「說罪言懺悔，　內心實不滅，</div>
<div class='lg-row'>云何除嫌隟？　云何而得善？」</div>
</div><p>天又說偈重問曰：</p>

<div class="lg regular" style="margin-left:1em;"><div class='lg-row'>「人誰無愆過？　人誰無誤失？</div>
<div class='lg-row'>何誰離愚癡？　何誰常具念？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「如來婆伽婆，　正智得解脫，</div>
<div class='lg-row'>彼無諸愆過，　亦復無得失，</div>
<div class='lg-row'>彼已離愚癡，　能具於正念。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu297' />
<p class='h2'>（二七六）</p><p>如是我聞：</p>
<p>一時，佛在王舍城迦蘭陀竹林。爾時，提婆達多友瞿迦梨，往詣佛所，在一面立。佛告瞿迦梨：「汝於舍利弗有緣，莫生嫌想。舍利弗、目連淨修梵行，心意柔軟，汝莫生嫌<span class='corr'>恨</span>，長夜受諸苦惱。」</p>
<p>瞿迦梨言：「我信佛語，我隨於佛，然舍利弗、目連實有惡欲，惡欲於彼，實得自在，彼隨惡欲。」</p>
<p>佛復告瞿迦梨：「汝今勿於彼二人所，生嫌恨心。」如是至三。而瞿迦梨雖聞佛言，惡心不改，捨佛而去。去佛不遠，身生惡瘡，初如芥子，須臾之頃，猶如豆許，復漸長大，如毘梨果，身體爛潰，膿血流出，身壞命終，墮大蓮華地獄。</p>
<p>時有三天，光色倍常，於其夜中，來至佛所，頂禮佛足，在一面立。第一天白佛言：「世尊！瞿迦梨是夜命終。」第二天言：「墮大蓮華地獄。」第三天即說偈言：</p>

<div class="lg regular" style="margin-left:1em;"><div class='lg-row'>「夫人生世，　斧在口中，　由其惡言，</div>
<div class='lg-row'>自斬其身。　應讚而毀，　應毀而讚，</div>
<div class='lg-row'>口出綺語，　後受苦殃。　綺語奪財，</div>
<div class='lg-row'>是故小過，　謗佛聖賢，　是名大患。</div>
<div class='lg-row'>受苦長遠，　具滿百千，　入尼羅浮，</div>
<div class='lg-row'>及三十六，　入阿浮陀，　乃至墮彼，</div>
<div class='lg-row'>五阿浮陀。　誹謗賢聖，　口意造惡，</div>
<div class='lg-row'>入斯地獄。」</div>
</div><p>時彼三天禮佛足已，還於天宮。</p>
<p>爾時，佛告諸比丘：「汝等欲聞彼阿浮陀地獄壽命長短以不？」</p>
<p>比丘白言：「願為我說，我等聞已，信受憶持。」</p>
<p>爾時，世尊告諸比丘：「二十佉利胡麻得波羅捺，滿溢一車，有長壽人，足滿百年取其一粒，如是胡麻一切都盡，此阿浮陀地獄所得壽命，猶故未盡。此二十阿浮陀觝，成一尼羅浮陀。二十尼羅浮陀觝，一呵吒吒。二十呵吒吒觝，一睺睺。二十睺睺觝，一蓮華地獄。二十蓮華地獄觝，一大蓮華地獄。瞿迦梨比丘以謗舍利弗、目連故，墮是大蓮華地獄中。」</p>
<p>佛告諸比丘：「被燒燋柱，尚不應謗，況情識類。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu298' />
<p class='h2'>（二七七）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，威顏晃曜，遍照祇洹，來詣頂禮，退坐一面，而說偈言：</p>

<div class="lg regular" style="margin-left:1em;"><div class='lg-row'>「云何輕賤他，　及不輕賤他？</div>
<div class='lg-row'>為他所輕賤，　以何為首目？</div>
<div class='lg-row'>我今問如來，　大仙為我說。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「善知不輕賤，　不知名輕賤。</div>
<div class='lg-row'>樂法名恭敬，　慢法名不恭。</div>
<div class='lg-row'>不近善知識，　是名不敬首。</div>
<div class='lg-row'>樂行於非法，　親友生怨嫉。</div>
<div class='lg-row'>與怨為親友，　是為不敬首。</div>
<div class='lg-row'>如有婦女人，　履行不貞良，</div>
<div class='lg-row'>好與姦婬通，　作於無理行，</div>
<div class='lg-row'>男子違禮度，　其義亦復然，</div>
<div class='lg-row'>如是等名為，　輕賤之元首。</div>
<div class='lg-row'>斗秤欺誑人，　巧偽不均平，</div>
<div class='lg-row'>苟且懷貪利，　是名輕賤首。</div>
<div class='lg-row'>博弈相侵欺，　損喪錢財盡，</div>
<div class='lg-row'>如是等名為，　輕賤之首目。</div>
<div class='lg-row'>嗜睡著美味，　早眠而晚起，</div>
<div class='lg-row'>懈怠於事務，　而復憙瞋恚，</div>
<div class='lg-row'>如斯之等人，　亦名輕賤首。</div>
<div class='lg-row'>耳璫及鐶釧，　擎蓋錦屣履，</div>
<div class='lg-row'>貧窮自嚴飾，　是名輕賤首。</div>
<div class='lg-row'>財物既尠少，　愛著情愈濃，</div>
<div class='lg-row'>雖生剎利種，　冀求得王位，</div>
<div class='lg-row'>如是愚癡人，　是名輕賤首。</div>
<div class='lg-row'>財寶其業大，　多眷屬親友，</div>
<div class='lg-row'>自食於美味，　不分施與他，</div>
<div class='lg-row'>受他好飲食，　及得財寶利，</div>
<div class='lg-row'>彼來至己家，　都無報答心，</div>
<div class='lg-row'>乃至不與食，　是名輕賤首。</div>
<div class='lg-row'>父母年朽邁，　衰老既至已，</div>
<div class='lg-row'>自食於甘美，　終不知供養，</div>
<div class='lg-row'>如斯之等人，　是名輕賤首。</div>
<div class='lg-row'>父母及兄弟，　親屬并姊妹，</div>
<div class='lg-row'>打罵出惡言，　是名輕賤首。</div>
<div class='lg-row'>沙門婆羅門，　中時來至家，</div>
<div class='lg-row'>不請不施食，　是名輕賤首。</div>
<div class='lg-row'>沙門婆羅門，　及貧窮乞匃，</div>
<div class='lg-row'>罵辱不施食，　是名輕賤首。</div>
<div class='lg-row'>謗佛及聲聞，　出家在家人，</div>
<div class='lg-row'>為此非法事，　是名輕賤首。</div>
<div class='lg-row'>實非是羅漢，　自稱是羅漢，</div>
<div class='lg-row'>天人婆羅門，　沙門中大賊，</div>
<div class='lg-row'>若為如是者，　是<span class='corr'>名</span>輕賤首。</div>
<div class='lg-row'>如斯之等類，　為他所輕賤，</div>
<div class='lg-row'>世間可輕賤，　我悉知見之，</div>
<div class='lg-row'>宜應遠捨離，　如怖畏嶮道。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu299' />
<p class='h2'>（二七八）</p><p>如是我聞：</p>
<p>一時，佛在舍衛國祇樹給孤獨園。時有一天，顏容暉赫，光色甚明，遍于祇洹，來詣佛所，頂禮足已，退坐一面，而說偈言：</p>

<div class="lg regular" style="margin-left:1em;"><div class='lg-row'>「誰名為敬順？　誰名為陵邈？</div>
<div class='lg-row'>誰為孾愚戲，　如小兒弄土？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「男子若敬順，　女人必陵邈。</div>
<div class='lg-row'>男子若陵邈，　女人必敬順。</div>
<div class='lg-row'>女人孾愚戲，　如小兒弄土。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu300' />
<p class='h2'>（二七九）</p><p>如是我聞：</p>
<p>一時，佛在舍衛國祇樹給孤獨園。時有一天，身光晃曜，猶如電光，遍照祇洹，赫然甚明，來詣佛所，頂禮足已，退坐一面，而說偈言：</p>

<div class="lg regular" style="margin-left:1em;"><div class='lg-row'>「覺觀意欲來，　遮止應遮止，</div>
<div class='lg-row'>一切盡遮止，　不造生死塵。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「覺觀意欲來，　遮止應遮止，</div>
<div class='lg-row'>不應一切遮，　但遮惡覺觀。</div>
<div class='lg-row'>惡惡應遮止，　遮止能遮止，</div>
<div class='lg-row'>若能如是者，　不為生死遮。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu301' />
<p class='h2'>（二八〇）</p><p>如是我聞：</p>
<p>一時，佛在舍衛國祇樹給孤獨園。時有一天，身光晃曜，遍照祇洹，來詣佛所，禮佛足已，退坐一面，而說偈言：</p>

<div class="lg regular" style="margin-left:1em;"><div class='lg-row'>「云何得名稱？　云何得財業？</div>
<div class='lg-row'>云何得稱譽？　云何得親友？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「持戒得名稱，　布施得財寶，</div>
<div class='lg-row'>實語得稱譽，　普施眾皆親。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久棄捨嫌怖，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu302' />
<p class='h2'>（二八一）</p><p>如是我聞：</p>
<p>一時，佛在舍衛國祇樹給孤獨園。時有一天，光顏晃曜，赫然甚明，遍于祇洹，來詣佛所，頂禮佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「云何生為人，　如見極明了，</div>
<div class='lg-row'>集諸財寶利，　多少義云何？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「先學眾技能，　次集諸財寶，</div>
<div class='lg-row'>集財為四分，　一分供衣食，</div>
<div class='lg-row'>二分營作事，　一分俟匱乏。</div>
<div class='lg-row'>種田是初業，　商估是為次，</div>
<div class='lg-row'>蕃息養牛群，　羔<span class='corr'>羊</span>并六畜。</div>
<div class='lg-row'>復有諸子息，　各為求妻婦，</div>
<div class='lg-row'>出女并姊妹，　及六畜家法，</div>
<div class='lg-row'>調和得利樂，　不和得苦惱。</div>
<div class='lg-row'>作事令終訖，　終不中休廢，</div>
<div class='lg-row'>智者善思惟，　深知於得失。</div>
<div class='lg-row'>善解作不作，　財寶來趣己，</div>
<div class='lg-row'>如河歸大海，　勤修於事業。</div>
<div class='lg-row'>如蜂採眾華，　日日常增長，</div>
<div class='lg-row'>晝夜聚財業，　如彼蜂增長。</div>
<div class='lg-row'>財不寄老朽，　不與邊遠人，</div>
<div class='lg-row'>惡人作鄙業，　勢力勝己者，</div>
<div class='lg-row'>終不以財寶，　與如是等人。</div>
<div class='lg-row'>與財為親厚，　債索時忿諍，</div>
<div class='lg-row'>怪哉財義利，　失財失親友。</div>
<div class='lg-row'>但如法聚財，　不應作非法，</div>
<div class='lg-row'>丈夫如法作，　端嚴極熾盛。</div>
<div class='lg-row'>既能自衣食，　又復惠施人，</div>
<div class='lg-row'>調適不失度，　命終得生天。」</div>
</div><p>天復以偈讚曰：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久棄捨嫌怖，　以度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu303' />
<p class='h2'>（二八二）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「乃往古昔，俱薩羅國有一善彈琴人，名俱㝹羅，涉路而行。時有六天女各乘宮殿，陵虛而行。天等出宮，語此人言：『舅可為我彈奏清琴，我當歌舞。』時彈琴人覩其容貌，光明異常，生希有想。問言：『姊妹！作何功德，得生斯處？爾先為我說其先因，我當為爾彈奏清琴。』天女答曰：『汝今但當為我彈琴，我於歌中，自說往緣。』時俱㝹羅於六天前即鼓琴，時，第一天女而說偈言：</p>

<div class="lg regular" style="margin-left:2em;"><div class='lg-row'>「『諸能以上衣，　用施於他人，</div>
<div class='lg-row'>人中生尊勝，　處天如我今。</div>
<div class='lg-row'>身如真金聚，　光色甚凞怡，</div>
<div class='lg-row'>天女有數百，　我為最尊勝。</div>
<div class='lg-row'>施於所愛物，　其福勝如是。』</div>
</div><p>「第二天女復說偈言：</p>

<div class="lg regular" style="margin-left:2em;"><div class='lg-row'>「『若以諸上味，　餚饍飲食施，</div>
<div class='lg-row'>生人為男女，　男女中最勝。</div>
<div class='lg-row'>若生於天上，　猶如我今日，</div>
<div class='lg-row'>以捨所愛故，　隨意受快樂。</div>
<div class='lg-row'>汝觀我宮殿，　乘空自在行，</div>
<div class='lg-row'>身如真金聚，　光顏甚殊妙。</div>
<div class='lg-row'>天女有數百，　我為最尊勝，</div>
<div class='lg-row'>施上味飲食，　獲勝報如是。』</div>
</div><p>「第三天女復說偈言：</p>

<div class="lg regular" style="margin-left:2em;"><div class='lg-row'>「『若以勝妙香，　布施而修福，</div>
<div class='lg-row'>生人得尊勝，　處天如我身，</div>
<div class='lg-row'>以捨所愛故，　隨意受快樂。</div>
<div class='lg-row'>汝觀我宮殿，　乘空自在行，</div>
<div class='lg-row'>身如真金聚，　光顏甚殊妙。</div>
<div class='lg-row'>天女有數百，　我為最尊勝，</div>
<div class='lg-row'>以施勝香故，　獲報得如是。』</div>
</div><p>「第四天女復說偈言：</p>

<div class="lg regular" style="margin-left:2em;"><div class='lg-row'>「『我本人中時，　孝事難舅姑，</div>
<div class='lg-row'>罵詈麁惡言，　我悉能忍受。</div>
<div class='lg-row'>是故於今者，　獲得此天身，</div>
<div class='lg-row'>以能孝順故，　隨意受快樂。</div>
<div class='lg-row'>汝觀我宮殿，　乘空自在行，</div>
<div class='lg-row'>身如真金聚，　光顏甚殊妙。</div>
<div class='lg-row'>天女有百數，　我為最尊勝，</div>
<div class='lg-row'>以能孝事故，　獲勝報如是。』</div>
</div><p>「第五天女復說偈言：</p>

<div class="lg regular" style="margin-left:2em;"><div class='lg-row'>「『我於先身時，　屬人為婢使，</div>
<div class='lg-row'>奉侍於大家，　隨順不瞋戾，</div>
<div class='lg-row'>精勤不懈怠，　早起而晚臥。</div>
<div class='lg-row'>若於大家所，　得少飲食時，</div>
<div class='lg-row'>分施於沙門，　及與婆羅門，</div>
<div class='lg-row'>是故得天身，　隨意受快樂。</div>
<div class='lg-row'>汝觀我宮殿，　乘空自在行，</div>
<div class='lg-row'>身如真金聚，　光顏甚殊妙。</div>
<div class='lg-row'>天女數百中，　我最為尊勝，</div>
<div class='lg-row'>處賤修福田，　獲勝報如是。』</div>
</div><p>「第六天女復說偈言：</p>

<div class="lg regular" style="margin-left:2em;"><div class='lg-row'>「『我於先身時，　得見於比丘，</div>
<div class='lg-row'>及以比丘尼，　生大歡喜心。</div>
<div class='lg-row'>彼教我精勤，　得聞彼說法，</div>
<div class='lg-row'>一日受齋法，　是故今生天。</div>
<div class='lg-row'>隨意受快樂，　汝觀我宮殿，</div>
<div class='lg-row'>乘空自在行，　身如真金色，</div>
<div class='lg-row'>光顏甚殊妙。　天女數百中，</div>
<div class='lg-row'>我為最<span class='corr'>尊勝</span>。　汝今且觀我，</div>
<div class='lg-row'>以用善教故，　獲勝報如是。』</div>
</div><p>「時彈琴者復說偈言：</p>

<div class="lg regular" style="margin-left:2em;"><div class='lg-row'>「『我今極善行，　可樂薩羅林，</div>
<div class='lg-row'>我今見天女，　晃曜如電光，</div>
<div class='lg-row'>見聞如斯事，　還歸造功德。』」</div>
</div><p>爾時，比丘聞佛所說，歡喜奉行。</p>
</div>
<div class='div-other'><a id='mulu304' />
<p class='h2'>（二八三）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來至佛所，頂禮佛足，在一面坐。是天威德，光明熾盛，普照祇洹，悉皆大明。彼天爾時即說偈言：</p>

<div class="lg regular" style="margin-left:1em;"><div class='lg-row'>「云何起必壞？　云何遮不生？</div>
<div class='lg-row'>云何捨所畏？　云何成法樂？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「瞋恚起時滅，　貪欲生必遮，</div>
<div class='lg-row'>棄無明無畏，　證滅最為樂。</div>
<div class='lg-row'>棄恚捨貪欲，　出於諸結使，</div>
<div class='lg-row'>不著於色名，　觀諸法空林。</div>
<div class='lg-row'>欲為生死根，　欲能生諸苦，</div>
<div class='lg-row'>斷欲得解脫，　諸苦亦復然。</div>
<div class='lg-row'>苦得解脫故，　苦本亦解脫，</div>
<div class='lg-row'>孾愚無智者，　放逸不觀苦。</div>
<div class='lg-row'>是故沒苦海，　纏縛無窮已，</div>
<div class='lg-row'>智者撿亂心，　不宜著諸欲。</div>
<div class='lg-row'>夫為放逸行，　能壞禪定樂，</div>
<div class='lg-row'>是故應攝想，　勿得著欲染。</div>
<div class='lg-row'>譬如巨富者，　守護其珍寶。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖已棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu305' />
<p class='h2'>（二八四）</p><p>如是我聞：</p>
<p>一時，佛在舍衛國祇樹給孤獨園。爾時，有天，光色倍常，來至佛所，頂禮佛足，在一面坐。是天威德，光明熾盛，普照祇洹，悉皆大明。彼天爾時即說偈言：</p>

<div class="lg regular" style="margin-left:1em;"><div class='lg-row'>「雖到於五塵，　不名為貪欲。</div>
<div class='lg-row'>思想生染著，　乃名為貪欲。</div>
<div class='lg-row'>欲能縛世間，　健者得解脫。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「欲性本無常，　斷滅則悟道，</div>
<div class='lg-row'>著欲生繫縛，　永不得解脫。</div>
<div class='lg-row'>若以信為伴，　不信莫由起，</div>
<div class='lg-row'>名稱轉增長，　壽終得生天。</div>
<div class='lg-row'>若復斷除欲，　不數數受有，</div>
<div class='lg-row'>不還來生死，　永入於涅槃。</div>
<div class='lg-row'>知身空無我，　觀名色不堅，</div>
<div class='lg-row'>不著於名色，　從是而解脫。</div>
<div class='lg-row'>亦不見解脫，　及以非解脫，</div>
<div class='lg-row'>哀愍利群生，　廣饒益一切。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu306' />
<p class='h2'>（二八五）</p><p>如是我聞：</p>
<p>一時，佛在舍衛國祇樹給孤獨園。爾時，有天光明倍常，來至佛所，頭面禮佛，在一面坐，而說偈言：</p>

<div class="lg regular" style="margin-left:1em;"><div class='lg-row'>「應共誰止住？　復應親近誰？</div>
<div class='lg-row'>從誰所受法，　得利不生惡？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「應共善人住，　親近於善者，</div>
<div class='lg-row'>從彼人受法，　得利不生惡。</div>
<div class='lg-row'>應共善人住，　親近於善者，</div>
<div class='lg-row'>從彼人受法，　智者得利樂。</div>
<div class='lg-row'>應共善人住，　親近於善者，</div>
<div class='lg-row'>從彼人受法，　智者得名譽。</div>
<div class='lg-row'>親近於善者，　從彼人受法，</div>
<div class='lg-row'>智者得解慧，　是故應共住。</div>
<div class='lg-row'>親近於善者，　從彼人受法，</div>
<div class='lg-row'>親族中尊勝，　能離於憂愁，</div>
<div class='lg-row'>於一切苦中，　而能得解脫。</div>
<div class='lg-row'>遠離諸惡趣，　能斷一切縛，</div>
<div class='lg-row'>純受上妙樂，　得近於涅槃。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu307' />
<p class='h2'>（二八六）</p><p>如是我聞：</p>
<p>一時，佛在舍衛國祇樹給孤獨園。爾時，有天光明倍常，普照祇洹，悉皆大明，來詣佛所，頂禮佛足，却坐一面，而說偈言：</p>

<div class="lg regular" style="margin-left:1em;"><div class='lg-row'>「貪悋貧窮苦，　皆由不惠施，</div>
<div class='lg-row'>若欲求福德，　智者應施與。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「可怖莫過貪，　貧乏恒飢渴，</div>
<div class='lg-row'>恐貧不布施，　不施畏甚大。</div>
<div class='lg-row'>今世若後世，　飢窮苦難計，</div>
<div class='lg-row'>若得少能施，　得多亦能施。</div>
<div class='lg-row'>生時得快樂，　壽終得生天，</div>
<div class='lg-row'>難施而能施，　是名難作業。</div>
<div class='lg-row'>孾愚不知解，　諸佛賢聖法，</div>
<div class='lg-row'>愚智俱命終，　生處各別異。</div>
<div class='lg-row'>愚者墮地獄，　受於種種苦，</div>
<div class='lg-row'>智者生人天，　乃可得解脫。</div>
<div class='lg-row'>貧窮捃拾活，　以用養妻子，</div>
<div class='lg-row'>淨心割少施，　其福無有量。</div>
<div class='lg-row'>設百千大祀，　供養於一切，</div>
<div class='lg-row'>不及貧布施，　十六分中一。</div>
<div class='lg-row'>大祀有鞭打，　侵掠他財寶，</div>
<div class='lg-row'>種種苦惱人，　以成大祀業。</div>
<div class='lg-row'>以惡取財寶，　眾皆不歡悅，</div>
<div class='lg-row'>如是不淨施，　及以小淨施，</div>
<div class='lg-row'>受報有好醜，　不可以相比。</div>
<div class='lg-row'>如法聚財物，　終不非法求，</div>
<div class='lg-row'>得財捨用施，　正直而施與。</div>
<div class='lg-row'>具戒修禪定，　正直者受取，</div>
<div class='lg-row'>福聚布四方，　猶如大海水。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu308' />
<p class='h2'>（二八七）</p><p>如是我聞：</p>
<p>一時，佛在王舍城毘婆山側七葉窟中。時佛為佉陀羅刺脚，極為苦痛，如來默受，雖復苦痛，無所請求。</p>
<p>爾時，有八天子顏容端正，來詣佛所。中有一天言：「沙門瞿曇實是丈夫人中師子，雖受苦痛，不捨念覺，心無惱異，若復有人於瞿曇大師子所生誹謗者，當知是人甚大愚癡。」</p>
<p>第二天亦作是說：「瞿曇沙門丈夫龍象，雖受苦痛，不捨念覺，心無惱異，若復有人於瞿曇龍象所生誹謗者，當知是人甚大愚癡。」</p>
<p>第三天復作是言：「沙門瞿曇如善乘牛。」第四天復作是言：「沙門瞿曇如善乘馬。」第五天復作是言：「沙門瞿曇猶如牛王。」第六天復作是言：「沙門瞿曇無上丈夫。」第七天復作是言：「沙門瞿曇人中蓮花。」</p>
<p>第八天復作是言：「沙門瞿曇猶如分陀利，觀彼禪寂，極為善定，終不矜高，亦不卑下。止故解脫，解脫故止。」時第八天即說偈言：</p>

<div class="lg regular" style="margin-left:1em;"><div class='lg-row'>「非彼清淨心，　假使滿百千，</div>
<div class='lg-row'>通達五比施，　為於戒取縛，</div>
<div class='lg-row'>沒溺愛欲海，　不能度彼岸。」</div>
</div><p>爾時，八天說此偈已，頂禮佛足，還其所止。</p>

<div class="lg regular"><div class='lg-row'>垂下及遮止　名稱及技能</div>
<div class='lg-row'>彈琴并棄捨　種別、善丈夫</div>
<div class='lg-row'>慳貪不惠施　八天為第十</div>
</div></div>
<div class='div-other'><a id='mulu309' />
<p class='h2'>（二八八）</p><p>如是我聞：</p>
<p>一時，佛在舍衛國祇樹給孤獨園。時有一天，顏色殊常，來詣佛所，赫然大明，頂禮佛足，在一面坐，而說偈言：<span class='note-inline'>(丹本澄函第十一卷初准)</span></p>

<div class="lg regular" style="margin-left:1em;"><div class='lg-row'>「譬如彼大地，　廣大無有邊，</div>
<div class='lg-row'>又亦如巨海，　甚深無崖際。</div>
<div class='lg-row'>須彌極高峻，　無以能喻及，</div>
<div class='lg-row'>誰如那羅延？　男子中無比。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「無物廣於愛，　深大不過腹，</div>
<div class='lg-row'>憍慢高須彌。　唯有佛世尊，</div>
<div class='lg-row'>於諸男子中，　最勝無倫匹。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu310' />
<p class='h2'>（二八九）</p><p>如是我聞：</p>
<p>一時，佛在舍衛國祇樹給孤獨園。時有一天，於其中夜，來詣佛所，威光照曜，赫然甚明，頂禮佛足，在一面坐，而說偈言：</p>

<div class="lg regular" style="margin-left:1em;"><div class='lg-row'>「何物火不燒，　旋嵐不能壞？</div>
<div class='lg-row'>劫盡大洪水，　一切浸爛壞，</div>
<div class='lg-row'>何物於彼所，　而得不爛潰？</div>
<div class='lg-row'>男子若女人，　所有諸財寶，</div>
<div class='lg-row'>以何方便故，　王賊不能侵？</div>
<div class='lg-row'>是何堅牢藏，　無能毀壞者？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「福聚火不燒，　旋嵐不吹壞，</div>
<div class='lg-row'>劫盡洪水浸，　不能令腐朽。</div>
<div class='lg-row'>男女有福聚，　王賊不能侵，</div>
<div class='lg-row'>福是堅牢藏，　無能侵毀者。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu311' />
<p class='h2'>（二九〇）</p><p>如是我聞：</p>
<p>一時，佛在舍衛國祇樹給孤獨園。時有一天，於其夜中，來詣佛所，威光照曜，赫然大明，頂禮佛足，却坐一面，而說偈言：</p>

<div class="lg regular" style="margin-left:1em;"><div class='lg-row'>「誰能具曠路，　涉道之資糧？</div>
<div class='lg-row'>以何因緣故，　賊所不能劫？</div>
<div class='lg-row'>設復逢奸惡，　云何得守護？</div>
<div class='lg-row'>云何<span class='corr'>被</span>劫奪，　而生大歡喜？</div>
<div class='lg-row'>云何常親近，　智者生欣悅？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「信為遠資糧，　福聚非賊劫，</div>
<div class='lg-row'>賊劫戒遮殺，　沙門劫生喜，</div>
<div class='lg-row'>數親近沙門，　智者生欣悅。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu312' />
<p class='h2'>（二九一）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其中夜，來詣佛所，威光赫然，悉皆大明，頂禮佛足，却坐一面，而說偈言：</p>

<div class="lg regular" style="margin-left:1em;"><div class='lg-row'>「樂者所思念，　稱意盡獲得，</div>
<div class='lg-row'>一切諸樂中，　欲樂最為勝。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「樂者無思念，　苦者有願求，</div>
<div class='lg-row'>若人捨思願，　是為最為勝。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu313' />
<p class='h2'>（二九二）</p><p>如是我聞：</p>
<p>一時，佛在舍衛國祇樹給孤獨園。時有一天，光顏殊特，赫然大明，來詣佛所，頂禮佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「佛為天人師，　於諸物中勝，</div>
<div class='lg-row'>能知一切法，　利益諸世間。</div>
<div class='lg-row'>一切諸難中，　何物最為難？</div>
<div class='lg-row'>唯願大仙尊，　為我分別說。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「於他得自在，　忍彼觸惱難。</div>
<div class='lg-row'>貧窮能布施，　危厄持戒難。</div>
<div class='lg-row'>盛年處榮貴，　捨欲出家難。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu314' />
<p class='h2'>（二九三）</p><p>如是我聞：</p>
<p>一時，佛在舍衛國祇樹給孤獨園。時有一天，來詣佛所，威光晃曜，赫然大明，頂禮佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「車為云何生？　誰將車所至？</div>
<div class='lg-row'>車去為遠近，　車云何損滅？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「從業出生車，　心將轉運去，</div>
<div class='lg-row'>去至因盡處，　因盡則滅壞。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu315' />
<p class='h2'>（二九四）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光晃曜，遍照祇洹，悉皆大明。時此天子却坐一面，而白佛言：「世尊！須多蜜奢鋸陀女生子。」</p>
<p>佛言：「斯是不善，非是善也。」</p>
<p>爾時，此天即說偈言：</p>

<div class="lg regular" style="margin-left:1em;"><div class='lg-row'>「子生世言樂，　生子極欣慶，</div>
<div class='lg-row'>父母漸老朽，　何故說不善？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「我知生子者，　必有愛別離，</div>
<div class='lg-row'>陰聚和合苦，　此都非是子。</div>
<div class='lg-row'>是名與諸苦，　孾愚謂為樂，</div>
<div class='lg-row'>是故我說言，　生子為不善。</div>
<div class='lg-row'>不善作善想，　不愛作愛想，</div>
<div class='lg-row'>苦作於樂想，　放逸所極熟。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu316' />
<p class='h2'>（二九五）</p><p>如是我聞：</p>
<p>一時，佛在舍衛國祇樹給孤獨園。時有一天，光顏暉曜，威色倍常，赫然大明，來詣祇洹，頂禮佛足，在一面坐，而說偈言：</p>

<div class="lg regular" style="margin-left:1em;"><div class='lg-row'>「云何自思算，　不為煩惱覆？</div>
<div class='lg-row'>云何復名為，　永離於眾數？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「若善算計者，　二漏不流轉，</div>
<div class='lg-row'>名色永已滅，　彼名離眾處。</div>
<div class='lg-row'>總數不覆藏，　已去於總數。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu317' />
<p class='h2'>（二九六）</p><p>如是我聞：</p>
<p>一時，佛在舍衛國祇樹給孤獨園。時有一天，光色暉曜，赫然大明，來詣祇洹，頂禮佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「何物重於地？　何物高於空？</div>
<div class='lg-row'>何物疾於風？　何物多草木？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「持戒重於地，　憍慢高於空，</div>
<div class='lg-row'>心念疾於風，　亂想多草木。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu318' />
<p class='h2'>（二九七）</p><p>如是我聞：</p>
<p>一時，佛在舍衛國祇樹給孤獨園。時有一天，威顏晃曜，光色殊常，來詣祇洹，赫然大明，頂禮佛足，退坐一面，而說偈言：</p>

<div class="lg regular" style="margin-left:1em;"><div class='lg-row'>「修行何戒行？　復作何威儀？</div>
<div class='lg-row'>有何功德力？　造作何業行？</div>
<div class='lg-row'>具足何等法，　得生於天上？</div>
<div class='lg-row'>願世尊悲愍，　為我開顯說。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「我今為汝說，　汝當至心聽。</div>
<div class='lg-row'>諸欲生天者，　先當斷殺生。</div>
<div class='lg-row'>善修於禁戒，　守攝於諸根，</div>
<div class='lg-row'>不害有生類，　便得生天上。</div>
<div class='lg-row'>不盜他財物，　彼與樂受取，</div>
<div class='lg-row'>斷於奸盜心，　便得生天上。</div>
<div class='lg-row'>不奸他婦女，　度邪婬彼岸，</div>
<div class='lg-row'>自足己妻色，　便得生天上。</div>
<div class='lg-row'>為利自己身，　亦欲利于彼，</div>
<div class='lg-row'>并為財利故，　遠離諸放逸。</div>
<div class='lg-row'>實語不虛妄，　便得生天上。</div>
<div class='lg-row'>除去於兩舌，　不鬪亂彼此，</div>
<div class='lg-row'>樂出和合語，　以此因緣故，</div>
<div class='lg-row'>便得生天上。　斷於麁惡言，</div>
<div class='lg-row'>讒刺觸惱故，　吐辭皆柔軟，</div>
<div class='lg-row'>聞者生欣悅，　以是業緣故，</div>
<div class='lg-row'>得生于天上。　除斷於綺語，</div>
<div class='lg-row'>不談無益事，　知時而說法，</div>
<div class='lg-row'>便得生天上。　若聚落曠野，</div>
<div class='lg-row'>不生貪利想，　於他財物所，</div>
<div class='lg-row'>不起愚癡心，　便得生天上。</div>
<div class='lg-row'>慈心不害物，　不挾怨憎心，</div>
<div class='lg-row'>向於群生類，　心無怒害想，</div>
<div class='lg-row'>便得生天上。　信業及果報，</div>
<div class='lg-row'>能修信施者，　二事俱生信，</div>
<div class='lg-row'>具足得正見，　便得生天上。</div>
<div class='lg-row'>如斯眾善法，　白淨十業道，</div>
<div class='lg-row'>悉能修行者，　必得生天上。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>久捨於嫌怖，　能度世間愛。」</div>
</div><p>爾時，此天說此偈已，歡喜還宮。</p>

<div class="lg regular"><div class='lg-row'>大地、火不燒　誰齎糧、所願</div>
<div class='lg-row'>甚能及車乘　鋸陀女、算數</div>
<div class='lg-row'>何重并十善</div>
</div></div>
<p class='juan'>別譯雜阿含經卷第十四</p></div>
</div><!-- end of div[@id='body'] -->
</body></html>