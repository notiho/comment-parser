<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>別譯雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu232' />別譯雜阿含經卷第十二<span class='note-inline'>(丹本第六卷十二張後准)</span></p><p class="byline">失譯人名今附秦錄</p>
<div class='div-other'><a id='mulu233' />
<p class='h2'>（二一四）</p><p>如是我聞：</p>
<p>一時，佛在舍衛國祇樹給孤獨園。時有比丘尼名曰曠野，於其晨朝，著衣持鉢，入城乞食，食訖洗鉢，將欲向彼得眼林中。時魔王波旬作是心念：「瞿曇沙門今在舍衛得眼林中，其弟子曠野比丘尼入城乞食，食訖洗鉢，收攝坐具，將欲往詣於彼林間，我當為其而作擾亂。」爾時，波旬化作摩納，於彼路側，問曠野言：「欲何所詣？」</p>
<p>比丘尼答言：「我今欲詣閑靜之處。」</p>
<p>爾時，摩納聞是語已，即說偈言：</p>

<div class="lg regular" style="margin-left:1em;"><div class='lg-row'>「一切世間中，　無有解脫者，</div>
<div class='lg-row'>汝詣空靜處，　將欲何所作？</div>
<div class='lg-row'>汝今年盛美，　不受於五欲，</div>
<div class='lg-row'>一旦衰老至，　後莫生憂悔。」</div>
</div><p>時比丘尼而作是念：「此為是誰？欲惱亂我，甚為欺詐。為是人耶？是非人乎？」作是念已，入定觀察，知是波旬欲來惱亂，即說偈言：</p>

<div class="lg regular" style="margin-left:1em;"><div class='lg-row'>「世間有解脫，　我今自證知，</div>
<div class='lg-row'>波旬汝愚鄙，　不解如斯跡。</div>
<div class='lg-row'>欲如摽利戟，　陰賊拔刀逐，</div>
<div class='lg-row'>汝言受五欲，　欲苦可怖畏。</div>
<div class='lg-row'>欲能生憂惱，　欲能生追念，</div>
<div class='lg-row'>欲能生百苦，　欲是眾苦本。</div>
<div class='lg-row'>斷除一切愛，　滅諸無明闇，</div>
<div class='lg-row'>逮證於盡滅，　住於無漏法。」</div>
</div><p>爾時，波旬而作是念：「曠野比丘尼，善知我心。」懊惱悔恨，慚愧還宮。</p>
</div>
<div class='div-other'><a id='mulu234' />
<p class='h2'>（二一五）</p><p>如是我聞：</p>
<p>一時，佛在舍衛國祇樹給孤獨園。爾時，蘇摩比丘尼著衣持鉢，入舍衛城乞食，食訖洗鉢，收攝坐具，向得眼林。魔王波旬作是念：「今蘇摩比丘尼，著衣持鉢，入城乞食，食訖洗鉢，收攝坐具，向得眼林。」爾時，波旬化作婆羅門，在路側立，而作是言：「阿梨耶欲何所至？」</p>
<p>比丘尼答言：「我今欲詣彼寂靜處。」</p>
<p>爾時，波旬即說偈言：</p>

<div class="lg regular" style="margin-left:1em;"><div class='lg-row'>「仙聖之所得，　斯處難階及，</div>
<div class='lg-row'>非汝鄙穢智，　獲得如是處。」</div>
</div><p>時比丘尼作如是念：「此為是人？是非人乎？而欲惱我。」入定觀<span class='corr'>察</span>，知是波旬，即說偈言：</p>

<div class="lg regular" style="margin-left:1em;"><div class='lg-row'>「女相無所作，　唯意修禪定，</div>
<div class='lg-row'>觀見於上法。　若有男女相，</div>
<div class='lg-row'>可說於女人，　於法無所能。</div>
<div class='lg-row'>若無男女相，　云何生分別？</div>
<div class='lg-row'>斷除一切愛，　滅諸無明闇，</div>
<div class='lg-row'>逮證于盡滅，　住於無漏法，</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「蘇摩比丘尼，善知我心。」憂愁悔恨，慚愧還宮。</p>
</div>
<div class='div-other'><a id='mulu235' />
<p class='h2'>（二一六）</p><p>如是我聞：</p>
<p>一時，佛在舍衛國祇樹給孤獨園。爾時，翅舍憍曇彌比丘尼著衣持鉢，入城乞食，食訖洗鉢，收攝坐具，至得眼林，坐一樹下，住於天住。爾時，魔王波旬作是心念：「沙門瞿曇在於舍衛國祇樹給孤獨園，有比丘尼名翅舍憍曇彌著衣持鉢，入城乞食，食訖洗鉢，收攝坐具，至得眼林，坐一樹下，住於天住。」作是念已，化作摩納，欲為擾亂，即說偈言：</p>

<div class="lg regular" style="margin-left:1em;"><div class='lg-row'>「汝今者何為，　懷憂坐樹下，</div>
<div class='lg-row'>歔欷而流淚？　將不喪子乎？</div>
<div class='lg-row'>獨處於林中，　欲求男子耶？」</div>
</div><p>時比丘尼而作是念：「此為是誰？甚為欺詐。為是人耶？是非人乎？而欲為我作大擾亂。」入定觀察，知是魔王，即說偈言：</p>

<div class="lg regular" style="margin-left:1em;"><div class='lg-row'>「我斷恩愛已，　無欲無子想，</div>
<div class='lg-row'>端坐林樹間，　無愁無熱惱。</div>
<div class='lg-row'>斷除一切愛，　滅諸無明闇，</div>
<div class='lg-row'>逮得於滅盡，　安住無漏法。</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「翅舍憍曇彌比丘尼，善知我心。」憂愁悔恨，慚愧還宮。</p>
</div>
<div class='div-other'><a id='mulu236' />
<p class='h2'>（二一七）</p><p>如是我聞：</p>
<p>一時，佛在舍衛國祇樹給孤獨園。爾時蓮華色比丘尼，於其晨朝，著衣持鉢，入城乞食，食訖洗鉢，收攝坐具，并洗足已，入得眼林，坐一樹下，端坐思惟，住於天住。爾時，魔王而作是念：「沙門瞿曇在舍衛國祇樹給孤獨園，蓮華色比丘尼，著衣持鉢，入城乞食，食訖洗鉢，收攝坐具，至得眼林中，坐一樹下，住於天住。我當為其而作擾亂。」作是念已，化為摩納，往至其所，而說偈言：</p>

<div class="lg regular" style="margin-left:1em;"><div class='lg-row'>「娑羅樹下坐，　如華善開敷，</div>
<div class='lg-row'>獨一比丘尼，　汝今坐禪耶？</div>
<div class='lg-row'>更無第二伴，　能不畏愚癡？」</div>
</div><p>爾時，蓮華比丘尼即作是念：「此為是誰？擾亂於我，甚為欺詐。為是人耶？是非人乎？」入定觀察，知是波旬，即說偈言：</p>

<div class="lg regular" style="margin-left:1em;"><div class='lg-row'>「百千姦偽賊，　皆悉令如汝，</div>
<div class='lg-row'>不動我一毛，　故獨無所畏。」</div>
</div><p>爾時，魔王復說偈言：</p>

<div class="lg regular" style="margin-left:1em;"><div class='lg-row'>「我今自隱形，　入汝腹中央，</div>
<div class='lg-row'>或入汝眉間，　令汝不得見。」</div>
</div><p>時比丘尼復以偈答：</p>

<div class="lg regular" style="margin-left:1em;"><div class='lg-row'>「我心得自在，　善修如意定，</div>
<div class='lg-row'>斷絕大繫縛，　終不怖畏汝。</div>
<div class='lg-row'>我已吐諸結，　得拔三垢根，</div>
<div class='lg-row'>怖畏根本盡，　故我無所畏。</div>
<div class='lg-row'>我今住於此，　都無畏汝心，</div>
<div class='lg-row'>汝軍眾盡來，　我亦不怖畏。</div>
<div class='lg-row'>斷除一切愛，　滅諸無明闇，</div>
<div class='lg-row'>逮得於盡滅，　安住無漏法。</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「蓮華色比丘尼善解我心。」憂愁悔恨，慚愧還宮。</p>
</div>
<div class='div-other'><a id='mulu237' />
<p class='h2'>（二一八）</p><p>如是我聞：</p>
<p>一時，佛在舍衛國祇樹給孤獨園。爾時，石室比丘尼於其晨朝，著衣持鉢，入城乞食，食訖洗鉢，收攝坐具，向得眼林。爾時，魔王而作是念：「沙門瞿曇在舍衛國祇樹給孤獨園，中有石室比丘尼，著衣持鉢，入城乞食，食訖洗鉢，收攝坐具，向得眼林。我當為其而作擾亂。」作是念已，化為摩納，往至其所，而說偈言：</p>

<div class="lg regular" style="margin-left:1em;"><div class='lg-row'>「眾生是誰造？　眾生造作誰？</div>
<div class='lg-row'>云何名眾生？　眾生何所趣？」</div>
</div><p>時石室比丘尼聞是偈已，而作是念：「此為是誰？甚為欺詐。為是人耶？是非人乎？」入定觀察，知是魔王，以偈答言：</p>

<div class="lg regular" style="margin-left:1em;"><div class='lg-row'>「眾魔生邪見，　謂有眾生想，</div>
<div class='lg-row'>假空以聚會，　都無有眾生。</div>
<div class='lg-row'>譬如因眾緣，　和合有車用，</div>
<div class='lg-row'>陰界入亦爾，　因緣和合有。</div>
<div class='lg-row'>業緣故聚會，　業緣故散滅，</div>
<div class='lg-row'>斷除一切愛，　滅諸無明闇。</div>
<div class='lg-row'>逮得於盡滅，　安住於無漏，</div>
<div class='lg-row'>以是故當知，　波旬墮負處。」</div>
</div><p>爾時，魔王而作是念：「此比丘尼善知我心。」憂愁悔恨，慚愧還宮。</p>
</div>
<div class='div-other'><a id='mulu238' />
<p class='h2'>（二一九）</p><p>如是我聞：</p>
<p>一時，佛在舍衛國祇樹給孤獨園。時有比丘尼，名曰鼻[口*(利/尒)]，在舍衛國王園精舍，於其晨朝，著衣持鉢，入城乞食，食訖洗鉢，收攝坐具，向得眼林。於時魔王而作是念：「沙門瞿曇在舍衛國祇樹給孤獨園。有鼻[口*(利/尒)]比丘尼著衣持鉢，入城乞食，食訖洗鉢，收攝坐具，向得眼林。我當為其而作擾亂。」作是念已，化為摩納，即於路側，而說偈言：</p>

<div class="lg regular" style="margin-left:1em;"><div class='lg-row'>「誰造於色像？　色像造作誰？</div>
<div class='lg-row'>色像從何出？　色像何所趣？」</div>
</div><p><span class='corr'>時</span>比丘尼聞斯偈已，而作是念：「此為是誰？惱亂於我，甚為欺詐。為是人耶？是非人乎？」入定觀察，知是魔王，說偈報言：</p>

<div class="lg regular" style="margin-left:1em;"><div class='lg-row'>「色像非自作，　亦非他所造，</div>
<div class='lg-row'>眾緣起而有，　緣離則散滅。</div>
<div class='lg-row'>譬如殖種子，　因地而生長，</div>
<div class='lg-row'>陰界諸入等，　和合是色像。</div>
<div class='lg-row'>因苦故生長，　因苦故散壞，</div>
<div class='lg-row'>斷除一切愛，　滅諸無明闇。</div>
<div class='lg-row'>逮得於盡滅，　安住無漏法，</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「此比丘尼善知我心。」憂愁悔恨，慚愧還宮。</p>
</div>
<div class='div-other'><a id='mulu239' />
<p class='h2'>（二二〇）</p><p>如是我聞：</p>
<p>一時，佛在舍衛國祇樹給孤獨園。爾時，毘闍耶比丘尼從王園精舍，著衣持鉢，入城乞食，食訖洗鉢，收攝坐具，至得眼林，坐一樹下，住於天住。爾時，魔王而作是念：「沙門瞿曇在舍衛國祇樹給孤獨園王園精舍。毘闍耶比丘尼著衣持鉢，入城乞食，食訖洗鉢，收攝坐具，至得眼林，坐一樹下，住於天住。我當為其而作擾亂。」作是念已，化為摩納，往詣其所，而說偈言：</p>

<div class="lg regular" style="margin-left:1em;"><div class='lg-row'>「汝今極盛壯，　我年亦復少，</div>
<div class='lg-row'>五欲共歡娛，　放意而受樂，</div>
<div class='lg-row'>何以獨坐此，　而不與我俱？」</div>
</div><p>時比丘尼聞是偈已，而作是念：「此為是誰？來惱於我，甚為欺詐。為是人耶？是非人乎？」入定觀察，知是魔王，說偈報言：</p>

<div class="lg regular" style="margin-left:1em;"><div class='lg-row'>「作樂縱歌舞，　及餘五欲樂，</div>
<div class='lg-row'>盡迴用與汝，　非我之所宜。</div>
<div class='lg-row'>人間一切樂，　并及天五欲，</div>
<div class='lg-row'>盡迴用與汝，　都非我所宜。</div>
<div class='lg-row'>我斷一切愛，　滅諸無明闇，</div>
<div class='lg-row'>逮得於盡滅，　安住無漏法。</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「此比丘尼善知我心。」憂愁悔恨，慚愧還宮。</p>
</div>
<div class='div-other'><a id='mulu240' />
<p class='h2'>（二二一）</p><p>如是我聞：</p>
<p>一時，佛在舍衛國祇樹給孤獨園。爾時，有一比丘尼，名曰折羅，於其晨朝，著衣持鉢，入城乞食，食訖洗鉢，收攝坐具，入得眼林，在一樹下，正身端坐，入於天住。爾時，魔王作是念言：「沙門瞿曇在舍衛國祇樹給孤獨園，中有一比丘尼，名曰折羅，於其晨朝，著衣持鉢，入城乞食，食已洗鉢，收攝坐具，入得眼林中，在一樹下坐，入於天住。我今當往而作擾亂。」爾時，魔王作是念已，化摩納形，往至其所，而語之言：「阿利耶欲生何處？」</p>
<p>比丘尼言：「如我今者，都無生處。」</p>
<p>爾時，摩納即說偈言：</p>

<div class="lg regular" style="margin-left:1em;"><div class='lg-row'>「有生必得樂，　生必受五欲，</div>
<div class='lg-row'>汝受誰教勅，　言不用復生？」</div>
</div><p>折羅比丘尼說偈報言：</p>

<div class="lg regular" style="margin-left:1em;"><div class='lg-row'>「生者必有死，　眾苦所纏縛，</div>
<div class='lg-row'>一切苦應斷，　是以不求生。</div>
<div class='lg-row'>具眼牟尼尊，　說斯真諦法，</div>
<div class='lg-row'>苦因生於苦，　皆應捨離之。</div>
<div class='lg-row'>修聖八正道，　安隱趣涅槃，</div>
<div class='lg-row'>世尊教導我，　我樂是教法。</div>
<div class='lg-row'>我證知彼法，　是故不樂生，</div>
<div class='lg-row'>斷除一切愛，　滅諸無明闇，</div>
<div class='lg-row'>逮得於滅盡，　安住無漏法。</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「此比丘尼善知我心。」憂愁悔恨，慚愧還宮。</p>
</div>
<div class='div-other'><a id='mulu241' />
<p class='h2'>（二二二）</p><p>如是我聞：</p>
<p>一時，佛在舍衛國祇樹給孤獨園。爾時優波折羅比丘尼，住王園精舍，於其晨朝，著衣持鉢，入舍衛城乞食，乞食已，洗鉢洗足，攝持坐具，詣得眼林，在一樹下，正身端坐，入於天住。爾時，魔王作是念言：「今瞿曇沙門在舍衛國祇樹給孤獨園。王園精舍有比丘尼，名曰優波折羅，於其晨朝，著衣持鉢，入舍衛城乞食，食訖洗足，收攝坐具，詣得眼林，在一樹下，正身端坐，入於天住。我今當往而作壞亂。」作是念已，化作<span class='corr'>摩</span>納，即往其所，問比丘尼言：「阿利耶欲何處受身？」</p>
<p>比丘尼答曰：「我都無受身處。」</p>
<p>爾時，摩納即說偈言：</p>

<div class="lg regular" style="margin-left:1em;"><div class='lg-row'>「忉利及炎摩，　兜率與化樂，</div>
<div class='lg-row'>他化自在天，　是處極快樂，</div>
<div class='lg-row'>汝應願樂彼，　受於勝妙事。」</div>
</div><p>優波折羅比丘尼復說偈言：</p>

<div class="lg regular" style="margin-left:1em;"><div class='lg-row'>「忉利及炎摩，　兜率與化樂，</div>
<div class='lg-row'>他化自在天，　諸處雖受樂，</div>
<div class='lg-row'>不離於我見，　必為魔所縛，</div>
<div class='lg-row'>世間皆動搖，　彼亦歸遷謝。</div>
<div class='lg-row'>無有諸凡夫，　離魔之境界，</div>
<div class='lg-row'>世間皆熾然，　世間皆烟出，</div>
<div class='lg-row'>離於動搖者，　我樂如此處，</div>
<div class='lg-row'>斷除一切愛，　滅諸無明闇，</div>
<div class='lg-row'>逮得於滅盡，　安住無漏法。</div>
<div class='lg-row'>以是故當知，　波旬墮負處。」</div>
</div><p>爾時，魔王而作此念：「此比丘尼善知我心。」憂愁悔恨，慚愧還宮。</p>
</div>
<div class='div-other'><a id='mulu242' />
<p class='h2'>（二二三）</p><p>如是我聞：</p>
<p>一時，佛在舍衛國祇樹給孤獨園。爾時，王園精舍有一比丘尼，名曰動頭，於其晨朝，著衣持鉢，入城乞食，乞食已，洗鉢洗足，攝持坐具，詣得眼林，在一樹下，正身端坐，入於天住。爾時，魔王作是念言：「瞿曇沙門在舍衛城祇樹給孤獨園。有一比丘尼，名曰動頭，於其晨朝，著衣持鉢，入舍衛城乞食，乞食已，洗鉢洗足，收攝坐具，入得眼林中，在一樹下，正身端坐，入於天住。我今欲往而壞亂之。」作是念已，化作摩納，往詣其所，語比丘尼言「九十六種道，汝樂何道？」</p>
<p>比丘尼答言：「此道我都不樂。」</p>
<p>爾時，波旬即說偈言：</p>

<div class="lg regular" style="margin-left:1em;"><div class='lg-row'>「受誰教剃髮，　自號比丘尼？</div>
<div class='lg-row'>不欲樂外道，　汝為甚愚癡。」</div>
</div><p>動頭比丘尼復說偈言：</p>

<div class="lg regular" style="margin-left:1em;"><div class='lg-row'>「此外諸異道，　<span class='corr'>悉</span>為邪見縛，</div>
<div class='lg-row'>種種諸見縛，　終竟墮魔網。</div>
<div class='lg-row'>釋種大世尊，　無比之丈夫，</div>
<div class='lg-row'>一切種中勝，　降魔坐道場，</div>
<div class='lg-row'>悉過一切上，　諸事皆解脫，</div>
<div class='lg-row'>能調盡有邊。　彼佛教於我，</div>
<div class='lg-row'>是我之世尊，　我樂彼教法。</div>
<div class='lg-row'>我今知彼已，　盡除諸結漏，</div>
<div class='lg-row'>斷除一切愛，　滅諸無明闇，</div>
<div class='lg-row'>逮得於滅盡，　安住無漏法。</div>
<div class='lg-row'>以是故當知，　波旬墮負處。」</div>
</div><p>爾時，波旬而作是念：「此比丘尼善知我心。」憂愁悔恨，慚愧還宮。</p>
<p class="lg-abnormal"><div class='lg-row'>曠野素彌　蘇瞿曇　<span class='corr'>蓮華</span>石室</div>
</p>
<div class="lg regular"><div class='lg-row'>及毘羅　毘闍折羅　憂波折羅</div>
<div class='lg-row'>第十名動頭<span class='note-inline'>(此下丹本第七卷)</span></div>
</div></div>
<div class='div-other'><a id='mulu243' />
<p class='h2'>（二二四）</p><p>◎如是我聞：</p>
<p>一時，佛在薩婆國竭闍池岸。爾時，世尊月十五日，在僧前坐說戒。當於是夜，月初出時，婆耆奢在彼眾中，作是念言：「我今欲以月為喻，讚歎於佛。」作是念已，從座而起，合掌向佛言：「世尊！我今欲有所說，唯願善逝垂哀聽許。」</p>
<p>佛告婆耆奢：「聽汝所說。」</p>
<p>尊者婆耆奢即說偈言：</p>

<div class="lg regular" style="margin-left:1em;"><div class='lg-row'>「猶如盛滿月，　無雲處空中，</div>
<div class='lg-row'>光明照世界，　一切皆樂見。</div>
<div class='lg-row'>釋迦牟尼尊，　世間大導師，</div>
<div class='lg-row'>端嚴甚殊特，　名聞悉充滿。</div>
<div class='lg-row'>月出白蓮榮，　日現紅蓮敷，</div>
<div class='lg-row'>從佛受化者，　譬如華敷榮，</div>
<div class='lg-row'>開彼宿善根，　悉令見道跡。」</div>
</div><p>時婆耆奢說此偈已，歡喜踊躍，還于所止。</p>
</div>
<div class='div-other'><a id='mulu244' />
<p class='h2'>（二二五）</p><p>如是我聞：</p>
<p>一時，佛在舍衛國祇樹給孤獨園。爾時，世尊與無央數大眾圍遶而為說法。爾時，尊者憍陳如適從餘處來詣佛所，頂禮佛足，在一面坐。時尊者婆耆奢亦在會中，作是念言：「我今欲在佛前以偈讚憍陳如。」作是念已，從坐而起，白佛言：「世尊！唯願聽我少有所讚。」</p>
<p>佛告婆耆奢：「隨汝所說。」</p>
<p>尊者婆耆奢即說偈言：</p>

<div class="lg regular" style="margin-left:1em;"><div class='lg-row'>「上座比丘憍陳如，　安處實語住利樂，</div>
<div class='lg-row'>常樂空閑寂靜處，　聲聞所求佛教法，</div>
<div class='lg-row'>悉皆逮得不放逸，　有大威德具三明，</div>
<div class='lg-row'>知心差別諸善根，　如來長子憍陳如，</div>
<div class='lg-row'>歸命稽首禮世尊。」</div>
</div><p>時婆耆奢說此偈已，歡喜踊躍，還于所止。</p>
</div>
<div class='div-other'><a id='mulu245' />
<p class='h2'>（二二六）</p><p>如是我聞：</p>
<p>一時，佛在舍衛國祇樹給孤獨園。爾時，尊者舍利<span class='corr'>弗</span>在講堂中，為眾說法，言音滿足，能使聽者心意喜樂，言辭正直，聞者開解，心無所為，所說辯了，諸比丘眾，至心聽受，聽者悅豫，尊重恭敬，至心憶念，等同歡喜，聽受其法。</p>
<p>爾時，尊者婆耆奢在於會中，心作是念：「我欲以偈讚舍利弗。」作是念已，即正衣服，從坐而起，合掌白舍利弗言：「唯願尊者聽我所說。」</p>
<p>爾時，尊者告婆耆言：「若有所說，恣聽汝意。」</p>
<p>即說偈言：</p>

<div class="lg regular" style="margin-left:1em;"><div class='lg-row'>「善哉舍利弗！　明知道非道，</div>
<div class='lg-row'>為諸比丘僧，　略廣而宣說。</div>
<div class='lg-row'>此優波室駛，　出於微妙音，</div>
<div class='lg-row'>聞者皆悅豫，　出聲和雅妙，</div>
<div class='lg-row'>可樂甚可愛，　大眾聽無厭。」</div>
</div><p>時婆耆奢說此偈已，歡喜踊躍，還于所止。</p>
</div>
<div class='div-other'><a id='mulu246' />
<p class='h2'>（二二七）</p><p>如是我聞：</p>
<p>一時，佛在王舍城住龍山側，與大比丘眾五百人俱，皆是阿羅漢，諸漏已盡，所作已辦，捨於重擔，盡諸有結，心得解脫。爾時，尊者目連觀察時坐五百比丘，皆離愛欲。爾時，世尊在眾僧前，敷座而坐。當於爾時，月半說戒。時尊者婆耆奢亦在眾中，而作是念：「我今在於佛僧之前，欲有讚說。」即從坐起，整其衣服，合掌向佛，而作是言：「唯願世尊，聽我所說。」</p>
<p>佛言：「婆耆奢！隨汝所說。」</p>
<p>爾時，尊者婆耆奢即說偈言：</p>

<div class="lg regular" style="margin-left:1em;"><div class='lg-row'>「無上之商主，　在於龍山側，</div>
<div class='lg-row'>智慧能撫慰，　五百比丘僧。</div>
<div class='lg-row'>目連神足者，　觀察五百心，</div>
<div class='lg-row'>知此諸比丘，　咸斷欲結使。</div>
<div class='lg-row'>一切皆具足，　牟尼大聖尊，</div>
<div class='lg-row'>能度於苦岸，　世間最後身。</div>
<div class='lg-row'>我今歸命禮，　瞿曇之大師。」</div>
</div></div>
<div class='div-other'><a id='mulu247' />
<p class='h2'>（二二八）</p><p>如是我聞：</p>
<p>一時，佛在王舍城迦蘭陀竹林，夏坐安居。爾時，世尊與大比丘眾五百人俱，皆是阿羅漢，諸漏已盡，所作已辦，捨於重擔，盡諸有結，正智心得解脫，唯除一人，如來記彼現身盡漏。於七月十五日，自恣時到，佛於僧前，敷座而坐。爾時，世尊告諸比丘：「汝等當知我是婆羅門，於般涅槃，受最後身，無上良醫，拔於毒箭。汝等皆是我子，悉從於我心口而生，是我法子，從法化生，我今欲自恣，我身口意無過失不？」</p>
<p>爾時，尊者舍利弗在眾中坐，從坐而起，整其衣服，合掌向<span class='corr'>佛白</span>言：「世尊！如佛所說：『我是婆羅門，於般涅槃，受最後身，無上良醫，拔於毒箭。汝等皆是我子，悉從於我心口而生，是我法子，從法化生。』我等不見如來身口有少過失。何以故？世尊能使不調者調，不寂滅者，使得寂滅。苦惱之者，能使安隱。未入涅槃者，使得涅槃。如來是知道者，是示道者，是說道者，是導道者，將來弟子相續不絕。世尊教法，次第修道，恒相教習，隨順正法，常應擁護，親愛善法。我等不見世尊若身口意有少過失。」</p>
<p>舍利弗言：「世尊自恣，說我若身口意有所闕短，垂哀教勅。」</p>
<p>佛告舍利弗：「我不見汝有少過失。何以故？汝舍利弗堅持淨戒，多聞、少欲、知足、遠離憒閙、樂於閑靜，有精進，具足定心、智慧，疾智、捷智、展轉智、有大種智、別智，唯除如來，諸餘智慧，無能及汝，深遠之智，成就實智，示教利喜。心無嫉妬，見他有能，示教利喜，隨喜讚歎。若為四眾比丘、比丘尼、優婆塞、優婆夷，說法無有疲厭，是故汝今若身口意無有少過。」</p>
<p>舍利弗白言：「世尊！頗見是五百比丘於身口意有少過不？」</p>
<p>佛告舍利弗：「我不見五百比丘於身口意有少過失。何以故？是五百比丘，皆是阿羅漢，諸漏已盡，所作已辦，捨於重擔，逮得己利，盡諸有結，正智心得解脫。以是義故，我不見是五百比丘若身口意有少過失。」</p>
<p>舍利弗復白佛言：「世尊！終不譏彼小闕，亦不見五百比丘若身口意有少過失。世尊！此五百比丘幾具三明？幾得俱解脫？幾得慧解脫？」</p>
<p>佛言：「此比丘眾中，九十比丘具於三明，有百八十得俱解脫，其餘之者，盡慧解脫。」</p>
<p>舍利弗言：「此五百人離諸塵垢，無有腐敗，悉皆貞實。」</p>
<p>爾時婆耆奢在彼眾中，而作是念：「佛今自恣，我今欲說讚自恣偈。」婆耆奢合掌向佛，白佛言：「世尊！唯願聽我所說。」</p>
<p>佛言：「婆耆！隨汝所說。」</p>
<p>婆耆奢即說偈言：</p>

<div class="lg regular" style="margin-left:1em;"><div class='lg-row'>「此十五日清淨朝，　五百比丘同共處，</div>
<div class='lg-row'>皆悉斷於結使縛，　盡於後有之大仙。</div>
<div class='lg-row'>誠心親近淨世尊，　悉得解脫離後有，</div>
<div class='lg-row'>斷於生死所作辦，　諸漏已盡滅掉悔。</div>
<div class='lg-row'>除貪憍慢斷有結，　拔愛毒箭滅愛有，</div>
<div class='lg-row'>人中師子離諸取，　盡諸有結滅怖畏。</div>
<div class='lg-row'>如似轉輪大聖王，　群臣翼從而圍遶，</div>
<div class='lg-row'>遊行大地至巨海，　譬如鬪戰得大勝。</div>
<div class='lg-row'>無上商主弟子眾，　悉具三明滅於死，</div>
<div class='lg-row'>斯等皆是佛真子，　離諸垢穢純清淨，</div>
<div class='lg-row'>如日親友今敬禮。」</div>
</div></div>
<div class='div-other'><a id='mulu248' />
<p class='h2'>（二二九）</p><p>如是我聞：</p>
<p>一時，佛在舍衛國祇樹給孤獨園。爾時，尊者婆耆奢在空靜處，時欲撿心，繫念思惟，卒起異想，生不憙樂，即自覺知：「我於今者，便失善利。夫出家者，名為難得；若有是心不名難得，我今便為退失善心，得于惡心，今當說心，多諸過惡，說厭患偈。」時彼尊者即說偈言：</p>

<div class="lg regular" style="margin-left:1em;"><div class='lg-row'>「棄捨樂諸著，　及不樂著者，</div>
<div class='lg-row'>捨衣貪嗜覺，　不造煩惱林。</div>
<div class='lg-row'>欲枝下垂布，　眾生樂緣著，</div>
<div class='lg-row'>能斷於欲林，　是名為比丘。</div>
<div class='lg-row'>不垂下著欲，　無林名比丘，</div>
<div class='lg-row'>第六意出覺。　然此欲覺者，</div>
<div class='lg-row'>世間所樂著，　若得出覺意，</div>
<div class='lg-row'>能離非結著，　不樂於勝欲。</div>
<div class='lg-row'>樂出麁惡言，　不名為比丘，</div>
<div class='lg-row'>樂嗜於受身，　因見聞意識，</div>
<div class='lg-row'>想著生五根，　能離欲想著，</div>
<div class='lg-row'>不受塗污辱，　是名得解脫。</div>
<div class='lg-row'>大地及虛空，　世間有色處，</div>
<div class='lg-row'>悉皆歸散壞，　一切同盡滅。</div>
<div class='lg-row'>知見是事已，　行法已決定，</div>
<div class='lg-row'>諸處不生受，　質直不諂偽。</div>
<div class='lg-row'>雖求念存身，　為有所利益，</div>
<div class='lg-row'>若能如是者，　同彼入涅槃。」</div>
</div></div>
<div class='div-other'><a id='mulu249' />
<p class='h2'>（二三〇）</p><p>如是我聞：</p>
<p>一時，佛在舍衛國祇樹給孤獨園。爾時，尊者婆耆奢與阿難俱，著衣持鉢，入城乞食。見一女人，年在盛壯，容貌端正，便起欲想。爾時婆耆尋自覺知，極自呵責：「我今名為不得出家之利，我之壽命，極為難得，若生是心，名為不善。寧捨壽命，不作欲想，我於今者，不名出家。何以故？見於盛壯端正女人，即起愛心。若生此心，非我所宜。」即向阿難而說偈言：</p>

<div class="lg regular" style="margin-left:1em;"><div class='lg-row'>「為欲結所勝，　燋然於我心，</div>
<div class='lg-row'>唯願為我說，　除欲善方便。」</div>
</div><p>爾時，阿難即說偈言：</p>

<div class="lg regular" style="margin-left:1em;"><div class='lg-row'>「起於顛倒想，　能燒然其心，</div>
<div class='lg-row'>淨想能生欲，　應修不淨觀。</div>
<div class='lg-row'>獨處而坐禪，　速滅於貪欲，</div>
<div class='lg-row'>莫數受燒然，　當觀察諸行，</div>
<div class='lg-row'>無常無有樂，　并及無我法，</div>
<div class='lg-row'>安心念此身，　多厭惡生死。</div>
<div class='lg-row'>修習正智慧，　除七慢結使，</div>
<div class='lg-row'>若知斷慢已，　苦則有邊際。」</div>
</div><p><span class='note-inline'>(此下丹本第八卷六張後)</span></p>
</div>
<div class='div-other'><a id='mulu250' />
<p class='h2'>（二三一）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來至佛所，威光顯照，遍于祇洹，悉皆大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「云何義利勝？　誰為最親友？</div>
<div class='lg-row'>眾生依何等，　而得自濟活？</div>
<div class='lg-row'>修造何事務，　而能得聚斂？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「種田為義利，　妻為最親友，</div>
<div class='lg-row'>眾生依<span class='corr'>熟</span>苗，　而得自濟活，</div>
<div class='lg-row'>若能勤作者，　斯業勝聚斂。」</div>
</div><p>爾時，天復說偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu251' />
<p class='h2'>（二三二）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其中夜，來詣佛所，威光顯照，遍于祇洹，悉皆大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「愛中子第一，　財中牛第一，</div>
<div class='lg-row'>明中日第一，　淵中海第一。」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「所愛無過身，　能教第一財，</div>
<div class='lg-row'>慧為第一明，　雨為第一淵。」</div>
</div><p>爾時，天復說偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu252' />
<p class='h2'>（二三三）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「於其二足中，　剎利最為勝。</div>
<div class='lg-row'>於彼四足中，　牛最為勝者。</div>
<div class='lg-row'>若於娶妻中，　童女為最勝。</div>
<div class='lg-row'>於諸兒息中，　長子為最勝。」</div>
</div><p>爾時，世尊以偈答曰：</p>

<div class="lg regular" style="margin-left:0em;"><div class='lg-row'>「<span class='corr'>兩</span>足最勝正覺是，　四足中勝善乘是，</div>
<div class='lg-row'>娶妻中勝貞女是，　兒子中勝孝者是。」</div>
</div><p>爾時，天復說偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu253' />
<p class='h2'>（二三四）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其中夜，來詣佛所，威光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「何物生為勝？　何物入地勝？</div>
<div class='lg-row'>種子何者勝？　擲種誰為勝？」</div>
</div><p>時有天子，先身從種田中得，因以為名，以偈答言：</p>

<div class="lg regular" style="margin-left:1em;"><div class='lg-row'>「苗稼生為勝，　子入地第一，</div>
<div class='lg-row'>擁護於耕牛，　兒擲種為勝。」</div>
</div><p>爾時，彼天語此天言：「我不問汝，我欲問佛。」復以偈問佛：</p>

<div class="lg regular" style="margin-left:1em;"><div class='lg-row'>「何物生為勝？　何物入地勝？</div>
<div class='lg-row'>種子何者勝？　擲種誰為勝？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「明生最勝苗，　無明滅為勝，</div>
<div class='lg-row'>親近供養佛，　擲種僧最勝。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu254' />
<p class='h2'>（二三五）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「云何生世間？　云何得和合？</div>
<div class='lg-row'>幾愛世間有？　何物苦世間？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「六愛生世間，　六觸能和合，</div>
<div class='lg-row'>六愛能得有，　六情生諸苦。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu255' />
<p class='h2'>（二三六）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「云何劫世間？　云何名苦惱？</div>
<div class='lg-row'>云何是一法？　世間得自在。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「意劫將諸趣，　意苦惱世間，</div>
<div class='lg-row'>意名為一法，　世間得自在。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu256' />
<p class='h2'>（二三七）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「何物縛世間？　云何得解脫？</div>
<div class='lg-row'>斷於何等法，　得至於涅槃？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「欲縛於世間，　捨欲得解脫，</div>
<div class='lg-row'>能斷於愛縛，　是名得涅槃。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu257' />
<p class='h2'>（二三八）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「何物覆世間？　何物能圍繞？</div>
<div class='lg-row'>何物縛眾生？　云何世間住？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「老能覆世間，　死能為圍繞，</div>
<div class='lg-row'>愛縛於眾生，　如法住世間。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu258' />
<p class='h2'>（二三九）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「何物迷世間？　何物和合有？</div>
<div class='lg-row'>何誰污眾生？　云何竪於幢？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「無明迷世間，　愛著和合有，</div>
<div class='lg-row'>瞋污染眾生，　我慢竪為幢。」</div>
</div><p>天復以偈問言：</p>

<div class="lg regular" style="margin-left:1em;"><div class='lg-row'>「何誰無蓋障？　何誰斷於欲？</div>
<div class='lg-row'>誰出於污染，　<span class='corr'>誰</span>能倒大幢？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「如來無蓋障，　正智得解脫，</div>
<div class='lg-row'>彼無有蓋障，　能盡于愛結，</div>
<div class='lg-row'>出離於塵垢，　傾於我慢幢。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu259' />
<p class='h2'>（二四〇）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹。却坐一面，而說偈言：</p>

<div class="lg regular" style="margin-left:1em;"><div class='lg-row'>「人財何者勝？　修行何善行，</div>
<div class='lg-row'>能得快樂報？　味中何最勝？</div>
<div class='lg-row'>云何諸壽中，　壽命得最勝？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「於諸財物中，　信財第一勝，</div>
<div class='lg-row'>如法修善行，　能獲快樂報。</div>
<div class='lg-row'>於諸滋味中，　實語為第一，</div>
<div class='lg-row'>於諸壽命中，　慧命為最勝。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu260' />
<p class='h2'>（二四一）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「人於生死中，　何者是二伴？</div>
<div class='lg-row'>誰為教授者，　歸向涅槃道？</div>
<div class='lg-row'>比丘樂何法，　而斷於結縛？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「於諸生死中，　信為第二伴。</div>
<div class='lg-row'>智慧如教授，　能樂涅槃者，</div>
<div class='lg-row'>斷諸結使縛，　是則名比丘。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu261' />
<p class='h2'>（二四二）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「何善能至老？　何善最安住？</div>
<div class='lg-row'>何寶為第一？　何物賊不劫？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「持戒善至老，　信最為安住，</div>
<div class='lg-row'>智慧人勝寶，　福財賊不劫。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu262' />
<p class='h2'>（二四三）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「眾生誰所生？　云何常馳求？</div>
<div class='lg-row'>云何於生死，　流轉不解脫？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「愛生于眾生，　意馳於諸塵，</div>
<div class='lg-row'>一切有命類，　輪轉於生死，</div>
<div class='lg-row'>恒受於諸苦，　云何得解脫？」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu263' />
<p class='h2'>（二四四）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「眾生誰所生？　云何常馳求？</div>
<div class='lg-row'>於生死輪轉，　何者為怖畏？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「眾生從愛生，　心意馳不停，</div>
<div class='lg-row'>眾生處生死，　苦為大怖畏。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu264' />
<p class='h2'>（二四五）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「眾生誰所生？　云何常馳求？</div>
<div class='lg-row'>生死常輪轉，　何者大怖畏？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「愛能生眾生，　意識馳諸塵，</div>
<div class='lg-row'>眾生處生死，　業為大怖畏。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨棄，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu265' />
<p class='h2'>（二四六）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「云何名非道？　何物日夜逝？</div>
<div class='lg-row'>梵行誰為垢？　誰惱害世間？</div>
<div class='lg-row'>云何名澡浴，　而能不用水？</div>
<div class='lg-row'>唯願佛世尊，　為我分別說。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「欲名為非道，　人命日夜逝，</div>
<div class='lg-row'>女為梵行垢，　亦惱害世間，</div>
<div class='lg-row'>專修梵行者，　潔淨勝彼水。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu266' />
<p class='h2'>（二四七）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「何物為第一，　諸物中最勝？</div>
<div class='lg-row'>云何在處處，　而得於最上？</div>
<div class='lg-row'>有何一種法，　於世間自在？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「於諸世物中，　四陰名最勝。</div>
<div class='lg-row'>善於彼處處，　皆得為最上。</div>
<div class='lg-row'>四陰名一法，　於世間自在。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu267' />
<p class='h2'>（二四八）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「偈為何者初？　云何為分別？</div>
<div class='lg-row'>偈何所依止？　偈以何為體？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「偈以欲為初，　字為偈分別，</div>
<div class='lg-row'>偈依止於名，　文章以為體。」</div>
</div><p>爾時，天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
</div>
<div class='div-other'><a id='mulu268' />
<p class='h2'>（二四九）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「以何知王車？　云何知於火？</div>
<div class='lg-row'>云何分別國？　云何知女人？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「以幢知王車，　以烟知有火，</div>
<div class='lg-row'>以主知有國，　以夫別女人。」</div>
</div><p>爾時此天以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜而去。</p>
<p class="lg-abnormal"><div class='lg-row'>信及第二及至老</div>
<div class='lg-row'>種種生世間　非道、最上勝</div>
<div class='lg-row'>偈為何者初　別車為第十</div>
</p></div>
<p class='juan'>別譯雜阿含經第十二卷</p></div>
</div><!-- end of div[@id='body'] -->
</body></html>