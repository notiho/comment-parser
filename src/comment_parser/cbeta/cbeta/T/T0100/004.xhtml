<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>別譯雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu69' />別譯雜阿含經卷第四<p class="byline">失譯人名今附秦錄</p></p>
<div class='div-other'><a id='mulu70' />
<p class='h1'>初誦第四</p>
<div class='div-other'><a id='mulu71' />
<p class='h2'>（六三）</p><p>如是我聞：</p>
<p>一時，佛在舍衛國祇樹給孤獨園。摩竭提國阿闍世王將領四兵來，共波斯匿王交陣大戰。時，阿闍世王，韋提希子，破波斯匿王所將軍眾。波斯匿王單乘一車，獨得入城。時，諸比丘入城乞食，見是事已，乞食訖，洗足，往詣佛所，頂禮佛足，在一面立。白佛言：「世尊！我等晨朝入城乞食，見阿闍世王及波斯匿王各嚴四兵，極大鬪戰。波斯匿王所將四兵為彼所破，唯王一身，單乘一車，獨得入城。」</p>
<p>爾時，世尊聞斯事已，即說偈言：</p>

<div class="lg regular" style="margin-left:1em;"><div class='lg-row'>「勝則多怨疾，　負則惱不眠。</div>
<div class='lg-row'>若無勝負者，　寂滅安睡眠。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu72' />
<p class='h2'>（六四）</p><p>如是我聞：</p>
<p>一時，佛在舍衛國祇樹給孤獨園。爾時，摩竭提阿闍世王及波斯匿王各嚴四兵，交兵大戰。波斯匿王大破阿闍世王所將兵眾，并復擒得阿闍世王身。波斯匿王既得勝已，與阿闍世王同載一車，來詣佛所，頂禮佛足。時，波斯匿王白佛言：「世尊！此摩竭提阿闍世王，韋提希子，我於彼所，初無怨嫌。彼於我所，恒懷憎嫉。然其是我親友之子，以是之故，我今欲放，令得還國。」</p>
<p>佛言：「大王！可放令去。若能放彼王，於長夜有大利益。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「力能破他軍，　還為他所壞；</div>
<div class='lg-row'>力能侵掠人，　<span class='corr'>還</span>為他所掠。</div>
<div class='lg-row'>愚謂為無報，　必受於大苦；</div>
<div class='lg-row'>若當命終時，　乃知實有報。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu73' />
<p class='h2'>（六五）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王於閑靜處，作是思惟：「佛所教法，極有義利：能得現報無有熱惱、不待時節、能將於人到于善處、語諸人言：『汝等來！善示汝妙法、夫為智者自身取證深得解達。須善友，須善同伴，恒應親友如是善友，不向惡友并惡知識，遠離惡伴。』」思惟是已，從坐處起，往詣佛所，在一面坐。白佛言：「世尊！我於閑處，作是思惟：『佛所教法有大義利：能招現報無諸熱惱、不待時節……乃至不與惡友交遊。』」</p>
<p>佛告王曰：「實爾，實爾。佛所教法，有大義利，能招現報，乃至不與惡伴交遊。我於往時，在王舍城耆梨跋提林。爾時，阿難比丘獨在靜處，作是思惟：『善知識者，梵行半體。』阿難起已，來至我所，頂禮我已，而作是言：『善知識者，梵行半體，非惡知識、惡伴、惡友。』我告阿難：『止！止！莫作是語。所以者何？夫善知識、善友、善伴，乃是梵行全體。又善友伴者，不與惡知識、惡友、惡伴而為徒黨。何以故？我以善知識故，脫於生死。是故當知，善知識者，梵行全體。如是之事，應分別知。』佛所說法，有大義利，能招現報，乃至不與惡友惡伴惡知識等而為伴黨。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「於諸善法中，　不放逸最勝。</div>
<div class='lg-row'>若當放逸者，　賢聖所譏嫌。</div>
<div class='lg-row'>若不放逸者，　獲於天帝位，</div>
<div class='lg-row'>於諸天中勝。　於作無作中，</div>
<div class='lg-row'>不放逸最勝。　若不放逸者，</div>
<div class='lg-row'>坐禪盡諸漏，　逮得於勝果。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu74' />
<p class='h2'>（六六）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王於閑靜處作是思惟：「頗有一法能得現利，及後世利？」作是念已，往詣佛所，頂禮佛足，退坐一面，白佛言：「世尊！頗有一法能得現利、後世利不？」</p>
<p>佛告王曰：「我有一法，修行增廣，現在未來多所饒益。所謂修行不放逸法，現得利益，來世亦利。譬如大地，能生百穀。一切草木一切善法，亦因不放逸生。不放逸增長，不放逸廣大。大王！猶如大地，一切種子，因地而生，因地增廣。一切眾生，因不放逸，亦復如是。一切根香中，黑堅實香最為第一，此事亦爾，一切善法，因不放逸。堅實香中，赤栴檀為第一，此事亦爾，一切善法，因不放逸為本。不放逸者，是實法因。不放逸者，善法生處。一切華鬘中，乾陀婆梨琴華鬘最為第一。一切善法中，不放逸第一。餘如上說。</p>
<p>「一切水生華中，青蓮華第一。一切善法中，不放逸第一。餘如上說。</p>
<p>「一切畜生跡中，象跡最大。一切善法中，不放逸第一。餘如上說。</p>
<p>「如與賊戰，能先<span class='corr'>出</span>鬪，名為第一。一切善法，不放逸第一。餘如上說。</p>
<p>「一切獸中，師子第一。善法之中，不放逸第一。餘如上說。</p>
<p>「一切樓觀，高波那寫最為第一。善法之中，不放逸第一。餘如上說。</p>
<p>「一切閻浮提樹，閻浮提界上樹最為第一。善法之中，不放逸為第一。餘如上說。</p>
<p>「一切詹婆羅樹中，鳩羅苦婆羅最為第一。諸善法中，不放逸第一。餘如上說。</p>
<p>「一切波吒羅樹中，錦文芭吒羅為第一。諸善法中，不放逸第一。餘如上說。</p>
<p>「一切樹中，波利質多羅為第一。諸善法中，不放逸第一。餘如上說。</p>
<p>「一切山中，須彌山第一。諸善法中，不放逸第一。餘如上說。</p>
<p>「一切金中，閻浮檀金第一。諸善法中，不放逸第一。餘如上說。</p>
<p>「一切妙衣，迦尸衣第一。諸善法中，不放逸第一。餘如上說。</p>
<p>「一切色中，白為第一。諸善法中，不放逸第一。餘如上說。</p>
<p>「一切鳥中，金翅為第一。諸善法中，不放逸第一。餘如上說。</p>
<p>「一切明中，日光為第一。不放逸法，亦復如是。餘如上說。</p>
<p>「如上說諸修行善行，不放逸者是其根本，是其生因。是故大王，汝今應修不放逸法，亦應依止不放逸法。王若如是，王之夫人，及以妃后，亦不放逸；王子大臣，及諸官屬亦復如是。若不放逸，即是守護中宮內外。以不放逸故，倉庫盈滿。王不放逸，則為自護，并護一切。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「不放逸最勝，　放逸多譏嫌；</div>
<div class='lg-row'>今世不放逸，　後世得大利。</div>
<div class='lg-row'>現利他世利，　解知二俱利，</div>
<div class='lg-row'>是名為健夫，　明哲之所行。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu75' />
<p class='h2'>（六七）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王於閑靜處，作是思惟：「世有三法：一者可憎，二不可愛，三不可追念。何謂可憎？所謂老也。何謂不可愛？所謂病也。何謂不可追念，所謂死也。」波斯匿王思惟是已，即從坐起，往詣佛所，頂禮佛已，在一面坐。白佛言：「世尊！我於靜處作是思惟：『世有三法：一者可憎，二者不可愛，三者不可追念。何謂可憎？所謂老也。何謂不可愛？所謂病也。何謂不可追念？所謂死也。』」</p>
<p>佛告王曰：「如是！如是！此三種法實如王言。」佛言：「大王！世間若無此三，佛不出世，亦不說法。以有此三故，佛出世為眾說法。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「王車嚴飾盛，　莊挍甚奇妙，</div>
<div class='lg-row'>久故色毀敗，　如身必歸老，</div>
<div class='lg-row'>實法無衰老，　展轉相付故。</div>
<div class='lg-row'>咄哉老賊惡，　端正殊妙色，</div>
<div class='lg-row'>汝能壞敗也。　設壽滿百年，</div>
<div class='lg-row'>必入于死徑。　病來奪其力，</div>
<div class='lg-row'>老將付與死。　是故常樂禪，</div>
<div class='lg-row'>撿心勤精進，　了知生邊際，</div>
<div class='lg-row'>勝彼魔軍眾，　度有生死岸。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu76' />
<p class='h2'>（六八）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王往詣佛所，頂禮佛足，在一面坐。白佛言：「世尊！布施之時，應與何處？」佛答王曰：「修布施者，隨意所樂，布施於彼。」</p>
<p>王復問佛：「布施何處，得大果報？」</p>
<p>佛答王曰：「汝問異前。我今問汝，隨汝意答。如出軍陣，欲鬪戰時，如東方有剎利，盛壯有力，然其不能善解兵法，亦復不知善調其身，及以射術，畏憚前敵，生于驚懼，每常先退，不能住其所止之處；射箭不遠，設復射箭，終無所中，不堪處彼大陣之中。大王若鬪戰時，有如此人，王當安慰，汝親近我，當重賞賜。王能爾不？」</p>
<p>王言：「世尊！我實不用如是之人。何以故？鬪戰之時，所不須故。」</p>
<p>「南方有婆羅門，西方有毘舍，北方有首陀，亦復如是。如此人等，王當用不？」</p>
<p>王言：「若鬪戰時，皆所不用。」</p>
<p>佛言：「若鬪戰時，東方有剎利來，年在盛壯，身體丁大，驍勇有力，善解兵法，兼知射術，種種諸術，多諸手伎，善能調身，勇於向敵，大膽不懼，心無驚畏，見敵不退，住所住處；彎弓遠射，能中於物，箭不虛發，勇捍直進，能壞大陣。大王若鬪戰時，當用何者？」</p>
<p>王答佛言：「用勇健者。何以故？鬪戰之法，須勇健故。南西北方，亦復如是。」</p>
<p>佛告大王：「如是。大王！若有沙門、婆羅門，五支不具，不任福田。復有五支滿足，堪任福田，施得大果，得大利益，極為熾盛，果報增廣。云何名為具於五支？斷除五蓋。云<span class='corr'>何</span>斷除五蓋<span class='corr'></span>？斷除欲蓋、瞋恚、睡眠、調悔及疑。自知除五欲，名斷除五蓋。云何滿足五支？滿足無學戒、定、慧、解脫、解脫知見。若能滿足如是五支，沙門、婆羅門，施得大果，名大熾然，果報深廣。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「譬如有一人，　驍勇有大力，</div>
<div class='lg-row'>兼善解射術，　眾技悉備知。</div>
<div class='lg-row'>鬪戰須此人，　當厚賜財寶，</div>
<div class='lg-row'>并與其爵賞，　不擇其種姓，</div>
<div class='lg-row'>但錄其功勳，　大王應如是。</div>
<div class='lg-row'>若能行善者，　柔和修忍辱，</div>
<div class='lg-row'>能見四真諦，　得入於聖位。</div>
<div class='lg-row'>供養黠慧者，　不應擇種姓，</div>
<div class='lg-row'>住處悉應有，　飲食并臥具，</div>
<div class='lg-row'>如此之供養，　應有具戒者。</div>
<div class='lg-row'>於大洪流中，　應作浮囊栰，</div>
<div class='lg-row'>并造作橋船，　自渡亦濟他。</div>
<div class='lg-row'>安直多聞者，　譬如有密雲，</div>
<div class='lg-row'>遍覆於世界，　電光甚赫曜，</div>
<div class='lg-row'>雷音聲遠震，　降注于大雨，</div>
<div class='lg-row'>土地普沾洽，　眾卉木叢林，</div>
<div class='lg-row'>無不蒙潤者。　禾稼既滋茂，</div>
<div class='lg-row'>農夫生悅慶，　如是信施主，</div>
<div class='lg-row'>多聞能惠施，　無有慳嫉者。</div>
<div class='lg-row'>潤澤喻飲食，　勸讓益進與，</div>
<div class='lg-row'>如雷音遠震，　譬如降注雨，</div>
<div class='lg-row'>大獲於子實。　能修布施者，</div>
<div class='lg-row'>大獲於功德，　後得涅槃樂。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu77' />
<p class='h2'>（六九）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王往詣佛所，頂禮佛足，在一面坐。白佛言：「世尊！婆羅門種常生婆羅門家，剎利種常生剎利家不？」</p>
<p>佛告王曰：「汝今不應作如是語。何以故？有四種人：一者從明入明，二者從明入冥，三者從冥入明，四者從冥入冥。何謂從冥入冥？若有眾生生於下賤、貧窮之者，或生魁膾技巧之家，或身羸瘦，其形極黑，聾盲瘖瘂，諸根不具，為他作使，不得自在。如此之人，或身行惡業，或口作惡業，或心念不善，身壞命終，墮於地獄，是名從冥入冥。如從廁出，復入一廁，我說此人從冥入冥。</p>
<p>「若如此人，生於下賤及魁膾技巧，或身羸瘦，其形極黑，聾盲瘖瘂，諸根不具，為他走使，不得自在，是名為冥。若如此人，能身行善，能口行善，能意行善，身壞命終，得生天上。如此人從地而起，得昇於床。從床而起，得乘於車。從車而起，得乘於馬。從馬而起，得乘於象。從象而起，得昇宮殿。以是緣故，我說從冥入明。</p>
<p>「何謂從明入冥？若有人生於剎利家，或復生於婆羅門家，或生大長者家，多饒財寶，巨富無量，庫藏盈溢，多諸僕從，輔相大臣，親友眷屬，亦甚眾多，身形端正，有大威力，如是之人，是名為明。若此之人，身行惡業，口行惡業，意行惡業，身壞命終，墮於地獄。如人從宮殿下墮於象上，從象上下而乘於馬，從馬上下而乘於車，從車上下而坐於床，從床而下墮落於地，從地而墮墜於糞坑，我說此人從明入冥。</p>
<p>「何謂從明入明？若有人生於剎利大婆羅門家，或生長者，多饒財寶，巨富無量，庫藏盈溢，多諸僕從，輔相大臣，親友眷屬，亦甚眾多，身形端正，有大威力，此名為明。如此之人，身行善業，口行善業，意行善業，身壞命終，得生天上。如似從一宮殿至於宮殿，從象至象，從馬至馬，從車至車，從床至床。如此之人，我說從明入明。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「大王汝當知，　貧窮不信者，</div>
<div class='lg-row'>瞋恚懷嫉妬，　恒起惡覺觀。</div>
<div class='lg-row'>邪見無恭敬，　沙門婆羅門，</div>
<div class='lg-row'>持戒及多聞，　見則加罵辱。</div>
<div class='lg-row'>設有少財物，　無有奉施心，</div>
<div class='lg-row'>毀罵施與者。　如此之業緣，</div>
<div class='lg-row'>必墮於地獄，　是業墮地獄，</div>
<div class='lg-row'>名從闇入闇。　大王今當知，</div>
<div class='lg-row'>貧窮好施者，　有信無瞋恚，</div>
<div class='lg-row'>慚愧而好施，　沙門婆羅門，</div>
<div class='lg-row'>持戒及多聞，　起敬禮問訊，</div>
<div class='lg-row'>常行正善行，　自施讚施者，</div>
<div class='lg-row'>受者亦讚嘆。　如是至後世，</div>
<div class='lg-row'>生三十三天，　此名從此闇，</div>
<div class='lg-row'>將入於明處。　大王又當知，</div>
<div class='lg-row'>大富而不信，　心常懷瞋恚，</div>
<div class='lg-row'>常起貪嫉妬，　邪見不恭敬，</div>
<div class='lg-row'>沙門婆羅門，　持戒及多聞，</div>
<div class='lg-row'>見則加罵辱，　無有奉施心。</div>
<div class='lg-row'>從此而命終，　墮於惡地獄，</div>
<div class='lg-row'>名從明入闇。　大王又當知，</div>
<div class='lg-row'>大富信無瞋，　慚愧得具足，</div>
<div class='lg-row'>能捨大慳心，　沙門婆羅門，</div>
<div class='lg-row'>持戒及多聞，　起敬而問訊，</div>
<div class='lg-row'>常行於正善，　自施讚施者，</div>
<div class='lg-row'>受者所歎譽。　捨此身命已，</div>
<div class='lg-row'>以是果報故，　生三十三天，</div>
<div class='lg-row'>此名從於明，　而入於明處。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu78' />
<p class='h2'>（七〇）</p><p>如是我聞：</p>
<p>一時，佛在舍衛國祇樹給孤獨園。波斯匿王於日中時，乘駕輦輿，往詣佛所，身體塵坌。爾時，世尊而問王言：「大王！何故以日中來至於此，身體塵坌？」</p>
<p>王白佛言：「世尊！國事廣大，眾務猥多，斷理庶訖，來詣佛所，以是之故，身體坌塵。」</p>
<p>佛言：「大王！我今問汝，隨汝意答。大王！譬如有人從東方來，稟性正直，未曾虛欺，為眾所信。設語王言：『今者東方有大石山，上連於天，下連於地。從東方來，其所歷處所，有林卉有生之類，悉皆摧碎。』南西北方，亦復如是，皆為眾人，深生信心，亦相謂言：『今者四方有大石山，一時俱至，又無孔穴可逃避處，天龍人鬼，有生之類，咸皆碎滅，甚可怖畏。』」佛告王曰：「當於爾時，設何方計而得免難？」</p>
<p>王言：「世尊！當爾之時，更無方計，唯信佛法，修行真行，更無餘方。」</p>
<p>佛言：「大王！如王所說，乃至除信佛法，更無餘計。大王！何故作如是語？」</p>
<p>波斯匿王白佛言：「世尊！設如灌頂受王位者，象兵、馬兵、車兵、步兵，各嚴戰具，如此大山，無可共鬪，刀箭弓矟，無可用處。若以呪術，錢財貢獻，如此之事，無如之何，亦復無有求名捔力諍勝之處。是故世尊！我言應修善法，遠離虛妄，除信佛法，更無餘計。」</p>
<p>佛言：「如是大王！如是大王！老山能壞壯年盛色，病山能壞一切強健，死山能壞一切壽命，衰耗之山能壞一切榮華富貴，妻子喪沒，眷屬分離，錢財亡失。大王！有如是四方碎壞世間，隨逐於人，實如汝言，唯有修行真法，除於佛法，更無餘計。」</p>
<p>爾時，世尊即說頌曰：</p>

<div class="lg regular" style="margin-left:1em;"><div class='lg-row'>「譬如四方有大山，　廣大深厚無涯際，</div>
<div class='lg-row'>從四面來一時至，　慞惶奔走無避處，</div>
<div class='lg-row'>象車馬兵不能拒，　呪術財寶不能却，</div>
<div class='lg-row'>如是大王無常山，　老病死山衰滅山，</div>
<div class='lg-row'>殘滅一切有生類，　剎利首陀婆羅門，</div>
<div class='lg-row'>乃至下賤真陀羅，　在家出家修梵行，</div>
<div class='lg-row'>及以全戒至毀禁，　悉皆殘滅無遺餘。</div>
<div class='lg-row'>是以智人應修善，　尊崇三寶行眾福，</div>
<div class='lg-row'>身口及意常清淨，　現得名譽後生天。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu79' />
<p class='h2'>（七一）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王往詣佛所，稽首佛足，在一面坐。時，祇洹中有長髮梵志七人，復有裸形尼乾七人，復有一衣外道七人，身皆長大。波斯匿王見諸外道在祇洹中，經行彷徉。時，波斯匿王從坐而起，合掌敬心，向諸外道，自說：「我是波斯匿王。」如是三說。佛告波斯匿王：「何故見此長髮裸形一衣之人如此恭敬？」</p>
<p>王言：「世尊！我國有此三人，阿羅漢中，名為最勝。」</p>
<p>佛告王言：「汝不善知他心所趣，云何知是羅漢非羅漢也？如共久處，用意觀察，爾乃可知。持戒破戒，雖復久處，聰智能知，愚者不知。若其父母，親里眷屬，有死亡者，可分別知。若無此事，難可了知。若遭厄難，為人強逼，令行殺害。或為女人私處逼迫，而不犯戒。可知堅實。隨逐觀察，乃能可知，淨行不淨，欲試其智，聽其所說，唯有智者，善能分別。唯有智人，久處共住，爾乃可知。」</p>
<p>王即讚佛言：「善哉！世尊！如佛所說，久處共住，爾乃可知。持戒破戒，臨難別人，觀察其行，知淨不淨，講說議論，乃別其智凡，此上說有智能知，愚者不知。久處乃知，非可卒知。何以故？我所使人，亦使著如是形服，使遠至他國，察彼國中，或經八月，或至十月，作種種事已，還來歸國。五欲自恣，一切所作，如前無異。是以知佛所說實是善說。」王又白言：「世尊！我亦先知有如是事，但卒不觀察，便起恭敬。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「不以見色貌，　而可觀察知，</div>
<div class='lg-row'>若卒見人時，　不可即便信。</div>
<div class='lg-row'>相貌似羅漢，　實不攝諸根，</div>
<div class='lg-row'>形貌種種行，　都不可分別。</div>
<div class='lg-row'>如似塗耳鐺，　亦復如塗錢，</div>
<div class='lg-row'>愚者謂是金，　其內實是銅。</div>
<div class='lg-row'>如是諸人等，　癡闇無所知，</div>
<div class='lg-row'>外相似賢善，　內心實毒惡。</div>
<div class='lg-row'>行時多將從，　表於賢勝者。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu80' />
<p class='h2'>（七二）</p><p>如是我聞：</p>
<p>一時，佛在舍衛國祇樹給孤獨園。爾時，有五國王共集一處，各相謂言：「五欲之中，何者最妙？」一王說曰：「色為第一。」次王說言：「聲為第一。」次王說言：「味為第一。」第四王言：「香為第一。」第五王言：「細滑第一。」諸王心意，人各不同，各見第一，乃相謂言：「我等心意，所美不同，各競其理，可詣佛所，稟受分別。」波斯匿王而為上首，共詣佛所。五王爾時禮佛足已，在一面立。白佛言：「世尊！我等五王私共議論五欲之中，何者第一？一王說言，色為第一。如此五王，所說不同，各稱第一。所說不同故，來詣佛所，諮問斯義，何者第一？」</p>
<p>佛說：「若於色中，取其像貌，心意封著，稱適其意。當於爾時，設有妙色勝於此者，但以所著為勝，不顧色妙。聲香味觸，亦復如是，乃至於觸受，其相貌心意計著，以為最勝。」</p>
<p>爾時，有一婆羅門名曰卑嶷，即從坐起，偏袒右肩，右膝著地，合掌向佛，白言：「世尊！欲有所說，唯願聽許。」佛告卑嶷：「宜知是時。」</p>
<p>卑嶷即說偈言：</p>

<div class="lg regular" style="margin-left:1em;"><div class='lg-row'>「央伽大王畜寶鎧，　摩竭提主得大利，</div>
<div class='lg-row'>佛出其國最上寶，　名稱普聞如山王。</div>
<div class='lg-row'>譬如蓮華新敷榮，　光映泉池香遍至，</div>
<div class='lg-row'>佛亦如日處虛空，　光明周普照世界。</div>
<div class='lg-row'>諦視如來智慧力，　猶如猛火炎熾盛，</div>
<div class='lg-row'>開諸眼目作大明，　諸有疑惑來稟化，</div>
<div class='lg-row'>一切悉得決所疑。」</div>
</div><p>五王皆讚美偈訖，各以上衣以用賞之。爾時，五王聞佛所說，皆大歡喜，從坐而去。王去已後，卑嶷合掌向佛，即以五衣奉上於佛，唯願納受，佛即納受。</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu81' />
<p class='h2'>（七三）</p><p>如是我聞：</p>
<p>一時，佛在舍衛國祇樹給孤獨園。爾時，波斯匿王身體肥大，喘息極麁，往詣佛所，頂禮佛足，在一面坐。佛告王言：「王今身體極為重大，至於動轉，出入息時，極為大難。」</p>
<p>王白佛言：「如是，如是。如世尊教，今患此身，以為慚愧，用自譏呵。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「夫人常當自憶念，　若得飲食應知量，</div>
<div class='lg-row'>身體輕便受苦少，　正得消化護命長。」</div>
</div><p>爾時，烏帶摩納在於眾中。王告摩納言：「汝能受持此偈，於我食時，常能為我誦此偈不？若能誦者，我當賞汝日百金錢，我之所食常當聽汝先我前食。」烏帶摩納爾時答言：「我能。」佛重為波斯匿王種種說法，示教利喜，默然而住。波斯匿王禮佛而退，烏帶摩納小在後住，受持此偈。佛告摩納：「王若食時，恒為王說如此上偈。」</p>
<p>爾時，波斯匿王日日減食，身體日日轉小，漸得輕便。波斯匿王後至佛所，身體輕便，轉得端正。白佛言：「世尊！我於今者奉佛勅教，現身之中受無量樂。南無佛、婆伽婆、至真、等正覺！知我現報現前利益，由節食故。」</p>

<div class="lg regular"><div class='lg-row'>得勝、毀壞、從佛教　一法、福田、可厭患</div>
<div class='lg-row'>明闇、石山、著一衣　諸王、喘息名跋瞿</div>
</div></div>
<div class='div-other'><a id='mulu82' />
<p class='h2'>（七四）</p><p>如是我聞：</p>
<p>一時，佛在舍衛國祇樹給孤獨園。時有摩納名阿脩羅鹽，往詣佛所，不善口意，面於佛前，加諸罵辱。爾時，如來見聞是已，即說偈言：</p>

<div class="lg regular" style="margin-left:1em;"><div class='lg-row'>「行善不瞋恚，　布施常實語，</div>
<div class='lg-row'>不瞋不害者，　勝於懷惡忿。</div>
<div class='lg-row'>慳貪及妄語，　親近惡人者，</div>
<div class='lg-row'>當知此眾生，　積瞋如丘山。</div>
<div class='lg-row'>瞋恚如逸馬，　制之由轡勒，</div>
<div class='lg-row'>控轡不名堅，　制心乃名堅。</div>
<div class='lg-row'>是故我今者，　名為善調御。」</div>
</div><p>爾時，摩納即白佛言：「我實愚闇，所為不善，面於佛前，加諸罵辱。唯願世尊哀受我懺。」</p>
<p>佛言：「摩納！知汝至心，憐愍汝故，受汝懺悔，使汝從今善法增長，無有退轉。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu83' />
<p class='h2'>（七五）</p><p>如是我聞：</p>
<p>一時，佛在舍衛國祇樹給孤獨園。時有摩納名曰卑嶷，往詣佛所，面於佛前，不善口意，罵詈世尊，加諸誹謗種種觸惱。爾時，如來見聞是已，語卑嶷言：「譬如世間，於大節會，鋸無提日。當於其夜，汝於彼時，頗以衣服、瓔珞、種種餚饍，餉親戚不？」</p>
<p>卑嶷答言：「實爾！餉與。」</p>
<p>佛告卑嶷：「若彼不受汝之所餉，此餉屬誰？」</p>
<p>卑嶷答言：「若彼不受，我還自取。」</p>
<p>佛言：「如是，如是。卑嶷！汝於如來、至真、等正覺所，面加罵辱，作諸謗毀，種種觸惱。汝雖與我，我不受取。譬如世人，有所捨與，前者受取，是名捨與，亦名受取。有人雖施，前人不受，是名為捨，不名為受。若人罵詈、瞋打、毀呰，更還報者，是名為捨，是名為受。若人罵詈、瞋打、毀呰，忍不加報，是名為捨，不名為受。」</p>
<p>卑嶷言：「瞿曇！我聞先舊長老宿德咸作是言：『世若有佛、無上正真、等正覺，面前罵詈，終不生惱。』我今罵汝，汝便生惱。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「無有瞋恚者，　於何而得瞋？</div>
<div class='lg-row'>調順正命者，　無瞋汝當知。</div>
<div class='lg-row'>若瞋不報瞋，　鬪戰難為勝；</div>
<div class='lg-row'>若不加報者，　是則名為上。</div>
<div class='lg-row'>不瞋勝於瞋，　行善勝不善；</div>
<div class='lg-row'>布施勝慳貪，　實言勝妄語；</div>
<div class='lg-row'>不瞋不害者，　常與賢聖俱。</div>
<div class='lg-row'>近諸惡人者，　積瞋如丘山。</div>
<div class='lg-row'>瞋恚如狂馬，　制之由轡勒；</div>
<div class='lg-row'>轡勒未為堅，　制心乃名堅。</div>
<div class='lg-row'>是故我今者，　名為善調乘。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu84' />
<p class='h2'>（七六）</p><p>如是我聞：</p>
<p>一時，佛在舍衛國祇樹給孤獨園。爾時，世尊在祇洹外露地經行。時，婆羅突邏闍極為惡性，往詣佛所，面於佛前，惡口罵辱，生大瞋惱，加諸毀謗，望佛慚恥。爾時，世尊見聞是已，默然而住。時，婆羅突邏闍見佛默然，復作此言：「汝今默然，我已知汝墮於負處。」</p>
<p>爾時，如來即說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「除祛勝負者，　寂滅安隱眠。」</div>
</p><p>婆羅門言：「瞿曇！我實有過，嬰愚無智，所為不善，今我自知，唯願世尊聽我懺悔。」</p>
<p>佛告婆羅門：「汝於面前，毀罵如來、阿羅呵、三藐三佛陀，加諸誹謗，種種觸惱，汝實愚小，癡惑無智，所作不善，我隨汝故，受汝懺悔，使汝善法增長，履行不退。」受懺悔已，婆羅門甚大歡喜，頂禮而去。</p>
</div>
<div class='div-other'><a id='mulu85' />
<p class='h2'>（七七）</p><p>如是我聞：</p>
<p>一時，佛在舍衛國祇樹給孤獨園。爾時，世尊於其晨朝，著衣持鉢，入城乞食。時，婆羅門突邏闍遙見如來，疾走往趣，到佛所已，覆於佛前，面加罵辱，毀謗世尊，種種觸惱。又復掬土欲以坌佛，然所掬土，風吹自坌，不能污佛。</p>
<p>爾時，如來見是事已，即說偈言：</p>

<div class="lg regular" style="margin-left:1em;"><div class='lg-row'>「無瞋人所橫加瞋，　清淨人所生毀謗，</div>
<div class='lg-row'>如似散土還自坌，　譬如農夫種田殖，</div>
<div class='lg-row'>隨所種者獲其報，　是人亦爾必得報。」</div>
</div><p>婆羅門言：「我實有過，嬰愚無智，所為不善，唯願如來聽我懺悔。」</p>
<p>佛言：「汝於如來阿羅呵三藐三佛陀所，面加毀謗，癡惑之甚，如汝所說。我愍汝故，受汝懺悔，使汝不退，善法增長。」婆羅門蒙佛聽許，歡喜而去。</p>
</div>
<div class='div-other'><a id='mulu86' />
<p class='h2'>（七八）</p><p>如是我聞：</p>
<p>一時，佛遊俱薩羅國，還至舍衛國祇樹給孤獨園。爾時，有婆羅門名曰返戾，聞世尊遊俱薩羅還舍衛祇樹給孤獨園。時，婆羅門而作是念：「我當往至沙門瞿曇所，彼有所說，我當返戾。」時，婆羅門作是念已，即詣佛所。爾時，世尊數千億眾前後圍遶，而為說法。世尊于時遙見彼婆羅門來，默無所說。時，婆羅門來到佛所，語佛言：「何不說法？我欲聽之。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若求過短者，　意欲譏彼闕，</div>
<div class='lg-row'>汝不清淨心，　瞋恚極懷忿，</div>
<div class='lg-row'>諸佛所說法，　終不能解悟。</div>
<div class='lg-row'>善順離諍訟，　并祛不信心，</div>
<div class='lg-row'>遠離諸惱害，　及以嫉妬想，</div>
<div class='lg-row'>若能如此者，　善聽為汝說。」</div>
</div><p>時，婆羅門而作是念：「瞿曇沙門已知我心。」即起禮佛，而作是言：「我實有過，所念不善，唯願世尊受我懺悔。」爾時，世尊以憐愍故，受其懺悔。返戾歡喜，頂禮而去。</p>
</div>
<div class='div-other'><a id='mulu87' />
<p class='h2'>（七九）</p><p>如是我聞：</p>
<p>一時，佛在舍衛國祇樹給孤獨園。爾時，無害摩納往詣佛所，問訊安慰，情報備到，致問周訖，在一面坐。白佛言：「瞿曇！我名無害，因此名故，得無害不？」佛言：「汝身口意都不生害，故稱無害。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「身不毀害，　口意亦然，　是故號汝，</div>
<div class='lg-row'>名為無害。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu88' />
<p class='h2'>（八〇）</p><p>如是我聞：</p>
<p>一時，佛在舍衛國祇樹給孤獨園。爾時，世尊於其晨朝，著衣持鉢，入舍衛城，次第乞食，次到婆羅突邏闍大婆羅門家。時，婆羅門清淨澡手，即取佛鉢，盛滿美飯，以奉世尊。於第二日及第三日，亦次乞食，至婆羅突邏闍。婆羅門作是念：「今此剃髮沙門數來乞食，似我知舊。」</p>
<p>佛于爾時知婆羅門心之所念，即說偈言：</p>

<div class="lg regular" style="margin-left:1em;"><div class='lg-row'>「天雨數數降，　五穀數數熟，</div>
<div class='lg-row'>道人數數乞，　檀越數數與。</div>
<div class='lg-row'>數數生天上，　數數受果報，</div>
<div class='lg-row'>婦女數懷妊，　數數生子息。</div>
<div class='lg-row'>數數[(殼-一)/牛]牛乳，　數數得酥酪，</div>
<div class='lg-row'>數數受於生，　數數消滅盡。</div>
<div class='lg-row'>數數至於死，　數數悲苦惱，</div>
<div class='lg-row'>亦復數數燒，　數數埋塚墓。</div>
<div class='lg-row'>得斷後有道，　則止不數數，</div>
<div class='lg-row'>若不數數生，　亦不數數死，</div>
<div class='lg-row'>得不數數憂，　亦不數號哭。」</div>
<div class='lg-row'>爾時婆羅門，　聞說是偈已，</div>
<div class='lg-row'>心生最上信，　踊躍甚歡喜，</div>
<div class='lg-row'>即取世尊鉢，　盛滿種種食，</div>
<div class='lg-row'>欲以授與佛，　佛不為其受。</div>
<div class='lg-row'>所以不受者，　為說法偈故。</div>
</div><p>時，婆羅門白佛言：「世尊！我於今者所施之食，奉上如來，世尊不受，當以與誰？」佛言：「我不見沙門婆羅門，若魔若梵，若食此食，有能如法得消化者。」佛復言：「此食宜應若置無虫水中，無虫草中。」</p>
<p>時，婆羅門承佛教勅，尋以此食置無虫水中。即時熾然烟炎俱出，[淴-勿+(句-口+夕)][淴-勿+(句-口+夕)]振爆聲大叫裂。婆羅門作是言：「沙門瞿曇所為神足，實為希有！於少食中，尚作此變。」婆羅門見斯事已，即詣佛所，頂禮佛足，白佛言：「唯願世尊聽我出家。」</p>
<p>佛言：「善來比丘！」鬚髮自落，法衣著身，便成沙門，獲具足戒。此族姓子，信家非家，出家修道，晝夜精勤，正念覺意，在前志念堅固，所作已辦，梵行已立，自身取證，不受後有，成阿羅漢，心善得解脫。</p>
</div>
<div class='div-other'><a id='mulu89' />
<p class='h2'>（八一）</p><p>如是我聞：</p>
<p>一時，佛在舍衛國祇樹給孤獨園。爾時，舍衛城中婆私吒婆羅門女，於佛法僧前，心信清淨，歸依三寶，心不生疑，苦習滅道，亦不生疑，得見四諦，逮第一果，見法同等。其夫婆羅門姓，婆羅突邏闍為夫所使，足趺倒地，從地起已，叉手合掌，向佛方所，而作是言：「南無佛陀、如來、至真、等正覺，真金之色，圓光一尋，身體方整，如尼拘陀樹，說法第一，第七仙聖，解脫世雄，我之世尊。」</p>
<p>爾時，其夫婆羅門聞婦此語，極生瞋忿，而罵詈言：「汝是顛狂旃陀羅也。誰今為此癡旃陀羅，作蠱道也？更無如汝極下賤者，汝於三明大婆羅門所不能恭敬，方禮禿頭瘦黑之人，如此沙門，共耶那邏延斷人種者，極相讚嘆。汝若信樂極深厚者，咄我於今，請與汝師，共相講論。」</p>
<p>婦語夫言：「我都不見若沙門、婆羅門、若天、若魔、若梵，有能與佛共講論者。」其婦復言：「南無佛陀、如來、至真、等正覺，真金之色，身體方整，圓光一尋，如尼拘陀樹，說法第一，第七仙聖，解脫世雄，我之世尊，汝自知。」</p>
<p>時，婆羅門即詣佛所，問訊已訖，在一面坐，說偈問曰：</p>

<div class="lg regular" style="margin-left:1em;"><div class='lg-row'>「摧壞何物得安眠？　除却何法獲無憂？</div>
<div class='lg-row'>是何一法能死滅？　瞿曇沙門為我說。」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「摧壞瞋恚得安眠，　除滅瞋恚得無憂，</div>
<div class='lg-row'>瞋恚詐親能死害，　摩納如是應當知，</div>
<div class='lg-row'>滅除瞋恚聖所讚，　能害彼者得無憂。」</div>
</div><p>爾時，世尊為婆羅門如應說法，示教利喜，次第為說施論、戒論、生天之論，欲為不淨苦惱之本，出要為樂，廣示眾善白淨之法。時，婆羅門聞佛所說，心開意解，踊躍歡喜。佛知摩納心意調濡，踊躍歡喜，心無狐疑，堪任法器，為說一法，堪任解悟，如諸佛法，為說四諦，苦習盡道，廣為說已。時，婆羅突邏闍聞佛所說，如白淨㲲易受染色，即於坐上，見四真諦，了達諸法，得法真際，度疑彼岸，不隨於他，得無所畏，即從坐起，合掌向佛白言：「世尊！我已出離。今欲歸依佛法僧寶，盡我形壽為優婆塞，不殺、不盜、不婬、不妄語、不飲酒。」即於佛所，得不壞信，禮佛歸家。</p>
<p>其婦見夫如上歎佛，「我師如是，汝共語耶？」夫答婦言：「我不見世間若沙門、若婆羅門、若天、若魔、若梵，有能與佛共論議者。」復語婦言：「與我衣來。」婦即與之，既得衣已，往詣佛所，頂禮佛足，在一面坐，白佛言：「世尊！唯願聽我於佛法中出家學道。」佛即然許，命一比丘，度使出家。既出家已，稱出家法，獨已專精。餘如婆羅突邏闍經中廣說，乃至得阿羅漢，心得好解脫。</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu90' />
<p class='h2'>（八二）</p><p>如是我聞：</p>
<p>一時，佛在舍衛國祇樹給孤獨園。爾時，有一婆羅門名曰摩佉，往至佛所，問訊佛已，在一面坐。爾時，摩佉白佛言：「世尊！今我家中，若有一人來，及三人來，眾多人來，我盡施與。瞿曇！我行如是施，獲大福不也？」</p>
<p>佛時答：「有，實獲大福。若施一人，及眾多人，悉皆施與，獲得無量阿僧祇福。」</p>
<p>摩佉婆羅門即說偈言：</p>

<div class="lg regular" style="margin-left:1em;"><div class='lg-row'>「我今樂設祠，　所以施復施，</div>
<div class='lg-row'>為求福德故，　我今問牟尼，</div>
<div class='lg-row'>願<span class='corr'>聞</span>佛所說。　我今謂世尊，</div>
<div class='lg-row'>與梵天齊等，　云何得解脫？</div>
<div class='lg-row'>云何至諸趣？　云何階梵天？</div>
<div class='lg-row'>云何作正禮，　及以為祠主，</div>
<div class='lg-row'>得生於梵天，　壽命長無極？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「欲使設祠時，　歡喜而施與，</div>
<div class='lg-row'>作已三時善，　緣善故心喜。</div>
<div class='lg-row'>隨其安心施，　悉能離過患，</div>
<div class='lg-row'>善除於貪欲，　正斷欲解脫。</div>
<div class='lg-row'>若修慈無量，　是名具足祀，</div>
<div class='lg-row'>便得心具足，　於善趣亦生。</div>
<div class='lg-row'>如是祠祀者，　是名為正祀，</div>
<div class='lg-row'>得生梵天上，　壽命極長久。」</div>
</div><p>時，摩佉婆羅門聞佛所說，作禮而去，歡喜奉行。</p>
</div>
<div class='div-other'><a id='mulu91' />
<p class='h2'>（八三）</p><p>如是我聞：</p>
<p>一時，佛在舍衛國祇樹給孤獨園。爾時，剎利波羅毘空婆羅門往詣佛所，問訊世尊，在一面坐，即說偈言：</p>

<div class="lg regular" style="margin-left:1em;"><div class='lg-row'>「剎利久修諸苦法，　終不能得名為淨。</div>
<div class='lg-row'>婆羅門讀三圍陀，　如是得名為清淨。」</div>
</div><p>爾時，世尊說偈答言：</p>
<p style="margin-left:1em;text-indent:-1em" class="lg-abnormal"><div class='lg-row'>「汝謂為清淨，　其實為不淨。」</div>
</p><p>婆羅門問佛：「汝說清淨道，亦說無上清淨。云何是淨道？云何是無上清淨？」</p>
<p>佛偈答言：</p>

<div class="lg regular" style="margin-left:1em;"><div class='lg-row'>「乾竭欲淤泥，　亦竭于瞋癡，</div>
<div class='lg-row'>是名無上淨。　正見正思惟、</div>
<div class='lg-row'>正語及正業、　正命憑正志、</div>
<div class='lg-row'>正念及正定，　如是婆羅門，</div>
<div class='lg-row'>是名清淨道。　數數習正觀，</div>
<div class='lg-row'>數數修正定，　增廣於正定，</div>
<div class='lg-row'>得斷於貪欲，　亦斷瞋恚癡。」</div>
</div><p>婆羅門言：「汝說淨道已，亦說無上清淨。我今家事所纏，辭退還歸。」佛言：「婆羅門！宜知是時。」婆羅門聞佛所說，歡喜作禮而去。</p>

<div class="lg regular"><div class='lg-row'>第一阿脩羅　卑嶷、二瞋罵</div>
<div class='lg-row'>返戾及無害　羅闍、婆私吒</div>
<div class='lg-row'>摩佉與剎利　是名為十種</div>
</div></div></div>
<p class='juan'>別譯雜阿含經卷第四</p>
</div><!-- end of div[@id='body'] -->
</body></html>