<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>別譯雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu146' />別譯雜阿含經卷第八</p><p class="byline">失譯人名今附秦錄</p>
<div class='div-other'><a id='mulu147' />
<p class='h2'>（一三二）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，禮佛足已，在一面坐。時，此天光甚為熾盛，普照祇洹，悉皆大明。爾時，此天却坐一面，而說偈言：</p>

<div class="lg regular" style="margin-left:1em;"><div class='lg-row'>「住阿練若處，　寂滅修梵行，</div>
<div class='lg-row'>日常食一食，　顏色極和悅。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「不愁念過去，　亦不求未來，</div>
<div class='lg-row'>現在正智食，　纔欲為存身。</div>
<div class='lg-row'>欲於未來世，　追念過去事，</div>
<div class='lg-row'>六情皆怡悅，　是以顏色和。</div>
<div class='lg-row'>如新生茅葦，　剪之置日中，</div>
<div class='lg-row'>凡夫自燋乾，　其事亦如是。」</div>
</div><p>天復說偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>久捨於嫌畏，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu148' />
<p class='h2'>（一三三）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，禮佛足已，在一面坐。時，此天光甚為熾盛，普照祇洹，悉皆大明。爾時，此天却坐一面，而說偈言：</p>

<div class="lg regular" style="margin-left:1em;"><div class='lg-row'>「諸有憍慢人，　終不可調習，</div>
<div class='lg-row'>詐現修禪定，　放逸在空林，</div>
<div class='lg-row'>由是放逸故，　不能度死岸。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「捨慢常入定，　別想盡知法，</div>
<div class='lg-row'>一切處解脫，　不放逸空林，</div>
<div class='lg-row'>由不放逸故，　能度彼死岸。」</div>
</div><p>天讚偈言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>怖畏久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu149' />
<p class='h2'>（一三四）</p><p>如是我聞：一時，佛在舍衛國祇樹給孤獨園。時，有一天光色倍常，於其夜中，來詣佛所，禮佛足已，在一面坐。時，此天光甚為熾盛，普照祇洹，悉皆大明。爾時，此天却坐一面，而說偈言：</p>

<div class="lg regular" style="margin-left:1em;"><div class='lg-row'>「云何於晝夜，　福業常增長？</div>
<div class='lg-row'>如法而持戒，　何人趣天道？」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「種植園苑林，　洪流置橋船，</div>
<div class='lg-row'>曠野造好井，　要路造客舍，</div>
<div class='lg-row'>是人於日夜，　福業常增長，</div>
<div class='lg-row'>正法淨持戒，　如是趣天道。」</div>
</div><p>天讚偈曰：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu150' />
<p class='h2'>（一三五）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所。時，此天光甚為熾盛，遍照祇洹，悉皆大明。爾時，此天却坐一面。而說偈言：</p>

<div class="lg regular" style="margin-left:1em;"><div class='lg-row'>「云何得大力，　并獲於妙色？</div>
<div class='lg-row'>施何得安樂？　何緣得淨眼？</div>
<div class='lg-row'>云何一切施？　願為我說之。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「施飲食得力，　施衣得盛色，</div>
<div class='lg-row'>施乘得安樂，　燈明得淨目，</div>
<div class='lg-row'>屋宅一切施，　如法教弟子，</div>
<div class='lg-row'>能作如是施，　是名施甘露。」</div>
</div><p>天讚偈言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu151' />
<p class='h2'>（一三六）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，威光熾盛，遍照祇洹，悉皆大明。爾時，此天禮佛足已，却坐一面，而說偈言：</p>

<div class="lg regular" style="margin-left:1em;"><div class='lg-row'>「世間天及人，　飲食生歡喜，</div>
<div class='lg-row'>世間都無有，　飲食不生喜。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「若有能信施，　使心極清淨，</div>
<div class='lg-row'>今世若後世，　飲食福隨逐。」</div>
</div><p>爾時，此天聞佛所說，白佛言：「世尊！實為希有！善說斯偈。」復白佛言：「世尊！我憶過去，有一人王名曰遲緩，然彼國王於四城門施於飲食，城中及市亦施飲食。時，王夫人白於王言：『王今作福，願聽我等助王為福。』王聞其言，以城東門所施之食，迴與夫人。王之太子亦白父言：『父母修福，我亦樂修。』王聞其言，以城南門所施之食，迴與太子。輔相後來，啟白王言：『王今修善，夫人、太子皆修福業，唯願聽我助修福業。』王聞其言，以城西門所施之食，迴與輔相。時，有諸臣復白王言：『夫人、太子及以輔相咸修福德，我等今者亦樂助修。』王聞其言，即以北門所施之食，迴與諸臣。時，國中人復白王言：『夫人、太子、輔相咸修福德，願聽我等助修福業。』王聞其言，復以布施迴與人民。時，典施人白於王言：『王之所有，於四城門及以布施，悉皆迴與夫人、太子、輔相、大臣、國中人民，斷於王施，兼竭庫藏。』王即答言：『先所與者，已爾與盡，自今已後，他方小國所可貢獻，半入庫藏，半用修福。』世尊！我於爾時，長夜修福，我於長夜獲得勝報，常懷喜樂，所受福報，無有窮盡，不見邊際。如我所受，得大果報，乃知世尊善說斯偈。」</p>
<p>時，遲緩天子聞佛所說，歡喜踊躍，頂禮佛足，還于天宮。</p>
</div>
<div class='div-other'><a id='mulu152' />
<p class='h2'>（一三七）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，甚為熾盛，遍照祇洹，却在一面，而說偈言：</p>

<div class="lg regular" style="margin-left:1em;"><div class='lg-row'>「如遠至他國，　誰為可親者？</div>
<div class='lg-row'>於其居家中，　復以誰為親？</div>
<div class='lg-row'>於其資財中，　復以誰為友？</div>
<div class='lg-row'>若至後世時，　復以誰為親？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「若遠至他國，　行伴名為親。</div>
<div class='lg-row'>於自居家中，　慈母最為親。</div>
<div class='lg-row'>於生財利所，　眷屬乃為友。</div>
<div class='lg-row'>能修功福者，　是名後世親。」</div>
</div><p>天讚偈言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天聞佛所說，歡喜而去。</p>
</div>
<div class='div-other'><a id='mulu153' />
<p class='h2'>（一三八）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，威光顯赫，普照祇洹，悉皆大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「人生壽不定，　日日趣死徑，</div>
<div class='lg-row'>無常所侵奪，　壽命甚短促。</div>
<div class='lg-row'>老來侵壯色，　無有救護者，</div>
<div class='lg-row'>恐怖畏向死，　作福得趣樂。」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「人生壽不定，　日日趣死徑，</div>
<div class='lg-row'>無常所侵奪，　壽命甚短促，</div>
<div class='lg-row'>老來侵壯色，　無有救護者。</div>
<div class='lg-row'>恐怖畏向死，　欲得寂滅樂，</div>
<div class='lg-row'>應捨世五欲，　不宜深生著。」</div>
</div><p>天讚偈言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨棄，　能度世間愛。」</div>
</div><p>時，此天子聞佛所說，歡喜而去。</p>
</div>
<div class='div-other'><a id='mulu154' />
<p class='h2'>（一三九）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，威光顯赫，遍照祇洹，悉皆大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「四時不暫停，　命亦日夜盡，</div>
<div class='lg-row'>壯年不久住，　恐怖死來至，</div>
<div class='lg-row'>為於涅槃故，　應當勤修福。」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「四時不暫停，　命亦日夜盡，</div>
<div class='lg-row'>壯年不久住，　恐怖死來至。</div>
<div class='lg-row'>見於死生苦，　而生大怖畏，</div>
<div class='lg-row'>捨世五欲樂，　當求於寂滅。」</div>
</div><p>天讚偈言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨棄，　能度世間愛。」</div>
</div><p>爾時，此天聞佛所說，歡喜而去。</p>
</div>
<div class='div-other'><a id='mulu155' />
<p class='h2'>（一四〇）</p><p>如是我聞：</p>
<p>一時，佛在舍衛國祇樹給孤獨園。爾時，夜中有一天子，光色倍常，來詣佛所，威光顯赫，遍于祇洹，悉皆大明，却在一面，而說偈言：</p>

<div class="lg regular" style="margin-left:1em;"><div class='lg-row'>「當思於何法，　應棄捨何法，</div>
<div class='lg-row'>修行何勝事，　成就何等事，</div>
<div class='lg-row'>能渡駛流水，　得名為比丘？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「能斷於五蓋，　棄捨於五欲，</div>
<div class='lg-row'>增上修五根，　成就五分法，</div>
<div class='lg-row'>能渡駛流水，　得名為比丘。」</div>
</div><p>天讚偈言：</p>

<div class="lg regular" style="margin-left:1em;"><div class='lg-row'>「往昔已曾<span class='corr'>見</span>，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天聞佛所說，歡喜而去。</p>
</div>
<div class='div-other'><a id='mulu156' />
<p class='h2'>（一四一）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「誰於睡名寤？　誰於寤名睡？</div>
<div class='lg-row'>云何染塵垢？　云何得清淨？」</div>
</div><p>佛以偈答言：</p>

<div class="lg regular" style="margin-left:1em;"><div class='lg-row'>「若持五戒者，　雖睡名為寤。</div>
<div class='lg-row'>若造五惡者，　雖寤名為睡。</div>
<div class='lg-row'>若為五蓋覆，　名為染塵垢。</div>
<div class='lg-row'>無學五分身，　清淨離塵垢。」</div>
</div><p>天復說偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天聞佛所說，歡喜而去。</p>

<div class="lg regular"><div class='lg-row'>阿練若、憍慢　修福日夜增</div>
<div class='lg-row'>云何得大力　何物生歡喜</div>
<div class='lg-row'>遠至、強親逼　日夜有損減</div>
<div class='lg-row'>思惟及眠寤</div>
</div></div>
<div class='div-other'><a id='mulu157' />
<p class='h2'>（一四二）</p><p>如是我聞：</p>
<p>一時，佛在舍衛國祇樹給孤獨園。時，有一天光色倍常，於其夜中，來詣佛所，威光顯赫，照于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「若人有子孫，　則便生歡喜。</div>
<div class='lg-row'>財寶及六畜，　有則皆歡喜。</div>
<div class='lg-row'>若人受身時，　亦復生歡喜。</div>
<div class='lg-row'>若見無身者，　則無歡悅心。」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「若人有子孫，　則能生憂惱。</div>
<div class='lg-row'>財寶及六畜，　斯是苦惱本。</div>
<div class='lg-row'>若復受身者，　則為憂惱患。</div>
<div class='lg-row'>若不受身者，　則名寂滅樂。」</div>
</div><p>天復說偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天聞佛所說，歡喜而去。</p>
</div>
<div class='div-other'><a id='mulu158' />
<p class='h2'>（一四三）</p><p>如是我聞：</p>
<p>一時，佛在舍衛國祇樹給孤獨園。爾時，世尊告諸比丘：「世有三種不調之馬，一切世人現悉知之。或有馬行步駿疾，然無好色，是則名為乘不具足。或復有馬，行步駿疾，雖有好色，是亦名為乘不具足。或有良馬，行步駿疾，然有好色，是則名為乘得具足。人亦三種，如彼三種不調之馬。此三種人，於佛教法現所知見。何等為三？有人駿疾具足，色及可乘然不具足。或復有人，駿疾具足，顏色具足，乘不具足。或復有人，駿疾顏色及以可乘，悉皆具足。</p>
<p>「何者是駿疾具足，色不具足，乘不具足？如法中人，如實知苦，如實知苦集，如實知苦滅，如實知向盡苦道，如是知見已，斷於三結，所謂身見、戒取、疑。斷此三結，得須陀洹，不墮惡趣，於道決定，乃至人天七生，盡于苦際，是名駿疾具足。云何色不具足？若有問難阿毘曇、毘尼，不能善通，於深問難，不能了達，句味相順，不能稱說，不能如理而為具說，是名色不具足。云何可乘不具足？少於福德，所生之處，無有福德，不得利養、衣服、飲食、臥具、湯藥，是名乘不具足。是名駿疾具足，色不具足，乘不具足。</p>
<p>「云何駿疾具足，顏色具足，乘不具足？何者駿疾具足？如法中人，如實知苦，如實知苦集，如實知苦滅，如實知苦滅道，知見是已，斷於三結，所謂身見、戒取、疑。斷三結已，得須陀洹，不墮惡趣，於道決定，乃至七生人天，盡於苦際，是名駿疾具足。云何名色具足？若有問難阿毘曇、毘尼，能善解<span class='corr'>說</span>，句味相應，稱理顯說，是名色得具足。云何名為乘不具足？少於福德，不能生便有大福德，不得利養、衣服、飲食、臥具、湯藥。是名駿疾及色得于具足，乘不具足。</p>
<p>「云何名為駿疾、色、乘悉皆具足？何等駿疾？如此法中如實知苦，如實知苦集，如實知苦滅，如實知苦滅道。既知見已，斷於三結，得須陀洹，七生人天，不墮惡趣，是名駿疾具足。云何色得具足？若有問難阿毘曇、毘尼，能為通釋，句味相順，稱理顯說，是名色得具足。云何名為乘得具足？若多福德，生便有福，能得利養、衣服、飲食、臥具、湯藥。是名乘得具足，是名第三駿疾、色、乘，悉皆具足。」</p>
<p>諸比丘聞佛所說，歡喜奉行。</p>
</div>
<div class='div-other'><a id='mulu159' />
<p class='h2'>（一四四）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「世有三馬，良善調順。或有馬駿疾具足，色乘不具。或復有馬駿疾及色二俱具足，乘不具足。或復有馬三事具足。人亦三差，如彼三馬。是三種人，佛教法中，現所知見，或有駿疾具足，色、乘不具足。有人具足於二，不具足一。有人三事具足。何者具足於一，不具於二？如佛法中，如實知苦，如實知苦集，如實知苦滅，如實知苦滅道，斷五下分結，得阿那<span class='corr'>含</span>，是人不還，不墮惡趣。云何色不具足？若有問難阿毘曇、毘尼，不能解釋，句味順理，不能稱說，是名色不具足。云何名為乘不具足？少於福德，不能生便有大福德，不得利養、衣服、飲食、臥具、湯藥，是名乘不具足。云何第二，二事具足，一不具足？是人於佛法中，見四真諦乃至斷五下分結，得阿那含。若有問難阿毘曇、毘尼，能為解演說，餘如上說。一不具足，亦如上說，是名第二，具足於二，不具足一。云何第三，三事具足？是人於佛法中，如實知已，見四真諦已，得阿那含，乃至多有福德，獲於利養，是名第三，三事具足。」</p>
<p>時，諸比丘聞佛所說，歡喜奉行。</p>
</div>
<div class='div-other'><a id='mulu160' />
<p class='h2'>（一四五）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「譬如世間善乘之馬，凡有三種，人亦如是。有三種人，其第一者，駿疾、色、乘，悉皆具足。若有人於佛法中，如實知見四真諦，已斷於三漏，所謂欲漏、有漏、無明漏，解脫知見具足，盡諸有結，心得自在，生死已盡，梵行已立，所作已辦，不受後有，得阿羅漢，是名駿疾具足。餘如上說。云何第二？二事具足，一不具足。於佛法中，如實知見四真諦已，乃至得阿羅漢，若通問難。餘如上說。云何第三？三事具足。是人於佛法中，如實知見四真諦已，乃至有福德，能得利養，是名三事具足。」</p>
<p>佛說是已，時，諸比丘聞佛所說，歡喜奉行。</p>
</div>
<div class='div-other'><a id='mulu161' />
<p class='h2'>（一四六）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「如是三種善調乘馬，應為王者及王子乘。何等三種？所謂駿疾具足、色具足、乘具足。三種比丘，如彼三馬。若比丘具足三事，宜應禮拜供養，合掌讚嘆，是名三事具足。云何色具足？具持禁戒，於波羅提木叉善能護持，往返出入，具諸威儀。於小罪中，心生大怖，堅持禁戒，無有毀損，是名色具足。云何力具足？惡法未生，能令不生惡法，已生方便令滅；善法未生方便令生，善法已生方便令增廣。是名力具足。云何駿疾具足？若佛法中，如實知見四真諦已，是名駿疾具足。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu162' />
<p class='h2'>（一四七）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「有四良馬，王者應乘。何等為四？善調駿疾，能忍，善住不鬪。比丘如是<span class='corr'>成</span>就四種，當應歸依，供養禮拜，合掌恭敬，於世間中，無上福田。何等為四？所謂善調駿疾，能令善住不鬪。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu163' />
<p class='h2'>（一四八）</p><p>如是我聞：</p>
<p>一時，佛在舍衛國祇樹給孤獨園。爾時，世尊告諸比丘：「有四種馬，賢人應乘，是世間所有。何等為四？其第一者，見舉鞭影，即便驚悚，隨御者意。其第二者，鞭觸身毛，即便驚悚，稱御者意。其第三者，鞭觸身肉，然後乃驚，隨御者意。其第四者，鞭徹肉骨，然後乃驚，稱御者意。丈夫之乘，亦有四種。何等為四？其第一者，聞他聚落，若男若女，為病所惱，極為困篤，展轉欲死。聞是語已，於世俗法，深知厭惡。以厭惡故，至心修善，是名丈夫調順之乘，如見鞭影，稱御者意。其第二者，見於己身聚落之中，若男若女，有得重病，遂至困篤，即便命終。覩斯事已，深生厭患。以厭患故，至心修善，是名丈夫調順之乘，如觸身毛，稱御者意。其第三者，雖復見於己聚落中有病死者，不生厭惡。見於己身所有親族、輔弼己者，遇病困篤，遂至命終，然後乃能於世間法，生厭惡心。以厭惡故，勤修善行，是名丈夫調順之乘，如觸毛肉，稱御者意。其第四者，雖復見之所有親族、輔弼己者，遇病喪亡，而猶不生厭惡之心。若身自病，極為困篤，受大苦惱，情甚不樂，然後乃生厭惡之心。以厭惡故，修諸善行，是名丈夫善調之乘，如見鞭觸肉骨，隨御者意。」</p>
<p>時諸比丘聞佛所說，歡喜奉行。</p>
</div>
<div class='div-other'><a id='mulu164' />
<p class='h2'>（一四九）</p><p>如是我聞：</p>
<p>一時，佛在舍衛國祇樹給孤獨園。爾時，世尊告諸比丘：「馬有八種，過世間所知，現在可見。何等為八？一者，乘馬之人控轡秉策，將即遠路，而彼惡馬嚙銜跳躑，頓絕羈勒，破碎乘具，傷毀形體，是名馬過。其第二者，御者乘之，不肯前進，而此惡馬騰躍叵制，破碎乘具。其第三者，御者乘之，不肯著路，但踰坑塹。其第四者，若乘之時，不肯前進，返更却行。其第五者，都不畏於御乘之人、鞭策之痛。其第六者，御馬之人，以鞭策之，方便距地二足雙立。其第七者，御馬之人意欲馳驟，返更臥地，不肯進路。其第八者，御馬之人意欲令行，而返停住。</p>
<p>「於佛法中，修學丈夫亦有如是八種過患。何等為八？若比丘同梵行者，有見聞疑事覺觸己身，即語彼言：『汝於今者，稚小無智，不善不了，汝今應當覺觸餘人，云何乃欲覺觸於我？汝自有過，反舉他事。』如是之人<span class='corr'></span>猶第<span class='corr'>一</span>馬。其第二者，見他比丘有見聞疑罪，同梵行者即便語彼：『有罪人言，汝於今者，犯如是罪。』時有罪人復語彼言：『汝今自犯如是之罪，若懺悔者，然後乃可糺舉我罪。』如是之人猶第二馬所有過失。其第三者，若有比丘作見聞疑罪，為他所舉，便作異語，隨於愛瞋及以怖，癡心生忿怒，如是之人猶第三馬所有過失。其第四者，若有比丘亦復作於見聞疑罪，為他所舉，即便語彼舉事人言：『我都不憶犯如是罪。』當知此人同第四馬所有過失。其第五者，若有比丘亦復犯於見聞疑罪，同梵行者而來舉之。時，犯罪人即攝衣鉢，隨意而去，其心都無畏忌眾僧及舉事者。當知斯人同第五馬所有過失。其第六者，若有比丘亦復犯於見聞疑罪，同梵行者而舉其事。時犯罪人即便於彼高處而坐，與諸長老比丘諍論道理，舉手大喚，作如是言：『汝等諸人，悉皆自犯見聞疑罪，而更說我犯如是罪。』當知斯人同第六馬所有過患。其第七者，若有比丘亦復犯於見聞疑罪，清淨比丘糺舉其事，彼有罪人嘿然而住，亦復不言有罪無罪，惱亂眾僧。當知斯人同第七馬所作過失。其第八者，若有比丘亦復犯於見聞疑罪，清淨比丘發舉其事，彼犯罪人即便捨戒，退失善根，罷道還俗。既休道已，在寺門邊，住立一面，語諸比丘：『我今還俗，為滿汝等所願以不？汝今歡喜極快樂不？』當知是人同第八馬所有過患。」</p>
<p>諸比丘聞佛所說，歡喜奉行。</p>
</div>
<div class='div-other'><a id='mulu165' />
<p class='h2'>（一五〇）</p><p>如是我聞：</p>
<p>一時，佛在舍衛國祇樹給孤獨園。爾時，世尊告諸比丘：「有八種馬為賢所乘。所言賢者，轉輪聖王。何等為八？賢乘所生，是名第一賢馬之相。其第二者，極為調善，終不惱觸其餘凡馬，是名第二賢馬之相。其第三馬，所食之草，不擇好惡，悉盡無遺，是亦名為賢馬乘相。其第四者，有穢惡物，生不淨相，大小便處，終不於中止住眠臥，是名第四具賢馬相。其第五者，能示御者惡馬之過，能教御者治於惡馬所有疹態，是亦名為賢馬之相。其第六者，能忍重擔，而不求輕，恒作是念：『我常見於餘馬擔時，當為伐之。』是名第六賢乘馬相。其第七者，常在道中，初不越逸，道雖微淺，明了知之，是名第七賢馬之相。其第八者，病雖困篤，乃至臨終，力用不異，是名第八賢乘馬相。</p>
<p>「丈夫賢乘亦有八事。何等為八？其第一者，若有比丘善持禁戒，具足威儀，往返人間，無所毀犯，設誤犯於微小罪者，心生大畏。持所受戒，猶如瞎者護餘一目。當知是人同彼初馬生賢乘處。其第二者，若有比丘具足善法，終不惱觸同梵行者，共住安樂，如水乳合。當知是人同第二馬，生於賢處。其第三者，復有比丘受飲食時，不擇好惡，悉食無餘。當知斯人同第三馬，生於賢處。其第四者，若有比丘見諸惡法不清淨者，心生厭患，悉皆遠離三業不善，呵責惡法鄙陋下賤。當知是人同第四馬，生於賢處。其第五者，若有比丘既犯罪已，親於佛前陳己過罪，亦復於梵行所說，自發瑕疵。當知是人同第五馬，生於賢處。其第六者，若有比丘具足學戒，見同梵行諸比丘等，於戒有犯，心每念言：『我當修學，令無所毀。』當知斯人同第六馬，生於賢處。其第七者，若有比丘行八正道，不行邪徑。當知此人同第七馬不行非道，生於賢處。其第八者，若有比丘病雖困篤，乃至欲死，精勤無懈，志性堅固，不可輕動，恒欲進求諸勝妙法，心無疲倦。當知是人同第八馬，至死盡力，生於賢處，佛教法中，能得真實。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu166' />
<p class='h2'>（一五一）</p><p>如是我聞：</p>
<p>一時，佛在那提迦國瓫寔迦精舍。爾時，世尊告大迦旃延：「定意莫亂，當如善乘，調攝諸根，勿同惡馬，諸根馳散。猶如惡馬繫之槽上，唯念水草，餘無所知。若不得食，斷絕羇靽。亦如有人多與欲結相應，以貪欲故，多有嫌恨之心，多起欲覺，以有欲覺，生諸惱害，種種惡覺由斯而生。以是事故，不知出要，終不能識欲之體相。若復有人，躭好睡眠，以常眠故，多起亂想，種種煩惱從之生長。以是義故，不知出要、對治之法。若復有人，多生掉悔，以其常生掉悔心故，於諸法相不能分明。當知掉悔為散亂因，以是因緣，不知出要、對治之法。若復有人，多生疑心，以疑心故，於諸法中猶豫不了。以斯義故，不知出要、對治之法。如善乘馬，繫之櫪上，其心都不思於水草，不絕羇靽。譬如有人心無欲結，但有淨想，以不染著是欲想故，亦復不生掉悔疑等睡眠之蓋，以其不生五蓋之心因緣力故，便知出要、對治之法。比丘，如是不依於彼地水火風，亦復不依四無色定而生禪法，不依此世，不依他世，亦復不依日月星辰，不依見聞，不依識識，不依智知，不依推求心識境界，亦不依止覺知，獲得無所依止禪。若有比丘，不依如是諸地禪法，得深定故，釋提桓因、三十三天及諸梵眾，皆悉合掌恭敬尊重，歸依是人。我等今者，不知當依何法則而得禪定？」</p>
<p>爾時，尊者薄迦梨在佛後立，以扇扇佛，即白佛言：「世尊！云何比丘修諸禪定，不依四大及四無色，乃至不依覺觀之想？若如是者，諸比丘等云何而得如是禪定？釋提桓因及諸大眾合掌恭敬，尊重讚嘆得斯定者，而作是言：『此善男子，丈夫中上，依止何事而修諸禪？』」</p>
<p>佛告薄迦梨：「若有比丘深修禪定，觀彼大地悉皆虛偽，都不見有真實地想，水火風種，及四無色，此世、他世、日月星辰、識知見聞、推求覺觀、心意境界，及以於彼智不及處，亦復如是，皆悉虛偽，無有實法，但以假號，因緣和合，有種種名，觀斯空寂，不見有法，及以非法。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「汝今薄迦梨，　應當如是知，</div>
<div class='lg-row'>習於坐禪法，　觀察無所有。</div>
<div class='lg-row'>天主憍尸迦，　及三十三天，</div>
<div class='lg-row'>世界根本主，　大梵天王等，</div>
<div class='lg-row'>合掌恭敬禮，　稽首人中尊，</div>
<div class='lg-row'>咸皆稱斯言：　『南無善丈夫！</div>
<div class='lg-row'>我等不知汝，　依憑何法則，</div>
<div class='lg-row'>而得是深定，　諸人所不了。』」</div>
</div><p>說斯法時，大迦旃延遠塵離垢，得法眼淨。薄迦梨比丘煩惱永滅，不受後生，盡諸有結。</p>
<p>時諸<span class='corr'>比</span>丘聞佛所說，歡喜奉行。</p>

<div class="lg regular"><div class='lg-row'>惡馬、調順馬　賢乘、三及四</div>
<div class='lg-row'>鞭影并調乘　有過、八種惡</div>
<div class='lg-row'>迦旃延離垢　十事悉皆竟</div>
</div></div>
<div class='div-other'><a id='mulu167' />
<p class='h2'>（一五二）</p><p>如是我聞：</p>
<p>一時，佛在迦毘羅衛國尼拘陀林。時釋摩男往詣佛所，頂禮佛足，在一面坐，而白佛言：「世尊！云何名為優婆塞義？唯願如來為我敷演。」</p>
<p>佛告釋摩男：「在家白衣歸依三寶，以是義故，名優婆塞，汝即其人。」</p>
<p>時，釋摩男復白佛言：「世尊！云何名優婆塞信？」</p>
<p>佛告釋摩男：「於如來所，深生信心，安住信中，終不為彼沙門、婆羅門、若天、若魔、若梵、若人，不信所壞，是名優婆塞信。」</p>
<p>時釋摩男復白佛言：「云何優婆塞戒？」</p>
<p>佛告釋摩男：「不殺、不盜、不婬、不欺，及不飲酒等，是名優婆塞戒。」</p>
<p>又問：「云何施具足？」</p>
<p>佛告釋摩男：「優婆塞法應捨慳貪，一切眾生，皆悉為彼貪嫉所覆，以是義故，應離慳貪及嫉妬意，生放捨心，躬自施與，無有疲厭，是名施具足。」</p>
<p>又問：「云何智慧具足？」</p>
<p>佛告釋摩男：「優婆塞如實知苦，如實知苦集，如實知苦滅，如實知苦滅道，知此四諦，決定明了，是名慧具足。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu168' />
<p class='h2'>（一五三）</p><p>如是我聞：</p>
<p>一時，佛在迦毘羅衛國尼拘陀林。時釋摩男與五百優婆塞往詣佛所，頂禮佛足，在一面坐，白佛言：「世尊！如佛所說優婆塞義，在家白衣具丈夫志，歸命三寶，自言我是優婆塞者，云何而得須陀洹果？乃至阿那含耶？」</p>
<p>佛告釋摩男：「斷除三結，身見、戒取，及疑網等。斷三結已，成須陀洹，更不復受三塗之身，於無上道，生決定信，人天七返，盡諸苦際，入於涅槃，是名優婆塞得須陀洹。」</p>
<p>又問：「云何而得斯陀含果？」</p>
<p>佛告摩訶男：「斷三結已，薄婬怒癡，名斯陀含。」</p>
<p>又問：「云何而得阿那含果？」</p>
<p>佛告摩訶男：「若能斷三結及五下分，成阿那含。」</p>
<p>時摩訶男及五百優婆塞聞此法已，心生歡喜，而白佛言：「世尊！甚為希有！諸在家者，獲此勝利，一切咸應作優婆塞。」時摩訶男及諸優婆塞作是語已，禮佛而退。</p>
<p>諸比丘等聞佛所說，歡喜奉行。</p>
</div>
<div class='div-other'><a id='mulu169' />
<p class='h2'>（一五四）</p><p>如是我聞：</p>
<p>一時，佛在迦毘羅衛國尼拘陀林。時釋摩男往詣佛所，修敬已畢，在一面坐，而白佛言：「世尊！云何名優婆塞具丈夫志？廣說如上。復當云何滿足諸行？」</p>
<p>佛告摩訶男：「優婆塞雖具足信，未具禁戒，是名有信，不具於戒。欲求具足信戒之者，當勤方便，求使具足，是名信戒滿足優婆塞。」佛復告摩訶男：「優婆塞雖具信戒，捨不具足，為具足故，勤修方便，令得具足。」</p>
<p>時，摩訶男白佛言：「世尊！我於今者，具信、戒、捨，具足三支。」</p>
<p>佛告摩訶男：「雖具三事，然不數往僧坊精舍，以是因緣，名不具足，應勤方便，數往塔寺。」</p>
<p>時，摩訶男言諸優婆塞：「我今應當具足信戒，及以捨心，詣於塔寺。」</p>
<p>佛告摩訶男：「若能具足信、戒、捨心，數詣塔寺，親近眾僧，是名具足。」佛告摩訶男：「雖復具足如上四事，若不聽法，名不具足。」</p>
<p>摩訶男言：「我能聽法。」</p>
<p>佛復告摩訶男：「雖能聽經，若不受持，亦名不具。雖能受持，不解其義，亦名不具。雖解義趣，而未能得如說修行，亦名不具。若能具足信、戒、捨心，數往塔寺聽法，受持、解其義趣，如說修行，是則名為滿足之行。摩訶男雖復具足信、戒、捨心，數詣塔寺，親近眾僧，然猶未能專心聽法，是亦名為行不具足。以斯義故，應當方便專心聽法。雖能聽法，若不受持，亦名不具，是故應當受持正法。雖能受持，若不解義，亦名不具，是故應當解其言趣。雖解義味，若復不能如說修行，亦名不具，是故應當如說修行。若能具足信心，持戒及捨心等，數往僧坊，專心聽法，受持莫忘，解其義趣，信戒捨心，往詣塔寺，聽受經法，受持不忘，解其義趣。若復不能如說修行，是亦名為不具足也。摩訶男！優婆塞以信心故，則能持戒。以持戒故，能具捨心。具捨心故，能往詣僧坊。往詣僧坊故，能專心聽法。專心聽法故，則能受持。能受持故，解其義趣。解其義趣，能如說修行。能如說修行故，勤作方便，能令滿足。」</p>
<p>時摩訶男復白佛言：「世尊！云何優婆塞具足幾支，自利未利於他？」</p>
<p>佛告摩訶男：「具足八支能自利益，未利於他。何等為八？優婆塞自己有信，不能教他。自持淨戒，不能教人令持禁戒。自修於捨，不能教人令行布施。自往詣塔寺，親近比丘，不能教人往詣塔寺，親近比丘。自能聽法，不能教人令聽正法。自能受持，不能教人受持。自能解義，不能教人令解其義。自能如說修行，不教他人如說修行。是名具足八支，唯能自利不能利他。」</p>
<p>時摩訶男復白佛言：「具足幾法，能自利益，亦利於他？」</p>
<p>佛告之曰：「若能具足十六支者，如是之人，能自他利。自生信心，教人令得。自行受持，教人受持。自行捨心，亦復教人令行捨心。身自往詣僧坊塔寺，亦復教人往詣僧坊，親近比丘。自能聽法，亦復教人令聽正法。自能受持，亦復教人令受持法。自解義趣，亦復教人解其義味。自如說行，亦復教人如說修行。若能具足十六支，此則名為自利利他。如斯之人，若在剎利眾，若婆羅門眾，若居士眾，若沙門眾，隨所至處，能為此眾作大照明，猶如日光，除諸闇冥，當知是人，甚為希有。」佛說是已，釋摩男禮佛而退。</p>
<p>時諸比丘聞佛所說，歡喜奉行。</p>
</div>
<div class='div-other'><a id='mulu170' />
<p class='h2'>（一五五）</p><p>如是我聞：</p>
<p>一時，佛在迦毘羅衛國尼拘陀林。爾時，釋摩男往詣佛所，頂禮佛足，却坐一面，而白佛言：「世尊！此迦毘羅人民熾盛，安隱豐樂。我常在中，每自思惟：『若有狂象奔車、逸馬狂走之人來觸於我，我於爾時，或當忘失念佛之心，或復忘失念法僧心。』復自念言：『若當忘失三寶心者，命終之時，當生何處？入何趣中？受何果報？』」</p>
<p>佛告之曰：「汝當爾時，勿生怖畏，命終之後，生於善處，不墮惡趣，不受惡報。譬如大樹初生長時，恒常東靡，若有斫伐，當向何方，然後墜落？當知此樹必東向倒。汝亦如是，長夜修善，若墮惡趣，受惡報者，無有是處。」時釋摩男聞佛所說，頂禮佛足，還其所止。</p>
<p>諸比丘聞佛所說，歡喜奉行。</p>
</div>
<div class='div-other'><a id='mulu171' />
<p class='h2'>（一五六）</p><p>如是我聞：</p>
<p>一時，佛在迦毘羅衛國尼拘陀林。爾時，釋摩男往詣佛所，頂禮佛足，在一面坐，而白佛言：「世尊！若有比丘在於學地，所作未辦，常欲進求阿羅漢果，入於涅槃。云何比丘修習幾法，盡諸有漏，心得無漏，心得解脫，慧得解脫，於現在世獲其果證，得無漏戒，決定自知，我生已盡，梵行已立，所作已辦，不受後有。」</p>
<p>佛告摩訶男：「若有比丘在於學地，未得無學，意恒進求，欲得涅槃，常修六念。譬如有人身體羸瘦，欲食美饍，為自樂故，諸比丘等，亦復如是，為涅槃故，修於六念。何等為六？一者、念於如來、應供、正遍知、明行足、善逝、世間解、無上士、調御丈夫、天人師、佛、世尊。當于爾時，無有貪欲、瞋恚、愚癡，唯有清淨質直之心。以直心故，得法得義，得親近佛，心生歡喜。以歡喜故，身得猗樂。以身樂故，其心得定。以得定故，怨家及己親族，於此二人，無怨憎想，心常平等，住法流水，入於定心，修念佛心，趣向涅槃，是名念佛。二者、念法。所謂法者，即是如來所有功德，十力、無畏，必趣涅槃，應當至心觀察是法，智者自知，聖弟子者，應修念法。爾時，離於貪欲、瞋恚、愚癡，唯有清淨質直之心。以直心故，得義得法，以親近法，心生歡喜。以歡喜故，身得猗樂。得猗樂故，其心得定。以得定故，於怨憎所，其心平等，無有愛瞋，住法流水，入於定心。修念法觀，趣向涅槃，是名念法。三者、念僧。所謂僧者，如來弟子，得無漏法，能為世間作良福田。何等名為良福田耶？有向須陀洹，有得須陀洹已，有向斯陀含，有得斯陀含，有向阿那含，有得阿那含，有向阿羅漢，有得阿羅漢。是則名為良祐福田，具戒、定、慧、解脫、解脫知見，應當合掌恭敬其人。以念僧故，得法得義，得親近僧，心生歡喜。生歡喜故，乃得快樂。得快樂故，其心得定。以得定故，於怨憎所，其心平等，無有貪欲、瞋恚、愚癡，唯有清淨質直之心，住法流水，入於定心。修念僧觀，趣向涅槃，是名念僧。云何念戒？所謂不壞戒、不缺戒、不雜戒、無垢戒、離恐懼戒、非戒盜戒、清淨戒、具善戒，念如是等諸禁戒時，即得離於貪欲、瞋恚、愚癡、邪見。離諸惡故，得法得義，得親近戒，心生歡喜。以心喜故，乃得快樂。心得樂故，其心得定。以得定故，於怨憎所，其心平等，清淨質直，住法流水，入於定心。修念戒想，是名念戒。云何念施？念己所施，<span class='corr'>獲</span>得善利，一切世間為慳嫉所覆，我於今者得離如是慳貪之垢，住捨心中，於一切物，心無悋惜，持用布施。既布施已，我心應喜。猶如大祠，分己財物，捨與他人。若能如是修施心者，於現世中，得法得義，得親近施，無有貪欲、瞋恚、愚癡，唯有清淨質直之心，應生歡喜。以歡喜故，身得快樂。身快樂故，其心得定。以心定故，於怨憎所，心無高下，住法流水，入於定心。修念施想，是名念施。云何念天？所謂四天王、三十三天、炎摩天、兜率天、化樂天、他化自在天，此諸天等，若當信心、因緣力故，生彼天者，我亦有信、戒、施、聞、慧，亦復如是。以此功德，生天上者，我亦具有如是功德，當生彼天。念如斯天，以念天故，離於貪欲、瞋恚、愚癡，唯有清淨質直之心，於現世中，得法得義，得親近天，心生歡喜。心歡喜故，身得快樂。得快樂故，其心得定。心得定故，於怨憎所，心無高下，住法流水，入於定心。修念天想，是名念天。</p>
<p>「摩訶男！若有比丘住於學地，所作未辦，常欲進求阿羅漢果，入於涅槃，應當至心修是六念。以能修習斯六念故，盡諸有漏，心得解脫，慧得解脫，於現在世，獲其證果。即得證已，作是唱言：『我生已盡，梵行已立，所作已辦，不受後有。』」</p>
<p>時摩訶男及諸比丘聞佛所說，歡喜奉行。</p>
</div>
<div class='div-other'><a id='mulu172' />
<p class='h2'>（一五七）</p><p>爾時，世尊在迦毘羅衛國尼拘陀林夏坐安居。爾時，眾多比丘於夏欲末，在講堂中，為佛縫衣。諸比丘等縫衣已訖，作是思惟：「我等於今，縫衣已竟，當逐佛遊行。」時，釋摩男聞諸比丘縫衣已訖，欲隨佛遊行，聞斯語已，即往佛所，稽首禮足，在一面坐，而白佛言：「世尊！我今身心甚為重鈍，迷於諸方，雖復聽法，心不甘樂。所以者何？我聞諸比丘等，縫衣已竟，當隨佛遊行，即生念言：『何時當復還見世尊，及以修心諸比丘等？』」</p>
<p>佛告之曰：「我及比丘雖去餘處，汝若恒欲見於如來及比丘者，應以法眼至心觀察，常修五事。何等為五？所謂以具信故，能隨順教，非是無信，能隨順教。持淨戒故，能隨順教，非是毀禁能順教也。以多聞故，能隨順教，非以少聞能隨順教。非以慳悋能行布施，以捨心故，能行布施。非以愚癡能修智慧，以慧心故，能識法相。是故摩訶男！若欲見佛及比丘者，恒應修習如是五事，并六念法，若如是者，我及比丘便常在前。所謂僧者，名為和合。」</p>
<p>時摩訶男聞佛所說，歡喜禮足而去。</p>
</div>
<div class='div-other'><a id='mulu173' />
<p class='h2'>（一五八）</p><p>如是我聞：</p>
<p>一時，佛在迦毘羅衛國尼拘陀園林中。爾時，摩訶男釋往詣佛所，頂禮佛足，在一面坐，白佛言：「世尊！如我解佛所說之義，獲定心故，而得解脫。若如是者，為先得定後解脫耶？為先解脫後得定耶？定與解脫為俱時耶？所未曾得，所未曾行，過去未來所未曾生，現在亦無。」爾時，世尊嘿然不答，第二第三亦如是問，如來嘿然，悉皆不答。</p>
<p>時尊者阿難侍如來側，以扇扇佛。于時阿難作是念：「今釋摩訶男以此甚深之義諮問世尊，世尊今者，所患始除，氣力尚微，未堪說法，我當為彼略說少法，令其還去。」時尊者阿難作是念已，即語釋摩男：「如來所說，說於學戒，亦說於彼無學之戒。說於學定，亦說於彼無學之定。說於學慧，亦說於彼無學之慧。說學解脫，亦說於彼無學解脫。」</p>
<p>時，摩訶男白阿難言：「云何如來說於學戒及無學戒，學定、無學定，學慧、無學慧，學解脫、無學解脫？」</p>
<p>阿難言：「如來聖眾住戒持波羅提木叉，具足威儀，行所行處，於小罪中，心生大怖，具持禁戒，是則名為持戒具足。厭於欲惡及諸不善，離生喜樂，入於初禪，乃至入第四禪，是名為禪。如實知苦，如實知苦集，如實知苦滅，如實知苦滅道，如是知見，斷五下分結，身見、戒取、疑、欲愛、瞋恚。彼斷五下分結，便得化生，即於彼處，而得涅槃，名阿那含，更不還來至此欲界，是則名為學戒、學定、學慧、解脫。復次，更於異時，盡諸有漏，得於無漏，心得解脫，慧得解脫，現法取證，逮得無生，自知生死已盡，梵行已立，所作已辦，不復受有。當于爾時，得無學戒、無學定、無學慧、無學解脫。摩訶男！以是緣故，佛說於學及以無學。」時摩訶男聞其所說，歡喜頂禮而去。</p>
<p>時摩訶男既去不遠，佛告阿難：「此迦毘羅衛國諸比丘等，頗共諸釋講論如是深遠義不？」阿難白佛：「此迦毘羅衛諸比丘等，每與諸釋共論如是甚深之義。」</p>
<p>佛告阿難：「迦毘羅衛比丘與諸釋等，獲大善利，能解如是聖賢慧眼。」</p>
<p>諸比丘聞佛所說，歡喜奉行。</p>
</div>
<div class='div-other'><a id='mulu174' />
<p class='h2'>（一五九）</p><p>如是我聞：</p>
<p>一時，佛在迦毘羅衛國尼俱陀園林中。時麁手釋往詣摩訶男所，語摩訶男言：「如來說須陀洹，有幾不壞信？」</p>
<p>摩訶男釋答言：「如來所說須陀洹人，有四支不壞信。所謂於佛不壞信，於法不壞信，於僧不壞信，聖所授戒得不壞信。」</p>
<p>麁手釋言：「汝今不應說言，如來說四不壞信。所以者何？如來唯說三不壞信，所謂於三寶所，得不壞信。」第二第三亦作是說，摩訶男亦作是答：「汝莫說言三不壞信，如是◎如來實說四不壞信。」二人紛紜，各競所見，不能得定，往詣佛所，頂禮佛足，在一面坐，請決所疑。</p>
<p>時，摩訶男白佛言：「世尊！彼麁手釋來至我所，作是言：『如來為說幾不壞信？』我即答言：『如來說於四不壞信，所謂三寶、聖所授戒。』麁手釋言：『如來唯說三不壞信，云何言四？所謂三寶。』第二第三亦作是說，第二第三我亦答言：『如來說四，實不說三。』彼之所說，我不能解。我之所說，彼亦不解。」</p>
<p>時，麁手釋即從坐起，白佛言：「世尊！假設佛不教我，僧不教我，比丘尼、優婆塞、優婆夷、若天、若魔、若梵，此諸人等，都不教我，向於佛者，我亦一心迴向於佛，法僧亦然。」</p>
<p>佛告摩訶男言：「麁手釋作如是語，◎汝云何答？」</p>
<p>摩訶男白佛言：「世尊！若如是者，我更無答。異於佛法，更無善處。離於佛法，更無真處。無異處善，無異處真。」</p>
<p>佛復告摩訶男：「汝從今日，應如是解，具足四事，名不壞信，所謂於佛、法、僧、聖所念戒。麁手釋以不解故，作如是語，即聞佛說，即得解了。」</p>
<p>時摩訶男及麁手釋聞佛所說，歡喜頂禮而去。</p>
</div>
<div class='div-other'><a id='mulu175' />
<p class='h2'>（一六〇）</p><p>爾時，佛在迦毘羅衛國尼俱陀園林中。當爾之時，彼國諸釋集講論處，既集坐已，於其中間，各共談論，語摩訶男言：「無有前後，汝意謂誰以為後耶？麁手釋者，如來記彼得須陀洹，於人天中七生七死，得盡苦際。彼麁手釋毀犯禁戒，飲彼酒漿，佛尚記言得須陀洹。若如是者，有何前後？」復語摩訶男言：「汝可往詣於世尊所，問如斯義。」</p>
<p>時摩訶男釋尋如其言，即往佛所，頂禮佛足，在一面坐。白佛言：「世尊！迦毘羅釋集講論處，於其中間作如是論，語我言：『誰為前後？時麁手釋其命已終，如來記彼得須陀洹，於人天中七生七死，得盡苦際。彼麁手釋毀犯禁戒，飲放逸漿，若記彼得須陀洹，當知是即無有前後。』」</p>
<p>佛告之曰：「皆稱我為善逝，世尊作是語者，亦名善逝。稱善逝故，生善逝心，賢聖弟子生正直見，稱言善逝。復次，摩訶男！如來弟子一向歸佛，亦復歸依法僧三寶，得疾智、利智、厭離智、道智，不墮地獄、餓鬼、畜生，及餘惡趣，得八解脫，獲於身證，具八解脫，住於具戒，以智慧見，盡於諸漏，是則名為得俱解脫阿羅漢也。復次，摩訶男！賢聖弟子，亦如上說，慧解脫阿羅漢不得八解脫。復次，摩訶男！一向歸佛，餘如上說，身證阿那含，成就八解脫，未盡諸漏。復次，摩訶男！一向歸佛，餘如上說，不墮地獄、餓鬼、畜生，不墮惡趣。如來教法，彼隨順不逆，是名見到。復次，摩訶男！賢聖弟子一向歸依佛。餘如上說。佛所教法，彼隨順解脫，是名信解脫。復次，摩訶男！若信佛語，欣尚翫習，忍樂五法，所謂信、精進、念、定、慧，是名賢聖弟子不墮三塗，是名堅法。復次，賢聖弟子信受佛語，然有限量，忍樂五法，如上所說，是名賢聖弟子不墮三塗，是名堅信。摩訶男！我今若說娑羅樹林能解義味，無有是處。假使解義，我亦記彼得須陀洹。以是義故，麁手釋我當不記彼釋得須陀洹。所以者何？彼麁手釋不犯性重，犯於遮戒，臨命終時，悔責所作。以悔責故，戒得完具，得須陀洹。人少有所犯，悔責完具，何故不記彼麁手釋得須陀洹？」</p>
<p>摩訶男釋聞佛所說，歡喜頂禮而去。</p>

<div class="lg regular"><div class='lg-row'>云何優婆塞　得果、一切行</div>
<div class='lg-row'>自輕及住處　十一與十二</div>
<div class='lg-row'>解脫并舍羅　麁手為第十</div>
</div></div>
<p class='juan'>別譯雜阿含經卷第八</p></div>
</div><!-- end of div[@id='body'] -->
</body></html>