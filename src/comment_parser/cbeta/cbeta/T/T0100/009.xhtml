<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>別譯雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu176' />別譯雜阿含經卷第九<span class='note-inline'>(丹本第九卷初准)</span></p><p class="byline">失譯人名今附秦錄</p>
<div class='div-other'><a id='mulu177' />
<p class='h2'>（一六一）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「不生歡喜園，　終不能得樂。</div>
<div class='lg-row'>是三十三天，　名稱滿世間，</div>
<div class='lg-row'>常是彼天人，　之所居住處。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「汝如小嬰愚，　非爾智所及，</div>
<div class='lg-row'>如斯之妙法，　乃是羅漢語。</div>
<div class='lg-row'>諸行斯無常，　是生滅之法，</div>
<div class='lg-row'>其生滅滅已，　寂滅乃為樂。」</div>
</div><p>天復以偈讚曰：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu178' />
<p class='h2'>（一六二）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「能捨於家業，　斷諸一切法，</div>
<div class='lg-row'>常教授於他，　不名善沙門。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「夜叉汝當知，　若諸種姓中，</div>
<div class='lg-row'>有遭苦難者，　諸有有智人，</div>
<div class='lg-row'>不應不愍彼。　善逝以大悲，</div>
<div class='lg-row'>安慰而教導，　羅漢法應爾。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu179' />
<p class='h2'>（一六三）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「若有賢善人，　能具修慚愧，</div>
<div class='lg-row'>譬如彼良馬，　不為[怡-台+龍]悷惡。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「一切世間人，　少能修慚愧，</div>
<div class='lg-row'>能遠離諸惡，　猶彼調乘馬。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu180' />
<p class='h2'>（一六四）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「不善知己法，　好欲習他法，</div>
<div class='lg-row'>是名睡不寤，　有時必得寤。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「既善知己法，　不憙習他教，</div>
<div class='lg-row'>漏盡阿羅漢，　棄惡就正法。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu181' />
<p class='h2'>（一六五）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「不善調於法，　依止於異見，</div>
<div class='lg-row'>是名睡不寤，　有時或得寤。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「於法善調順，　不依止邪見，</div>
<div class='lg-row'>度愛之彼岸，　佛知已涅槃。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu182' />
<p class='h2'>（一六六）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「比丘得羅漢，　盡諸有漏法，</div>
<div class='lg-row'>如是滅結者，　住於最後身。</div>
<div class='lg-row'>偽說言是我，　偽說言非我。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「比丘得羅漢，　盡諸有漏法，</div>
<div class='lg-row'>如斯滅結者，　住於最後身。</div>
<div class='lg-row'>內心終不著，　我及以非我，</div>
<div class='lg-row'>隨順世俗故，　亦說我非我。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu183' />
<p class='h2'>（一六七）</p><p>如是我聞：</p>
<p>一時，佛在舍衛國祇樹給孤獨園。爾時，羅睺羅阿脩羅王手障於月。時月天子極大驚怖，身毛為竪，往詣佛所，頂禮佛足，即說偈言：</p>

<div class="lg regular" style="margin-left:1em;"><div class='lg-row'>「如來大精進，　我今歸命禮，</div>
<div class='lg-row'>能於一切處，　悉皆得解脫。</div>
<div class='lg-row'>今遭大艱難，　願作我歸依，</div>
<div class='lg-row'>世間之善逝，　應供阿羅漢，</div>
<div class='lg-row'>我今來歸依，　如來愍世間，</div>
<div class='lg-row'>使彼羅睺羅，　自然放捨我。」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「月處虛空中，　能滅一切闇，</div>
<div class='lg-row'>有大光明照，　清白悉明了。</div>
<div class='lg-row'>月是世明燈，　羅睺應速放。」</div>
<div class='lg-row'>羅睺聞偈已，　心中懷戰慄，</div>
<div class='lg-row'>流汗如沐浴，　即速放彼月。</div>
</div><p>時，跋羅蒲盧旃見阿脩羅王速疾放月，即說偈言：</p>

<div class="lg regular" style="margin-left:1em;"><div class='lg-row'>「汝何故驚懼？　速疾放於月，</div>
<div class='lg-row'>身汗如沐浴，　掉動如病者？」</div>
</div><p>時，阿脩羅復說偈言：</p>

<div class="lg regular" style="margin-left:1em;"><div class='lg-row'>「我聞佛說偈，　若不放月者，</div>
<div class='lg-row'>頭當破七分，　終不見安樂。」</div>
</div><p>時，跋羅蒲盧旃復說偈言：</p>

<div class="lg regular" style="margin-left:1em;"><div class='lg-row'>「佛出未曾有，　見者得安隱，</div>
<div class='lg-row'>阿修聞說偈，　即時放於月。」</div>
</div></div>
<div class='div-other'><a id='mulu184' />
<p class='h2'>（一六八）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「汝手為有杻，　及有靽桁不？</div>
<div class='lg-row'>不處於牢獄，　乃至繫閉不？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「我都無手杻，　及以諸桁械，</div>
<div class='lg-row'>羇靽繫閉等，　一切皆永滅。</div>
<div class='lg-row'>夜叉汝當知，　我脫如是事。」</div>
</div><p>天復以偈問曰：</p>

<div class="lg regular" style="margin-left:1em;"><div class='lg-row'>「云何名為杻？　云何是桁械？</div>
<div class='lg-row'>云何是羇靽？　云何為繫閉？」</div>
</div><p>佛復以偈答曰：</p>

<div class="lg regular" style="margin-left:1em;"><div class='lg-row'>「母即名為杻，　婦名為桁械，</div>
<div class='lg-row'>子名為羇靽，　愛名為繫閉。</div>
<div class='lg-row'>我無母之杻，　亦無妻桁械，</div>
<div class='lg-row'>無有子羇靽，　復無愛繫閉。」</div>
</div><p>天復說偈言：</p>

<div class="lg regular" style="margin-left:1em;"><div class='lg-row'>「善哉得無杻！　亦無有桁械。</div>
<div class='lg-row'>善哉無羇靽！　無繫閉亦善。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu185' />
<p class='h2'>（一六九）</p><p>如是我聞：</p>
<p>一時，佛在釋翅鳩羅脾大斯聚落。爾時，世尊剃除鬚髮，未久之間，晨朝早起，正身端坐，以衣覆頭。時彼鳩羅脾大斯聚落之中，有一天神來至佛所，而問佛言：「汝憂愁耶？」佛言：「我無所失，何故憂愁？」天神復言：「汝歡喜耶？」佛答之曰：「我無所得，何故歡喜？」復言：「沙門汝不憂愁不歡喜耶？」佛言：「誠如所言。」</p>
<p>天即說偈言：</p>

<div class="lg regular" style="margin-left:1em;"><div class='lg-row'>「比丘汝云何，　得無煩惱耶？</div>
<div class='lg-row'>汝無少歡喜，　獨坐於林野，</div>
<div class='lg-row'>是處難忍樂。　而汝於今者，</div>
<div class='lg-row'>不為不忍樂，　之所覆蔽障。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「我都無煩惱，　安住得解脫。</div>
<div class='lg-row'>亦無有歡喜，　不樂所不亂，</div>
<div class='lg-row'>天神應當知，　是故能獨住。」</div>
</div><p>天神復以偈問言：</p>

<div class="lg regular" style="margin-left:1em;"><div class='lg-row'>「比丘汝今者，　何故無煩惱？</div>
<div class='lg-row'>云何無歡喜？　而獨住林野，</div>
<div class='lg-row'>不為彼不樂，　之所覆蔽障？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「歡喜即煩惱，　煩惱即歡喜。</div>
<div class='lg-row'>我無喜煩惱，　天神應當知。」</div>
</div><p>天神復說偈言：</p>

<div class="lg regular" style="margin-left:1em;"><div class='lg-row'>「比丘快善哉！　而無諸煩惱，</div>
<div class='lg-row'>亦無有歡喜，　無歡喜善哉！</div>
<div class='lg-row'>善哉處閑獨！　不樂所不亂。」</div>
</div><p>天神復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu186' />
<p class='h2'>（一七〇）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「端坐百牟鋑，　頭上亦火然，</div>
<div class='lg-row'>應勤思方便，　而斷於欲結。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「端坐百牟鋑，　頭上亦火然，</div>
<div class='lg-row'>念覺之比丘，　應勤思方便，</div>
<div class='lg-row'>而斷於邊見，　及以吾我見。」</div>
</div><p>天復以偈讚曰：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說是偈已，歡喜還宮。</p>
</div>
<div class='div-other'><a id='mulu187' />
<p class='h2'>（一七一）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「天女侍左右，　毘舍闍充滿，</div>
<div class='lg-row'>愚癡黑闇林，　云何得過去？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「正直名為道，　無畏名方便，</div>
<div class='lg-row'>無聲名快樂，　能覆善覺觀。</div>
<div class='lg-row'>慚愧為拘靷，　念為諸翼從，</div>
<div class='lg-row'>智慧為善乘，　正見為引導。</div>
<div class='lg-row'>男子若女人，　能乘是乘者，</div>
<div class='lg-row'>必捨棄名色，　離欲斷生死。」</div>
</div><p>天復以偈讚曰：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu188' />
<p class='h2'>（一七二）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「九門四輪轉，　內盛滿重銅，</div>
<div class='lg-row'>深淤泥之中，　云何而得去？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「斷於喜愛結，　及以欲貪惡，</div>
<div class='lg-row'>拔於愛根本，　然後安隱出。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久捨離，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu189' />
<p class='h2'>（一七三）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「云何外結髮，　內亦有結髮，</div>
<div class='lg-row'>世界俱結髮？　我今問瞿曇，</div>
<div class='lg-row'>云何令結髮，　作於不結髮？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「堅持立禁戒，　修心及智慧，</div>
<div class='lg-row'>懃行於精進，　具念名比丘，</div>
<div class='lg-row'>速能令結髮，　作於不結髮。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu190' />
<p class='h2'>（一七四）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「出家甚為難，　極難難可見，</div>
<div class='lg-row'>愚者作沙門，　多有諸事難。</div>
<div class='lg-row'>怖畏懈怠者，　常無歡喜心，</div>
<div class='lg-row'>云何而得行，　於彼沙門法？</div>
<div class='lg-row'>不能禁其心，　數生不歡喜，</div>
<div class='lg-row'>想欲得自在，　云何而除滅？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「比丘覆惡覺，　譬如龜藏六，</div>
<div class='lg-row'>比丘無所依，　亦不惱害彼，</div>
<div class='lg-row'>比丘入涅槃，　都無有譏論。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu191' />
<p class='h2'>（一七五）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「睡臥厭頻申，　頻申而不樂，</div>
<div class='lg-row'>飲食不調適，　并心下狹劣，</div>
<div class='lg-row'>五事來覆障，　不得見賢道。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「若人睡臥厭，　頻申而不樂，</div>
<div class='lg-row'>飲食不調適，　并其心下劣，</div>
<div class='lg-row'>精進捨五事，　後必見聖道。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu192' />
<p class='h2'>（一七六）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「池水云何竭？　有何流還返？</div>
<div class='lg-row'>世間之苦樂，　何處都消盡？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「眼耳與鼻舌，　并及於身意，</div>
<div class='lg-row'>名色都消盡，　如是池枯竭。</div>
<div class='lg-row'>盡於諸結業，　世間之苦樂，</div>
<div class='lg-row'>於斯盡無餘，　亦無有還返。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu193' />
<p class='h2'>（一七七）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「牟尼之世雄，　猶如伊尼延，</div>
<div class='lg-row'>少食不嗜味，　寂然處林坐。</div>
<div class='lg-row'>我今有少疑，　欲問於瞿曇，</div>
<div class='lg-row'>苦從誰出要？　云何解脫苦？</div>
<div class='lg-row'>苦於何處盡？　願為決所疑。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「世間有五欲，　意第六顯現，</div>
<div class='lg-row'>除斷於喜欲，　遠離一切苦，</div>
<div class='lg-row'>是名苦出要，　亦名苦解脫，</div>
<div class='lg-row'>斯處名盡滅，　是事汝當知。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu194' />
<p class='h2'>（一七八）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「都無所緣攀，　又無安足處，</div>
<div class='lg-row'>甚深洪流中，　誰能不沈沒？</div>
<div class='lg-row'>誰有勤精進，　能度瀑駛流？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「淨持於禁戒，　修智及禪定，</div>
<div class='lg-row'>觀察內身念，　難度而得度。</div>
<div class='lg-row'>得離於欲結，　出過色有使，</div>
<div class='lg-row'>盡於歡喜有，　如是能履深，</div>
<div class='lg-row'>而不為沒溺，　能度瀑駛流。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu195' />
<p class='h2'>（一七九）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，赫然大明，遍于祇洹，來詣佛所，頂禮足已，在一面坐。問言：「瞿曇！汝今能知一切眾生所著所縛，及知一切眾生得解脫者，并淨解脫不？」</p>
<p>爾時，世尊即告天曰：「我實盡知一切之所縛著，及得解脫、盡解脫、淨解脫者。」</p>
<p>天復問言：「瞿曇！云何能知一切眾生之所縛著得解脫、盡解脫、淨解脫耶？」</p>
<p>佛復告言：「我盡觀見有，汝天當知，今我之心得善解脫，得解脫故，能知眾生之所縛著，得解脫、盡解脫、淨解脫，亦悉知之。」</p>
<p>天即讚言：「善哉！善哉！瞿曇！知縛著，乃至能知得淨解脫。」</p>
<p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu196' />
<p class='h2'>（一八〇）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，晃然大明，却坐一面，而問佛言：「瞿曇！汝為能度瀑駛流耶？」</p>
<p>爾時，世尊答言：「實爾！」</p>
<p>天言：「瞿曇！如此駛流，深廣無際，傍無攀緣，中無安足，而能得度，甚為奇特。」</p>
<p>佛言：「實爾。」</p>
<p>天復問曰：「瞿曇！汝今云何於此駛流，無可攀挽，無安足處，而能得度？」</p>
<p>佛答天曰：「若我懈怠，必為沈沒。若為沈沒，必為所漂。若我精進，必不沈沒。若不沈沒，不為所漂。我於如是大洪流中，無可攀挽，無安足處，而能得度此大駛流。」</p>
<p>天即讚言：「善哉！善哉！比丘於此駛流，無所攀挽，而能得度，甚為希有！」</p>
<p>天復以偈讚言：</p>

<div class="lg regular" style="margin-left:1em;"><div class='lg-row'>「我昔已曾見，　婆羅門涅槃，</div>
<div class='lg-row'>久捨於嫌怖，　能度世間愛。」</div>
</div><p>爾時，此天說此偈已，歡喜還宮。</p>

<div class="lg regular"><div class='lg-row'>牟鋑及天女　四轉輪、髻髮</div>
<div class='lg-row'>睡厭、極難盡　伊尼延、駛流</div>
<div class='lg-row'>無縛著解脫　而能得濟度</div>
</div></div>
<div class='div-other'><a id='mulu197' />
<p class='h2'>（一八一）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，來詣佛所，身光顯照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「世間常驚懼，　眾生恒憂惱，</div>
<div class='lg-row'>未得財封利，　及已得之者，</div>
<div class='lg-row'>於得不得中，　能無喜懼心，</div>
<div class='lg-row'>如斯之等事，　唯願為我說。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「若有智慧者，　苦行攝諸根，</div>
<div class='lg-row'>棄捨一切務，　除如此等人，</div>
<div class='lg-row'>更無出生死。　若不捨諸務，</div>
<div class='lg-row'>常處於生死，　驚畏而怖迮，</div>
<div class='lg-row'>憂愁等諸患，　苦惱所纏逼。</div>
<div class='lg-row'>若捨於一切，　能除上諸患，</div>
<div class='lg-row'>則離於生死，　憂怖等諸惡。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu198' />
<p class='h2'>（一八二）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「誰得色最勝？　誰乘和合逝？</div>
<div class='lg-row'>當於其處住，　習學何事業？</div>
<div class='lg-row'>是何等種類，　而能供養天？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「持戒有智慧，　善能修己者，</div>
<div class='lg-row'>念禪不放逸，　除去四熱惱。</div>
<div class='lg-row'>正法意解脫，　如此得上色，</div>
<div class='lg-row'>美妙獲最勝，　和合斯乘道。</div>
<div class='lg-row'>應形彼處住，　習學於善法，</div>
<div class='lg-row'>若有如是人，　名知供養天。」</div>
</div><p>天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu199' />
<p class='h2'>（一八三）</p><p>如是我聞：</p>
<p>一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「羅吒國商估，　財產極巨富，</div>
<div class='lg-row'>各各相貪利，　貪求無厭足。</div>
<div class='lg-row'>為財產鬪諍，　愛欲結流漂，</div>
<div class='lg-row'>如斯之等類，　誰能捨欲愛？」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「棄捨於眾緣，　妻子及六畜，</div>
<div class='lg-row'>一切所翫愛，　除去欲貪癡。</div>
<div class='lg-row'>捨欲而出家，　此能斷欲結，</div>
<div class='lg-row'>永捨於一切，　漂沒及諍訟。」</div>
</div><p>爾時天復以偈讚言：</p>

<div class="lg regular" style="margin-left:1em;"><div class='lg-row'>「往昔已曾見，　婆羅門涅槃，</div>
<div class='lg-row'>嫌怖久棄捨，　能度世間愛。」</div>
</div><p>爾時，此天說此偈已，歡喜還宮。</p>
</div>
<div class='div-other'><a id='mulu200' />
<p class='h2'>（一八四）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「於往昔時，俱薩羅國有五百乘車，而以為伴，行到曠野險難之處，無有水草。有五百賊尋逐其車，規欲摽掠。時有天神，住曠野中，知賊欲劫，而作是念：『我今當往詣彼車所，我當問之，彼若能答，當為救護。設有不通，我當放捨。』思惟是已，尋即來到行客車前，身光遍照，五百乘車盡皆大明，即便以偈問商估言：</p>

<div class="lg regular" style="margin-left:2em;"><div class='lg-row'>「『誰於寤者名為睡？　誰於睡者名為寤？</div>
<div class='lg-row'>誰能解達如斯義，　宜知是時應答我。』</div>
</div><p>「時商估中，有優婆塞，於三寶所深得淨信，歸佛法僧，於佛法僧得了決定，無有狐疑。又於四諦，亦無疑心。已得見諦，獲於初果。晨朝早起，正身端坐，繫念在前，高聲誦經，誦法句偈，及波羅緣，種種經偈。彼優婆塞說偈答言：</p>

<div class="lg regular" style="margin-left:2em;"><div class='lg-row'>「『我於寤者名為睡，　我於睡者名為寤，</div>
<div class='lg-row'>我知斯事悉明了，　是故今者以偈答。』</div>
</div><p>「爾時，天神以偈問言：</p>

<div class="lg regular" style="margin-left:2em;"><div class='lg-row'>「『汝今云何作是言：　我於寤者名為睡，</div>
<div class='lg-row'>我於睡者名為寤？　云何如此而答我？』</div>
</div><p>「優婆塞以偈答言：</p>

<div class="lg regular" style="margin-left:2em;"><div class='lg-row'>「『斷除貪欲瞋恚癡，　諸漏已盡阿羅漢，</div>
<div class='lg-row'>彼稱為寤我名睡。　不知苦習及滅道，</div>
<div class='lg-row'>我於彼睡名為寤，　天神汝今應當知。』</div>
</div><p>「天神復說偈問言：</p>

<div class="lg regular" style="margin-left:2em;"><div class='lg-row'>「『善哉於寤名為睡，　汝能善解答我問。</div>
<div class='lg-row'>久來不見法兄弟，　今得相見大歡悅。</div>
<div class='lg-row'>今爾眾伴為汝故，　一切安隱得歸還。』」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu201' />
<p class='h2'>（一八五）</p><p>如是我聞：</p>
<p>一時，佛在舍衛國祇樹給孤獨園。爾時，佛告諸比丘：「乃往古昔，輸波羅城有優婆塞所居住處，諸優婆塞咸共集會於其堂上，訶欲之過：欲現外形，如露白骨；又如肉段，眾鳥競逐；欲如糞毒，亦螫亦污；又如火坑，亦如疥人，向火癢痛，愈增其疾；又如向風執炬逆走，若不放捨，必為所燒；亦如夢幻，又如假借，亦如樹果，又如鉾戟；欲為不淨，穢惡充滿；如食不消，噦臭可惡。雖復共集種種言說訶欲之過，然其還家，各自放逸。時優婆塞所集堂神，而作是念：『諸優婆塞集會此堂，說欲過患，及其還家，嗜欲滋甚，不名清淨，不依法行。我今為彼，作諸觸惱，令其覺寤。』作是念已，時彼堂神於優婆塞集會之時，即說偈言：</p>

<div class="lg regular" style="margin-left:2em;"><div class='lg-row'>「『優婆塞集論，　說欲是無常，</div>
<div class='lg-row'>汝等還自為，　欲流所沈沒。</div>
<div class='lg-row'>譬如深淤泥，　老牛墜在中，</div>
<div class='lg-row'>如今我觀察，　優婆塞眾多，</div>
<div class='lg-row'>多聞持禁戒，　唯說一欲過，</div>
<div class='lg-row'>言欲是無常，　但空有是言，</div>
<div class='lg-row'>實無棄欲心，　貪著男女相。</div>
<div class='lg-row'>貪著名非法，　汝等宜捨棄，</div>
<div class='lg-row'>於佛教法中，　應如法修行。』</div>
</div><p>「爾時，天神說如是偈，諸優婆塞聞是偈已，皆悉解悟，厭惡於欲，剃除鬚髮，信家非家，出家學道，勤行精進，修戒定慧，悉皆獲得阿羅漢果。」</p>
<p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu202' />
<p class='h2'>（一八六）</p><p>如是我聞：</p>
<p>一時，佛在王舍城迦蘭陀竹林。時須達多長者有少因緣，從舍衛國至王舍城，詣護彌長者家，見其家中，竟夜不睡，破薪然火，辦諸供具，安置高座，敷諸床榻。須達多長者見是事已，作是思惟：「今此長者施設供具，為欲結婚歡樂宴會？為欲屈彼頻婆娑羅王及大臣乎？」復更思念：「若請國王，及以官屬，婚姻宴會，而此長者不應躬身，而自栖栖，執於勞苦，然火作食；必有勝人，不審是誰？我今當問。」思惟是已，即以所念，問於長者。</p>
<p>時護彌長者即答之曰：「我亦不為婚姻歡會，亦不屈請頻婆娑羅王及大臣等，而為此會。我於明日，將欲請佛及比丘僧，故設斯供。」</p>
<p>須達多長者初聞佛名，身毛為竪，驚喜問言：「云何名佛？」</p>
<p>護彌答言：「釋種出家，剃除鬚髮，成於無上正真之道，號曰為佛。」</p>
<p>須達又問：「云何名僧？」</p>
<p>長者答曰：「若剎利子，剃除鬚髮，逐佛出家。婆羅門種、居士種、首陀羅種，如是之等，信家非家，隨佛出家，是名為僧。我於今者，請佛及僧。」</p>
<p>須達多問言：「今日如來為可見不？」</p>
<p>護彌答言：「如來近在迦蘭陀林，爾今小待，佛當自來受我供養。」</p>
<p>時須達多內心踊躍，思覩世尊，便小睡眠，眠已尋寤，天猶未曉，意謂平旦，即便早起，趣於城門。然彼城門，初夜後夜二時常開。時須達多既至門下，見城門開，謂天已曉，即出門外，欲詣佛所。先以念佛故，有光明來照其身。到城外已，見一天祠，即時繞祠，恭敬禮拜，還復黑闇，心自念言：「天大黑闇，若人非人，或能害我，當還入城。」</p>
<p>時尸婆天神放光照曜，乃至祇洹悉皆大明。天神即語須達多言：「汝可前進，不宜退還。」爾時天神即說偈言：</p>

<div class="lg regular" style="margin-left:1em;"><div class='lg-row'>「假使百匹馬，　載滿眾珍寶，</div>
<div class='lg-row'>并及百金人，　以持用布施，</div>
<div class='lg-row'>如是展轉施，　遍滿閻浮提，</div>
<div class='lg-row'>如是功德聚，　以用為一分，</div>
<div class='lg-row'>不如有一人，　發心向佛所，</div>
<div class='lg-row'>舉足行一步，　十六分中一。</div>
<div class='lg-row'>假使雪山中，　所有大力象，</div>
<div class='lg-row'>其數足滿百，　金寶莊挍身，</div>
<div class='lg-row'>其體甚姝大，　其行極迅疾，</div>
<div class='lg-row'>暴逸倍有力，　滿載諸雜寶，</div>
<div class='lg-row'>以此用布施，　不如向佛所，</div>
<div class='lg-row'>一步之功德，　十六分中一。</div>
<div class='lg-row'>假使劍摩耆，　所出之寶女，</div>
<div class='lg-row'>顏容甚端嚴，　其數足滿百，</div>
<div class='lg-row'>瓔珞以嚴身，　真金為首飾，</div>
<div class='lg-row'>頭著寶珠瓔，　以此用布施，</div>
<div class='lg-row'>所得之功德，　不如向佛所，</div>
<div class='lg-row'>舉足行一步，　十六分中一。</div>
<div class='lg-row'>是故我勸爾，　於此莫退還。」</div>
</div><p>時須達多即問之曰：「汝是誰耶？」</p>
<p>天即答言：「我是汝昔日親舊善身摩納，於舍利弗、大<span class='corr'>目</span>連所，臨終之時，生歡喜心，命終生天，得為北方天王毘沙門子。我於如來弟子所，發心隨喜，尚獲此福，況復佛也？」</p>
<p>時須達多復自念言：「今此天神稱讚乃爾，以此量之，必知彼人功德尊勝。」爾時，世尊露地經行，須達多長者即詣佛所，初見世尊，不知禮敬，輒前直坐。時彼天神化作婆羅門，來至佛所，繞佛三匝，頂禮恭敬，然後就坐。時須達多既見之已，方效於彼，禮敬而坐，問訊：「不審聖體安樂以不？」</p>
<p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「一切事安樂，　婆羅門涅槃，</div>
<div class='lg-row'>無為欲所污，　解脫於諸有。</div>
<div class='lg-row'>心斷諸欲求，　心除熱惱病，</div>
<div class='lg-row'>其心得清淨，　寂滅安隱眠。」</div>
</div><p>爾時，世尊即將長者須達多入於房中，敷座而坐。時須達多禮佛足已，在一面坐。佛為種種說法，示教利喜，施論、戒論、生天之論，欲為不淨，出要為樂。佛知須達多心意專正，踊躍歡喜，佛為說四真諦，即於座上見四真諦，如新淨㲲易受染色，須達多易悟，亦復如是，見法證法，斷八十億洞然之結，得須陀洹。即從座起，整衣服，禮佛足已，白佛言：「世尊！我名須達多，我以布施貧乏之故，諸人稱為給孤獨氏。」</p>
<p>佛言：「汝是何國人？出生何種族？」</p>
<p>須達白言：「我所出生舍衛國，唯願世尊往詣彼國，我當終身施設供養。」</p>
<p>佛告須達多：「彼國為有僧坊以不？」</p>
<p>須達多白佛言：「世尊但往於彼，我當營造，使諸比丘來往於彼。」爾時如來默然受請。</p>
<p>時須達多聞佛所說，并受其請，頂禮佛足，歡喜而去。</p>
</div>
<div class='div-other'><a id='mulu203' />
<p class='h2'>（一八七）</p><p>如是我聞：</p>
<p>一時，佛在舍衛國祇樹給孤獨園。爾時，須達多長者遇病困篤。於時世尊聞其病甚，即於晨朝，著衣持鉢，往詣其家。須達長者遙見佛來，動身欲起，佛告長者：「不須汝起。」爾時世尊別敷座坐，佛告長者：「汝所患苦，為可忍不？醫療有降，不至增乎？」</p>
<p>長者白佛：「今所患苦，甚為難忍，所受痛苦，遂漸增長，苦痛逼切，甚可患厭。譬如力人以繩繫於弱劣者頭，㨑搣掣頓，揉捺其頭，我患首疾，亦復如是。譬如屠家以彼利刀，而開牛腹，撓攪五內，我患腹痛，亦復如是。譬如二大力士，捉彼羸瘦極患之人，向火燺炙，我患身體，煩熱苦痛，亦復如是。」</p>
<p>佛告長者：「汝於今者，應於佛所生不壞信，法僧及戒，亦當如是。」</p>
<p>長者白言：「如佛所說，四不壞信，我亦具得。」</p>
<p>佛告長者：「依四不壞，爾今次應修於六念，汝當念佛諸功德，憶佛十號，如來、應供、正遍知、明行足、善逝、世間解、無上士、調御丈夫、天人師、佛、世尊，是名念佛。云何念法？如來所說勝妙之法，等同慶善，現在得利，及獲得證，離諸熱惱，不擇時節，能向善趣。現在開示，乃至智者自知，是名念法。云何念僧？常當憶念僧之德行，如來聖僧，得向具足，應病授藥，正真向道，所行次第，不越限度，能隨於佛。所行之法，須陀洹果，向須陀洹，斯陀含果，向斯陀含，阿那含果，向阿那含，阿羅漢果，向阿羅漢，是名如來聲聞僧。具足戒、定、慧、解脫、解脫知見，為他所請，如是等僧，宜應敬禮，合掌向之，是名念僧。云何念戒？自念所行滿足之戒，白淨戒，不瑕戒，不缺戒，不穿漏戒，純淨戒，無垢穢戒，不求財物戒，智者所樂戒，無可譏嫌戒。次應自念，是名念戒。云何念施？己所行施，我得善利，應離慳貪，行於布施，心無所著，悉能放捨。若施之時，手自授與，心常樂施，無有厭倦，捨心具足。若有乞索，常為開分，是名念施。云何念天？常當護心，念六欲天，念須陀洹、斯陀含，生彼六天。」</p>
<p>須達多白佛言：「世尊！如佛所說，六念之法，我已具修。」須達白佛：「唯願世尊，在此中食。」佛默受請。日時既到，須達長者為於如來設眾餚饌，種種備具，清淨香潔。設是供已，合掌向佛，而作是言：「世尊出世，難可值遇。」佛為長者種種說法，示教利喜，從座而去。</p>
<p>須達長者於佛去後，尋於其夜，身壞命終，得生天上。既生天上，尋還佛所，須達天子光色倍常，照于祇洹，悉皆大明，頂禮佛足，在一面坐，而說偈言：</p>

<div class="lg regular" style="margin-left:1em;"><div class='lg-row'>「此今猶故是，　祇洹之園林，</div>
<div class='lg-row'>仙聖所住處，　林池甚閑靜。</div>
<div class='lg-row'>法主居其中，　我今生喜樂，</div>
<div class='lg-row'>信戒定慧業，　正命能使淨。</div>
<div class='lg-row'>若能修如是，　向來之上行，</div>
<div class='lg-row'>非種姓財富，　能得獲斯事。</div>
<div class='lg-row'>智慧舍利弗，　寂然持禁戒，</div>
<div class='lg-row'>空處樂恬靜，　最勝無倫匹。」</div>
</div><p>佛告天曰：「如是！如是。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「信戒定慧業，　正念能使淨，</div>
<div class='lg-row'>非種姓財富，　能獲如斯事。</div>
<div class='lg-row'>智慧舍利弗，　寂滅能持戒，</div>
<div class='lg-row'>空處樂恬靜，　最上無倫匹。」</div>
</div><p>須達天子聞佛所說，歡喜頂禮，於座上沒，還於天宮。</p>
<p>爾時，世尊於天未曉，入講堂中，敷座而坐，告諸比丘：「向有一天，光色倍常，來詣我所，其光暉曜，普照祇洹，悉皆大明。禮我足已，却坐一面，而說斯偈：</p>

<div class="lg regular" style="margin-left:2em;"><div class='lg-row'>「『此今猶故是，　祇洹之園林，</div>
<div class='lg-row'>仙聖所住處，　林池甚閑靜。</div>
<div class='lg-row'>法主居其中，　我今生悅樂，</div>
<div class='lg-row'>信戒定慧業，　正命能使淨。</div>
<div class='lg-row'>若能修如是，　向來之上事，</div>
<div class='lg-row'>非種姓財富，　能獲如斯事。</div>
<div class='lg-row'>智慧舍利弗，　寂然持禁戒，</div>
<div class='lg-row'>空處樂恬靜，　最勝無倫匹。』」</div>
</div><p>爾時，尊者阿難在如來後，聞天說偈，即白佛言：「此必是須達長者，得生天上，是故還來讚舍利弗。」</p>
<p>佛言：「如是！如是。彼須達多生天上，來至我所，說如斯偈。」</p>
<p>爾時，阿難及諸比丘聞佛所說，歡喜奉行。</p>
</div>
<div class='div-other'><a id='mulu204' />
<p class='h2'>（一八八）</p><p>如是我聞：</p>
<p>一時，佛在曠野園第一林中。時首長者身遇困疾，爾時，世尊聞其患已，後日晨朝，著衣持鉢，往詣其家。時首長者遙見佛來，動身欲起，佛告長者：「不須汝起。」佛即慰問：「汝所患苦，為可忍不？醫療有降，不至增耶？」</p>
<p>長者白佛：「今我患苦，極為難忍，所受痛劇，遂漸增長，苦痛逼切，甚可厭患。譬如有力之人，以手㨑搣無力者頭，揉捺牽掣，我患頭痛，亦復如是。譬如屠者以彼利刀，撓攪牛腹腸胃寸絕，我患腹痛，亦復如是。譬如二大力人，捉一羸病，向火燺炙，身體焦爛，患體熱痛，亦復如是。」</p>
<p>佛告長者：「汝今，應於佛所生不壞信，法僧及戒，亦當如是。」</p>
<p>長者白佛：「如佛所說，四不壞信，我已具得。」</p>
<p>佛告長者「依於如是四不壞信，應修六念。」</p>
<p>長者白佛：「如此六念，我已具修。」時首長者即白佛言：「唯願世尊，在此中食。」佛默然受請。日時已到，彼首長者為於如來設眾餚饍，種種備具，清淨香潔。設是供已，尋便奉施，合掌向佛，而作是言：「世尊出世，難可值遇。」佛為長者種種說法，示教利喜，從座而去。</p>
<p>時首長者如來去後，尋於其夜，身壞命終，生無熱天。既生天已，即作此念：「我於今者，應往佛所。」作是念已，尋來佛所，光色倍常，照于祇洹，悉皆大明，頂禮佛已，却坐一面，身滲入地，譬如蘇油。</p>
<p>佛告天子：「汝可化為麁身，當作住想。」時首天子受佛勅已，即便化作欲界麁形，不復滲沒。佛告首天子言：「汝行幾法不生厭足，身壞命終，生無熱天？」</p>
<p>首天白佛：「我行三法，心無厭足，故得生天。見佛，聽法，供養眾僧，無厭足故，命終得生無熱天上。」時首天子即說偈言：</p>

<div class="lg regular" style="margin-left:1em;"><div class='lg-row'>「我樂常見佛，　不捨於聽法，</div>
<div class='lg-row'>供養比丘僧，　受持賢聖法，</div>
<div class='lg-row'>調伏貪嫉心，　得生無熱天。」</div>
</div><p>時首天子說是偈已，歡喜頂禮，即從座沒，還於天宮。</p>
</div>
<div class='div-other'><a id='mulu205' />
<p class='h2'>（一八九）</p><p>如是我聞：</p>
<p>一時，佛在舍衛國祇樹給孤獨園。時有一天，來至佛所，光色倍常，威光暉曜，遍照祇洹，悉皆大明，却坐一面，而說偈言：</p>

<div class="lg regular" style="margin-left:1em;"><div class='lg-row'>「七比丘解脫，　生於無煩天，</div>
<div class='lg-row'>盡於善受有，　度世間愛著。</div>
<div class='lg-row'>誰使度駛流？　而此駛流者，</div>
<div class='lg-row'>死極得自在，　甚難可得度。</div>
<div class='lg-row'>誰救死羂弶？　出過天境界。」</div>
</div><p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「優比羅建陀，　第三佛羯羅，</div>
<div class='lg-row'>跋直羯提婆，　婆睺提毘紐，</div>
<div class='lg-row'>如是等比丘，　盡度於駛流。</div>
<div class='lg-row'>能度死自在，　盡斷生死羂，</div>
<div class='lg-row'>出過於天界，　言說極深遠，</div>
<div class='lg-row'>難識難可解，　所說無不善。</div>
<div class='lg-row'>汝是何天耶？　來問我此事。」</div>
</div><p>爾時，此天以偈答曰：</p>

<div class="lg regular" style="margin-left:1em;"><div class='lg-row'>「我不還此有，　名為無煩天，</div>
<div class='lg-row'>是故我盡知，　七比丘解脫，</div>
<div class='lg-row'>斷棄於愛有，　度世之縛結。</div>
<div class='lg-row'>我生天先緣，　今日當具說。</div>
<div class='lg-row'>梵行盡於漏，　迦葉優婆塞，</div>
<div class='lg-row'>瓦師養父母，　遠離於婬欲，</div>
<div class='lg-row'>迦葉及父母，　愛答摩納等，</div>
<div class='lg-row'>彼是我親友，　我亦與彼昵。</div>
<div class='lg-row'>淨身守口意，　盡住最後身，</div>
<div class='lg-row'>如是諸大人，　我共為善伴。」</div>
</div><p>爾時，世尊復答天曰：「如是！如是。實如所說。</p>

<div class="lg regular" style="margin-left:1em;"><div class='lg-row'>「瓦師如爾言，　本毘婆陵伽，</div>
<div class='lg-row'>難提婆瓦師，　迦葉優婆塞，</div>
<div class='lg-row'>孝事於父母，　梵行盡於漏，</div>
<div class='lg-row'>彼與我親友，　我亦為彼親。</div>
<div class='lg-row'>如是諸大人，　本日相親近，</div>
<div class='lg-row'>善修身口意，　住於最後身。」</div>
</div><p>爾時，彼天聞佛所說，歡喜頂禮而去。</p>

<div class="lg regular"><div class='lg-row'>常驚恐、顏色　羅吒國、估客</div>
<div class='lg-row'>輸波羅、須達　須達多生天</div>
<div class='lg-row'>首長者生天　又有無煩天</div>
</div></div>
<p class='juan'>別譯雜阿含經卷第九</p></div>
</div><!-- end of div[@id='body'] -->
</body></html>