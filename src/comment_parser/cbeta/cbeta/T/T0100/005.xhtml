<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>別譯雜阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu92' />別譯雜阿含經卷第五</p><p class="byline">失譯人名今附秦錄</p>
<div class='div-other'><a id='mulu93' />
<p class='h1'>初誦第五</p>
<div class='div-other'><a id='mulu94' />
<p class='h2'>（八四）</p><p>如是我聞：</p>
<p>一時，佛在舍衛國祇樹給孤獨園。爾時，有一婆羅門往詣佛所，問訊佛已，在於佛前，而說偈言：</p>

<div class="lg regular" style="margin-left:1em;"><div class='lg-row'>「云何戒具足，　威儀不闕減？</div>
<div class='lg-row'>修習何等業，　成就何等法，</div>
<div class='lg-row'>而能得名為，　三明婆羅門？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「能知於宿命，　見天及惡趣，</div>
<div class='lg-row'>盡於生死有，　三通并三明。</div>
<div class='lg-row'>心得好解脫，　斷欲及一切，</div>
<div class='lg-row'>成就上三<span class='corr'>明</span>，　我名為三明。」</div>
</div><p>時，婆羅門聞佛所說，踊躍歡喜，退坐而去。</p>
</div>
<div class='div-other'><a id='mulu95' />
<p class='h2'>（八五）</p><p>如是我聞：</p>
<p>一時，佛在舍衛國祇樹給孤獨園。爾時，世尊晨朝著衣持鉢，阿難從佛，向舍衛城。時，於糞聚窟中，見夫妻二人，年幾老大，柱杖戰慄，如老鸛雀。佛遙見已，告阿難言：「汝見夫妻二人極為老朽，在糞窟中不？」阿難白佛言：「唯然！已見。」</p>
<p>佛告阿難：「如斯老人，若年少時，在舍衛城中，應為第一長者。剃除鬚髮，被服法衣，應得羅漢。若少年時，聚積財錢，應為第二長者。若出家者，剃除鬚髮，被服法衣，應得阿那含。若第三時，聚集錢財，應為第三長者。剃除鬚髮，被服法衣，應得須陀洹。如今老熟，亦不能聚財，不能精勤，亦不得上人法。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「少不修梵行，　亦不聚財寶，</div>
<div class='lg-row'>猶如老鸛雀，　拪止守空池。</div>
<div class='lg-row'>不修於梵行，　壯不聚財寶，</div>
<div class='lg-row'>念壯所好樂，　住立如曲弓。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu96' />
<p class='h2'>（八六）</p><p>如是我聞：</p>
<p>一<span class='corr'>時</span>，佛在舍衛國祇樹給孤獨園。爾時，有一老婆羅門年耆根熟，先於往日，多造眾惡，極為麁弊，毀犯所禁，不信福善，不先作福，臨終之時，無所依止，往詣佛所，問訊佛已，在一面坐，而白佛言：「世尊！我於往日，多造眾惡，極為麁弊，毀犯所禁，不能修福，又不修善，亦復不能先作福德，臨終之時，無所依止。」佛言：「實如汝語。」老婆羅門言：「善哉！瞿曇！當為我說，使我長夜獲於安樂，得義得利。」</p>
<p>佛言：「實如汝說，汝於往日，身口意業不作善行，毀犯禁戒，不修福德，不能先造，臨命終時，作所怙恃。汝於今者，實為衰老，先造眾罪，所作麁惡，不造福業，不修善行，不能先造，可畏之時，所歸依處。譬如有人，將欲死時，思願逃避，入善舍宅，以自救護，如是之事，都不可得。是故今當身修善行，意口亦然，若三業善，臨命之時，即是舍宅，可逃避處。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「人生壽命促，　必將付於死。</div>
<div class='lg-row'>衰老之所侵，　無有能救者。</div>
<div class='lg-row'>是以應畏死，　唯有入佛法。</div>
<div class='lg-row'>若修善法者，　是則歸依處。」</div>
</div><p>佛說是已，第二經無差別，應求歸依處，大人宜修善。第三長行別偈則不同，偈言：</p>

<div class="lg regular" style="margin-left:1em;"><div class='lg-row'>「壯盛及衰老，　三時皆過去，</div>
<div class='lg-row'>餘命既無幾，　常為老所患。</div>
<div class='lg-row'>近到閻王際，　婆羅門欲生，</div>
<div class='lg-row'>二間無住處，　汝都無資粮。</div>
<div class='lg-row'>應作小明燈，　依憑於精勤，</div>
<div class='lg-row'>前除於諸使，　不復生老死。」</div>
</div></div>
<div class='div-other'><a id='mulu97' />
<p class='h2'>（八七）</p><p>如是我聞：</p>
<p>一時，佛在舍衛國祇樹給孤獨園。爾時，有一老婆羅門往至佛所，問訊佛已，在一面坐，白佛言：「世尊！吾今朽邁，往昔已來，造作眾惡，未曾作福，未更修善，又所不行離於怖畏救護之法。善哉！瞿曇！為我說法，使我命終有所救護、屋宅、歸依、逃避之處。」</p>
<p>佛告婆羅門：「世間熾然。何謂熾然？謂老病死。以是之故，應身修善，口意亦然。汝都不修身口意善，汝今若能於身口意修於善者，即是汝之船濟，乃至死時，能為汝救護，為汝屋宅，為汝歸依、逃避之處。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「譬如失火家，　焚燒於屋宅，</div>
<div class='lg-row'>宜急出財寶，　以置無火處。</div>
<div class='lg-row'>生老病死火，　焚燒於眾生，</div>
<div class='lg-row'>宜應修惠施，　賑眾於貧窮。</div>
<div class='lg-row'>世間金寶等，　王賊水火侵，</div>
<div class='lg-row'>死時悉捨離，　無有隨人者。</div>
<div class='lg-row'>施逐人不捨，　猶如堅牢藏，</div>
<div class='lg-row'>王賊及水火，　無能侵奪者。</div>
<div class='lg-row'>慳貪不布施，　是名常睡眠；</div>
<div class='lg-row'>修施濟匱乏，　是名為覺悟。」</div>
</div><p>佛說是已，諸比丘聞佛所說，歡喜奉行。</p>
</div>
<div class='div-other'><a id='mulu98' />
<p class='h2'>（八八）</p><p>如是我聞：</p>
<p>一時，佛在舍衛國祇樹給孤獨園。爾時，烏答摩納往至佛所，問訊佛已，在一面坐，而作是言：「瞿曇！我如法乞財，供養父母。又以正理，使得樂處，正理供給，得大福不？」佛言：「如是供養，實得大福。」</p>
<p>佛言：「摩納！不限汝也，一切如法乞財，又以正理供養父母，正理使樂，正理供給，獲無量福。何以故？當知是人，梵天即在其家。若正理供養父母，是阿闍梨即在其家。若能正理供養父母，正理得樂，一切皆遙敬其家。若能正理供養父母，正理使樂，正理供給，當知大天即在其家。若能正理供養父母，正理與樂供給，當知一切諸天即在其家。何以故？梵天王由正理供養父母故，得生梵世。若欲供養阿闍梨者，供養父母，即是阿闍梨。若欲禮拜，先應禮拜父母。若欲事火，先當供養父母。若欲事天，先當供養父母，即是供養諸天。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「梵天及火神，　阿闍梨諸天，</div>
<div class='lg-row'>若供養彼者，　應奉養二親，</div>
<div class='lg-row'>今世得名譽，　來世生梵天。」</div>
</div></div>
<div class='div-other'><a id='mulu99' />
<p class='h2'>（八九）</p><p>如是我聞：</p>
<p>一時，佛在舍衛國祇樹給孤獨園。爾時，有一摩納名優北伽，往詣佛所，稽首問訊，在一面坐。白佛言：「世尊！婆羅門如法乞財，聚設大祀，教他設祀。如是之祀，為當作祀，為當不作？」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「馬脂及人脂，　牛脂并美食，</div>
<div class='lg-row'>吸風開祀門，　此六名大祀；</div>
<div class='lg-row'>作業雖廣大，　仙聖所毀呰。</div>
<div class='lg-row'>䍧羊及羖羊，　牛王諸小牛，</div>
<div class='lg-row'>一切殺生類，　此不為正祀，</div>
<div class='lg-row'>如是是邪祀，　眾聖所不過。</div>
<div class='lg-row'>若設正祀者，　終不惱群生，</div>
<div class='lg-row'>不害有生命，　設祀斷諸有，</div>
<div class='lg-row'>是名為正祀。　若設如是祀，</div>
<div class='lg-row'>大仙必往彼，　施及祀場餘，</div>
<div class='lg-row'>宜與彼應供。　清淨心惠施，</div>
<div class='lg-row'>時施施何處？　當施勝福田。</div>
<div class='lg-row'>云何勝福田？　所謂修梵行。</div>
<div class='lg-row'>若能如是施，　斯名廣大祀。</div>
<div class='lg-row'>設如是大祀，　以如法聚財，</div>
<div class='lg-row'>淨水手自與，　若能如是施，</div>
<div class='lg-row'>諸天生信敬，　名為自他利，</div>
<div class='lg-row'>必獲大果報。　如是設大祀，</div>
<div class='lg-row'>唯有智者能，　能生於淨信，</div>
<div class='lg-row'>亦得心解脫，　惱害不能加，</div>
<div class='lg-row'>得世間眾樂，　得生於勝處。</div>
<div class='lg-row'>是名為智者，　所設之大祀。」</div>
</div><p>佛說是已，優北伽摩納聞佛所說，歡喜而去。</p>
</div>
<div class='div-other'><a id='mulu100' />
<p class='h2'>（九〇）</p><p>如是我聞：</p>
<p>一時，佛在舍衛國祇樹給孤獨園。時有摩納名優北伽，往詣佛所，稽首問訊，在一面坐。白佛言：「世尊！婆羅門如法乞財，聚斂大祀，教他設祀。如是之祀，為當作祀，為當不作？」</p>
<p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「施設大祀具，　不擾害群生，</div>
<div class='lg-row'>若能如是祀，　所作皆清淨，</div>
<div class='lg-row'>是名祀深隱，　梵行者所受。</div>
<div class='lg-row'>現於世間中，　名聞極遠者，</div>
<div class='lg-row'>遠離於戰諍，　如是祀可讚，</div>
<div class='lg-row'>諸佛所稱善。　祀及祀之道，</div>
<div class='lg-row'>以清淨惠施，　宜施彼應供，</div>
<div class='lg-row'>施時施何處，　斯名廣大祀，</div>
<div class='lg-row'>諸天所信敬。　以如法聚財，</div>
<div class='lg-row'>淨水手自與，　若能如是祀，</div>
<div class='lg-row'>名為自他利，　必獲大果報。</div>
<div class='lg-row'>如是之大祀，　唯有智者能，</div>
<div class='lg-row'>能生於淨信，　亦得心解脫，</div>
<div class='lg-row'>惱害不能加，　得世間最樂，</div>
<div class='lg-row'>得生於勝處，　名為有智者。」</div>
</div><p>佛說是已，優北伽聞佛所說，歡喜而去。</p>
</div>
<div class='div-other'><a id='mulu101' />
<p class='h2'>（九一）</p><p>如是我聞：</p>
<p>一時，佛在舍衛國祇樹給孤獨園。爾時，有一摩納名曰佛移，往詣佛所，稽首問訊，在一面坐。白佛言：「世尊！為有幾法，教在家人處於家中得現報利，并得利樂？」</p>
<p>佛告摩納：「有四法使在家人得現世報，獲利益樂。何謂為四？一能精勤，二能守護諸根，三得善知識，四正理養命。云何精勤？隨所作業，家計資生，或為王臣，或為農夫，或復治生，或復牧人，隨其所作，不憚劬勞，寒暑風雨，飢渴飽滿，蚊虻蠅蜂，雖有勤苦，不捨作業，為成業故，終不休廢，是名精勤。云何名為守護諸根？若族姓子如法聚財，設有方計，不為王賊水火之所劫奪，怨憎之處悉不得侵，不生惡子，是名守護。云何名為近於善友？若族姓子近於善友，而此善友資性賢良，終不姦盜，亦不放逸飲酒醉亂，吐出實言，不為欺誑。與如此人共為親友，未生憂惱能令不生，已生憂惱能使滅除，未生喜樂能使得生，已生喜樂能使不失，是名善友。云何名為正理養命？若族姓子知其財物，量其多少，節其財用，入多於出，莫苟輕用。譬如有人食優曇果，初食之時，樹上甚多。既食之已，醉眠七日。既醒悟已，方覺失<span class='corr'></span>果。宜處以理，奢儉得中。若有錢財，不能衣食，不能惠施，極自儉用，眾人咸言：『如此之人，死如狗死。』宜自籌量，不奢不儉，是名正理養命。」</p>
<p>摩納復白佛言：「修何等法，令在家人現受其利，後世得福？」</p>
<p>佛告摩納：「有四種法能獲福報。何謂為四？所謂信戒及施、聞、慧。云何名戒？能行不殺，乃至不飲酒。云何名施？施沙門、婆羅門、師長、父母、貧窮之者，乞與衣食、床敷、臥具、病瘦醫藥，種種所須，盡能惠與，名之為施。云何聞慧？如實知苦，知苦諦；如實知習，知習諦；如實知道，知道諦；如實知滅，知滅諦；是名聞慧具足。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「精心修事業，　勤守護不失，</div>
<div class='lg-row'>親近於善友，　能正理養命。</div>
<div class='lg-row'>信戒施聞慧，　除斷於慳貪，</div>
<div class='lg-row'>若能如是者，　速獲清淨道。</div>
<div class='lg-row'>如是八種法，　能得現利喜，</div>
<div class='lg-row'>於未來之世，　亦得天上樂。」</div>
</div><p>佛說是已，佛移摩納聞佛所說，歡喜奉行。</p>
</div>
<div class='div-other'><a id='mulu102' />
<p class='h2'>（九二）</p><p>如是我聞：</p>
<p>一時，佛在彌絺羅國菴婆羅園。爾時，婆私吒婆羅門女新喪第六子，為喪子故，心意錯亂，裸形狂走，漸走不已，至彌絺羅菴婆羅園。爾時，世尊與無央數大眾圍遶說法。時，婆私吒婆羅門女遙見世尊，還得本心，慚愧蹲地。佛告阿難：「與其欝多羅僧，汝可將來，我為說法。」阿難受勅，即與欝多羅僧。婆私吒婆羅門女，尋取衣著，往詣佛所，頭面禮足。爾時，世尊為婆羅門女宣種種法，示教利喜，如昔諸佛，為說法要，施論、戒論、生天之論，欲為不淨苦惱之本，出要為樂。</p>
<p>爾時，世尊廣為說法，知彼至心欲離蓋纏，為說四諦苦習滅道。此婆私吒女聰明解悟，聞法能持，譬如淨白㲲易受染色。婆私吒女即於坐上，見四真諦，見法到法，知法度疑彼岸，自已證法，不隨他教，信不退轉，於佛教法，得無所畏，即從坐起，合掌禮佛，白佛言：「世尊！我今已得度於三惡，盡我形壽歸依三寶為優婆夷，盡壽不殺，清淨信向，不盜、不邪婬、不妄語、不飲酒，亦復如是。」時，彼婦女聞法歡喜，禮佛而去。</p>
<p>更於異時，婆私吒喪第七子，心不愁憂，亦不苦惱，亦不追念裸形狂走。</p>
<p>爾時，其夫婆羅突邏闍說偈問言：</p>

<div class="lg regular" style="margin-left:1em;"><div class='lg-row'>「汝昔喪子時，　追念極荼毒，</div>
<div class='lg-row'>愁憶纏心情，　彌時不飲食。</div>
<div class='lg-row'>今者第七子，　遇患而命終，</div>
<div class='lg-row'>汝備為慈母，　何故不哀念？」</div>
</div><p>時，婆私吒即便說偈答其夫言：</p>

<div class="lg regular" style="margin-left:1em;"><div class='lg-row'>「從無量劫來，　受身無漄際，</div>
<div class='lg-row'>由於恩愛故，　子孫不可計。</div>
<div class='lg-row'>處處皆受身，　喪失亦非一，</div>
<div class='lg-row'>生死曠路中，　受苦無窮已。</div>
<div class='lg-row'>我了於生死，　往來之所趣，</div>
<div class='lg-row'>是故於今者，　都無哀念情。」</div>
</div><p>其夫婆羅門復說偈言：</p>

<div class="lg regular" style="margin-left:1em;"><div class='lg-row'>「如汝所說者，　自昔未曾有，</div>
<div class='lg-row'>於誰得解悟，　而能忘所憂？」</div>
</div><p>時，婆私吒復以偈答：</p>

<div class="lg regular" style="margin-left:1em;"><div class='lg-row'>「婆羅門當知，　往日三佛陀，</div>
<div class='lg-row'>於彼彌絺羅，　菴婆羅園中，</div>
<div class='lg-row'>說斷一切苦，　并與盡苦道，</div>
<div class='lg-row'>修八聖道分，　安隱得涅槃。」</div>
</div><p>時，婆羅門復說偈言：</p>

<div class="lg regular" style="margin-left:1em;"><div class='lg-row'>「我今亦欲詣，　菴婆羅園中，</div>
<div class='lg-row'>諮問彼世尊，　除我念子苦。」</div>
</div><p>時，婆私吒復說偈言：</p>

<div class="lg regular" style="margin-left:1em;"><div class='lg-row'>「佛身真金色，　圓光遍一尋，</div>
<div class='lg-row'>永斷眾煩惱，　超度生死流。</div>
<div class='lg-row'>如是大導師，　能調伏一切，</div>
<div class='lg-row'>眾生咸蒙化，　故號為真濟。</div>
<div class='lg-row'>汝今宜速往，　詣彼世尊所。」</div>
</div><p>時，婆羅門聞婦所說，歡喜踊躍，即時嚴駕，詣彼園中，遙見世尊威光顯赫，倍生恭敬。到已頂禮，在一面坐。爾時，世尊以他心智觀察彼心，知其慇重，即時為說苦習滅道及八正道如此等法，能至涅槃。</p>
<p>時，婆羅門聞是法已，悟四真諦，已得見法，尋求出家，佛即聽許。既出家已，修不放逸，於三夜中，具得三明。佛記彼人得阿羅漢，是故更名為善生也。已得三明，勅其御者婆羅提言：「汝可乘於所駕寶車，還歸於家，語婆私吒：『汝於我所，可生隨喜。所以者何？佛今為我說四諦法，又蒙出家，獲於三明，是故於我應生淨信。』」時，婆羅提乘車還家，時，婆私吒見車已還，問御者言：「彼婆羅門見於佛不？」御者白言：「婆羅門即於坐上見四真諦，既見四諦，求索出家，佛聽出家，得出家已，於三夜中，獲阿羅漢。」爾時，其婦語御者言：「汝今能傳是善消息，當賜汝馬及千金錢。」御者白言：「我今不用馬及金錢，我欲願往詣佛所，聽受妙法。」</p>
<p>婆私吒言：「汝若如是，實為甚善。若汝出家，速能獲得阿羅漢道。」婆私吒語其女言：「汝善治家，受五欲樂，我欲出家。」女孫陀利即白母言：「我父尚能捨五欲樂，出家求道，我今亦當隨而出家，離念兄弟眷戀之心，如大象去，小象亦隨，我亦如是，當隨出家，執持瓦鉢而行乞食。我能修於易養之法，不作難養。」婆私吒言：「汝所欲者，真為吉善，所願必成。我今觀汝不久必當得盡於欲，離諸結使。」時，婆羅門婆羅闍、婆私吒、并孫陀利，悉共相隨，俱時出家，皆得盡於諸苦邊際。</p>
</div>
<div class='div-other'><a id='mulu103' />
<p class='h2'>（九三）</p><p>如是我聞：</p>
<p>一時，佛在毘舍離國大林之中。爾時，如來著衣持鉢，入城乞食。食訖，攝其衣鉢，并復洗足，坐一樹下，住於天住。時，有一婆羅門名欝湊羅突邏闍，失產乳牛，遍處推求，經於六日，不知牛處，次第求覓，趣大林中，遙見如來在樹下坐，容貌殊特，諸根寂定，心意恬靜，獲於最上調伏之意，如似金樓，威光赫然。見是事已，往詣佛所，即於佛前而說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「云何比丘樂獨靜，　如是思惟何所得？」</div>
</p><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「我於諸得失，　都無有愁憂，</div>
<div class='lg-row'>汝莫謂於我，　與汝等無異。」</div>
</div><p>時，婆羅門復說偈言：</p>

<div class="lg regular" style="margin-left:1em;"><div class='lg-row'>「此中真是梵住處，　實如比丘之所說，</div>
<div class='lg-row'>我欲論我家中事，　唯願少聽我所說。</div>
<div class='lg-row'>沙門汝今者，　宴坐林樹間，</div>
<div class='lg-row'>亦無有失牛，　六日之憂苦，</div>
<div class='lg-row'>當知此沙門，　真為寂然樂。</div>
<div class='lg-row'>汝亦不種稻，　何憂於灌水？</div>
<div class='lg-row'>亦不憂稻穗，　有出不出者，</div>
<div class='lg-row'>如是等眾苦，　汝今久捨離。</div>
<div class='lg-row'>亦不種胡麻，　又不恐荒穢，</div>
<div class='lg-row'>汝亦無如是，　耘耨之苦惱。</div>
<div class='lg-row'>當知彼沙門，　實為寂然樂。</div>
<div class='lg-row'>我家有草敷，　敷來經七月，</div>
<div class='lg-row'>中有眾毒蟲，　蝎螫生苦惱，</div>
<div class='lg-row'>汝無如是事，　沙門為快樂。</div>
<div class='lg-row'>汝無有七子，　[怡-台+龍]悷難教授，</div>
<div class='lg-row'>舉貸負他債，　汝無如是事，</div>
<div class='lg-row'>沙門為快樂。　汝又無七女，</div>
<div class='lg-row'>或有產一子，　或有無子者，</div>
<div class='lg-row'>喪夫來歸家，　無有如是事。</div>
<div class='lg-row'>當知沙門樂，　亦無諸債主，</div>
<div class='lg-row'>晨朝來至門，　債索所負者，</div>
<div class='lg-row'>無有如是事，　沙門為快樂。</div>
<div class='lg-row'>汝無有朽舍，　遍中諸空器，</div>
<div class='lg-row'>鼷鼠在中戲，　摚觸出音聲，</div>
<div class='lg-row'>擾亂廢我睡，　通夕不得眠。</div>
<div class='lg-row'>汝無有惡婦，　醜陋目黃睛，</div>
<div class='lg-row'>中夜強驅起，　日夕常罵詈，</div>
<div class='lg-row'>或說家寒苦，　或云負他債，</div>
<div class='lg-row'>沙門無此事，　當知為快樂。」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「婆羅門當知，　汝言為至誠，</div>
<div class='lg-row'>無賊偷我牛，　已經於六日，</div>
<div class='lg-row'>無有如斯事，　真實為快樂。</div>
<div class='lg-row'>我實無稻田，　而生乏水想，</div>
<div class='lg-row'>又不憂稻穗，　有出不出者，</div>
<div class='lg-row'>我無如是苦，　<span class='corr'>當</span>知為快樂。</div>
<div class='lg-row'>我無胡麻田，　生草而荒穢，</div>
<div class='lg-row'>我無如是事，　真實名為樂。</div>
<div class='lg-row'>我實無草敷，　經歷於七月，</div>
<div class='lg-row'>又無毒蟲出，　蠍螫家眷苦，</div>
<div class='lg-row'>我無如是事，　真實為快樂。</div>
<div class='lg-row'>我無有七子，　[怡-台+龍]悷而難教，</div>
<div class='lg-row'>各自而債負，　為他所敦蹙。</div>
<div class='lg-row'>我又無七女，　或產不產者，</div>
<div class='lg-row'>喪夫還歸家，　我無如此苦。</div>
<div class='lg-row'>我亦無債主，　晨朝來扣門，</div>
<div class='lg-row'>徵索所負物。　又亦無朽舍，</div>
<div class='lg-row'>滿中諸空器，　鼷鼠戲其中，</div>
<div class='lg-row'>摚觸出音聲，　擾亂廢我睡，</div>
<div class='lg-row'>竟宿不得眠。　亦無有惡婦，</div>
<div class='lg-row'>黃眼而醜陋，　中夜強驅起，</div>
<div class='lg-row'>日夕常罵詈，　或說家貧苦，</div>
<div class='lg-row'>或云負他債。　都無如斯苦，</div>
<div class='lg-row'>真實為快樂。　婆羅門當知，</div>
<div class='lg-row'>汝不斷愛憎，　不得免是苦，</div>
<div class='lg-row'>斷欲離諸愛，　然後得快樂。」</div>
</div><p>爾時，世尊為婆羅門種種說法，示教利喜，廣說如上，乃至盡諸有結，不受後有。時，尊者欝湊羅突邏闍得阿羅漢，得解脫樂，踊躍歡喜，而說偈言：</p>

<div class="lg regular" style="margin-left:1em;"><div class='lg-row'>「今我極憘樂，　大仙所說法，</div>
<div class='lg-row'>聞法得解悟，　都無諸取捨，</div>
<div class='lg-row'>不虛見世尊，　遇佛獲道果。」</div>
</div></div>
<div class='div-other'><a id='mulu104' />
<p class='h2'>（九四）</p><p>如是我聞：</p>
<p>一時，佛在娑羅婆羅門聚落。爾時，世尊於其晨朝，著衣持鉢，欲入娑羅聚落乞食。有非時雲起，天降於雨，如來避雨至彼聚落。時，聚落中，婆羅門長者共集論處，遙見佛來，咸作是言：「剃髮道人知何等法？」佛聞其言，即告之曰：「汝婆羅門有知法者，不知法者。剎利居士，亦復如是。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「終不於親友，　令其生屈伏，</div>
<div class='lg-row'>王者亦不取，　不應伏者伏。</div>
<div class='lg-row'>妻不求夫伏，　父母衰老至，</div>
<div class='lg-row'>子應致敬養，　不宜生勃逆。</div>
<div class='lg-row'>無有眾聚處，　而無賢良人，</div>
<div class='lg-row'>無有善丈夫，　而不說法語。</div>
<div class='lg-row'>斷於貪瞋癡，　所說皆如法。」</div>
</div><p>時，諸婆羅門言：「汝善知婆羅門法，來入此眾。」即時敷座，請佛就座：「為我說法，我等樂聽。」爾時，世尊入其眾中，坐其座上，為說種種法，示教利喜，而說偈言：</p>

<div class="lg regular" style="margin-left:1em;"><div class='lg-row'>「若默無所說，　莫知其愚智，</div>
<div class='lg-row'>要因於言說，　然後乃別知。</div>
<div class='lg-row'>若說妙法者，　說法趣涅槃，</div>
<div class='lg-row'>是以應言說，　熾然於法燈。</div>
<div class='lg-row'>已立仙聖幢，　皆由於言說，</div>
<div class='lg-row'>言說即聖幢，　是以不應嘿。」</div>
</div><p>佛說是已，從坐而去。</p>
</div>
<div class='div-other'><a id='mulu105' />
<p class='h2'>（九五）</p><p>如是我聞：</p>
<p>一時，佛遊拘薩羅。爾時，彼國有婆羅門名曰天敬，其聚落中，有止客舍。爾時，尊者優波摩那為佛侍者，止客舍中。如來于時微患風動，苦於背痛。尊者優婆摩那著衣持鉢，詣天敬婆羅門家。爾時，天敬在於門中剃髮而坐。彼婆羅門遙見尊者，即說偈言：</p>

<div class="lg regular" style="margin-left:1em;"><div class='lg-row'>「落髮服法衣，　手中執應器，</div>
<div class='lg-row'>住立我門側，　將欲何所求？」</div>
</div><p>時，尊者優波摩那以偈答言：</p>

<div class="lg regular" style="margin-left:1em;"><div class='lg-row'>「大羅漢善逝，　牟尼患背痛，</div>
<div class='lg-row'>須少燸藥水，　故來從汝乞。」</div>
</div><p>時，婆羅門即取鉢盛滿蘇油，黑石蜜一篋，燸藥水一車，而以與之。爾時，尊者既得之已，齎詣佛所，即以此油，并燸藥水洗塗佛身，飲黑蜜漿，背痛即愈。時，天敬婆羅門於後日朝，往詣佛所，問訊世尊，在一面坐。爾時，世尊以偈問婆羅門言：</p>

<div class="lg regular" style="margin-left:1em;"><div class='lg-row'>「云何婆羅門，　行婆羅門法，</div>
<div class='lg-row'>施何獲大果？　何者是施時？</div>
<div class='lg-row'>於何福田中，　獲得於勝報？」</div>
</div><p>時，婆羅門復以偈答言：</p>

<div class="lg regular" style="margin-left:1em;"><div class='lg-row'>「有多教學者，　多聞能總持，</div>
<div class='lg-row'>父母真正淨，　顏容悉端嚴，</div>
<div class='lg-row'>如是等名為，　三明婆羅門。</div>
<div class='lg-row'>若施如斯處，　能獲大果報，</div>
<div class='lg-row'>隨時施衣食，　是名勝福田。」</div>
</div><p>時，婆羅門復以偈問佛：</p>

<div class="lg regular" style="margin-left:1em;"><div class='lg-row'>「瞿曇說何種，　名為婆羅門？</div>
<div class='lg-row'>云何為三明？　施何得大果？</div>
<div class='lg-row'>何者是施時？　云何勝福田？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「明知於三世，　見人天惡趣，</div>
<div class='lg-row'>得盡於生死，　并獲諸神通，</div>
<div class='lg-row'>心智得解脫，　是謂為三明。</div>
<div class='lg-row'>施彼得大果，　是名勝福田。」</div>
</div><p>時，天敬婆羅門聞佛所說，歡喜而去。</p>
</div>
<div class='div-other'><a id='mulu106' />
<p class='h2'>（九六）</p><p>如是我聞：</p>
<p>一時，佛遊拘薩羅國，夜止娑羅林。爾時，有一婆羅門近林耕殖，由晨行田，因到佛所。白佛言：「世尊！我近林耕，故樂此林。汝今亦樂此娑羅林，將非此中而耕種耶？」時，婆羅門即說偈言：</p>

<div class="lg regular" style="margin-left:1em;"><div class='lg-row'>「汝將欲種殖，　而樂此林耶？</div>
<div class='lg-row'>無侶憘空寂，　以此林樂耶？」</div>
</div><p>爾時，世尊說偈答曰：</p>

<div class="lg regular" style="margin-left:1em;"><div class='lg-row'>「我於斯林中，　都無有所作，</div>
<div class='lg-row'>拔斷其根本，　一切盡枯摧。</div>
<div class='lg-row'>於林而無林，　已得出於林，</div>
<div class='lg-row'>我永棄所樂，　禪定斷染著。」</div>
</div><p>時，婆羅門復說偈言：</p>

<div class="lg regular" style="margin-left:1em;"><div class='lg-row'>「汝實名佛陀，　於諸世間尊，</div>
<div class='lg-row'>善能滅諸結，　離於諸畜積。</div>
<div class='lg-row'>世間之最上，　盡後有邊際，</div>
<div class='lg-row'>汝傾欲華幢，　故號為世尊。」</div>
</div><p>婆羅門說是偈已，歡喜而去。</p>
</div>
<div class='div-other'><a id='mulu107' />
<p class='h2'>（九七）</p><p>如是我聞：</p>
<p>一時，佛遊拘薩羅國，在娑羅林。時有一婆羅門去林不遠，五百摩納，從其受學。時彼婆羅門每念世尊如來何時來遊此林，當往諮問，釋我疑滯。時婆羅門遣諸摩納，詣林採薪，欲以祀火。時諸摩納既至林已，見於如來在樹下坐，端正殊特，容貌和奕，如真金樓，暉光赫然。時諸摩納覩如來已，尋負薪歸，白其師言：「和上昔日，每思見佛，今者如來近在此林，若欲見者，宜知是時。」時婆羅門聞是語已，即詣佛所，問訊起居，在一面坐。即說偈言：</p>

<div class="lg regular" style="margin-left:1em;"><div class='lg-row'>「深林極茂盛，　其中甚可畏，</div>
<div class='lg-row'>何故獨宴坐，　修禪無懼心？</div>
<div class='lg-row'>又無眾音樂，　可以娛自身，</div>
<div class='lg-row'>云何樂閑居？　實為未曾有。</div>
<div class='lg-row'>汝為求大梵，　世界自在主？</div>
<div class='lg-row'>為求於帝釋，　三十三天尊？</div>
<div class='lg-row'>何故樂獨處，　可畏深林中？</div>
<div class='lg-row'>常修於苦行，　將欲何所求？」</div>
</div><p>爾時，世尊說偈答言：</p>

<div class="lg regular" style="margin-left:1em;"><div class='lg-row'>「著有所欲者，　多懷諸疑惑，</div>
<div class='lg-row'>於無數境界，　各各生染著。</div>
<div class='lg-row'>一切諸結使，　皆因無智起，</div>
<div class='lg-row'>我斷無智根，　吐結欲埿乾。</div>
<div class='lg-row'>悉斷於志求，　亦無諸諂曲，</div>
<div class='lg-row'>於諸善法中，　證知得清淨，</div>
<div class='lg-row'>正得無上道，　修禪離欲者。」</div>
</div><p>爾時，婆羅門復說偈言：</p>

<div class="lg regular" style="margin-left:1em;"><div class='lg-row'>「我今稽首禮，　歸依牟尼尊，</div>
<div class='lg-row'>於諸禪自在，　解悟無量覺。</div>
<div class='lg-row'>於天人中尊，　具三十二相，</div>
<div class='lg-row'>端正無與等，　猶彼雪山王。</div>
<div class='lg-row'>於林得解脫，　而不著於林，</div>
<div class='lg-row'>清淨解脫者，　無生拔毒箭。</div>
<div class='lg-row'>如來所說法，　於諸論中上，</div>
<div class='lg-row'>言說最第一。　人中師子吼，</div>
<div class='lg-row'>敷演四真諦，　廣度於一切，</div>
<div class='lg-row'>自離於大苦，　亦度諸群生，</div>
<div class='lg-row'>咸<span class='corr'>令</span>得安樂，　願為說此法，</div>
<div class='lg-row'>我今歸命禮，　得度於彼岸。</div>
<div class='lg-row'>離諸怖畏者，　善來住此林。</div>
<div class='lg-row'>今我得值遇，　天人大導師，</div>
<div class='lg-row'>能除滅眾生，　一切諸苦惱。」</div>
</div><p>爾時，婆羅門說是偈已，歡喜而去。</p>
</div>
<div class='div-other'><a id='mulu108' />
<p class='h2'>（九八）</p><p>如是我聞：</p>
<p>一時，佛遊拘薩羅國。爾時，世尊止於孫陀利河岸。時彼岸側有住婆羅門，往詣佛所，問訊已訖，在一面坐，即白佛言：「汝欲入此河中浴耶？」佛問之曰：「入此河浴有何利益？」婆羅門言：「今此河者，古仙度處。若入洗浴，能除眾惡，清淨鮮潔，名為大吉。」</p>
<p>佛聞是已，即說偈言：</p>

<div class="lg regular" style="margin-left:1em;"><div class='lg-row'>「非彼孫陀利，　得閉及恒河，</div>
<div class='lg-row'>竭闍婆鉢提，　入是諸河浴，</div>
<div class='lg-row'>終不能洗除，　已作之惡業。</div>
<div class='lg-row'>大力鉢健提，　并與愚下劣，</div>
<div class='lg-row'>設共於中洗，　乃至百千年，</div>
<div class='lg-row'>終不能除惡、　煩惱之垢穢。</div>
<div class='lg-row'>若人心真淨，　具戒常布薩，</div>
<div class='lg-row'>能修淨業者，　常得具足戒。</div>
<div class='lg-row'>不殺及不盜，　不婬不妄語，</div>
<div class='lg-row'>能信罪福者，　終不嫉於他，</div>
<div class='lg-row'>法水澡塵垢，　宜於是處洗。</div>
<div class='lg-row'>雖於孫陀利、　竭闍等諸河，</div>
<div class='lg-row'>此皆是世水，　飲之及洗浴，</div>
<div class='lg-row'>不能除垢污，　并祛諸惡業，</div>
<div class='lg-row'>飲浴何用為？　實語而調順，</div>
<div class='lg-row'>捨瞋不害物，　此是真淨水。</div>
<div class='lg-row'>若入淨戒河，　洗除諸塵勞，</div>
<div class='lg-row'>雖不除外穢，　能祛於內垢。</div>
<div class='lg-row'>凶嶮殘害者，　孾愚造諸惡，</div>
<div class='lg-row'>如是等不淨，　穢污垢惡者，</div>
<div class='lg-row'>水正洗身垢，　不能除此惡。」</div>
</div><p>時，婆羅門聞佛所說，讚言：「善哉！善哉！誠如所言。夫洗浴者，能除身垢。為惡業者，非洗能除。」</p>
</div>
<div class='div-other'><a id='mulu109' />
<p class='h2'>（九九）</p><p>如是我聞：</p>
<p>一時，佛遊拘薩羅孫陀利河岸。爾時，世尊新剃鬚髮，宿彼河岸。後夜早起，以衣覆頭，正身端坐，繫念在前。時，彼河岸有祀火婆羅門祀火之法，餘應施與諸婆羅門，於天欲曉，即持祀餘，求婆羅門，欲以施之。過值於佛，爾時，世尊聞其行聲，即發却覆，[口*磬]咳出聲。此婆羅門既見佛已，而作是言：「此非婆羅門，乃是剃髮道人。」尋欲迴還，復作是念：「夫剃髮者，不必沙門，婆羅門中亦有剃髮。我當至彼問其因緣，所生種姓。」時，婆羅門即至佛所，問訊言：「汝生何處？為姓何等？」</p>
<p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「不應問生處，　宜問其所行，</div>
<div class='lg-row'>微木能生火，　卑賤生賢達。</div>
<div class='lg-row'>亦生善調乘，　慚愧為善行，</div>
<div class='lg-row'>精勤自調順，　度韋陀彼岸。</div>
<div class='lg-row'>定意收其心，　具足修梵行，</div>
<div class='lg-row'>晨朝應施與，　祠祀之遺餘。</div>
<div class='lg-row'>汝今婆羅門，　若欲修福者，</div>
<div class='lg-row'>宜當速施與，　如是善丈夫。」</div>
</div><p>時，婆羅門說偈答言：</p>

<div class="lg regular" style="margin-left:1em;"><div class='lg-row'>「我今遇善祀，　此處真祀火，</div>
<div class='lg-row'>我今觀察汝，　實度韋陀岸。</div>
<div class='lg-row'>昔來祠祀殘，　每施與餘人，</div>
<div class='lg-row'>未曾得如汝，　勝妙可施處。」</div>
</div><p>婆羅門即以此食奉上世尊，佛不為受，即說偈言：</p>

<div class="lg regular" style="margin-left:1em;"><div class='lg-row'>「先無惠施情，　說法而後與，</div>
<div class='lg-row'>如斯之飲食，　不應為受取。</div>
<div class='lg-row'>常法封如是，　故我不應食；</div>
<div class='lg-row'>所以不受者，　為說法偈故。</div>
<div class='lg-row'>現諸大人等，　盡滅於煩惱，</div>
<div class='lg-row'>應以眾飲食，　種種供養之。</div>
<div class='lg-row'>欲求福田者，　斯處亦應施，</div>
<div class='lg-row'>若欲為福者，　我即是福田。」</div>
</div><p>時，婆羅門重白佛言：「今我此食當施與誰？」佛言：「我不見世間沙門、婆羅門、若天、若魔、若梵能受是食，正理消化，無有是處。」佛言：「宜置于彼無蟲水中。」時，婆羅門受佛教已，即持置彼無蟲水中，烟炎俱起，[淴-勿+(句-口+夕)][淴-勿+(句-口+夕)]作聲。時，婆羅門見是事已，生大驚怖，身毛為竪。以驚懼故，更採取薪，以用祀火。</p>
<p>爾時，世尊即到其所，而說偈言：</p>

<div class="lg regular" style="margin-left:1em;"><div class='lg-row'>「汝齊整薪燃，　謂為得清淨，</div>
<div class='lg-row'>薄福無智人，　乃然於外火。</div>
<div class='lg-row'>婆羅門應當，　棄汝所燃火，</div>
<div class='lg-row'>宜修內心火，　熾然不斷絕。</div>
<div class='lg-row'>增廣如是火，　斯名為真祀；</div>
<div class='lg-row'>數數生信施，　汝應如是祀。</div>
<div class='lg-row'>汝今憍慢重，　非車所能載，</div>
<div class='lg-row'>瞋毒猶如烟，　亦如油投火，</div>
<div class='lg-row'>舌能熾惡言，　心為火伏藏，</div>
<div class='lg-row'>不能自調順，　云何名丈夫？</div>
<div class='lg-row'>若以信為河，　戒為津濟渡，</div>
<div class='lg-row'>如是清淨水，　善人之所讚。</div>
<div class='lg-row'>若入信戒洗，　即汝毘陀呪，</div>
<div class='lg-row'>能滅眾惡相，　得度於彼岸。</div>
<div class='lg-row'>以法用為池，　瞿曇真濟渡，</div>
<div class='lg-row'>清潔之淨水，　善丈夫所貴。</div>
<div class='lg-row'>諸能洗浴者，　毘陀功德人，</div>
<div class='lg-row'>身體不污濕，　得度于彼岸。</div>
<div class='lg-row'>實語調諸根，　隱藏於三業，</div>
<div class='lg-row'>具修於梵行，　忍慚愧最上。</div>
<div class='lg-row'>信向質直人，　斯是法洗浴，</div>
<div class='lg-row'>是故汝今者，　應當如是知。」</div>
</div><p>時，婆羅門聞佛所說，棄事火具，即起禮佛，合掌白言：「唯願聽我於佛法中出家受具，得為比丘，入於佛法，修于梵行。」佛即聽許，令得出家受具足戒。時，彼尊者勤修剋己，專精獨一，樂於閑靜，離於放逸，不樂親近出家在家。所以者何？此族姓子剃除鬚髮，服於法衣，正信出家，為修無上梵行，現在知見，自身證故。時此比丘修集定慧，得羅漢果，盡諸有漏，梵行已立，所作已辦，不受後有。</p>
</div>
<div class='div-other'><a id='mulu110' />
<p class='h2'>（一〇〇）</p><p>如是我聞：</p>
<p>一時，佛在舍衛國祇樹給孤獨園。爾時，有一髻髮婆羅突邏闍婆羅門往詣佛所，問訊已訖，在一面坐。即說偈言：</p>

<div class="lg regular" style="margin-left:1em;"><div class='lg-row'>「外髮悉被髻，　內有髻髮不？</div>
<div class='lg-row'>世間髮所髻，　誰有能除者？」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「明智竪立戒，　心修於智慧，</div>
<div class='lg-row'>專精能勤學，　年少除髻髮。」</div>
</div><p>時，婆羅門復說偈言：</p>

<div class="lg regular" style="margin-left:1em;"><div class='lg-row'>「外髮悉被髻，　內有髻髮不？</div>
<div class='lg-row'>世間髮所髻，　誰能斷除者？」</div>
</div><p>爾時，世尊復說偈言：</p>

<div class="lg regular" style="margin-left:1em;"><div class='lg-row'>「眼耳鼻舌身，　及與於意法，</div>
<div class='lg-row'>名色都無餘，　心意盡滅度，</div>
<div class='lg-row'>若能如是者，　斷除於髻髮。」</div>
<div class='lg-row'>旃陀、婆私吒　失牛、講集處</div>
<div class='lg-row'>天敬娑羅林　聚薪、二孫陀</div>
<div class='lg-row'>一髻髮為十</div>
</div></div>
<div class='div-other'><a id='mulu111' />
<p class='h2'>（一〇一）</p><p>如是我聞：</p>
<p>一時，佛在優樓頻螺聚落，泥連河岸菩提樹下，成佛未久。爾時，世尊獨坐思惟，而作是念：「夫人無敬心，不能恭順於其尊長，不受教誨，無所畏憚，縱情自逸，永失義利。若如是者，眾苦纏集。若人孝事尊長，敬養畏慎，隨順不逆，所願滿足，得大義利。若如是者，觸事安樂。」復作是念：「一切世間，若天、若人，若天世界、若人世界、若魔世界、若梵世界、沙門、婆羅門，一切世間有生類中，若有戒、定、慧、解脫、解脫知見勝於我者，我當親近，依止於彼，供養恭敬。遍觀察已，都不見於世間人、天、魔、梵、沙門、婆羅門，一切世間有勝於我戒、定、慧、解脫、解脫知見，為我依止。」復作是念：「我所覺法，我今應當親近、供養、恭敬、誠心、尊重。何以故？過去諸佛，一切皆悉親近、依止、供養、恭敬、尊重斯法，未來、現在諸佛，亦復親近、依止斯法，供養、恭敬，生尊重心。我今亦當如過去、未來、現在諸佛，親近、依止、供養、恭敬、尊重於法。」</p>
<p>爾時，梵主天王遙知世尊在優樓頻螺聚落，泥連河岸菩提樹下而作是念：「觀察世間，若天、若人、若魔、若梵、沙門、婆羅門，一切生類，若有勝我戒、定、慧、解脫、解脫知見者，我當依止，然都不見有能勝我者。又復觀察過去、未來、現在諸佛，悉皆親近、依止於法，供養、恭敬，生尊重心，我今亦當隨三世佛之所，應作親近、依止、供養、恭敬、尊重於法。」時，梵主天<span class='corr'>復</span>作是念：「我當從此處沒，往到佛所。」時，梵主天譬如壯士屈申臂頃，來至佛所。白佛言：「世尊！實如所念，誠如所念。」即說偈言：</p>

<div class="lg regular" style="margin-left:1em;"><div class='lg-row'>「過去現在諸如來，　未來世中一切佛，</div>
<div class='lg-row'>是諸正覺能除惱，　一切皆依法為師。</div>
<div class='lg-row'>親近於法依止住，　斯是三世諸佛法，</div>
<div class='lg-row'>是故欲尊於己者，　應先尊重敬彼法。</div>
<div class='lg-row'>宜當憶念佛所教，　尊重供養無上法。」</div>
</div><p>爾時，梵王讚歎世尊，深生隨喜，作禮而去。</p>
</div>
<div class='div-other'><a id='mulu112' />
<p class='h2'>（一〇二）</p><p>如是我聞：</p>
<p>一時，佛在優樓頻螺聚落，泥連河側菩提樹下，成佛未久。佛於樹下，獨坐思惟，而作是念：「唯有一道，能淨眾生，使離苦惱，亦能除滅不善惡業，獲正法利，所言法者，即四念處。云何名為四念處耶？觀身念處、觀受念處、觀心念處、觀法念處。若人不修四念處者，為遠離賢聖之法，遠離聖道。若離聖道，即遠離甘露。若遠離甘露，則不免生老病死、憂悲苦惱。如是等人，我說終不能得離於一切諸苦。若修四念處，即親近賢聖法者，若親近賢聖法，即親近賢聖道。若親近賢聖道，即親近甘露法。若親近甘露法，即能得免生老病死、憂悲苦惱。若免生老病死、憂悲苦惱，如是等人，即說離苦。」</p>
<p>時，梵主天遙知如來心之所念，作是念言：「我於今者，當至佛所，隨喜勸善。」思惟是已，譬如壯士屈申臂頃，來至佛所，頂禮佛足，在一面立。白佛言：「誠如世尊心之所念，唯有一道，能淨眾生，乃至得免憂悲苦惱。」時，梵主天即說偈言：</p>

<div class="lg regular" style="margin-left:1em;"><div class='lg-row'>「唯此道出要，　斯處可精勤，</div>
<div class='lg-row'>欲求遠離苦，　唯有此一道。</div>
<div class='lg-row'>若涉斯道者，　如鶴飛空逝，</div>
<div class='lg-row'>釋迦牟尼尊，　逮得於佛道。</div>
<div class='lg-row'>一切正導師，　當以此覺道，</div>
<div class='lg-row'>顯示於眾生，　常應數數說，</div>
<div class='lg-row'>咸令一切知，　生有之邊際，</div>
<div class='lg-row'>唯願說一道，　愍濟諸眾生。</div>
<div class='lg-row'>過去一切佛，　從斯道得度，</div>
<div class='lg-row'>未來及今佛，　亦從此道度。</div>
<div class='lg-row'>云何名為度？　能度瀑<span class='corr'>駛</span>流，</div>
<div class='lg-row'>究竟於無邊，　調伏得極淨。</div>
<div class='lg-row'>世間悉生死，　解知一切界，</div>
<div class='lg-row'>為於具眼者，　宣明如此道。</div>
<div class='lg-row'>譬如彼恒河，　流赴於大海，</div>
<div class='lg-row'>聖道亦如是，　佛為開顯現，</div>
<div class='lg-row'>斯道如彼河，　趣於甘露海。</div>
<div class='lg-row'>昔來<span class='corr'>未</span>曾聞，　轉妙法輪音，</div>
<div class='lg-row'>唯願天人尊，　度老病死者，</div>
<div class='lg-row'>一切所歸命，　為轉妙法輪。」</div>
</div><p>時，梵主天頂禮佛足，即沒而去。</p>
</div>
<div class='div-other'><a id='mulu113' />
<p class='h2'>（一〇三）</p><p>如是我聞：</p>
<p>一時，佛在舍衛國祇樹給孤獨園。時，梵主天於其中夜，光明倍常，來詣佛所，禮佛足已，在一面坐。梵主威光，照於時會，赫然大明。即於坐上而說偈言：</p>

<div class="lg regular" style="margin-left:1em;"><div class='lg-row'>「剎利二足尊，　種姓真正者，</div>
<div class='lg-row'>明行已具足，　人天中最勝。」</div>
</div><p>佛告梵主言：「誠如是言，誠如是言。剎利二足尊，種姓真正者，明行已具足，天人中最勝。」</p>
<p>時，梵主天聞佛所說，踊躍歡喜，頂禮佛足，於彼坐沒，還於天宮。</p>
</div>
<div class='div-other'><a id='mulu114' />
<p class='h2'>（一〇四）</p><p>如是我聞：</p>
<p>一時，佛遊拘薩羅國。時，彼國中有一阿蘭若住處，爾時世尊與諸大眾比丘僧俱在彼止宿。於時，世尊讚斯住處，說阿蘭若住處法。</p>
<p>時，梵主天知如來遊於拘薩羅，與比丘眾止宿阿蘭若住處，讚歎阿蘭若住處，說阿蘭若住處法。梵主天王作是念言：「我今當詣佛所，讚歎隨喜。」時，梵主天即於彼沒，譬如壯士屈申臂頃，來詣佛所，頂禮佛足，在一面坐。即說偈言：</p>

<div class="lg regular" style="margin-left:1em;"><div class='lg-row'>「處靜有敷具，　應斷於結縛，</div>
<div class='lg-row'>若不能愛樂，　還應住僧中。</div>
<div class='lg-row'>恒應正憶念，　調根行乞食，</div>
<div class='lg-row'>具足禁戒者，　應至空靜處。</div>
<div class='lg-row'>放捨於怖懼，　堅住於無畏，</div>
<div class='lg-row'>斷除憍慢者，　堅心處中住。</div>
<div class='lg-row'>如是我所聞，　不應懷疑惑，</div>
<div class='lg-row'>一千阿羅漢，　於此斷生死。</div>
<div class='lg-row'>學者二五百，　千一百須陀，</div>
<div class='lg-row'>隨流修正道，　<span class='corr'>終</span>不趣邪徑。</div>
<div class='lg-row'>不能具宣說，　諸道得果者，</div>
<div class='lg-row'>所以不能說，　畏懼不信敬。」</div>
</div><p>時，梵主天說是偈已，頂禮佛足，還於天宮。</p>
</div>
<div class='div-other'><a id='mulu115' />
<p class='h2'>（一〇五）</p><p>如是我聞：</p>
<p>一時，佛在釋翅迦毘羅衛林，與五百大比丘眾俱，皆是阿羅漢，諸漏已盡，所作已辦，捨於重擔，逮得己利，盡於後有，無復結使，正智解脫。復有十世界大威德諸天，來至佛所，問訊佛僧。於時，世尊說於隨順涅盤之法。</p>
<p>有四梵身天各作是念：「今佛在釋翅迦羅衛林，與五百比丘僧俱，皆是大阿羅漢，諸漏已盡，所作已辦，捨於重擔，逮得己利，盡於後有，無復結使，正智解脫。復有十世界大威德天，來至佛所，問訊佛僧，世尊為其說於隨順涅盤之法。我於今者，當往於彼佛世尊所。」時，梵身天作是念已，即於彼沒，譬如壯士屈申臂頃，來至佛所，頂禮佛足，在一面立。時，第一梵身天而說偈言：</p>

<div class="lg regular" style="margin-left:1em;"><div class='lg-row'>「今於此林中，　集會於大眾，</div>
<div class='lg-row'>是故我等來，　正欲觀眾僧，</div>
<div class='lg-row'>不以不善心，　壞僧破和合。」</div>
</div><p>第二梵身天復說偈言：</p>

<div class="lg regular" style="margin-left:1em;"><div class='lg-row'>「比丘誠實心，　宜應務精勤，</div>
<div class='lg-row'>猶如善御者，　制馬令調順，</div>
<div class='lg-row'>比丘亦如是，　應制御諸根。」</div>
</div><p>第三梵身天復說偈言：</p>

<div class="lg regular" style="margin-left:1em;"><div class='lg-row'>「譬如野馬被羇繫，　拔柱蹋塹安隱出，</div>
<div class='lg-row'>諸比丘等亦如是，　拔三毒柱斷欲塹，</div>
<div class='lg-row'>世尊導師之所調，　能出是等大龍象。」</div>
</div><p>第四梵身天復說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「諸有歸依於佛者，　人中捨形得天身。」</div>
</p><p>時，四梵身天各說偈已，在於僧中，敬心戰慄，作禮而去。</p>
</div>
<div class='div-other'><a id='mulu116' />
<p class='h2'>（一〇六）</p><p>如是我聞：</p>
<p>一時，佛在王舍城迦蘭陀竹林。時，梵主天於其中夜，威光甚明，來至佛所。爾時，世尊入火光三昧。時，梵主天作是心念：「今者如來入於三昧，我來至此，甚為非時。」當爾之時，提婆達多親友瞿迦梨比丘，謗舍利弗及大目連。此梵主天即詣其所，扣瞿迦梨門喚言：「瞿迦梨！瞿迦梨！汝於舍利弗、目連當生淨信，彼二尊者，心淨柔軟，梵行具足。汝作是謗，後於長夜，受諸衰苦。」瞿迦梨即問之言：「汝為是誰？」答曰：「我是梵主天。」瞿迦梨言：「佛記汝得阿那含耶？」梵主答言：「實爾。」瞿迦梨言：「阿那含名為不還，汝云何還？」梵主天復作是念：「如此等人，不應與語。」而說偈言：</p>

<div class="lg regular" style="margin-left:1em;"><div class='lg-row'>「欲測無量法，　智者所不應，</div>
<div class='lg-row'>若測無量法，　必為所燒害。」</div>
</div><p>時，梵主天說是偈已，即往佛所，頂禮佛足，在一面坐。以瞿迦梨所說因緣，具白世尊。佛告梵言：「實爾，實爾。欲測無量法，能燒凡夫。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「夫人生世，　斧在口中，　由其惡口，</div>
<div class='lg-row'>自斬其身。　應讚者毀，　應毀者讚，</div>
<div class='lg-row'>如斯惡人，　終不見樂。　迦梨偽謗，</div>
<div class='lg-row'>於佛賢聖，　迦梨為重，　百千地獄。</div>
<div class='lg-row'>時阿浮陀，　毀謗賢聖，　口意惡故，</div>
<div class='lg-row'>入此地獄。」</div>
</div><p>時，梵主天聞是偈已，禮佛而退。</p>
</div>
<p class='juan'>別譯雜阿含經卷第五</p>
<div class='div-w'><p>此卷末五經及第六卷初五經，皆國、宋本所無而丹本獨有者。第九是《梵問經》，第十是《度須跋經》。今撿《梵問經》者，與彼大本《雜阿含經》第四十四卷之初，同本異譯。《度須跋經》與大本第三十五卷十六幅已下，同本異譯。則國、宋二本無此經者，脫之耳。今依丹藏加之，分入二卷焉。</p>
</div></div>
</div><!-- end of div[@id='body'] -->
</body></html>