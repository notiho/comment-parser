<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蘇悉地羯羅經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />蘇悉地羯囉經卷中</p><p class="byline">大唐中天竺三藏輸波迦羅譯</p>
<div class='div-pin'><a id='mulu15' />
<p class='h1'>扇底迦法品第十三</p><p>「扇底迦法、補瑟徵迦法、阿毘遮嚕迦法，前雖通說猶未能周，今更重宣廣其義理。此三種法速成者，應當如法次第行之。</p>
<p>「若扇底迦念誦及作除災護摩法者，歸命三寶深起慈心，於白月一日黃昏之時，起首念持成扇底迦法。於此之時淨居天下遊歷人間，以天福祐速得悉地。身著白衣坐俱尸草，以面向北身心寂靜作扇底迦。先取未經墮地牛糞，三時塗地普散白花。</p>
<p>「若作護摩，先辦小麥、乳酪、稻穀花、油麻、青舉、慮草、鉢孕瞿花、粳米飯，以乾白花及乾花蘂，用閃彌木，或用諸樹膠香；或用夜一爾迦木；或用諸乳樹木，應取樹梢枝，不應棄葉應量截之；或用酥蜜。此護摩具遍通諸部，若於本法有所說者應當依之作扇底迦。取乳樹木相揩取九，或應取處取來護摩，作扇底迦當速成就。</p>
<p>「以一搩手截乳樹枝、酥蜜乳等器內相和，乾乳木著火護摩，或於蘭若淨處，有乾牛糞生火勝上；或閃彌木；或諸香木作扇底迦。薪如一肘量團作爐，其地上白處淨，抗深十二指，以大母指量之。抗上作椽皆四指量，抗中四寸量作輪，輪高一指量。</p>
<p>「持誦之人結加趺坐，所緣事如其本部法，如依供養作供養佛慈，復怛他[(薩-文+(立-一))/木]多嗗㗚囊<span class='note-inline'>(引)</span>勝真言妃、波若波羅蜜佛眼；次獻辟支佛、阿羅漢眾；次供淨居天；次難陀、烏波難陀龍王等。</p>
<p>「本真言主當中，佛坐左，佛慈、佛母、普賢、彌勒、虛空、地藏、除蓋障等菩薩即次安坐，辟支佛等及淨居天等，乃至門西難陀龍王，其右相如來毫般若、大佛頂若也、佛頂微若也、佛頂帝殊囉施。</p>
</div>
<div class='div-pin'><a id='mulu16' />
<p class='h1'>蘇悉地羯囉經補瑟徵迦法品第十四</p><p>「補瑟徵迦法時，心懷踊躍或誦持護摩應依本部，從白月十五日起首，至後白月十五日為終，仍依當部而作補瑟徵迦。復從寅時起首，終日中止，一隨本情。於此時起首者，當爾之時諸尊天眾遊觀於世，復有帝釋等天及諸法天於彼之時降臨察世，見興善者心懷歡喜能滿其願。</p>
<p>「持誦之人至於此時，應當至誠不應懈怠，身著白衣以面向東半加而坐作補瑟徵迦，以諸美香三時塗地，於其地上遍散雜色花。若作護摩應依此作，以稠乳粥，或酥乳蜜；或酥蜜酪并苣蕂四物和作；或用單酥；或用空酪；或用沒多補澁波；或用尾螺菓；或用粳米；或用囊伽汁薩花；或用蓮花；或用揭㗚尼<span class='note-inline'>(上)</span>迦花，隨各取一搵蘇護摩。或用酪飯；或諸種子隨取其一，諸乳樹枝如前等物，如本法作補瑟徵迦。</p>
<p>「取剎帝利家火，或於王宮取林木相揩出火；或取大火，得此火者皆悉吉祥。木麁一握長一肘量，搵酥乳酪而作護摩，先取乳木生火令著，或用花菓樹木作生火薪於黑土地。如無此地，外處取黑土填抗，於上穿爐須方二肘深一肘量，抗中作一蓮花，量如兩指折高四指量，椽闊一搩手；於其內外塗以黑土，依於本部如法作之，諦想本緣時無閒忘。</p>
<p>「作補瑟徵迦當前置觀世音菩薩。右邊大勢至，於此左邊置觀世音持明王等；右邊悉達他持明王仙，於此左邊置菩薩。於此又置七吉祥等天；次持明王；次置梵天與梵天眾圍達，為求願故亦任供養藥叉阿利底大仙。連花部中諸天仙眾各依法作。先自灌頂然後念誦作補瑟徵迦，求覓長年；或求齒落令生、髮白更黑；或求身支肥悅福力增加；或求種種諸德，心所希求作如是願者名補瑟徵迦。</p>
</div>
<div class='div-pin'><a id='mulu17' />
<p class='h1'>蘇悉地羯囉經阿毘遮嚕迦品第十五</p><p>「阿毘遮嚕迦者，心懷瞋怒，瞋彼所治自無恐怖。應作此法以忿怒真言而念誦之，或作護摩不擇時日亦不作齋。</p>
<p>「忿怒之時應當起首，若看時日以黑月八日或十五日於日中時；或於時日，毘舍諸鬼及與部多、羅剎等眾集會一處或遊歷於方所，於此之時作阿毘遮嚕迦者，忿怒心生易得成就。諸餘鬼類助持誦者使忿怒增，所作之事速得成就。</p>
<p>「身著赤衣或青色服，水灑令濕而以著之，作極忿事以自血灑令濕之，以右脚踏左脚上，面向南住怒目不齊，精眉閒瞋皺、囓其牙齒作大聲音，自想己身此部之主，身意勞苦堪能忍之。如依此法次第作阿毘遮嚕迦，日別三時取於黑土塗漫茶羅，或用驢糞；或馳羊、猪、狗糞或燒死屍灰，獻以赤色香之花；或獻臭花；或青色者；或獻諸穀、麥、豆之糠。</p>
<p>「護摩之時用白芥子；或芥子油；或自身血；或復用鹽；或用芥子；或苦練葉；或復用灰；或足底塵；或用驢糞；或駞、狗、猪、羊糞、或人糞等；或用毛髮擣碎用之；或用烏[合*毛]；或鷀、雕、鷲、鸛、鵲鳥等；或用其[合*毛]；或用毛羽；或用如上禽獸脂等；或用棘刺；或破瓦器；或諸骨散；或用犬肉；或猪肉等；或俱尾那木；或苦練木；或燒屍木；或燒屍殘木，或有刺木；或佉陀羅木，仍依法截而用護摩。如上等類隨所用者，皆應和以毒藥及自身血、鹽等三種。或所作諸事應稱彼名，取焚屍火或旃茶羅舍火；或敲骨石取火。前所說樹取彼根本十指量截，皆須擘破其兩頭使令尖，塗其毒藥并芥子油。著火之時用乾臭辛樹木，或擎屍木；或燒屍殘木先用著火，於黑土地穿三角爐，一角向外，三角中間各長二十指深十指量椽闊三指，以焚屍灰塗之。爐底作人指量，拔折羅高三指量，以焚屍灰作，或用諸糠；或用炭作；或取護摩物作，謂：毒藥、諸糞、芥子及鹽等。作彼怨形，片割彼形而作護摩；或用左脚踏形心上而作護摩。護摩既爾念誦亦同，或以刀割分支；或用杖鞭打；或用皂莢刺；或佉達羅木作杖打之。遍通諸部並法如前，本法自宣應當依用，如前廣說依法護摩所作事緣心不應忘。</p>
<p>「作是法時先供養大忿怒金剛，并諸眷屬皆供養之。先置拔折羅央俱尸持明妃；次置俱里舍沒寧，此云食金剛者持明王；次摩訶麼哩，此云大死持明王；次設多乞使答，此六百眼持明王；次龍鳩盤茶、羅剎娑等。</p>
<p>「應用扇底迦真言先護自身，如法辦供作阿毘遮嚕迦，於諸怨處令彼支分相離，或徙移本處；或親者相憎；或令彼重病；或令眷屬離散；或令彼頑愚；或作種種諸餘惡事。作如此法，號阿毘遮嚕迦。</p>
<p>「行此惡事懲罰惡人於三寶所懷起惡心或求其過，欲令彼等現世微苦免地獄難。見諸眾生造種種罪，或犯菩薩清淨律儀；或謗三寶；或於師長作違逆事，為愍彼故作阿毘遮嚕迦。</p>
<p>「作此法時須依本部，不得擅意用忿怒真言；或用諸惡羅剎等真言；或用鉢隷史使真言作此阿毘遮嚕迦。作此法已懲罰人惡所願既畢，盛其怒目視而加。</p>
<p>「困篤者、將死不久者速應作扇底迦，然後徐作補瑟徵迦，此法不應作之。若欲作時應用羅剎等真言為佳或依本法，縱是佛部真言亦無所畏。</p>
<p>「若作此法治行惡人，心無恚恨具大慈悲，慮彼惡業因緣長時受苦，爾若常行是惡唯長苦因，欲與彼永世安樂故應作此法須發瞋心。行惡之人應墮地獄，為欲除去地獄苦故，諸真言主作是方便而救護之；觀彼惡行業有輕重隨對治之，不應輕罪致令至死，以治彼故令他苦痛過分，為令彼歡喜故應作扇底迦法。</p>
<p>「當爾之時或就彼爐或更別作，以乳護摩成扇底迦，用阿毘遮嚕迦真言去彼『訶那訶那　波者波者　麼囉麼囉』等名字，安『扇底矩嚕』名，即成扇底迦法。</p>
<p>「既迴心已，思念菩提心發菩提心，於諸眾生常懷饒益，豈可合行如此法耶？如佛經教若人懷瞋作地獄業，智者速應起慈善心。</p>
<p>「若欲速成作扇底迦法；應就舍利塔前作補瑟徵迦法；於池側作阿毘遮嚕迦法。於塞林中如是之處當速成就。</p>
</div>
<div class='div-pin'><a id='mulu18' />
<p class='h1'>蘇悉地羯囉經分別成就法品第十六<span class='note-inline'>(亦名悉地相品)</span></p><p>「復次悉地成就，乘空而進此為最上；藏形隱跡為中成就；世間諸事為下悉地。上中下成有此三種，乘空、隱形、世間事等三種成就，隨上中下更分別之。</p>
<p>「三部上成，我今重演。持明仙乘空成就五通及有多種：或得諸漏盡；或辟支佛；或證菩薩位地；或知解一切事；或辯才多聞；或成就吠多<span class='note-inline'>(去)</span>羅尸；或成就藥叉尼；或得真陀摩尼；或得無盡伏藏。具如上等事，為上中上成就。</p>
<p>「次說三部之內中成就法隱形藏跡：身得大力；先來懈怠而得精懃；入脩羅宮得長壽藥；成鉢㘑史迦天使；或能使鬼；或能成就娑羅坌爾迦樹神；或成多聞，未經所聞深知義理；或合藥成，纔塗足頂縱遠所涉無有疲乏。如上所說悉地，名中上成就。</p>
<p>「次說下中成就法：以真言力所令眾喜見；或攝伏眾人；或能懲罰惡人降諸眾怨及餘下事。為上中下。</p>
<p>「若欲成就藥拘等者，有三種成：光焰生為上、煙氣為中、熅煖為下。</p>
<p>「復次，聖者真言為上成就；諸天所說名為中成就；世天真言為下成就。</p>
<p>「復次，佛部真言為上悉地；蓮花部真言為中悉地；金剛部為下悉地。</p>
<p>「若欲以上真言欲求下者得下成就；或以下真言欲求上者得上成就；或以用中真言成上下者亦等。</p>
<p>「真言之中具此四德，當知真言上中下分能成大果報，謂：滿辟支佛位；滿足菩薩十地；乃至成佛為大果報。復成大德行，謂：多諸眷屬前後圍遶，滿如是願者為大德行。復能久住位，謂：得勝處、轉輪處長壽之仙，滿如是願者為久能住位。復形儀廣大，謂：威光遠照為形廣大。具此四德者，雖是下品真言能成上品；上品之中其不具此德，雖是上品真言者下品用也。諸佛菩薩所說真言，如是轉次，多佛菩薩所說之者，雖是屬下品亦能成就上品等事。</p>
<p>「或尊等所說真言之中，唯具一事者，謂：扇底迦法、補瑟徵迦法、阿毘遮嚕迦法。雖具一事，於中各有上中下品，豈有下品真言能成上事？猶青泥中出妙蓮花固無疑也；豈有上品慈善真言能成忿怒下品成就？如白檀木其性清涼，若風擊相揩自然火起，非無因緣也。如是差互雖非次第，諸餘悉地皆勿疑慮也。</p>
<p>「身分悉地為上品成；諸藥悉地為中品成；富饒悉地為下品成。</p>
<p>「若復有人久來持誦下品真言，雖縱自無力於本尊邊轉求上品，而相惠之；若於上品真言之中，心懷猶豫，念持供養復不精誠，雖是上品真言，由彼念誦心輕，感招下品成就。故知持誦皆由心意，且如諸天之中亦有貧者，諸鬼部內亦有富強，此彼如然真言亦爾。一一真言皆具三悉地，謂上中下，誠心念誦皆獲悉地。</p>
</div>
<div class='div-pin'><a id='mulu19' />
<p class='h1'>蘇悉地羯囉經奉請本尊品第十七</p><p>「復次若欲入本尊室，先覩尊顏，合十指爪當小低頭，復以器盛淨水隨所作事置本獻花復置塗香，依於本法而作閼伽燒香熏之，應誦真言七遍而加持之取此奉請，既奉請已後當依法供養。盛閼伽器當用銀；或用熟銅；或以石作；或以土木；或取螺作；或用束底；或用荷葉以綴作器；或乳樹葉。如上所說閼伽器等當用之時須知次第。</p>
<p>「若扇底迦當用白器；補瑟徵迦當用黃器；阿毘遮嚕迦當用黑器。作上中下悉地成就，類前所說應可用之。</p>
<p>「作扇底迦所用閼伽置少小麥；補瑟徵迦應著胡麻；阿毘遮嚕迦當置粟米。</p>
<p>「又扇底迦置乳；補瑟徵迦著酪；阿毘遮嚕迦應置牛尿或著自血；遍通用者應著稻花、塗香及花、胡麻、茅草環，用熟銅器盛以閼伽；若無此器，隨所得者亦遍通用。</p>
<p>「請召之時應用當部明王真言及慕捺囉。若有本法已說召請真言，應當取用無煩別者。先請當部尊，次請明王妃，三部之中皆應如是；本法若無請召真言，應用明王等真言而請召之；本法雖說請召真言，既是下劣豈合請於部主？若以本法真言請召當速成就，不應生難也；本法若有請召真言及發遣者，當請之時此真言主至部主所請云：『今有某甲，為某事奉請……』；若發遣時亦復如是，所作事已，『願尊證知隨意而去。』</p>
<p>「明王妃真言用請女仙等；明王真言請諸真言主；或有真言主不受明王真言所請，要以明王及明王妃真言然可依請。</p>
<p>「如別部說置閼伽時應誦真言，大者一遍；中者三遍；下者七遍；極小者聽誦二十一遍。如上所說閼伽法則，走兩膝著地，應須手著淨茅草環如前已說，手持閼伽燒香熏之作如是請：『仰唯尊者以本願故降赴道場，願垂哀愍受此閼伽及微獻供。』</p>
<p>「有真言主名曰：獨勝奇加忿怒，不受諸餘真言召請，用彼所說真言然降所請；彼請眷屬亦不受於餘真言請，亦應用彼眷屬真言而請召之，但緣請召，用心真言，或說根本或明王妃所說真言而用請召。部心真言遍通三部，用彼請召當應降赴，加『翳醯』字，此更祕密速滿其願。</p>
<p>「當此之時誠心作禮再三啟白：『大慈悲者請依本願，來降道場。』若不誠心徒多念誦。乃至真言亦皆慇重。以用兩手捧閼伽器頂戴供養為上悉地；置於心間為中悉地；置於臍間為下悉地。</p>
<p>「先觀本尊彼所畫像，其像若立，持誦之人亦應立請；㡧像若坐亦應坐請；又觀彼像曲躬立勢，亦應効之而奉請之。</p>
<p>「當請之時先觀本尊所止之方而向彼請，然便廻身置閼伽器於尊像前。復有祕密，復觀所作扇底迦等諸餘方所而請召之，或於餘時得諸花菓稱本尊意，應須奉請然可獻之。當請之時合手爪指隨於本方但至誠心奉請；或以兩手而捧請；或閼伽器而請召之，然後應獻所得之物。</p>
<p>「若欲成就上中下事及扇底迦等，皆須加以真言及慕捺囉而作請召。作成就諸餘事等或有障起、或有魔興、或病者加苦，當爾之時事緣既速，不可當時辦閼伽器，便用心啟請本尊作除遣法。如上所說隨其大小，擬欲成就閼伽請之；急難等事誠心請之。若復有人欲得歸仰諸部尊者，應當作召請法則，持誦之人速得成就。</p>
</div>
<div class='div-pin'><a id='mulu20' />
<p class='h1'>蘇悉地羯囉經供養次第法品第十八<span class='note-inline'>(亦名念誦法)</span></p><p>「復次奉請尊已，次依部類或諸事業觀其大小，依於法則而供養之。既說奉請已作如是言：『善來尊者！愍我等故降臨道場，復垂哀愍當就此座坐受微獻供。』復起誠心頻興作禮而白尊言：『大悲垂愍以本願故而具降臨，非我所能請本尊者。』如是三時皆應依此。</p>
<p>「如前已說應須辦供。先獻塗香；次施花等；後獻燒香；次供飲食；次乃然燈，如其次第用忿怒王真言。此等物清淨善悅人心，各用本色真言而真言之。獻塗香已各列其名，如依前說即奉閼伽。如是花香及飲食等皆亦准此。塗香、燒香、花及飲食無可獻者，但誦本色真言及作手印以此獻之。表云：『無可求得，但納真心。』後作閼伽，以真心故速滿其願。</p>
<p>「離此之外有四供養，遍通諸部一切處用。一、謂合掌；二、以閼伽；三、用真言及慕捺囉；四、但運心。此善品中隨方應作，或復長時供養中最無過運心，如世尊說諸法行中心為其首，若能標心而供養者滿一切願。若欲成就諸餘事者，應當發遣諸為障者；若不遣除後恐傷及，所以先須作遣除法，誦忿怒真言或用當部成辦諸事真言，誦此遣除先。次應誦本部尊真言而加持水，遍請護摩及作手印等。</p>
<p>「佛部真言曰：</p>
<p class="dharani">「『唵　怛他<span class='note-inline'>(去)</span>[(薩-文+(立-一))/木]妒挪婆<span class='note-inline'>(二合)</span>嚩<span class='note-inline'>(引)</span>也　莎<span class='note-inline'>(去)</span>訶』</p>
<p>「蓮花部尊真言曰：</p>
<p class="dharani">「『唵　鉢挪謨<span class='note-inline'>(二合)</span>挪婆<span class='note-inline'>(二合)</span>嚩<span class='note-inline'>(引)</span>也　莎訶<span class='note-inline'>(去)</span>』</p>
<p>「金剛部尊真言曰：</p>
<p class="dharani">「『唵　嚩日嚕挪婆<span class='note-inline'>(二合)</span>嚩也　莎訶』</p>
<p>「或用部心真言。</p>
<p>「佛部心真言曰：</p>
<p class="dharani">「『爾囊<span class='note-inline'>(上)</span>邇迦<span class='note-inline'>(輕呼)</span>』</p>
<p>「蓮花部心真言曰：</p>
<p class="dharani">「『阿[口*路]力迦<span class='note-inline'>(輕)</span>』</p>
<p>「金剛部心真言曰：</p>
<p class="dharani">「『嚩日囉<span class='note-inline'>(二合)</span>特嘞<span class='note-inline'>(二合)</span>迦<span class='note-inline'>(輕)</span>』</p>
<p>「或用此真言或用部尊，遍灑花等；復用吉利枳羅忿怒真言及印，口誦真言左手作印，遍印塗香、燒香、飲食、花等，方始得淨除穢。為自身淨故，以其右手盛掬香水，眼觀香水而誦心真言灌自身頂，自身清淨除穢。復用一切事真言并忿怒真言，此為淨座故，真言香水而用灑之。又誦七遍普灑地方，能除諸穢而得清淨。吉利枳羅真言曰：</p>
<p class="dharani">「『唵　枳里　枳里　嚩<span class='corr'>日</span>囉<span class='note-inline'>(二合)</span>　嚩曰里<span class='note-inline'>(二合)</span>部囉　滿<span class='note-inline'>(二合)</span>馱嚩　[合*牛]　泮吒<span class='note-inline'>(二合)</span>』</p>
<p>「此上真言護地方訖，結虛空界應用次下蘇悉地真言，燒香手執口誦真言熏馥空中，穢惡能除便得清淨。蘇悉地真言曰：</p>
<p class="dharani">「『唵　蘇悉地羯哩　若嚩<span class='note-inline'>(二合)</span>里多<span class='note-inline'>(去)</span>難　慕<span class='note-inline'>(輕)</span>囉多<span class='note-inline'>(上二合)</span>曳　若嚩攞　若嚩攞　滿馱　滿馱　賀囊<span class='note-inline'>(上)</span>　賀曩<span class='note-inline'>(上)</span>　[合*牛]　泮吒』</p>
<p>「此上金剛部蘇悉地真言，遍通諸事結空界用。次說佛部結空虛真言曰：</p>
<p class="dharani">「『若嚩<span class='note-inline'>(二合)</span>羅　[合*牛]』</p>
<p>「此上佛部結空界真言唯通當部。</p>
<p>「次說蓮花部結空界真言曰：</p>
<p class="dharani">「『唵　鉢特弭<span class='note-inline'>(二合)</span>寧<span class='note-inline'>(上)</span>　薄伽<span class='note-inline'>(輕)</span>嚩底<span class='note-inline'>(丁以反)</span>　謨賀也謨賀也　若[(薩-文+(立-一))/木]怛　謨賀寧<span class='note-inline'>(上)</span>　莎<span class='note-inline'>(去)</span>訶<span class='note-inline'>(去)</span>』</p>
<p>「此上蓮花部結空界真言唯通當部。次應當用部心真言呪，香水散灑諸方，復以明王根本真言、或心真言、或真言主使者心真言，隨取其一用結方界。以此諸心真言而作結界，所結之處如置垣牆，當部仙天常當護衛無能作障。諸部諸事有為障者應依甘露軍茶利法而遣除之。</p>
<p>「有五種護衛法，常於道場室內恒須作之。謂：金剛牆、金剛梁、金剛橛、忿怒吉利枳羅、忿怒甘露軍茶利。</p>
<p>「金剛牆真言曰：</p>
<p class="dharani">「『唵　薩囉　薩囉　嚩<span class='corr'>日</span>囉<span class='note-inline'>(二合)</span>鉢囉<span class='note-inline'>(引二合)</span>迦<span class='note-inline'>(引)</span>㘕　[合*牛]泮吒』</p>
<p>「金剛梁真言曰：</p>
<p class="dharani">「『唵　微娑普<span class='note-inline'>(二合)</span>囉　囉乞沙<span class='note-inline'>(二合)</span>　嚩<span class='corr'>日</span>囉<span class='note-inline'>(二合)</span>半若囉　[合*牛]　泮吒<span class='note-inline'>(二合)</span>』</p>
<p>「金剛橛真言曰：</p>
<p class="dharani">「『唵　枳里　枳里　嚩<span class='corr'>日</span>囉<span class='note-inline'>(二合)</span>　嚩曰利<span class='note-inline'>(二合)</span>部囉　滿馱　滿馱　[合*牛]　泮吒』</p>
<p>「忿怒吉利枳羅真言曰：</p>
<p class="dharani">「『唵　枳里枳里句[口*路]<span class='note-inline'>(二合)</span>駄　[合*牛]　泮吒』</p>
<p>「忿怒甘露軍茶利真言曰：</p>
<p class="dharani">「『囊謨　囉怛囊<span class='note-inline'>(上)</span>怛囉<span class='note-inline'>(二合)</span>夜也　囊<span class='note-inline'>(上)</span>莽室　戰拏　嚩<span class='corr'>日</span>囉<span class='note-inline'>(二合)</span>簸儜曳　囊謨<span class='note-inline'>(上)</span>　嚩<span class='corr'>日</span>囉<span class='note-inline'>(二合)</span>句[口*路]<span class='note-inline'>(二合)</span>馱<span class='note-inline'>(引)</span>也　能<span class='note-inline'>(去)</span>瑟吒嘮<span class='note-inline'>(三合)</span>得羯吒　婆<span class='note-inline'>(去)</span>也　珮囉嚩<span class='note-inline'>(引)</span>也　阿徙母薩羅　鉢囉戍　簸捨　賀娑多<span class='note-inline'>(去二合)</span>　唵　闇沒㗚<span class='note-inline'>(二合)</span>多軍<span class='note-inline'>(去)</span>拏里　佉　佉　却<span class='note-inline'>(引)</span>醯　却醯　底<span class='note-inline'>(丁以反)</span>瑟咤　底<span class='note-inline'>(丁以反)</span>瑟吒　滿馱　滿馱　賀囊<span class='note-inline'>(上)</span>　賀囊<span class='note-inline'>(上)</span>[(薩-文+(立-一))/木]囉若<span class='note-inline'>(二合)</span>　微娑鋪<span class='note-inline'>(二合)</span>吒也　微娑鋪<span class='note-inline'>(二合)</span>吒也薩囉嚩<span class='note-inline'>(二合)</span>　尾近囊<span class='note-inline'>(上二合)</span>尾囊亦劍　莽阿<span class='note-inline'>(去)</span>言<span class='note-inline'>(上)</span>儜<span class='note-inline'>(上)</span>鉢底　餌尾旦<span class='note-inline'>(引)</span>多迦囉<span class='note-inline'>(引)</span>也　[合*牛]　泮吒<span class='note-inline'>(二合)</span>　莎訶<span class='note-inline'>(去)</span>』</p>
<p>「或若於本法之中有如是等金剛牆真言，重應結之。諸事既了次應持誦。持誦之時先誦當部母真言。</p>
<p>「佛部母真言曰：</p>
<p class="dharani">「『囊<span class='note-inline'>(上)</span>謨<span class='note-inline'>(上)</span>　薄伽嚩帝　烏瑟尼<span class='note-inline'>(去二合)</span>沙<span class='note-inline'>(去)</span>也　唵　嚕嚕　娑普<span class='note-inline'>(二合)</span>嚕　若嚩<span class='note-inline'>(二合)</span>羅　底瑟咤<span class='note-inline'>(二合)</span>　悉馱　路者寧<span class='note-inline'>(去)</span>　薩囉嚩<span class='note-inline'>(引二合)</span>囉他<span class='note-inline'>(二合)</span>　娑<span class='note-inline'>(去)</span>達寧<span class='note-inline'>(上)</span>　莎訶<span class='note-inline'>(去)</span>』</p>
<p>「蓮花部母真言曰：</p>
<p class="dharani">「『囊<span class='note-inline'>(上)</span>謨　囉怛囊<span class='note-inline'>(上)</span>怛囉<span class='note-inline'>(二合)</span>夜也　囊<span class='note-inline'>(上)</span>莽　阿<span class='note-inline'>(去)</span>哩也<span class='note-inline'>(二合)</span>嚩路枳帝濕嚩<span class='note-inline'>(二合)</span>囉<span class='note-inline'>(引)</span>也　菩地薩怛嚩<span class='note-inline'>(引二合)</span>也　莽訶<span class='note-inline'>(去)</span>薩怛嚩<span class='note-inline'>(二合)</span>也　莽訶<span class='note-inline'>(去)</span>迦<span class='note-inline'>(引)</span>嚕尼<span class='note-inline'>(上)</span>迦<span class='note-inline'>(引)</span>那　囉舍<span class='note-inline'>(二合)</span>囊<span class='note-inline'>(上)</span>　娑莾㗚<span class='note-inline'>(三合)</span>囉舍<span class='note-inline'>(二合)</span>囊便　室囉<span class='note-inline'>(二合)</span>嚩　娑莽<span class='note-inline'>(二合)</span>囉嬭囊<span class='note-inline'>(上)</span>　者瀉　莽含　薩囉嚩<span class='note-inline'>(二合)</span>　薩怛嚩難<span class='note-inline'>(去)</span>　薩囉嚩　微也<span class='note-inline'>(二合)</span>地指枳瑳<span class='note-inline'>(上)</span>迦　怛儞也<span class='note-inline'>(二合)</span>他　唵　迦[齒*來]　微迦[齒*來]　迦吒　微迦吒　迦揁<span class='note-inline'>(吒痛反)</span>　迦[齒*來]　婆伽<span class='note-inline'>(輕)</span>嚩底<span class='note-inline'>(丁以反)</span>　微若曳　莎<span class='note-inline'>(去)</span>訶<span class='note-inline'>(去)</span>』</p>
<p>「金剛部母真言曰：</p>
<p class="dharani">「『囊<span class='note-inline'>(上)</span>謨<span class='note-inline'>(上)</span>　囉怛囊<span class='note-inline'>(上二合)</span>怛囉<span class='note-inline'>(二合)</span>夜也　囊<span class='note-inline'>(上)</span>莽室戰拏　嚩<span class='corr'>日</span>囉<span class='note-inline'>(二合)</span>簸儜<span class='note-inline'>(上)</span>曳　莽訶<span class='note-inline'>(上)</span>藥乞沙<span class='note-inline'>(二合)</span>細囊鉢多<span class='note-inline'>(上)</span>曳　唵　俱<span class='note-inline'>(上)</span>蘭達哩　滿馱　滿馱　[合*牛]　泮吒<span class='note-inline'>(二合)</span>』</p>
<p>「先誦此母真言故能衛本尊，復令罪滅能除諸障，與悉地門相應。但誦忙麼雞真言亦通於二部，初後持誦諸天增衛。若於本法而已說者，持誦之時先念此者，應隨本法而念誦之；或於本法有獨勝真言，亦應先誦無煩別者。</p>
<p>「如上所說供養次第乃至除穢、護淨、結界等事，初持誦時及作法時、扇底迦等所作事時皆應作之。若以部尊主真言；或以部心真言；或以一切真言王真言；或以蘇悉地法王真言；或以一切事真言。此五種真言三部遍有，隨作諸事，各於本部應取其一而用作之，所謂護己及請召、灑水、作淨、結諸方界、以法相治。真言不真為增力故、為治罰真言故、為發覺故及餘諸事所不述者，亦以當部五真言中隨取其一而以用之，當速悉地。</p>
<p>「部心真言能護本尊及護己身，護身之時應誦三遍或經七遍，結其頂髮而作一結。若出家人結袈裟角；或結護身線；或直呪頭七遍，點五處亦成護身，所謂：頂、兩肩、膊、咽下、心上。或用牛黃；或白芥子；或閼伽水，隨取其一而用護身。</p>
<p>「若作阿毘遮嚕迦法，應用部尊主真言而護自身；若作扇底迦法，應用忿怒金剛真言護之；若作補瑟徵迦法，應用部尊主真言及忿怒金剛二真言兼而護之。</p>
<p>「若真言主現時，持誦人怖者，應用部尊主真言用護自身。但作諸事之時常以二真言而護自身，謂：部尊主及忿怒真言。</p>
<p>「念誦了時應當發遣，發遣之時護彼真言主、或部尊主真言、或用部母、或以部心，亦護自身而作隨意。</p>
<p>「若於穢處、不淨等處緣事須往，先誦烏樞澁摩真言作印，印其五處任意而往，仍須常誦其真言不得廢忘。澡浴之時先誦伏障真言護身，乃至浴了已來，不應廢忘。伏障真言者軍茶利也；喫食之時用部尊主真言護身念持；欲臥之時用部母真言護身。若作諸法遂乃忘作護持法則今使魔興，欲除魔故速應誦持當部明王真言將護自身，一切魔障不得其便。</p>
<p>「如上所說護身、結界及餘法等已，然後攝心安詳念誦。念誦之人所須之座，以青茅草而作其座，座高四指闊一搩手，長十六指，如此之座初念誦時及持誦時，皆應受用。或用迦<span class='note-inline'>(去聲)</span>勢草；或餘青草等；或隨部法而取乳樹，以用其木最為要妙。用作床座量如前說而淨剗治；或用諸葉；或以枝莖如上而制，隨觀事法取枝葉用為座。</p>
<p>「於彼座上結跏趺坐作扇底迦及上成就；半跏趺坐作補瑟徵迦及中成就；垂兩足坐作阿毘遮嚕迦及下成就。</p>
<p>「供養既了應起誠心讚歎於佛；次歎法、僧；次觀自在；次歎明王大威金剛亦如是讚：</p>

<div class="lg regular" style="margin-left:1em;"><div class='lg-row'>「大悲救眾生，　善導一切智；</div>
<div class='lg-row'>福持功德海，　我今頂禮佛！</div>
<div class='lg-row'>能淨貪瞋毒，　善除諸惡趣；</div>
<div class='lg-row'>一向真如理，　我今禮彼法！</div>
<div class='lg-row'>得彼解脫門，　善住諸學處；</div>
<div class='lg-row'>勝上福田德，　我今禮彼僧！</div>
<div class='lg-row'>諸佛同讚歎，　能生種種福；</div>
<div class='lg-row'>號為觀自在！　我今稽首禮。</div>
<div class='lg-row'>大力忿怒身！　善哉持明主；</div>
<div class='lg-row'>降伏難降者，　我今稽首禮。</div>
</div><p>「如是虔誠讚歎佛菩薩已，復合指掌起慇重心，讚諸佛德及餘菩薩。其讚歎文應用諸佛菩薩眾等所說歎文，不應自作。</p>
<p>「讚歎既已，起至誠心懺悔諸罪：『我今歸命十方世界諸佛、世尊、羅漢、聖僧及諸菩薩！證知我等自從過去及以今生，煩惱覆心久流生死，及以餘生貪、瞋、癡覆造諸惡業，或於佛、法及以聖僧；或於羅漢、菩薩聖眾；或於父母及尊者處及餘眾生有德無德。於如上處造諸惡業，自作、教他、見作隨喜，身、口、意業廣聚諸罪，對諸佛菩薩前合掌誠心頂禮。如是頻懺以不善業所造眾罪，如法佛知並皆懺悔，起至誠心盡形歸命佛、法、僧寶涅槃正路。為除眾生生死苦故，歸命三寶。』起珍重心，如是歸依，頭面作禮。次復起誠心求勝上子解脫甘露果，應懷踊躍發菩提心求悉地果。『世界眾生無量法苦我當除滅，復度令離一切惡趣；於諸煩惱令得解脫；所有眾苦種種煎迫，而起大悲發菩提心；苦惱眾生中為作歸依；無主眾生我當為主；失路眾生為作導師；恐怖眾生為作無畏；苦惱眾生令得安樂；眾生諸煩惱逼，我為除滅之。我今所作諸餘善業及發勝心所生功德，迴施一切眾生歸於正路；所造六波羅蜜門及餘所造諸福，迴與眾生同歸勝果。自從過去、現在、未來，略而言之所作勝福，盡皆迴施一切眾生速成佛道乃至菩提，不生懈怠而起發菩提心，悲念諸眾生起大慈心。彼有眾苦何時除滅？為淨心故常持六念，念六念持專注一境而不散亂不應我執。又如過去諸佛發願，應如是發願，所生諸淨業迴施眾生成就諸德；復願我所生功德願一切眾生獲無盡財，復能捨施增益智慧成大忍辱，常修善品常宿命智常懷大悲。諸眾生類所生之處具如上事。』</p>
<p>「次應合掌頂禮部尊主憶念明王；次依法則作諸事業，先以右手而取數珠置左手中，合掌捧之思念明王，為用數珠故而誦真言：</p>
<p>「金剛部真言曰：</p>
<p class="dharani">「『囊<span class='note-inline'>(上)</span>謨<span class='note-inline'>(上)</span>　囉怛囊<span class='note-inline'>(上二合)</span>怛囉<span class='note-inline'>(二合)</span>夜也　囊<span class='note-inline'>(上)</span>莽室戰<span class='note-inline'>(二合)</span>拏　嚩<span class='corr'>日</span>囉<span class='note-inline'>(二合)</span>簸儜<span class='note-inline'>(上)</span>曳　莽訶<span class='note-inline'>(去)</span>藥乞沙<span class='note-inline'>(二合)</span>細囊鉢多<span class='note-inline'>(上)</span>曳　唵　枳里枳里嘮捺哩<span class='note-inline'>(二合)</span>尼<span class='note-inline'>(上)</span>　莎<span class='note-inline'>(去)</span>訶<span class='note-inline'>(去)</span>』</p>
<p>「佛部真言曰：</p>
<p class="dharani">「『囊<span class='note-inline'>(上)</span>謨<span class='note-inline'>(上)</span>　囉怛囊<span class='note-inline'>(上二合)</span>怛囉<span class='note-inline'>(二合)</span>夜也　唵　閼那<span class='note-inline'>(輕)</span>部<span class='note-inline'>(二合)</span>帝　微若<span class='note-inline'>(而也反)</span>曳　悉馱<span class='note-inline'>(引)</span>囉替<span class='note-inline'>(二合)</span>　莎訶』</p>
<p>「蓮花部真言曰：</p>
<p class="dharani">「『唵　庵沒㗚<span class='note-inline'>(二合)</span>擔伽<span class='note-inline'>(輕)</span>咩　室哩<span class='note-inline'>(二合)</span>曳　室唎<span class='note-inline'>(二合)</span>忙里寧<span class='note-inline'>(上)</span>　莎<span class='note-inline'>(去)</span>訶<span class='note-inline'>(去)</span>』</p>
<p>「二手頭指、無名指捻，右手<span class='corr'>掐</span>念，通一切用。若阿毘遮嚕迦，竪其母指捻數珠印。</p>
<p>「菩提子珠佛部念誦；蓮花子珠觀音部用；嚕梛囉叉子金剛部珠。三部遍用各如前說，此等數珠最為勝上，一切念誦應當執持。或用木槵；或多羅樹子；或用土作；或螺琁作珠；或以水精、或用真珠；或牙作珠；或用赤珠；或諸摩尼等；或用薏苡珠及餘草子，各隨於部觀其色類應取念持。若作阿毘遮嚕迦法應用諸骨而作數珠速得成就，為護淨增益法驗故更應誦。</p>
<p>「佛部真言曰：</p>
<p class="dharani">「『唵　囊<span class='note-inline'>(上)</span>謨<span class='note-inline'>(上)</span>　薄伽<span class='note-inline'>(輕)</span>嚩底<span class='note-inline'>(丁以反)</span>　悉悌　娑<span class='note-inline'>(去)</span>大也悉馱<span class='note-inline'>(引)</span>囉替<span class='note-inline'>(二合)</span>　莎<span class='note-inline'>(去)</span>訶』</p>
<p>「蓮花部增驗真言曰：</p>
<p class="dharani">「『唵　嚩蘇<span class='note-inline'>(上)</span>莽底<span class='note-inline'>(丁以反)</span>　室哩<span class='note-inline'>(二合)</span>曳　莎<span class='note-inline'>(去)</span>訶』</p>
<p>「金剛部增驗真言曰：</p>
<p class="dharani">「『唵　嚩曰囒<span class='note-inline'>(二合)</span>爾擔　若曳　莎<span class='note-inline'>(去)</span>訶』</p>
<p>「用前珠印而念誦之。念誦之時珠置當心不得高下。捧數珠時以小低頭結志誠心而禮三寶；次禮八大菩薩；次禮明王眷屬；次應起首持誦真言，想真言主如對目前，如是傾誠不應散亂心緣別境。</p>
<p>「但諸真言初有『唵』字及『囊<span class='note-inline'>(上)</span>麼塞迦<span class='note-inline'>(去)</span>㘕』等字者，應靜心中念誦，扇底迦時、補瑟徵迦時皆應緩誦或心念誦；或有真言後有『[合*牛]』字及有『泮吒』字者，當知皆應厲聲念誦。作阿毘遮嚕迦時及餘忿時，用看真言字數有多少，字有十五應誦十五落叉遍，有三十三字應誦三落叉，過此數者誦十千遍如上。</p>
<p>「初誦之時滿如上數，觀其部類或上中下；或三種事；或觀聖者說；為天說——謂地居天說，細觀部類當誦持之乃至成就。如是初誦若不先誦而遍念持，所求下法尚不得久，況求上、中悉地成就？以是義故作勝上心而先念誦。</p>
<p>「但諸真言初誦持時如已先說，誦持遍數分為十分，然後念誦既滿，祈請真言主悉地因緣。初無相貌，如是從頭第二第三祈請；若有相貌，即當依法念誦真言；若無境界棄不應誦。</p>
<p>「請祈法則與請召法同，祈請之時於其夢中見真言主背面而去或不與語，當應更須起首念誦如是再三；若於夢中見真言主與語，當知此人不久成就；若無境界不應誦持，若強念持與人為禍。</p>
<p>「初持誦時於淨密處起首誦持，從初日誦持乃至疲極，遍數多少，一須依定不應加減。</p>
<p>「先說三時念誦者。晝日初分、後分，於此二時應當持誦，中分之時加以澡浴及造諸善業；於夜有三時亦同於上，中分之間消息等事，於此夜中持誦，供作阿毘遮嚕迦法、安怛馱囊法及起身法，於此夜分說為勝上。</p>
<p>「若晝念誦、夜作護摩；若夜中持誦、晝作護摩，多具諸藥。念誦之前而作護摩，持誦了後復護摩，若能如是最為其上。</p>
<p>「如前先出所說團食應作護摩，無問前後但依此法念誦護摩。或於法中但作護摩而得成者，當知亦須念誦真言，若如是者諸明歡喜法驗易成。</p>
<p>「持誦之人不生瞋怒；不求欲樂；不應自下劣；不勞勤苦；不生恐怖；不過懃求；不生輕慢。念誦之時不作異語，身雖疲極不縱於之，制諸惡氣，世間談語皆不思念，不捨本尊縱見奇相不應怪之；念誦之時亦不分別種種之相。持誦了時應誦部主真言；或誦部母真言，誦此真言故當得衛護無能為障。</p>
<p>「依於本法念誦了已，或過本數亦無所畏，應起誠心作祈請云：『我依本法念誦數滿，唯願尊者領而為證，於其夢中為授教誨。』</p>
<p>「正念誦時忽然謦咳，及來欠上下氣、忘真言字等，即起就水作灑淨法，縱<span class='corr'>掐</span>數珠欠一欲匝，有斯病至灑淨訖已還從首念。如上所說障道者，為一一皆須從始而念。念<span class='corr'>掐</span>數珠將畢之時申禮一拜，終而復始又申一禮。於其㡧前、或於像所、或於塔前、或於座所，隨念誦處數珠一匝一觀尊顏而作一禮。已如前說念誦了已安心靜處，或想真言及其尊主。</p>
<p>「三時念誦但初中後誠心作意，遍數多少皆須一類不增不減；三時澡浴、塗地、獻花及除萎花，種種供養等事皆三時作。</p>
<p>「應具三衣，又內衣三時浣澤其身，燥聽以香薰灑淨，一一時中隨聽作一。別置睡衣及以浴衣，於此二時替換內衣日別一洗，其衣難澡聽以熏曬。獻尊鉢器三時洗滌，既除萎花更置新者；三時常讀大乘般若等經及作制多塗漫茶羅。先誦承事真言，既了請祈未得，於中不得廢闕，一時二時乃至一饟應當念誦不得間斷。</p>
<p>「若魔障所著、病業嬰身，心不精誠恒常放逸，身心疲勞違於時節，不依法則或時不浴，作如是念誦及以護摩不應作數；攝心用行依法念持，具此之者應記數之。</p>
<p>「作護摩時、念誦之時請召，於此三事之中所有真言遍數皆不成就，一一皆須依法滿數，縱欲數滿欠一未了，而有障起更從頭數。</p>
<p>「若有依法作曼茶羅，或於日、月蝕時，於此二時就彼念誦，其福增高不久成就無有疑也；或於八大靈塔及有過去諸佛行、菩薩行處最為勝上；或於正月十五日時亦為勝時；或於師主處受得真言，先經承事便當念持不久速成；或於夢中見真言主而指授者，依彼法則亦速成就。</p>
<p>「彼念誦人供養增加處所尊勝，或當時分便加精誠，其數未滿唯此勝故，真言主悅而賜成就。當知此法悉地雖速，不久當壞，以是義故，先承事了而所得者說為堅固。先承事時應廣供養，於日月蝕時八日、十四日、十五日，復加獻供諸神仙眾如餘部說。</p>
<p>「於前等日加諸善事業、齋戒等事，復加獻供本真言主；復於是日瓶盛香水垂插花枝；或取閼伽器用甘露軍茶利真言而真言之，自灌其頂能除魔障；或於其日獻諸飲食，塗曼茶羅及以護摩、然燈等供並須加之；或有法中但說持誦自然驗見者，㡧前、像所、舍利塔等，或然搖動或光焰出，當知不久速得成就。</p>
<p>「得成就時，有何相貌？所謂：身能輕利病苦永除；增益勝慧心無所畏；身威光現勇健增益；夜夢常見清淨實事心恒安泰；於誦念時及作事業不生疲倦；身出奇香或行勇施欽敬尊德；於真言主深生敬仰。成就之時現如上事，當知即是成就相貌。</p>
<p>「先事了，依於法則供養本尊，應加獻供及以護摩。先承事法依數既了，次應須作悉地念誦，復先求願於其夢中而希境界。</p>
<p>「作先承事法時，所念誦處應作悉地，念誦不應移處，有諸難事而欲移者，至所住處復須先作承事法則，然後乃作悉地念誦。若不依前念誦應作治罰，令取部尊主真言誦一千遍，或時念誦本持真言經十萬遍，若離此者還如前說先作承事。</p>
<p>「正念誦時忽然錯誤誦餘真言，既知錯誤誠心悔過：『由放逸故致斯錯誤，願尊捨過。』便申頂禮，復須從始而念誦之。忽於穢處心放逸故誦本真言，便自覺已應須治罰，至持誦處誦部尊王真言七遍，半月半月一日不食，次服五淨，誦五淨真言，經八百遍然後服之。服此五淨，半月之中所食穢惡之食，當得清淨真言增力。</p>
<p>「佛部五淨真言曰：</p>
<p class="dharani">「『囊<span class='note-inline'>(上)</span>謨<span class='note-inline'>(上)</span>　薄伽嚩底　烏瑟尼沙<span class='note-inline'>(去二合)</span>夜　微戍悌　微囉誓　始吠　扇帝羯哩　莎<span class='note-inline'>(去)</span>訶<span class='note-inline'>(去)</span>』</p>
<p>「蓮華部五淨真言曰：</p>
<p class="dharani">「『唵　也輸<span class='note-inline'>(去)</span>誓<span class='note-inline'>(輕)</span>　莎訶』</p>
<p>「金剛部五淨真言曰：</p>
<p class="dharani">「『囊<span class='note-inline'>(上)</span>謨<span class='note-inline'>(上)</span>　囉怛囊<span class='note-inline'>(上二合)</span>怛囉<span class='note-inline'>(<span class='corr'>二</span>合)</span>夜也　囊<span class='note-inline'>(上)</span>莽室戰拏　嚩<span class='corr'>日</span>囉<span class='note-inline'>(二合)</span>簸儜<span class='note-inline'>(上)</span>曳　莽訶<span class='note-inline'>(去)</span>藥乞沙<span class='note-inline'>(二合)</span>細囊鉢多曳　唵　尸棄尸棄　寧<span class='note-inline'>(上)</span>囉莽<span class='note-inline'>(二合)</span>隸　鉢囉<span class='note-inline'>(二合)</span>鞞　鉢囉<span class='note-inline'>(二合)</span>婆<span class='note-inline'>(去)</span>娑嚩<span class='note-inline'>(二合)</span>隸　帝誓　帝若嚩帝　鉢囉<span class='note-inline'>(二合)</span>嚩底<span class='note-inline'>(丁以反)</span>　莎訶<span class='note-inline'>(去)</span>』</p>
<p>「取黃牛乳、酪酥、糞尿，各別真言之，經八百遍置於一處，復八百遍以波羅捨中盛之，或諸乳樹葉、或閼伽器，復以茅草攪誦真言經一百遍後，面向東蹲踞而坐頓服三合，如是三度。如用藥汁合，當服之時不應致語。</p>
<p>「念誦之時像見聲語，先應揀鍊，即誦部尊主真言及印，若是魔作自然而退；或出語言與本法異，當知魔作；或出語言勸作惡事，亦知是魔。</p>
<p>「若見惡夢，即須先誦部母真言經一百遍；若不先誦部母真言，不可念誦。念誦之時其數減少不應休止，若增無過。如上所說念誦次第皆須依之；若異此法欲求悉地不可得也。</p>
</div>
<div class='div-pin'><a id='mulu21' />
<p class='h1'>蘇悉地羯囉經光顯法品第十九</p><p>「復次今說增益威神令使歡喜，所持真言而速成就。先具香水澡浴身首，於大節日加諸供養，復取蘇摩那花一百枚，取一一花別誦真言經二十一遍或經七遍或時三遍。先觀真言字數多少而念誦之奉獻本尊；次獻塗香及以燒香、奇香氣者；復獻飲食，如先陳說加以砂糖及酪。復作護摩，但用其木取燒之，其木不過其量燒百八枚；次用乳酪和蜜護摩一百八遍；次用酥酪和粳米飯一百八遍而作護摩，經三七日、或一七日、或復三晨。此三既了，應取乳粥和以牛酥一百八遍復作護摩；此既終了，取閼伽器誦以真言經一百八遍，傾致少水而作護摩。</p>
<p>「作此等法真言增盛，若為異真言截斷其威而得增益；或真言損壞而得增益；或被羅截真言不行；或被繫縛；或異真言遞相交雜；或真言缺字；或真言字增，如上等患盡皆除去而得增威。</p>
<p>「諸護摩中所說藥草隨取其一，經一日夜而作護摩，真言歡喜而得增威。復取諸香和作香泥作本尊形，獻怛攞底花燒樹膠香、或堅木香，一日三時誦以真言一百八遍，真言歡喜而得增威。作此尊形置荷葉上、或芭蕉葉、或乳樹葉、或諸草葉，非直晝日夜亦獻之，法事了時如法發遣送置大河。如上次第依此法則作者，本尊歡喜速賜悉地。</p>
</div>
<div class='div-pin'><a id='mulu22' />
<p class='h1'>蘇悉地羯囉經灌頂本尊法品第二十</p><p>「復次先承事了，若欲真言主增加威德故應灌頂之。取以金瓶、或銀、銅等、或新瓦瓶，盛滿香水置於五寶、花果、香葉。復置五穀、種種塗香或堅香末，以新綵帛繫其瓶項，插諸哆羅樹枝或乳樹枝，用部尊主真言或用部母真言持誦一百八遍，然後灌其真言主頂。應用金等及以沈、檀而作其形，置於座上而灌頂之。灌頂既了復當獻供花香等色或諸瓔珞，種種供具而供養之，為供養故復作護摩并加念誦，如是作者能令本尊增加威力速得悉地。</p>
<p>「先承事故作念誦時，應灌本尊取閼伽器，標想本尊而灌頂之；或自浴了時，復應想念本真言主，三度七度而灌頂之。先承事時不應廢忘，或復用乳、或復用酥、或時用蜜滿瓶中，如法復置七寶等物灌頂本尊，所祈之願速得成滿。</p>
</div>
<div class='div-pin'><a id='mulu23' />
<p class='h1'>蘇悉地羯囉經祈驗相品第二十一</p><p>「復次廣說祈請法則。於黑白月八日、十四日、十五日、日月蝕日等經一日不食；或經三日或經七日澡浴清淨著新淨衣，離此晨日而祈請者應用白月誦扇底迦真言而祈請之。復於暮間以諸湯水及用真言，澡浴清淨除諸垢穢灑霑五處，如法供養本真言主；復獻閼伽加誦真言一百八遍；復用闍底花未盛開者，灑栴檀香次奉獻之，又廣獻食，名烏那<span class='note-inline'>(去)</span>梨食，中加陪酪。以忙攞底花作鬘供養。先取牛酥而作護摩一百八遍；次娑折囉娑一百八遍復作護摩。令童女合白㲲縷，或布線縷取作七結一結一誦。真言七結都了，復七誦真言繫左肘上，隨右脅臥思念真言主，得進止已隨意而住，安置茅座上敷散花想念尊形。</p>
<p>「於其夢中見自部主；或真言主；或見明王，當知此相成就之相。或見三寶；或諸菩薩及四眾等，并見供養者悉地之相；或見自身誦持真言作諸事等；或見自身著淨白衣；復見他來供養，當知勝上悉地在近。</p>
<p>「或見登山峯；或見乘象；或渡大河海；或昇菓樹；或乘師子；或牛、鹿、馬諸餘獸等；或乘飛鵝、孔雀、鳥等一切飛禽；或見美女佩帶瓔珞手持花瓶；或香花蓋圍遶行道；或於夢中受得象、馬、車乘諸寶物等，見是等相悉地之相。</p>
<p>「或夢得花果、根酥、乳酪、稻花等物，所成就藥悉地之相。</p>
<p>「先承事時，夢是成就藥及得數珠，得是相者當知即須便作持誦法，或見熏馥自身；或見澡浴清淨；或見身分佩帶瓔珞。見是相已便作持誦當速悉地。</p>
<p>「作持誦法取闍底花一百枚，用部母真言兼本真言和誦一百八遍而供養之；復取白檀香真言百遍，如是祈請當隨意，臥時真言主自當見相；又取烏施囉藥擣和作真言主形，以烏里弭迦蟻土和作器，盛滿牛乳置形於中；或用酥乳、蜜和置器中內形於中，誦一百八遍三時供養，如是供養本尊歡喜速得相現。</p>
<p>「復於白黑二月八日、十四日、十五日、月蝕日等不食，持齋度作供養，以七膠香及五堅香，一一香等一誦真言一作護摩，數滿一千二百遍已，所祈之願速見其相。如上廣說祈請範則，若依法作速得成就，見其相貌不有疑也。</p>
</div>
<div class='div-pin'><a id='mulu24' />
<p class='h1'>蘇悉地羯囉經受真言法品第二十二</p><p>「復次廣說受真言法。雙膝著地先於尊者阿闍梨處廣作布施，手捧妙花發慇重心，於闍梨處三遍口受真言，多者受誦不得應用紙葉、牛黃寫之，受取隨意誦之。</p>
<p>「先入漫茶羅已，後於餘時受真言者，於良日時於尊者闍梨等處，廣作奉施已如前受之，如是正受真言速成，縱不作先承事法，便即持誦亦得成就。</p>
<p>「復以新瓶無有損缺，置諸花葉、七寶、五穀，一一如法唯不著水，作至誠心廣作供養。阿闍梨先書寫紙葉作諸真言主名置於瓶中，莊嚴供養如灌頂法。</p>
<p>「作此法時或經一日，或經三日不食齋戒。於日暮間作此法，則以牛黃抄諸真言名號置於瓶中，獻以塗香、花香、燈食并作護摩，以本真言作百八遍，廣作懃求聖眾護聽。如是經滿三日，令其弟子乃於瓶中擎取一葉，先須洗浴身體香馥，手加吉祥茅環，以用真言誦百八遍，持誦其瓶并以香熏傾心作禮，令取一葉，取已復禮，如是受者速得悉地；若更別誦諸餘真言，所受真言退失悉地；若於弟子處心生歡喜，授與自所持悉地真言，應依軌則如法受之，為先誦持故，弟子不久當得悉地。</p>
<p>「先於真言主處啟請陳表：『授此真言與此弟子，願作加被速賜悉地。』手捧香花，誦一百遍或一千遍，便呼弟子<span class='corr'>采</span>授與之。復作是言：『我於今時迴本明主授與弟子，唯願照知為作悉地。』弟子應言：『我於今時已受明主，誓從今日乃至菩提而不廢忘。』如上所說，師主、弟子受真言法當得成就，離此受者不得悉地。如此受得悉地真言，於中決定成就無疑。</p>
<p>「既先有悉地不先承事，真言既爾悉地藥等受法亦然。或復有人先承事已次合念持，依於法則迴授與人，所受得者不先承事，但作念持便得成就。</p>
<p>「受真言者為悉地故，先於師主處廣作奉施花菓、根藥、名衣上服、金銀、摩尼、諸雜寶物、種種穀麥、瓶盛好酪、男女童僕、種種臥具、奇妙革屣、嚴身之具、已成就藥、象馬牛犢諸餘乘等，乃至自身亦將奉施為僕所使，久經承事不憚勞劬，合掌虔誠珍重奉施，如是行施速得悉地。廣說如上種種之物，先須奉施上阿闍梨已，然後受於真言妙句。</p>
</div>
<div class='div-pin'><a id='mulu25' />
<p class='h1'>蘇悉地羯囉經滿足真言法品第二十三</p><p>「復以持誦之人，於其夢中見真言主身諸支分加者，應知真言字加；支分減少，應知字少，委是相已作滿足法。或見真言與受持者異，或加或減字數不同心便生疑，應作滿足。作滿足法，先以紙葉、牛黃，稀寫所錯真言，如法供養明王真言及衛護己，置真言主座。復取乳木並依本法，但用空酥為求明王而加助，故應作護摩。布茅為鋪先禮部尊主；次禮部母；次禮諸佛，作如是啟：『唯願諸佛及諸眾聖而加助衛。』啟已於茅草上頭面東臥。其於夢中本尊示相，牛黃所寫紙葉之上有加有減，本尊還以牛黃寫之題注滿足乃至加減點畫亦皆揩定，真言不錯但云不錯，或於夢中指授滿足。作此法時為除魔故作法衛護。</p>
</div>
<div class='div-pin'><a id='mulu26' />
<p class='h1'>蘇悉地羯囉經增威品第二十四</p><p>「復次為欲增加威力故應作護摩，或用酥蜜；或時用乳各各別作；或用油麻和酥護摩；或用膠香和酥護摩；或用蓮花和酥護摩；或時空用娑闍囉娑；或於山間常服五淨，不食餘飡，取本部花滿十萬枚，枚一真言，奉獻本尊妙好塗香，及以香花、然燈、食等，各誦真言經八百遍，一日三時經於三日，如是供養增加威力；或用堅木然以為燈，一日三時經於七日，能令真言增加威力；或用時供養迦弭迦食亦增威力。如上所說念誦護摩供養法則，亦復能令增加威力。</p>
</div>
<div class='div-pin'><a id='mulu27' />
<p class='h1'>蘇悉地羯囉經護摩法則品第二十五</p><p>「復次廣說護摩法則，令持誦者速得悉地。於尊像前作護摩爐頓方一肘，四面安椽深半肘量，圓作亦然。</p>
<p>「念誦之處若在房室應出於外，望見尊形而穿作爐，隨其事業依法作之。乳木等物及以香花置於右邊，護摩器皿置於左邊，用諸事真言灑諸物等，坐於茅座攝心靜慮，手持閼伽啟請明主，傾閼伽水少瀉爐中，復以一花一誦真言獻真言主。為除穢故應誦計利吉里真言并作其印；為衛護故誦軍茶利真言水灑作淨，然後用乳木燒火。既燒火已先請火天：『我今奉請火天之首天中之仙梵行宗敬，降臨此處受納護摩。』次誦真言。請召火天真言曰：</p>
<p class="dharani">「『唵　[目*壹]呬䤈　莽訶<span class='note-inline'>(去)</span>部多　泥<span class='note-inline'>(去)</span>嚩哩使<span class='note-inline'>(二合)</span>　儞尾<span class='note-inline'>(二合)</span>若薩多<span class='note-inline'>(上)</span>莽　多<span class='note-inline'>(上)</span>莽仡㗚<span class='note-inline'>(二合)</span>呬怛嚩<span class='note-inline'>(二合)</span>護底　莽訶<span class='note-inline'>(引)</span>訶<span class='note-inline'>(去)</span>囉　莽娑泯<span class='note-inline'>(二合)</span>　散寧<span class='note-inline'>(上)</span>呬妬婆<span class='note-inline'>(上)</span>嚩　阿仡囊<span class='note-inline'>(二合)</span>曳　合尾也<span class='note-inline'>(二合)</span>　劫尾也<span class='note-inline'>(二合)</span>嚩<span class='note-inline'>(引)</span>護底也　莎訶<span class='note-inline'>(去)</span>』</p>
<p>「召火天已，先以閼伽水三度灑淨，取諸五穀、酥酪等物，誦以真言三遍護摩奉祀火天。</p>
<p>「祀火天真言曰：</p>
<p class="dharani">「『阿櫱囊<span class='note-inline'>(二合)</span>曳　合微也<span class='note-inline'>(二合)</span>　劫微也<span class='note-inline'>(二合)</span>　嚩賀囊也　儞比也<span class='note-inline'>(二合)</span>　儞比也<span class='note-inline'>(二合)</span>　儞鉢也　莎<span class='note-inline'>(去)</span>訶<span class='note-inline'>(去)</span>』</p>
<p>「作祀火天食已，唯心標想引送火天置於本座，然後誦計利吉里真言并作手印復淨其火，一切護摩皆應如是。次請本尊，先誦本尊真言一遍安住本座，依法供養已垂受護摩。</p>
<p>「護摩之時所須之木，謂：鉢羅<span class='note-inline'>(去)</span>輸木、烏曇麼囉木、鉢攞<span class='note-inline'>(二合)</span>訖沙<span class='note-inline'>(二合)</span>木、尼俱陀木、却地羅木、閼迦木、吠宮訖那木、闇沒囉<span class='note-inline'>(<span class='corr'>二</span>合)</span>木、迦濕沒<span class='note-inline'>(二合)</span>囉也<span class='note-inline'>(二合)</span>木、閃弭木、阿簸麼㗚伽<span class='note-inline'>(二合)</span>木、閼說替那木。如上十二種樹枝，量長兩指一搩，皆須濕潤。新採得者通於一切護摩處用，條端直者觀其上下，一向置之香水淨洗，纖頭向外麁下向身，酥搵兩頭，擲於爐內。作扇底迦等法時，各依本法，先出<span class='corr'>摶</span>食取作護摩，如是軌摸遍通一切。</p>
<p>「每日作食之時，先出一分之食置在尊前，待護摩時先應取用，如念誦時致於兩手在雙膝間，護摩之時亦應如是。取以沈水量長四指，<span class='corr'>麁</span>如頭指，搵酥合香百八護摩，此法深妙益真言威，如是作時遍通諸部。或用安悉和酥護摩復一百八；或時空用安闍囉娑而作護摩作百八遍，皆能增益真言威力。</p>
<p>「為欲成就真言法故作諸護摩，先請部尊主，次請本尊然後依法乃作護摩；為欲成就真言法故作諸護摩，先用部母真言護衛本尊次及自身，然後依法乃作護摩；為欲成就真言法故作諸護摩，護摩了時為增益真言力故，應當念誦部心真言；為欲成就諸真言法故，凡作諸護摩，初時皆須大杓酌施，欲了之時亦用大杓滿瀉三遍，在於中間應用小杓；為欲成就真言法故，作諸護摩了時用部心真言，真言閼伽而供養之。</p>
<p>「如漫茶羅法中所說護摩，次第請作護摩亦應如是。先作阿毘遮嚕迦法；次作補瑟徵迦法；復作扇底迦法。</p>
<p>「護摩了已用本尊真言加持淨水，以手巡遶散灑爐中。如是三度護摩都了，復啟火天重受餘供，如法退還發遣祈願，如請召法去降臨字置退還字，所殘餘穀、酥、蜜酪等並和一處，用祀前火天真言，真言三遍而作護摩；復觀本真言字數多少而念誦之；復作供養護衛本尊并護己身如法發遣。</p>
</div>
<div class='div-pin'><a id='mulu28' />
<p class='h1'>蘇悉地羯囉經備辦持誦支分品第二十六</p><p>「復<span class='corr'>次</span>廣說諸成就支分。為欲成就諸真言故，先當辦備諸雜物分，然後應作先承事法。已先承事次應當念誦所謂：諸雜塗香、諸燒香等。</p>
<p>「五種堅香謂：沈、檀、紫檀、娑囉羅香、天木香等。</p>
<p>「七膠香者謂：乾陀囉娑香、薩闍囉娑香、安悉香、蘇合香、薰陸香、設落枳<span class='note-inline'>(去)</span>香、室唎吠瑟吒迦香。并白芥子、毒藥、益芥子、胡麻油、牛酥、瓶、銅椀。</p>
<p>「五穀謂：大麥、小麥、稻穀、小豆、胡麻。</p>
<p>「五寶謂：金、銀、真珠、螺貝、赤珠。</p>
<p>「五藥謂：乾杔迦哩藥、勿哩何底藥、娑訶藥、娑訶提婆藥、稅多擬里訖哩迦藥。</p>
<p>「五色線謂：青、黃、赤、白、黑。</p>
<p>「童女所合線，金剛杵、燈炷、燈盞、瓦、椀、五種彩色，却地囉木橛、乳木枝、苦練木椀，大杓、小杓、牛黃、鑌鐵、紫檀、護淨線、淨浴衣、黑鹿皮、鉢孕瞿花、蘇穀花、木履、冐餌草、大茅草、設多布澁波——茴香是、採花筐，緣飲食所須酥、蜜、砂糖、石蜜等物數珠如上。所說種種等物皆預備之，然後應當作先承事及廣念誦。</p>
</div>
<div class='div-pin'><a id='mulu29' />
<p class='h1'>蘇悉地羯囉經成就諸物相品第二十七</p><p>「復次我今說成就物，依是等物真言悉地。所謂：真陀摩尼、賢瓶、雨寶、伏藏、輪、雌黃、刀。此等七物上中之上，能令種種悉地成就，增益福德乃至成滿法王之果，況餘世事？佛部、蓮花部、金剛部等，此三部真言皆有如是勝上成就，於此之中隨取受持，獲具五通為上悉地。</p>
<p>「前說七物今又細演，長一肘量作一金臺或用銀作，莊嚴精細安摩尼珠，著以摩尼、紅玻璃光淨無翳，或好水精置於臺頭，成就此寶者應夜念誦次作臺樣。」</p>
<div><img src='../images/T18p0622_01.gif' alt='T18p0622_01.gif' /></div>
<p>「若欲成就賢瓶法者，莊嚴其瓶，如受真言品中說，唯不著水置於幢臺。次作瓶樣，樣准印法。</p>
<p>「若欲成就雨寶法者，法驗成已但當誠心，五由旬內能雨金、銀，種種雜寶。</p>
<p>「若欲成就伏藏法者，法驗成已但當誠心，隨所念處伏藏發起，真金滿藏濟給貧乏，種種費用其藏無盡。</p>
<p>「若欲成就輪仙法者，鑌鐵作輪，量圓兩指一搩，輪安六輻輞緣纖利，如是依法速得悉地。</p>
<p>「若欲成就雌黃法，先取好光雌黃，如日初出，其光烟赤亦如煉金，作水之時金汁烟光，其雌黃應取如是好者。</p>
<p>「若欲成就刀法，先取鑌刀，量長兩肘，以小指齊闊四指，無諸病疹，其色紺青，如桑施鳥翎。</p>
<p>「若欲成就佛頂法者，以金作佛頂，猶如畫印安置幢臺，莖用頗知迦。</p>
<p>「若欲成就蓮花法者，先以金作蓮花，花作八葉，如兩指一搩手量。或用銀作；或熟銅作；或白檀作。</p>
<p>「若欲成就拔折囉者，先以鑌鐵作折拔囉，長十六指兩頭皆作三股，或紫檀作；或三金作——三金者謂：金、銀、熟銅。</p>
<p>「若欲成就雄黃法者，先取雄黃，色如金薄塊成分片復有光焰，如是雄黃能成上事。</p>
<p>「若欲成就牛黃法者，取黃牛牛黃。</p>
<p>「若欲成就刈哩迦藥者，先取其藥色如金錢花者好。</p>
<p>「若欲成就素嚕<span class='note-inline'>(二合)</span>多安膳那藥，如曲蟮糞者好。</p>
<p>「若欲成就白㲲布者，取細軟者擇去毛髮蔚金染之。</p>
<p>「若欲成就護身線者，取白㲲縷細細三合復三合之，皆須右合或縷金合。</p>
<p>「若欲成就花鬘法者，童女合縷，取闍底花作鬘。</p>
<p>「若欲成就牛糞灰法者，取蘭若所乾燥牛糞燒作白灰，和龍腦香用。</p>
<p>「若欲成就木履法者，取室唎<span class='note-inline'>(二合)</span>鉢㗚尼<span class='note-inline'>(二合)</span>木作木履，上安其蓋。</p>
<p>「若欲成就繖蓋法者，蓋應以孔雀尾作，以新端竹而作其莖。</p>
<p>「若欲成就弓箭、槍矟、獨股叉棒諸餘器仗，各隨世人所用，應如是作。</p>
<p>「若欲成就世間諸物，所謂：鞍馬、車乘、牛羊、一切鳥獸諸餘物等，隨其世人共將為上，或所意樂或依本法，應如是作制。</p>
<p>「若欲成就吠多羅者，應取族姓家生，盛年無病卒死身無瘢跡，由未脹壞諸根具足，取如是尸而作成就。隨其所作上中下成，所取之物亦復如是！心無怖畏方作此法。</p>
</div>
<div class='div-pin'><a id='mulu30' />
<p class='h1'>蘇悉地羯囉經取成就物品第二十八</p><p>「復次我今說取物法。於黑白二月八日、十四日、十五日，日月蝕時地動時日，於其午前而取其物；於念誦時得境界已，然後應當而取諸物；或澡浴清淨不食持齋，求善境界而取諸物；所說須物隨於方處所有，是物者而就貨買，不酬價直而取諸物；或時自覺增加威力，堪忍飢寒種種異相，當爾之時而取諸物。所取諸物各依本性上中下品取上好者，如法得已應加精勇，作成就法。</p>
</div>
<div class='div-pin'><a id='mulu31' />
<p class='h1'>蘇悉地羯囉經淨除諸物品第二十九</p><p>「復次今說淨除諸物而灑淨法。先以五淨洗之，不應洗者五淨灑之，觀雌黃量五淨亦然，而和末之。雌黃和乳作末；朱砂、牛尿和作其末；牛黃、酥和末，彩色和乳調；安膳那藥唯空作末。刀、輪等物用牛糞水洗，餘所說者牛尿洗之。應洗物等先以牛尿和胡麻水，洗訖後以香水洗之。諸餘物等世所稱用其水洗應隨洗之，或可香水洗洗。次用諸事真言，真言水灑淨；次用部心真言，真言水灑淨；次用部母真言，真言水灑淨。但應洗者先以五淨，次胡麻水；次用香水，如所應淨皆應如是。</p>
</div>
<div class='div-pin'><a id='mulu32' />
<p class='h1'>蘇悉地羯囉經諸物量數品第三十</p><p>「復次廣說成就物量成就物者，謂：身莊嚴具諸倚仗等種種衣服如世常法，所用量數應作成就。</p>
<p>「然欲成就雌黃法者，取末五兩為最上法、三兩為中法、一兩為下法；成就牛黃者，一兩為上、半兩為中、一分為下法；成就雄黃者，二兩為上法、一兩為中法、半兩為下法；若欲成就安膳那者，取三分為上、二分為中、一分為下；成就酥者，七兩為上、五兩為中、三兩為下；成就灰者，五兩為上、三兩為中、二兩為下；若欲成就欝金香者，量比雌黃。</p>
<p>「於安怛法說種種丸，欲成就者其數須隻，二十一丸為上、十四為中、七丸為下。</p>
<p>「於本法中諸物量少應加數，或依都量；或如本法；或世所貴尊，量數多少亦可依之。應觀念誦功力及觀同伴多少，應當具備如本尊恩眷境界許多任可成就。悉地之法有上中下，諸物數量亦復如是。</p>
</div>
<div class='div-pin'><a id='mulu33' />
<p class='h1'>蘇悉地羯囉經除一切障大灌頂曼荼羅法品第三十一</p><p>「復次廣說成就諸物祕密妙法令速悉地。若欲起首成就法者，先應備辦諸悉地具，次應以護摩之法而加威本尊真言及自灌頂。欲灌頂者作曼荼羅如法供養，作灌頂已然後起首作成就法。</p>
<p>「次說灌頂大曼荼羅能得成就一切諸事，如前所說明王曼荼羅淨地等法皆應如是。其曼荼羅頓方四角安置四門，其量八肘或七肘、五肘，唯開四門分明界道，以五彩色而用畫之如其胎暈，次外減半次外亦然。</p>
<p>「於此西面四肘之外，復作一曼荼羅，其量五肘或四或三。唯開東門或如根本大曼荼羅灌頂處所減半而作。凡曼荼羅地勢皆須地門而瀉說為吉祥；但曼荼羅地勢北瀉說為最勝。</p>
<p>「或用一種彩色畫之，於四角外作三鈷叉拔折羅；於中台內如法畫作八葉蓮花，諸曼荼羅亦應如是。蓮花葉外周匝畫作吉祥妙印；於四門中畫拔折羅；復於諸角安吉祥瓶，於外灌頂曼荼羅亦如是作。</p>
<p>「凡欲灌頂必須四種，所置瓶處並函界角，隨所持誦真言及與明等，於其台內畫本尊印并置一瓶，所持真言隨其部類畫本尊主印，所謂：佛頂、蓮花、金剛。應知此法置為祕密。</p>
<p>「所持真言不識名號及部不貫者應安一瓶，名辦諸事；或安成就義利之瓶；或安一瓶，名諸真言。</p>
<p>「次外東面畫佛頂印。右邊部母印，左邊部心印；次右鑠底印、次左牙印；次右阿難、次左湏菩提，諸餘真言及明等印左右安置乃至兩角。</p>
<p>「次於北面畫觀自在菩薩印。右邊部母印、左邊部心印；次右落澁彌印、次左多羅印；次右成就義菩薩印，次左大勢至菩薩印，諸餘真言及明等印左右安置乃至兩角。</p>
<p>「次於南面畫金剛印。右邊部母印，左邊部心印；次右金剛拳印，次左食金剛印；次右拔折羅印，次左金剛棒印，諸餘真言及明等印左右安置乃至兩角。</p>
<p>「次於西面門南畫梵王印及梵吉祥明并諸眷屬；乃至南角門北畫達羅神印及妃印并諸眷屬；乃至北角次第三曼荼羅畫八方神，各與眷屬令滿其位。</p>
<p>「第二曼荼羅門外右邊畫難陀龍王，左邊畫拔難陀龍王；於三曼荼羅門外，右邊畫孫陀龍王、優波孫陀龍王。曼荼羅外畫甘露瓶印。</p>
<p>「如前作曼荼羅法已及供養已，次應如法作三種事護摩。為欲遣除毘那夜迦故，應作阿毘遮嚕事；為自利益故應作補瑟徵迦事；為息諸災難故應作扇底迦事。應以當部成辦諸事真言作阿毘遮嚕迦事，或用甘露瓶真言通三部用；應用當部心明作補瑟徵迦事；應以當部母明作扇底迦事。</p>
<p>「於曼荼羅所集聖者及以諸天，各各以本真言而作三種護摩；或以成辦諸事真言而作，其護摩處曼荼羅西面門南作之。</p>
<p>「如護摩法酥等諸物，以三事真言各供養百遍或加其數，為欲加威諸真言故，應作如是三種護摩；次為三部諸真言等各供養七遍，其三部主應加其數，或但三部各供養百遍，如不辦者七遍三遍亦得滿足。</p>
<p>「所持真言主於台曼荼羅內部尊之下安置。於曼荼羅外東面別安訶利帝母；南面安置輸利尼；西面安置醫迦熱吒；北面安置句吒嚙利，隨彼所樂而奉獻之。</p>
<p>「如法供養諸真言已及護摩已，前之安瓶隨所為者，誦彼真言而用加被；於本尊前所安之瓶還用彼真言而加被之；其台內瓶應用明王真言而作加被；當門為軍荼利所安置瓶亦須用彼真言加被。</p>
<p>「於台曼荼羅東面兩角所安置瓶，東北角者以部心真言；東南角者用部母真言；西北角者用能辦諸真言；西南角者用一切真言。</p>
<p>「如是加被此上瓶已及供養已，次應右遶。如前已說灌頂之法，此亦如是安置吉祥。所謂：穀實、藥草、花菓、香樹枝葉、花鬘及寶置於瓶內，新帛繒綵用纏其頸。諸灌頂法皆應如是即令同伴灌行者頂，其同伴者皆須持誦如法清淨，或求阿闍梨與其灌頂。為欲除遣諸作障故，先用軍荼利瓶而用灌頂；第四應用所持真言而用灌頂，其餘二瓶隨意而用。如是畢已應以手黃塗香薰香，芥子、線釧、衣服皆應受用。</p>
<p>「如法灌頂了已，復為息諸障故應作護摩，了已便即發遣。或於平淨處所但一彩色作小曼荼羅極令方正，其量二肘安置三部大印，西面朔印如前安置，淨瓶如法灌頂，即應離諸障難，本尊歡喜不久速成，此是祕密最勝悉地。</p>
</div>
<div class='div-pin'><a id='mulu34' />
<p class='h1'>蘇悉地羯囉經光顯諸物品第三十二</p><p>「復次如法灌頂畢已應作護摩，經三七日或一七日或經一月；或隨其成就相應；或於本法所說每日三時用酥、密及酪和以胡麻應作護摩；或依本法；或獻乳粥；或以酪飯。</p>
<p>「所成就物每日三時以香熏之；以香水灑；以真言加被其眼觀視其物；以吉祥環安置於指撝按其物；以牛黃水或白芥子灑散其上，及於節日加諸供具奉獻彼物。</p>
<p>「若白月成者取十五日；若黑月成者取十四日。如斯光顯其物，皆用部母真言。復重加諸香花鬘等物供養以香塗手安置茅環，按所成物畢夜持誦，於夜三時誦百八遍。如斯光顯成就之物，從始至終皆應如是，若具此法速得成就。</p>
<p>「佛部光顯真言曰：</p>
<p class="dharani">「『唵　帝誓　帝若娑尾<span class='note-inline'>(二合)</span>寧<span class='note-inline'>(上)</span>　悉悌娑<span class='note-inline'>(去)</span>大也　[合*牛]泮吒<span class='note-inline'>(二合)</span>』</p>
<p>「蓮花部光顯真言曰：</p>
<p class="dharani">「『唵　爾<span class='note-inline'>(去)</span>比也<span class='note-inline'>(二合)</span>　爾<span class='note-inline'>(去)</span>比也<span class='note-inline'>(二合)</span>　爾<span class='note-inline'>(去)</span>鉢也　莽訶<span class='note-inline'>(去)</span>室哩曳　莎<span class='note-inline'>(去)</span>訶<span class='note-inline'>(去)</span>』</p>
<p>「金剛部光顯真言曰：</p>
<p class="dharani">「『唵　若嚩<span class='note-inline'>(二合)</span>羅　若嚩<span class='note-inline'>(引二合)</span>羅也　滿度　莎<span class='note-inline'>(去)</span>訶<span class='note-inline'>(去)</span>』</p>
<p>「於三部法皆用赤羯囉微囉花，以真言持誦散灑其物；或用忙落底花或白芥子，初首及末乃至中間皆應如是散霑其物；或有境界及見異相亦如是散；臨欲成就亦如是散，便成光顯。若欲成就酥等之物，真言香水用灑其物便成光顯。以如是法而光顯物，縱不成者不應間斷。</p>
<p>「或作曼荼羅以為光顯，如前淨地用五種色作曼荼羅，其量四肘而開一門。</p>
<p>「於內院東面先置輪印。於東北角置鉢印；東南角置袈裟印。</p>
<p>「次於北面置蓮花印。於西北角置難<span class='note-inline'>(上)</span>拏棒印；於東北角置軍持瓶印。</p>
<p>「次於南面置拔折羅印。於東南角置[(薩-文+(立-一))/木]那棒印；於西南角置羯攞賒瓶印。</p>
<p>「次於西面置金剛鉤、金剛拳印。於西南角置計利吉羅印；於西北角置遜婆印。</p>
<p>「復於東面輪右邊置佛眼部母印；次於北面蓮花印，右邊置半拏囉嚩思寧部母印；次於南面拔折羅印，右邊置忙莽計部母印。</p>
<p>「次於曼荼羅門外，如前所說置能摧諸難軍荼利印，依前供養。復於北面置六臂印、馬頭印、多羅印、戰捺囉<span class='note-inline'>(二合)</span>印，及於當部所有眷屬次第安置，其形皆白；復於東面置如來鑠底印、帝殊囉施印、無能勝明王印、無能勝妃印；復於南面，於當部內所有眷屬次第安之；然於西面隨意安置三部諸印。</p>
<p>「次於外院置俱尾囉等八方大神，於其空處任置三部內成辦諸事真言等主；次於中台置所持部主印，所成就物隨於本法所說置於其中，安其部主中台印上。其物東邊置真言本所持印，其物西邊安護摩爐。次於西邊持誦人坐，各各以本真言依法召請，如前所說次第供養。供養畢已以三部母明次第護摩光顯其物，然後以本真言護摩而作光顯。</p>
<p>「於諸光顯法中護摩為最，凡初護摩先以部母明持誦，香水灑淨其物，護摩既畢亦如是灑。或用忙莽計心明；或用四字明王真言，通用三部護摩而作光顯。隨其所用真言為護摩者，初<span class='corr'>且</span>誦其真言，次誦求請之句；復中間誦其真言，復誦求請之句；復亦誦其真言，還安求請句。如是真言之中，三處上中下分安置求請之句，最後安其『[合*牛]　泮吒　莎<span class='note-inline'>(去)</span>訶<span class='note-inline'>(去)</span>』字，所謂：闍嚩<span class='note-inline'>(二合放光)</span>、攞闍嚩<span class='note-inline'>(引二合)</span>攞也<span class='note-inline'>(令放光)</span>、　悉地<span class='note-inline'>(成)</span>、娑<span class='note-inline'>(去)</span>駄也<span class='note-inline'>(令成)</span>、爾<span class='note-inline'>(去)</span>[卑*也]<span class='note-inline'>(威輝)</span>　爾<span class='note-inline'>(去)</span>跛耶跛跢跛跢<span class='note-inline'>(去二合)</span>南<span class='note-inline'>(諸威輝者)</span>、帝闍<span class='note-inline'>(潤澤)</span>、帝闍也<span class='note-inline'>(令潤澤)</span>、拔駄也<span class='note-inline'>(令增長)</span>、忙尾覽摩<span class='note-inline'>(莫延遲)</span>、阿<span class='note-inline'>(去)</span>尾賒<span class='note-inline'>(遍入)</span>、囉乞沙<span class='note-inline'>(二合護持)</span>散爾<span class='note-inline'>(輕)</span>、甜<span class='note-inline'>(令瑞現前)</span>、俱<span class='note-inline'>(上)</span>嚕<span class='note-inline'>(日耳)</span>、[合*牛]　泮吒　莎<span class='note-inline'>(去)</span>訶<span class='note-inline'>(去)</span>。以如是等求請之句光顯其物，前後中間種種重說亦無所妨。</p>
<p>「護摩畢已次應持誦，白羯囉尾囉花散其物上而作光顯；或持誦赤羯囉尾囉花；或用白芥子；或用酥摩那花而作光顯。</p>
<p>「先用塗香塗手以按其物，次以諸花持誦而散；次散白芥子；次燒香熏之；次後持誦香水而灑。應知如是次第，初中後夜三時以本尊主真言持誦，香水真言而灑以誦本持真言，而灑畢已如前護摩念誦乃至日出，具此法者速得成就。</p>
<p>「如是光顯諸物及與己身決定速得成就，其物縱少亦獲大驗，具此法者其物增多及得清淨，是故應作光顯之法，此名一切成就祕密之法。</p>
<p>「於諸節日應作如是光顯之法，餘日隨時而作光顯，念誦遍數滿已欲作成就法時，先應初夜具作光顯之法然後成就。」</p>
</div>
<p class='juan'>蘇悉地羯囉經卷中</p>
</div><!-- end of div[@id='body'] -->
</body></html>