<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說義足經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-jing'>
<p class='juan'><a id='mulu12' />佛說義足經卷下</p><p class="byline">吳月支優婆塞支謙譯</p><a id='mulu13' />
<p class='h1'>猛觀梵志經第十一</p><p>聞如是：</p>
<p>佛在釋國迦維羅衛樹下，從五百比丘，悉應真，所作已具，已下重擔，聞義已度，所之生胎滅盡。</p>
<p>是時，十方天下地神妙天來佛所，欲見尊德及比丘僧。是時，梵四天王相謂言：「諸學人寧知，佛在釋國迦維羅衛樹下，從五百真人。復十方天地諸神妙天，悉來禮佛，欲見尊威神及諸比丘。我今何不往見其威神？」四天王即從第七天飛下，譬如壯士屈伸臂頃，來到佛邊，去尊不遠，便俱往禮佛及比丘僧，各就座。</p>
<p>一梵天就座，便說偈言：</p>

<div class="lg regular" style="margin-left:1em;"><div class='lg-row'>「今大會於樹間，　來見尊皆神天。</div>
<div class='lg-row'>今我來欲聽法，　願復見無極眾。」</div>
</div><p>二梵天適就座便說偈言：</p>

<div class="lg regular" style="margin-left:1em;"><div class='lg-row'>「在是學當制意，　直學行知身正，</div>
<div class='lg-row'>如御者善兩轡，　護眼根行覺意。」</div>
</div><p>三梵天就座便說偈言：</p>

<div class="lg regular" style="margin-left:1em;"><div class='lg-row'>「力斷七伏邪連，　意著止如鐵根，</div>
<div class='lg-row'>捨世觀淨無垢，　慧眼明意而攝。」</div>
</div><p>四梵天就座便說偈言：</p>

<div class="lg regular" style="margin-left:1em;"><div class='lg-row'>「有以身歸明尊，　終不生到邪冥，</div>
<div class='lg-row'>捨人形後轉生，　受天身稍離患。」</div>
</div><p>是時，坐中有梵志，名為猛觀，亦在大眾中，意生疑信因緣。佛知猛觀梵志所生疑，是時便作一佛，端正形類無比，見者悉喜，有三十二大人相，金色復有光，衣法大衣，亦如上說。便向佛叉手，以偈歎言：</p>

<div class="lg regular" style="margin-left:1em;"><div class='lg-row'>「人各念彼亦知，　各欲勝慧可說，</div>
<div class='lg-row'>有能知盡是法，　遍行求莫隅解。</div>
<div class='lg-row'>取如是便生變，　癡計彼我善慧，</div>
<div class='lg-row'>至誠言云為等，　一切是善言說。</div>
<div class='lg-row'>不知彼有法無，　冥無慧隨彼黠，</div>
<div class='lg-row'>冥一切痛遠黠，　所念行悉彼有。</div>
<div class='lg-row'>先計念却行說，　慧已淨意善念，</div>
<div class='lg-row'>是悉不望黠減，　悉所念著意止。</div>
<div class='lg-row'>我不据是悉上，　愚可行轉相牽。</div>
<div class='lg-row'>自見謹謂可諦，　自己癡復受彼，</div>
<div class='lg-row'>自說法度無及，　以自空貪來盜。</div>
<div class='lg-row'>已八冥轉相冥，　學何故一不道？</div>
<div class='lg-row'>一諦盡二有無，　知是諦不顛倒，</div>
<div class='lg-row'>謂不盡諦隨意，　以故學一不說。</div>
<div class='lg-row'>何諦是餘不說？　當信誰盡餘說？</div>
<div class='lg-row'>饒餘諦當何從？　從何有生意識？</div>
<div class='lg-row'>識無餘何說餘？　從異想分別擇，</div>
<div class='lg-row'>眼所見為著可，　識若欺盡二法，</div>
<div class='lg-row'>聞見戒在意行，　著欲黠變訟見。</div>
<div class='lg-row'>止校計觀何羞？　是以癡復授彼。</div>
<div class='lg-row'>癡何從授與彼？　彼綺可善黠我。</div>
<div class='lg-row'>便自署善說已，　有訟彼便生怨，</div>
<div class='lg-row'>堅邪見望師事，　邪黠酷滿綺具。</div>
<div class='lg-row'>常自恐語不到，　我常戒見是辟，</div>
<div class='lg-row'>見彼諦邪慚藏，　本自有慚藏黠。</div>
<div class='lg-row'>以悉知黠分別，　癡悉無合黠行，</div>
<div class='lg-row'>是為諦住乃說，　悉可淨自所法。</div>
<div class='lg-row'>如是取便亂變，　自因緣痛著污，</div>
<div class='lg-row'>從異行得解淨，　彼雖淨不至盡。</div>
<div class='lg-row'>是異學聞坐安，　自貪俱我堅盛，</div>
<div class='lg-row'>自己盛堅防貪，　有何癡為彼說？</div>
<div class='lg-row'>雖教彼法未淨，　生計度自高妙。</div>
<div class='lg-row'>諦住釋自在作，　雖上世亦有亂，</div>
<div class='lg-row'>棄一切所作念，　妙不作有所作。」</div>
</div><p>佛說是義足經竟，比丘悉歡喜。</p>
</div>
<div class='div-jing'><a id='mulu14' />
<p class='h1'>法觀梵志經第十二</p><p>聞如是：</p>
<p>佛在釋國迦維羅衛樹下，與五百比丘俱，皆應真，所作已具，已下重擔，以義自證，會胎生盡。</p>
<p>爾時，十方天地神妙天亦來禮佛，欲見尊德及比丘僧。是時，第七天四天王相謂言：「諸學人寧知，佛在釋國迦維羅衛樹下，從五百真人。復十方天地神妙天悉往禮，欲見尊威神及比丘。我曹今何不往見其威神？」四天王即從第七天飛下，譬如壯士屈伸臂頃，來到佛邊，去尊不遠，便俱往禮佛及比丘僧，各就座。</p>
<p>一梵天就座，便說偈言：</p>

<div class="lg regular" style="margin-left:1em;"><div class='lg-row'>「今大會於樹間，　來見尊皆神天。</div>
<div class='lg-row'>今我來亦聽法，　願復見無勝眾。」</div>
</div><p>二梵天就座便說偈言：</p>

<div class="lg regular" style="margin-left:1em;"><div class='lg-row'>「在是學當制意，　直覺行知身正，</div>
<div class='lg-row'>如馭者善持轡，　護眼根行覺意。」</div>
</div><p>三梵天就座便說偈言：</p>

<div class="lg regular" style="margin-left:1em;"><div class='lg-row'>「力斷七拔邪連，　意著止如鐵根，</div>
<div class='lg-row'>捨世觀淨無垢，　黠根明意服軟。」</div>
</div><p>四梵天就座便說偈言：</p>

<div class="lg regular" style="margin-left:1em;"><div class='lg-row'>「有是身歸明尊，　終不生到邪冥，</div>
<div class='lg-row'>捨人形轉後尊，　受天身稍離患。」</div>
</div><p>是時，座中有梵志，名法觀，亦在大眾中。因緣所計，見於泥洹脫者有支體，以故生意疑信因緣。</p>
<p>佛知法觀梵志所生疑，是時便作一佛，端正形類無比，見者悉喜，有三十二大人相，金色復有光，衣法大衣，亦如上說。便向佛叉手，以偈歎言：</p>

<div class="lg regular" style="margin-left:1em;"><div class='lg-row'>「如因緣見有言，　如已取悉說善，</div>
<div class='lg-row'>一切彼我亦輕，　亦或致在善緣。</div>
<div class='lg-row'>少自知有慚羞，　諍變本說兩果，</div>
<div class='lg-row'>見如是捨變本，　願觀安無變處。</div>
<div class='lg-row'>一切平亦如地，　是未嘗當見等，</div>
<div class='lg-row'>本不等從何同？　見聞說莫作變。</div>
<div class='lg-row'>猗著是眾可惡，　可見聞亦所念，</div>
<div class='lg-row'>雨出淨誰為明？　愛未除身復身。</div>
<div class='lg-row'>以戒攝所犯淨，　行諦祥已具住，</div>
<div class='lg-row'>於是寧經至淨，　可恐世在善說。</div>
<div class='lg-row'>已離諦更求行，　悉從罪因緣受，</div>
<div class='lg-row'>亦如說力求淨，　自義失生死苦，</div>
<div class='lg-row'>行力求亦不說，　眼如行亦思惟，</div>
<div class='lg-row'>死生無盡從是，　如是慧亦如說。</div>
<div class='lg-row'>戒彼行一切捨，　罪亦福捨遠去，</div>
<div class='lg-row'>淨亦垢不念覺，　無沾污淨哀受。</div>
<div class='lg-row'>修是法度彼一，　說無行為遠欺，</div>
<div class='lg-row'>受如是便增變，　各因諦世邪利。</div>
<div class='lg-row'>自所法便稱具，　見彼法詰為漏，</div>
<div class='lg-row'>無等行轉相怨，　自見行不隨污。</div>
<div class='lg-row'>凡所說黠代恐，　無於法有所益，</div>
<div class='lg-row'>無慧眾異說淨，　所繫著住各堅。</div>
<div class='lg-row'>各尊法如聞止，　演如解自師說，</div>
<div class='lg-row'>無法行但有言，　彼所淨因一心。</div>
<div class='lg-row'>言如是彼亦說，　一所見從淨墮，</div>
<div class='lg-row'>便自見怨所作，　坐勝慧自大說。</div>
<div class='lg-row'>所攝著求便脫，　念所信無所住，</div>
<div class='lg-row'>本所因在好說，　淨行在彼未除。</div>
<div class='lg-row'>觀世人見名色，　以其智如受知，</div>
<div class='lg-row'>欲見多少我有，　不從是善淨有。</div>
<div class='lg-row'>有慧行累無有，　知亦見正以取，</div>
<div class='lg-row'>見無過是法行，　度是亂不更受。</div>
<div class='lg-row'>慧意到無所至，　不見堅識所覺，</div>
<div class='lg-row'>如關閉制所著，　但行觀無取異。</div>
<div class='lg-row'>尊斷世所受取，　取與生不應堅，</div>
<div class='lg-row'>靜亦亂在觀捨，　在是惡哀凡人。</div>
<div class='lg-row'>棄故成新不造，　無所欲何所著？</div>
<div class='lg-row'>脫邪信勇猛度，　悉已脫世非世。</div>
<div class='lg-row'>一切法無所疑，　悉見聞亦何念，</div>
<div class='lg-row'>捨重擔尊正脫，　不願過常來見。」</div>
</div><p>佛說是義足經竟，比丘悉歡喜。</p>
</div>
<div class='div-jing'><a id='mulu15' />
<p class='h1'>兜勒梵志經第十三</p><p>聞如是：</p>
<p>佛在王舍國於梨山中。爾時，七頭鬼將軍與鵙摩越鬼將軍共約言：「其有所治處生珍寶，當相告語。」爾時，鵙摩越鬼將軍所治處池中，生一蓮花千葉，其莖大如車輪，皆黃金色。鵙摩越鬼將軍便將五百鬼來到七頭鬼將軍所，便謂七頭言：「賢者！寧知我所治池中生千葉蓮花，但莖大如車輪，皆黃金色。」七頭鬼將軍即報言：「然賢者寧知我所治處，亦生神珍寶。如來正覺行度三活，所說悉使世人民得安雄，生無上法樂，堅無比。已生寶何如賢者寶？」</p>
<p>復以月十五日，說戒解罪。鵙摩越鬼將軍報七頭言：</p>

<div class="lg regular" style="margin-left:1em;"><div class='lg-row'>「今十五大淨，　夜明如日光。</div>
<div class='lg-row'>求尊作何方？　不著在何處？</div>
<div class='lg-row'>尊今在王舍，　教授摩竭人，</div>
<div class='lg-row'>一切見斷苦，　洞視是現法。</div>
<div class='lg-row'>從苦復苦生，　斷苦不復生，</div>
<div class='lg-row'>徑聞八通道，　無怨甘露欲。</div>
<div class='lg-row'>今往具禮敬，　即是我所尊，</div>
<div class='lg-row'>行意學以作，　一切有無止。</div>
<div class='lg-row'>寧有憎愛不？　所念意乃隨。</div>
<div class='lg-row'>意堅於行住，　已止無所有，</div>
<div class='lg-row'>憎愛無所在，　念空無所隨。</div>
<div class='lg-row'>寧貪不與取、　寧依無惱害、</div>
<div class='lg-row'>寧捨有真行、　寧慧無所著。</div>
<div class='lg-row'>捨貪不與取，　愍哀及蠕動，</div>
<div class='lg-row'>斷念不邪著，　覺痛當何親？</div>
<div class='lg-row'>寧守口不欺，　斷嫉無麤聲。</div>
<div class='lg-row'>守正不讒人，　無念鬪亂彼，</div>
<div class='lg-row'>守口心不欺，　不嫉麤聲斷。</div>
<div class='lg-row'>守行何讒人？　悉空彼何亂？</div>
<div class='lg-row'>寧不染愛欲，　意寧淨無穢，</div>
<div class='lg-row'>所著寧悉盡，　在法寧慧計。</div>
<div class='lg-row'>寧度至三活，　所行悉已淨，</div>
<div class='lg-row'>一切斷不著，　寧至無胎世。</div>
<div class='lg-row'>三活諦已見，　所行淨無垢，</div>
<div class='lg-row'>行法悉成就，　從法自在止。</div>
<div class='lg-row'>尊德住悉善，　身口悉已止，</div>
<div class='lg-row'>尊行定樹間，　俱往觀瞿曇。</div>
<div class='lg-row'>真人鹿[蹲-酋+(十/田/ㄙ)]腸，　少食滅邪貪，</div>
<div class='lg-row'>疾行問度法，　斷痛從何脫？</div>
<div class='lg-row'>觀瞻如師子，　恐怖悉無有，</div>
<div class='lg-row'>佛所頭面禮。」</div>
</div><p>七頭鬼將軍及鵙摩越等，各從五百鬼，合為千眾，俱到佛所，皆頭面禮佛，住一面。</p>
<p>鵙摩越鬼將軍便白佛言：</p>

<div class="lg regular" style="margin-left:0em;"><div class='lg-row'>「真人鹿[蹲-酋+(十/田/ㄙ)]腸，　少食行等心。</div>
<div class='lg-row'>尊行定樹間，　吾人問瞿曇：</div>
<div class='lg-row'>『是痛從何滅？　從何行脫痛？</div>
<div class='lg-row'>斷疑問現義，　云何脫無苦？』</div>
<div class='lg-row'>『斷苦痛使滅，　行是痛苦盡，</div>
<div class='lg-row'>捨疑妙說持，　如義無有苦。』</div>
<div class='lg-row'>『誰造作是世？　誰造作可著？</div>
<div class='lg-row'>誰造世所有？　誰造為世苦？』</div>
<div class='lg-row'>『六造作是世，　六造作可著，</div>
<div class='lg-row'>六造世所有，　六造為世苦。』</div>
<div class='lg-row'>『誰得度是世？　晝夜流不止，</div>
<div class='lg-row'>不著亦不懸，　深淵誰不沒？』</div>
<div class='lg-row'>『一切從持具，　從慧思想行，</div>
<div class='lg-row'>內念著意識，　是德無極度。</div>
<div class='lg-row'>已離欲世想，　色會亦不往，</div>
<div class='lg-row'>不著亦不懸，　是乃無沒淵。』</div>
<div class='lg-row'>『從何還六向？　何可無有可？</div>
<div class='lg-row'>誰痛亦想樂？　無餘滅盡去。』</div>
<div class='lg-row'>『是六還六向，　是生不復生，</div>
<div class='lg-row'>名滅已無色，　已盡有何餘？</div>
<div class='lg-row'>大喜步往道。』</div>
</div>
<div class="lg regular" style="margin-left:1em;"><div class='lg-row'>「大將軍七頭，　會當報重恩。</div>
<div class='lg-row'>開道現大尊，　法施無有上。</div>
<div class='lg-row'>今鬼合千眾，　悉能叉手住，</div>
<div class='lg-row'>一切身自歸，　為世尊大師。</div>
<div class='lg-row'>今已辭求過，　各還國政治。</div>
<div class='lg-row'>今悉禮正覺，　念法歸尊法。」</div>
</div><p>爾時，座中有梵志，名兜勒，亦在眾中，便生意於泥洹脫者支體因緣，因是便意生疑。</p>
<p>佛即知兜勒意生所疑，便化作一佛，端正形好無比，見莫不喜者，形類過天，身有三十二大人相，紫磨金色，衣大法衣。弟子亦作化人，化人適言，弟子亦言；弟子適言，化人亦言。佛所作化人，化人言，佛默然；佛言，化人默然。何故？一切制念度故。</p>
<p>化佛便叉手偏袒，以偈歎言：</p>

<div class="lg regular" style="margin-left:1em;"><div class='lg-row'>「願問賢神俞曰，　遠可靖大喜足。</div>
<div class='lg-row'>從何見學得滅，　悉不受世所有？</div>
<div class='lg-row'>本是欲多現我，　從一綺便悉亂，</div>
<div class='lg-row'>所可有內愛欲，　從化壞常覺識。</div>
<div class='lg-row'>莫用是便自見，　不及減若與等，</div>
<div class='lg-row'>雖見譽眾所稱，　莫貢高蹶彼住。</div>
<div class='lg-row'>如所法為已知，　若在內若在外，</div>
<div class='lg-row'>強力進所在作，　無所得取無有。</div>
<div class='lg-row'>且自守行求滅，　學莫從彼求滅，</div>
<div class='lg-row'>以內行意著滅，　亦不入從何有？</div>
<div class='lg-row'>在處如海中央，　無潮波安平正，</div>
<div class='lg-row'>一切止住亦爾，　覺莫增識與意。</div>
<div class='lg-row'>願作大慧眼視，　已證法復現彼；</div>
<div class='lg-row'>願作光仁善恕，　諸撿式從致定。</div>
<div class='lg-row'>且攝眼左右著，　不受言關閉聽，</div>
<div class='lg-row'>戒所味莫貪著，　我無所世所有。</div>
<div class='lg-row'>身所有若麤細，　莫還念作悲思，</div>
<div class='lg-row'>所可念便生願，　有來恐慧莫畏。</div>
<div class='lg-row'>所得糧及飲漿，　所當用若衣被，</div>
<div class='lg-row'>取足止莫慮後，　從是止餘莫貪。</div>
<div class='lg-row'>常行定樂樹間，　捨是理無戲犯，</div>
<div class='lg-row'>若在坐若在臥，　閑靜處學力行。</div>
<div class='lg-row'>莫自怨捐睡臥，　在學行常嚴事，</div>
<div class='lg-row'>棄晻忽及戲<span class='corr'>謔</span>，　欲世好悉遠離。</div>
<div class='lg-row'>捨兵鑿曉解夢，　莫觀宿善惡現、</div>
<div class='lg-row'>莫現慧於胞胎、　悉莫鑿可天親、</div>
<div class='lg-row'>莫造作於賣買、　莫於彼行欺利、</div>
<div class='lg-row'>莫作貪止縣國、　莫從彼求欲利、</div>
<div class='lg-row'>莫樂行不誠說、　悉莫行兩面辭。</div>
<div class='lg-row'>盡壽求慧所行，　具持戒莫輕漏，</div>
<div class='lg-row'>橫來詰莫起恐，　見尊敬莫大語。</div>
<div class='lg-row'>所貪棄不可嫉，　捨兩舌恚悲法，</div>
<div class='lg-row'>所欲言學貪著，　莫出聲麤邪漏，</div>
<div class='lg-row'>無羞慚莫從學，　所施行莫取怨，</div>
<div class='lg-row'>聞麤惡不善聲，　從同學若凡人。</div>
<div class='lg-row'>善關閉莫與同，　慧反應不過身。</div>
<div class='lg-row'>知如來諦已正，　不戲作著意作；</div>
<div class='lg-row'>從宴淨見已滅，　不戲疑<span class='corr'>瞿曇</span>教。</div>
<div class='lg-row'>自致慧不忘法，　證法無數已見，</div>
<div class='lg-row'>常從慧如來學，　好不著從是慧。」</div>
</div><p>佛說是義足經竟，比丘悉歡喜。</p>
</div>
<div class='div-jing'><a id='mulu16' />
<p class='h1'>蓮花色比丘尼經第十四</p><p>聞如是：</p>
<p>佛在忉利天上，當竟夏月，波利質多樹花適好盛，坐濡軟石上，欲為母說經，及忉利天上諸天。爾時，天王釋到佛所，為佛作禮，便白佛言：「今當用何時待遇尊？」佛告天王：「用閻浮利時待我。」天王得教，即禮佛，歡喜而去。</p>
<p>爾時，賢者摩訶目犍連，亦在舍衛，亦竟夏月，於祇樹給孤獨園中。爾時，四輩悉到目犍連所——比丘輩、比丘尼、清信士、清信女——四輩悉禮目犍連，各一面住，便共問目犍連：「今世正眼為在何所竟是夏三月？」目犍連便告四輩：「今佛在忉利天上，當竟夏三月。念母懷妊勤苦，故留說經，及忉利諸天。在波利質花樹下，濡軟石上。樹高四千里、布枝二千里、樹根下入二百八十里。所坐石，按之即陷入四寸。捨便還復。」摩訶目犍連廣復為四輩說經法，便默然。諸四輩聞經，歡喜著念，便禮目揵連悉去。</p>
<p>至竟夏三月，復眾四輩皆悉來到目揵連所，頭面禮竟，悉就座，共白目揵連：「善哉，賢者！學中獨多神足。願煩威神到佛所，為人故禮佛足，以我人語白佛：『閻浮利四輩，飢渴欲見尊。善哉！佛愍念世間人，願下閻浮利。』」目犍連聞如是默然，可四輩復以經法戒，四輩眾歡喜，目犍連辭，四輩悉起禮，復起繞目犍連而去。</p>
<p>爾時，目犍連便取定意，如壯士屈伸臂頃，從閻浮利滅，便往天上，去佛不遠。是時，佛在無央數天中央坐，說經法。目犍連便生想：「如來在天眾中，譬如閻浮利。」佛即知目犍連意想所念，告目犍連言：「不與世間等，迅去即便去、欲使來即來，去來隨我意所念。」</p>
<p>目犍連白佛言：「是天眾多好甚樂，天中有先世，一心自歸於佛，壽盡來生天上；或有身歸法者、或自歸僧者，壽盡皆來生天上；或有先世淨心樂道，壽盡來生天上。」佛言：「目犍連！如是，是天中先世一心歸佛、歸法、歸僧，心樂道，壽盡皆來生天上。」</p>
<p>爾時，天王釋坐在佛前，意尊佛語及目犍連所言，即言：「賢者目犍連所說實如是。先世有身歸佛、歸法、歸比丘僧，及淨心樂道，皆來生天上。」是時，有八萬天坐在天王釋後，諸天悉欲尊佛所言、及目犍連、亦其王所言，便言：「賢者目犍連可所說者，實如賢者言。其有先世作人時，身歸三正，淨心樂道，壽盡皆來生天上。」爾時，八萬天因緣目犍連，各各自陳我得溝港。</p>
<p>目犍連便前作禮，頭面著佛足，便白佛言：「諾閻浮利四輩，飢渴欲見佛。善哉！願尊愍念世間，以時下到閻浮利。」佛便告目犍連：「汝且下，語世間四輩：『佛却後七日，當從天上來下，安詳會於優曇滿樹下。』」目犍連言：「諾。」受教便起作禮，繞佛三匝，便取定意，譬如壯士屈伸臂頃，便滅於忉利天，即住閻浮利地上，悉告世間人：「佛却後七日，當從天上來下，安詳會於優曇滿樹下。」</p>
<p>佛於天上便取定意，如力士屈伸臂頃，佛於忉利天上至鹽天，為諸天說經；滅於鹽天，即至兜術天；復從兜術天滅，即至不憍樂天、化應聲天、梵眾天、梵輔天、大梵天、水行水微天、無量水天、水音天、約淨天、遍淨天、淨明天、守妙天、玄妙天、福德天、德淳天、近際天、快見天、無結愛天，已說經，悉使大歡悅；便與天上色天俱下，住須大施天；從上下悉從二十四天上，至第三天上住；悉斂上有色天；悉復斂有欲天，來至第二天須彌巔上住。</p>
<p>是時，有天子墮彼邏，被王教意，便化作三階——一者金，二者銀，三者琉璃——佛從須彌巔，下至琉璃階住；梵天王及諸有色天，悉從佛右面，隨金階下；天王釋及諸有欲天，從佛左面，隨銀階下。佛及諸無數有色天釋，亦諸無數有欲天，悉下到閻浮利，安詳會優曇滿樹下，是使無數人民悉來會，欲見佛、欲聞法。</p>
<p>是時蓮花色比丘尼，化作金輪王服，七寶導前，從眾力士兵，飛來趣佛。是大眾人民、及長者、帝王，遙見金輪王，悉下道，不敢當前，廣作徑路，蓮花色比丘尼到佛所。是時，天亦見人、人亦悉見天，以佛威神，天為下、地為高、人悉等，天亦無貪意在人、人亦無貪意在天，時有人貪著樂金輪王。</p>
<p>是時有一比丘，坐去佛不遠，便箕坐直身，意著撿戒。比丘見天樂會、亦人樂會，自生念言：「是一切無常、一切苦、一切空、一切非我，何貪是？何願是？已是何有？」比丘即在坐得溝港道，已自證。</p>
<p>佛知人、知天、知彼比丘生意所念，說偈言：</p>

<div class="lg regular" style="margin-left:1em;"><div class='lg-row'>「有利得人形，　持戒得為天，</div>
<div class='lg-row'>於世獨為王，　見諦是獨尊。」</div>
</div><p>是時蓮花色比丘尼，適到佛前，便攝神足，七寶及兵眾悉滅不現，獨住無髮衣法衣，便頭面著佛足。</p>
<p>佛因到優曇滿樹下坐，成布席坐適坐，便為大眾人民，廣說經法，說布施、持戒、善現天徑，說欲五好痛說具惡。</p>
<p>佛知人意稍濡離麤，便現苦諦習盡道諦。中有身歸佛、歸法、歸比丘僧者；中有隨力持戒者；中有得溝港自證頻來，至不還道自證。</p>
<p>是時賢者躬自在座，便起偏袒向佛，叉手面於佛前，以偈讚佛言：</p>

<div class="lg regular" style="margin-left:1em;"><div class='lg-row'>「今恭禮雄遍觀，　見諦現說被度，</div>
<div class='lg-row'>常慈哀見福想，　然人天得何讚？</div>
<div class='lg-row'>度無極復道彼，　捨恐怖就安樂，</div>
<div class='lg-row'>廣說法遍照世，　聞每樂不死安。</div>
<div class='lg-row'>尊戒海廣無度，　義深大善行明，</div>
<div class='lg-row'>無穢淨垢不著，　慧船大度三界，</div>
<div class='lg-row'>無缺傷無減增，　尊不著已行捨，</div>
<div class='lg-row'>從戒尊三界師，　從見世去無還。</div>
<div class='lg-row'>心住賢無過尊，　自在定人天雄，</div>
<div class='lg-row'>明慧力致金色，　何人天不禮尊？</div>
<div class='lg-row'>師觀世兩眾會，　雖觀捨不著過，</div>
<div class='lg-row'>意觀意無垢心，　三界空尊所空。</div>
<div class='lg-row'>是世行拔後根，　定至定趣甘露，</div>
<div class='lg-row'>今神天服於尊，　悉叉手觀覺身。</div>
<div class='lg-row'>已無疑樂法堅，　悉知識人天心，</div>
<div class='lg-row'>亦如行蟲獸心，　宴淨然愍苦槖。</div>
<div class='lg-row'>自恣化在天下，　正真定收取易，</div>
<div class='lg-row'>意制念伏彼信，　天人世覺獨尊。</div>
<div class='lg-row'>道德妙與誰雙？　觀尊形何時厭？</div>
<div class='lg-row'>於三界獨步行，　戒義堅若寶山。</div>
<div class='lg-row'>垂綺願三界恐，　捨嫉念無恩愛，</div>
<div class='lg-row'>慧在定明如日，　無瑕穢夜月光。</div>
<div class='lg-row'>著淨戒現淨行，　有淨慧善過淨，</div>
<div class='lg-row'>住淨法現淨光，　高山雪見照然。</div>
<div class='lg-row'>十五夜星中月，　今觀尊人天雄，</div>
<div class='lg-row'>法悉照明人天，　身相現絡真珠。</div>
<div class='lg-row'>諦復諦猛善說，　自行致本無師，</div>
<div class='lg-row'>釋家子獨見妙，　慧千眼去瘡疣。</div>
<div class='lg-row'>言盛濡意無麤，　出聲悲人天坐，</div>
<div class='lg-row'>聞尊語甜美法，　渴飲飽如流海。</div>
<div class='lg-row'>取法爾有何非？　審奉行到彼安。</div>
<div class='lg-row'>說議斷後不思，　聞尊聲眼每滅。</div>
<div class='lg-row'>慧現徑直無邪，　涉先迹致故成，</div>
<div class='lg-row'>顧念後告冥者，　如梵王悉照空。</div>
<div class='lg-row'>神天尚念世人，　神行義無所比，</div>
<div class='lg-row'>從法計捨世念，　尊繫著無餘處。」</div>
</div><p>是時賢者舍利弗，在眾中坐，便起座，偏袒叉手，以偈歎曰：</p>

<div class="lg regular" style="margin-left:1em;"><div class='lg-row'>「未嘗見有是者，　未嘗聞有說者，</div>
<div class='lg-row'>尊如是威神天，　從兜術來至是。</div>
<div class='lg-row'>天人世悉擁護，　重愛俗如身眼，</div>
<div class='lg-row'>一切安不為轉，　樂獨行著中央。</div>
<div class='lg-row'>無憂覺我善行，　到上教復還世，</div>
<div class='lg-row'>饒心解壞欲身，　惡行出有善義。</div>
<div class='lg-row'>若比丘有厭心，　行有敗有空生。</div>
<div class='lg-row'>在樹下若曠野，　在深山于室中，</div>
<div class='lg-row'>若高處下床臥，　來恐怖凡幾輩？</div>
<div class='lg-row'>行何從志不畏？　或久後所行處？</div>
<div class='lg-row'>世幾輩彼來聲，　若往來在方面。</div>
<div class='lg-row'>比丘處不著意，　所止處寂無嚮，</div>
<div class='lg-row'>口已出善惡響，　在行處當何作？</div>
<div class='lg-row'>持戒住行不捨，　比丘學求安祥。</div>
<div class='lg-row'>云何學戒不漏？　獨在行常無伴，</div>
<div class='lg-row'>欲洗冥求明目，　欲鼓[鼻*皮]吹內垢。」</div>
</div><p>佛謂舍利弗：「意有所厭惡，及有所著，在空床臥行欲學，如法今說，令汝知聽：</p>

<div class="lg regular" style="margin-left:1em;"><div class='lg-row'>「五恐怖慧不畏，　至心學遠可欲，</div>
<div class='lg-row'>勤蚱蜢亦蛻蟲，　人惡聲四足獸。</div>
<div class='lg-row'>非身法意莫識，　無色聲光無形，</div>
<div class='lg-row'>悉非我悉忍捨，　莫聞善貪陬縣。</div>
<div class='lg-row'>所被痛不可身，　恐若各悉受行，</div>
<div class='lg-row'>是曹苦痛難忍，　以精進作拒扞。</div>
<div class='lg-row'>願綺想念莫隨，　掘惡栽根拔止，</div>
<div class='lg-row'>著愛可若不可，　有已過後莫望。</div>
<div class='lg-row'>存黠想熟成善，　越是去避麤聲，</div>
<div class='lg-row'>忍不樂坐在行，　四可忍哀悲法。</div>
<div class='lg-row'>常何止在何食？　恐有痛云何止？</div>
<div class='lg-row'>有是想甚可悲，　學造棄行遠可，</div>
<div class='lg-row'>有未有苦樂苦，　知其度取可止。</div>
<div class='lg-row'>聞關閉縣國行，　麤惡聲應莫願，</div>
<div class='lg-row'>舉眼人莫妄瞻，　與禪會多莫臥。</div>
<div class='lg-row'>觀因緣意安祥，　止安念疑想斷，</div>
<div class='lg-row'>取莫邪與無欺，　慈哀視莫恐氣。</div>
<div class='lg-row'>如對見等心行，　冥無明從求鮮，</div>
<div class='lg-row'>被惡語莫增意，　故怨語於同學。</div>
<div class='lg-row'>放聲言濡若水，　媿慚法識莫想。</div>
<div class='lg-row'>若為彼見尊敬，　有行意離莫受，</div>
<div class='lg-row'>若色聲若好味，　香細滑是欲捐。</div>
<div class='lg-row'>於是法莫媟著，　學制意善可脫，</div>
<div class='lg-row'>戒遍觀等明法，　行有一舊棄冥。」</div>
</div><p>佛說是義足經竟，比丘悉歡喜。</p>
</div>
<div class='div-jing'><a id='mulu17' />
<p class='h1'>子父共會經第十五</p><p>聞如是：</p>
<p>佛在釋國，從千弟子梵志、故道人皆老年，悉得應真六達，所求皆具。佛從教授縣國，轉到迦維羅衛城外尼拘類園中。迦維羅衛諸釋，聞佛從老年應真千比丘，轉行教授，已到是國，近在城外園中，便轉相告語：「先雞鳴悉當會。」自共議言：「諸賢者！正使太子不樂道，當作遮加越王。我曹悉當為其民耳，今棄七寶作道，自致作佛。我人今悉取長者家出一人，亦從佛求作沙門。諸釋如是，眾為復增。」便從迦維羅衛城出，欲見尊德，欲聞明法；諸釋女人，亦復聚會，俱到佛所，欲聞明法。爾時，佛取神足，定意適定，便在空中步行。爾時，諸釋見佛步行虛空中，悉歡喜生敬愛心。</p>
<p>爾時，悅頭檀王便以頭猗著佛足，作禮竟，便一面住。迦維羅衛民悉不平：「王為佛作禮，是何法以還禮子？」王即聞民悉不平已如是，王便言：「諸賢者！是太子生時，地大動現大光明，悉照一切生，便行七步，無所抱猗，便左右視出聲言：『三界甚苦，何可樂者？』諸天於空中持白蓋，復散摩尼花，復鼓五百樂，復雨香水，盥浴太子。諸民！爾時我第一為太子作禮。諸賢者！太子在園閻浮樹下，晨起往坐，便得臥，樹枝葉悉在太子東作蔭；禺中至晡，樹枝葉悉復在西為太子作蔭。樹尚不違太子身，諸民！爾時我第二為太子作禮。」王爾時說偈曰：</p>

<div class="lg regular" style="margin-left:1em;"><div class='lg-row'>「今為三勇猛黠，　以頭禮遍觀足。</div>
<div class='lg-row'>初生時動天地，　坐樹蔭身不露。」</div>
</div><p>佛爾時攝神足，下座比丘僧前，咸坐上。諸釋及釋諸女人，皆頭面禮佛，各就座。王亦就座，即偈歎佛言：</p>

<div class="lg regular" style="margin-left:1em;"><div class='lg-row'>「象馬駕金車，　乘行臺閣間，</div>
<div class='lg-row'>金足蹈遍地，　足云何生胝？</div>
<div class='lg-row'>神足為我車，　恣心無限度，</div>
<div class='lg-row'>乘是神妙車，　世車安可久？</div>
<div class='lg-row'>素被細軟衣，　既服身形好，</div>
<div class='lg-row'>金露被身行，　是服有何好？</div>
<div class='lg-row'>王法為我衣，　念世行教授，</div>
<div class='lg-row'>是服先學造，　我已覺如來。</div>
<div class='lg-row'>本樂高殿舍，　隨時造閣樓，</div>
<div class='lg-row'>今獨宿樹間，　恐怖當何依？</div>
<div class='lg-row'>瞿曇世無怨，　造仇婬已斷，</div>
<div class='lg-row'>脫欲念無憂，　無仇當何恐？</div>
<div class='lg-row'>本食恣意味，　金器食香美，</div>
<div class='lg-row'>今日乃得食，　麤惡有何樂？</div>
<div class='lg-row'>我先飯法味，　棄貪從苦空，</div>
<div class='lg-row'>悉斷四飯本，　哀世故行丐。</div>
<div class='lg-row'>浴尊以花香，　伎女樂從行，</div>
<div class='lg-row'>起止山樹間，　誰當浴明者？</div>
<div class='lg-row'>樂法戒為河，　淨黠悉在中，</div>
<div class='lg-row'>鬪極往浴淨，　遊度不復還。」</div>
</div><p>爾時，佛為王及諸釋女人廣說經法，先現布施、持戒、現天徑微說，善痛道其苦，導現達世近親三十七品，從可得安如。</p>
<p>佛以道意，知悅頭檀王意滿喜已性濡，無亂縛解，可為說善度法，便說苦諦習盡道諦。佛說是四諦法，王即在座開解，三毒垢除，於法中得諦眼，譬如淨繒投於染中，即受色好，王亦入法如是。</p>
<p>爾時王見諦疑斷，在法開解，便起座向佛，叉手白言：「已近已近、已遠已遠，今我身歸佛法及比丘僧，受我為清信士，盡形壽，悉不犯已淨。」故釋中亦有身歸佛者、歸法者、歸僧者；釋諸女人，自歸亦如是；中有持不殺戒者、持不盜戒、持不婬戒、持不欺戒、中有遠酒不飲酒戒。</p>
<p>爾時悅頭檀王見法甚明，見諦無疑，在法勇猛，便起座，向佛叉手，以是義足偈歎言：</p>

<div class="lg regular" style="margin-left:1em;"><div class='lg-row'>「有戒具當何見？　云說言從陰苦。</div>
<div class='lg-row'>願瞿曇解說此，　問正意世雄生。</div>
<div class='lg-row'>先已行棄重恚，　亦不著後來願；</div>
<div class='lg-row'>來現在亦不取，　亦不受尊敬空；</div>
<div class='lg-row'>未來想不著愛，　久遠想亦不憂。</div>
<div class='lg-row'>行遠可捨細軟，　邪見盡少無有，</div>
<div class='lg-row'>已去恐無畏怖，　不可動信無疑。</div>
<div class='lg-row'>無嫉心樂彼與，　行如是愛尊命，</div>
<div class='lg-row'>能自守不多望，　自多得慧無嫉。</div>
<div class='lg-row'>不惡醜不嫫冶、　不兩舌捨戲疑，</div>
<div class='lg-row'>意悉脫無所著，　棄自見無綺妄，</div>
<div class='lg-row'>安庠行能解對，　亦不欲斷欲想。</div>
<div class='lg-row'>不學求所樂欲，　悉無有亦不憂，</div>
<div class='lg-row'>無怨恚捨愛欲，　不為味所可使。</div>
<div class='lg-row'>不自高我無等，　得對毀橫取敬，</div>
<div class='lg-row'>當行觀止意念，　見善惡非次望。</div>
<div class='lg-row'>去所在無所止，　觀向法當何著？</div>
<div class='lg-row'>欲色空亦無色，　從黠計不欲脫，</div>
<div class='lg-row'>愛已滅乃已息，　三界空無樂意。</div>
<div class='lg-row'>悉解離何從得？　多從海度無憂。</div>
<div class='lg-row'>不願生見有子，　列地行願寶增，</div>
<div class='lg-row'>來不生去不到，　欲何索從何得？</div>
<div class='lg-row'>悉無能說到處，　眾學沙門遊心，</div>
<div class='lg-row'>悉令求所在處，　如觸冒知如去。</div>
<div class='lg-row'>亦不嫉亦無貪，　雖在高尊不樂，</div>
<div class='lg-row'>不樂中下不樂，　從法生非法捨，</div>
<div class='lg-row'>是悉空亦無有，　從不得亦不求，</div>
<div class='lg-row'>莫欲世邪樂人，　意已止便到盡。」</div>
</div><p>佛說是義足經竟，比丘與悅頭檀王及釋人民悉歡喜。</p>
</div>
<div class='div-jing'><a id='mulu18' />
<p class='h1'>維樓勒王經第十六</p><p>聞如是：</p>
<p>佛在舍衛國祇樹給孤獨園。爾時，迦維羅衛諸釋新起大殿，成未能久，諸釋悉共言：「從今已後，莫使沙門、梵志、釋中衣冠及長者子，得先入是殿中。先使佛、次及比丘僧入，餘人乃當從後入耳。」</p>
<p>爾時，舍衛國王子惟樓勒以事到釋國，未及入城，便至新成殿中宿。明日入城，所欲取竟，便還其國。</p>
<p>諸釋聞太子惟樓勒在新殿中宿，便大不樂，瞋恚不解，便出聲罵：「今奈何令婢子先入是殿？」便共掘殿中土，棄深七尺所，更取淨土復其處，便復取牛湩洗四殿。</p>
<p>惟樓勒太子聞諸釋不淨惡我，掘殿中土七尺所，更以新土復其處，悉以湩洗四殿，復罵我為婢子，污是新殿。聞內結，悲著心，我後把國政者，當云那治諸釋。</p>
<p>從是不久，舍衛國王崩，大臣集議，徵太子拜為王。惟樓勒王即問傍大臣者：「有不淨惡國王者，其罪何至？」傍臣白言：「如是罪至死。」王言：「然。諸釋不淨惡我，諸釋是佛親家，至使佛有恩愛在諸釋者，終不能得治子曹罪。」臣下即白言：「佛棄世欲，無恩愛在親屬，欲治諸釋罪無所難。」王聞白如是，即勅興四種兵：象、馬、車、步兵，出城引號，當攻迦維羅衛城。</p>
<p>佛以食時，持應器入舍衛城求食，食竟，出城下道，於釋樹下薄枝葉少蔭涼，在其下望。王興兵行大道，遙見佛在薄蔭樹下坐，即下車到佛所，禮竟，住一面，白佛言：「諾。今有餘大樹，枝葉茂盛，多陰涼，大樹名為迦旃，迦維羅衛多優曇鉢尼拘類，佛何以不坐是蔭？何為坐是小釋樹？少枝葉，無蔭樹下有何涼？」佛報言：「愛其名，樂其涼，故坐其下。」王自念言：「如是者，佛續為有恩愛在諸釋，續有助意。」即從其處而還兵，歸其國。佛教授舍衛人民，生意欲到迦維羅衛國，便從諸比丘，即到釋國，於尼拘類園中教授。</p>
<p>久頃，舍衛國王便復問傍臣左右言：「若有不淨惡國王者，其罪何至？」諸臣對言：「如是罪至死。」王復言：「諸釋致惡我，子曹皆是佛近親，佛當有顧念在諸釋，我終不得子曹勝。」臣下復白言：「我曹悉聞諸沙門言：『瞿曇婬欲已斷。』有何恩愛在近親？王欲治其罪，無以為難。」王聞諸臣下白如是，即勅興四種兵，引號出城，到諸釋國。行至冥已，近去釋城四十里所因止宿。</p>
<p>諸釋悉聞舍衛國王興四種兵，欲來攻是國，近去城數十里，恐明日來到，即遣輕足上騎，到佛所道：「是願佛教我曹，作何方便？」佛即告諸釋：「堅閉城門，王終不能得勝。開門內者，惟樓勒王即殺諸釋不疑。」是騎人聞佛教，便禮佛，上馬如去。</p>
<p>是時，賢者摩訶目犍連在佛後住，便白佛言：「明慧莫以諸釋為憂，我今欲舉一釋國，移置異天地間，若以鐵籠籠之，悉一天下共者，當奈之何？」佛即告摩訶目犍連言：「耐能爾，當奈其罪何？」目犍連言：「但說有形事，無奈無形罪何？」</p>
<p>佛爾時說偈言：</p>

<div class="lg regular" style="margin-left:1em;"><div class='lg-row'>「作善惡終無腐，　從福樂在冥苦，</div>
<div class='lg-row'>善惡栽向日出，　久遠來身受止。」</div>
</div><p>舍衛國王即摩飾鬪具，俱便前當攻釋城。諸釋悉共興四種兵：象兵、馬兵、車兵、步兵，亦出城欲拒扞惟樓勒王。諸釋亦復摩飾兵，當與舍衛國王及兵共鬪。尚未相見，諸釋便引弓，以利刃箭射斷車、當應亦射斷車軛、亦射斷車轂、亦截車軸、射斷䭷、亦射斷人身、珠寶，無所傷害。</p>
<p>舍衛國王大恐怖，顧問左右：「汝曹寧知諸釋已出城迎鬪死，我曹終不得其勝，不如早還。」傍臣即白王言：「我曹先曰：『聞諸釋皆持五戒，盡形壽不犯。』生至使當死，不敢有所傷害，有所傷害，為犯戒，但前自可得其勝。」王即引兵而前，突釋兵陣。諸釋見王前甚進，便入城閉門。</p>
<p>爾時，舍衛王以遣人語諸釋：「舅氏與我有何仇怨，而不開門？小欲有所借入，即出城不久留。」</p>
<p>諸釋中信佛所言，本行經法無疑向道，便言：「不須開門。」釋中未淨心歸佛、歸法、歸比丘僧，無諦，有疑，便以為可開門，復共言：「我人不得爾，恐是中有外對。我曹悉坐耆老行籌，不受籌者，為當不欲內王；受籌者，為欲內王；多者，我又當隨適行；籌悉受不受者少耳。」眾人言：「當開門內王。」諸釋便開門內，惟樓勒王適入迦維羅衛城，便生取諸釋，當將出城殺之。</p>
<p>爾時，釋摩男白舍衛王：「願天子與我小願。」王言：「將軍欲何願？」「我願今沒是池中頃，以其時令，諸釋得出城走。」諸大臣白言：「王當與釋摩男願，令在水中能幾頃。」王即與其所願。釋摩男即沒池中，以髮繞樹根而死。王怪在水甚久，便令使者按視：「釋摩男在水中何等作？」如王言，往按視之，見釋摩男在水底死，便還白王：「天子！寧知釋摩男持髮繞樹根而死。」王即絞城中餘釋，復問：「所生得釋悉死未？」臣白言：「悉已象蹈殺之。」王便從處還國。</p>
<p>佛以晡時，悉告諸比丘：「俱到逝心須加利講堂所。」諸比丘悉言：「諾。」佛即與眾比丘俱，到逝心講堂，道經過諸釋死處，釋中尚有能語者，遙見佛，舉聲稱冤，佛聞諸釋，悲哀甚痛。佛即謂比丘：「愚癡人惟樓勒所作罪不小。」佛便至諸釋地中，化出自然無數床，佛及比丘悉坐。佛為諸釋，廣說經法竟，謂比丘言：「汝曹意何趣？屠者以是作是業，以是生活，從是因緣，寧可得樂乘聖象、神馬、七寶車不？」比丘對曰：「終不得。」佛言：「善哉！意亦如是，不見、不聞屠以是業自立，可得富樂。何以故？屠者無慈心哀意，觀占諸獸故。」</p>
<p>佛復言：「比丘！汝曹意何趣，漁獵者及屠牛者，以是故作以是業，以是自生活，寧得乘神象、聖馬、寶車、恣意富樂不？」比丘對曰：「終不得。」佛言：「善哉！我亦不聞、不見漁、獵、屠牛，是業自活，可致富樂。何以故？子曹遠哀、無慈觀，占獸以是遠樂奈何道。此愚癡人，乃於向道得果者傷害之，乃知是子亦遠善，當生見其從是，七日當為水所漂。比丘！以故當慈心，莫學傷害心，至見燒枉，亦莫生害意。」</p>
<p>佛以是本、以是因緣、以是義生，令弟子悉解為曹卷語檢，為後世作明，使我經道久住世間。</p>
<p>佛爾時說是義足經：</p>

<div class="lg regular" style="margin-left:1em;"><div class='lg-row'>「從無哀致恐怖，　人世世從黠聽，</div>
<div class='lg-row'>今欲說義可傷，　我所從捨畏怖。</div>
<div class='lg-row'>展轉苦皆世人，　如乾水斷流魚，</div>
<div class='lg-row'>在苦生欲害意，　代彼恐癡冥樂。</div>
<div class='lg-row'>一切世悉然燒，　悉十方亂無安，</div>
<div class='lg-row'>自貢高不捨愛，　不見故持癡意。</div>
<div class='lg-row'>莫作縛求冥苦，　我悉觀意不樂，</div>
<div class='lg-row'>彼致苦痛見刺，　以止見難可忍。</div>
<div class='lg-row'>從刺痛堅不遺，　懷刺走悉遍世，</div>
<div class='lg-row'>尊適見拔痛刺，　苦不念不復走。</div>
<div class='lg-row'>世亦有悉莫受，　邪亂本捨莫依，</div>
<div class='lg-row'>欲可厭一切度，　學避苦越自成。</div>
<div class='lg-row'>住至誠莫妄舉、　持直行空兩舌、</div>
<div class='lg-row'>滅恚火壞散貪、　捨惱解黠見度、</div>
<div class='lg-row'>捨瞢瞢莫睡臥，　遠無度莫與俱，</div>
<div class='lg-row'>䛴可惡莫取住，　著空念當盡滅。</div>
<div class='lg-row'>莫為欺可牽挽，　見色對莫為服，</div>
<div class='lg-row'>彼綺身知莫著，　戲著陰求解難。</div>
<div class='lg-row'>久故念捨莫思，　亦無望當來親，</div>
<div class='lg-row'>見在亡不著憂，　離四海疾事走。</div>
<div class='lg-row'>我說貪大猛弊，　見流入乃制疑，</div>
<div class='lg-row'>從因緣意念繫，　欲染壞難得離。</div>
<div class='lg-row'>捨欲力其輩寡，　悉數世其終少，</div>
<div class='lg-row'>捨不沒亦不走，　流已斷無縛結。</div>
<div class='lg-row'>乘諦力黠已駕，　立到彼慧無憂，</div>
<div class='lg-row'>是胎危疾事護，　勤力守可至安。</div>
<div class='lg-row'>已計遠是痛去，　觀空法無所著，</div>
<div class='lg-row'>從直見廣平道，　悉不著世所見。</div>
<div class='lg-row'>自不計是少身，　彼無有當何計？</div>
<div class='lg-row'>以不可亦不在，　非我有當何憂？</div>
<div class='lg-row'>本癡根拔為淨，　後栽至亦無養。</div>
<div class='lg-row'>已在中悉莫取，　不須伴以棄仇，</div>
<div class='lg-row'>一切已棄名色，　不著念有所收。</div>
<div class='lg-row'>已無有亦無處，　一切世無與怨，</div>
<div class='lg-row'>悉已斷無想色，　一切善悉與等。</div>
<div class='lg-row'>已從學說其教，　所來問不恐對，</div>
<div class='lg-row'>不從一致是慧，　所求是無可學。</div>
<div class='lg-row'>已厭捨無因緣，　安隱至見滅盡。</div>
<div class='lg-row'>上不憍下不懼，　住在平無所見，</div>
<div class='lg-row'>止淨處無怨嫉，　雖乘見故不憍。」</div>
</div><p>佛說是義足經竟，比丘悉歡喜。</p>

<p class='juan'>佛說義足經卷下</p></div>
</div><!-- end of div[@id='body'] -->
</body></html>