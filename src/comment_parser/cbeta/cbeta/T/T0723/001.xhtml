<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>分別業報略經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 723
<p class='juan'><a id='mulu1' />分別業報略經</p><p class="byline">大勇菩薩撰</p><p class="byline">宋天竺三藏僧伽跋摩譯</p>
<div class='div-jing'><p class="lg-abnormal"><div class='lg-row'>最勝無上尊，　知見悉具足，</div>
<div class='lg-row'>是故稽首禮，　及法應真僧。</div>
<div class='lg-row'>我今撰安住，　知見具足說，</div>
<div class='lg-row'>五趣所緣起，　由淨不淨業。</div>
<div class='lg-row'>普為諸世間，　開示契經義，</div>
<div class='lg-row'>隨智力所及，　分別業果報。</div>
<div class='lg-row'>佛以法自覺，　諸天咸勸請，</div>
<div class='lg-row'>即至波羅㮈，　演暢真諦義。</div>
<div class='lg-row'>謂苦及苦因，　苦集究竟滅，</div>
<div class='lg-row'>八正悉具足，　盡苦清淨道。</div>
<div class='lg-row'>無上人中尊，　說苦業果報，</div>
<div class='lg-row'>從是轉相生，　煩惱及諸業。</div>
<div class='lg-row'>種種相煩惱，　無量諸業行，</div>
<div class='lg-row'>次第略分別，　隨順大仙說。</div>
<div class='lg-row'>契經所顯示，　不違諸法相，</div>
<div class='lg-row'>真實決定義，　慧者當受持。</div>
<div class='lg-row'>非自在所作，　果報非無因，</div>
<div class='lg-row'>亦非自性起，　亦不從時生。</div>
<div class='lg-row'>自在天無因，　自性及與時，</div>
<div class='lg-row'>以果有勝劣，　當知彼非因。</div>
<div class='lg-row'>無知生煩惱，　從是起諸業，</div>
<div class='lg-row'>因業開眾趣，　今當說差別。</div>
<div class='lg-row'>造諸不善業，　隨業入惡道，</div>
<div class='lg-row'>彼諸罪眾生，　閻王慈哀說：</div>
<div class='lg-row'>生老病死苦，　王法所拘執，</div>
<div class='lg-row'>汝見彼天使，　何不生勝覺！</div>
<div class='lg-row'>惠施清淨戒，　能調身口意，</div>
<div class='lg-row'>汝為何所求，　而不發上願！</div>
<div class='lg-row'>不幸遇惡友，　唯聞非法事，</div>
<div class='lg-row'>增我貪恚癡，　何由起淨業？</div>
<div class='lg-row'>汝曾不修善，　但作諸惡行，</div>
<div class='lg-row'>不覺罪報至，　今來入地獄。</div>
<div class='lg-row'>爾時諸獄卒，　即執罪眾生，</div>
<div class='lg-row'>驅向地獄門，　恐怖身毛竪。</div>
<div class='lg-row'>等活若黑繩，　眾合二叫呼，</div>
<div class='lg-row'>無擇大地獄，　燒熱及大熱，</div>
<div class='lg-row'>土海及糞池，　鋒利劍葉林，</div>
<div class='lg-row'>刀道劍枝樹，　灰河鐵鑊獄，</div>
<div class='lg-row'>造諸惡業者，　生此泥黎中。</div>
<div class='lg-row'>今當說彼業，　苦報差別相。</div>
<div class='lg-row'>等活死復生，　經歷億千劫，</div>
<div class='lg-row'>今聞結怨憎，　互相傷害故。</div>
<div class='lg-row'>陷人以非道，　兩舌離親友，</div>
<div class='lg-row'>讒謗及妄語，　死墮黑繩獄。</div>
<div class='lg-row'>屠捕及餘殺，　死入眾合獄，</div>
<div class='lg-row'>諸山所磨切，　身碎血髓流。</div>
<div class='lg-row'>為政無慈惻，　峻法多因緣，</div>
<div class='lg-row'>廣設諸方便，　種種加楚毒，</div>
<div class='lg-row'>亦入眾合獄，　隨業受苦報。</div>
<div class='lg-row'>輪轉崩山芒，　鐵石所磨擣，</div>
<div class='lg-row'>隨貪恚癡怖，　聽訟違抂直，</div>
<div class='lg-row'>亦入眾合獄，　鐵輪斷其身。</div>
<div class='lg-row'>自恃強力勢，　嶮暴陵孤弱，</div>
<div class='lg-row'>亦入眾合獄，　黑象競來踐。</div>
<div class='lg-row'>逼迫多人眾，　令彼大呼泣，</div>
<div class='lg-row'>死墮叫呼獄，　舉身常洞燃。</div>
<div class='lg-row'>斗秤欺誑人，　心惡而口善，</div>
<div class='lg-row'>言行無誠實，　入大叫呼獄。</div>
<div class='lg-row'>呼哉大呼獄，　見者身毛竪，</div>
<div class='lg-row'>於中受劇苦，　寄付不還故。</div>
<div class='lg-row'>非法言是法，　見法言非法，</div>
<div class='lg-row'>邪見無因果，　<span class='corr'>侮</span>傲謗賢聖，</div>
<div class='lg-row'>如是諸人等，　死入無擇獄。</div>
<div class='lg-row'>父母賢善人，　沙門婆羅門，</div>
<div class='lg-row'>犯忤令憂惱，　死入熱地獄。</div>
<div class='lg-row'>父母賢善人，　沙門婆羅門，</div>
<div class='lg-row'>惡心加苦痛，　死入大熱獄。</div>
<div class='lg-row'>出家修淨行，　虧犯律儀戒，</div>
<div class='lg-row'>展轉相形毀，　死入熱土獄。</div>
<div class='lg-row'>越禁捨正命，　邪諂營穢生，</div>
<div class='lg-row'>死入熱糞池，　毒虫貫骨髓。</div>
<div class='lg-row'>田獵焚林澤，　燒害陸眾生，</div>
<div class='lg-row'>死入火劍獄，　燒剝斷支節。</div>
<div class='lg-row'>誘取諸眾生，　詐親害其命，</div>
<div class='lg-row'>烏鵄群餓狗，　競來食其肉。</div>
<div class='lg-row'>毀壞正法橋，　導人非法行，</div>
<div class='lg-row'>死經利刀道，　截足斷肌骨。</div>
<div class='lg-row'>長身百足虫，　貌像端正女，</div>
<div class='lg-row'>纏身唼髓腦，　由彼邪婬故。</div>
<div class='lg-row'>於他婦女身，　摩觸深染著，</div>
<div class='lg-row'>驅上劍枝樹，　往還貫身體。</div>
<div class='lg-row'>種種設方便，　殺諸水虫類，</div>
<div class='lg-row'>死入沸灰河，　舉身悉糜爛。</div>
<div class='lg-row'>吞食熱鐵丸，　融銅灌其口，</div>
<div class='lg-row'>鐵釘釘其身，　盜竊他財故。</div>
<div class='lg-row'>增上十不善，　神逝入地獄，</div>
<div class='lg-row'>次罪墮畜生，　餘則入餓鬼。</div>
<div class='lg-row'>恚憎不善行，　心常樂惡法，</div>
<div class='lg-row'>見他苦隨喜，　死作閻羅卒。</div>
<div class='lg-row'>已說諸業行，　重者入地獄，</div>
<div class='lg-row'>今當說畜生，　餓鬼業果報。</div>
<div class='lg-row'>身三口四過，　及意三不善，</div>
<div class='lg-row'>此業若非增，　死墮畜生趣。</div>
<div class='lg-row'>多欲生鵝鴿，　孔雀鴛鴦鳥；</div>
<div class='lg-row'>愚癡業所生，　蛆蟻飛蛾等。</div>
<div class='lg-row'>無智好打縛，　報生象馬中，</div>
<div class='lg-row'>或復作牛羊，　麞鹿諸野獸。</div>
<div class='lg-row'>瞋恨作<span class='corr'>虺</span>蛇，　蜂蠍毒虫類，</div>
<div class='lg-row'>憍慢自矜高，　惡心密懷害，</div>
<div class='lg-row'>報生合羅婆<span class='note-inline'>(八脚獸)</span>，</div>
<div class='lg-row'>及作虎師子。　虛傲踈嶮報，</div>
<div class='lg-row'>猪狗驢狐狼。　慳悋不惠施，</div>
<div class='lg-row'>疾忌多憎惡，　輕躁心不住，</div>
<div class='lg-row'>死墮猿猴中。　強顏少羞恥，</div>
<div class='lg-row'>無節多言說，　隨業獲果報，</div>
<div class='lg-row'>後受烏鳥身。　邪貪無厭足，</div>
<div class='lg-row'>兩舌離親友，　後受猫狸身，</div>
<div class='lg-row'>或作熊羆身。　修行大布施，</div>
<div class='lg-row'>急性多瞋怒，　不依正憶念，</div>
<div class='lg-row'>後作大力龍。　能修大布施，</div>
<div class='lg-row'>高心[夌*欠]蔑人，　由斯業行生，</div>
<div class='lg-row'>大力金翅鳥。　劫盜賢善人，</div>
<div class='lg-row'>飲食諸餚饍，　墮富單那鬼，</div>
<div class='lg-row'>食糞及死屍。　欺怖愚尫劣，</div>
<div class='lg-row'>疾病諸貧乞，　後作富提鬼，</div>
<div class='lg-row'>常食諸胎網。　顰蹙鄙陋行，</div>
<div class='lg-row'>慳惜多貪求，　死作賤餓鬼，</div>
<div class='lg-row'>形體甚黑瘦。　慳貪不布施，</div>
<div class='lg-row'>或施還自毀，　死墮食吐鬼，</div>
<div class='lg-row'>唯膳膿涕唾。　自不修福慧，</div>
<div class='lg-row'>毀他行布施，　慳惜甘麁澁，</div>
<div class='lg-row'>樂習鄙穢行，　居伏竇下流，</div>
<div class='lg-row'>恒食諸不淨。　常希他人物，</div>
<div class='lg-row'>有財不食用，　寧棄不行施，</div>
<div class='lg-row'>死墮瞋餓鬼。　好發他陰私，</div>
<div class='lg-row'>害人取財物，　餘罪墮餓鬼，</div>
<div class='lg-row'>常食人精氣。　麁言觸惱人，</div>
<div class='lg-row'>好發他陰私，　剛強難調伏，</div>
<div class='lg-row'>生焰口餓鬼。　熾然他鬪訟，</div>
<div class='lg-row'>積財常恐盡，　無慈性剛強，</div>
<div class='lg-row'>後作食虫鬼，　常噉諸蛾蟻，</div>
<div class='lg-row'>舉身皆火然。　抑止他人施，</div>
<div class='lg-row'>有財不肯捨，　生作巨身鬼。</div>
<div class='lg-row'>腹大咽如針。　不施不自食，</div>
<div class='lg-row'>積聚為子孫，　以此業緣故，</div>
<div class='lg-row'>後生輕餓鬼。　子孫為修福，</div>
<div class='lg-row'>因是得信食。　若為聚落主，</div>
<div class='lg-row'>逼取他財施，　死作鳩槃<span class='corr'>荼</span>，</div>
<div class='lg-row'>飲食常隨意。　若多殺眾生，</div>
<div class='lg-row'>以肉為施惠，　餘罪作羅剎，</div>
<div class='lg-row'>常得眾美食。　微恚少憂慼，</div>
<div class='lg-row'>常作修布施，　香華自嚴身，</div>
<div class='lg-row'>好作諸伎樂，　後作乾闥婆，</div>
<div class='lg-row'>為天執樂神。　為利而行施，</div>
<div class='lg-row'>多瞋好兩舌，　後作毘舍闍，</div>
<div class='lg-row'>其身甚醜陋，　髼髮而赤眼，</div>
<div class='lg-row'>利爪長牙齒。　逼他取財物，</div>
<div class='lg-row'>而以廣行施，　性樂心輕躁，</div>
<div class='lg-row'>生為負多鬼。　多瞋性難滿，</div>
<div class='lg-row'>好樂修布施，　嗜酒喜歌舞，</div>
<div class='lg-row'>後生作地神。　輿乘獻父母，</div>
<div class='lg-row'>給施親善人，　稟性多慳悋，</div>
<div class='lg-row'>生作遊空神。　宅舍乘飲食，</div>
<div class='lg-row'>以此修惠施，　生作虛空神，</div>
<div class='lg-row'>常與宮殿俱。　我已略分別，</div>
<div class='lg-row'>畜生餓鬼趣；　今當次第說，</div>
<div class='lg-row'>善道人天果。　修種種淨行，</div>
<div class='lg-row'>後生善趣中，　隨業受果報，</div>
<div class='lg-row'>今當如實說。　天人阿修羅，</div>
<div class='lg-row'>欲求長壽者，　不害生為本，</div>
<div class='lg-row'>慧者應當知。　慈愍不害生，</div>
<div class='lg-row'>樂修諸功德，　堅固不傾動，</div>
<div class='lg-row'>所生離諸難。　於諸群生類，</div>
<div class='lg-row'>不捶打繫縛，　由斯不惱業，</div>
<div class='lg-row'>所生常無病。　未曾修布施，</div>
<div class='lg-row'>亦不盜他財，　所生常短乏，</div>
<div class='lg-row'>多求而少獲。　能廣行布施，</div>
<div class='lg-row'>而復奪他物，　所生常得財，</div>
<div class='lg-row'>隨得尋復失。　常不盜他物，</div>
<div class='lg-row'>時復行少施，　方便獲財利，</div>
<div class='lg-row'>所得恒不失。　常不盜他物，</div>
<div class='lg-row'>兼復廣行施，　所生輒大富，</div>
<div class='lg-row'>得財常不失。　決定修齋戒，</div>
<div class='lg-row'>所生遇正法，　眾見悉愛樂，</div>
<div class='lg-row'>名聞普流布。　身心常安樂，</div>
<div class='lg-row'>易滿知止足，　夷泰無憂惱，</div>
<div class='lg-row'>質直修正行。　欲報所生恩，</div>
<div class='lg-row'>信心修福業，　隨其所生處，</div>
<div class='lg-row'>常得父餘財。　若以飲食施，</div>
<div class='lg-row'>長壽好色力，　辯慧多財寶，</div>
<div class='lg-row'>無病心安樂。　施衣得慚愧，</div>
<div class='lg-row'>神儀高勝尊，　人相悉具足，</div>
<div class='lg-row'>覩者莫不欣，　其身常安隱，</div>
<div class='lg-row'>心適恒喜歡。</div>
<div class='lg-row'>施屋得舍宅，　宮殿極嚴麗，</div>
<div class='lg-row'>寶藏悉盈滿，　眾具隨所欲。</div>
<div class='lg-row'>若施井浴池，　及與淨水漿，</div>
<div class='lg-row'>生生無渴乏，　所欲常隨意。</div>
<div class='lg-row'>橋船濟未渡，　履屣施徒跣，</div>
<div class='lg-row'>常得象馬車，　是則人中天。</div>
<div class='lg-row'>若以園林施，　常獲勝妙果，</div>
<div class='lg-row'>一切所依蔭，　心安無熱惱，</div>
<div class='lg-row'>眾人所愛樂，　眷屬悉具足。</div>
<div class='lg-row'>若人施醫藥，　後生得無病，</div>
<div class='lg-row'>長壽常安樂，　具足色力財；</div>
<div class='lg-row'>無量百千世，　不經疫疾劫，</div>
<div class='lg-row'>終遇法醫王，　永拔生死根。</div>
<div class='lg-row'>造廁除眾穢，　後無便利患，</div>
<div class='lg-row'>身心常清淨，　見者莫不歡，</div>
<div class='lg-row'>緣是離諸垢，　究竟獲大安。</div>
<div class='lg-row'>若為生天上，　或復求名聞，</div>
<div class='lg-row'>酬恩及望報，　恐怖故行施，</div>
<div class='lg-row'>獲果不清淨，　所受多麁澁。</div>
<div class='lg-row'>祖先建立施，　子孫續不絕，</div>
<div class='lg-row'>所生蒙遺慶，　無量餘財寶。</div>
<div class='lg-row'>常歎施功德，　有財而不捨，</div>
<div class='lg-row'>所生恒貧匱，　欲施無財物。</div>
<div class='lg-row'>常歎布施德，　愍念常周恤，</div>
<div class='lg-row'>所生得大富。　不樂修福業，</div>
<div class='lg-row'>常樂修智慧，　而不行布施，</div>
<div class='lg-row'>所生常聰哲，　貧窶無財產。</div>
<div class='lg-row'>唯樂行布施，　而不修智慧，</div>
<div class='lg-row'>所生得大財，　愚闇無知見。</div>
<div class='lg-row'>施慧二俱修，　所生具財智；</div>
<div class='lg-row'>二俱不修者，　長夜處貧闇。</div>
<div class='lg-row'>布施無正信，　後得饒財物，</div>
<div class='lg-row'>所受悉麁澁，　其心常樂著。</div>
<div class='lg-row'>深信行施惠，　生得上財寶，</div>
<div class='lg-row'>所受皆莊嚴，　其心常愛樂。</div>
<div class='lg-row'>善知良福田，　恭敬歡喜施，</div>
<div class='lg-row'>所生眷屬和，　俱受安樂報。</div>
<div class='lg-row'>心常輕布施，　慢意供福田，</div>
<div class='lg-row'>後生多財物，　雖得不能用，</div>
<div class='lg-row'>凡品無異聞，　眾所不敬慕。</div>
<div class='lg-row'>心不輕布施，　恭敬修福慧，</div>
<div class='lg-row'>生得殊勝財，　親族悉宗敬。</div>
<div class='lg-row'>隨所應惠施，　其心常歡喜，</div>
<div class='lg-row'>生得如意財，　以道而受用。</div>
<div class='lg-row'>乘理獲財物，　智慧修布施，</div>
<div class='lg-row'>財寶自然至，　所得皆不失。</div>
<div class='lg-row'>時施無留難，　明解修福惠，</div>
<div class='lg-row'>少求多所獲，　常得應時物。</div>
<div class='lg-row'>若人修淨行，　遠離他所愛，</div>
<div class='lg-row'>生得賢良妻，　容德悉具足。</div>
<div class='lg-row'>慧者常遠離，　非處非時行，</div>
<div class='lg-row'>心安身無過，　具足丈夫法，</div>
<div class='lg-row'>清淨修梵行，　賢聖所稱讚，</div>
<div class='lg-row'>受身常鮮潔，　令聞遠流布，</div>
<div class='lg-row'>眾人所瞻仰，　諸天咸供養。</div>
<div class='lg-row'>若人於此世，　遠酒離迷亂，</div>
<div class='lg-row'>強志不忘誤，　義辯得無異。</div>
<div class='lg-row'>若人不妄語，　至誠不虛欺，</div>
<div class='lg-row'>受身悉具足，　不染惡名稱。</div>
<div class='lg-row'>若人不兩舌，　方便善和諍，</div>
<div class='lg-row'>生為人中尊，　眷屬常不壞。</div>
<div class='lg-row'>若人不惡口，　美言悅眾聽，</div>
<div class='lg-row'>恒聞清淨音，　宣揚勝妙法。</div>
<div class='lg-row'>若人於此世，　遠離無義語，</div>
<div class='lg-row'>誠實及應時，　知量饒益說，</div>
<div class='lg-row'>後生言常正，　聞者樂信行。</div>
<div class='lg-row'>若不貪他物，　未曾起求想，</div>
<div class='lg-row'>所生心安樂，　常得天勝財。</div>
<div class='lg-row'>若不起瞋恚，　打縛惱逼心，</div>
<div class='lg-row'>常好修慈忍，　後生昇梵天。</div>
<div class='lg-row'>若人於今世，　深信具正見，</div>
<div class='lg-row'>有無真實說，　習近善知識，</div>
<div class='lg-row'>後生天中天，　慧光踰日月。</div>
<div class='lg-row'>如上所宣說，　無量清淨業，</div>
<div class='lg-row'>隨行各受生，　世間種種報。</div>
<div class='lg-row'>若欲求大利，　名稱生天樂，</div>
<div class='lg-row'>無常求堅固，　當勤修德本。</div>
<div class='lg-row'>作淨不淨業，　莊嚴種種果，</div>
<div class='lg-row'>若生人道中，　雜受黑白報。</div>
<div class='lg-row'>童子及盛壯，　中年衰老時，</div>
<div class='lg-row'>斯各隨本緣，　迭受苦樂報。</div>
<div class='lg-row'>諸業作已增，　是則次第受，</div>
<div class='lg-row'>雖作不增長，　久乃獲果報。</div>
<div class='lg-row'>若人施不恒，　中間致貧匱；</div>
<div class='lg-row'>若常修惠施，　富樂無窮已。</div>
<div class='lg-row'>若人多瞋恚，　後生恒醜陋；</div>
<div class='lg-row'>慈忍無忿怒，　受身常端正。</div>
<div class='lg-row'>若人不修慧，　所生癡闇冥；</div>
<div class='lg-row'>好智習多聞，　明哲遇賢聖。</div>
<div class='lg-row'>若能伏憍慢，　轉身生勝族；</div>
<div class='lg-row'>愚惑自矜高，　常生卑賤中。</div>
<div class='lg-row'>諂諛致身曲，　訛言形矬陋；</div>
<div class='lg-row'>見聖心不喜，</div>
<div class='lg-row'>所生常愚<span class='corr'>憃</span>；　瘖瘂不能言，</div>
<div class='lg-row'>目盲無所見。　尊長師善友，</div>
<div class='lg-row'>慈心安慰說，　厭捨不聽受，</div>
<div class='lg-row'>所生當聾聵。　洗浴諸有德，</div>
<div class='lg-row'>供養妙香花，　斯人所受生，</div>
<div class='lg-row'>身相悉端嚴，　肌體極柔軟，</div>
<div class='lg-row'>淨如煉真金。　污所不應污，</div>
<div class='lg-row'>邪行犯非處，　害形毀眾生，</div>
<div class='lg-row'>由斯受閹身。　若人於今世，</div>
<div class='lg-row'>愛欲心熾然，　身口及諸根，</div>
<div class='lg-row'>盡習婦人法，　後常受女身，</div>
<div class='lg-row'>多欲不聰慧。　若人施燈燭，</div>
<div class='lg-row'>演說清淨道，　迷者示正路，</div>
<div class='lg-row'>等愛視眾生，　後得清淨眼，</div>
<div class='lg-row'>明徹無障礙。　子愛視眾生，</div>
<div class='lg-row'>哀愍諸貧病，　所生多子孫，</div>
<div class='lg-row'>如月在眾星。　慈母乳嬰兒，</div>
<div class='lg-row'>奉齋修淨行，　懷姙他所愛，</div>
<div class='lg-row'>一切悉不犯；　由斯淨業故，</div>
<div class='lg-row'>生得多婇女，　圍繞自娛樂，</div>
<div class='lg-row'>猶如天帝釋。　愛敬禮父母，</div>
<div class='lg-row'>恭肅諸所尊，　後生常高貴，</div>
<div class='lg-row'>身體極柔軟。　若人於今世，</div>
<div class='lg-row'>堅固持律行，　後得不動財，</div>
<div class='lg-row'>猶如雪山王。　若人於今世，</div>
<div class='lg-row'>常不越儀法，　若彼求不求，</div>
<div class='lg-row'>等施令滿足，　後生得妙相，</div>
<div class='lg-row'>師子方頰車，　具足無盡財，</div>
<div class='lg-row'>如海珍寶渚。　身口意清淨，</div>
<div class='lg-row'>兼復行布施，　於他無嫉心，</div>
<div class='lg-row'>己財不守護，　由斯業行報，</div>
<div class='lg-row'>後生欝單越。</div>
<div class='lg-row'>若人慕名聞，　及求生天樂，</div>
<div class='lg-row'>依憑善師學，　身口意清淨。</div>
<div class='lg-row'>所有諸財物，　愛樂加守護，</div>
<div class='lg-row'>由斯業緣故，　後生四王家。</div>
<div class='lg-row'>若人於今世，　志強不隨人，</div>
<div class='lg-row'>所行多幻偽，　亦修諸善法，</div>
<div class='lg-row'>樂觀他鬪訟，　兼行好布施，</div>
<div class='lg-row'>由斯業緣故，　後作阿修羅。</div>
<div class='lg-row'>孝順淨供養，　父母諸尊長，</div>
<div class='lg-row'>忍辱少瞋恨，　不樂觀鬪訟，</div>
<div class='lg-row'>由斯業緣故，　後生忉利天。</div>
<div class='lg-row'>若人自不鬪，　亦不觀他諍，</div>
<div class='lg-row'>精勤修善法，　得作夜摩天。</div>
<div class='lg-row'>於身善觀察，　好學集多聞，</div>
<div class='lg-row'>專精思惟義，　樂修淨功德，</div>
<div class='lg-row'>由斯業緣故，　後生兜率天。</div>
<div class='lg-row'>修習勝布施，　樂誦諸經典，</div>
<div class='lg-row'>方便行善法，　自力不由他，</div>
<div class='lg-row'>慇懃精進故，　後生化樂天。</div>
<div class='lg-row'>修行勝布施，　善攝護諸根，</div>
<div class='lg-row'>精勤不退轉，　欣樂他功德，</div>
<div class='lg-row'>由斯業緣故，　後生他化天。</div>
<div class='lg-row'>捨離熾然欲，　修習四梵行，</div>
<div class='lg-row'>離生欣樂俱，　轉身生梵宮。</div>
<div class='lg-row'>又離覺觀心，　亦度離生喜，</div>
<div class='lg-row'>定生喜樂俱，　上生光音天。</div>
<div class='lg-row'>離定生喜樂，　一向與樂俱，</div>
<div class='lg-row'>捨念三摩提，　生彼遍淨天。</div>
<div class='lg-row'>悉已度苦樂，　不苦不樂俱，</div>
<div class='lg-row'>捨及清淨念，　得生廣果天。</div>
<div class='lg-row'>覺知離想過，　及厭五種有，</div>
<div class='lg-row'>深愛著無想，　生彼無想天。</div>
<div class='lg-row'>世俗及無漏，　修習諸熏禪，</div>
<div class='lg-row'>熏禪正受力，　生五淨居天。</div>
<div class='lg-row'>修習軟中品，　無煩無熱天；</div>
<div class='lg-row'>修習上三品，　次生三淨天。</div>
<div class='lg-row'>如是次第上，　乃至色究竟。</div>
<div class='lg-row'>依色無常想，　超修無量空；</div>
<div class='lg-row'>次觀無量識，　捨至無所有，</div>
<div class='lg-row'>又離無所有，　乃至非非想。</div>
<div class='lg-row'>我已說生死，　有有果報等，</div>
<div class='lg-row'>於彼業果報，　慧者當觀察。</div>
<div class='lg-row'>應修清淨業，　離苦疾受樂，</div>
<div class='lg-row'>已說諸生死，　種種業差別。</div>
<div class='lg-row'>非自在天生，　亦非自然有，</div>
<div class='lg-row'>非時非無因，　唯從煩惱起。</div>
<div class='lg-row'>觀彼有無常，　慧者不染著，</div>
<div class='lg-row'>出離諸繫縛，　永到安隱處。</div>
</p></div>
<p class='juan'>分別業報略經</p>
</div><!-- end of div[@id='body'] -->
</body></html>