<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勝思惟梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />勝思惟梵天所問經卷第五</p><p class="byline">元魏天竺三藏菩提流支譯</p><p>「爾時，無盡意菩薩白普光如來言：『世尊！我等已聞入淨明三昧門，當以何行行此法門？』時普光佛告無盡意菩薩言：『善男子！有二法行，汝等當行：若如實說法，若聖默然。』時二菩薩從佛受教，頭面禮足，遶佛三匝，遶已而出，趣一園林有妙池水，自以神力化作寶樓於中修行。</p>
<p>「時有梵天名曰妙光，與諸梵俱，七萬二千來至其所，頭面禮足，問二菩薩言：『善男子！普光如來說如是言，汝等善男子大眾集會當行二事，若如實說法，若聖默然。善男子！何謂如實說法？何謂聖默然？』二菩薩言：『梵天！汝今至心善聽，我當少分為汝說之；如汝所問，唯有如來乃通達耳。』於是二菩薩以二句義，為諸梵眾廣分別說。時諸梵眾七萬二千，皆得無生法忍，妙光梵天得普光三昧。</p>
<p>「時二菩薩於是七萬六千歲中，以樂說力無礙辯才，答其所問，如實說法、若聖默然，不懈不息分別二句，互相問答，而不窮盡。於是，普光如來在虛空中作如是言：『善男子！汝等勿於文字言說而起諍訟，凡諸言說皆空如響，如所問答亦復如是。汝等二人皆悉獲得無礙辯才及無盡陀羅尼，若於一劫，若於百劫，說此二句辯不可盡。善男子！諸佛之法是寂滅相第一之義，此中寂靜畢竟寂靜，無字無義不可言說，所有言說皆是無義。是故，汝等諸善男子當依於義莫依名字。』時二菩薩聞佛教已默然而止。</p>
<p>「善男子！以是義故，當知菩薩若以辯才有所說法，於百千萬劫，若復過於百千萬劫，不可窮盡。善男子！於意云何？彼二菩薩豈異人乎？無盡意者，今文殊師利是；益意菩薩，汝身是也；妙光梵天，勝思惟是。」</p>
<p>爾時，平等行菩薩白佛言：「希有世尊！諸佛菩提為大饒益精進眾生，如說行者得出菩提。世尊！眾生懈怠，其有不能如說行者，雖復值遇百千萬佛無能為也，是故當知，從勤精進得出菩提。」</p>
<p>爾時，文殊師利問平等行梵天婆羅門大婆羅子言：「善男子！汝知菩薩云何修行名勤精進？」</p>
<p>答言：「文殊師利！若菩薩能得聖道，名勤精進。」</p>
<p>曰：「云何修行能得聖道？」</p>
<p>曰：「若於諸法無所分別，如是行者能得聖道。」</p>
<p>曰：「云何名為得聖道已？」</p>
<p>曰：「若行者於平等中見諸法等，是則名為得聖道已。」</p>
<p>問言：「善男子！所言平等可得見耶？」</p>
<p>答言：「不也。何以故？文殊師利！若平等法可得見者，則非平等。文殊師利！若能不見諸法平等，是則名為見於平等。」</p>
<p>爾時，勝思惟梵天問文殊師利法王子言：「善男子！諸法平等可得見不？」</p>
<p>答言：「梵天！不可見也，若見平等非平等見。」</p>
<p>梵天言：「文殊師利！若行者於一切法平等相中，不見諸法，是則名為得聖道已。」</p>
<p>問言：「梵天！何故不見？」</p>
<p>梵天答言：「離於二相，是故不見。文殊師利！如是不見即是正見。」</p>
<p>問言：「梵天！於世間中誰能平等見？」</p>
<p>梵天答言：「諸佛如來。」</p>
<p>問言：「梵天！云何能見？」</p>
<p>梵天答言：「文殊師利！如色真如不異作，受想行識真如亦不異作。文殊師利！如五陰平等名為見平等。」</p>
<p>問言：「梵天！何者是世間？」</p>
<p>梵天答言：「滅盡是世間。」</p>
<p>問言：「梵天！若彼滅盡是世間者，世間之相盡以不耶？」</p>
<p>梵天答言：「世間之相不可盡也。」</p>
<p>問言：「梵天！以何義故，說言世間是滅盡相？」</p>
<p>梵天答言：「世間畢竟是滅盡相，以是義故，相不可盡。何以故？以是盡故不復更盡。」</p>
<p>問言：「梵天！佛可不說諸有為法是盡相耶？」</p>
<p>梵天答言：「盡法相者彼常不盡，是故佛說一切有為相不盡也。」</p>
<p>問言：「梵天！何故數名有為法耶？」</p>
<p>梵天答言：「以其盡故名有為法。」</p>
<p>問言：「梵天！有為諸法為住何所？」</p>
<p>梵天答言：「有為法住無為性中。」</p>
<p>問言：「梵天！若如是者，有為之法與無為法有何差別？」</p>
<p>梵天答言：「有為之法與無為法，文字言說有差別耳。何以故？文字言說即是有為是無為故，若求有為無為法相則無差別，以彼法相無分別故。」</p>
<p>問言：「梵天！何等法上有此言語？」</p>
<p>梵天答言：「得無為法，則不分別法上言語。」</p>
<p>問言：「梵天！何等言語名為義耶？」</p>
<p>梵天答言：「所謂為他令心取相說彼言語。何以故？一切文字名為戲論，而佛如來不住戲論、不依不說。文殊師利！一切言語本非言語，是故佛說一切諸法不可說也。何以故？諸佛如來非彼言語而得名故。」</p>
<p>問言：「梵天！諸佛如來云何得名？」</p>
<p>梵天答言：「諸佛如來非色非相非法得名。」</p>
<p>問言：「梵天！諸佛如來可離色法而得名耶？」</p>
<p>答言：「不也。文殊師利！何以故？以色身如及法體如，彼二如法非一非異。諸佛如來如是得名，如來如實真如得名。若佛如來如實得名，彼則不失。」</p>
<p>問言：「梵天！諸佛如來得何法故，號名為佛？」</p>
<p>梵天答言：「文殊師利！諸佛如來皆以通達一切法性清淨真如，如彼真如如是而證。諸佛如來如是得名，是故號為正遍知者。」</p>
<p>爾時，平等行梵天婆羅門大婆羅子白佛言：「世尊！云何菩薩摩訶薩，住大乘中而說言住？」</p>
<p>爾時，世尊以偈答曰：</p>

<div class="lg regular" style="margin-left:1em;"><div class='lg-row'>「菩薩不壞色，　住於菩提心，</div>
<div class='lg-row'>知色如菩提，　是黠慧菩薩；</div>
<div class='lg-row'>如色菩提然，　平等入如相，</div>
<div class='lg-row'>不壞諸法性，　是黠慧菩薩。</div>
<div class='lg-row'>不壞菩提義，　則為菩提義，</div>
<div class='lg-row'>是菩提義中，　亦無有菩提，</div>
<div class='lg-row'>正行第一義，　是名住菩提，</div>
<div class='lg-row'>菩薩黠慧人，　如是解菩提。</div>
<div class='lg-row'>愚於陰界入，　而欲求菩提，</div>
<div class='lg-row'>陰等是菩提，　不別有菩提。</div>
<div class='lg-row'>黠慧諸菩薩，　於上中下法，</div>
<div class='lg-row'>不取亦不捨，　是名住菩提。</div>
<div class='lg-row'>黠慧不分別，　法非法為二，</div>
<div class='lg-row'>亦不得不二，　是名行菩提。</div>
<div class='lg-row'>若二則有為，　非二則無為，</div>
<div class='lg-row'>離是二邊者，　是名行菩提。</div>
<div class='lg-row'>是人過凡夫，　亦不入法位，</div>
<div class='lg-row'>未得果名聖，　是世間福田。</div>
<div class='lg-row'>觀察世間法，　處中若蓮華，</div>
<div class='lg-row'>遵行最上道，　是名住菩提。</div>
<div class='lg-row'>世間行何處，　菩薩彼處行，</div>
<div class='lg-row'>一切諸世間，　悉沒何等法，</div>
<div class='lg-row'>黠慧如實知，　於中得解脫，</div>
<div class='lg-row'>黠慧則不畏，　沒於世間淵，</div>
<div class='lg-row'>不怯心劣心，　行於菩薩行。</div>
<div class='lg-row'>菩薩黠慧人，　善知法性相，</div>
<div class='lg-row'>是故不分別，　是法是非法。</div>
<div class='lg-row'>黠慧菩薩行，　無法可捨離，</div>
<div class='lg-row'>亦無法可起，　是名菩提相。</div>
<div class='lg-row'>一切法無相，　猶如虛空相，</div>
<div class='lg-row'>黠慧者不念，　是相是可相。</div>
<div class='lg-row'>菩薩常護法，　以住於平等，</div>
<div class='lg-row'>平等即是法，　以不分別法。</div>
<div class='lg-row'>世有佛無佛，　一切諸法空，</div>
<div class='lg-row'>黠慧諸菩薩，　不捨彼法體，</div>
<div class='lg-row'>現見佛諸法，　所有法體相，</div>
<div class='lg-row'>為於眾生說，　以住真如故。</div>
<div class='lg-row'>諸魔不能惻，　以諸行甚深，</div>
<div class='lg-row'>黠慧不取法，　遍知諸法故，</div>
<div class='lg-row'>求知佛智慧，　而不住於彼，</div>
<div class='lg-row'>智不有住處，　非不住異處。</div>
<div class='lg-row'>諸佛慧無礙，　不著法非法，</div>
<div class='lg-row'>若能不著此，　究竟得菩提。</div>
<div class='lg-row'>其諸樂善人，　布施轉高尊，</div>
<div class='lg-row'>捨一切所有，　而心不傾動。</div>
<div class='lg-row'>諸法不可捨，　亦復不可取，</div>
<div class='lg-row'>一切世間法，　我本不可得。</div>
<div class='lg-row'>如實知諸法，　非縛非解脫，</div>
<div class='lg-row'>佛說是施主，　無所見法故。</div>
<div class='lg-row'>是等諸菩薩，　不計我我所，</div>
<div class='lg-row'>是故行施時，　不生貪惜心，</div>
<div class='lg-row'>諸所有布施，　皆迴向佛道，</div>
<div class='lg-row'>布施及菩提，　不住是二相。</div>
<div class='lg-row'>無作無起戒，　常住戒法中，</div>
<div class='lg-row'>亦不作念言，　我住是持戒，</div>
<div class='lg-row'>黠慧知戒相，　不生亦不作，</div>
<div class='lg-row'>是故菩薩戒，　清淨如虛空。</div>
<div class='lg-row'>觀身如鏡像，　言說如響聲，</div>
<div class='lg-row'>心則如幻化，　不以戒自高，</div>
<div class='lg-row'>其心常柔軟，　安住寂滅性，</div>
<div class='lg-row'>悉滅一切惡，　通達於善法。</div>
<div class='lg-row'>持戒及毀戒，　不得此二相，</div>
<div class='lg-row'>如是見法性，　則持無漏戒。</div>
<div class='lg-row'>已到忍辱岸，　能忍一切惡，</div>
<div class='lg-row'>於一切諸法，　其心常平等。</div>
<div class='lg-row'>諸法念念滅，　其性常不住，</div>
<div class='lg-row'>於中無罵辱，　亦無有恭敬，</div>
<div class='lg-row'>若節節解身，　其心終不動，</div>
<div class='lg-row'>知心不在內，　亦不在外故。</div>
<div class='lg-row'>身怨及刀杖，　皆從四大起，</div>
<div class='lg-row'>黠慧悉現見，　名為忍辱人，</div>
<div class='lg-row'>於地水火風，　未曾有傷損，</div>
<div class='lg-row'>通達於此事，　常行忍辱法。</div>
<div class='lg-row'>菩薩行如是，　眾生不能動，</div>
<div class='lg-row'>勇猛勤精進，　堅住於大乘。</div>
<div class='lg-row'>是人於身心，　而無所依止，</div>
<div class='lg-row'>雖知生死本，　其際不可得，</div>
<div class='lg-row'>為一眾生故，　莊嚴大誓願。</div>
<div class='lg-row'>法本不生滅，　何處有滅相？</div>
<div class='lg-row'>本際不可得，　顛倒見起滅，</div>
<div class='lg-row'>法性常爾住，　故不可思議，</div>
<div class='lg-row'>若能知如是，　不生亦不滅。</div>
<div class='lg-row'>菩薩念眾生，　不解是法相，</div>
<div class='lg-row'>為之勤精進，　令得離顛倒。</div>
<div class='lg-row'>諸佛常不見，　眾生決定相，</div>
<div class='lg-row'>而不捨發心，　是名精進人。</div>
<div class='lg-row'>思惟一切法，　知皆如幻化，</div>
<div class='lg-row'>智慧不得堅，　觀法如虛空。</div>
<div class='lg-row'>從虛妄分別，　貪著生垢染，</div>
<div class='lg-row'>為斯開法門，　令得入涅槃。</div>
<div class='lg-row'>為彼行精進，　而不壞於法，</div>
<div class='lg-row'>離法非法故，　常行真精進。</div>
<div class='lg-row'>是等行遠離，　以得無諍定，</div>
<div class='lg-row'>獨閙俱不住，　而常畏世間，</div>
<div class='lg-row'>樂住於閑居，　猶如犀一角，</div>
<div class='lg-row'>遊戲諸禪定，　明達諸神通。</div>
<div class='lg-row'>心常住平等，　等空閑聚落，</div>
<div class='lg-row'>平等無分別，　常爾名寂靜。</div>
<div class='lg-row'>常解知寂靜，　無漏無分別，</div>
<div class='lg-row'>信法得解脫，　故說名寂靜。</div>
<div class='lg-row'>來去皆平等，　彼常住平等，</div>
<div class='lg-row'>不滅於平等，　故說住平等。</div>
<div class='lg-row'>自住平等法，　以此道眾生，</div>
<div class='lg-row'>不違平等行，　故說常定住。</div>
<div class='lg-row'>志念常堅固，　不忘菩提心，</div>
<div class='lg-row'>而能化眾生，　故說常定者。</div>
<div class='lg-row'>常念於諸佛，　真實法性身，</div>
<div class='lg-row'>遠離色身相，　故說常定者。</div>
<div class='lg-row'>常修行諸法，　如諸法法體，</div>
<div class='lg-row'>而無有憶念，　故說常定者。</div>
<div class='lg-row'>常不捨念僧，　知僧是無為，</div>
<div class='lg-row'>離於數寂靜，　善思惟黠慧。</div>
<div class='lg-row'>十方佛國土，　悉見於諸佛，</div>
<div class='lg-row'>而於眼色中，　終不生二相。</div>
<div class='lg-row'>諸佛所說法，　一切能聽受，</div>
<div class='lg-row'>而於耳聲中，　亦不生二相。</div>
<div class='lg-row'>能於一心中，　知諸眾生心，</div>
<div class='lg-row'>自心及彼心，　此二不分別。</div>
<div class='lg-row'>憶念過去際，　如恒河沙劫，</div>
<div class='lg-row'>是先及是後，　亦復不分別。</div>
<div class='lg-row'>能遍至無量，　不思議佛所，</div>
<div class='lg-row'>而於身心中，　無有疲倦相。</div>
<div class='lg-row'>分別知諸法，　樂說辯無盡，</div>
<div class='lg-row'>於無央數劫，　開示法性相。</div>
<div class='lg-row'>智慧到彼岸，　以解陰界入，</div>
<div class='lg-row'>常為眾生說，　無取無戲論。</div>
<div class='lg-row'>善知因緣法，　遠離二邊相，</div>
<div class='lg-row'>知是煩惱因，　亦知是淨因。</div>
<div class='lg-row'>信解因緣法，　則無諸邪見，</div>
<div class='lg-row'>法皆屬因緣，　無有定根本。</div>
<div class='lg-row'>黠慧無我見，　佛見與空見，</div>
<div class='lg-row'>世間涅槃見，　皆無如是見。</div>
<div class='lg-row'>以智慧光明，　知一切法性，</div>
<div class='lg-row'>無闇無障礙，　是智者行道。</div>
<div class='lg-row'>是業名大乘，　不思議佛乘，</div>
<div class='lg-row'>悉容受眾生，　是大乘菩提。</div>
<div class='lg-row'>一切諸乘中，　是乘為第一，</div>
<div class='lg-row'>如此大乘者，　能出生餘乘。</div>
<div class='lg-row'>餘乘有限量，　不能受一切，</div>
<div class='lg-row'>唯此無上乘，　能悉受眾生。</div>
<div class='lg-row'>若行此無量，　虛空之大乘，</div>
<div class='lg-row'>於一切眾生，　無有慳恡心。</div>
<div class='lg-row'>有智者住此，　無垢之大乘，</div>
<div class='lg-row'>此乘如虛空，　無色不可示。</div>
<div class='lg-row'>若有諸眾生，　乘此大乘者，</div>
<div class='lg-row'>當觀是乘相，　寬博多所容。</div>
<div class='lg-row'>無量無數劫，　說大乘功德，</div>
<div class='lg-row'>及乘此乘者，　功德不可盡。</div>
<div class='lg-row'>若住此大乘，　彼人離諸難，</div>
<div class='lg-row'>得值諸無難，　此是智慧人。</div>
<div class='lg-row'>聞是妙經典，　乃至四句偈，</div>
<div class='lg-row'>不墮於惡道，　得到安隱處。</div>
<div class='lg-row'>愛敬此經者，　是天亦是人，</div>
<div class='lg-row'>以捨是身已，　常生人天故。</div>
<div class='lg-row'>於後惡世時，　若得聞是經，</div>
<div class='lg-row'>我皆與授記，　究竟成佛道。</div>
<div class='lg-row'>若後惡世時，　手執此妙典，</div>
<div class='lg-row'>即是住真法，　能轉此法輪。</div>
<div class='lg-row'>若人持是經，　能轉無量劫，</div>
<div class='lg-row'>生死趣往來，　得近於佛道。</div>
<div class='lg-row'>若能持是經，　智慧大精進，</div>
<div class='lg-row'>是人極勇猛，　能降伏諸魔。</div>
<div class='lg-row'>然燈授我記，　令得無生忍，</div>
<div class='lg-row'>愛樂此經者，　我授記亦然。</div>
<div class='lg-row'>若佛不出世，　無度眾生時，</div>
<div class='lg-row'>愛樂此經者，　作佛所作事。」</div>
</div><p>說此偈時，五千天子皆發阿耨多羅三藐三菩提心，二千菩薩得無生法忍，十千比丘不受諸法漏盡心得解脫，三萬二千人遠塵離垢於諸法中得法眼淨。</p>
<p>爾時，文殊師利法王子白佛言：「世尊！如我解佛所說法義，若有人發菩提願者，是為邪願。何以故？一切諸法若有所得悉皆是邪。若有人計有得菩提而發願者，如是之人諸所作行皆為邪行。何以故？以彼菩提不住欲界，不住色界，亦復不住無色界故，若彼菩提無有住處不應發願。世尊！譬如有人願得虛空，彼人寧有得虛空不？」</p>
<p>佛言：「不也。」</p>
<p>「如是，世尊！菩薩亦爾，發虛空相菩提之願，當知即是發虛空願，是菩提無願，出過三世非是受相，若菩薩起於二相發菩提心，作如是念，異彼生死而有菩提，異彼菩提而有涅槃，然彼菩薩非菩提行。」</p>
<p>爾時，勝思惟梵天問文殊師利法王子言：「文殊師利！云何菩薩摩訶薩行菩提行？」</p>
<p>答言：「梵天！若菩薩行一切法，而於諸法無所行者，是為菩薩行菩提行。何以故？梵天！過諸所行，是名菩薩行菩提行。」</p>
<p>又復問言：「文殊師利！云何菩薩行過諸所行是行菩提行？」</p>
<p>答言：「梵天！遠離一切諸攀緣相，離於眼耳鼻舌身意諸緣之相，是名菩薩出過一切諸境界行。」</p>
<p>又復問言：「文殊師利！言出過者，以何意故如是說耶？」</p>
<p>答言：「梵天！不過平等。何以故？梵天！諸法平等即是菩提。」</p>
<p>又復問言：「云何菩薩起菩提願？」</p>
<p>答言：「梵天！當如彼菩提。」</p>
<p>又復問言：「云何菩提？」</p>
<p>答言：「梵天！菩提者非過去非未來非現在，是故菩薩三世清淨觀起菩提願。梵天！如過去未來現在諸法本來不生，若本不生則無修行，如是起願，彼人無有處所發願。何以故？如是發願行菩提行，得一切種一切智智。」</p>
<p>又復問言：「何義名為一切智智？」</p>
<p>答言：「梵天！一切悉知，是故說為一切智智。」</p>
<p>又復問言：「以何等法是一切智？」</p>
<p>答言：「梵天！無別異相。以何等處無眾生相，如彼眾生如是而知，是故名為無別異相。」</p>
<p>又復問言：「云何名為無眾生耶？」</p>
<p>答言：「梵天！言眾生者但有名字，離名字性則無眾生，離彼眾生則無名字。是故名字不異眾生，眾生之性不異名字。若有菩提異眾生者應有二相，以如菩提眾生亦爾，以是義故，不異眾生有菩提也。以不異故菩提平等，菩提平等則我平等，如是平等而得菩提，彼法無異。以是義故，彼無異也。我常平等如彼無我，是故無我無異於我，如彼虛空無有異相，如是平等一切諸法無有異相。」</p>
<p>爾時，勝思惟梵天謂文殊師利法王子言：「文殊師利！當知如來是實語者，以如實解如是法故。」</p>
<p>文殊師利法王子言：「梵天！佛於諸法無所修行。何以故？如來猶尚不得諸法，何況修行？」</p>
<p>梵天問言：「文殊師利！如來豈可不知諸法是有為法、是無為法、是世間法、是出世間法耶？」</p>
<p>文殊師利問言：「梵天！於意云何？頗有人能修行虛空知虛空不？」</p>
<p>答言：「不也。」</p>
<p>問言：「梵天！所說虛空，虛空頗有生滅不耶？」</p>
<p>答言：「不也。」</p>
<p>文殊師利言：「梵天！如是諸法猶如虛空，如彼虛空無有生滅，一切諸法亦復如是，不以說故便謂諸法有生有滅。梵天！如此說法無有所說，一切諸法而可說也。以一切法不生不滅故無可說，若所說法不生不滅無可說者，說亦如是無法說也。何以故？如彼法說以何等識說彼諸法，彼識亦爾。以是義故，言說諸法真如法住，無真如住而真如不住。」</p>
<p>爾時，四天王、釋提桓因、大梵天王娑婆世界主集在會中，即以天華散於佛上，而作是言：「世尊！若善男子、善女人聞文殊師利法王子說如是法有信解者，當知是人能破魔軍及諸怨敵。何以故？以法王子文殊師利善說諸法離一切相。若有善男子、善女人得聞如是甚深法門，不驚不怖能信解者，當知是人必定不從小功德來。若是經典所在之處，當知其處佛所住持。若有得聞如是甚深法門之處，當知其處佛轉法輪。隨是經典在所住處，若聚落城邑山林曠野，塔寺僧房經行之處，諸魔外道貪著之人所不能行。若多供養過去諸佛，乃能得聞如是經典。</p>
<p>「於是經中我等獲得智慧光明，而不能得仰報如來、文殊師利、勝思惟梵天之大恩也。我等常於所從聞經說法法師生世尊想，能以血肉而供養之猶不報恩。我等諸人於是法師生世尊想，我等諸人常當隨侍說是法者，此善男子常為諸天之所衛護。世尊！若人書寫如是經典，若讀若誦若解說時，無量諸天為聽法故往至其所。」</p>
<p>爾時，世尊告四天王釋提桓因、梵天王等諸大眾言：「善哉！善哉！諸善男子！如汝所說，如是，如是。若有三千大千世界滿中七寶，布施福德以為一分，聞是法門所得功德，其福勝彼。諸善男子！置是三千大千世界，有人若如恒河沙等十方世界滿中七寶，布施福德以為一分，聞是法門所得功德，復過於彼。</p>
<p>「諸善男子！若有欲得諸功德者，當聽是經，若有欲得身色端正，欲得財富，欲得眷屬，欲得自在，欲得具足天樂人樂，欲得名稱，欲得多聞、憶念堅固、正行威儀、戒定智慧、解達經書，欲得善知識，欲得樂說辯才，欲得三明六通，欲得一切善法，欲得與諸眾生一切樂具，欲得涅槃者，當聽是經、敬信是經、受持讀誦、如說修行、廣為人說。</p>
<p>「諸善男子！若有人能行是經者，我不見其有不攝受如此一切諸勢力者。諸善男子！我今語汝，若人所從聞是經者，若是和上，若阿闍梨，我未曾見世間所有供養之具能報其恩。以是法門出於世間，世間供養所不能報。何以故？以是法門過於世間，世間財物所不能報；是法無染，染污之物所不能報，不可得以世間資生飲食臥具所能報恩。</p>
<p>「諸善男子！說是法者餘不能報，惟有一事謂如說行。若有人能於此法門如說行者，是人名為能報佛恩；是人亦名恭敬於師淨畢報恩；是人不空食人信施，是人名為順如來教；是人名為越度眾流；是人名為過諸險道；是人名為建立勝幢；是人名為能破敵陣；是人名為師子之王，無所畏故。</p>
<p>「是名象王，能降魔故；是名牛王，外道論師無能壞故；是名醫王，療眾病故；是人名為無所怖畏，能說如是甚深法故；是人名為能具足捨，能捨一切諸煩惱故；是人名為持清淨戒，究竟一切諸善法故；是人名為得大忍辱，以得遠離我我所故；是人名為大精進力，於無量劫心無惓故；是人名為具足禪定，心常繫念住一處故；是人名為有大智慧，善解言說諸章句故；是人名為有大功德，以無量福嚴身相故。</p>
<p>「是人名為有大威德，能蔽日月諸光明故；是人名大力，持佛十力故；是人名大雲，能震法雷故；是人名大雨，滅煩惱塵故；是人名歸依，以至涅槃故；是人名大救，救生死畏故；是人名燈明，離無明闇故；是人名歸趣，魔所驚怖者之所歸依故；是人名究竟大道之眾生；是人名得位，以坐道場故。</p>
<p>「是人名得法眼；是人名見真如；是人名知空；是人名為安住大悲；是人名為安立大慈；是人不捨一切眾生；是人名為背於小乘；是人名為向於大乘；是人名為除捨顛倒；是人名為至于平等；是人名為入於法位；是人名為安住道場；是人名為破壞諸魔；是人名為住一切智；是人則能轉于法輪；是人能作佛所作事。</p>
<p>「諸善男子！我若一劫，若餘殘劫，稱揚彼人、讚歎彼人，說其如說修行功德，不能窮盡，如來之辯亦不可盡，所有功德亦不可盡。」</p>
<p>爾時，會中有一天子，名不退轉，在大會坐。</p>
<p>時，不退轉天子白佛言：「世尊！世尊所說隨法修行，隨法修行者，云何說名隨法修行？」</p>
<p>佛言：「天子！如我所說隨法行者，謂不修行一切諸法，是名修行一切諸法。何以故？若人修行一切諸法，彼法不作亦非不作，若法不作亦非不作，是則名為隨法修行。如是行者，則不行善不行不善，不行有漏不行無漏，不行世間不行出世間，不行有為不行無為，不行生死不行涅槃，是則名為隨法修行。若不修行一切法者，名為修行，以世間人有法相者不如實行。若有法相彼人則無如實修行，若人不能住於法中，不如實行一切諸法，以一切法無有對故，如是說名如實修行。」</p>
<p>爾時，不退轉天子白佛言：「世尊！若能如是如實行者，是人畢竟如實修行。何以故？實法行者名為畢竟，如實修行非是住於邪行道者，住正道者有隨法行。世尊！行正行者無有邪法。何以故？諸法平等無差別故。」</p>
<p>爾時，勝思惟梵天問不退轉天子言：「善男子！汝住如實修行中耶？」</p>
<p>答言：「梵天！若使世尊所說法中有二相者，我則住於如實修行；今以諸法無有二相，是乃名為如實修行。梵天！而我如實住彼行中，以常不作亦不戲論，如真如法，如是修行如實之法。我住彼法如彼法行，是故我說住於修行。」</p>
<p>梵天言：「天子！我甞於此佛國土中不曾見汝。」</p>
<p>天子言：「梵天！我亦於此佛國土中不曾見我。」</p>
<p>梵天言：「天子！此佛國土非是分別，無所分別我見不見。」</p>
<p>天子言：「梵天！我亦如是，亦不分別，無所分別曾於佛土見與不見。」</p>
<p>問言：「天子！何人能見未曾見耶？」</p>
<p>答言：「梵天！謂諸凡夫一切未曾見聖法位，若能入者是則名為先所未見而能見也。是法位如，非眼識見，亦復非是耳鼻舌身意識所知。但諸聖人如彼真如，如是而見，如眼耳如，乃至意如及法位如，亦復如是。若有能作如是見者，是名正見。」</p>
<p>爾時，釋提桓因白佛言：「世尊！譬如商主入於寶洲，眼所見者皆是寶物，如是成就不可思議諸功德者，有所樂說皆是法寶，皆示實際。以是，諸善男子不著我見不著眾生見，故是諸善男子有所樂說皆不顛倒。是諸善男子有所樂說，能清淨本際，不見後際，不見現在際。是諸善男子有所樂說，若無信者能令生信，若已信者令得解脫。是諸善男子有所樂說，若憍慢者能令降伏，無憍慢者令如實知。是諸善男子有所樂說，一切諸魔不能得便，其有聞者過諸魔業。是諸善男子有所樂說，若有未生諸善法者則能令生，若有已生諸善法者能令不滅。是諸善男子有所樂說，現在煩惱已生能斷，未生煩惱能令不生。是諸善男子有所樂說，若有未發菩提心者則能令發，已發心者能令不退。是諸善男子有所樂說，能令一切諸法不斷，攝取一切諸法不滅。是諸善男子有所樂說，能令滿足一切佛法。</p>
<p>「世尊！以是樂說能善降伏一切外道。何以故？世尊！一切野干師子王前不能勝身，何況出聲？世尊！一切外道諸論義師，亦復如是，不能堪忍堪作無上師子王吼。」</p>
<p>爾時，不退轉天子問釋提桓因言：「憍尸迦！所言師子吼，師子吼者為何謂耶？以何義故名師子吼？」</p>
<p>答言：「天子！若行者說法，無所貪著而有所說，是則名為師子吼也。若行者貪著所見而有所說，是野干鳴，不得名為師子吼也，以起一切諸邪見故。天子！汝當復說，云何名為師子吼者？」</p>
<p>天子答言：「憍尸迦！若行者有所說法，乃至如來尚不貪著，何況餘法，是則名為師子吼也。</p>
<p>「又，憍尸迦！若行者如說修行，如是說法名師子吼，決定說法名師子吼，說法無畏名師子吼。</p>
<p>「又，憍尸迦！若行者為得諸法不生不滅，不為法生不為法滅，如是說法名師子吼。</p>
<p>「又，憍尸迦！若行者為無垢、無淨、無合、無散，是故說法名師子吼。</p>
<p>「又，憍尸迦！師子吼者名決定說，一切諸法悉無有我無眾生等，名師子吼。以決定說諸法皆空無相無願，名師子吼。守護法故而有所說，名師子吼。</p>
<p>「為諸眾生令得解脫，發菩提心，說如是言：『我當作佛。』如是說法名師子吼。若能清淨資生知足，如是說法名師子吼。常能不捨阿蘭若處，如是說法名師子吼。若自行施化他令施，如是說法名師子吼。若能不捨成就威儀，如是說法名師子吼。等心怨親，如是說法名師子吼。常修精進不捨本願，如是說法名師子吼。能除煩惱，如是說法名師子吼。能以智慧善知所行，如是說法名師子吼。」</p>
<p>當說如是師子吼時，於此三千大千世界六種震動，百千伎樂自然出聲，放大光明普照天地。百千諸天踊躍歡喜，而作是言：「此不退轉天子所說師子吼法，我等得聞，於閻浮提則為再見轉于法輪。」</p>
<p>時佛微笑，諸佛常法若微笑時，則有若干百千萬種青黃赤白紅紫等光，從口中出，普照無量無邊世界，上過梵世蔽日月光，照已還攝遶身三匝從頂相入。</p>
<p>於是勝思惟梵天向佛合掌，偈讚請曰：</p>

<div class="lg regular" style="margin-left:1em;"><div class='lg-row'>「度一切慧最勝尊，　悉知三世眾生行，</div>
<div class='lg-row'>智慧功德及解脫，　願為演說笑因緣。</div>
<div class='lg-row'>佛慧無量不思議，　知眾生心無障礙，</div>
<div class='lg-row'>隨應說法稱根性，　聲聞緣覺所不及，</div>
<div class='lg-row'>惟願最勝無上尊，　為我演說笑因緣。</div>
<div class='lg-row'>舌淨無垢月光明，　如帝釋王梵天王，</div>
<div class='lg-row'>普照天人須彌山，　及鐵圍等一切山，</div>
<div class='lg-row'>惟願最勝無比尊，　為我演說笑因緣。</div>
<div class='lg-row'>大聖寂然離瞋恨，　天人瞻仰無厭足，</div>
<div class='lg-row'>一切皆蒙得快樂，　願為分別笑因緣。</div>
<div class='lg-row'>通達諸法如虛空，　水沫電雲幻夢影，</div>
<div class='lg-row'>水中月等虛空相，　願以妙音說笑緣。</div>
<div class='lg-row'>離分別相諸邪見，　了空無相及無作，</div>
<div class='lg-row'>常樂禪定寂然法，　願說放此淨光緣。</div>
<div class='lg-row'>不著文字言語聲，　為諸眾生常說法，</div>
<div class='lg-row'>不著我法無垢慧，　一一法句如來說，</div>
<div class='lg-row'>智通根力皆具足，　華光智慧為我說。</div>
<div class='lg-row'>如來世尊能永滅，　生老病死一切苦，</div>
<div class='lg-row'>那羅延力勇猛力，　降伏一切諸魔力，</div>
<div class='lg-row'>能與眾生無歸者，　而作歸依法燈明，</div>
<div class='lg-row'>惟願勇猛天人師，　為我分別說笑緣。」</div>
</div><p>爾時，世尊告勝思惟大梵天言：「梵天！是不退轉天子，汝為見不？」</p>
<p>大梵天言：「如是，世尊！唯然已見。」</p>
<p>佛言：「梵天！此不退轉天子，從今已後過三百二十萬阿僧祇劫，當得作佛，號須彌燈王如來、應、正遍知，乃至佛婆伽婆，世界名善化，劫名梵歎。其佛國土閻浮檀金，琉璃為地，純菩薩僧，勇猛降伏諸魔怨敵，所須之物應念即至如兜率天，佛壽無量不可計數，說法無過。」</p>
<p>於是勝思惟梵天謂不退轉天子言：「天子！如來今已授仁者記。」</p>
<p>天子言：「梵天！我之受記如與真如法界授記，與我授記亦復如是。」</p>
<p>梵天言：「法性法界不可授記。」</p>
<p>天子言：「如法性法界不可授記，當知一切菩薩授記，亦復如是。」</p>
<p>梵天言：「天子！若佛如來不與汝記，汝於過去諸如來所，是則便為空修梵行。」</p>
<p>天子言：「梵天！若無所住是住梵行。」</p>
<p>問言：「天子！云何無住而住梵行？」</p>
<p>答言：「梵天！若不住欲界，不住色界，不住無色界，是住梵行。復次，梵天！若不住我，不住眾生，不住壽命，不住人者，是住梵行。以要言之，若不住法，不住非法，是住梵行。」</p>
<p>問言：「天子！所說梵行為有何義？」</p>
<p>答言：「梵天！住不二道是梵行義。」</p>
<p>問言：「天子！住不二道為住何所？」</p>
<p>答言：「梵天！住不二道是即不住一切諸法。何以故？以眾賢聖皆無所住，不取於法不度諸流。」</p>
<p>問言：「天子！云何修道？」</p>
<p>答言：「梵天！不墮有無，故不分別是有是無，如是修者名為修道。」</p>
<p>問言：「天子！為以何法而修道耶？」</p>
<p>答言：「梵天！不以見聞覺知等法，亦不以得，亦不以證，於一切法無相無示，名為修道。」</p>

<p class='juan'>勝思惟梵天所問經卷第五</p></div>
</div><!-- end of div[@id='body'] -->
</body></html>