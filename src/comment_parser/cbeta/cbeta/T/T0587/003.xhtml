<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勝思惟梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />勝思惟梵天所問經卷第三</p><p class="byline">元魏天竺三藏菩提流支譯</p><p>爾時，網明童子菩薩謂勝思惟大梵天言：「善男子！汝說一切凡夫行處，吾於彼行者見有行相。」</p>
<p>梵天言：「善男子！若我有所生處，應有行相。」</p>
<p>問言：「梵天！汝若不生，云何教化諸眾生耶？」</p>
<p>梵天答言：「佛所化生，吾如彼生。」</p>
<p>網明菩薩言：「佛化所生，無有生處。」</p>
<p>梵天問言：「寧可見不？」</p>
<p>答言：「梵天！以佛力故見。」</p>
<p>梵天言：「善男子！我生亦如是，以業力故。」</p>
<p>網明菩薩問言：「梵天！汝於起業中行耶？」</p>
<p>梵天答言：「我實不於起業中行。」</p>
<p>問言：「梵天！云何無業而言以業力故？」</p>
<p>梵天答言：「善男子！如業力亦如是，是二不出於如。」</p>
<p>爾時，長老舍利弗白佛言：「世尊！若能入是大龍密意所說法中，當知彼人得大功德。何以故？世尊！聞是上人名字至難，何況復有聞其所說？世尊！譬如有樹不依地住，在虛空中而現根莖枝葉華果。如是，世尊！此大人行相亦復如是，不住一切法，而於十方示現。有行有生退死，諸佛國土處處現見，而亦復有如是智慧辯才樂說。世尊！若有智慧善男子、善女人，聞是智慧自在力者，其誰不發阿耨多羅三藐三菩提心。」</p>
<p>爾時，會中有一菩薩摩訶薩名曰普華，問長老舍利弗言：「大德舍利弗！汝為證法性，為不證耶？而不能如是以大智慧奮迅說法。佛說大德於智慧人中最為第一。大德！何以不現如是智慧辯才自在力耶？」</p>
<p>答言：「善男子！隨智慧力，佛說我於聲聞弟子智慧人中，最為第一能有所說。」</p>
<p>「大德舍利弗！法性境界有多少耶？」答言：「無也。」</p>
<p>「大德舍利弗！若法性境界無多少者，汝云何言隨智慧力，佛說我於聲聞弟子智慧人中最為第一能有所說。」答言：「善男子！於聲聞中隨所得法而有所說。」</p>
<p>「大德舍利弗！汝證法性境界有量相耶？」答言：「無也。」</p>
<p>「大德舍利弗！若如是者，汝云何言隨所得法而有所說？大德舍利弗！如法性無量相，證亦如是，如證說亦如是。何以故？法性無量相故。」</p>
<p>舍利弗言：「善男子！法性非證相。」</p>
<p>「大德舍利弗！若彼法性非證相者，汝出法性得解脫耶？」答言：「不也。」</p>
<p>「大德舍利弗！何故爾耶？」答言：「善男子！若出法性得解脫者，則壞法性。」</p>
<p>普華菩薩言：「是故，舍利弗！如汝證法，法性亦如是。」</p>
<p>舍利弗言：「善男子！我為聽來，非為說也。」</p>
<p>「大德舍利弗！一切諸法皆入法性，此法性中寧有說者有聽者不？」答言：「無也。」</p>
<p>「大德舍利弗！若如是者，汝云何言我為聽來非為說耶？」</p>
<p>答言：「善男子！佛說二人得福無量：一者專精說法；二者一心聽受。以是義故，普華應說我應聽受。」</p>
<p>「大德舍利弗！汝入滅盡定能聽法耶？」答言：「善男子！入滅盡定，無有二行而聽法也。」</p>
<p>「大德舍利弗！汝信諸法皆是自性滅盡相不？」答言：「善男子！如是諸法皆是自性滅盡之相，我信是說。」</p>
<p>普華菩薩言：「若如是者，則舍利弗常一切時不能聽法。何以故？以一切法常是自性滅盡相故。」</p>
<p>舍利弗言：「善男子！仁能不起于定而說法耶！」</p>
<p>曰：「頗有一法非是定耶？」答言：「無也。」</p>
<p>「大德舍利弗！以是義故，當知一切愚癡凡夫應常在定。」</p>
<p>舍利弗言：「以何定故，一切凡夫常在定耶？」曰：「以不壞法性三昧故。」</p>
<p>舍利弗言：「善男子！若如是者，凡夫聖人無有差別。」</p>
<p>「大德舍利弗！如是，如是！我不欲令凡夫聖人有差別也。何以故？聖人無所得一法，凡夫無所生一法，是二不過法性平等之相。」</p>
<p>舍利弗言：「善男子！仁以何等是諸法性平等之相？」</p>
<p>曰：「如舍利弗所得知見。大德舍利弗！汝生賢聖法耶？」答言：「不也！」</p>
<p>「汝滅凡夫法耶？」答言：「不也。」</p>
<p>「汝得賢聖法耶？」答言：「不也。」</p>
<p>「汝見凡夫法耶？」答言：「不也。」</p>
<p>「大德舍利弗！若如是者，汝何知見說言得法耶？」答言：「善男子！可不聞如，凡夫無智慧如，即是漏盡解脫如；漏盡解脫如，即是無餘涅槃如。」</p>
<p>普華菩薩言：「大德舍利弗！如不異如、不改如、不變如、不壞如，應以是如知一切法。」</p>
<p>爾時，長老舍利弗白佛言：「世尊！譬如大火一切炷焰悉皆能燒，如是此諸善男子，所說法性悉皆能燒一切煩惱。」</p>
<p>佛言：「舍利弗！如汝所言，是諸善男子所說法性悉皆能燒一切煩惱。」</p>
<p>爾時，網明童子菩薩問長老舍利弗言：「大德舍利弗！佛說大德於智慧人中最為第一。何等是智慧？而舍利弗於智慧人中最第一耶？」</p>
<p>答言：「善男子！所謂聲聞因聲得解，自照身相少分智慧。以是智慧，佛說我於聲聞弟子智慧人中最為第一，非菩薩中智慧第一。」</p>
<p>曰：「智慧是戲論相耶？」答言：「非也。」</p>
<p>曰：「智慧非平等相耶？」答言：「是也。」</p>
<p>曰：「今大德證平等智慧，云何而說智慧有量？」答言：「善男子！以法性相故智慧無量，隨入法性多少故智慧有量。」</p>
<p>曰：「頗有無量相法作有量說耶？」答言：「無也。」</p>
<p>網明菩薩言：「若如是者，云何舍利弗依量說法？」</p>
<p>爾時，舍利弗默然不答。</p>
<p>爾時，長老大迦葉承佛威神，而白佛言：「世尊！是網明童子菩薩以何因緣，號曰網明？」</p>
<p>爾時，佛告網明童子菩薩言：「善男子！現汝自身善根所成功德光明，令諸天人一切世間心得歡喜，其有福德善根熟者，當發阿耨多羅三藐三菩提心。」</p>
<p>爾時，網明童子菩薩聞佛勅已，而白佛言：「善哉！世尊！唯然受教。」</p>
<p>作是語已，整服右肩，右膝胡跪，即於右手白赤莊嚴羅網指間放大光明，普照十方無量無邊阿僧祇世界，皆悉周遍，其中地獄、畜生、餓鬼、盲聾、背傴、無手無足種種諸病，貪惡眾生，愚癡裸形諸飢渴者，若縛若禁，貧窮惡色，老邁垂死及嫉妬等，種種苦惱，諸有慳貪破戒瞋恚，懈怠妄念，無慧不信，少聞少見，無慚無愧，墮邪疑網，是等眾生遇斯光者，皆得快樂一切歡喜，無一眾生有貪欲恚愚癡憍慢憂愁患等，不得快樂不歡喜者。</p>
<p>其在佛前大會之眾，菩薩摩訶薩及諸聲聞，天、龍、夜叉、乾闥婆、阿修羅、迦樓羅、緊那羅、摩睺羅伽、人與非人，比丘、比丘尼、優婆塞、優婆夷等，是諸大眾皆同一色金色無異，謂如來色。時會大眾皆悉如是，身中快樂心得歡喜，譬如菩薩入喜樂食發起莊嚴三昧無異。時諸大眾悉得希有，各各相見如佛無異，不見佛身為高己身為下。</p>
<p>又以網明童子菩薩光明力故，尋時下方有四菩薩，從地踊出，名願力起菩薩、名勝賢菩薩、名智月光菩薩、名不可降伏菩薩。是四菩薩合掌而立，作是念言：「何者是佛，我欲禮敬？」即聞空中聲曰：「是網明童子菩薩光明力故，一切大眾同一金色與佛無異。」</p>
<p>時四菩薩發希有心，作如是言：「我今實語，如此眾會其色無異，一切諸法亦復如是。」即發誓言：「若我此語誠實不虛，今世尊釋迦牟尼，當現異相，令我得見供養禮事。」</p>
<p>爾時，佛告網明童子菩薩言：「善男子！止此神力，汝今已作佛所作事，汝今已令無量眾生住於佛道。」</p>
<p>爾時，網明童子菩薩受佛教勅，即止神力攝光明事。攝光明已，一切大眾威儀色相，還復如本身口無異，即時如來身相顯現在師子座如本無異。</p>
<p>時四菩薩即見如來，頭面禮足，而作是言：「如來世尊智慧境界不可思議，及網明童子菩薩福德善根願力境界不可思議，依彼功德能與眾生如是快樂令得歡喜。」</p>
<p>爾時，長老大迦葉白佛言：「世尊！此四菩薩從何所來？」四菩薩曰：「我等下方佛世界來。」</p>
<p>大迦葉言：「其國何名？佛號何等？」</p>
<p>四菩薩曰：「國名現諸寶莊嚴，佛號一寶蓋，今現說法。」</p>
<p>大迦葉言：「其佛國土去此幾何？」四菩薩曰：「佛自知之。」</p>
<p>大迦葉言：「仁等今者何故來此？」</p>
<p>四菩薩曰：「是網明童子菩薩光明照彼，我等遇之，即聞釋迦牟尼佛名，及聞網明童子菩薩；是故我等今來至此，見釋迦牟尼佛并網明上人。」</p>
<p>時大迦葉即白佛言：「世尊！一寶蓋佛現諸寶莊嚴世界，去此幾何？」</p>
<p>佛言：「迦葉！彼國土去此過七十二恒河沙等諸佛國土。」</p>
<p>大迦葉言：「世尊！是四菩薩發彼國來，幾時至此？」</p>
<p>佛言：「迦葉！如一念頃，於彼國沒，忽然而至。」</p>
<p>大迦葉言：「希有世尊！然諸菩薩光明遠照，神通速疾甚為希有，今是網明童子菩薩光明遠照，是四菩薩發來速疾乃能如是。」</p>
<p>佛言：「迦葉！如汝所說，菩薩摩訶薩神通之力，所行速疾不可思議，一切聲聞辟支佛等所不能及。」</p>
<p>爾時，長老大迦葉問網明童子菩薩言：「善男子！仁現光明照此大會皆作金色，以何因緣？」答言：「大迦葉！可問世尊，當為汝說。」</p>
<p>時大迦葉以此白佛。佛言：「迦葉！是網明童子菩薩成佛之時，其會大眾同一金色，咸共信樂一切智慧。其佛國土乃至無有聲聞辟支佛名，唯有清淨諸大菩薩摩訶薩眾。」</p>
<p>長老大迦葉白佛言：「世尊！生彼菩薩當知如佛。」</p>
<p>佛言迦葉：「如汝所說，生彼菩薩悉皆如佛。」</p>
<p>是時會中四萬四千人，聞已皆發阿耨多羅三藐三菩提心。既發心已願生彼國，而白佛言：「世尊！若網明童子菩薩得成佛時，我等皆當往生其國。」</p>
<p>爾時，長老大迦葉白佛言：「世尊！是網明童子菩薩，幾時當得阿耨多羅三藐三菩提？」</p>
<p>佛言：「迦葉！汝自問之。」</p>
<p>於是大迦葉，自問網明童子菩薩言：「善男子！仁者幾時當得阿耨多羅三藐三菩提耶？」</p>
<p>網明菩薩言：「大迦葉！若有人問幻化人言：『仁者幾時當得阿耨多羅三藐三菩提？』是幻化人當云何答？」</p>
<p>曰：「幻所化人無決定相，當何所云？」</p>
<p>答曰：「一切諸法皆亦如是無決定相，云何問言幾時當得阿耨多羅三藐三菩提耶？」</p>
<p>曰：「幻所化人離於自相，無異無別無所志願，仁亦如是耶？仁若如是，何能利益無量眾生？」</p>
<p>「大迦葉！阿耨多羅三藐三菩提，即是一切眾生性，一切眾生性即是幻性，幻性即是一切法性。於是法中，我不見有利，不見無利。」</p>
<p>大迦葉言：「善男子！仁今豈可不令眾生住菩提耶？」</p>
<p>曰：「諸佛菩提有住相耶？」</p>
<p>答言：「無也。」</p>
<p>「大迦葉！以是故，我不令眾生住於菩提，我亦不令住於聲聞辟支佛道。」</p>
<p>大迦葉言：「善男子！仁於今者為趣何所？」</p>
<p>曰：「我所趣者乃趣於如。」</p>
<p>曰：「如無所趣亦無有轉。」</p>
<p>曰：「如無趣亦無轉，一切諸法皆住如相。以是故，我無趣無轉。」</p>
<p>大迦葉言：「若一切法皆住如相無趣無轉，仁復云何教化眾生？」</p>
<p>網明菩薩言：「若人發願是則不能教化眾生，若人於法有轉，是亦不能教化眾生。」</p>
<p>大迦葉言：「善男子！仁可不轉眾生生死世間耶？」</p>
<p>「大迦葉！我尚不得世間，何況於世間中而轉眾生？」</p>
<p>大迦葉言：「善男子！仁可不令眾生得涅槃耶？」</p>
<p>「大迦葉！我尚不見涅槃，何況教化眾生令得涅槃？」</p>
<p>大迦葉言：「善男子！如其仁者不得世間不得涅槃，何故諸菩薩行菩薩行，為救無量諸眾生故行於菩提？此豈不為滅度眾生耶！」</p>
<p>「大迦葉！若菩薩見於世間分別涅槃，取眾生相行菩提者，此則不應說為菩薩。」</p>
<p>大迦葉言：「善男子！仁者今於何處行耶？」</p>
<p>「大迦葉！我非世間中行，非涅槃中行，亦復不以眾生相行。大迦葉！如汝所問，仁者今於何處行者？如佛所化人行處，吾於彼行。」</p>
<p>大迦葉言：「佛所化人無有行處。」</p>
<p>「大迦葉！當知一切眾生行處亦如是相。」</p>
<p>大迦葉言：「善男子！佛所化人無貪恚癡，若使一切眾生所行如是相者，一切眾生貪欲恚癡為何所趣？」</p>
<p>「大迦葉！我今問汝隨意答我。大迦葉！汝今寧有貪恚癡不？」答言：「無也。」</p>
<p>曰：「是貪恚癡為盡滅不？」答言：「不也。」</p>
<p>曰：「若大迦葉今無貪欲瞋恚愚癡，亦不盡滅者，汝置貪恚癡於何所耶？」</p>
<p>答言：「善男子！凡夫之人從顛倒起妄想分別生貪恚癡，賢聖法中善知顛倒之實性故，是以不起妄想分別，故無貪欲瞋恚愚癡。」</p>
<p>「大迦葉！於汝意云何？若法從顛倒起，是法為實為虛妄耶？」答言：「善男子！是法虛妄非是實也。」</p>
<p>曰：「若法非實可令實耶？」答言：「不也。」</p>
<p>曰：「若法非實，汝大迦葉於中欲得貪恚癡耶？」答言：「不也。」</p>
<p>曰：「若如是者，為於何所是貪恚癡能染眾生者？」答言：「善男子！若如是者，一切諸法從本已來，自性離於貪恚癡相。」</p>
<p>網明菩薩言：「大迦葉！是故我說一切法相如佛所化。」</p>
<p>說是法時，四萬四千菩薩得柔順法忍。</p>
<p>爾時，長老大迦葉白佛言：「世尊！若有得聞網明童子菩薩名者，彼人不復墮三惡道。若有得見網明童子菩薩身者，當知彼人一切魔業不能障難。若有眾生得聞網明童子菩薩所說法者，彼諸眾生不墮聲聞辟支佛地。若蒙網明童子菩薩所教化者，彼諸眾生於大菩提畢竟不退。世尊！願說網明童子菩薩善根功德莊嚴佛土。」</p>
<p>佛言：「迦葉！是網明童子菩薩，隨其所在諸佛國土遊行之處，皆能利益無量眾生。迦葉！如是網明童子菩薩，所放光明汝見不耶？」答言：「已見。」</p>
<p>佛言：「迦葉！三千大千世界滿中芥子尚可算數，今是網明童子菩薩光明所照令住阿耨多羅三藐三菩提者，彼諸眾生不可數也。迦葉！汝知網明童子菩薩所放光明利益尚爾，何況說法所利益者？汝今諦聽，我當少分說其功德善根莊嚴淨佛國土。</p>
<p>「迦葉！是網明童子菩薩，過七百六十萬阿僧祇劫當得作佛，號曰普光自在王如來、應、正遍知，世界名曰集妙功德。迦葉！其佛往趣菩提樹時，國中諸魔及魔眷屬諸天人民，皆悉畢定於阿耨多羅三藐三菩提。</p>
<p>「迦葉！其佛國土地平如掌，柔軟細滑如迦陵伽安樂處地，一切諸寶以為莊嚴。世界無有三惡道名，亦無八難，其佛國土無有高下瓦礫蕀刺土石等穢，妙寶蓮華以為莊嚴。彼諸蓮華皆是真寶出美妙香，世界長廣。迦葉！彼佛世界有如是等勝功德集。普光自在王如來，多有無量諸菩薩僧，一切善修無量法門，悉得無量自在神通，皆以光明莊嚴其身，得陀羅尼諸勝三昧無礙辯才，善能說法。彼諸菩薩光明神力無不通達，悉得諸通無畏辯才，善能降伏諸魔怨敵。彼諸菩薩修行念慧生慚愧等，上妙智慧諸勝功德以修其心。</p>
<p>「迦葉！彼佛國土無女人名，其諸菩薩皆悉化生，於寶蓮華中結加趺坐，禪喜樂食，諸所須物，經行之處房舍床榻園林浴池，應念即得。</p>
<p>「迦葉！彼普光自在王如來，不以文字說法，但放光明照諸菩薩，即得無生法忍，復照十方通達無礙，令諸眾生得離煩惱，又其光明常出三十二種淨妙法音。何等三十二？謂一切法空，以離諸見清淨故；一切法無相，以離一切分別所分別故；一切法無願，以出三界故；一切法離欲，以自性寂滅故；一切法離瞋，以無有礙相故；一切法離癡，以無闇冥故；一切法無所從來，以本不生故；一切法無去，以無所至故；一切法無住，以無所依住故；一切法過三世，以去來現在無所有故；一切法無異，以其性一故；一切法不生，以離於業報故；一切法無業報，以不見因故；一切法非作，以非可作故；一切法無名，以不可得立名故；一切法無起，以不生不滅故；一切法不實，以本不起故；一切法實，以一道門平等故；一切法無眾生，以不見眾生故；一切法無我，以第一義攝故；一切法鈍，以無所知故；一切法捨，以離憎愛故；一切法離煩惱，以無有取故；一切法無煩惱，以自性不染故；一切法一相，以實際平等故；一切法離相，以常寂定故；一切法住實際，以性不壞故；一切法如相住，以本不壞故；一切法入法性，以遍入故；一切法無緣，以諸緣不合故；一切法諸緣生，以滿足平等故；一切法是菩提，以如實見故；一切法是涅槃，以不成就故。迦葉！彼普光自在王如來光明，常出如是三十二種淨妙法音。</p>
<p>「迦葉！若有眾生生彼國者，當知是人能作佛事。迦葉！彼佛世尊壽命無量。迦葉！彼佛國土，無有魔事能與諸菩薩而作留難。」</p>
<p>長老大迦葉白佛言：「世尊！若其有人欲得清淨佛國土者，應取如彼網明菩薩所修善根功德莊嚴清淨佛土。」</p>
<p>佛言：「迦葉！是網明童子菩薩，乃於無量百千萬億那由他諸如來所，發清淨願修行功德莊嚴具足故，得如是清淨佛土。是故，迦葉！若善男子、若善女人，欲取如是淨佛國土，應學網明童子菩薩所修願行。」</p>
<p>爾時，勝思惟梵天謂網明童子菩薩言：「仁者！已得從佛受記。」</p>
<p>網明童子菩薩言：「梵天！一切眾生皆如來授記。」</p>
<p>曰：「於何事中而得授記？」</p>
<p>曰：「隨業受報而得受記。」</p>
<p>曰：「汝作何業而得受記？」</p>
<p>問言：「梵天！若業非身作，非口作，非意作，是業可得示不？」</p>
<p>梵天答言：「不可示也。」</p>
<p>問言：「梵天！仁以何故而作是說？梵天！頗有菩薩行可作相耶？」</p>
<p>答言：「不也！以菩提非諸行相故。」</p>
<p>問言：「梵天！菩提是起作相耶？」</p>
<p>答言：「非也！以菩提是無為非起作相。」</p>
<p>問言：「梵天！可以起作相得無為菩提不？」</p>
<p>答言：「不也。」</p>
<p>網明菩薩言：「梵天！是故當知依此義意何等處無業無業果、不作不行是菩提，如菩提說亦如是，如說受記亦如是，不可以起作法而得受記。」</p>
<p>梵天問言：「善男子！汝不行六波羅蜜，然後得受記耶？」</p>
<p>答言：「梵天！如汝所說，菩薩行六波羅蜜而得受記。梵天！若菩薩捨一切煩惱名為檀波羅蜜，於諸法無所起名為尸波羅蜜，於諸法無所傷名為羼提波羅蜜，於諸法離相名為毘梨耶波羅蜜，於諸法無所住名為禪波羅蜜，於諸法無戲論名為般若波羅蜜。梵天！菩薩如是行六波羅蜜，於何處行？」</p>
<p>梵天言：「善男子無處行也。何以故？凡有所行皆是不行，若行即是不行，若不行即是行。」</p>
<p>網明菩薩言：「梵天！以是義故，當知無所行是菩提。如汝所問，汝得受菩提記者，如真如法性得受記，我亦如是受記。梵天！依此法應知無行是菩薩行。梵天！如汝所言汝得受記，如真如及法界受記，如是我受記。」</p>
<p>梵天言：「善男子！無有真如法界受記。」</p>
<p>網明菩薩言：「梵天！如是相記如真如法界。」</p>
<p>爾時，勝思惟梵天白佛言：「世尊！菩薩以何行故，得為諸佛授阿耨多羅三藐三菩提記？」</p>
<p>佛言：「梵天！若菩薩不行生法、不行滅法，不行善法、不行不善法，不行世間法、不行出世間法，不行有漏法、不行無漏法，不行有罪法、不行無罪法，不行有為法、不行無為法，不行修道、不行斷除，不行世間、不行涅槃，不行見法、不行聞法、不行覺法、不行知法，不行施、不行捨、不行戒、不行覆、不行忍、不行善、不行發、不行精進、不行禪、不行三昧、不行慧，不行行、不行知、不行得。梵天！若菩薩如是行者，諸佛則授阿耨多羅三藐三菩提記。何以故？梵天！諸有所行皆有所是，無所是是菩提。諸有所行皆是分別，無分別是菩提。諸有所行皆是起作，無起作是菩提。諸有所行皆是戲論，無戲論是菩提。梵天！依此義故，是以當知，若菩薩過諸所行則得受記。」</p>
<p>爾時，勝思惟梵天白佛言：「世尊！世尊言受記，受記者，以何等法名為受記？」</p>
<p>佛言：「梵天！離諸法二相名為受記，不分別生滅名為受記，離身口意業相名為受記。</p>
<p>「梵天！我念過去，爾時有劫名曰善見，我於彼劫供養七十二那由他佛，是諸如來不授我記。又過是劫劫名善化，我於彼劫供養七十二億佛，是諸如來亦不授我記。又過是劫劫名梵歎，我於彼劫供養八萬八千佛，是諸如來亦不授我記。又過是劫劫名無咎，我於彼劫供養三萬二千佛，是諸如來亦不授我記。又過是劫劫名莊嚴，我於彼劫供養四千八萬佛，皆以一切供養之具而供養之，是諸如來亦不授我記。</p>
<p>「梵天！我於往昔已曾一劫及餘殘劫，供養諸佛，盡心恭敬尊重讚歎，淨修梵行，一切布施，一切持戒及行頭陀。離於瞋恚，忍辱慈心，如所說行勤修精進，一切所聞皆能受持。獨處遠離入諸禪定，隨所聞慧讀誦思問。是諸如來亦不授我記。何以故？以依止文字問於諸佛，是以諸佛不授我記。何以故？以依止所行故。是以當知，若諸菩薩出過諸行則得受記。</p>
<p>「梵天！我於是後見然燈佛，即得無生法忍。時然燈佛授我記言：『善男子！汝於來世當得作佛，號釋迦牟尼如來、應、正遍知。』我於爾時，出過諸行滿足六波羅蜜。何以故？若菩薩能捨諸相名為檀波羅蜜，能滅諸所受持名為尸波羅蜜，不為境界所傷名為羼提波羅蜜，離諸所行名為毘梨耶波羅蜜，不憶念一切法名為禪波羅蜜，能忍諸法無生性故名為般若波羅蜜。梵天！我於然燈佛所，滿足如是六波羅蜜。</p>
<p>「梵天！我從初發菩提心已來所作布施，於此捨相布施，百分不及一，百千分百千萬億分，乃至算數譬喻所不能及。</p>
<p>「梵天！我從初發心已來持戒行頭陀，於此常滅戒，百分不及一，乃至算數譬喻所不能及。</p>
<p>「梵天！我從初發心已來柔和忍辱，於此畢竟忍法，百分不及一，乃至算數譬喻所不能及。</p>
<p>「梵天！我從初發心已來發勤精進，於此不取不捨精進，百分不及一，乃至算數譬喻所不能及。</p>
<p>「梵天！我從初發心已來禪定獨處，於此無住禪定，百分不及一，乃至算數譬喻所不能及。</p>
<p>「梵天！我從初發心已來思惟籌量智慧，於此無戲論智慧，百分不及一，百千分百千萬億分，乃至算數譬喻所不能及。梵天！是故當知，我於爾時已得滿足六波羅蜜。」</p>
<p>梵天言：「世尊！世尊！云何名為滿足六波羅蜜？」</p>
<p>佛言：「梵天！若不念施，不依止戒，不分別忍，不取精進，不住禪定，不二於慧，梵天！是名滿足六波羅蜜。」</p>
<p>梵天言：「世尊！滿足六波羅蜜已，能滿足何法？」</p>
<p>佛言：「梵天！滿足六波羅蜜已，能滿足薩婆若。」</p>
<p>梵天言：「世尊！云何滿足六波羅蜜已，能滿足薩婆若？」</p>
<p>佛言：「梵天！布施平等即是薩婆若平等，持戒平等即是薩婆若平等，忍辱平等即是薩婆若平等，精進平等即是薩婆若平等，禪定平等即是薩婆若平等，智慧平等即是薩婆若平等，以是平等一切法，名為薩婆若。</p>
<p>「復次，梵天！滿足布施相、持戒相、忍辱相、精進相、禪定相、智慧相，是名薩婆若。梵天！如是滿足六波羅蜜，能滿足薩婆若。」</p>
<p>梵天言：「世尊！何者是薩婆若滿足？」</p>
<p>佛言：「梵天！若眼不見色，乃至意不知法，梵天！若如是觀察內外六入，是名滿足薩婆若。梵天！如是滿足薩婆若，所謂不著眼，乃至不著意，以是義故，名為如來無障無閡薩婆若智。</p>
<p>「梵天！薩婆若於法無所受。何以故？以薩婆若非受法器故。梵天！言非器者此名無物，能受盛故，言無物者則名為空，空同虛空是名薩婆若。以是義故，不能受法。梵天！譬如一切所作皆依虛空，而彼虛空無所依也。如是薩婆若智，皆從薩婆若出，而薩婆若無所依也。」</p>
<p>勝思惟梵天白佛言：「世尊！所說薩婆若，薩婆若者為何謂耶？以何義故名薩婆若？」</p>
<p>佛言：「梵天！一切諸行彼薩婆若智知，所謂聲聞辟支佛，及一切世間，以是義故名薩婆若。諸有所行平等智，知諸心，知諸行，知諸慈悲，知諸學，知諸發起修行故，名薩婆若。</p>
<p>「能離一切諸相，能破一切諸覺故，名薩婆若。如實知說不說，如實知一切眾生心行故，名薩婆若。如實知一切證智故，名薩婆若。如實知無學智聲聞辟支佛智，如實知一切種智，皆是薩婆若中出，以是義故名薩婆若。</p>
<p>「如實知正行皆從薩婆若出故，名薩婆若。如實知一切藥故，名薩婆若。能令一切病滅故，名薩婆若。能離一切縛故，名薩婆若。能除一切煩惱習氣故，名薩婆若。常在一切定故，名薩婆若。一切法中無疑故，名薩婆若。從彼薩婆若，出一切世間出世間智慧故，名薩婆若。知一切智慧方便相故，名薩婆若。梵天！一切諸法方便從此法出故，名薩婆若。」</p>
<p>爾時，勝思惟梵天白佛言：「希有世尊！諸佛如來智慧甚深心無所緣，而知一切眾生心心所行。世尊！彼薩婆若有如是等無量功德，其誰智慧善男子、善女人聞薩婆若不發阿耨多羅三藐三菩提心？」</p>

<p class='juan'>勝思惟梵天所問經卷第三</p></div>
</div><!-- end of div[@id='body'] -->
</body></html>