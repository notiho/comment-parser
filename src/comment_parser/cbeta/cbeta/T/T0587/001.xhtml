<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勝思惟梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 587 [Nos. 585, 586]
<p class='juan'><a id='mulu1' />勝思惟梵天所問經卷第一</p><p class="byline">元魏天竺三藏菩提流支譯</p>
<div class='div-jing'><p>歸命一切諸佛菩薩。</p>
<p>如是我聞：</p>
<p>一時，婆伽婆住王舍城迦蘭陀竹林，與大比丘僧六萬四千人俱、菩薩摩訶薩七萬二千人，皆是智者之所識知，得具足陀羅尼，得無障礙樂說辯才，得諸三昧，得大神通，奮迅無礙，畢竟得無所畏，如實善知諸法體相，得無生法忍。其名曰文殊師利法王子、寶手法王子、寶印手法王子、寶德法王子、虛空藏法王子、發心轉法輪法王子、網明法王子、奮迅法王子、功德藏法王子、能捨一切法法王子、鉢頭摩莊嚴法王子、師子法王子、月光法王子、月明法王子、最勝意法王子，一切莊嚴法王子。</p>
<p>跋陀婆羅等上首，十六大賢士，其名曰：跋陀婆羅菩薩、寶積菩薩、善將導菩薩、人德菩薩、善護德菩薩、大海德菩薩、帝釋王德菩薩、上意菩薩、勝意菩薩、增上意菩薩、不空見菩薩、善住菩薩、善奮迅菩薩、無量意菩薩、不休息菩薩、日藏菩薩、持地菩薩，如是等菩薩摩訶薩七萬二千人。及四天王，天帝釋王上首，三十三天、夜摩天、兜率陀天、化樂天、他化自在天、及梵王等諸餘梵天，并餘無量天、龍、鬼神夜叉、乾闥婆、阿修羅、迦樓羅、緊那羅、摩睺羅伽、人與非人，普皆來集。</p>
<p>爾時，世尊有百千萬大眾集會，恭敬圍遶，而為說法。</p>
<p>爾時，網明童子菩薩即從坐起，整服右肩右膝著地，頂禮佛足，合掌向佛，動此三千大千世界，觀察三千大千世界一切眾生，而白佛言：「世尊！我欲少問，若佛聽者，乃敢諮請。」</p>
<p>佛言：「網明！恣汝所問，我當解說，悅可爾心。」</p>
<p>於是，網明童子菩薩既蒙聽許心大歡喜，即白佛言：「世尊！如來身相超百千萬日月光明，我自惟念：『若有眾生能見佛身及思惟者，甚為希有。』我復思惟：『若有眾生能見佛身及思惟者，皆是如來威神之力。』」</p>
<p>佛言：「網明！如是，如是。如汝所言，若佛如來不加威神，眾生無有能見佛身及思惟者，亦無有能問如來者。何以故？</p>
<p>「網明！如來有光名寂莊嚴，若以此光觸諸眾生，遇斯光者，能見佛身思惟佛身不壞眼根。</p>
<p>「網明！如來有光名無畏辯，若以此光觸諸眾生，遇斯光者，能問如來其辯無盡。</p>
<p>「網明！如來有光名集一切諸善根本，若以此光觸諸眾生，遇斯光者，能問如來轉輪聖王行業因緣。如來有光名淨莊嚴，若以此光觸諸眾生，遇斯光者，能問如來天帝釋王行業因緣。</p>
<p>「如來有光名曰自在，若以此光觸諸眾生，遇斯光者，能問如來大梵天王行業因緣。如來有光名離煩惱，若以此光觸諸眾生，遇斯光者，能問如來聲聞乘人所行之道。</p>
<p>「如來有光名善遠離，若以此光觸諸眾生，遇斯光者，能問如來緣覺乘人所行之道。如來有光名益一切智智，若以此光觸諸眾生，遇斯光者，能問如來最上佛乘大乘之道。</p>
<p>「如來有光名曰<span class='corr'>往</span>益佛，來去時足下光明，若以此光觸諸眾生，遇斯光者，隨所壽終生於天上。</p>
<p>「如來有光名一切莊嚴，若佛入城放斯光明，眾生遇者得樂歡喜，諸莊嚴具莊嚴其城。</p>
<p>「如來有光名曰分散，若以此光觸諸世界，無量無邊世界震動。</p>
<p>「如來有光名曰生樂，若以此光觸諸眾生，能滅地獄眾生苦惱。</p>
<p>「如來有光名曰上慈，若以此光觸諸眾生，能令畜生不相殺害。</p>
<p>「如來有光名曰涼樂，若以此光觸諸眾生，能滅餓鬼飢渴熱惱。</p>
<p>「如來有光名曰明淨，若以此光觸諸眾生，能令盲者得眼能視。</p>
<p>「如來有光名曰聽聰，若以此光觸諸眾生，能令聾者得耳聞聲。</p>
<p>「如來有光名曰止息，若以此光觸諸眾生，住十不善惡業道者，能令安住十善業道。</p>
<p>「如來有光名曰慚愧，若以此光觸諸眾生，能令狂者皆得正念。</p>
<p>「如來有光名曰離惡，若以此光觸諸眾生，令邪見者皆得正見。</p>
<p>「如來有光名曰能捨，若以此光觸諸眾生，能令慳者破慳貪心修行布施。</p>
<p>「如來有光名無悔熱，若以此光觸諸眾生，令毀禁者皆得持戒。</p>
<p>「如來有光名曰安利，若以此光觸諸眾生，能令瞋者皆行忍辱。</p>
<p>「如來有光名曰勤修，若以此光觸諸眾生，令懈怠者皆行精進。</p>
<p>「如來有光名曰一心，若以此光觸諸眾生，令忘念者皆得禪定。</p>
<p>「如來有光名曰能解，若以此光觸諸眾生，令愚癡者皆得智慧。</p>
<p>「如來有光名無垢淨，若以此光觸諸眾生，令不信者皆得正信。</p>
<p>「如來有光名曰能持，若以此光觸諸眾生，令少聞者皆得多聞。</p>
<p>「如來有光名曰威儀，若以此光觸諸眾生，無慚愧者皆得慚愧。</p>
<p>「如來有光名曰安隱，若以此光觸諸眾生，令多欲者斷除婬欲。</p>
<p>「如來有光名曰歡喜，若以此光觸諸眾生，令多怒者斷除瞋恚。</p>
<p>「如來有光名曰照明，若以此光觸諸眾生，令多癡者觀十二緣斷除愚癡。</p>
<p>「如來有光名曰遍行，若以此光觸諸眾生，令等分者斷除等分。</p>
<p>「網明！如來有光名曰示現一切種色，若以此光觸諸眾生，能令遇者皆見佛身種種異色無量種色過百千萬色。</p>
<p>「網明！當知如來若以一劫，若餘殘劫，依於如來光明說法不可窮盡。是故如來、應、正遍知光明功德，無量無邊不可窮盡。」</p>
<p>爾時，網明童子菩薩白佛言：「希有世尊！如來示現無量無邊身光莊嚴，不可思議，方便善巧相應說法。世尊！我未聞此諸光明名。世尊！如我解佛所說法義，世尊！若有菩薩得聞如此諸光明名，能生淨信恭敬心者，彼諸眾生畢竟定得如來如是光明之身。世尊！惟願今放請菩薩光覺諸菩薩，令他方菩薩善問難者皆悉覺知，既覺知已發心來此娑婆世界，既來此已，問於如來、供養如來、問答如來。」</p>
<p>爾時，世尊既受網明菩薩請已，即放光明，照於他方無量無邊諸佛世界。於是諸方無量菩薩依佛光明觸其身故，皆來至此娑婆世界。</p>
<p>爾時，東方過七十二恒河沙等諸佛國土，有佛國土名曰清潔。彼中有佛，號月光明如來、應、正遍知，現在現命現住，惟為諸菩薩摩訶薩說清淨法。</p>
<p>彼佛國土有菩薩梵天名勝思惟，住不退輪，蒙佛光明觸其身已，到彼佛所頂禮佛足，白言：「世尊！何因何緣，於此世界大光明現？」</p>
<p>月光明佛告言：「梵天！西方去此過七十二恒河沙等諸佛世界，有佛世界名曰娑婆。彼中有佛，號釋迦牟尼如來、應、正遍知，現在現命現住，為眾說法。是彼佛身所放光明，為集十方諸大菩薩摩訶薩故。」</p>
<p>梵天言：「世尊！我今欲詣娑婆世界奉見彼佛，供養彼佛、禮拜、親近、諮問、問答深細意問，彼佛世尊亦欲見我。」</p>
<p>其佛告言：「便往，梵天！今正是時。彼國今有若干千億諸大菩薩，現前集會。梵天！汝今應以十種清淨堅固心遊彼世界，所謂於毀於譽心無增減故，聞善聞惡等以慈心故，於諸愚智等以悲心故，於上中下眾生之類意常平等故，於輕毀供養心無有二故，不見他人功德過失故，見種種乘皆是一味故，聞三惡道心不驚怖故，於諸菩薩生世尊想故，佛出五濁生希有想故。梵天！汝當依此十種清淨堅固心遊彼世界。」</p>
<p>爾時，勝思惟梵天白其佛言：「世尊！然我不敢於如來前作師子吼，我所能行，佛自知之。」</p>
<p>時，月光明如來國土餘諸菩薩白其佛言：「世尊！我得大利，不生如是國土，不生如是惡眾生中。」</p>
<p>其佛告言：「諸善男子！勿作是語。何以故？若菩薩於此國中，滿百千劫淨修梵行，不如於彼娑婆世界，從旦至中無瞋礙心，其福為勝。何以故？以彼世界多有垢染、多有諸難，彼諸眾生多有垢染、多有鬪諍故。」</p>
<p>即時彼國有萬二千諸菩薩等，欲與勝思惟梵天俱共發來，而作是言：「如來知我行菩薩行，我等亦欲以此十心，一心遊行娑婆世界，見釋迦牟尼佛禮拜供養，一心定意遊行彼國。」</p>
<p>爾時勝思惟梵天與萬二千諸菩薩等，頭面禮拜月光明佛，於其國土忽然不現，譬如壯士屈申臂頃，一剎那頃，一羅婆頃，一無侯多頃，到娑婆世界釋迦牟尼佛所，頭面禮足，右遶三匝，却住一面。</p>
<p>爾時，佛告網明菩薩言：「網明！汝見勝思惟梵天來不？」</p>
<p>網明菩薩白佛言：「如是，世尊！唯然已見。」</p>
<p>佛言：「網明！此勝思惟梵天於一切正問諸菩薩中，為最第一；於一切善巧隨意所宜說法諸菩薩中，為最第一；於一切美妙音聲諸菩薩中，為最第一；於一切美妙言語諸菩薩中，為最第一；於一切先意問訊諸菩薩中，為最第一；於一切應以言語供養諸菩薩中，為最第一；於一切無障礙言語諸菩薩中，為最第一；於一切密意言語諸菩薩中，為最第一；於一切無瞋恨心諸菩薩中，為最第一；於一切慈心行諸菩薩中，為最第一；於一切悲心行諸菩薩中，為最第一；於一切喜心行諸菩薩中，為最第一；於一切捨心行諸菩薩中，為最第一；於一切善問疑心諸菩薩中，為最第一。」</p>
<p>爾時，勝思惟梵天與萬二千諸菩薩等，頂禮佛足，右遶三匝，合掌向佛，偈讚請曰：</p>

<div class="lg regular" style="margin-left:1em;"><div class='lg-row'>「世尊大名勝，　普聞於十方，</div>
<div class='lg-row'>所在諸如來，　無不稱歎者。</div>
<div class='lg-row'>有諸餘淨國，　無三惡道名，</div>
<div class='lg-row'>捨如是妙土，　慈悲故生此。</div>
<div class='lg-row'>佛名智無減，　與諸如來等，</div>
<div class='lg-row'>以大悲本願，　處斯穢惡土，</div>
<div class='lg-row'>若人於淨國，　梵行滿一劫，</div>
<div class='lg-row'>此土須臾間，　行慈為最勝。</div>
<div class='lg-row'>若人於此土，　有身口意罪，</div>
<div class='lg-row'>應墮三惡道，　現世受得除。</div>
<div class='lg-row'>生此土菩薩，　不應懷憂惱，</div>
<div class='lg-row'>設有惡道罪，　頭痛則得除。</div>
<div class='lg-row'>此土諸菩薩，　若能守護法，</div>
<div class='lg-row'>世世所生處，　不失於正念。</div>
<div class='lg-row'>若人欲斷縛，　滅煩惱業罪，</div>
<div class='lg-row'>於此土護法，　增益一切智。</div>
<div class='lg-row'>淨土多億劫，　受持清淨戒，</div>
<div class='lg-row'>於此娑婆國，　從旦至中勝。</div>
<div class='lg-row'>我見安樂國，　無量壽佛國，</div>
<div class='lg-row'>無苦及苦名，　彼作福非奇。</div>
<div class='lg-row'>於此煩惱處，　能忍不可忍，</div>
<div class='lg-row'>亦教他此法，　其福為最勝。</div>
<div class='lg-row'>我禮無上尊，　大悲救苦者，</div>
<div class='lg-row'>能忍惡眾生，　說法甚為難。</div>
<div class='lg-row'>佛集十方界，　名聞諸菩薩，</div>
<div class='lg-row'>聽法無厭者，　廣為說佛道。</div>
<div class='lg-row'>釋梵天四王，　諸天龍神等，</div>
<div class='lg-row'>皆悉欲求法，　願隨信樂說。</div>
<div class='lg-row'>比丘、比丘尼，　及清信士女，</div>
<div class='lg-row'>是四眾普集，　願時為演說。</div>
<div class='lg-row'>有樂佛乘者，　及聲聞緣覺，</div>
<div class='lg-row'>佛知其深心，　願悉為斷疑。</div>
<div class='lg-row'>不斷佛種者，　能出生三寶，</div>
<div class='lg-row'>為是諸菩薩，　我今請法王，</div>
<div class='lg-row'>名稱普流布，　十方菩薩聞，</div>
<div class='lg-row'>皆悉共來集，　願說無上道。</div>
<div class='lg-row'>法非二乘境，　我等信力入，</div>
<div class='lg-row'>不可思議慧，　惟是佛境界。</div>
<div class='lg-row'>我今有所請，　悔過於世尊，</div>
<div class='lg-row'>如來無疲惓，　願說菩提道。」</div>
</div><p>爾時，勝思惟梵天偈讚歎已，白佛言：「世尊！云何菩薩其心堅固而不疲惓？云何菩薩所言決定而不中悔？云何菩薩增長諸善根？云何菩薩無所恐畏威儀不轉？云何菩薩增長諸白法？云何菩薩善知從一地至一地？云何菩薩善知方便教化眾生？云何菩薩隨順諸眾生？云何菩薩不失菩提心？云何菩薩能一其心而不散亂？云何菩薩善求於法？云何菩薩善出毀禁之罪？云何菩薩善斷諸煩惱？云何菩薩善往諸大眾？云何菩薩善開法施？云何菩薩得先因力不失善根？云何菩薩不由他教而能自行六波羅蜜？云何菩薩能轉捨禪定還生欲界？云何菩薩於諸佛法得不退轉？云何菩薩不斷佛種如實修行？」</p>
<p>爾時，世尊讚勝思惟大梵天言：「善哉，善哉！梵天！善哉！梵天！汝今善能問於如來如是之義。梵天！汝今至心諦聽，我為汝說。」</p>
<p>大梵天言：「如是，世尊！願樂欲聞。」</p>
<p>佛言：「梵天！諸菩薩摩訶薩，畢竟成就四法，其心堅固而不疲惓。何等為四？一者、於諸眾生起大悲心故；二者、精進常不懈故；三者、信解生死如夢故；四者、正思惟無等等佛之智慧故。梵天！諸菩薩摩訶薩畢竟成就如是四法，其心堅固而不疲惓。</p>
<p>「梵天！諸菩薩摩訶薩畢竟成就四法，所言決定而不中悔。何等為四？一者、決定說諸法無我故；二者、決定說諸生處無有樂者故；三者、決定常讚大乘故；四者、決定說罪福業不失故。梵天！諸菩薩摩訶薩畢竟成就如是四法，所言決定而不中悔。</p>
<p>「梵天！諸菩薩摩訶薩畢竟成就四法增長諸善根。何等為四？一者、持戒故；二者、多聞故；三者、布施故；四者、出家故；是為四法。</p>
<p>「梵天！諸菩薩摩訶薩畢竟成就四法，無所恐畏威儀不轉。何等為四？一者、不畏不得財利故；二者、不畏毀辱故；三者、不畏惡名故；四者、不畏苦惱故；是為四法。</p>
<p>「梵天！諸菩薩摩訶薩畢竟成就四法，增長諸白法。何等為四？一者、教諸眾生修行大菩提故；二者、布施不求果報故；三者、守護正法故；四者、以智慧教諸菩薩故；是為四法。</p>
<p>「梵天！諸菩薩摩訶薩畢竟成就四法，善知從一地至一地。何等為四？一者、集諸善根故；二者、遠離一切諸過咎故；三者、善知方便迴向故；四者、常勤精進故；是為四法。</p>
<p>「梵天！諸菩薩摩訶薩畢竟成就四法，善知方便教化眾生。何等為四？一者、隨順眾生意故；二者、於他功德起隨喜心故；三者、悔過除罪故；四者、勸請諸佛故；是為四法。</p>
<p>「梵天！諸菩薩摩訶薩畢竟成就四法，隨順諸眾生。何等為四？一者、常求利安一切眾生故；二者、自捨己樂故；三者、心和忍辱故；四者、除捨憍慢故；是為四法。</p>
<p>「梵天！諸菩薩摩訶薩畢竟成就四法，不失菩提心。何等為四？一者、常憶念佛故；二者、所作善根不離菩提心故；三者、親近善知識故；四者、讚歎大乘故；是為四法。</p>
<p>「梵天！諸菩薩摩訶薩畢竟成就四法，能一其心而不散亂。何等為四？一者、遠離聲聞心故；二者、捨辟支佛心念故；三者、求法無厭足故；四者、如所聞法廣為人說故；是為四法。</p>
<p>「梵天！諸菩薩摩訶薩畢竟成就四法，善求於法。何等為四？一者、於法生珍寶想以難得故；二者、於法生妙藥想療眾病故；三者、於法生財利想以不失故；四者、於法生滅苦想至涅槃故；是為四法。</p>
<p>「梵天！諸菩薩摩訶薩畢竟成就四法，善出毀禁之罪。何等為四？一者、得無生忍以諸法內觀故；二者、得無滅忍以諸法無去故；三者、得因緣忍觀諸法因緣故；四者、得無住忍無新無舊故；是為四法。</p>
<p>「梵天！諸菩薩摩訶薩畢竟成就四法，善斷諸煩惱。何等為四？一者、正觀察故；二者、遠離未來諸障增長諸白法故；三者、得善法力故；四者、獨處遠離故；是為四法。</p>
<p>「梵天！諸菩薩摩訶薩畢竟成就四法，善往諸大眾。何等為四？一者、求法不求勝故；二者、恭敬心無憍慢故；三者、惟求於法不自顯現故；四者、教人善法不求名利故；是為四法。</p>
<p>「梵天！諸菩薩摩訶薩畢竟成就四法，善開法施。何等為四？一者、守護法故；二者、自益智慧亦益他人故；三者、行善人法故；四者、示人垢淨故；是為四法。</p>
<p>「梵天！諸菩薩摩訶薩畢竟成就四法，得先因力不失善根。何等為四？一者、於他闕失不見其過故；二者、於瞋怒人常修慈心故；三者、常說諸法因緣故；四者、常念菩提故；是為四法。</p>
<p>「梵天！諸菩薩摩訶薩畢竟成就四法，不由他教而能自行六波羅蜜。何等為四？一者、以施導人故；二者、不說他人毀禁之罪故；三者、善知攝法教化眾生故；四者、達解深法故；是為四法。</p>
<p>「梵天！諸菩薩摩訶薩畢竟成就四法，能轉捨禪定還生欲界。何等為四？一者、其心柔軟故；二者、得諸善根力故；三者、善修智慧方便力故；四者、不捨一切諸眾生故；是為四法。</p>
<p>「梵天！諸菩薩摩訶薩畢竟成就四法，於諸佛法得不退轉。何等為四？一者、堪受無量生死故；二者、供養無量諸佛故；三者、修行無量大慈故；四者、修行無量大悲故；是為四法。</p>
<p>「梵天！諸菩薩摩訶薩畢竟成就四法，不斷佛種如實修行。何等為四？一者、不退本願故；二者、如實修行故；三者、於諸善法大欲精進故；四者、深心行於佛道故。梵天！諸菩薩摩訶薩畢竟成就如是四法，不斷佛種如實修行。」</p>
<p>說如是等諸四法時，二萬二千諸天及人，皆發阿耨多羅三藐三菩提心，五千菩薩得無生法忍，十方世界諸來菩薩供養於佛，所散天華周遍三千大千世界，積至于膝。</p>
<p>爾時，網明童子菩薩問勝思惟大梵天言：「梵天！佛說汝於一切正問諸菩薩中為最第一，云何菩薩所問為正問耶？」</p>
<p>梵天言：「網明！若菩薩見我故問，名為邪問非為正問；見他故問，名為邪問非為正問；分別法問，名為邪問非為正問。網明！若菩薩無我見問，無他見問，無法見問，名為正問非為邪問。</p>
<p>「復次，網明！若菩薩以生故問名為邪問，以滅故問名為邪問，以是處非處故問，名為邪問。網明！若菩薩不以生故問，不以滅故問，不以是處非處故問，名為正問。</p>
<p>「復次，網明！若菩薩為染故問名為邪問，為淨故問名為邪問，為生死故問名為邪問，為出生死故問名為邪問，為涅槃故問名為邪問。網明！若菩薩不為染淨故問，不為生死出生死故問，不為涅槃故問，名為正問。何以故？於法位中，無染、無淨、無生死、無涅槃故。</p>
<p>「復次，網明！若菩薩為得故問非為正問，為取故問非為正問，為證故問非為正問，為分別故問非為正問，為知故問非為正問，為依止故問非為正問，為修故問非為正問，為修見故問非為正問。是故，網明！以何處無得、無取、無證、無分別、無知、無依止、無修、無修見故問，是為正問。</p>
<p>「復次，網明！若菩薩是善法是不善法，是有漏法是無漏法，是有罪法是無罪法，是有為法是無為法，是世間法是出世間法。網明！如是等二法隨所依而問者，名為邪問。網明！若菩薩不見二不見不二，無相無相平等行問，名為正問。</p>
<p>「復次，網明！若菩薩分別佛問名為邪問，分別法問名為邪問，分別僧問名為邪問，分別佛國土問名為邪問，分別眾生問名為邪問，分別乘問名為邪問。網明！若菩薩於法不作一異問者，名為正問。</p>
<p>「復次，網明！一切法正、一切法邪！」</p>
<p>網明菩薩言：「梵天！云何一切法正？云何一切法邪？」</p>
<p>梵天言：「網明！諸法不可思議故，一切法名為正；若不可思議而思議者，一切法名為邪。一切法寂靜，名為正思惟，若不信解是寂靜者，是即分別諸法。若分別諸法則入增上慢，若入增上慢隨所分別，皆名邪問。」</p>
<p>網明菩薩言：「梵天！云何名為諸法正性？」</p>
<p>梵天言：「網明！諸法離自性離欲際，是名正性。」</p>
<p>網明菩薩言：「梵天！少有眾生能解如是諸法正性。」</p>
<p>梵天言：「是法正性不一不多。網明！若有善男子、善女人能如是知諸法正性，若已知，若今知，若當知，是人無有法已得，無有法今得，無有法當得。何以故？佛說無得、無分別，名為所作已辦相。網明！若有善男子、善女人得聞如是諸法正性，勤行精進，是名如實修行。彼人不戲諸法，若不戲諸法，彼人無有法得；若無有法得，彼人不住世間，不住涅槃。何以故？諸佛不得生死、不得涅槃故。」</p>
<p>網明菩薩言：「梵天！如來可不為度生死故說法耶！」</p>
<p>梵天言：「佛所示法有度生死耶？」</p>
<p>答言：「無也！如來不令眾生離於世間，亦不令眾生得於涅槃。」</p>
<p>梵天言：「善男子！以是因緣，當知如來不令眾生出於生死入於涅槃，但為化度妄想分別生死涅槃二相者耳，此中實無出於生死至涅槃者。何以故？諸法平等，實無有人往來生死，亦無有人入於涅槃，無染無淨故。」</p>
<p>爾時，世尊讚勝思惟大梵天言：「善哉，善哉！梵天！善哉！梵天！若有欲說諸法正性，應當如汝之所說也。」</p>
<p>說是法時，二千比丘不受諸法漏盡心得解脫。</p>
<p>如來復告大梵天言：「梵天！我不得生死、不得涅槃。何以故？如來雖說生死，實無有人往來生死；雖說涅槃，實無有人得涅槃者。若有得入如此法門，當知是人非生死相、非涅槃相。」</p>
<p>爾時，會中五百比丘，即從坐起，而作是言：「若無世間無涅槃者，我等便為空修梵行。為何義故，修行正道諸禪三昧三摩跋提？」</p>
<p>爾時，網明菩薩法王子白佛言：「世尊！若有於法而起生見、起滅見者，世尊！彼人不過生死，則於其人佛不出世。世尊！若有決定見涅槃者，彼人亦不度生死，亦不得涅槃。何以故？世尊言：『涅槃者名為除滅諸相，遠離一切動、一切我想、一切發、一切戲故。』世尊！是諸比丘已於如來正法出家，而今墮在外道邪見，於涅槃樂中求決定相，譬如從麻出油、從酪出酥。世尊！若人於諸法寂滅相中求涅槃者，我說是輩為增上慢邪見外道。世尊！正行道者，於寂滅法，不作生相不作滅相，無得無果。」</p>
<p>爾時，網明菩薩法王子問勝思惟大梵天言：「是五百比丘從此眾座而起去者，云何而為作諸方便，引導其心入此法門，令得信解離惡邪見？」</p>
<p>梵天言：「善男子！縱令使去至恒河沙諸佛國土，不能得出如此法門。譬如癡人畏於虛空捨空而走，在所至處不離虛空。此諸比丘亦復如是，雖復遠去，不出空相，不出無相相，不出無願相。又譬如人求索，虛空東西馳走言：『我欲得空，我欲得空。』於空中行而不見空。此諸比丘亦復如是，欲求涅槃，行涅槃中而不得涅槃。何以故？言涅槃者但有名字，猶如虛空但有名字不可得取，涅槃亦爾，但有名字而不可得。」</p>
<p>爾時，五百比丘聞說是已，不受諸法漏盡心得解脫，得神通已，而作是言：「世尊！若人乃於諸法畢竟寂滅相中求涅槃者，則於其人佛不出世。世尊！我等今者，非凡夫、非學、非無學、非阿羅漢，不在世間，不在涅槃。何以故？以離一切動、一切我想、一切發、一切戲故，名為諸佛出世。」</p>
<p>爾時，長老舍利弗問諸比丘言：「汝等今者真是沙門，所作自利皆悉已辦耶？」</p>
<p>諸比丘言：「長老舍利弗！我等今者，得諸煩惱染，不可作而作。」</p>
<p>舍利弗言：「汝諸長老！以何意故如是說耶？」</p>
<p>諸比丘言：「舍利弗！我等以知諸煩惱相，是故說言，得諸煩惱染，不可作而作。舍利弗！我意在此故如是說，我已得諸煩惱染，不可作而作。」</p>
<p>舍利弗言：「善哉！善哉！汝等今者住於福田能消供養。」</p>
<p>諸比丘言：「舍利弗！大師世尊猶尚不能消諸供養，何況我等能消供養？」</p>
<p>舍利弗言：「汝以何故作如是說？」</p>
<p>諸比丘言：「舍利弗！大師世尊知見法性，性常淨故。」</p>
<p>爾時，勝思惟梵天白佛言：「世尊！誰是世間應受供養？」</p>
<p>佛言：「梵天！不為世法之所牽者。」</p>
<p>勝思惟大梵天言：「世尊！誰能消諸供養？」</p>
<p>佛言：「梵天！謂於諸法無所取著者。」</p>
<p>梵天言：「世尊！何者清淨堪為福田能受供養？」</p>
<p>佛言：「梵天！謂不壞菩提心者。」</p>
<p>梵天言：「世尊！誰為眾生善知識耶？」</p>
<p>佛言：「梵天！謂於一切眾生不捨慈心者。」</p>
<p>梵天言：「世尊！誰知報佛恩？」</p>
<p>佛言：「梵天！謂不斷佛種者。」</p>
<p>梵天言：「世尊！云何供養於佛？」</p>
<p>佛言：「梵天！以通達無生際故。」</p>
<p>梵天言：「世尊！誰能親近於佛？」</p>
<p>佛言：「梵天！乃至失命因緣不毀禁戒者。」「世尊！誰能恭敬於佛？」</p>
<p>佛言：「善護六根者。」</p>
<p>「世尊！於世間中誰名財富？」佛言：「成就七財者。」</p>
<p>「世尊！誰名知足？」佛言：「得出世間勝般若者。」</p>
<p>「世尊！誰為遠離？」佛言：「於三界中無所願者。」</p>
<p>「世尊！誰為世間無諸惡行？」佛言：「能斷一切諸結使者。」</p>
<p>「世尊！誰名樂人？」佛言：「無貪著者。」</p>
<p>「世尊！誰能到彼岸？」佛言：「能捨六入者。」</p>
<p>「世尊！誰能住彼岸？」佛言：「梵天！到平等道者。」</p>
<p>「世尊！云何諸菩薩能增長施？」</p>
<p>佛言：「菩薩能為眾生說一切智心故。」</p>
<p>「世尊！云何諸菩薩能奉持戒？」</p>
<p>佛言：「常能不捨菩提心故。」</p>
<p>「世尊！云何諸菩薩能行忍辱？」</p>
<p>佛言：「以見一切智心無盡故。」</p>
<p>「世尊！云何諸菩薩能行精進？」</p>
<p>佛言：「觀察一切智心不得故。」</p>
<p>「世尊！云何諸菩薩能行禪定？」</p>
<p>佛言：「能覺一切智心自性清淨故。」</p>
<p>「世尊！云何諸菩薩能行般若？」</p>
<p>佛言：「於一切法無諸戲論故。」</p>
<p>「世尊！云何諸菩薩能行慈心？」</p>
<p>佛言：「不生眾生想故。」</p>
<p>「世尊！云何諸菩薩能行悲心？」</p>
<p>佛言：「不生法想故。」</p>
<p>「世尊！云何諸菩薩能行喜心？」</p>
<p>佛言：「不生我想故。」</p>
<p>「世尊！云何諸菩薩能行捨心？」</p>
<p>佛言：「不生彼我想故。」</p>
<p>「世尊！云何諸菩薩安住於信？」</p>
<p>佛言：「信一切法無言語故。」</p>
<p>「世尊！云何諸菩薩住於聞慧？」</p>
<p>佛言：「不著一切名字法故。」</p>
<p>「世尊！云何諸菩薩住於有慚？」</p>
<p>佛言：「知見內法故。」</p>
<p>「世尊！云何諸菩薩住於有愧？」</p>
<p>佛言：「捨於外入故。」</p>
<p>「世尊！云何名為菩薩遍行一切功德處？」</p>
<p>佛言：「能淨身口意業。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「身淨無諸惡，　口淨無妄語，</div>
<div class='lg-row'>心淨離諸垢，　是菩薩遍行。</div>
<div class='lg-row'>觀不淨無貪，　行慈無瞋恚，</div>
<div class='lg-row'>行智故無癡，　是菩薩遍行。</div>
<div class='lg-row'>若在聚空野，　及與處大眾，</div>
<div class='lg-row'>威儀終不轉，　是菩薩遍行。</div>
<div class='lg-row'>信知法為佛，　信離名為法，</div>
<div class='lg-row'>信知無為僧，　是菩薩遍行。</div>
<div class='lg-row'>知多欲所行，　多瞋癡所行，</div>
<div class='lg-row'>善知轉此行，　是菩薩遍行。</div>
<div class='lg-row'>不依止欲界，　不住色無色，</div>
<div class='lg-row'>行如是禪定，　是菩薩遍行。</div>
<div class='lg-row'>知解諸法空，　及無相無願，</div>
<div class='lg-row'>而不盡諸漏，　是菩薩遍行。</div>
<div class='lg-row'>善知聲聞乘，　及辟支佛乘，</div>
<div class='lg-row'>通達於佛乘，　是菩薩遍行。</div>
<div class='lg-row'>明解於諸法，　不疑道非道，</div>
<div class='lg-row'>憎愛心平等，　是菩薩遍行。</div>
<div class='lg-row'>於過去未來，　及與現在世，</div>
<div class='lg-row'>一切無分別，　是菩薩遍行。」</div>
</div>
<p class='juan'>勝思惟梵天所問經卷第一</p></div>
</div><!-- end of div[@id='body'] -->
</body></html>