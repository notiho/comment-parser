<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>勝思惟梵天所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />勝思惟梵天所問經卷第六</p><p class="byline">元魏天竺三藏菩提流支譯</p><p>爾時，勝思惟梵天問不退轉天子言：「天子！何謂菩薩堅固精進？」</p>
<p>答言：「梵天！若菩薩於諸法不見一相不見異相，是名菩薩堅固精進。若菩薩於諸法不壞法性故，於諸法無著無斷無增無減，不見垢淨出過法性，是名第一堅固精進，所謂菩薩身無所起心無所起。」</p>
<p>於是，世尊讚不退轉天子言：「善哉！善哉！」讚天子已，語勝思惟大梵天言：「如此天子！向來所說身無所起、心無所起，是為第一堅固精進。</p>
<p>「梵天！我念往昔，一切所行堅固精進，持戒頭陀，供養諸佛恭敬尊重，而彼諸佛皆不授我阿耨多羅三藐三菩提記。於諸佛所如是供養恭敬尊重，於空閑處思惟坐禪習多聞慧，愍念眾生給其所須，一切所行難行苦行勤行精進，而彼諸佛不授我記。何以故？我於爾時，住身口心起精進故。</p>
<p>「梵天！我乃於後，得如天子上來所說堅固精進，然後方為燃燈如來授我記言：『汝於來世當得作佛，號釋迦牟尼。』是故，梵天！若有菩薩欲得如來速疾授記，應當修行如天子說堅固精進，謂於諸法不起精進。」</p>
<p>梵天言：「世尊！云何三世平等精進？」</p>
<p>佛言：「梵天！過去心已滅，未來心未至，現在心無住。若法已滅不復更起，若法未至即無生相，若法無住即住實相。若如是者，則非過去、非是未來、非是現在。若非過去、非是未來、非是現在，是名自性。如是自性即是不生。梵天！是名三世平等精進，能令菩薩疾得授記。</p>
<p>「梵天！菩薩成就如是法忍，信一切法無所捨故，是名菩薩布施精進；信一切法無諸漏故，是名菩薩持戒精進；信一切法無所傷故，是名菩薩忍辱精進；信一切法無所起故，是名菩薩勤行精進；信一切法悉平等故，是名菩薩禪定精進；信一切法不分別故，是名菩薩般若精進。梵天！菩薩如是信於諸法不增不減不邪不正，而常布施不求果報，常持禁戒無所貪著，修行忍辱知內外空，修行精進知無所起，修行禪定無所依止，修行般若無所取相。</p>
<p>「梵天！菩薩成就如是法忍，雖復示現於一切法有所修行，而無染污，是人名得諸法平等，不為世法得失毀譽稱譏苦樂之所傾動，出過一切世間法故，亦不自高亦不自下，不喜不憂不動不逸，無有二心，離於諸見得無二法。於諸眾生墮二見者起大悲心，以為教化諸眾生故，而現受身。梵天！是名第一堅固精進，所謂得無我忍忍於眾生，起大悲心攝受眾生。」</p>
<p>當說如是大精進時，八千菩薩得無生法忍，佛為授記，皆當得成阿耨多羅三藐三菩提，各於異土得成佛道，皆同一號號堅精進。</p>
<p>爾時，慧命大迦葉在大會坐，而白佛言：「世尊！譬如大龍若欲雨時，雨於大海不雨餘處，此菩薩亦復如是，以大法雨為大海心諸菩薩說，不為餘者。」</p>
<p>佛言：「如是，如是！迦葉！如汝所說，諸大龍王所以不雨閻浮提者，非有悋妬，但以其處不堪受故。何以故？大龍所雨澍如車軸，閻浮提中不能容受，若其雨者，是閻浮提城邑聚落，山林陂池皆悉漂流如漂棗葉，是故大龍不以大雨雨閻浮提。如是，迦葉！此諸菩薩不雨法雨於餘眾生，亦無悋妬，但以其器不能堪受如是等法。以是義故，此諸菩薩，但於甚深無量無邊智慧大海菩薩心中，雨如是等不可思議無上法雨。</p>
<p>「迦葉！譬如大海堪受大雨澍如車軸不增不減。此諸菩薩亦復如是，若於一劫若復百劫，若聽、若說其法湛然不增不減。</p>
<p>「迦葉！譬如大海、四天下中百川眾流入其中者同一鹹味。此諸菩薩亦復如是，聞種種法種種論義，皆能信解皆為一味，所謂空味。</p>
<p>「迦葉！譬如大海清淨無垢，濁水流入即皆澄淨。此諸菩薩亦復如是，能淨一切瞋恨害垢。</p>
<p>「迦葉！譬如大海甚深無底，不可度量。此諸菩薩亦復如是，悉皆能入甚深法相，一切聲聞辟支佛等不能度量。</p>
<p>「迦葉！譬如大海集無量水、集無量寶。此諸菩薩亦復如是，集無量法、無量智慧、無量法寶，以是義故，說諸菩薩心大如海。</p>
<p>「迦葉！譬如大海積聚種種無量珍寶。此諸菩薩亦復如是，一切皆入種種法門，集諸法寶種種行道，出生無量法寶之聚。</p>
<p>「迦葉！譬如大海生三種寶：一者、少價；二者、大價；三者、無價。此諸菩薩所可說法亦復如是，隨諸眾生根之利鈍令得解脫，有以小乘令得解脫，有以中乘令得解脫，有以大乘令得解脫。</p>
<p>「迦葉！譬如大海終不偏為一眾生有。此諸菩薩亦復如是，不唯獨為一眾生故發菩提心。</p>
<p>「迦葉！譬如大海漸漸轉深漸漸稱意。此諸菩薩亦復如是，向薩婆若漸漸轉深漸漸隨意。</p>
<p>「迦葉！譬如大海不宿死屍。此諸菩薩亦復如是，不宿聲聞辟支佛心，亦復不宿慳貪毀禁瞋恚懈怠亂念愚癡如是等心，亦復不宿我人眾生如是等見。</p>
<p>「迦葉！譬如劫盡燒世界時，諸小陂池江河泉源在前枯竭，然後大海乃當消盡。正法滅時亦復如是，諸行小道正法先盡，然後菩薩大海之心正法乃滅。迦葉！此諸菩薩寧失身命不捨正法。迦葉！大海之水則有滅盡，而諸菩薩摩訶薩等，甚深正法不盡不滅。</p>
<p>「迦葉！汝謂菩薩失正法耶！勿作斯觀。迦葉！如彼大海有金剛珠，名集眾寶，於千世界大海之中，轉作金剛摩尼寶珠。乃至第七日出之時，大火猛焰上至梵世，而此寶珠不燒不失，轉至他方大海之中。若是寶珠在此世界，世界燒者無有是處。此諸菩薩亦復如是，正法滅時七邪法出，爾乃至於他方世界。何等為七？一者、外道論；二者、惡知識；三者、邪用道法；四者、互相惱亂；五者、入邪見棘林；六者、不能壞不善根；七者、無有證會法者。是等七惡出於世時，此諸菩薩，知諸眾生不可得度，爾乃至於他方佛國，亦常不離見佛聞法，教化眾生增長善根。</p>
<p>「迦葉！譬如大海無量眾生之所依止得安樂處。此諸菩薩亦復如是，眾生依止得三種樂，人樂天樂涅槃之樂。</p>
<p>「迦葉！譬如大海其水極鹹，餘處眾生鹹不能飲。此諸菩薩亦復如是，諸魔外道不能吞滅。</p>
<p>「迦葉！譬如大海水中眾生不於餘處求覓水飲，而即飲此大海鹹水。此諸菩薩亦復如是，不於餘處推求法味以飲服之，唯自飲服諸佛法味。」</p>
<p>爾時，大德迦葉白佛言：「世尊！大海雖深尚可測量，此諸菩薩，一切聲聞辟支佛等不能測量，是故說此諸菩薩心猶如虛空。」</p>
<p>佛言迦葉：「恒河沙等諸世界中，大海之水猶可測量，此諸菩薩智慧大海不可測量。」</p>
<p>爾時，世尊偈重說言：</p>

<div class="lg regular" style="margin-left:1em;"><div class='lg-row'>「譬如大海能悉受，　一切眾水無滿時，</div>
<div class='lg-row'>此諸菩薩亦如是，　常求法利無厭足。</div>
<div class='lg-row'>譬如大海納眾流，　一切悉歸不盈少，</div>
<div class='lg-row'>此諸菩薩亦如是，　聽受深法無增減。</div>
<div class='lg-row'>譬如大海性不濁，　濁水流入悉澄清，</div>
<div class='lg-row'>此諸菩薩亦如是，　能淨一切煩惱垢。</div>
<div class='lg-row'>譬如大海深無底，　此諸菩薩亦如是，</div>
<div class='lg-row'>功德智慧無有量，　一切外道不能惻。</div>
<div class='lg-row'>譬如大海等一味，　百川流入味不殊，</div>
<div class='lg-row'>此諸菩薩亦如是，　所聽受法一空味。</div>
<div class='lg-row'>譬如大海在世界，　非但為一眾生有，</div>
<div class='lg-row'>此諸菩薩亦如是，　普為一切發道心。</div>
<div class='lg-row'>如海寶珠名集寶，　因是寶故有眾寶，</div>
<div class='lg-row'>菩薩寶聚亦如是，　從菩薩寶出三寶。</div>
<div class='lg-row'>譬如大海有三寶，　而彼大海無分別，</div>
<div class='lg-row'>菩薩說法亦如是，　三乘度人無彼我。</div>
<div class='lg-row'>譬如大海漸漸深，　此諸菩薩亦如是，</div>
<div class='lg-row'>為眾生故修功德，　漸入甚深薩婆若。</div>
<div class='lg-row'>譬如大海不宿屍，　此諸菩薩亦如是，</div>
<div class='lg-row'>發清淨心菩提願，　不宿聲聞緣覺心。</div>
<div class='lg-row'>譬如大海有寶珠，　劫盡燒時寶不燒，</div>
<div class='lg-row'>菩薩於法欲滅時，　大智護持令不滅。</div>
<div class='lg-row'>如彼寶珠不燒失，　轉至他方大海中，</div>
<div class='lg-row'>知諸眾生非法器，　黠慧菩薩至餘國。</div>
<div class='lg-row'>三千世界欲燒時，　劫火將起燒天地，</div>
<div class='lg-row'>百川眾流在前涸，　爾乃水王於後竭，</div>
<div class='lg-row'>行小道者亦如是，　法欲盡時在前滅，</div>
<div class='lg-row'>菩薩勇猛不惜身，　護持正法乃不盡。</div>
<div class='lg-row'>若佛在世若滅後，　是心中寶實不滅，</div>
<div class='lg-row'>深心清淨住是法，　以此善法修行道。</div>
<div class='lg-row'>百千眾生依止海，　海有非為一眾生，</div>
<div class='lg-row'>菩薩發心亦如是，　為度一切眾生故。</div>
<div class='lg-row'>十方世界諸大海，　猶尚可得測其量，</div>
<div class='lg-row'>是諸菩薩所行道，　聲聞緣覺不能測。</div>
<div class='lg-row'>十方世界虛空界，　空界猶尚可測量，</div>
<div class='lg-row'>諸菩薩行虛空界，　不可測量此行界。</div>
<div class='lg-row'>迦葉當知諸菩薩，　勇猛精進堅固心，</div>
<div class='lg-row'>願欲作佛度眾生，　尚無與等何況勝，</div>
<div class='lg-row'>斯德寶聚如大海，　是可供養良福田。</div>
<div class='lg-row'>是為最上大醫王，　能療一切眾生病，</div>
<div class='lg-row'>是為歸依作救護，　洲渚燈明究竟道，</div>
<div class='lg-row'>能與無明世間眼，　得眼則能服甘露，</div>
<div class='lg-row'>是為世間諸法王，　是為帝釋決斷智，</div>
<div class='lg-row'>是為大梵行四禪，　是為能轉梵法輪，</div>
<div class='lg-row'>是為大智導世師，　示著邪徑正真道，</div>
<div class='lg-row'>勇猛能住大菩提，　是為清淨除穢惱，</div>
<div class='lg-row'>是修白法如滿月，　光明高顯猶如日。</div>
<div class='lg-row'>菩薩智慧生增長，　如大雷聲雨法雨，</div>
<div class='lg-row'>是無所畏如師子，　是心調柔如象王，</div>
<div class='lg-row'>菩薩堅固如須彌，　一切諸魔不能伏，</div>
<div class='lg-row'>離濁清淨為如水，　是有威猛為如火，</div>
<div class='lg-row'>是無障礙為如風，　無能動轉為如地。</div>
<div class='lg-row'>以是菩薩離限心，　拔我慢根貪嫉等，</div>
<div class='lg-row'>如藥樹王無分別，　世間八法不染污，</div>
<div class='lg-row'>菩薩為如優曇華，　千萬億劫不可見。</div>
<div class='lg-row'>是為知報佛之恩，　是為不斷諸佛種，</div>
<div class='lg-row'>是為堅固行大悲，　是用喜捨而超出，</div>
<div class='lg-row'>是能捨離五欲心，　是常求佛法寶財，</div>
<div class='lg-row'>是行布施為最勝，　善住持戒無等侶。</div>
<div class='lg-row'>善住忍力健無匹，　是勤精進無疲倦，</div>
<div class='lg-row'>是行禪定具神通，　能至無量諸佛土，</div>
<div class='lg-row'>常見諸佛聽受法，　如其所聞為人說。</div>
<div class='lg-row'>善知眾生所行行，　隨其性欲根利鈍，</div>
<div class='lg-row'>是名善知方便力，　是然慧燈得濟處，</div>
<div class='lg-row'>是能善知一切法，　是知眾生得解脫，</div>
<div class='lg-row'>修行堅固如實知，　如是因生如實知。</div>
<div class='lg-row'>是於諸法正觀察，　為從何來至何所，</div>
<div class='lg-row'>善知諸法無去來，　常住法性而不動，</div>
<div class='lg-row'>是見有為法皆空，　增益大悲濟眾生，</div>
<div class='lg-row'>妄想煩惱故受苦，　為度之故修行道。</div>
<div class='lg-row'>凡夫分別我我所，　行於種種諸邪見，</div>
<div class='lg-row'>是能曉了法實相，　為斷諸見講說法。</div>
<div class='lg-row'>無常為常不淨淨，　無我謂我苦為樂，</div>
<div class='lg-row'>凡夫顛倒貪著故，　生死前際不可知。</div>
<div class='lg-row'>能知如是顛倒法，　無我無人無眾生，</div>
<div class='lg-row'>菩薩如是修正道，　無常無樂無我淨。</div>
<div class='lg-row'>迦葉當知此菩薩，　我所讚歎諸功德，</div>
<div class='lg-row'>於其所行不可盡，　猶如大地舉一塵。</div>
<div class='lg-row'>發菩提心若不退，　三千大千供養具，</div>
<div class='lg-row'>若復有供過於此，　是人應受此供養。</div>
<div class='lg-row'>若人發心願作佛，　是則恭敬供養我，</div>
<div class='lg-row'>於諸去來現在佛，　亦皆恭敬供養已。」</div>
</div><p>爾時，勝思惟梵天語文殊師利法王子言：「文殊師利！當請如來、應、正遍知護此法門，後世末世依於如來住持之力，令此法門廣行流布。」</p>
<p>文殊師利法王子言：「梵天！於意云何？汝謂如來於此法門有法有說可示可護不耶？」</p>
<p>答言：「不也。」</p>
<p>文殊師利言：「梵天！是故當知一切諸法，無說無示無滅無護，若有擁護此法門者，為護虛空。梵天！若有菩薩作如是言：『我護法。』者，彼諸菩薩非是正說。何以故？以此法門出過一切諸言語故，是名菩薩樂無諍訟。梵天！若有菩薩於此眾中，作是念言：『今說是法。』當知是人即非聽法。何以故？不聽法者乃為聽法。」</p>
<p>梵天問言：「文殊師利！以依何意，作如是言：『不聽法者乃為聽法。』」</p>
<p>文殊師利答言：「梵天！不漏眼耳鼻舌身意，是為聽法。何以故？若於眼等內六入中，不漏色聲香味觸法，乃為聽法。」</p>
<p>爾時，會中三萬二千天子、五百比丘、三百比丘尼、八百優婆塞、八百優婆夷，聞法王子文殊師利如是所說，一切皆得無生法忍。得是忍已，作如是言：「如是，如是！文殊師利！如仁所說，不聽法者，乃為聽法。」</p>
<p>爾時，勝思惟梵天問於得忍諸菩薩言：「汝等豈不聽是法門耶？」</p>
<p>諸菩薩言：「如我等聽，以不聽為聽。」</p>
<p>梵天問言：「汝等云何知是法門？」</p>
<p>答言：「梵天！以不知為知。」</p>
<p>梵天問言：「汝等以得何等法故，名得法忍？」</p>
<p>答言：「梵天！以一切法皆不可得，是故我等名得法忍。」</p>
<p>梵天問言：「汝等云何隨是法行？」</p>
<p>答言：「梵天！以不隨行是隨法行。」</p>
<p>梵天問言：「汝等可不明了通達此法門耶？」</p>
<p>答言：「梵天！一切諸法，我等悉皆明了通達，無彼我故。」</p>
<p>爾時，會中有一天子名曰無垢，集在會坐，謂勝思惟大梵天言：「梵天！若有但聞此經法門，不為如來與授記者，我當授其阿耨多羅三藐三菩提記。何以故？以此法門不失因果，而能出生一切善法，能壞魔怨離諸憎愛，能令眾生心得清淨，能令信者皆得歡喜。</p>
<p>「以此法門除諸瞋恨，以此法門一切善人之所修行，以此法門一切諸佛之所護念，以此法門一切世間天人阿修羅所共守護，以此法門決定必得至不退轉，以此法門真實不誑至道場故，以此法門真實不倒，能令眾生得諸佛法。</p>
<p>「以此法門能轉法輪，以此法門能除疑悔，以此法門能開聖道，以此法門求解脫者所應善聽，以此法門若有欲得陀羅尼者所應善持，以此法門求福之人所應善說，以此法門樂法之人所應善護，以此法門能與快樂至於涅槃，以此法門若魔外道有所得人所不能斷，以此法門應受供人能隨其義。</p>
<p>「以此法門能令利根行者欣悅，以此法門令真智者皆悉歡喜，以此法門能與人慧離諸見故，以此法門能與人智破愚癡故，以此法門文辭次第善說法故，以此法門究竟善巧隨義說故，以此法門多所利益說第一義，以此法門愛樂法人之所貪惜。</p>
<p>「以此法門有智之人所不能離，以此法門是行施者之大寶藏，以此法門是熱惱者之清涼池。以此法門能令瞋者慈者心皆平等，以此法門令懈怠者皆行精進，以此法門令妄念者皆得禪定，以此法門與愚癡者般若之明。</p>
<p>「梵天！此法門者，一切諸佛之所貴重。」無垢天子說是法時，於此三千大千世界六種震動。</p>
<p>佛即讚言：「善哉！善哉！無垢天子！如汝所說。」</p>
<p>爾時，勝思惟梵天白佛言：「世尊！是無垢天子，曾於過去諸如來所聞是法門耶？」</p>
<p>佛言：「梵天！是無垢天子已於過去六十四億諸如來所聞是法門，復過四萬二千劫已當得作佛，號無垢莊嚴，國名寶莊嚴。於其中間諸佛出世一切供養，亦於彼佛聞是法門。梵天！是諸比丘、比丘尼優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅、伽人非人等，在此會中得法忍者，皆當得生寶莊嚴國。」</p>
<p>爾時，無垢天子白佛言：「世尊！我不求菩提，不願菩提，不貪著菩提，不喜樂菩提，不思念菩提，不分別菩提，云何如來授我記耶？」</p>
<p>佛言：「天子！如以草木莖節枝葉投於火中，而語之言：『莫然！莫然！』若以是語而不然者，無有是處。如是，天子！菩薩亦爾，雖不求菩提，不願菩提，不貪著菩提，不喜樂菩提，不思念菩提，不分別菩提，當知是人已為一切諸佛所記。何以故？若諸菩薩不求菩提，不願菩提，不貪著菩提，不喜樂菩提，不思念菩提，不分別菩提，則於諸佛必得授於阿耨多羅三藐三菩提記。」</p>
<p>爾時，會中五百菩薩白佛言：「世尊！我等今者，不求菩提，不願菩提，不貪著菩提，不喜樂菩提，不思念菩提，不分別菩提。」作是語已，以佛神力，即見上方八萬四千諸佛授其阿耨多羅三藐三菩提記。</p>
<p>爾時，五百菩薩白佛言：「希有世尊！如來善說！若諸菩薩不求菩提，不願菩提，不貪著菩提，不喜樂菩提，不思念菩提，於菩提不分別無分別，如是菩薩，當知已為諸佛授記。世尊！我等今見上方八萬四千諸佛，皆與我等授阿耨多羅三藐三菩提記。」</p>
<p>爾時，文殊師利法王之子白佛言：「唯願，世尊！護是法門，於當來世閻浮提中令得久住，又令大莊嚴。善男子、善女人咸得聞之，設有種種諸魔事起而能不隨，亦令諸魔若諸魔民不得其便，以其受持是法門故，則得發於阿耨多羅三藐三菩提心。」</p>
<p>爾時，佛告文殊師利法王子言：「如是，如是！汝今善聽，為此法門久住世故，當為汝說。召諸天、龍、夜叉、乾闥婆、鳩槃茶等，呪術章句常隨擁護。如是法門，若諸法師、善男子、善女人，誦持此呪，則能致彼天、龍、夜叉、乾闥婆、鳩槃茶、阿修羅迦樓羅、緊那羅、摩睺羅伽等，常隨擁護是善男子、善女人，若行道路，若失道時，若在聚落，若在空閑，若在僧房，若在宴室，若經行處，若在眾會，是諸神等，常當隨侍衛護是人，益其樂說辯才之力。又復為作堅固憶念慧力因緣，無有怨賊得其便者，令是法師行立坐臥一心安詳。文殊師利！何等名為呪術章句？</p>
<p class="dharani">「多軼他<span class='note-inline'>(徒結反，長音也，自下不言長者悉是短音)</span><span class='note-inline'>(第一句)</span>　憂頭<span class='note-inline'>(重音，自下皆同，不言重者悉是輕音)</span>隸<span class='note-inline'>(里債反，自下皆同)</span><span class='note-inline'>(第二句)</span>　頭頭隷<span class='note-inline'>(三)</span>　摩䶩<span class='note-inline'>(䐗皆反，自下皆同，重言)</span>遮<span class='note-inline'>(正何反)</span>䶩<span class='note-inline'>(四)</span>　摩衢<span class='note-inline'>(長音)</span>遮隸<span class='note-inline'>(五)</span>　失離<span class='note-inline'>(重音，自下皆同)</span>彌絺<span class='note-inline'>(六)</span>　樗<span class='note-inline'>(長音)</span>離彌離<span class='note-inline'>(七)</span>　侯樓侯樓侯樓<span class='note-inline'>(八)</span>　垔<span class='note-inline'>(長音)</span>婆䶩<span class='note-inline'>(九)</span>　鞞多<span class='note-inline'>(長音)</span>地<span class='note-inline'>(除賣反)</span><span class='note-inline'>(十)</span>　佉佉隸<span class='note-inline'>(十一)</span>　佉隸佉隷佉泥<span class='note-inline'>(㝹閑反，自下皆同)</span><span class='note-inline'>(十二)</span>　阿<span class='note-inline'>(長音)</span>僧泥<span class='note-inline'>(十三)</span>　伽提摩子麗<span class='note-inline'>(零制反，向下皆同)</span><span class='note-inline'>(十四)</span>　摩<span class='note-inline'>(長音)</span>那<span class='note-inline'>(泥大反)</span>娑<span class='note-inline'>(長音)</span>婆泥<span class='note-inline'>(十五)</span>　跋大<span class='note-inline'>(重音)</span>揵<span class='note-inline'>(巨言反)</span>大<span class='note-inline'>(重音)</span><span class='note-inline'>(十六)</span>　薩婆留帝<span class='note-inline'>(十七)</span>　婆囉<span class='note-inline'>(劣我反，自下皆同)</span>婆<span class='note-inline'>(長音)</span>伽帝<span class='note-inline'>(十八)</span>　辛頭麗<span class='note-inline'>(十九)</span>　南無佛提<span class='note-inline'>(重音)</span>避<span class='corr'>耶</span><span class='note-inline'>(延<span class='corr'>賀</span>反，自下皆同)</span><span class='note-inline'>(二十)</span>　遮<span class='note-inline'>(長音)</span>離帝麗<span class='note-inline'>(二十一)</span>　南無達摩耶<span class='note-inline'>(二十二)</span>　尼<span class='note-inline'>(㝹界反)</span>伽<span class='note-inline'>(長音而重)</span>娑尼<span class='note-inline'>(長音)</span><span class='note-inline'>(二十三)</span>　南磨僧伽<span class='note-inline'>(重音)</span>耶<span class='note-inline'>(二十四)</span>　娑婆系<span class='note-inline'>(二十五)</span>　多波<span class='note-inline'>(長音)</span>閉<span class='note-inline'>(二十六)</span>　避喻<span class='note-inline'>(此二字聲相著)</span>波羶<span class='note-inline'>(長音)</span>多<span class='note-inline'>(長音)</span>尼<span class='note-inline'>(二十七)</span>　薩婆波波<span class='note-inline'>(二波長音)</span>尼<span class='note-inline'>(二十八)</span>　枚<span class='note-inline'>(蒙大反)</span>提離<span class='note-inline'>(長音)</span>迷<span class='note-inline'>(默帝反)</span><span class='note-inline'>(二十九)</span>　薩婆浮<span class='note-inline'>(此音重而長)</span>提避耶<span class='note-inline'>(二字聲相著)</span><span class='note-inline'>(三十)</span>　薩多<span class='note-inline'>(短音)</span>尼離池恕<span class='note-inline'>(三十一)</span>　婆藍<span class='note-inline'>(柳紺反)</span>吽<span class='note-inline'>(合口鼻中出聲)</span>摩波菟<span class='note-inline'>(三十二)</span>　摩何<span class='note-inline'>(長音)</span>離師避<span class='note-inline'>(此音重而長)</span><span class='note-inline'>(三十三)</span>　鉢囉賒<span class='note-inline'>(世何反)</span>哆<span class='note-inline'>(得磨反)</span><span class='note-inline'>(三十四)</span>　多多囉<span class='note-inline'>(劣餓反)</span>堤虱天<span class='note-inline'>(癡怜反)</span>帝<span class='note-inline'>(三十五)</span>　薩婆伽囉<span class='note-inline'>(劣俄反)</span>賀<span class='note-inline'>(重音)</span><span class='note-inline'>(三十六)</span>　南磨薩婆佛提避耶<span class='note-inline'>(避耶二字重音而聲相著)</span><span class='note-inline'>(三十七)</span>　悉纏妒<span class='note-inline'>(三十八)</span>　曼哆囉<span class='note-inline'>(劣餓反)</span>鉢大<span class='note-inline'>(長音)</span><span class='note-inline'>(三十九)</span>　澘婆賀<span class='note-inline'>(婆賀二字音長)</span><span class='note-inline'>(四十)</span></p>
<p>「文殊師利！是呪章句，若諸菩薩摩訶薩等，欲修行此勝法門者，當誦持之。應一心行，不調戲不散亂，舉動進止悉令淨潔，不畜餘食少欲知足，獨處遠離不樂憒閙，身心遠離常以慈悲以法喜樂，常住實語不欺誑人，貴於坐禪樂欲說法，行於正念常離邪念，恒欲頭陀，於得不得無有憂喜，趣向涅槃畏厭生死，等心憎愛和合離別。不悋身命及一切物，無有貪惜，威儀成就常樂持戒，忍辱調柔惡言能忍，顏色和悅常行精進，助成一切眾生善事，先意問訊除去憍慢同心歡樂。</p>
<p>「文殊師利！如是善男子行如是呪持讀誦者，文殊師利！如是法師即現身中得十種力。何等為十？一得念力，不忘諸法故；二得意力，方便善巧擇諸法故；三得法力，以能隨順修多羅意善覺了故；四得堅固力，以常不捨如實修行故；五得慚愧力，護彼我故；六得多聞力，具足慧故；七得陀羅尼力，一切所聞皆能持故；八得樂說辯力，諸佛護念故；九得深法力，具足五通故；十得無生法忍力，一切智智速得滿足故。文殊師利！若諸法師有能誦此陀羅尼呪，住如是行，彼善男子即於現世得是十力。」</p>
<p>如來說是呪術力時，四大神王驚怖毛竪，與無量鬼神眷屬圍遶，前詣佛所頂禮佛足，白佛言：「世尊！我是四神王得須陀洹道，若有法師順佛教者，我等常當率諸親屬，營從神民護是法師。若善男子，若善女人護念法者，有能受持是等法門讀誦解說，我等四王常往其所衛護是人，隨在何處，若城邑聚落，若空閑靜處，若在房中，若在家若出家，我等四王及諸眷屬，常當隨侍供給所須，令心安隱無有厭倦，亦使一切無能嬈者。世尊！我等四王隨是法門所在之處，常令其方面百由旬，若天、天子，若龍、龍子，若夜叉、夜叉子，若鳩槃茶、鳩槃茶子等，不能得便。」</p>
<p>爾時，毘流博叉天王而說偈言：</p>

<div class="lg regular" style="margin-left:1em;"><div class='lg-row'>「我所有眷屬，　親戚及諸民，</div>
<div class='lg-row'>皆當共衛護，　供養是法師。」</div>
</div><p>爾時，毘流勒叉天王而說偈言：</p>

<div class="lg regular" style="margin-left:1em;"><div class='lg-row'>「我是法王子，　從法而化生，</div>
<div class='lg-row'>佛子發心人，　我皆當供給。」</div>
</div><p>爾時，提頭賴吒天王而說偈言：</p>

<div class="lg regular" style="margin-left:1em;"><div class='lg-row'>「若有諸法師，　持佛修多羅，</div>
<div class='lg-row'>我常當衛護，　周遍於十方。」</div>
</div><p>爾時，毘沙門天王而說偈言：</p>

<div class="lg regular" style="margin-left:1em;"><div class='lg-row'>「是人發道心，　所應受供養，</div>
<div class='lg-row'>一切諸眾生，　無能知之者。」</div>
</div><p>爾時，毘沙門天王子名曰善實，持七寶蓋奉上如來，而說偈言：</p>

<div class="lg regular" style="margin-left:0em;"><div class='lg-row'>「世尊我今當，　受持是法門，</div>
<div class='lg-row'>亦為他人說，　我有如是心。</div>
<div class='lg-row'>世尊知我心，　及先世所行，</div>
<div class='lg-row'>初始發道心，　至誠求佛道。</div>
<div class='lg-row'>世尊無見頂，　今奉此妙蓋，</div>
<div class='lg-row'>願我得如是，　無見頂之相。</div>
<div class='lg-row'>我以愛敬心，　瞻仰於世尊，</div>
<div class='lg-row'>願二足之尊，　慈悲觀察我。</div>
<div class='lg-row'>我求佛淨眼，　願見阿逸多。」</div>
<div class='lg-row'>度智慧世尊，　即時以偈答：</div>
<div class='lg-row'>「汝於此命終，　即生兜率天，</div>
<div class='lg-row'>從兜率下生，　得見彌勒佛。</div>
<div class='lg-row'>二萬歲供養，　爾乃行出家，</div>
<div class='lg-row'>既得出家已，　淨修於梵行。</div>
<div class='lg-row'>賢劫中諸佛，　一切悉得見，</div>
<div class='lg-row'>亦皆供養之，　於彼修梵行。</div>
<div class='lg-row'>過六十億劫，　汝當得成佛，</div>
<div class='lg-row'>號名為寶蓋，　國土甚嚴淨，</div>
<div class='lg-row'>惟有菩薩僧，　為講說妙法。</div>
<div class='lg-row'>壽命盡一劫，　佛滅度已後，</div>
<div class='lg-row'>正法住一劫，　像法住半劫，</div>
<div class='lg-row'>清淨勝妙法，　安隱諸眾生。」</div>
</div><p>爾時，釋提桓因與無數百千諸天圍遶，而白佛言：「世尊！若有能持是等法門，彼諸法師我常衛護供養供給，隨是法門所在之處，若讀若誦若解說者，我及眷屬以為聽受是法門故，往詣其所，增益法師勢力無畏，法次第意令不漏失。」</p>
<p>爾時，釋提桓因子名曰善護，持妙寶蓋諸寶間錯，奉上如來，而說偈言：</p>

<div class="lg regular" style="margin-left:0em;"><div class='lg-row'>「我常如實知，　世尊前世行，</div>
<div class='lg-row'>我亦如是行，　求佛一切智。</div>
<div class='lg-row'>世尊於往昔，　無物不施與，</div>
<div class='lg-row'>我當隨此行，　亦捨諸所有。</div>
<div class='lg-row'>我今法王子，　受持是法門，</div>
<div class='lg-row'>當數為人說，　以報如來恩。</div>
<div class='lg-row'>受是法門者，　是即與我同，</div>
<div class='lg-row'>我給侍彼人，　為得菩提故。</div>
<div class='lg-row'>世尊聲聞人，　不能守護法，</div>
<div class='lg-row'>於後恐怖世，　我護是法門。</div>
<div class='lg-row'>世尊安慰我，　又斷諸天疑，</div>
<div class='lg-row'>我今當久如，　得佛如世尊。」</div>
<div class='lg-row'>佛通達智慧，　授一切智記：</div>
<div class='lg-row'>「汝後當作佛，　如我今無異，</div>
<div class='lg-row'>過於千億劫，　復過百億劫，</div>
<div class='lg-row'>爾乃得成佛，　號名為智成。」</div>
</div><p>爾時，娑婆世界主大梵天王白佛言：「世尊！若善男子、善女人等，其有能說是法門者，我為供養彼法師故，捨禪定樂往詣其所。何以故？是等法門出生帝釋大梵天王諸豪尊等，我今常當供養如是諸善男子，如是說法諸善男子，應受世間大梵天王一切天人阿修羅等之所供養。」</p>
<p>爾時，妙梵天王而說偈言：</p>

<div class="lg regular" style="margin-left:1em;"><div class='lg-row'>「比丘、比丘尼，　諸清信士女，</div>
<div class='lg-row'>受持此法門，　是世供養處。</div>
<div class='lg-row'>乃至有一人，　能行是法門，</div>
<div class='lg-row'>我妙梵天王，　要當為之說，</div>
<div class='lg-row'>敷眾妙華座，　高至於梵天，</div>
<div class='lg-row'>於此座上坐，　演說是法門。</div>
<div class='lg-row'>若於惡世中，　從聞是法者，</div>
<div class='lg-row'>應發希有心，　踊躍稱善哉。</div>
<div class='lg-row'>若無量世界，　大火悉充滿，</div>
<div class='lg-row'>要當從中過，　往聽是法門。</div>
<div class='lg-row'>若有欲得聞，　開佛道法門，</div>
<div class='lg-row'>應如須彌寶，　供養從聞者。」</div>
</div><p>爾時，世尊現神通力，令魔波旬及其軍眾來詣佛所，作如是言：「世尊！我與眷屬今於佛前立此誓願，隨是法門所流布處，若說法者及聽法者，并彼國土不起魔事，亦當擁護如是法門。」</p>
<p>爾時，世尊放金色光照此世界，告文殊師利法王子言：「文殊師利！我今住持如是法門，以為利益諸法師故，隨是法門，在閻浮提，歲數久近佛法不滅。」</p>
<p>爾時，會中諸眾生等，以一切華，以一切香一切末香，而散佛上，作如是言：「世尊！願是法門行閻浮提，久住於世廣宣流布。」</p>
<p>於是，世尊告阿難言：「汝今受持如是法門。」</p>
<p>阿難白言：「唯然受持。」</p>
<p>佛言：「阿難！我今當以如是法門囑累於汝，受持讀誦廣為人說。」</p>
<p>爾時，阿難即白佛言：「世尊！若人受持如是法門，書寫讀誦為人解說，彼人為得幾許功德？」</p>
<p>佛言：「阿難！隨是法門所有文字章句之數，若人盡壽以一切種勝妙樂具，供養爾許諸佛及僧；若復有人乃至供養是法門恭敬尊重，而讚歎之，其福為勝，是人現得十一功德之藏。何等為十一？一見佛藏，得天眼故；二聽法藏，得天耳故；三見僧藏，得不退轉菩薩僧故；四無盡財藏，以得寶手故；五色身藏，以得具足三十二相故；六眷屬藏，得不可壞諸眷屬故；七聞所未聞諸法之藏，以得諸持陀羅尼故；八憶念藏，以得樂說無礙辯故；九無畏藏，破壞一切外道論故；十福德藏，利益一切諸眾生故；十一智慧藏，以得一切諸佛法故。」</p>
<p>佛說如是修多羅時，七十二那由他菩薩得無生法忍，無量眾生發阿耨多羅三藐三菩提心，無數眾生不受諸法漏盡心得解脫。</p>
<p>爾時，慧命阿難即從坐起，整服右肩，頂禮佛足，白言：「世尊！當以何名名此法門，云何奉持？」</p>
<p>佛言：「阿難！此法門者，名為『平等攝一切法』，如是受持；名為『莊嚴一切佛法』，如是受持；名『勝思惟梵天所問』，如是受持；名為『文殊師利論義』，如是受持。」</p>
<p>佛說是法門已，文殊師利法王之子、勝思惟梵天、平等行善男子、網明菩薩、長老摩訶迦葉、慧命阿難及十方世界諸來菩薩，天、龍、夜叉、乾闥婆王、阿修羅等，受持佛語，皆大歡喜。</p>

<p class='juan'>勝思惟梵天所問經卷第六</p></div>
</div><!-- end of div[@id='body'] -->
</body></html>