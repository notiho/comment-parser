<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨發智論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu37' />阿毘達磨發智論卷第十一</p><p class="byline">尊者迦多衍尼子造</p><p class="byline">三藏法師玄奘奉　詔譯</p><a id='mulu38' />
<div class='div-other'><a id='mulu39' />
<p class='h2'>業蘊第四中惡行納息第一</p>
<div class="lg regular"><div class='lg-row'>三行對三根　及對十業道</div>
<div class='lg-row'>三業對十道　九門業相攝</div>
<div class='lg-row'>身心受四句　三障體云何</div>
<div class='lg-row'>何大罪大果　此章願具說</div>
</div><p>三惡行，三不善根，為前攝後？後攝前耶？</p>
<p>答：應作四句。</p>

<ul class="">
<li><p>有惡行非不善根。謂：身、語惡行，邪見不善思。</p>
</li>

<li><p>有不善根非惡行。謂：癡不善根。</p>
</li>

<li><p>有惡行亦不善根。謂：貪、欲、瞋恚。</p>
</li>

<li><p>有非惡行非不善根。謂：除前相。</p>
</li>
</ul><p>三妙行，三善根，為前攝後？後攝前耶？</p>
<p>答：應作四句。</p>

<ul class="">
<li><p>有妙行非善根。謂：身、語妙行及善思。</p>
</li>

<li><p>有善根非妙行。謂：正見不攝無癡善根。</p>
</li>

<li><p>有妙行亦善根。謂：無貪、無瞋、正見。</p>
</li>

<li><p>有非妙行非善根。謂：除前相。</p>
</li>
</ul><p>三惡行，十不善業道，為三攝十？十攝三耶？</p>
<p>答：三攝十，非十攝三。不攝者何？謂：除業道所攝身、語、意惡行，所餘身、語、意惡行。</p>
<p>三妙行，十善業道，為三攝十？十攝三耶？</p>
<p>答：三攝十，非十攝三。不攝者何？謂：除業道所攝身、語、意妙行，所餘身、語、意妙行。</p>
<p>三業，十業道，為三攝十？十攝三耶？</p>
<p>答：應作四句。</p>

<ul class="">
<li><p>有業非業道。謂：意業，及業道所不攝身、語業。</p>
</li>

<li><p>有業道非業。謂：後三業道。</p>
</li>

<li><p>有業亦業道。謂：前七業道。</p>
</li>

<li><p>有非業非業道。謂：除前相。</p>
</li>
</ul><p>三業謂：身、語、意業。</p>
<p>四業謂：黑黑異熟業、白白異熟業、黑白黑白異熟業、非黑非白無異熟業。</p>
<p>能盡諸業，為三攝四？四攝三耶？</p>
<p>答：三攝四，非四攝三。不攝者何？謂：除能斷諸業學思，餘無漏業、無色界繫善業、一切無記業。</p>
<p>三業謂：身、語、意。</p>
<p>復有三業，謂：順現法受業、順次生受業、順後次受業。</p>
<p>為前攝後？後攝前耶？</p>
<p>答：前攝後，非後攝前。不攝者何？謂：不定業、無記業、無漏業。</p>
<p>三業謂：身、語、意。</p>
<p>復有三業，謂：順樂受業、順苦受業、順不苦不樂受業。</p>
<p>為前攝後？後攝前耶？</p>
<p>答：前攝後，非後攝前。不攝者何？謂：無記業、無漏業。</p>
<p>三業謂：身、語、意。</p>
<p>復有三業，謂：過去、未來、現在業。</p>
<p>復有三業，謂：善、不善、無記業。</p>
<p>復有三業，謂：學、無學、非學非無學業。</p>
<p>復有三業，謂：見所斷、修所斷、無斷業。</p>
<p>為前攝後？後攝前耶？</p>
<p>答：隨其事。展轉相攝。</p>
<p>三業謂：身、語、意。</p>
<p>復有三業，謂：欲、色、無色界繫業。</p>
<p>為前攝後？後攝前耶？</p>
<p>答：前攝後，非後攝前。不攝者何？謂：無漏業。</p>
<p>四業如前說。</p>
<p>三業謂：順現法受等。</p>
<p>為四攝三？三攝四耶？</p>
<p>答：應作四句。</p>

<ul class="">
<li><p>有四非三。謂：能斷諸業學思欲界繫善、不善、不定業，及色界繫善、不定業。</p>
</li>

<li><p>有三非四。謂：無色界繫善、決定業。</p>
</li>

<li><p>有四亦三。謂：欲界繫善、不善、決定業，及色界繫善、決定業。</p>
</li>

<li><p>有非四非三。謂：除能斷諸業學思，餘無漏業，無色界繫善、不定業，及無記業。</p>
</li>
</ul><p>四業如前說。</p>
<p>三業謂：順樂受等。</p>
<p>為四攝三？三攝四耶？</p>
<p>答：應作四句。</p>

<ul class="">
<li><p>有四非三。謂：能斷諸業學思。</p>
</li>

<li><p>有三非四。謂：無色界繫善業。</p>
</li>

<li><p>有四亦三。謂：欲界繫善、不善業，色界繫善業。</p>
</li>

<li><p>有非四非三。謂：除能斷諸業學思，餘無漏業，及無記業。</p>
</li>
</ul><p>四業如前說。</p>
<p>三業謂：過去等，善等，學等，見斷等業。</p>
<p>為四攝三？三攝四耶？</p>
<p>答：三攝四，非四攝三。不攝者何？謂：除能斷諸業學思，餘無漏業，無色界繫善業，及無記業。</p>
<p>四業如前說。</p>
<p>三業謂：欲界繫等。</p>
<p>為四攝三？三攝四耶？</p>
<p>答：應作四句。</p>
<p>有四非三。謂：能斷諸業學思。</p>
<p>有三非四。謂：無色界繫善業及無記業。</p>
<p>有四亦三。謂：欲界繫善、不善業，色界繫善業。</p>
<p>有非四非三。謂：除能斷諸業學思，餘無漏業。</p>
<p>三業謂：順現法受等。</p>
<p>復有三業，謂：順樂受等。</p>
<p>為前攝後？後攝前耶？</p>
<p>答：後攝前，非前攝後。不攝者何？謂：不定業。</p>
<p>三業謂：順現法受等。</p>
<p>復有諸三業。謂：過去等，善等，學等，見斷等。</p>
<p>為前攝後？後攝前耶？</p>
<p>答：後攝前，非前攝後。不攝者何？謂：不定業、無記業、無漏業。</p>
<p>三業謂：順現法受等。</p>
<p>復有三業，謂：欲<span class='corr'>界</span>繫等。</p>
<p>為前攝後？後攝前耶？</p>
<p>答：後攝前，<span class='corr'>非前</span>攝後。不攝者何？謂：不定業、無記業。</p>
<p>三業謂：順樂受等</p>
<p>復有諸三業。謂：過去等，善等，學等，見斷等。</p>
<p>為前攝後？後攝前耶？</p>
<p>答：後攝前，非前攝後。不攝者何？謂：無記業、無漏業。</p>
<p>三業謂：順樂受等。</p>
<p>復有三業，謂：欲界繫等。</p>
<p>為前攝後？後攝前耶？</p>
<p>答：後攝前，非前攝後。不攝者何？謂：無記業。</p>
<p>三業謂：過去等。</p>
<p>復有諸三業，謂：善等，學等，見斷等。</p>
<p>為前攝後？後攝前耶？</p>
<p>答：隨其事，展轉相攝。</p>
<p>三業謂：過去等。</p>
<p>復有三業，謂：欲界繫等。</p>
<p>為前攝後？後攝前耶？</p>
<p>答：前攝後，非後攝前。不攝者何？謂：無漏業。</p>
<p>三業謂：善等</p>
<p>復有三業，謂：欲界繫等</p>
<p>為前攝後？後攝前耶？</p>
<p>答：前攝後，非後攝前。不攝者何？謂：無漏業。</p>
<p>三業謂：善等</p>
<p>復有諸三業。謂：學等，見斷等。</p>
<p>為前攝後？後攝前耶？</p>
<p>答：隨其事，展轉相攝。</p>
<p>三業謂：欲界繫等</p>
<p>復有諸三業。謂：學等，見斷等。</p>
<p>為前攝後？後攝前耶？</p>
<p>答：後攝前，非前攝後。不攝者何？謂：無漏業。</p>
<p>三業謂：學等。</p>
<p>復有三業，謂：見斷等。</p>
<p>為前攝後？後攝前耶？</p>
<p>答：隨其事，展轉相攝。</p>
<p>頗有業，感身受非心耶？</p>
<p>答：有。謂：不善業。</p>
<p>頗有業，感心受非身耶？</p>
<p>答：有。謂：善無尋業。</p>
<p>頗有業，感身心受耶？</p>
<p>答：有。謂：善有尋業。</p>
<p>頗有業，不感身心受，而感異熟耶？</p>
<p>答：有。謂：諸業感色、心不相應行異熟。</p>
<p>如說三障，謂：煩惱障、業障、異熟障。</p>
<p>云何煩惱障？</p>
<p>謂：如有一本性具足熾然貪、瞋、癡煩惱，由如此故，難生厭<span class='corr'>離</span>，難可教誨，難可開悟，難得免離，難得解脫。</p>
<p>云何業障？謂：五無間業。</p>
<p>云何異熟障？謂：諸有情處——那落迦、傍生、鬼界、北拘盧洲、無想天處。</p>
<p>三惡行中，何者最大罪？謂：破僧虛誑語，此業能取無間地獄一劫壽果。</p>
<p>三妙行中，何者最大果？謂：第一有等至中思，此業能取非想非非想處八萬劫壽果。</p>
</div>
<div class='div-other'><a id='mulu40' />
<p class='h2'>業蘊第四中邪語納息第二</p>
<div class="lg regular"><div class='lg-row'>三邪正一異　三惡行曲等</div>
<div class='lg-row'>妙淨默相攝　非理等六句</div>
<div class='lg-row'>業得果三世　八句異熟果</div>
<div class='lg-row'>五業非前後　此章願具說</div>
</div><p>諸邪語，彼邪命耶？設邪命，彼邪語耶？</p>
<p>答：應作四句。</p>

<ul class="">
<li><p>有邪語非邪命。謂：除貪所起語四惡行，諸餘語惡行。</p>
</li>

<li><p>有邪命非邪語。謂：貪所起身三惡行</p>
</li>

<li><p>有邪語亦邪命。謂：貪所起語四惡行。</p>
</li>

<li><p>有非邪語非邪命。謂：除貪所起身三惡行，諸餘身惡行。</p>
</li>
</ul><p>諸邪業，彼邪命耶？設邪命，彼邪業耶？</p>
<p>答：應作四句。</p>

<ul class="">
<li><p>有邪業非邪命。謂：除貪所起身三惡行，諸餘身惡行。</p>
</li>

<li><p>有邪命非邪業。謂：貪所起語四惡行。</p>
</li>

<li><p>有邪業亦邪命。謂：貪所起身三惡行。</p>
</li>

<li><p>有非邪業非邪命。謂：除貪所起語四惡行，諸餘語惡行。</p>
</li>
</ul><p>諸正語，彼正命耶？設正命，彼正語耶？</p>
<p>答：應作四句。</p>

<ul class="">
<li><p>有正語非正命。謂：除無貪所起語四妙行，諸餘語妙行。</p>
</li>

<li><p>有正命非正語。謂：無貪所起身三妙行。</p>
</li>

<li><p>有正語亦正命。謂：無貪所起語四妙行。</p>
</li>

<li><p>有非正語非正命。謂：除無貪所起身三妙行，諸餘身妙行。</p>
</li>
</ul><p>諸正業，彼正命耶？設正命，彼正業耶？</p>
<p>答：應作四句。</p>

<ul class="">
<li><p>有正業非正命。謂：除無貪所起身三妙行，諸餘身妙行。</p>
</li>

<li><p>有正命非正業。謂：無貪所起語四妙行。</p>
</li>

<li><p>有正業亦正命。謂：無貪所起身三妙行。</p>
</li>

<li><p>有非正業非正命。謂：除無貪所起語四妙行，諸餘語妙行。</p>
</li>
</ul><p>三惡行，三曲、穢、濁，謂：「身曲、身穢、身濁」，「語曲、語穢、語濁」，「意曲、意穢、意濁」——三。</p>
<p>曲云何？謂：諂所起身、語、意業。</p>
<p>穢云何？謂：瞋所起身、語、意業。</p>
<p>濁云何？謂：貪所起身、語、意業。</p>
<p>為三惡行攝曲、穢、濁？為曲、穢、濁攝惡行耶？</p>
<p>答：應作四句。</p>

<ul class="">
<li><p>有惡行非曲、穢、濁。謂：除欲界諂、嗔、貪所起身、語、意惡行，諸餘身、語、意惡行。</p>
</li>

<li><p>有曲、穢、濁非惡行。謂：初靜慮諂、貪所起身、語、意業，及餘色、無色界貪所起意業。</p>
</li>

<li><p>有惡行亦曲、穢、濁。謂：欲界諂、瞋、貪所起身、語、意惡行。</p>
</li>

<li><p>有非惡行非曲、穢、濁。謂：除前相。</p>
</li>
</ul><p>三妙行，三淨，謂：身、語、意淨。</p>
<p>為妙行攝淨？為淨攝妙行耶？</p>
<p>答：隨其事。展轉相攝。</p>
<p>三妙行，三寂默。謂：身、語、意寂默。</p>
<p>為妙行攝寂默？為寂默攝妙行耶？</p>
<p>答：應作四句。</p>

<ul class="">
<li><p>有妙行非寂默。謂：除無學身、語妙行，諸餘身、語妙行。及一切意妙行。</p>
</li>

<li><p>有寂默非妙行。謂：無學心。</p>
</li>

<li><p>有妙行亦寂默。謂：無學身、語妙行。</p>
</li>

<li><p>有非妙行非寂默。謂：除前相。</p>
</li>
</ul><p>三淨，三寂默，為淨攝寂默？為寂默攝淨耶？</p>
<p>答：應作四句。</p>

<ul class="">
<li><p>有淨非寂默。謂：除無學身、語淨，諸餘身、語淨，及一切意淨。</p>
</li>

<li><p>有寂默非淨。謂：無學心。</p>
</li>

<li><p>有淨亦寂默。謂：無學身、語淨。</p>
</li>

<li><p>有非淨非寂默。謂：除前相。</p>
</li>
</ul><p>諸身惡行，彼盡非理所引身業耶？設非理所引身業，彼盡身惡行耶？</p>
<p>答：諸身惡行，彼盡非理所引身業。</p>
<p>有非理所引身業，非身惡行。謂：有覆無記身業，及無覆無記非理所引身業。</p>
<p>諸語惡行，彼盡非理所引語業耶？設非理所引語業，彼盡語惡行耶？</p>
<p>答：諸語惡行，彼盡非理所引語業。</p>
<p>有非理所引語業，非語惡行。謂：有覆無記語業，及無覆無記非理所引語業。</p>
<p>諸意惡行，彼盡非理所引意業耶？設非理所引意業，彼盡意惡行耶？</p>
<p>答：應作四句。</p>

<ul class="">
<li><p>有意惡行，非非理所引意業。謂：貪欲、瞋恚、邪見。</p>
</li>

<li><p>有非理所引意業，非意惡行。謂：有覆無記意業，及無覆無記非理所引意業。</p>
</li>

<li><p>有意惡行，亦非理所引意業。謂：不善意業。</p>
</li>

<li><p>有非意惡行，亦非非理所引意業。謂：除前相。</p>
</li>
</ul><p>諸身妙行，彼盡如理所引身業耶？設如理所引身業，彼盡身妙行耶？</p>
<p>答：諸身妙行，彼盡如理所引身業。</p>
<p>有如理所引身業，非身妙行。謂：無覆無記如理所引身業。</p>
<p>諸語妙行，彼盡如理所引語業耶？設如理所引語業，彼盡語妙行耶？</p>
<p>答：諸語妙行，彼盡如理所引語業。</p>
<p>有如理所引語業，非語妙行。謂：無覆無記如理所引語業。</p>
<p>諸意妙行，彼盡如理所引意業耶？設如理所引意業，彼盡意妙行耶？</p>
<p>答：應作四句。</p>

<ul class="">
<li><p>有意妙行，非如理所引意業。謂：無貪、無瞋、正見。</p>
</li>

<li><p>有如理所引意業，非意妙行。謂：無覆無記如理所引意業。</p>
</li>

<li><p>有意妙行，亦如理所引意業。謂：善意業。</p>
</li>

<li><p>有非意妙行，亦非如理所引意業。謂：除前相。</p>
</li>
</ul><p>諸法由業得，彼法當言是善？不善？無記耶？</p>
<p>答：依異熟果諸法由業得，彼法是無記。</p>
<p>定作是說：「依異熟果，諸法由業得，彼法是無記」耶？</p>
<p>答：如是。</p>
<p>為何所欲？如來善心說語，妙音、美音、和雅音、悅意音，此語是善耶？</p>
<p>答：如是。</p>
<p>若作是說：「依異熟果，諸法由業得，彼法是無記。」</p>
<p>則不應言：「如來善心說語，妙音、美音、和雅音、悅意音，此語是善」。</p>
<p>作是說者，不應道理。</p>
<p>若作是說：「如來善心說語，妙音、美音、和雅音、悅意音，此語是善」。</p>
<p>則不應言：「依異熟果，諸法由業得，彼法是無記。」</p>
<p>而作是說，不應道理。</p>
<p>應作是說：「菩薩昔餘生中，造作增長，感異熟果，大宗葉業；由是因緣，展轉出生，如來咽喉，微妙大種；從此能生，妙語音聲；而聲非異熟。」</p>
<p>諸業過去，彼果過去耶？</p>
<p>答：彼果或過去，或未來，或現在。</p>
<p>諸業未來，彼果未來耶？</p>
<p>答：如是。</p>
<p>諸業現在，彼果現在耶？</p>
<p>答：彼果或現在，或未來。</p>
<p>頗有如身業感異熟，語、意業不爾耶？</p>
<p>答：有。如身不護，語護；彼於爾時有善心，或無記心。</p>
<p>又！如身護，語不護；彼於爾時有不善心，或無記心。</p>
<p>頗有如語業感異熟，身、意業不爾耶？</p>
<p>答：有。如身護，語不護；彼於爾時有善心，或無記心。</p>
<p>此相違說，亦爾。</p>
<p>頗有如意業感異熟，身、語業不爾耶？</p>
<p>答：有。如身護，語護；彼於爾時有不善心。</p>
<p>如身不護，語不護；彼於爾時有善心。</p>
<p>頗有如身業、語業感異熟果，意業不爾耶？</p>
<p>答：有。如身不護，語不護；彼於爾時有善心，或無記心。</p>
<p>如身護，語護；彼於爾時有不善心，或無記心。</p>
<p>頗有如身業、意業感異熟果，語業不爾耶？</p>
<p>答：有。如身不護，語護，彼於爾時有不善心。</p>
<p>如身護，語不護，彼於爾時有善心。</p>
<p>頗有如語業、意業感異熟果，身業不爾耶？</p>
<p>答：有。如身護，語不護，彼於爾時有不善心。</p>
<p>如身不護，語護，彼於爾時有善心。</p>
<p>頗有如身業、語業感異熟果，意業亦爾耶？</p>
<p>答：有。如身不護，語不護，彼於爾時有不善心。</p>
<p>如身護，語護，彼於爾時有善心。</p>
<p>頗有非身、語、意業感異熟，而感異熟耶？</p>
<p>答：有。謂：心不相應行感異熟色、心心所法、心不相應行。</p>
<p>頗有順現法受等三業，非前非後受異熟果耶？</p>
<p>答：有。</p>
<p>謂：順現法受業——色。順次生受業——心心所法。順後次受業——心不相應行。</p>
<p>又！順現法受業——心不相應行。順次生受業——色。順後次受業——心心所法。</p>
<p>又！順現法受業——心心所法。順次生受業——心不相應行。順後次受業——色。</p>
<p>頗有順樂受等三業，非前非後受異熟果耶？</p>
<p>答：有。</p>
<p>謂：順樂受業——色。順苦受業——心心所法。順不苦不樂受業——心不相應行。</p>
<p>又！順樂受業——心不相應行。順苦受業——色。順不苦不樂受業——心心所法。</p>
<p>又！順樂受業——心心所法。順苦受業——心不相應行。順不苦不樂受業——色。</p>
<p>頗有三界業，非前非後受異熟果耶？</p>
<p>答：有。</p>
<p>謂：欲界繫業——色。色界繫業——心心所法。無色界繫業——心不相應行。</p>
<p>又！欲界繫業——心不相應行。色界繫業——色。無色界繫業——心心所法。</p>
<p>又！欲界繫業——心心所法。色界業——心不相應行。無色繫業——色。</p>
<p>頗有善、不善業，非前非後受異熟果耶？</p>
<p>答：有。</p>
<p>謂：善業——色。不善業——心心所法、心不相應行。</p>
<p>又！善業——心心所法、心不相應行。不善業——色。</p>
<p>頗有見、修所斷業，非前非後受異熟果耶？</p>
<p>答：有。</p>
<p>謂：見所斷業——色。修所斷業——心心所法、心不相應行。</p>
<p>又！見所斷業——心心所法、心不相應行。修所斷業——色。</p>
</div>
<div class='div-other'><a id='mulu41' />
<p class='h2'>業蘊第四中害生納息第三</p>
<div class="lg regular"><div class='lg-row'>害生命四種　二熟二防護</div>
<div class='lg-row'>身及業成就　雜染果異熟</div>
<div class='lg-row'>不善顛倒等　繫不繫成就</div>
<div class='lg-row'>命終受生處　此章願具說</div>
</div><p>頗有已害生，殺生未滅耶？</p>
<p>答：有。如已斷他命，彼加行未息。</p>
<p>頗有未害生，殺生已滅耶？</p>
<p>答：有。如未斷他命，彼加行已息。</p>
<p>頗有已害生，殺生已滅耶？</p>
<p>答：有。如已斷他命，彼加行已息。</p>
<p>頗有未害生，殺生未滅耶？</p>
<p>答：有。如未斷他命，彼加行未息。</p>
<p>頗有未害生，殺生未滅，此業異熟，定生地獄耶？</p>
<p>答：有。如作無間業加行時命終。</p>
<p>頗有業不善，順苦受，異熟未熟，非不初受異熟果，而起染污心耶？</p>
<p>答：有。如造作增長無間業已，此業最初受，彼地獄中有異熟果生。</p>
<p>頗有故思害生命後，不受遠離，而於一切有情得防護耶？</p>
<p>答：有。如起殺加行，致彼必死，而中間證見法性。</p>
<p>若於一切有情得防護。彼於一切有情受遠離耶？</p>
<p>答：應作四句。</p>

<ul class="">
<li><p>有於一切有情得防護，非受遠離。如：不受學處而證見法性。</p>
</li>

<li><p>有於一切有情受遠離，非得防護。如：受學處而犯遠離。</p>
</li>

<li><p>有於一切有情得防護，亦受遠離。如：受學處不犯遠離。</p>
</li>

<li><p>有非於一切有情得防護，亦非受遠離。謂：除前相。</p>
</li>
</ul><p>若成就身，彼成就身業耶？</p>
<p>答：應作四句。</p>

<ul class="">
<li><p>有成就身非身業。謂：處卵㲉，若異生住胎，若生欲界，住非律儀非不律儀，無身表，設有而失。</p>
</li>

<li><p>有成就身業非身。謂：聖者生無色界。</p>
</li>

<li><p>有成就身亦身業。謂：聖者住胎藏中，若生欲界，住律儀、不律儀，及住非律儀非不律儀，現有身表，或先有不失。若生色界。</p>
</li>

<li><p>有非<span class="corr">成</span>就身亦非身業。謂：異生生無色界。</p>
</li>
</ul><p>若成就身，彼成就語業耶？</p>
<p>答：應作四句。</p>

<ul class="">
<li><p>有成就身非語業。謂：處卵㲉，若諸異生住胎藏中，若生欲界，住非律儀非不律儀；都無語表，設有而失。</p>
</li>

<li><p>有成就語業非身。謂：諸聖者生無色界。</p>
</li>

<li><p>有成就身亦語業。謂：諸聖者住胎藏中，若生欲界，住律儀，若住不律儀，若住非律儀非不律儀；現有語表，或先有不失。若生色界。</p>
</li>

<li><p>有非成就身亦非語業。謂：諸異生生無色界。</p>
</li>
</ul><p>若成就身，彼成就意業耶？</p>
<p>答：諸成就身，彼定成就意業。有成就意業非身，謂：生無色界。</p>
<p>若成就身，彼成就身業、語業耶？</p>
<p>答：</p>

<ul class="">
<li><p>有成就身，非身業、語業。謂：處卵㲉。若異生住胎。若生欲界，住非律儀非不律儀，無身、語表，設有而失。</p>
</li>

<li><p>有成就身及身業，非語業。謂：生欲界，住非律儀非不律儀，現有身表，或先有不失。無語表，設有而失。</p>
</li>

<li><p>有成就身及語業，非身業。謂：生欲界，住非律儀非不律儀，現有語表，或先有不失。無身表，設有而失。</p>
</li>

<li><p>有成就身及身業、語業。謂：聖者住胎；若生欲界，住律儀；若住不律儀，及住非律儀非不律儀，現有身、語表，或先有不失；若生色界。</p>
</li>
</ul><p>設成就身業、語業，彼成就身耶？</p>
<p>答：或成就，或不成就。</p>
<p>云何成就？謂：如前說。</p>
<p>云何不成就？謂：聖者生無色界。</p>
<p>若成就身，彼成就身業、意業耶？</p>
<p>答：</p>

<ul class="">
<li><p>有成就身及意業，非身業。謂：處卵㲉。若異生住胎。若生欲界。住非律儀非不律儀。無身表。設有而失。</p>
</li>

<li><p>有成就身及身業、意業。謂：聖者住胎；若生欲界，住律儀不律儀，及住非律儀非不律儀，現有身表，或先有不失；若生色界。</p>
</li>
</ul><p>設成就身業、意業，彼成就身耶？</p>
<p>答：或成就，或不成就。</p>
<p>云何成就？謂：如前說。</p>
<p>云何不成就？謂：聖者生無色界。</p>
<p>若成就身，彼成就語業、意業耶？</p>
<p>答：有成就身及意業，非語業。</p>
<p>有成就身及語業、意業。</p>
<p>此皆如前身對身業、意業中說。差別者：此說語表。</p>
<p>設成就語業、意業，彼成就身耶？</p>
<p>答：或成就，或不成就；亦如彼說。</p>
<p>若成就身，彼成就身業、語業、意業耶？</p>
<p>答：</p>

<ul class="">
<li><p>有成就身及意業，非身業、語業。</p>
</li>

<li><p>有成就身及身業、意業，非語業。</p>
</li>

<li><p>有成就身及語業、意業，非身業。</p>
</li>

<li><p>有成就身及身業、語業、意業。</p>
</li>
</ul><p>此皆如前身對身業、語業中說。</p>
<p>設成就身業、語業、意業，彼成就身耶？</p>
<p>答：或成就，或不成就；亦如彼說。</p>
<p>若成就身業，彼成就語業耶？</p>
<p>答：應作四句。</p>

<ul class="">
<li><p>有成就身業，非語業。謂：生欲界。住非律儀非不律儀。現有身表。或先有不失。無語表。設有而失。</p>
</li>

<li><p>有成就語業，非身業。謂：生欲界。住非律儀非不律儀。現有語表。或先有不失。無身表。設有而失。</p>
</li>

<li><p>有成就身業及語業。謂：聖者住胎。若生欲界。住律儀不律儀。及住非律儀非不律儀。現有身、語表。或先有不失。若生色界。若聖者生無色界。</p>
</li>

<li><p>有非成就身業及語業。謂：處卵㲉。若異生住胎。若生欲界。住非律儀非不律儀。無身、語表。設有而失。若異生生無色界。</p>
</li>
</ul><p>若成就身業，彼成就意業耶？</p>
<p>答：設成就身業，彼成就意業。</p>

<ul class="">
<li><p>有成就意業，非身業。謂：處卵㲉。若異生住胎。若生欲界。住非律儀非不律儀。無身表，設有而失。若異生生無色界。</p>
</li>
</ul><p>若成就身業，彼成就語業、意業耶？</p>
<p>答：</p>

<ul class="">
<li><p>有成就身業及意業，非語業。謂：生欲界。住非律儀非不律儀。現有身表。或先有不失。無語表。設有而失。</p>
</li>

<li><p>有成就身業及語業、意業。謂：聖者住胎。若生欲界。住律儀、不律儀，及住非律儀非不律儀。現有身、語表。或先有不失。若生色界。若聖者生無色界。</p>
</li>
</ul><p>設成就語業、意業，彼成就身業耶？</p>
<p>答：或成就，或不成就。</p>
<p>云何成就？謂：如前說。</p>
<p>云何不成就？謂：生欲界。住非律儀非不律儀。現有語表。或先有不失。無身表。設有而失。</p>
<p>若成就語業，彼成就意業耶？</p>
<p>答：諸成就語業，彼成就意業。</p>
<p>有成就意業，非語業。此如前身業對意業說。差別者：此說語表。</p>
<p>若業未離染，彼異熟未離染耶？</p>
<p>答：諸業未離染，彼異熟未離染。</p>
<p>或有異熟未離染，彼業已離染。謂：預流者見所斷，業已離染，彼異熟未離染。</p>
<p>若業已離染，彼異熟已離染耶？</p>
<p>答：諸異熟已離染，彼業已離染。</p>
<p>或有業已離染，彼異熟未離染。謂：預流者見所斷，業已離染，彼異熟未離染。</p>
<p>若業有果，彼業皆有異熟耶？</p>
<p>答：諸業有異熟，彼業皆有果。</p>
<p>或有業有果，彼業無異熟。謂：無記業、無漏業。</p>
<p>若業無果，彼業皆無異熟耶？</p>
<p>答：無有業無果。</p>
<p>或有業無異熟。謂：無記業、無漏業。</p>
<p>若業不善，彼業皆顛倒耶？</p>
<p>答：應作四句。</p>

<ul class="">
<li><p>有業不善，彼業非顛倒。謂：如有一起此見，立此論：「有業、有業果異熟」，而行身、語、意惡行。</p>
<p>又！如有一：於見有不見想。於聞、覺、知，有不聞、覺、知想，彼覆此想、此忍、此欲，說言：「我見，我聞、覺、知」。</p>
<p>或於不見有見想，於不聞、覺、知有聞、覺、知想，彼覆此想、此忍、此欲，言：「我不見，不聞、覺、知。」</p>
</li>

<li><p>有業顛倒，彼業非不善。謂：如有一起此見，立此論：「無業，無業果異熟。」而行身、語、意妙行。</p>
<p>又！如有一：於見有不見想，於聞、覺、知有不聞、覺、知想，彼不覆此想、此忍、此欲，說言：「我不見，我不聞、覺、知」。</p>
<p>或於不見有見想，於不聞、覺、知有聞、覺、知想，彼不覆此想、此忍、此欲，說言：「我見，我聞、覺、知」。</p>
</li>

<li><p>有業不善亦顛倒。謂：如有一起此見，立此論：「無業、無業果異熟」，復行身、語、意惡行。</p>
<p>又！如有一：於見有見想，於聞、覺、知有聞、覺、知想，彼覆此想、此忍、此欲，言：「我不見不聞、覺、知」。</p>
<p>或於不見有不見想，於不聞、覺、知有不聞、覺、知想，彼覆此想、此忍、此欲，說言：「我見，我聞、覺、知」。</p>
</li>

<li><p>有業非不善，非顛倒。謂：如有一起此見，立此論：「有業、有業果異熟」，復行身、語、意妙行。</p>
<p>又！如有一：於見有見想，於聞、覺、知有聞、覺、知想，彼不覆此想、此忍、此欲，說言：「我見，我聞、覺、知」。</p>
<p>或於不見有不見想，於不聞、覺、知有不聞、覺、知想，彼不覆此想、此忍、此欲，言：「我不見，不聞、覺、知。」</p>
</li>
</ul><p>若業善，彼業不顛倒耶？</p>
<p>答：應作四句。</p>

<ul class="">
<li><p>前第二句作此第一句。</p>
</li>

<li><p>前第一句作此第二句。</p>
</li>

<li><p>前第四句作此第三句。</p>
</li>

<li><p>前第三句作此第四句。——廣如前說。</p>
</li>
</ul><p>若成就不善業，彼成就色、無色界繫業耶？</p>
<p>答：諸成就不善業，彼定成就色、無色界繫業。</p>
<p>有成就色、無色界繫業，非不善業。謂：生欲界，已離欲界染；若生色界。</p>
<p>若成就欲界繫善業，彼成就色、無色界繫業耶？</p>
<p>答：諸成就欲界繫善業，彼定成就色、無色界繫業。</p>
<p>有成就色、無色界繫業，非欲界繫善業。謂：斷善根補特伽羅，若生色界。</p>
<p>若成就欲界繫善業，彼成就色、無色界繫善業耶？</p>
<p>答：應作四句。</p>

<ul class="">
<li><p>有成就欲界繫善業，非色、無色界繫善業。謂：生欲界，不斷善根，未得色界善心。</p>
</li>

<li><p>有成就色、無色界繫善業，非欲界繫善業。謂：生色界，得無色界善心。</p>
</li>

<li><p>有成就欲界繫善業，亦色、無色界繫善業。謂：生欲界，得無色界善心。</p>
</li>

<li><p>有非成就欲界繫善業，亦非色、無色界繫善業。謂：斷善根補特伽羅。</p>
</li>
</ul><p>若成就欲界繫業，彼成就色界繫業耶？</p>
<p>答：如是。</p>
<p>設成就色界繫業，彼成就欲界繫業耶？</p>
<p>答：如是。</p>
<p>若成就欲界繫業，彼成就無色界繫業耶？</p>
<p>答：諸成就欲界繫業，彼定成就無色界繫業。</p>
<p>有成就無色界繫業，非欲界繫業。謂：生無色界補特伽羅。</p>
<p>若成就欲界繫業，彼成就不繫業耶？</p>
<p>答：應作四句。</p>

<ul class="">
<li><p>有成就欲界繫業，非不繫業。謂：異生生欲、色界。</p>
</li>

<li><p>有成就不繫業，非欲界繫業。謂：聖者生無色界。</p>
</li>

<li><p>有成就欲界繫業，亦不繫業。謂：聖者生欲、色界。</p>
</li>

<li><p>有非成就欲界繫業，亦非不繫業。謂：異生生無色界。</p>
</li>
</ul><p>若成就色界繫業，彼成就無色界繫業耶？</p>
<p>答：諸成就色界繫業，彼定成就無色界繫業。</p>
<p>有成就無色界繫業，非色界繫業。謂：諸有情生無色界。</p>
<p>若成就色界繫業，彼成就不繫業耶？</p>
<p>答：應作四句。</p>

<ul class="">
<li><p>有成就色界繫業，非不繫業。謂：異生生欲、色界。</p>
</li>

<li><p>有成就不繫業，非色界繫業。謂：聖者生無色界。</p>
</li>

<li><p>有成就色界繫業，亦不繫業。謂：聖者生欲、色界。</p>
</li>

<li><p>有非成就色界繫業，亦非不繫業。謂：異生生無色界。</p>
</li>
</ul><p>若成就無色界繫業，彼成就不繫業耶？</p>
<p>答：諸成就不繫業，彼定成就無色界繫業。</p>
<p>有成就無色界繫業，非不繫業。謂：諸異生。</p>
<p>若成就欲界、色界、無色界繫、不繫業，彼命終生何處？</p>
<p>答：或欲界，或色界，或無色界，或無生處。</p>

<p class='juan'>說一切有部發智論卷第十一</p></div></div>
</div><!-- end of div[@id='body'] -->
</body></html>