<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨發智論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1544 [No. 1543]
<div class='div-other'>
<p class='juan'><a id='mulu1' />阿毘達磨發智論卷第一</p><p class="byline">尊者迦多衍尼子造</p><p class="byline">三藏法師玄奘奉　詔譯</p><a id='mulu2' />
<div class='div-other'><a id='mulu3' />
<p class='h2'>雜蘊第一中世第一法納息第一</p>
<div class="lg regular"><div class='lg-row'>世第一法七　頂二暖身見</div>
<div class='lg-row'>十一見攝斷　此章願具說</div>
</div><p>云何世第一法？</p>
<p>答：若心心所法——為等無間入正性離生，是謂世第一法。</p>
<p>有作是說：若五根——為等無間入正性離生，是謂世第一法。</p>
<p>於此義中：若心心所法——為等無間入正性離生，是謂世第一法。</p>
<p>何故名世第一法？</p>
<p>答：如是心心所法於餘世間法——為最、為勝，為長、為尊，為上、為妙，故名世第一法。</p>
<p>復次！如是心心所法為等無間——捨異生性，得聖性。捨邪性，得正性，能入正性離生。故名世第一法。</p>
<p>世第一法當言欲界繫？色界繫？無色界繫耶？</p>
<p>答：應言色界繫。</p>
<p>何故此法不應言欲界繫耶？</p>
<p>答：非以欲界道能斷蓋制纏，令欲界纏不復現起；乃以色界道能斷蓋制纏，令欲界纏不復現起。</p>
<p>若以欲界道能斷蓋制纏，<span class='corr'>令</span>欲界纏不復現起。如是世第一法，應言欲界繫。</p>
<p>然非以欲界道能斷蓋制纏，令欲界纏不復現起；乃以色界道能斷蓋制纏，令欲界纏不復現起。是故世第一法，不應言欲界繫。</p>
<p>何故此法不應言無色界繫耶？</p>
<p>答：入正性離生——先現觀欲界苦為苦，後合現觀色、無色界苦，為苦聖道起。先辯欲界事，後合辯色、無色界事。</p>
<p>若入正性離生——先現觀無色界苦為苦，後合現觀欲、色界苦，為苦聖道起。先辯無色界事，後合辯欲、色界事。如是世第一法，應言無色界繫。</p>
<p>然入正性離生——先現觀欲界苦為苦，後合現觀色、無色界苦，為苦聖道起。先辯欲界事，後合辯色、無色界事。是故世第一法，不應言無色界繫。</p>
<p>復次！入無色定除去色想，非除色想能知欲界。若緣此法起苦法智忍，即緣此法起世第一法。</p>
<p>世第一法當言有尋有伺？無尋唯伺？無尋無伺耶？</p>
<p>答：應言或有尋有伺，或無尋唯伺，或無尋無伺。</p>
<p>云何有尋有伺？</p>
<p>答：若依有尋有伺三摩地入正性離生，彼所得世第一法。</p>
<p>云何無尋唯伺？</p>
<p>答：若依無尋唯伺三摩地入正性離生，彼所得世第一法。</p>
<p>云何無尋無伺？</p>
<p>答：若依無尋無伺三摩地入正性離生，彼所得世第一法。</p>
<p>世第一法當言樂根相應？喜根相應？捨根相應耶？</p>
<p>答：應言或樂根相應，或喜根相應，或捨根相應。</p>
<p>云何樂根相應？</p>
<p>答：若依第三靜慮入正性離生，彼所得世第一法。</p>
<p>云何喜根相應？</p>
<p>答：若依初二靜慮入正性離生，彼所得世第一法。</p>
<p>云何捨根相應？</p>
<p>答：若依未至、第四靜慮入正性離生，彼所得世第一法。</p>
<p>世第一法當言一心？多心耶？</p>
<p>答：應言一心。</p>
<p>何故此法非多心耶？</p>
<p>答：從此心心所法，無間不起餘世間心，唯起出世心。</p>
<p>若當起餘世間心者，為劣、為等、為勝。</p>

<ul class="">
<li><p>若當劣者，應不能入正性離生。何以故？非以退道能入正性離生故。</p>
</li>

<li><p>若當等者，亦不能入正性離生。何以故？先以此類道不能入正性離生故。</p>
</li>

<li><p>若當勝者，先應非世第一法，後方是世第一法。</p>
</li>
</ul><p>世第一法當言退？不退耶？</p>
<p>答：應言不退。</p>
<p>何故此法定不退耶？</p>
<p>答：世第一法隨順諦、趣向諦、臨入諦。此彼中間，無容得起不相似心，令不得入聖諦現觀。</p>
<p>譬如：壯士度河、度谷、度山、度崖，中間無能迴轉。彼身還至本處，或往餘處。先所發起增上身行，未至所趣，必不止息。</p>
<p>世第一法，亦復如是。隨順諦、趣向諦、臨入諦。此彼中間，無容得起不相似心，令不得入聖諦現觀。</p>
<p>如：贍部洲有五大河：一名殑伽。二名閻母那。三名薩洛踰。四名阿氏羅筏底。五名莫醯。如是五河——隨順大海、趣向大海、臨入大海，中間無能迴轉，彼流還至本處，或往餘處，彼決定能流入大海。</p>
<p>世第一法，亦復如是。隨順諦、趣向諦、臨入諦，彼此中間，無容得起不相似心，令不得入聖諦現觀。</p>
<p>復次！世第一法與苦法智忍作等無間緣，無有一法速疾迴轉過於心者，可於爾時能作障礙，令不得入聖諦現觀！是故此法，決定不退。</p>
<p>云何頂？</p>
<p>答：於佛、法、僧，生小量信。</p>
<p>如世尊為波羅衍拏摩納婆說：</p>

<div class="lg regular" style="margin-left:1em;"><div class='lg-row'>『若於佛法僧　生起微小信</div>
<div class='lg-row'>儒童應知彼　名已得頂法』</div>
</div><p>云何頂墮？</p>
<p>答：如有一類：親近善士、聽聞正法、如理作意；信——佛菩提、法是善說、僧修妙行；色無常，受、想、行、識無常；善施設苦諦，善施設集、滅、道諦。彼於異時，不親近善士、不聽聞正法、不如理作意；於已得世俗信：退沒、破壞、移轉、亡失；故名頂墮。</p>
<p>如佛即為波羅衍拏摩納婆說：</p>

<div class="lg regular" style="margin-left:1em;"><div class='lg-row'>『若人於如是　三法而退失</div>
<div class='lg-row'>我說彼等類　應知名頂墮』</div>
</div><p>云何煖？</p>
<p>答：若於正法、毘奈耶中，有少信受。</p>
<p>如世尊為馬師、井宿二苾芻說：『此二愚人，離我正法及毘奈耶，譬如大地去虛空遠。此二愚人，於我正法、毘奈耶中，無少分煖。』</p>
<p>此二十句薩迦耶見，幾我見？幾我所見耶？</p>
<p>答：五我見。謂：等隨觀——色是我，受、想、行、識是我。</p>
<p>十五我所見。謂：等隨觀——我有色，色是我所，我在色中，我有受、想、行、識，受、想、行、識是我所，我在受、想、行、識中。</p>
<p>若非常常見；於五見——何見攝？何見所斷？</p>
<p>答：邊執見、常見攝，見苦所斷。</p>
<p>若常非常見；於五見——何見攝？何見所斷？</p>
<p>答：邪見攝。見滅所斷。</p>
<p>若苦樂見；於五見——何見攝？何見所斷？</p>
<p>答：取劣法為勝，見取攝。見苦所斷。</p>
<p>若樂苦見；於五見——何見攝？何見所斷？</p>
<p>答：邪見攝。見滅所斷。</p>
<p>若不淨淨見；於五見——何見攝？何見所斷？</p>
<p>答：取劣法為勝，見取攝。見苦所斷。</p>
<p>若淨不淨見；於五見——何見攝？何見所斷？</p>
<p>答：邪見攝。此有二種：</p>

<ul class="">
<li><p>若謂：滅為不淨——見滅所斷。</p>
</li>

<li><p>若謂：道為不淨——見道所斷。</p>
</li>
</ul><p>若非我我見；於五見——何見攝？何見所斷？</p>
<p>答：有身見攝。見苦所斷。</p>
<p>若非因因見；於五見——何見攝？何見所斷？</p>
<p>答：非因謂因，戒禁取攝。見苦所斷。</p>
<p>若因非因見；於五見——何見攝？何見所斷？</p>
<p>答：邪見攝。見集所斷。</p>
<p>若有無見；於五見——何見攝？何見所斷？</p>
<p>答：邪見攝。此有四種：</p>

<ul class="">
<li><p>若謂：無苦——見苦所斷。</p>
</li>

<li><p>若謂：無集——見集所斷。</p>
</li>

<li><p>若謂：無滅——見滅所斷。</p>
</li>

<li><p>若謂：無道——見道所斷。</p>
</li>
</ul><p>若無有見；於五見——何見攝？何見所斷？</p>
<p>答：此非見，是邪智。</p>
</div>
<div class='div-other'><a id='mulu4' />
<p class='h2'>雜蘊第一中智納息第二</p>
<div class="lg regular"><div class='lg-row'>一智識因緣　二心念祭祀</div>
<div class='lg-row'>三根用過去　疑名句文身</div>
<div class='lg-row'>佛訶責六因　隨眠心及斷</div>
<div class='lg-row'>因境斷識義　此章願具說</div>
</div><p>頗有一智知一切法耶？</p>
<p>答：無。</p>
<p>若此智生「一切法非我」，此智何所不知？</p>
<p>答：不知自性，及此相應俱有諸法。</p>
<p>頗有一識了一切法耶？</p>
<p>答：無。</p>
<p>若此識生「一切法非我」，此識何所不了？</p>
<p>答：不了自性，及此相應俱有諸法。</p>
<p>頗有二心展轉相因耶？</p>
<p>答：無。所以者何？無一補特伽羅——非前、非後，二心俱生。</p>
<p>又！非後心為前心因。</p>
<p>頗有二心展轉相緣耶？</p>
<p>答：有。</p>
<p>如：有心起「無未來」心，——即思惟此，起第二心。</p>
<p>如：有心起「有未來」心，——即思惟此，起第二心。</p>
<p>如：有心起「無未來道」心，即思惟此，起第二心。</p>
<p>如：有心起「有未來道」心，即思惟此，起第二心。</p>
<p>如：有二知他心者，彼二心展轉相緣。</p>
<p>何故無一補特伽羅——非前、非後，二心俱生？</p>
<p>答：無第二等無間緣故，有情一一心相續轉故。</p>
<p>補特伽羅既不可得，又無前心往後心，理何緣能憶本所作事？</p>
<p>答：有情於法，由串習力，得如是同分智，隨所更事，能如是知。</p>
<p>如：有二造印者，能了自他所造印字，雖彼二人不往相。</p>
<p>問：汝云何造此字，亦不相？</p>
<p>答：我如是造此字。而彼二人，由串習力，得如是同分智，能了自他所造印字。</p>
<p>有情亦爾！由串習力，得如是同分智，隨所更事，能如是知。</p>
<p>又如：有二知他心者，互相知心，雖彼二人不往相。</p>
<p>問：汝云何知我心，亦不相？</p>
<p>答：我如是知汝心。而彼二人，由串習力，得如是同分智，互相知心。</p>
<p>有情亦爾！由串習力，得如是同分智，隨所更事，能如是知。</p>
<p>復次！一切心心所法，於所緣定，安住所緣。又以受意為因力，強念便不忘。</p>
<p>何緣有情忘而復憶？</p>
<p>答：有情同分相續轉時，於法能起相屬智見。又以受意為因力，強念便不忘。</p>
<p>何緣有情憶而復忘？</p>
<p>答：有情異分相續轉時，於法不起相屬智見。又以受意為因力，劣念便忘失。</p>
<p>何緣祭祀餓鬼，則到；非餘趣耶？</p>
<p>答：彼趣法爾，得如是處、事、生、我分，是故祭祀則到，非餘。</p>
<p>如：鵝雁、孔雀、鸚鵡、舍利、命命鳥等，雖如意自在，飛翔虛空，而神力威德，不大於人。然彼趣法爾，得如是處、事、生、我分，能飛翔虛空。</p>
<p>鬼趣亦爾！由法爾力，祭祀則到；餘趣不爾！</p>
<p>又！如一類那洛迦，能憶宿住，亦知他心。一類傍生、一類餓鬼，能憶宿住，亦知他心，及起烟焰，興雲致雨，作寒熱等。雖能作是事，而神力威德不大於人。然彼趣法爾，得如是處、事、生、我分，能作是事。</p>
<p>鬼趣亦爾！由法爾力，祭祀則到；餘趣不爾！</p>
<p>復次！有人長夜起如是欲，如是愛樂：「我當娶婦，為兒娶婦，為孫娶婦，令生子孫，紹繼不絕。我命終已，若生鬼趣，彼念我故，當祭祀我。」由彼長夜有此欲樂，是故祭祀則到；非餘！</p>
<p>當言一眼見色？二眼見色耶？</p>
<p>答：應言「二眼見色」。所以者何？若合一眼起不淨識，開二眼時起淨識故。</p>
<p>設合一眼起如是識，開二眼時亦起此識，則不應言「二眼見色」。</p>
<p>然合一眼起不淨識，開二眼時便起淨識，是故應言「二眼見色」。</p>
<p>如合；覆、損、破、壞，亦爾！如眼見色；耳聞聲、鼻嗅香，亦爾！</p>
<p>諸過去，彼一切不現耶？</p>
<p>答：應作四句：</p>

<ul class="">
<li><p>有過去，非不現。謂：如具壽鄔陀夷言：</p>

<div class="lg regular" style="margin-left:1em;"><div class="lg-row">『一切結過去　從林離林來</div>
<div class="lg-row">樂出離諸欲　如金出山頂』</div>
</div></li>

<li><p>有不現，非過去。謂：如有一或以神通，或以呪術，或以藥物，或以如是生處得智，有所隱沒，令不顯現。</p>
</li>

<li><p>有過去，亦不現。謂：所有行——已起、等起，已生、等生，已轉、現轉，已集、已現，已過去，已盡滅，已離變；是——過去、過去分、過去世攝。</p>
</li>

<li><p>有非過去，亦非不現。謂：除前相。</p>
</li>
</ul><p>諸過去，彼一切盡耶？</p>
<p>答：應作四句：</p>

<ul class="">
<li><p>有過去，非盡。謂：如具壽鄔陀夷言：『一切結過去。……乃至廣說。』</p>
</li>

<li><p>有盡，非過去。謂：如佛言：『此聖弟子已盡地獄，已盡傍生，已盡餓鬼，已盡所有嶮惡趣坑。』</p>
</li>

<li><p>有過去，亦盡。謂：所有行——已起、等起。……乃至廣說。</p>
</li>

<li><p>有非過去，亦非盡。謂：除前相。</p>
</li>
</ul><p>復次！若依結斷說者：</p>

<ul class="">
<li><p>有結過去，非盡。謂：結過去——未斷、未遍知、未滅、未變吐。</p>
</li>

<li><p>有結盡，非過去。謂：結未來——已斷、已遍知、已滅、已變吐。</p>
</li>

<li><p>有結過去，亦盡。謂：結過去——已斷、已遍知、已滅、已變吐。</p>
</li>

<li><p>有結非過去，亦非盡。謂：結未來——未斷、未遍知、未滅、未變吐，及結現在。</p>
</li>
</ul><p>諸過去，彼一切滅耶？</p>
<p>答：應作四句。</p>

<ul class="">
<li><p>有過去，非滅。謂：如具壽鄔陀夷言：『一切結過去。……乃至廣說。』</p>
</li>

<li><p>有滅，非過去。謂：依世俗，小街、小舍、小器、小眼，言是「滅街」乃至「滅眼」。</p>
</li>

<li><p>有過去，亦滅。謂：所有行——已起、等起。……乃至廣說。</p>
</li>

<li><p>有非過去，亦非滅。謂：除前相。</p>
</li>
</ul><p>復次！若依結斷說者：</p>

<ul class="">
<li><p>有結過去，非滅。謂：結過去——未斷、未遍知、未滅、未變吐。</p>
</li>

<li><p>有結滅，非過去。謂：結未來——已斷、已遍知、已滅、已變吐。</p>
</li>

<li><p>有結過去，亦滅。謂：結過去——已斷、已遍知、已滅、已變吐。</p>
</li>

<li><p>有結非過去，亦非滅。謂：結未來——未斷、未遍知、未滅、未變吐。及結現在。</p>
</li>
</ul><p>若於苦生疑——「此是苦耶？此非苦耶？」當言一心？多心耶？</p>
<p>答：應言：多心。謂：「此是苦耶？」是一心；「此非苦耶？」是第二心。</p>
<p>於集、滅、道生疑，亦爾！</p>
<p>頗有一心——有疑、無疑耶？</p>
<p>答：無。所以者何？謂：於苦諦——</p>
<p>若言：「此是苦耶？」此心有疑；若言：「此是苦」，此心無疑。</p>
<p>若言：「此非苦耶？」此心有疑；若言：「此非苦」，此心無疑。</p>
<p>於集、滅、道，應知亦爾！</p>
<p>云何「多名身」？</p>
<p>答：謂「多名號」。異語、增語，想、等想，假施設，是謂多名身。</p>
<p>云何「多句身」？</p>
<p>答：諸句能滿——未滿足義，於中連合，是謂多句身。</p>
<p>如世尊說：</p>

<div class="lg regular" style="margin-left:1em;"><div class='lg-row'>『諸惡莫作　諸善奉行　自淨其心</div>
<div class='lg-row'>是諸佛教』</div>
</div><p>如是四句，各能滿足，未滿足義，於中連合，是謂多句身。</p>
<p>云何「多文身」？</p>
<p>答：諸字眾，是謂多文身。</p>
<p>如世尊說：</p>

<div class="lg regular" style="margin-left:1em;"><div class='lg-row'>『欲為頌本　文即是字　頌依於名</div>
<div class='lg-row'>及造頌者』</div>
</div><p>如佛世尊訶諸弟子，稱言「癡人」，此有何義？</p>
<p>答：是訶責語。</p>
<p>謂：佛世尊訶責弟子，稱言癡人，如今親教及軌範師——若有近住依止弟子起諸過失，便訶責言：「汝為愚癡，不明不善。」世尊亦爾！訶諸弟子，稱言癡人。</p>
<p>何故世尊訶諸弟子，稱言癡人？</p>
<p>答：彼於世尊教誡、教授，不隨義行，不隨順，不相續。</p>
<p>復次！彼於聖教，作愚癡事，空無有果，無出無味，無有勝利。違越佛教，於諸學處，不能受學。故佛訶彼，稱言癡人。</p>
<p>有六因。謂：相應因……乃至能作因。</p>
<p>云何相應因？</p>
<p>答：受與受相應法為相應因，受相應法與受為相應因……想、思、觸、作意、欲、勝解、念、三摩地……慧與慧相應法為相應因，慧相應法與慧為相應因。</p>
<p>是謂相應因。</p>
<p>云何俱有因？</p>
<p>答：心與心所法為俱有因，心所法與心為俱有因。心與隨心轉身業、語業為俱有因。心與隨心轉不相應行為俱有因，隨心轉不相應行與心為俱有因。</p>
<p>復次！俱生四大種展轉為俱有因。</p>
<p>是謂俱有因。</p>
<p>云何同類因？</p>
<p>答：前生善根與後生自界善根，及相應法為同類因。</p>
<p>過去善根與未來、現在自界善根，及相應法為同類因。</p>
<p>現在善根與未來自界善根，及相應法為同類因。</p>
<p>如善根；不善、無記根，亦爾！差別者：不善中除自界。</p>
<p>是謂同類因。</p>
<p>云何遍行因？</p>
<p>答：前生見苦所斷遍行隨眠，與後生自界，見集、滅、道，修所斷隨眠，及相應法為遍行因。</p>
<p>過去見苦所斷遍行隨眠，與未來、現在自界，見集、滅、道，修所斷隨眠，及相應法為遍行因。</p>
<p>現在見苦所斷遍行隨眠，與未來自界，見集、滅、道，修所斷隨眠，及相應法為遍行因。</p>
<p>如見苦所斷；見集所斷，亦爾！</p>
<p>是謂遍行因。</p>
<p>云何異熟因？</p>
<p>答：諸心心所法受異熟色、心心所法、心不相應行。此心心所法與彼異熟為異熟因。</p>
<p>復次！諸身語業受異熟色、心心所法、心不相應行。此身、語業與彼異熟為異熟因。</p>
<p>復次！諸心不相應行受異熟色、心心所法、心不相應行。此心不相應行與彼異熟為異熟因。</p>
<p>是謂異熟因。</p>
<p>云何能作因？</p>
<p>答：眼及色為緣生眼識。此眼識以彼眼色、彼相應法、彼俱有法，及耳聲、耳識；鼻香、鼻識；舌味、舌識；身觸、身識；意法、意識；有色、無色，有見、無見，有對、無對，有漏、無漏，有為、無為等一切法為能作因；除其自性。</p>
<p>如眼識；耳、鼻、舌、身、意識，亦爾！</p>
<p>是謂能作因。</p>
<p>諸心由隨眠故，名有隨眠心，彼隨眠於此心隨增耶？</p>
<p>答：或隨增，或不隨增。</p>
<p>云何隨增？謂：彼隨眠與此心相應未斷，及緣此心。</p>
<p>云何不隨增？謂：彼隨眠與此心相應已斷。</p>
<p>設隨眠於心隨增，此心但由彼隨眠故，名有隨眠心耶？</p>
<p>答：或由彼非餘，或由彼及餘。</p>
<p>云何由彼非餘？謂：此心未斷。</p>
<p>云何由彼及餘？謂：苦智已生，集智未生。若心見苦所斷，見集所斷隨眠所緣。</p>
<p>諸心由隨眠故，名有隨眠心。彼隨眠於此心當斷耶？</p>
<p>答：或當斷，或不當斷。</p>
<p>云何當斷？謂：彼隨眠緣此心。</p>
<p>云何不當斷？謂：彼隨眠與此心相應。</p>
<p>諸隨眠因何當斷？</p>
<p>答：因所緣。</p>
<p>汝說「隨眠因所緣當斷」耶？</p>
<p>答：如是。</p>
<p>若爾！諸隨眠見滅、道所斷有漏緣，彼隨眠因何當斷？若言此斷、彼斷，俱不應理。</p>
<p>答：見滅、道所斷無漏緣隨眠，因所緣故斷。由此斷故，彼亦斷。</p>
<p>設隨眠於心當斷，此心但由彼隨眠故，名有隨眠心耶？</p>
<p>答：或由彼非餘，或由彼及餘。</p>
<p>云何由彼非餘？謂：心不染污，修所斷。</p>
<p>云何由彼及餘？謂：心染污。</p>
<p>云何因境斷識？</p>
<p>答：苦智已生，集智未生，若心——見集所斷、見苦所斷緣，是謂因境斷識。</p>
<p>於此識，幾隨眠隨增？</p>
<p>答：十九。</p>
<p>一心耶？</p>
<p>答：不爾。謂：</p>

<ul class="">
<li><p>未離欲染；苦法智已生，集法智未生。</p>
<p>若心——欲界見集所斷、見苦所斷緣。此因境斷識——欲界見集所斷，七隨眠隨增。</p>
</li>

<li><p>已離欲染，未離色染；苦類智已生，集類智未生。</p>
<p>若心——色界見集所斷、見苦所斷緣。此因境斷識——色界見集所斷，六隨眠隨增。</p>
</li>

<li><p>已離色染；苦類智已生，集類智未生。</p>
<p>若心——無色界見集所斷、見苦所斷緣。此因境斷識——無色界見集所斷，六隨眠隨增。</p>
</li>
</ul></div>
<div class='div-other'><a id='mulu5' />
<p class='h2'>雜蘊第一中補特伽羅納息第三</p>
<div class="lg regular"><div class='lg-row'>緣起緣息依　心依無有愛</div>
<div class='lg-row'>心脫依界想　此章願具說</div>
</div><p>一補特伽羅於此生十二支緣起——幾過去？幾未來？幾現在耶？</p>
<p>答：二過去。謂：無明、行。</p>
<p>二未來。謂：生、老死。</p>
<p>八現在。謂：識、名色、六處、觸、受、愛、取、有。</p>
<p>如世尊說：『無明緣行，取緣有。』</p>
<p>云何無明緣行？云何取緣有？</p>
<p>答：無明緣行者：此顯示業——先餘生中造作、增長，得今有異熟，及已受異熟。</p>
<p>取緣有者：——此顯示業——現在生中造作、增長，得當有異熟。</p>
<p>無明緣行，取緣有，何差別？</p>
<p>答：無明緣行者：廣說如前。此業緣，世尊說：「一煩惱，謂無明。」</p>
<p>取緣有者：廣說如前。此業緣，世尊說：「一切煩惱，謂諸取。」</p>
<p>是謂差別。</p>
<p>頗有：行緣無明，不緣明耶？</p>
<p>答：無。</p>
<p>頗有：行緣明，不緣無明耶？</p>
<p>答：無。</p>
<p>頗有：行緣無明，亦緣明耶？</p>
<p>答：有。</p>
<p>頗有：行不緣無明，亦不緣明耶？</p>
<p>答：無。所以者何？無一有情從久遠來，不於聖道謗言非道。先謗道已——</p>
<p>彼於後時，造作增長感大地業。或於後時，造作增長感小王業。</p>
<p>或於後時，造作增長感大王業。或於後時，造作增長轉輪王業。</p>
<p>由此因，由此緣，由彼聖道，展轉感得大地所有——城邑、聚落、人、非人、畜、穀稼、藥草、樹木、叢林，增長滋茂。</p>
<p>如是前心四緣，於後心但為一增上緣。</p>
<p>復次！若依因緣說者，頗有：行緣無明，不緣明耶？</p>
<p>答：有。謂：無明異熟，及染污行。</p>
<p>頗有：行緣明，不緣無明耶？</p>
<p>答：有。謂：除初明；諸餘無漏行。</p>
<p>頗有：行緣無明，亦緣明耶？</p>
<p>答：無。</p>
<p>頗有：行不緣無明，亦不緣明耶？</p>
<p>答：有。謂：除無明異熟；諸餘無覆無記行，及初明，善有漏行。</p>
<p>入息、出息，當言依身轉耶？依心轉耶？</p>
<p>答：應言：亦依身轉，亦依心轉，如其所應。</p>
<p>若入出息，但依身轉，不依心轉；則在無想定、滅盡定位入出息，亦應轉。</p>
<p>若入出息，但依心轉，不依身轉；則無色界有情入出息，亦應轉。</p>
<p>若入出息，但依身、心轉，不如所應。則在卵㲉及母胎中羯<span class='corr'>剌</span>藍、頞部曇、閉尸鍵南，諸根未滿、未熟，并在第四靜慮入出息，亦應轉。</p>
<p>以入出息——亦依身轉，亦依心轉，及如所應。是故下從無間地獄上至遍淨，其中有情，諸根滿、熟，入息、出息，依身、心轉。</p>
<p>如有色有情——心相續，依身轉；無色有情——心相續，依何轉耶？</p>
<p>答：依命根、眾同分，及餘如是類心不相應行。</p>
<p>無「有愛」，當言——見所斷？修所斷耶？</p>
<p>答：應言：修所斷。</p>
<p>有作是說：無——有愛——或見所斷，或修所斷。</p>
<p>云何見所斷？謂於見所斷法。無「有」而貪。</p>
<p>云何修所斷？謂於修所斷法。無「有」而貪。</p>
<p>於此義中，無「有愛」，但應言「修所斷」。</p>
<p>汝說：「無——有愛，唯修所斷。」諸預流者，未斷此愛耶？</p>
<p>答：如是。</p>
<p>汝何所欲？諸預流者，為起如是心：「若我死後，斷壞無有，豈不安樂」耶？</p>
<p>答：不爾。</p>
<p>聽我所說：</p>
<p>若「無——有愛，唯修所斷，諸預流者，未斷此愛。」</p>
<p>則應說：預流者起如是心——「若我死後，斷壞無有，豈不安樂？」</p>
<p>若預流者不起如是心：「若我死後，斷壞無有，豈不安樂？」</p>
<p>則不應說：「無——有愛，唯修所斷；諸預流者，未斷此愛。」</p>
<p>作如是說，俱不應理。</p>
<p>汝等亦說：「地獄、傍生、鬼異熟愛，唯修所斷；諸預流者，未斷此愛」耶？</p>
<p>答：如是。</p>
<p>汝何所欲？諸預流者，為起如是心：「我當作哀羅筏拏龍王、善住龍王……琰魔鬼王，統攝鬼界諸有情」耶？</p>
<p>答：不爾。</p>
<p>聽我所說：</p>
<p>若地獄、傍生、鬼異熟愛，唯修所斷；諸預流者，未斷此愛。</p>
<p>則應說：預流者起如是心——「我當作哀羅筏拏龍王。……乃至廣說」。</p>
<p>若預流者，不起如是心——「我當作哀羅筏拏龍王。……乃至廣說」。</p>
<p>則不應說：「地獄、傍生、鬼異熟愛，唯修所斷；諸預流者，未斷此愛。」</p>
<p>作如是說，俱不應理。</p>
<p>汝等亦說：「諸纏所纏故，害父母命，此纏唯修所斷；諸預流者，未斷此纏」耶？</p>
<p>答：如是。</p>
<p>汝何所欲？諸預流者，為起如是纏故，害父母命耶？</p>
<p>答：不爾。</p>
<p>聽我所說：</p>
<p>若「纏所纏故，害父母命，此纏唯修所斷；諸預流者，未斷此纏。」</p>
<p>則應說：預流者起如是纏故，害父母命。</p>
<p>若預流者，不起如是纏故，害父母命。</p>
<p>則不應說：「諸纏所纏故，害父母命，此纏唯修所斷；諸預流者，未斷此纏。」</p>
<p>作如是說，俱不應理。</p>
<p>汝等亦說：「於修所斷法，無有而貪，此貪唯修所斷；諸預流者，未斷此貪」耶？</p>
<p>答：如是。</p>
<p>汝何所欲？諸預流者，為緣此起愛耶？</p>
<p>答：不爾。</p>
<p>聽我所說：</p>
<p>若「於修所斷法，無有而貪，此貪唯修所斷；諸預流者，未斷此貪。」</p>
<p>則應說：預流者緣此起愛。</p>
<p>若預流者不緣此起愛。</p>
<p>則不應說：「於修所斷法，無有而貪，此貪唯修所斷；諸預流者，未斷此貪。」</p>
<p>作如是說，俱不應理。彼既應理，此亦應然。</p>
<p>無有名何法？</p>
<p>答：三界無常。如世尊說：「心解脫貪、瞋、癡。」</p>
<p>何等心得解脫？有貪、瞋、癡心耶？離貪、瞋、癡心耶？</p>
<p>答：離貪、瞋、癡心，得解脫。</p>
<p>有作是說：貪、瞋、癡相應心，得解脫。</p>
<p>彼不應作是說。所以者何？非「此心與貪瞋癡相合、相應、相雜，而貪瞋癡未斷，心不解脫；貪瞋癡斷，心便解脫。」</p>
<p>世尊亦說：『苾芻當知！此日月輪，五翳所翳，不明不照，不廣不淨。</p>
<p>『何等為五？一雲。二烟。三塵。四霧。五曷邏呼阿素洛手。</p>
<p>『如日月輪非與五翳相合、相應、相雜。彼翳未離，此日月輪，不明不照，不廣不淨。彼翳若離，此日月輪，明照廣淨。』</p>
<p>如是非「此心與貪瞋癡相合、相應、相雜，而貪瞋癡未斷，心不解脫。貪瞋癡斷，心便解脫。」</p>
<p>何等心解脫——過去耶？未來耶？現在耶？</p>
<p>答：未來無學心生時。</p>
<p>解脫一切障，其事如何？</p>
<p>答：如無間道金剛喻定將滅，解脫道盡智將生。</p>
<p>若無間道金剛喻定正滅，解脫道盡智正生，爾時名「未來無學心生時，解脫一切障。」</p>
<p>未解脫心當言解脫？已解脫心當言解脫耶？</p>
<p>答：已解脫心當言解脫。</p>
<p>若已解脫不應言解脫；若解脫不應言已解脫。已解脫心，而言解脫，不應正理。</p>
<p>今應問彼——如世尊說：</p>

<div class="lg regular" style="margin-left:1em;"><div class='lg-row'>『若斷愛無餘　如蓮華處水</div>
<div class='lg-row'>苾芻捨此彼　如蛇脫故皮』</div>
</div><p>汝許此說是善說耶？</p>
<p>答：如是。</p>
<p>汝何所欲？為已捨言捨？未捨言捨耶？</p>
<p>答：已捨言捨。</p>
<p>聽我所說：</p>
<p>若已捨，不應言捨；若捨，不應言已捨。已捨而言捨，不應正理。</p>
<p>又！世尊說：</p>

<div class="lg regular" style="margin-left:1em;"><div class='lg-row'>『斷慢自善定　善心一切脫</div>
<div class='lg-row'>一靜居不逸　越死到彼岸』</div>
</div><p>汝許此說是善說耶？</p>
<p>答：如是。</p>
<p>汝何所欲？為已到言到？未到言到耶？</p>
<p>答：已到言到。</p>
<p>聽我所說：</p>
<p>若已到，不應言到；若到，不應言已到。已到而言到，不應正理。彼既應理，此亦應然。故於契經，應分別義。如世尊說：</p>

<div class="lg regular" style="margin-left:1em;"><div class='lg-row'>『獸歸林藪　鳥歸虛空　聖歸涅槃</div>
<div class='lg-row'>法歸分別』</div>
</div><p>如世尊說：「苾芻！當知：依厭離染，依離染解脫，依解脫涅槃。」</p>
<p>云何厭？</p>
<p>答：若於諸行，無學、厭惡、違逆，是謂厭。</p>
<p>云何依厭離染？</p>
<p>答：若厭相應——無貪、無等貪，無瞋、無等瞋，無癡、無等癡——善根，是謂依厭離染。</p>
<p>云何依離染解脫？</p>
<p>答：若離染相應心——已勝解、今勝解、當勝解，是謂依離染解脫。</p>
<p>云何依解脫涅槃？</p>
<p>答：若貪永斷、瞋永斷、癡永斷、一切煩惱永斷，是謂依解脫涅槃。</p>
<p>如世尊說：「有三界。謂：斷界、離界、滅界。」</p>
<p>云何斷界？</p>
<p>答：除愛結，餘結斷，名斷界。</p>
<p>云何離界？</p>
<p>答：愛結斷，名離界。</p>
<p>云何滅界？</p>
<p>答：諸餘順結法斷，名滅界。</p>
<p>諸斷界是離界耶？</p>
<p>答：如是。</p>
<p>設離界；是斷界耶？</p>
<p>答：如是。</p>
<p>諸斷界是滅界耶？</p>
<p>答：如是。</p>
<p>設滅界，是斷界耶？</p>
<p>答：如是。</p>
<p>諸離界是滅界耶？</p>
<p>答：如是。</p>
<p>設滅界，是離界耶？</p>
<p>答：如是。</p>
<p>如世尊說：「有三想。謂：斷想、離想、滅想。」</p>
<p>云何斷想？</p>
<p>答：除愛結，餘結斷諸想解，名斷想。</p>
<p>云何離想？</p>
<p>答：愛結，斷諸想解，名離想。</p>
<p>云何滅想？</p>
<p>答：諸餘順結法，斷諸想解，名滅想。</p>

<p class='juan'>說一切有部發智論卷第一</p></div></div>
</div><!-- end of div[@id='body'] -->
</body></html>