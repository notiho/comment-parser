<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨發智論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu12' />阿毘達磨發智論卷第三</p><p class="byline">尊者迦多衍尼子造</p><p class="byline">三藏法師玄奘奉　詔譯</p><a id='mulu13' />
<div class='div-other'><a id='mulu14' />
<p class='h2'>結蘊第二中不善納息第一</p>
<div class="lg regular"><div class='lg-row'>三結等性熟　斷見有根繫</div>
<div class='lg-row'>是在具成緣　此章願具說</div>
</div><p>有：</p>

<ul class="">
<li><p>三結。——謂：有身見結、戒禁取結、疑結。</p>
</li>

<li><p>三不善根。——謂：貪不善根、瞋不善根、癡不善根。</p>
</li>

<li><p>三漏。——謂：欲漏、有漏、無明漏。</p>
</li>

<li><p>四瀑流。——謂：欲瀑流、有瀑流、見瀑流、無明瀑流。</p>
</li>

<li><p>四軛。——謂：欲軛、有軛、見軛、無明軛。</p>
</li>

<li><p>四取。——謂：欲取、見取、戒禁取、我語取。</p>
</li>

<li><p>四身繫。——謂：貪欲身繫、瞋恚身繫、戒禁取身繫、此實執身繫。</p>
</li>

<li><p>五蓋。——謂：貪欲蓋、瞋恚蓋、惛沈睡眠蓋、掉舉惡作蓋、疑蓋。</p>
</li>

<li><p>五結。——謂：貪結、瞋結、慢結、嫉結、慳結。</p>
</li>

<li><p>五順下分結。謂：貪欲順下分結、瞋恚順下分結、有身見順下分結、戒禁取順下分結、疑順下分結。</p>
</li>

<li><p>五順上分結。謂：色貪順上分結、無色貪順上分結、掉舉順上分結、慢順上分結、無明順上分結。</p>
</li>

<li><p>五見。——謂：有身見、邊執見、邪見、見取、戒禁取。</p>
</li>

<li><p>六愛身。——謂：眼觸所生愛身，耳、鼻、舌、身、意觸所生愛身。</p>
</li>

<li><p>七隨眠。——謂：欲貪隨眠、瞋恚隨眠、有貪隨眠、慢隨眠、無明隨眠、見隨眠、疑隨眠。</p>
</li>

<li><p>九結。——謂：愛結、恚結、慢結、無明結、見結、取結、疑結、嫉結、慳結。</p>
</li>

<li><p>九十八隨眠。謂：欲界繫三十六隨眠，色、無色界繫各三十一隨眠。</p>
</li>
</ul><p>三結……乃至九十八隨眠，幾不善？幾無記？</p>
<p>答：</p>

<ul class="">
<li><p>三結中：一無記，二應分別。謂：</p>
<p>戒禁取、疑結：或不善，或無記。欲界是不善，色、無色界是無記。</p>
</li>

<li><p>三不善根：唯不善。</p>
</li>

<li><p>三漏中：一無記，二應分別。謂：</p>
<p>欲漏：或不善，或無記。無慚、無愧及彼相應是不善，餘是無記。</p>
<p>無明漏：或不善，或無記。無慚、無愧相應是不善，餘是無記。</p>
</li>

<li><p>四瀑流中：一無記，三應分別。謂：</p>
<p>欲瀑流：或不善，或無記。無慚、無愧及彼相應是不善，餘是無記。</p>
<p>見瀑流：或不善，或無記。欲界三見是不善；欲界二見，色、無色界五見是無記。</p>
<p>無明瀑流：或不善，或無記。無慚、無愧相應是不善，餘是無記。</p>
</li>

<li><p>如四瀑流；四軛，亦爾。</p>
</li>

<li><p>四取中：一無記，三應分別。謂：</p>
<p>欲取：或不善，或無記。無慚、無愧及彼相應是不善，餘是無記。</p>
<p>見取：或不善，或無記。欲界二見是不善；欲界二見，色、無色界四見是無記。</p>
<p>戒禁取：或不善，或無記。欲界是不善，色、無色界是無記。</p>
</li>

<li><p>四身繫中：二不善，二應分別。謂：</p>
<p>戒禁取、此實執身繫：欲界是不善，色、無色界是無記。</p>
</li>

<li><p>五蓋：唯不善。</p>
</li>

<li><p>五結中：三不善，二應分別。謂：</p>
<p>貪、慢結：或不善，或無記。欲界是不善，色、無色界是無記。</p>
</li>

<li><p>五順下分結中：二不善。一無記。二應分別。謂：</p>
<p>戒禁取、疑結：或不善，或無記。欲界是不善，色、無色界是無記。</p>
</li>

<li><p>五順上分結：唯無記。</p>
</li>

<li><p>五見中：二無記，三應分別。謂：</p>
<p>邪見、見取、戒禁取：或不善，或無記。欲界是不善，色、無色界是無記。</p>
</li>

<li><p>六愛身中：二不善，四應分別。謂：</p>
<p>眼、耳、身觸所生愛身：或不善，或無記。欲界是不善，梵世是無記。</p>
<p>意觸所生愛身：或不善，或無記。欲界是不善，色、無色界是無記。</p>
</li>

<li><p>七隨眠中：二不善，一無記，四應分別。謂：</p>
<p>慢、疑隨眠：或不善，或無記。欲界是不善，色、無色界是無記。</p>
<p>無明隨眠：或不善，或無記。無慚、無愧相應是不善，餘是無記。</p>
<p>見隨眠：或不善，或無記。欲界三見是不善。欲界二見，色、無色界五見是無記。</p>
</li>

<li><p>九結中：三不善。六應分別。謂：</p>
<p>愛、慢、取、疑結：或不善，或無記。欲界是不善，色、無色界是無記。</p>
<p>無明結：或不善，或無記。無慚、無愧相應是不善，餘是無記。</p>
<p>見結：或不善，或無記。欲界一見是不善；欲界二見，色、無色界三見是無記。</p>
</li>

<li><p>九十八隨眠中：三十三不善，六十四無記，一應分別。謂：</p>
<p>欲界見苦所斷無明隨眠：或不善，或無記。無慚、無愧相應是不善，餘是無記。</p>
</li>
</ul><p>三結……乃至九十八隨眠，幾有異熟？幾無異熟？</p>
<p>答：諸不善有異熟，諸無記無異熟。</p>
<p>三結……乃至九十八隨眠，幾見所斷？幾修所斷？</p>
<p>答：</p>
<p>三結中——有身見結，見為前行，有二句：或見所斷，或見修所斷。</p>
<p>若有身見，非想非非想處繫，隨信、隨法行，現觀邊，苦忍斷，是見所斷。</p>
<p>餘——若異生，斷修所斷；世尊弟子，斷見所斷。</p>
<p>如有身見結：五順下分結中——有身見結；五見中——有身見、邊執見；亦爾。</p>
<p>戒禁取、疑結，見為前行，有二句：或見所斷，或見修所斷。</p>
<p>若戒禁取、疑，非想非非想處繫，隨信、隨法行，現觀邊，諸忍斷，是見所斷。</p>
<p>餘——若異生，斷修所斷；世尊弟子，斷見所斷。</p>
<p>如戒禁取、疑結：</p>
<p>四瀑流、軛中，見瀑流、軛；四取中，見取、戒禁取；四身繫中，戒禁取、此實執身繫；五順下分結中，戒禁取、疑結；五見中，邪見、見取、戒禁取；七隨眠中，見、疑隨眠；九結中，見取、疑結；——亦爾。</p>
<p>貪不善根，修為前行。有二句：或修所斷，或見修所斷。</p>
<p>若貪不善根，學、見迹，諸智斷，是修所斷。</p>
<p>餘——若異生，斷修所斷；世尊弟子，斷見所斷。</p>
<p>如貪不善根：</p>
<p>瞋、癡不善根；三漏中，欲漏；四瀑流、軛中，欲瀑流、軛；四取中，欲取；四身繫中，貪欲、瞋恚身繫；五蓋中，除惡作、疑，餘蓋；五結中，瞋結；五順下分結中，貪欲、瞋恚結；七隨眠中，欲貪、瞋恚隨眠；九結中，恚結；——亦爾。</p>
<p>有漏、無明漏，見為前行。有三句：或見所斷，或修所斷，或見、修所斷。</p>
<p>若有漏、無明漏，非想非非想處繫，隨信、隨法行，現觀邊，諸忍斷，是見所斷。</p>
<p>若有漏、無明漏，學、見迹，諸智斷，是修所斷。</p>
<p>餘——若異生，斷修所斷；世尊弟子，斷見所斷。</p>
<p>如有漏、無明漏：</p>
<p>四瀑流、軛中，有、無明瀑流、軛；四取中，我語取；五結中，貪、慢結；六愛身中，意觸所生愛身；七隨眠中，有貪、慢、無明隨眠；九結中，愛、慢、無明結；——亦爾。</p>
<p>惡作蓋，修所斷。</p>
<p>如惡作蓋：</p>
<p>五結中，嫉、慳結；五順上分結；六愛身中，前五愛身；九結中，嫉、慳結；——亦爾。</p>
<p>疑蓋：若異生，斷修所斷；世尊弟子，斷見所斷。</p>
<p>九十八隨眠中：二十八見所斷，十修所斷。</p>
<p>餘——若異生，斷修所斷；世尊弟子，斷見所斷。</p>
<p>三結……乃至九十八隨眠，幾見苦所斷？……乃至幾修所斷？</p>
<p>答：</p>
<p>三結中：有身見結，見苦所斷。</p>
<p>如有身見結：</p>
<p>五順下分結中，有身見結；五見中，有身見、邊執見；——亦爾。</p>
<p>戒禁取結有二種：或見苦所斷，或見道所斷。</p>
<p>如戒禁取結：</p>
<p>四取中，戒禁取；四身繫中，戒禁取身繫；五順下分結中，戒禁取結；五見中，戒禁取；——亦爾。</p>
<p>疑結有四種：或見苦所斷，……乃至或見道所斷。</p>
<p>如疑結：</p>
<p>四瀑流、軛中，見瀑流、軛；四取中，見取；四身繫中，此實執身繫；五蓋中，疑蓋；五順下分結中，疑結；五見中，邪見、見取；七隨眠中，見、疑隨眠；九結中，見取、疑結；——亦爾。</p>
<p>三不善根有五種：或見苦所斷。……乃至或修所斷。</p>
<p>如三不善根：</p>
<p>三漏；四瀑流、軛中，除見，餘瀑流、軛。</p>
<p>四取中，欲取、我語取。</p>
<p>四身繫中，貪欲、瞋恚身繫。</p>
<p>五蓋中，除惡作、疑，餘蓋。</p>
<p>五結中，貪、瞋、慢結。</p>
<p>五順下分結中，貪欲、瞋恚結。</p>
<p>六愛身中，意觸所生愛身。</p>
<p>七隨眠中，除見、疑，餘隨眠。</p>
<p>九結中，愛、恚、慢、無明結，——亦爾。</p>
<p>惡作蓋，修所斷。</p>
<p>如惡作蓋：</p>
<p>五結中，嫉、慳結。</p>
<p>五順上分結；六愛身中，前五愛身；九結中，嫉、慳結，——亦爾。</p>
<p>九十八隨眠中：</p>
<p>二十八見苦所斷，十九見集所斷，十九見滅所斷，二十二見道所斷，十修所斷。</p>
<p>三結……乃至九十八隨眠。幾見？幾非見？</p>
<p>答：</p>
<p>三結中：二見。一非見。</p>
<p>三不善根：非見。</p>
<p>三漏中：一非見。二應分別。謂：</p>
<p>欲漏：或見，或非見。欲界：五見是見。餘非見。</p>
<p>有漏：或見，或非見。色、無色界：五見是見。餘非見。</p>
<p>四瀑流、軛中：一見。三非見。</p>
<p>四取、四身繫中：俱二見、二非見。</p>
<p>五蓋、五結：俱非見。</p>
<p>五順下分結中：二見。三非見。</p>
<p>五順上分結：非見。</p>
<p>五見：是見。</p>
<p>六愛身：非見。</p>
<p>七隨眠中：一見，六非見。</p>
<p>九結中：二見，七非見。</p>
<p>九十八隨眠中：三十六是見，六十二非見。</p>
<p>三結……乃至九十八隨眠。幾有尋有伺？幾無尋唯伺？幾無尋無伺？</p>
<p>答：</p>
<p>三結，三種。</p>
<p>三不善根及欲漏，有尋有伺。</p>
<p>有漏、無明漏。除欲瀑流、軛、取。餘瀑流、軛、取，三種。</p>
<p>欲瀑流、軛及欲取。有尋有伺。</p>
<p>餘三取，及三身繫。有尋有伺。</p>
<p>餘二身繫。三種五蓋。及三結。有尋有伺。</p>
<p>餘二結，及三順下分結，三種。</p>
<p>餘二順下分結。有尋有伺。</p>
<p>五順上分結中無色貪。無尋無伺。</p>
<p>餘四，及五見，三種。</p>
<p>前五愛身。及欲貪、瞋隨眠。有尋有伺。</p>
<p>第六愛身。及餘五隨眠，三種。</p>
<p>九結中瞋、嫉、慳結。有尋有伺。</p>
<p>餘六，三種。</p>
<p>九十八隨眠中，欲界三十六。有尋有伺。</p>
<p>色界三十一三種。無色界三十一。無尋無伺。</p>
<p>三結……乃至九十八隨眠。幾樂根相應？幾苦、喜、憂、捨根相應？</p>
<p>答：</p>
<p>三結中：</p>
<p>有身見、戒禁取結，三根相應，除苦、憂根。</p>
<p>疑結，四根相應，除苦根。</p>
<p>三不善根中。</p>
<p>貪不善根，三根相應，除苦、憂根。</p>
<p>瞋不善根，三根相應，除樂、喜根。</p>
<p>癡不善根</p>
<p>及欲漏、無明漏，五根相應。</p>
<p>有漏，三根相應。除苦、憂根。</p>
<p>四瀑流、軛中：</p>
<p>欲、無明瀑流、軛。五根相應。</p>
<p>有瀑流、軛，三根相應。除苦、憂根。</p>
<p>見瀑流、軛，四根相應。除苦根。</p>
<p>四取中：</p>
<p>欲取，五根相應。</p>
<p>見取，四根相應，除苦根。</p>
<p>戒禁、我語取，三根相應。除苦、憂根。</p>
<p>瞋恚身繫，三根相應，除樂、喜根。</p>
<p>餘三身繫</p>
<p>及貪欲蓋，三根相應。除苦、憂根。</p>
<p>瞋恚蓋，三根相應。除樂、喜根。</p>
<p>惛沈、掉舉蓋，五根相應。</p>
<p>睡眠蓋，三根相應。除樂、苦根。</p>
<p>惡作、疑蓋，二根相應。謂：憂、捨根。</p>
<p>五結中：</p>
<p>貪、慢結，三根相應。除苦、憂根。</p>
<p>瞋結，三根相應。除樂、喜根。</p>
<p>嫉結，二根相應。謂：憂、捨根。</p>
<p>慳結，二根相應。謂：喜、捨根。</p>
<p>五順下分結中：</p>
<p>瞋恚結，三根相應。除樂、喜根。</p>
<p>疑結，四根相應。除苦根。</p>
<p>餘三結，三根相應。除苦、憂根。</p>
<p>五順上分結中：</p>
<p>無色貪結，一根相應。謂：捨根。</p>
<p>餘四結及四見，三根相應。除苦、憂根。</p>
<p>邪見，四根相應。除苦根。</p>
<p>六愛身中：</p>
<p>前五愛身，二根相應。謂：樂、捨根。</p>
<p>第六愛身及欲、有貪、慢隨眠，三根相應。除苦、憂根。</p>
<p>瞋恚隨眠，三根相應。除樂、喜根。</p>
<p>見、疑隨眠，四根相應。除苦根。</p>
<p>無明隨眠，五根相應。</p>
<p>九結中：</p>
<p>愛、慢、取結，三根相應。除苦、憂根。</p>
<p>恚結，三根相應。除樂、喜根。</p>
<p>無明結，五根相應。</p>
<p>見、疑結，四根相應。除苦根。</p>
<p>嫉結，二根相應。謂：憂、捨根。</p>
<p>慳結，二根相應。謂：喜、捨根。</p>
<p>九十八隨眠中。</p>
<p>欲界四見，慢及見所斷貪。二根相應。謂：喜、捨根。</p>
<p>疑及見所斷瞋。二根相應。謂：憂、捨根。</p>
<p>邪見及見所斷無明，三根相應。除樂、苦根。</p>
<p>修所斷貪，三根相應。除苦、憂根。</p>
<p>瞋，三根相應。除樂、喜根。</p>
<p>無明，五根相應。</p>
<p>色界三十一隨眠，三根相應。除苦、憂根。</p>
<p>無色界三十一隨眠。一捨根相應。</p>
<p>三結……乃至九十八隨眠。幾欲界繫？幾色界繫？幾無色界繫？</p>
<p>答：</p>
<p>三結，三種。</p>
<p>三不善根及欲漏——欲界繫。</p>
<p>有漏，二種——或色界繫、或無色界繫。</p>
<p>無明漏，三種。</p>
<p>欲瀑流、軛。及欲取。欲界繫。</p>
<p>有瀑流、軛。及我語取。二種。或色界繫。或無色界繫。</p>
<p>餘瀑流、軛。及餘二取，三種。</p>
<p>四身繫中：貪欲、瞋恚及五蓋，欲界繫。</p>
<p>餘二身繫，三種。</p>
<p>五結中：貪、慢。及三順下分結，三種。</p>
<p>餘三結。及貪欲、瞋恚順下分結。欲界繫。</p>
<p>五順上分結中：色貪，色界繫。無色貪，無色界繫。</p>
<p>餘三結，二種。或色界繫。或無色界繫。</p>
<p>五見，及第六愛身，三種。</p>
<p>眼、耳、身觸所生愛身，二種。或欲界繫。或色界繫。</p>
<p>鼻、舌觸所生愛身。欲界繫。</p>
<p>七隨眠中：欲貪、瞋恚。欲界繫。</p>
<p>有貪，二種。或色界繫。或無色界繫。</p>
<p>餘隨眠，三種。</p>
<p>九結中：恚、嫉、慳結。欲界繫。</p>
<p>餘結，三種。</p>
<p>九十八隨眠中。三十六欲界繫。三十一色界繫。三十一無色界繫。</p>
<p>諸結墮欲界，彼結在欲界耶？</p>
<p>答：應作四句。</p>

<ul class="">
<li><p>有結墮欲界，彼結非在欲界。謂：纏、所纏色界沒，起欲界中有。及惡魔住梵世。纏，所纏故，訶拒如來。</p>
</li>

<li><p>有結在欲界，彼結非墮欲界。謂：纏所纏欲界沒，起色界中有。及住欲界，色、無色界結現在前。</p>
</li>

<li><p>有結墮欲界，彼結亦在欲界。謂：纏、所纏欲界沒。起欲界中有、生有。及住欲界。欲界結現在前。</p>
</li>

<li><p>有結非墮欲界，彼結亦非在欲界。謂：纏所纏色界沒。起色界中有、生有。色界沒生無色界。無色界沒生無色界。無色界沒生色界，及住色界，色、無色界結現在前。住無色界，無色界結現在前。</p>
</li>
</ul><p>諸結墮色界彼結在色界耶？</p>
<p>答：應作四句。</p>

<ul class="">
<li><p>有結墮色界，彼結非在色界。謂：纏所纏欲界沒。起色界中有。及住欲界，色界結現在前。</p>
</li>

<li><p>有結在色界，彼結非墮色界。謂：纏所纏色界沒。起欲界中有。及惡魔住梵世，纏所纏故。訶拒如來。及住色界，無色界結現在前。</p>
</li>

<li><p>有結墮色界，彼結亦在色界。謂：纏所纏色界沒。起色界中有生有。及住色界。色界結現在前。</p>
</li>

<li><p>有結非墮色界，亦非在色界。謂：纏所纏欲界沒。起欲界中有生有。欲界沒生無色界。無色界沒生無色界。無色界沒生欲界。及住欲界。欲、無色界結現在前。住無色界，無色界結現在前。</p>
</li>
</ul><p>諸結墮無色界，彼結在無色界耶？</p>
<p>答：諸結在無色界，彼結墮無色界。</p>
<p>有結墮無色界，彼結非在無色界。謂：住欲、色界，無色界結現在前。</p>
<p>諸結非墮欲界，彼結非在欲界耶？</p>
<p>答：應作四句。翻上應知。</p>
<p>諸結非墮色界，彼結非在色界耶？</p>
<p>答：應作四句。翻上應知。</p>
<p>諸結非墮無色界，彼結非在無色界耶？</p>
<p>答：如是。有結非在無色界，彼結非不墮無色界。謂：住欲色界。無色界結現在前。</p>
<p>具見世尊弟子。諸色未斷，彼色繫耶？</p>
<p>答：如是。</p>
<p>設色繫，彼色未斷耶？</p>
<p>答：如是。</p>
<p>諸受、想、行、識未斷，彼受、想、行、識繫耶？</p>
<p>答：如是。有受、想、行、識繫，彼受、想、行、識非未斷。謂：家家。或一來。或一間。欲界修所斷，上、中品結，已斷遍知。彼相應受、想、行、識，下品結繫。</p>
<p>具見世尊弟子，諸色已斷，彼色離繫耶？</p>
<p>答：如是。</p>
<p>設色離繫，彼色已斷耶？</p>
<p>答：如是。</p>
<p>諸受、想、行、識已斷。彼受、想、行、識離繫耶？</p>
<p>答：諸受、想、行、識離繫。彼受、想、行、識已斷。有受、想、行、識已斷，非離繫。謂：家家。或一來。或一間。欲界修所斷，上、中品結，已斷遍知。彼相應受、想、行、識，下品結繫。</p>
<p>有五補特伽羅，謂：隨信行、隨法行、信勝解、見至、身證。</p>
<p>此五補特伽羅，於三結……乃至九十八隨眠，幾成就？幾不成就？</p>
<p>答：</p>
<p>隨信行：</p>
<p>於三結：</p>
<p>苦類智未已生：皆成就。苦類智已生：二成就，一不成就。</p>
<p>於三不善根：</p>
<p>未離欲染：皆成就。已離欲染：皆不成就。</p>
<p>於三漏：</p>
<p>未離欲染：皆成就。已離欲染：二成就，一不成就。</p>
<p>於四瀑流、軛、取：</p>
<p>未離欲染：皆成就。已離欲染：三成就，一不成就。</p>
<p>於四身繫：</p>
<p>未離欲染：皆成就。已離欲染：二成就，二不成就。</p>
<p>於五蓋：</p>
<p>未離欲染：道法智未已生，皆成就；道法智已生，四成就，一不成就。</p>
<p>已離欲染：皆不成就。</p>
<p>於五結：</p>
<p>未離欲染：皆成就。已離欲染：二成就，三不成就。</p>
<p>於五順下分結：</p>
<p>未離欲染：苦類智未已生，皆成就。苦類智已生，四成就，一不成就。</p>
<p>已離欲染：苦類智未已生，三成就，二不成就。苦類智已生，二成就，三不成就。</p>
<p>於五順上分結：</p>
<p>未離色染：皆成就。已離色染：四成就，一不成就。</p>
<p>於五見：</p>
<p>苦類智未已生，皆成就。苦類智已生，三成就，二不成就。</p>
<p>於六愛身：</p>
<p>未離欲染：皆成就。已離欲染，未離梵世染：四成就，二不成就。</p>
<p>已離梵世染：一成就，五不成就。</p>
<p>於七隨眠：</p>
<p>未離欲染：皆成就。已離欲染：五成就，二不成就。</p>
<p>於九結：</p>
<p>未離欲染：皆成就。已離欲染：六成就，三不成就。</p>
<p>於九十八隨眠：</p>

<ul class="">
<li><p>未離欲染：</p>
<p>苦法智未已生：皆成就。</p>
<p>苦法智已生，苦類智未已生：欲界見苦所斷，皆不成就。餘皆成就。</p>
<p>苦類智已生，集法智未已生：三界見苦所斷，皆不成就。餘皆成就。</p>
<p>集法智已生，集類智未已生：三界見苦所斷，及欲界見集所斷，皆不成就。餘皆成就。</p>
<p>集類智已生，滅法智未已生：三界見苦、集所斷，皆不成就。餘皆成就。</p>
<p>滅法智已生，滅類智未已生：三界見苦、集所斷，及欲界見滅所斷，皆不成就。餘皆成就。</p>
<p>滅類智已生，道法智未已生：三界見苦、集、滅所斷，皆不成就。餘皆成就。</p>
<p>道法智已生：三界見苦、集、滅所斷，及欲界見道所斷，皆不成就。餘皆成就。</p>
</li>

<li><p>已離欲染，未離色染：</p>
<p>苦類智未已生：欲界一切，不成就。餘皆成就。</p>
<p>苦類智已生，集類智未已生：欲界一切，及色、無色界見苦所斷，不成就。餘皆成就。</p>
<p>集類智已生，滅類智未已生：欲界一切，及色、無色界見苦、集所斷，不成就。餘皆成就。</p>
<p>滅類智已生：欲界一切，色、無色界見苦、集、滅所斷，不成就。餘皆成就。</p>
</li>

<li><p>已離色染：</p>
<p>苦類智未已生：欲、色界一切，不成就。餘皆成就。</p>
<p><span class="corr">苦</span>類智已生，集類智未已生：欲、色界一切，及無色界見苦所斷，不成就。</p>
<p>餘皆成就。</p>
<p>集類智已生，滅類智未已生：欲、色界一切。及無色界見苦、集所斷，不成就。</p>
<p>餘皆成就。</p>
<p>滅類智已生：欲、色界一切，及無色界見苦、集、滅所斷，不成就。餘皆成就。</p>
</li>
</ul><p>如隨信行；隨法行，亦爾。</p>
<p>信勝解：</p>
<p>於三結。皆不成就。</p>
<p>於三不善根。未離欲染：皆成就。已離欲染：皆不成就。</p>
<p>於三漏。未離欲染：皆成就。已離欲染：二成就，一不成就。</p>
<p>於四瀑流、軛未離欲染：三成就，一不成就。已離欲染：二成就，二不成就。</p>
<p>於四取。未離欲染：二成就，二不成就。已離欲染：一成就，三不成就。</p>
<p>於四身繫。未離欲染：二成就，二不成就。已離欲染：皆不成就。</p>
<p>於五蓋。未離欲染：四成就，一不成就。已離欲染：皆不成就。</p>
<p>於五結。未離欲染：皆成就。已離欲染：二成就，三不成就。</p>
<p>於五順下分結。未離欲染：二成就，三不成就。已離欲染：皆不成就。</p>
<p>於五順上分結。未離色染：皆成就。已離色染：四成就，一不成就。</p>
<p>此於五見。皆不成就。</p>
<p>於六愛身。未離欲染：皆成就。已離欲染，未離梵世染：四成就，二不成就。</p>
<p>已離梵世染：一成就，五不成就。</p>
<p>於七隨眠。未離欲染：五成就，二不成就。已離欲染：三成就，四不成就。</p>
<p>於九結。未離欲染：六成就，三不成就。已離欲染：三成就，六不成就。</p>
<p>於九十八隨眠。未離欲染：十成就，八十八不成就。已離欲染，未離色染：六成就，九十二不成就。已離色染：三成就，九十五不成就。</p>
<p>如信勝解；見至，亦爾。</p>
<p>身證：</p>
<p>於三結、三不善根：皆不成就。</p>
<p>於三漏：二成就，一不成就。</p>
<p>於四瀑流、軛：二成就，二不成就。</p>
<p>於四取：一成就，三不成就。</p>
<p>於四身繫及五蓋：皆不成就。</p>
<p>於五結：二成就，三不成就。</p>
<p>於五順下分結：皆不成就。</p>
<p>於五順上分結：四成就，一不成就。</p>
<p>於五見：皆不成就。</p>
<p>於六愛身：一成就，五不成就。</p>
<p>於七隨眠：三成就，四不成就。</p>
<p>於九結：三成就，六不成就。</p>
<p>於九十八隨眠：三成就，九十五不成就。</p>
<p>有身見與有身見為幾緣？</p>
<p>有身見與戒禁取……乃至無色界修所斷無明隨眠為幾緣？</p>
<p>……乃至無色界修所斷無明隨眠，與無色界修所斷無明隨眠為幾緣？</p>
<p>無色界修所斷無明隨眠，與有身見……乃至無色界修所斷慢隨眠為幾緣？</p>
<p>答：有身見與有身見，為或四、三、二、一緣。</p>
<p>云何四？</p>
<p>如有身見無間起有身見，即思惟彼前生與後生，為四緣。</p>
<p>云何三？</p>
<p>如有身見無間起有身見，不思惟彼前生與後生，為三緣。除所緣。</p>
<p>或有身見無間起餘心，後起有身見，即思惟彼前生與後生，為三緣。除等無間。</p>
<p>云何二？</p>
<p>如有身見無間起餘心，後起有身見，不思惟彼前生與後生，為二緣。謂：因、增上。</p>
<p>云何一？</p>
<p>後生有身見與前生有身見：若作所緣，為所緣、增上。不作所緣，一增上。</p>
<p>未來有身見與過去、現在有身見：若作所緣，為所緣、增上；不作所緣，一增上。</p>
<p>未來、現在有身見與過去有身見：若作所緣，為所緣、增上；不作所緣，一增上。</p>
<p>欲界有身見與色、無色界有身見：為一增上。</p>
<p>色、無色界有身見與欲界有身見：若作等無間，為等無間、增上；不作等無間，一增上。</p>
<p>色界有身見，與無色界有身見：為一增上。</p>
<p>無色界有身見與色界有身見：若作等無間，為等無間、增上；不作等無間，一增上。</p>
<p>如有身見與有身見，應知：有身見與餘一切非遍行，餘一切非遍行與一切非遍行，一切遍行與一切非遍行，亦爾。</p>
<p>有身見與戒禁取，為：或四、三、二、一緣。</p>
<p>云何四？</p>
<p>如有身見無間起戒禁取，即思惟彼前生與後生，為四緣。</p>
<p>云何三？</p>
<p>如有身見無間起戒禁取，不思惟彼前生與後生，為三緣。除所緣。</p>
<p>或有身見無間起餘心，後起戒禁取，即思惟彼前生與後生，為三緣。除等無間。</p>
<p>云何二？</p>
<p>如有身見無間起餘心，後起戒禁取，不思惟彼前生與後生，為二緣。謂：因、增上。</p>
<p>云何一？</p>
<p>後生有身見與前生戒禁取：若作所緣，為所緣增上；不作所緣，一增上。</p>
<p>未來有身見與過去、現在戒禁取：若作所緣，為所緣、增上；不作所緣，一增上。</p>
<p>未來、現在有身見與過去戒禁取：若作所緣，為所緣、增上；不作所緣，一增上。</p>
<p>欲界有身見與色、無色界戒禁取：為一增上。</p>
<p>色、無色界有身見與欲界戒禁取：</p>
<p>若作所緣非等無間，為所緣、增上。</p>
<p>若作等無間非所緣，為等無間、所緣、增上。</p>
<p>若作等無間及所緣，為等無間、所緣、增上。</p>
<p>不作等無間及所緣，一增上。</p>
<p>色界有身見與無色界戒禁取：為一增上。</p>
<p>無色界有身見與色界戒禁取：</p>
<p>若作所緣非等無間，為所緣、增上。</p>
<p>若作等無間非所緣，為等無間、增上。</p>
<p>若作等無間及所緣，為等無間、所緣、增上。</p>
<p>不作等無間及所緣，一增上。</p>
<p>如有身見與戒禁取，應知：有身見與餘一切遍行，一切遍行與一切遍行，餘一切非遍行與一切遍行，亦爾。</p>
</div>
<div class='div-other'><a id='mulu15' /><a id='mulu16' />
<p class='h2'>結蘊第二中一行納息第二之一</p>
<div class="lg regular"><div class='lg-row'>結一行歷六　小大七攝有</div>
<div class='lg-row'>依繫道遍知　此章願<span class='corr'>具</span>說</div>
</div><p>有九結，謂：愛結。……乃至慳結。</p>
<p>若於此事有愛結繫，亦有恚結繫耶？</p>
<p>答：若於此事有恚結繫，必有愛結繫。</p>
<p>或有愛結繫，無恚結繫。謂：於色、無色界法，有愛結未斷。</p>
<p>若於此事有愛結繫，亦有慢結繫耶？</p>
<p>答：如是。</p>
<p>設有慢結繫，復有愛結繫耶？</p>
<p>答：如是。</p>
<p>若於此事有愛結繫，亦有無明結繫耶？</p>
<p>答：若於此事有愛結繫，必有無明結繫。</p>
<p>或有無明結繫，無愛結繫。謂：苦智已生，集智未生，於見苦所斷法，有見集所斷無明結未斷。</p>
<p>若於此事有愛結繫，亦有見結繫耶？</p>
<p>答：應作四句。</p>

<ul class="">
<li><p>或有愛結繫，無見結繫。謂：</p>
<p>集智已生，滅智未生：於見滅、道所斷見結不相應法，及於修所斷法，有愛結未斷。</p>
<p>滅智已生，道智未生：於見道所斷見結不相應法，及於修所斷法，有愛結未斷。</p>
<p>具見世尊弟子：於修所斷法，有愛結未斷。</p>
</li>

<li><p>或有見結繫，無愛結繫。謂：</p>
<p>苦智已生，集智未生：於見苦所斷法，有見集所斷見結未斷。</p>
</li>

<li><p>或有二俱繫。謂：</p>
<p>具縛者：於見、修所斷法，有二結繫。</p>
<p>苦智已生，集智未生：於見集、滅、道修所斷法，有二結繫。</p>
<p>集智已生，滅智未生：於見滅、道所斷見結相應法，有二結繫。</p>
<p>滅智已生，道智未生：於見道所斷見結相應法，有二結繫。</p>
</li>

<li><p>或有二俱不繫。謂：</p>
<p>集智已生，滅智未生：於見苦、集所斷法，無二結繫。</p>
<p>滅智已生，道智未生：於見苦、集、滅所斷法，無二結繫。</p>
<p>具見世尊弟子：於見所斷法，無二結繫。</p>
<p>已離欲染：於欲界法，無二結繫。</p>
<p>已離色染：於欲、色界法，無二結繫。</p>
<p>已離無色染：於三界法，無二結繫。</p>
</li>
</ul><p>如對見結；對疑結，亦爾。</p>
<p>若於此事有愛結繫，亦有取結繫耶？</p>
<p>答：應作四句。</p>

<ul class="">
<li><p>或有愛結繫，無取結繫。謂：</p>
<p>集智已生，滅智未生：於修所斷法，有愛結未斷。</p>
<p>滅智已生，道智未生：於修所斷法，有愛結未斷。</p>
<p>具見世尊弟子：於修所斷法，有愛結未斷。</p>
</li>

<li><p>或有取結繫，無愛結繫。謂：</p>
<p>苦智已生，集智未生：於見苦所斷法，有見集所斷取結未斷。</p>
</li>

<li><p>或有二俱繫。謂：</p>
<p>具縛者：於見、修所斷法，有二結繫。</p>
<p>苦智已生，集智未生：於見集、滅、道修所斷法，有二結繫。</p>
<p>集智已生，滅智未生：於見滅、道所斷法，有二結繫。</p>
<p>滅智已生，道智未生：於見道所斷法，有二結繫。</p>
</li>

<li><p>或有二俱不繫。謂：</p>
<p>集智已生，滅智未生：於見苦、集所斷法，無二結繫。</p>
<p>滅智已生，道智未生：於見苦、集、滅所斷法，無二結繫。</p>
<p>具見世尊弟子：於見所斷法，無二結繫。</p>
<p>已離欲染：於欲界法，無二結繫。</p>
<p>已離色染：於欲、色界法，無二結繫。</p>
<p>已離無色染：於三界法，無二結繫。</p>
</li>
</ul><p>若於此事有愛結繫，亦有嫉結繫耶？</p>
<p>答：若於此事有嫉結繫，必有愛結繫。</p>
<p>或有愛結繫，無嫉結繫。謂：於欲界見所斷法，及於色、無色界法，有愛結未斷。</p>
<p>如對嫉結；對慳結，亦爾。</p>
<p>如愛結對後作一行；慢結對後作一行，亦爾。</p>
<p>若於此事有恚結繫，亦有慢結繫耶？</p>
<p>答：若於此事有恚結繫，必有慢結繫。</p>
<p>或有慢結繫，無恚結繫。謂：於色、無色界法，有慢結未斷。</p>
<p>若於此事有恚結繫，亦有無明結繫耶？</p>
<p>答：若於此事有恚結繫，必有無明結繫。</p>
<p>或有無明結繫，無恚結繫。謂未離欲染，苦智已生，集智未生：</p>
<p>於欲界見苦所斷法，有見集所斷無明結未斷。於色、無色界法，有無明結未斷。</p>
<p>若於此事有恚結繫，亦有見結繫耶？</p>
<p>答：應作四句。</p>

<ul class="">
<li><p>或有恚結繫，無見結繫。謂：</p>
<p>未離欲染——</p>
<p>集智已生，滅智未生：於欲界見滅、道所斷見結不相應法，及於欲界修所斷法，有恚結未斷。</p>
<p>滅智已生，道智未生：於欲界見道所斷見結不相應法，及於欲界修所斷法，有恚結未斷。</p>
<p>具見世尊弟子，未離欲染：於欲界修所斷法，有恚結未斷。</p>
</li>

<li><p>或有見結繫、無恚結繫。謂未離欲染——</p>
<p>苦智已生，集智未生：於欲界見苦所斷法，有見集所斷見結未斷。於色、無色界法，有見結未斷。</p>
</li>

<li><p>或有二俱繫。謂：</p>
<p>具縛者：於欲界見修所斷法，有二結繫。</p>
<p>未離欲染，苦智已生，集智未生：於欲界見集、滅、道修所斷法，有二結繫。</p>
<p>集智已生，滅智未生：於欲界見滅、道所斷見結相應法，有二結繫。</p>
<p>滅智已生，道智未生：於欲界見道所斷見結相應法，有二結繫。</p>
</li>

<li><p>或有二俱不繫。謂：</p>
<p>集智已生，滅智未生：於見苦集所斷法。及於色、無色界見滅、道所斷見結不相應法，并於色、無色界修所斷法，無二結繫。</p>
<p>滅智已生，道智未生：於見苦、集、滅所斷法。及於色、無色界見道所斷見結不相應法，并於色、無色界修所斷法，無二結繫。</p>
<p>具見世尊弟子：</p>
<p>未離欲染：於見所斷法，及於色、無色界修所斷法，無二結繫。</p>
<p>已離欲染：於欲界法，無二結繫。</p>
<p>已離色染：於欲、色界法，無二結繫。</p>
<p>已離無色染：於三界法，無二結繫。</p>
</li>
</ul><p>如對見結；對疑結，亦爾。</p>
<p>若於此事有恚結繫，亦有取結繫耶？</p>
<p>答：應作四句。</p>

<ul class="">
<li><p>或有恚結繫，無取結繫。謂：</p>
<p>未離欲染：</p>
<p>集智已生，滅智未生：於欲界修所斷法，有恚結未斷。</p>
<p>滅智已生，道智未生：於欲界修所斷法，有恚結未斷。</p>
<p>具見世尊弟子，未離欲染：於欲界修所斷法，有恚結未斷。</p>
</li>

<li><p>或有取結繫，無恚結繫。謂：</p>
<p>未離欲染，苦智已生，集智未生：於欲界見苦所斷法，有見集所斷取結未斷。於色、無色界法，有取結未斷。</p>
</li>

<li><p>或有二俱繫。謂：</p>
<p>具縛者：於欲界見、修所斷法，有二結繫。</p>
<p>未離欲染：</p>
<p>苦智已生，集智未生：於欲界見集、滅、道修所斷法，有二結繫。</p>
<p>集智已生，滅智未生：於欲界見滅、道所斷法，有二結繫。</p>
<p>滅智已生，道智未生：於欲界見道所斷法，有二結繫。</p>
</li>

<li><p>或有二俱不繫。謂：</p>
<p>未離欲染：</p>
<p>集智已生，滅智未生：於見苦、集所斷法，及於色、無色界修所斷法，無二結繫。</p>
<p>滅智已生，道智未生：於見苦、集、滅所斷法，及於色、無色界修所斷法，無二結繫。</p>
<p>具見世尊弟子：</p>
<p>未離欲染：於見所斷法，及於色、無色界修所斷法，無二結繫。</p>
<p>已離欲染：於欲界法，無二結繫。</p>
<p>已離色染：於欲、色界法，無二結繫。</p>
<p>已離無色染：於三界法，無二結繫。</p>
</li>
</ul><p>若於此事有恚結繫，亦有嫉結繫耶？</p>
<p>答：若於此事有嫉結繫，必有恚結繫。</p>
<p>或有恚結繫，無嫉結繫。謂：於欲界見所斷法，有恚結未斷。</p>
<p>如對嫉結；對慳結，亦爾！</p>

<p class='juan'>說一切有部發智論卷第三</p></div></div>
</div><!-- end of div[@id='body'] -->
</body></html>