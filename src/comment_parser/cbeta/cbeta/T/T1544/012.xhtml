<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿毘達磨發智論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'>
<p class='juan'><a id='mulu42' />阿毘達磨發智論卷第十二</p><p class="byline">尊者迦多衍尼子造</p><p class="byline">三藏法師玄奘奉　詔譯</p><a id='mulu43' />
<p class='h2'>業蘊第四中表、無表納息第四</p>
<div class="lg regular"><div class='lg-row'>表無表總別　四性三世成</div>
<div class='lg-row'>業果界是非　有漏等學等</div>
<div class='lg-row'>身戒與心慧　總別修不修</div>
<div class='lg-row'>戒類三世成　此章願具說</div>
</div><p>若成就身表，彼成就此無表耶？</p>
<p>答：應作四句。</p>

<ul class="">
<li><p>有成就身表非此無表。謂：生欲界，住非律儀非不律儀，現有身表，不得此無表。或先有此表不失，不得此無表。</p>
</li>

<li><p>有成就身無表非此表。謂：聖者住胎，若生欲界，住律儀，不得別解脫律儀，無身表，設有而失；若生色界，無身表，設有而失；若聖者生無色界。</p>
</li>

<li><p>有成就身表亦此無表。謂：生欲界，住律儀，不得別解脫律儀，現有身表，亦得此無表；或先有此表不失，亦得此無表。若住別解脫律儀，若住不律儀，若住非律儀非不律儀，現有身表，亦得此無表；或先有此表不失，亦得此無表。若生色界，現有身表，或先有此表不失。</p>
</li>

<li><p>有非成就身表亦非此無表。謂：住卵㲉。若異生住胎。若生欲界，住非律儀非不律儀，無身表，設有而失。若異生生無色界。</p>
</li>
</ul><p>若成就善身表，彼成就此無表耶？</p>
<p>答：應作四句。</p>

<ul class="">
<li><p>有成就善身表非此無表。謂：生欲界，住不律儀及非律儀非不律儀，現有善身表，不得此無表；或先有此表不失，不得此無表。</p>
</li>

<li><p>有成就善身無表非此表。謂：聖者住胎。若生欲界，住律儀，不得別解脫律儀，無善身表，設有而失。若生色界，無善身表，設有而失。若聖者生無色界。</p>
</li>

<li><p>有成就善身表亦此無表。謂：生欲界，住律儀，不得別解脫律儀，現有善身表，亦得此無表；或先有此表不失，亦得此無表。若住別解脫律儀，若住不律儀及非律儀非不律儀，現有善身表，亦得此無表；或先有此表不失，亦得此無表。若生色界，現有善身表，或先有此表不失。</p>
</li>

<li><p>有非成就善身表亦非此無表。謂：處卵㲉。若異生住胎。若生欲界，住不律儀及非律儀非不律儀，無善身表，設有而失。若異生生無色界。</p>
</li>
</ul><p>若成就不善身表，彼成就此無表耶？</p>
<p>答：諸成就不善身無表，彼成就此表。</p>
<p>有成就不善身表非此無表。謂：生欲界，住律儀及非律儀非不律儀，現有不善身表，不得此無表。或先有此表不失，不得此無表。</p>
<p>若成就有覆無記身表，彼成就此無表耶？</p>
<p>答：無成就有覆無記身無表，有成就此表。謂：生色界，現有有覆無記身表。</p>
<p>若成就無覆無記身表，彼成就此無表耶？</p>
<p>答：無成就無覆無記身無表，有成就此表。謂：生欲、色界，現有無覆無記身表。</p>
<p>若成就過去身表，彼成就此無表耶？</p>
<p>答：應作四句。</p>

<ul class="">
<li><p>有成就過去身表，非此無表。謂：生欲界，住非律儀非不律儀，先有身表不失，不得此無表。</p>
</li>

<li><p>有成就過去身無表，非此表。謂：聖者住胎。若生欲界，住律儀，不得別解脫律儀，先無身表，設有而失。若生色界，先無身表，設有而失。若學者生無色界。</p>
</li>

<li><p>有成就過去身表，亦此無表。謂：生欲界，住律儀，不得別解脫律儀，先有身表不失，亦得此無表。若住別解脫律儀，若住不律儀，若住非律儀非不律儀，先有身表不失，亦得此無表。若生色界，先有身表不失。</p>
</li>

<li><p>有非成就過去身表，亦非此無表。謂：處卵㲉。若異生住胎。若生欲界，住非律儀非不律儀，先無身表，設有而失。若阿羅漢及異生，生無色界。</p>
</li>
</ul><p>若成就過去善身表，彼成就此無表耶？</p>
<p>答：應作四句。</p>

<ul class="">
<li><p>有成就過去善身表，非此無表。謂：生欲界，住不律儀及非律儀非不律儀，先有善身表不失，不得此無表。</p>
</li>

<li><p>有成就過去善身無表，非此表。謂：聖者住胎。若生欲界，住律儀，不得別解脫律儀，先無善身表，設有而失。若生色界，先無善身表，設有而失。若學者生無色界。</p>
</li>

<li><p>有成就過去善身表，及此無表。謂：生欲界，住律，<span class="corr">儀</span>不得別解脫律儀，先有善身表不失，亦得此無表。若住別解脫律儀，若住不律儀及非律儀非不律儀，先有善身表不失，亦得此無表。若生色界，先有善身表不失。</p>
</li>

<li><p>有非成就過去善身表，亦非此無表。謂：處卵㲉。若異生住胎。若生欲界，住不律儀及非律儀非不律儀，先無善身表，設有而失。若阿羅漢及異生，生無色界。</p>
</li>
</ul><p>若成就過去不善身表，彼成就此無表耶？</p>
<p>答：諸成就過去不善身無表，彼成就此表。</p>

<ul class="">
<li><p>有成就過去不善身表，非此無表。謂：生欲界，住律儀及非律儀非不律儀，先有不善身表不失，不得此無表。</p>
</li>
</ul><p>若成就過去有覆無記身表，彼成就此無表耶？</p>
<p>答：無成就過去有覆無記身表及此無表。</p>
<p>若成就過去無覆無記身表，彼成就此無表耶？</p>
<p>答：無成就過去無覆無記身表及此無表。</p>
<p>若成就未來身表，彼成就此無表耶？</p>
<p>答：無成就未來身表，有成就此無表。謂：聖者住胎。若生欲界已，得色界善心。</p>
<p>若生色界。若聖者生無色界。</p>
<p>若成就未來善身表，彼成就此無表耶？</p>
<p>答：無成就未來善身表，有成就此無表。謂：聖者住胎。若生欲界已，得色界善心。若生色界。若聖者生無色界。</p>
<p>若成就未來不善身表，彼成就此無表耶？</p>
<p>答：無成就未來不善身表及此無表。</p>
<p>若成就未來有覆無記身表，彼成就此無表耶？</p>
<p>答：無成就未來有覆無記身表及此無表。</p>
<p>若成就未來無覆無記身表，彼成就此無表耶？</p>
<p>答：無成就未來無覆無記身表及此無表。</p>
<p>若成就現在身表，彼成就此無表耶？</p>
<p>答：應作四句。</p>

<ul class="">
<li><p>有成就現在身表非此無表。謂：生欲界，住律儀，不得別解脫律儀，現有身表，不得此無表，設先有身表不失，而不得此無表。若住非律儀非不律儀，現有身表，不得此無表，設先有身表不失，而不得此無表。若生色界，現有身表。</p>
</li>

<li><p>有成就現在身無表非此表。謂：生欲界，住律儀，不得別解脫律儀，正在定；設不在定，現無身表，先有身表不失，得此無表。若住別解脫律儀及不律儀，現無身表。若住非律儀非不律儀，現無身表，先有身表不失，得此無表。若生色界，正在定。</p>
</li>

<li><p>有成就現在身表亦此無表。謂：生欲界，住律儀，不得別解脫律儀，現有身表，得此無表，或先有身表不失，得此無表。若住別解脫律儀及不律儀，現有身表。若住非律儀非不律儀，現有身表，得此無表，或先有身表不失，得此無表。</p>
</li>

<li><p>有非成就現在身表亦非此無表。謂：處卵㲉及住胎中。若生欲界，住律儀，不得別解脫律儀，不在定，現無身表；設先有身表不失，而不得此無表。若住非律儀非不律儀，現無身表，設先有身表不失，而不得此無表。若生色界，不在定，現無身表。若生無色界。</p>
</li>
</ul><p>若成就現在善身表，彼成就此無表耶？</p>
<p>答：應作四句。</p>

<ul class="">
<li><p>有成就現在善身表非此無表。謂：生欲界，住律儀，不得別解脫律儀，現有善身表，不得此無表；設先有善身表不失，而不得此無表。若住不律儀及非律儀非不律儀，現有善身表，不得此無表；設先有善身表不失，而不得此無表。若生色界，現有善身表。</p>
</li>

<li><p>有成就現在善身無表非此表。謂：生欲界，住律儀，不得別解脫律儀，正在定；設不在定，現無善身表，先有善身表不失，而得此無表。若住別解脫律儀，現無善身表。若住不律儀及非律儀非不律儀，現無善身表，先有善身表不失，而得此無表。若生色界，正在定。</p>
</li>

<li><p>有成就現在善身表亦此無表。謂：生欲界，住律儀，不得別解脫律儀，現有善身表，亦得此無表，先有善身表不失，得此無表。若住別解脫律儀，現有善身表。若住不律儀及住非律儀非不律儀，現有善身表，亦得此無表，先有善身表不失，得此無表。</p>
</li>

<li><p>有非成就現在善身表亦非此無表。謂：處卵㲉及住胎中。若生欲界，住律儀，不得別解脫律儀，不在定，現無善身表；設先有善身表不失，而不得此無表。若住不律儀及非律儀非不律儀，現無善身表；設先有善身表不失，而不得此無表。若生色界，不在定，現無善身表。若生無色界。</p>
</li>
</ul><p>若成就現在不善身表，彼成就此無表耶？</p>
<p>答：應作四句。</p>

<ul class="">
<li><p>有成就現在不善身表非此無表。謂：生欲界，住律儀及非律儀非不律儀，現有不善身表，不得此無表；設先有不善身表不失，而不得此無表。</p>
</li>

<li><p>有成就現在不善身無表非此表。謂：生欲界，住不律儀，現無不善身表。若住律儀及非律儀非不律儀，現無不善身表，先有不善身表不失，得此無表。</p>
</li>

<li><p>有成就現在不善身表亦此無表。謂：生欲界，住律儀及非律儀非不律儀，現有不善身表，亦得此無表；先有不善身表不失，得此無表。若住不律儀，現有不善身表。</p>
</li>

<li><p>有非成就現在不善身表亦非此無表。謂：處卵㲉。若住胎中。若生欲界，住律儀及非律儀非不律儀，現無不善身表；設先有不善身表不失，而不得此無表。若生色、無色界。</p>
</li>
</ul><p>若成就現在有覆無記身表，彼成就此無表耶？</p>
<p>答：無成就現在有覆無記身無表。有成就此表。謂：生色界，現有有覆無記身表。</p>
<p>若成就現在無覆無記身表，彼成就此無表耶？</p>
<p>答：無成就現在無覆無記身無表，有成就此表。謂：生欲、色界，現有無覆無記身表。</p>
<p>如廣說身表無表。如是語表無表。廣說亦爾。</p>
<p>若業欲界繫，彼業果欲界繫耶？</p>
<p>答：諸業欲界繫，彼業果亦爾。</p>
<p>有業果欲界繫非彼業。謂：由色界道。作欲界化。發欲界語。</p>
<p>若業色界繫，彼業果色界繫耶？</p>
<p>答：諸業果色界繫，彼業亦爾。</p>
<p>有業色界繫非彼業果。謂：由色界道。作欲界化。發欲界語。及由色界道，證諸結斷。</p>
<p>若業無色界繫，彼業果無色界繫耶？</p>
<p>答：諸業果無色界繫，彼業亦爾。</p>
<p>有業無色界繫非彼業果。謂：由無色界道，證諸結斷。</p>
<p>若業不繫，彼業果不繫耶？</p>
<p>答：諸業不繫，彼業果亦爾。</p>
<p>有業果不繫非彼業。謂：由色、無色界道，證諸結斷。</p>
<p>若業非欲界繫，彼業果非欲界繫耶？</p>
<p>答：諸業果非欲界繫，彼業亦爾。</p>
<p>有業非欲界繫，非彼業果。謂：由色界道，作欲界化，發欲界語。</p>
<p>若業非色界繫，彼業果非色界繫耶？</p>
<p>答：諸業非色界繫，彼業果亦爾。</p>
<p>有業果非色界繫非彼業。謂：由色界道，作欲界化，發欲界語；及由色界道，證諸結斷。</p>
<p>若業非無色界繫，彼業果非無色界繫耶？</p>
<p>答：諸業非無色界繫，彼業果亦爾。</p>
<p>有業果非無色界繫非彼業。謂：由無色界道，證諸結斷。</p>
<p>若業非不繫，彼業果非不繫耶？</p>
<p>答：諸業果非不繫，彼業亦爾。</p>
<p>有業非不繫，非彼業果。謂：由色、無色界道，證諸結斷。</p>
<p>頗業有漏，有漏果耶？——答：有。謂：等流、異熟果。</p>
<p>頗業有漏，無漏果耶？——答：有。謂：離繫果。</p>
<p>頗業有漏，有漏、無漏果耶？——答：有。謂：等流、異熟、離繫果。</p>
<p>頗業無漏，無漏果耶？——答：有。謂：等流、離繫果。</p>
<p>頗業無漏，有漏果耶？——答：無。</p>
<p>頗業無漏，有漏、無漏果耶？——答：無。</p>
<p>頗業有漏、無漏，有漏、無漏果耶？</p>
<p>答：無。</p>
<p>頗業有漏、無漏，有漏果耶？——答：無。</p>
<p>頗業有漏、無漏，無漏果耶？——答：無。</p>
<p>頗業學，學果耶？——答：有。謂：等流果。</p>
<p>頗業學，無學果耶？——答：有。謂：等流果。</p>
<p>頗業學，非學非無學果耶？——答：有。謂：離繫果。</p>
<p>頗業無學，無學果耶？——答：有。謂：等流果。</p>
<p>頗業無學，學果耶？——答：無。</p>
<p>頗業無學，非學非無學果耶？——答：無。</p>
<p>頗業非學非無學，非學非無學果耶？</p>
<p>答：有。謂：等流、異熟、離繫果。</p>
<p>頗業非學無學，學果耶？——答：無。</p>
<p>頗業非學非無學，無學果耶？——答：無。</p>
<p>如世尊說：「不修身，不修戒，不修心，不修慧。」</p>
<p>云何不修身？</p>
<p>答：若於身未離貪、欲、潤、憙、渴。</p>
<p>又！無間道能盡色貪，彼於此道未修、未安。</p>
<p>云何不修戒？</p>
<p>答：若於戒未離貪，廣說如身。</p>
<p>云何不修心？</p>
<p>答：若於心未離貪、欲、潤、憙、渴。</p>
<p>又！無間道能盡無色貪，彼於此道未修、未安。</p>
<p>云何不修慧？</p>
<p>答：若於慧未離貪，廣說如心。</p>
<p>若不修身，彼不修戒耶？</p>
<p>答：如是。</p>
<p>設不修戒，彼不修身耶？</p>
<p>答：如是。</p>
<p>若不修身，彼不修心耶？</p>
<p>答：諸不修身，彼不修心。</p>
<p>有不修心，非不修身。謂：已離色染，未離無色染。</p>
<p>若不修身，彼不修慧耶？</p>
<p>答：諸不修身，彼不修慧。</p>
<p>有不修慧，非不修身，如前說。</p>
<p>若不修戒，彼不修心耶？</p>
<p>答：諸不修戒，彼不修心。</p>
<p>有不修心，非不修戒，如前說。</p>
<p>若不修戒，彼不修慧耶？</p>
<p>答：諸不修戒，彼不修慧。</p>
<p>有不修慧，非不修戒，如前說。</p>
<p>若不修心，彼不修慧耶？</p>
<p>答：如是。</p>
<p>設不修慧，彼不修心耶？</p>
<p>答：如是。</p>
<p>如世尊說：「修身、修戒、修心、修慧。」</p>
<p>云何修身？</p>
<p>答：若於身已離貪、欲、潤、憙、渴。</p>
<p>又！無間道能盡色貪，彼於此道已修、已安。</p>
<p>云何修戒？</p>
<p>答：若於戒已離貪，廣說如身。</p>
<p>云何修心？</p>
<p>答：若於心已離貪、欲、潤、憙、渴。</p>
<p>又！無間道能盡無色貪，彼於此道已修、已安。</p>
<p>云何修慧？</p>
<p>答：若於慧已離貪，廣說如心。</p>
<p>若修身，彼修戒耶？</p>
<p>答：如是。</p>
<p>設修戒，彼修身耶？</p>
<p>答：如是。</p>
<p>若修身，彼修心耶？</p>
<p>答：諸修心，彼修身。</p>
<p>有修身，非修心。謂：已離色染，未離無色染。</p>
<p>若修身，彼修慧耶？</p>
<p><span class='corr'>答：</span>諸修慧，彼修身。</p>
<p>有修身，非修慧，如前說。</p>
<p>若修戒，彼修心耶？</p>
<p>答：諸修心，彼修戒。</p>
<p>有修戒，非修心，如前說。</p>
<p>若修戒，彼修慧耶？</p>
<p>答：諸修慧，彼修戒。</p>
<p>有修戒，非修慧，如前說。</p>
<p>若修心，彼修慧耶？</p>
<p>答：如是。</p>
<p>設修慧，彼修心耶？</p>
<p>答：如是。</p>
<p>若成就過去戒，彼成就未來、現在此類戒耶？</p>
<p>答：</p>

<ul class="">
<li><p>有成就過去戒非未來、現在此類戒。謂：表戒已滅不失，此類戒不現前。</p>
</li>

<li><p>有及未來非現在。謂：靜慮無漏戒已滅不失，此類戒不現前。</p>
</li>

<li><p>有及現在非未來。謂：表戒已滅不失，此類戒現前。</p>
</li>

<li><p>有及未來、現在。謂：靜慮無漏戒已滅不失，此類戒現前。</p>
</li>
</ul><p>若成就未來戒，彼成就過去、現在此類戒耶？</p>
<p>答：</p>

<ul class="">
<li><p>有成就未來戒，非過去、現在此類戒。謂：阿羅漢生無色界。</p>
</li>

<li><p>有及過去，非現在。謂：靜慮無漏戒已滅不失，此類戒不現前。</p>
</li>

<li><p>有及現在，非過去。謂：無漏戒初現前。</p>
</li>

<li><p>有及過去、現在。謂：靜慮無漏戒已滅不失，此類戒現前。</p>
</li>
</ul><p>若成就現在戒，彼成就過去、未來此類戒耶？</p>
<p>答：</p>

<ul class="">
<li><p>有成就現在戒，非過去、未來此類戒。謂：表戒初現前。</p>
</li>

<li><p>有及過去，非未來。謂：表戒已滅不失，此類戒現前。</p>
</li>

<li><p>有及未來，非過去。謂：無漏戒初現前。</p>
</li>

<li><p>有及過去、未來。謂：靜慮無漏戒已滅不失，此類戒現前。</p>
</li>
</ul></div>
<div class='div-other'><a id='mulu44' />
<p class='h2'>業蘊第四中自業納息第五</p>
<div class="lg regular"><div class='lg-row'>自業義世成　對異熟成墮</div>
<div class='lg-row'>智謀害留捨　心亂纏佛教</div>
<div class='lg-row'>書數算印詩　世間工業處</div>
<div class='lg-row'>成就學等戒　此章願具說</div>
</div><p>云何自業？</p>
<p>答：若業已得今有異熟，及業異熟已生正受。</p>
<p>自業是何義？</p>
<p>答：是得自果、自等流、自異熟義。</p>
<p>復次！此業所招異熟於自相續現熟，非餘；於自相續養、隨養，育、隨育，護、隨護，轉、隨轉，益、隨益；故名自業。</p>
<p>若業是自業，此業當言過去耶？未來耶？現在耶？</p>
<p>答：此業當言過去。</p>
<p>若業是自業，此業成就耶？</p>
<p>答：應作四句。</p>

<ul class="">
<li><p>有業是自業，此業不成就。謂：業已得今有異熟，及業異熟已生正受，此業已失。</p>
</li>

<li><p>有業成就，此業非自業。謂：業非已得今有異熟，及業異熟非已生正受，此業不失。</p>
</li>

<li><p>有業是自業，此業亦成就。謂：業已得今有異熟，及業異熟已生正受，此業不失。</p>
</li>

<li><p>有業非自業，此業不成就。謂：業非已得今有異熟，及業異熟非已生正受。此業已失。</p>
</li>
</ul><p>非亦有四句，與前相違，應廣說。</p>
<p>若業是自業，此業定當受異熟耶？</p>
<p>答：應作四句。</p>

<ul class="">
<li><p>有業是自業，此業定當不受異熟。謂：業已得今有異熟，及業異熟已生正受，已至最後位。</p>
</li>

<li><p>有業定當受異熟，此業非自業。謂：業非已得今有異熟，及業異熟非已生正受，此業異熟未熟。</p>
</li>

<li><p>有業是自業，此業定當受異熟。謂：業已得今有異熟，及業異熟已生正受，未至最後位。</p>
</li>

<li><p>有業非自業，此業定當不受異熟。謂：業非已得今有異熟，及業異熟非已生正受，此業異熟已熟。</p>
</li>
</ul><p>非亦有四句，與前相違，應廣說。</p>
<p>若業成就，此業定當受異熟耶？</p>
<p>答：應作四句。</p>

<ul class="">
<li><p>有業成就，此業定當不受異熟。謂：業過去不善、善有漏異熟已熟，此業不失。若業未來不善、善有漏已得，而定不生。若業無記無漏成就。</p>
</li>

<li><p>有業定當受異熟，此業不成就。謂：業過去不善、善有漏異熟未熟，此業已失。若業未來不善、善有漏不得，而定當生。</p>
</li>

<li><p>有業成就，此業定當受異熟。謂：業過去不善、善有漏異熟未熟，此業不失。若業未來不善、善有漏已得，亦定當生。若業現在不善、善有漏。</p>
</li>

<li><p>有業不成就，此業定當不受異熟。謂：業過去不善、善有漏異熟已熟。此業已失。若業未來不善、善有漏不得，亦定不生。若業無記無漏不成就。</p>
</li>
</ul><p>非亦有四句，與前相違，應廣說。</p>
<p>若預流者，有不善業，能順苦受，異熟未熟，彼既成熟，應墮惡趣，何道障故而不墮耶？</p>
<p>答：由二部結，縛諸有情令墮惡趣。謂：見所斷、修所斷結。諸預流者，雖未永斷修所斷結，而已永斷見所斷結，闕一資糧，不墮惡趣；如車具二輪，有所運載，鳥有二翼，能飛虛空，闕一不然。此亦如是。</p>
<p>如世尊說：「我聖弟子！應自審記：已盡地獄、傍生、餓鬼嶮惡趣坑。」</p>
<p>諸預流者，為有現智，能自審知盡地獄等而自記耶？</p>
<p>答：不能。</p>
<p>若爾彼云何知？</p>
<p>答：信佛語故。謂：世尊說：「若有多聞諸聖弟子，能隨觀察，見自身中有四證淨現在前者，應自審記已盡地獄、傍生、餓鬼險惡趣坑。」</p>
<p>又！預流者已得四智，謂：苦、集、滅、道智；未得盡智、無生智。故</p>
<p>如世尊說：「由學謀害，那伽諦觀，却後七日，憍薩羅家，必當殄滅。」</p>
<p>云何學謀害？</p>
<p>答：如有學者未離欲染，他加害時，便作念言：「當令衰壞，母失愛子。」</p>
<p>又！如學者已離欲染，他加害時，從離欲退，作是念言：「當令衰壞，母失愛子」</p>
<p>諸學謀害，必果遂耶？</p>
<p>答：此不決定。若諸有情，造作增長大威勢業，異熟現前，便不果遂。</p>
<p>云何苾芻留多壽行？</p>
<p>答：謂阿羅漢成就神通，得心自在。若於僧眾，若別人所，以衣以鉢，或以隨一沙門命緣眾具布施，施已發願，即入邊際第四靜慮。從定起已，心念口言：「諸我能感富異熟業，願此轉招壽異熟果。」時彼能招富異熟業，則轉能招壽異熟果。</p>
<p>云何苾芻捨多壽行？</p>
<p>答：謂阿羅漢成就神通，得心自在，如前布施，施已發願，即入邊際第四靜慮。從定起已，心念口言：「諸我能感壽異熟業，願此轉招富異熟果。」時彼能招壽異熟業，則轉能招富異熟果。</p>
<p>云何心狂亂？</p>
<p>答：謂由四緣勢力所逼，令心狂亂。</p>
<p>一、由非人現惡色像，遇已驚恐，令心狂亂。</p>
<p>二、由非人忿打支節，苦受所逼，令心狂亂。</p>
<p>三、由大種乖違，令心狂亂。</p>
<p>四、由先業異熟，令心狂亂。</p>
<p>何纏相應法，皆不善耶？</p>
<p>答：無慚、無愧。</p>
<p>佛教云何？</p>
<p>答：謂佛語言、評論、唱詞、語路、語音、語業、語表，是謂佛教。</p>
<p>佛教當言善耶？無記耶？</p>
<p>答：或善，或無記。</p>
<p>云何善？謂：佛善心所發語言，乃至語表。</p>
<p>云何無記？謂：佛無記心所發語言，乃至語表。</p>
<p>佛教名何法？</p>
<p>答：名身、句身、文身。次第行列，次第安布，次第連合。</p>
<p>契經、應頌、記說、伽他、自說、因緣、譬喻、本事、本生、方廣、希法。</p>
<p>論議名何法？</p>
<p>答：名身、句身、文身，次第行列，次第安布，次第連合。</p>
<p>書名何法？</p>
<p>答：如理轉變身業，及此所依諸巧便智。</p>
<p>數名何法？</p>
<p>答：如理轉變意業，及此所依諸巧便智。</p>
<p>算名何法？</p>
<p>答：如理轉變語業，及此所依諸巧便智。</p>
<p>印名何法？</p>
<p>答：如理轉變身業，及此所依諸巧便智。</p>
<p>詩名何法？</p>
<p>答：如理轉變語業，及此所依諸巧便智。</p>
<p>世間種種工巧業處名何法？</p>
<p>答：謂慧為先，造作彼彼工巧業處，及此所依諸巧便智。</p>
<p>若成就學戒，彼成就非學非無學戒耶？</p>
<p>答：應作四句。</p>

<ul class="">
<li><p>有成就學戒，非非學非無學戒。謂：學者生無色界。</p>
</li>

<li><p>有成就非學非無學戒，非學戒。謂：阿羅漢及諸異生，生欲、色界。</p>
</li>

<li><p>有成就學戒，亦非學非無學戒。謂：學者生欲、色界。</p>
</li>

<li><p>有非成就學戒，亦非非學非無學戒。謂：阿羅漢及諸異生，生無色界。</p>
</li>
</ul><p>若成就無學戒，彼成就非學非無學戒耶？</p>
<p>答：應作四句。</p>

<ul class="">
<li><p>有成就無學戒，非非學非無學戒。謂：阿羅漢生無色界。</p>
</li>

<li><p>有成就非學非無學戒，非無學戒。謂：諸學者及諸異生，生欲、色界。</p>
</li>

<li><p>有成就無學戒亦非學，非無學戒。謂：阿羅漢生欲、色界。</p>
</li>

<li><p>有非成就無學戒，亦非非學非無學戒。謂：諸學者及諸異生，生無色界。</p>
</li>
</ul>
<p class='juan'>說一切有部發智論卷第十二</p></div></div>
</div><!-- end of div[@id='body'] -->
</body></html>