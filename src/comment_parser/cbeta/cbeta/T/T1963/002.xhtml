<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />淨土論卷中</p><p class="byline">帝京弘法寺釋迦才撰</p>
<div class='div-other'><a id='mulu7' />
<p class='h1'>第四出道理<span class='note-inline'>(依何道理得生淨土二問答分別釋妨難)</span></p><p>問曰。夫業行紛綸。凡夫莫識其緒。苦樂差別。二乘未達其源。在世則業分六趣。出世則道別三乘。據理則萬法同規。就教則有了不了說。今西方淨土者。乃是法藏弘誓所剋。法王跨以據神。世界瑩以千珍。聖主題之萬相。此人及土。俱非下地窺遊。經論雖說得往生。恐是別時意語。今依何道理。判得往生。此則道俗僉疑。願聞厥旨也。</p>
<p>答曰。但聖教綸披。實難究覽。業行縈結。誰可窺尋。今還撿之聖教。究以道理。使往生之路決如掌中<span class='note-inline'>(聖教者後說。道理者今論)</span>如攝大乘論云。夫為證者。必須經論二教。阿毘達磨。以理為勝。修多羅。以教為勝。教必有理。理必順教。今且究理。後引其教。究理者撿諸經藏。有隱顯二說。謂了義經不了義經。了義經者。畢竟不破。不了義經。至涅槃會上。並引未決破。唯淨土一教。不入破限。當知。即是了義經也。又菩薩造論。解釋佛經。其不了義經即破。了義經之即讚。此土一教。於論中讚。無有破處。故知。是了義經也。</p>
<p>問曰。如攝大乘論釋。作別時意。豈不是破耶。</p>
<p>答曰。彼論所明。有別時有不別時。若唯空發願。即是別時。若行願兼修。非是別時。若天親菩薩判。作別時意者何故。攝論後文。將造論功德。迴向眾生。願往生淨土也。又何故更造往生論。勸人往生也。復次如觀經教興意者。緣韋提希生阿闍世五逆之子。因厭五濁。願生極樂。佛遂為說三福淨業十六觀門。勸眾生往生。乃至十惡五逆。悉勸往生。即既淨土請主。身居五濁。復生逆子。佛說皆得往生。即知。現居五濁。凡夫悉得往生。此理明矣。</p>
<p>問曰。韋提希是大菩薩。為化眾生。現受女身。生於逆子。豈實是凡夫耶。</p>
<p>答曰。縱令實是菩薩。現受女身化眾生者。必須隱其實德。現同凡夫攝化同類。如五百侍女佛記得往生。並未來一切女人。及諸男子。悉是凡夫。並是所攝。亦得往生。如諸菩薩。或現地獄身。即引地獄眾生也。如方等經中婆藪仙人等。或現畜生身。即引畜生眾生。如涅槃經中蜂王鵝王蟻王等。或現作五逆。即引五逆眾生。如阿闍世王提婆達多等。此並能化者是假。所化者實也。韋提希既現在凡夫身。居五濁。當知。即引五濁凡夫。往生極樂也。故觀經云。佛告韋提希。汝是凡夫。未得天眼。不能遠觀。如來有異方便。令汝得見也。復次法藏比丘四十八大願。初先為一切凡夫。後始兼為三乘聖人。故知。淨土宗意。本為凡夫。兼為聖人也。復次如十解已上菩薩。留惑受生惡道。願救苦眾生。不生淨土。以任自業力更不墮惡道中故。即知凡夫由未勉惡道故。須生淨土中。十解已去。不畏生惡道故。不願生淨土也。故知。淨土興意。本為凡夫。非為菩薩也。又此淨土一門。經經中說。論論中明。若是不了說者。何故佛及菩薩。作此慇懃也。乃至十方諸佛。各出廣長舌相。證釋迦所說。及勸眾生。此豈是不了說也。復次如上古已來大德名僧及俗中聰明儒士。並修淨土行。謂廬山遠法師。叡法師。劉遺民。謝靈運乃至近世。綽禪師。此等臨終並感得光臺異相。聖眾來迎。錄在別傳。此等大德智人。既欣淨土。後之學者。但可逐他先匠不須疑也。又前問云。土榮千珍。佛題萬相。此之人土。俱非下地窺遊者。今答此義。若論實報人土。誠如所說。若是事淨土及化淨土。理則不然。若事土報身。則為上地所見。若迹身化土。則為地前窺遊。若俱非下地境界者。則聖無化生之能。生無入聖之分。俱具二義。即得往生。一一切眾生修行。以為因緣。二彌陀本願為增上緣。二義若具。即得往生。故起信論云。有諸佛法。有因有緣。因緣具足。乃得成辦也。有已如是等道理故。眾生修行。並得往生也。二問答分別釋妨難者。</p>
<p>問曰。諸佛隨宜說法。意趣難解。自非論釋。幽旨難通。如成實論云。由經論故。義則易解。故無著菩薩玄覽聖心。揣諸經旨。略開四意四依。如淨土一門。判作別時意。乃今云。眾生修行。即得往生。是義云何。</p>
<p>答曰。如彼論說。自是別時。餘經中說。非是別時。豈得將別時難不別時也。</p>
<p>問曰。云何論說則是別時。餘經中說則非別時也。</p>
<p>答曰。彼論但據空發願。不論修行者。餘經中說。兼論修行。若佛經中。說眾生發願則得往生者。並是別時意說。不得往生也。如小彌陀經云。若有人。已發願。今發願。當發願。於彼國土。若已生。若今生。若當生也。如此等經。總是別時意說。不得即生也。若如諸淨土經。或明三福業十六觀門。或令發菩提心。七日念佛。或教發願迴向。十念往生。如此等經。並是往生。即非別時也。故彼論云。由唯發願。是別時意也。既空發願。理是別時也。</p>
<p>問曰。如往生論說。女人及根缺二乘種不生。云何女人等三亦得往生。</p>
<p>答曰。實然。此等三種理不得生。若無三種。定得往生。何三種者。一於此土中。或有男子。或有女人。種於女因。決定招女報者。此人縱修淨土行。亦不得往生。以淨土中無女人故。此是定業。不可改動。即是業障也。根缺者。若人於此土中。定種盲聾等因。亦不得往生。以淨土中人。並有三十二大丈夫相故。此亦是業障也。二乘者。若是二乘學人。及二乘方便道中人。種二乘定因。不信有大乘及十方淨土者。亦不得往生。以此人是愚法二乘。不信有十方佛及淨土故。不肯發願迴向也。此即是決定小乘障大乘也。彼論所明種者。定業種也。但無此三定種者。即得往生也。</p>
<p>問曰。若此土中。有三種定業。即不得往生者。何故觀經中云。受持五戒等即得往生。至彼聞說四諦悟羅漢果等也。此豈不小乘定種。</p>
<p>答曰。此是不愚法人。信有十方諸佛及以淨土。發願迴向。始得往生。若悟果竟。佛為說法華經。並迴心向大也。此是智度論文也。若論二乘無學人。不問愚法不愚法。悉生淨土中。以受變易生死三界中無受生處故也。</p>
<p>問曰。眾生惡業其猶積山。此諸惡業障乎淨土。非小善能除。何故觀經云。臨命終十念即得往生。</p>
<p>答曰。心是業主。牽生之本。臨終之心。猶如眼目。能遵一切諸業。若臨終心惡。能引一切惡業。生惡道中。若臨終心善。能引一切善業。生善道中。譬如龍行。雲則隨之。心若西逝業。亦隨之也。此是經論文也。</p>
<p>問曰。如彌勒所問經說十念中云。非凡夫念。不雜結使念。今此土眾生。體是凡夫。結使未斷。云何念佛而得往生。</p>
<p>答曰。若如彼經。無結使人。始得往生者。唯佛一人得生。餘皆不得。以十地後心菩薩。猶有二種無明故。今解。彼經言凡夫念者。若不發菩提心。求出三界作佛。直爾念佛求生西方。獨善一身。避苦逐樂者。此是凡夫念亦不得往生。故無量壽經三輩生人。皆須發菩提心也。不雜結使念者。唯須一心相續觀佛相好。若口念佛。心緣五欲者。是雜結使念也。念佛是淳淨心。與結使相違。若能如此。即與彼經相應。</p>
</div>
<div class='div-other'><a id='mulu8' />
<p class='h1'>第五引聖教為證<span class='note-inline'>(謂引經論二教)</span></p><p>經引十二部。一無量壽經。二觀經。三小彌陀經。四鼓音聲王經。五稱揚諸佛功德經。六發覺淨心經。七大集經。八十方往生經。九藥師經。十般舟經。十一大阿彌陀經。十二無量清淨覺經。論引七部。一往生論。二起信論。三十住毘婆娑論。四一切經中彌陀偈。五寶性論。六龍樹十二禮。七攝大乘論也。</p>
<p>問曰。上出道理。已知。願行相扶。得生淨土。非別時意。未知。有何聖教為證。</p>
<p>答曰。今引經論二教為證。經教者。一如無量壽經第一卷云。設我得佛。國中有地獄餓鬼畜生者。不取正覺。設我得佛。國中人天。乃至聞不善名者。不取正覺。設我得佛。國中人天。壽終之後。復更墮三惡道者。不取正覺。設我得佛。國中人天。不住正定聚。必至滅度者。不取正覺。設我得佛。國中人天。壽命無能限量。除其本願。脩短自在。若不爾者。不取正覺。設我得佛。十方眾生。至心信樂。欲生我國。乃至十念。若不生者。不取正覺。唯除五逆。誹謗正法。設我得佛。十方眾生。發菩提心。修諸功德。至心發願。欲生我國。臨壽終。假令不與大眾圍遶現其人前者。不取正覺。設我得佛。十方眾生。聞我名號。係念我國。殖諸德本。至心迴向。欲生我國。不果遂者。不取正覺。設我得佛。十方無量。不可思議。諸佛世界。眾生之類。聞我名字。不得菩薩無生法忍。諸深總持者。不取正覺。設我得佛。十方無量不可思議諸佛世界。其有女人。聞我名字。歡喜信樂。發菩提心。厭惡女身。壽終之後。為復女像者。不取正覺。設我得佛。國中人天。所受快樂。不如漏盡比丘者。不取正覺。釋曰。依此四十八大願中文。二願中皆云。十方人天乃至女人。都不論不退已去諸菩薩也。餘願為菩薩。當知。前者是正。後者兼也。又如無量壽經第二卷云。佛告阿難。其有眾生。生彼國者。皆悉住於正定之聚。所以者何。彼佛國中。無諸邪聚及不定聚名。十方恒沙諸佛如來。皆共讚嘆無量壽佛威神功德不可思議。諸有眾生。聞其名號。信心歡喜。乃至一念。至心迴向。願生彼國。即得往生。至不退轉。唯除五逆。誹謗正法。佛告阿難。十方世界。諸天人民。其有至心。願生彼國。凡有三輩。其上輩者。捨家棄欲。而成沙門。發菩提心。一向專念無量壽佛。修諸功德。願生彼國。此等眾生。臨終時。無量壽佛。與諸大眾。現其人前。即隨彼佛。往生其國。便於七寶華中。自然化生。住不退轉。福慧勇猛。神通自在。是故阿難。其有眾生。欲於今世見無量壽佛。應發無上菩提之心。修行功德願生彼國。佛語阿難。其中輩者。十方世界。諸天人民。其有至心。願生彼國。雖不能行作沙門。大修功德。當發無上菩提之心。一向專念無量壽佛。多小修善。奉持齋戒。起立塔像。飯食沙門。懸繒燃燈。散花燒香。以此迴向。願生彼國。其人臨終。無量壽佛。化現其身。光明相好。具如真佛。及諸大眾。現其人前。即隨彼佛。往生其國。住不退轉。功德智慧。次如上輩者也。佛告阿難。其下輩者。十方世界。諸天人民。其有至心欲生彼國。假使不能作諸功德。當發無上菩提之心。一向專意。乃至十念。念無量壽佛。願生其國。若聞妙法。歡喜信樂。不生疑惑。乃至一念。念於彼佛。以至誠心。願生其國。此人臨終。夢見彼佛。亦得往生。功德智慧。次如中輩者也。</p>
<p>第二如觀經云。爾時世尊。告韋提希。汝今知不。阿彌陀去此不遠。汝當繫念諦觀彼國。淨業成者。我今為汝。廣說眾譬。亦令未來世一切凡夫欲修淨業者。得生西方極樂國土。欲生彼國者。當修三福。一者孝養父母。奉事師長。慈心不殺修十善業。二者受持三歸具足眾戒。不犯威儀。三者發菩提心。深信因果。讀誦大乘。勸進行者。如此三事。名為淨業。佛告韋提希。汝今知不。此三種業。過去未來現在三世諸佛淨業正因。佛告阿難。及韋提希。下品下生者。或有眾生。作不善業五逆十惡。具諸不善。如此愚人。以惡業故。應墮惡道逕歷多劫受苦無窮。如此愚人。臨命終時。遇善知識種種安慰為說妙法。教令念佛。彼人苦逼。不遑念佛。善友告言。汝若不能念者。應稱無量壽佛。如是至心令聲不絕。具足十念。稱南無佛。稱佛名故。於念念中。除八十億劫生死之罪。命終之後。見金蓮華猶如日輪住其人前。如一念頃。即得往生極樂世界。於蓮華中。滿十二大劫。蓮華方開。觀世音。大勢至。大悲音聲。為其廣說諸法實相除滅罪法。聞已歡喜。應時即發菩提之心。是名中品下生者。是名下輩生相。名第十六觀。釋曰。依九品生因中。皆分前三福淨業。作九品因。亦不獨一人具修三福淨業也。</p>
<p>第三小彌陀經云。舍利弗。眾生聞者。應當發願願生彼國。所以者何。得與如是諸上善人俱會一處。舍利弗。不可以<span class='corr'>少</span>善根福德因緣得生彼國。舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。彌陀佛與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生聞是說者。應當發願。生彼國土。釋曰。依此經。少善根是空發願。廣善根是七日念佛。若能七日念佛。滿百萬遍。即得往生也。</p>
<p>第四鼓音聲王經云。如是我聞。一時佛在瞻波大城伽靈池。與大比丘眾五百人俱。爾時世尊告諸比丘。今當為汝。廣說西方安樂世界。今現有佛號阿彌陀。若有四眾。能正受持彼佛名號。以此功德。臨欲終時。阿彌陀佛即與大眾。至此人所。令其得見。見已。尋生慶悅。倍增功德。以是因緣。所生之處。永離胞胎。穢欲之形。純處鮮妙寶蓮華中。自然化生。具大神通。光明赫奕。爾時十方恒沙諸佛。皆共讚彼安樂世界所有佛法不可思議。神通現化。種種方便。不可思議。若能有信如是之事。當知。是人不可思議。所得業報亦不可思議。阿彌陀如來應正遍知。與聲聞俱。其國號曰清泰。聖王所住。其城縱廣十千由旬。中充滿剎利之種。阿彌陀佛如來應正遍知。父名月上轉輪聖王。其母名曰殊勝妙顏。子名月明。奉事弟子名無垢稱。智慧弟子名曰攬光。神足弟子名曰大化。爾時魔王名曰無勝。有提婆達多。名曰寂靜。阿彌陀佛與大比丘眾二萬人俱。若有受持彼佛名號。堅固其心。憶念不忌。十日十夜。除捨散亂。精懃修集念佛三昧。知彼如來常恒住於安樂世界。憶念相續。勿令斷絕。受持讀誦此鼓音聲王大陀羅尼。十日十夜。六時專念。五體投地。禮敬彼佛。堅固正念。悉除散亂。若能令心念念不絕。十日之中。必得見彼阿彌陀佛。并見十方世界如來。及所住處。唯除重障鈍根之人。於今少時。所不能覩。一切諸善皆悉迴向。願得往生安樂世界。垂終之日。阿彌陀佛與諸大眾。現其人前。安慰稱善。是人即得往生。釋曰。依此經。十日念佛即見阿彌陀佛。不論命終時也。</p>
<p>第五稱揚諸佛功德經云。復次舍利弗。西方去此十萬億佛剎。有世界。名曰安樂。其國有佛。號阿彌陀如來。至真。等正覺。明行足。善逝。世間解。無上士。道法御。天人師子曰眾祐。度人無量。若有得聞無量壽如來名者。一心信樂。受持諷念。當起廣遠無量歡喜。安立其意。全使真誠。十萬億信心。念斯如來。其人當得無量之福。永當遠離三塗之厄。命終之後。皆當往生彼佛剎土。命欲終時。一心信樂。念不忌捨。阿彌陀佛將諸比丘僧。往其人前。魔終不能毀壞斯等正覺之心。所以者何。其佛世尊興立不悲。誓度一切無量眾生。亦復護持十方世界一切眾生。其有得生安樂世界。當於其中具滿如來正覺之慧。舍利弗。其佛世尊。本求誓願。其有求於第二之乘。於其世界。具滿如來諸佛之法。具正覺分。求聲聞乘。於彼佛剎。得阿羅漢。其有往生彼佛剎者。從其所願。大小之乘。於彼悉滿。其有最後聞阿彌陀如來名號。讚說之者。信不狐疑。當相敬心至意。念之如念父母。作如是意。斯等普當於彼佛國具滿眾願。其有信不讚歎稱揚阿彌陀佛名功德。而謗毀者。五劫之中。當墮地獄。具受眾苦。釋曰。依此經。念佛如憶父母。始得往生也。</p>
<p>第六發覺淨心經云。爾時彌勒菩薩白佛言。世尊。如來歎彌陀如來。十種發心。於中隨念發願。若念當欲生彼。當即得生彼世界。何者。是十種發心。於彼處生。佛告彌勒言。彼等發心非小智者有。彼發心是大事者所有。欲生阿彌陀如來佛剎中者。一當為一切眾生發慈心。不生瞋恨。當生阿彌陀如來佛剎。二為一切眾生。生慈悲故。當生彼處。三離於殺生。受持正法。發此心故。當生於彼處。四捨於身命。發心不著一切諸法故。當生於彼處。五發甚深忍行清淨信。發此心故。當生彼處。六不染名聞利養一切財寶。發此心故。當生彼處。七為一切眾生。生貴敬。發心不忌故。當生彼處。八不驚不怖。不受凡言語。發此心故。當生彼處。九入菩提分種種善根。發此心故。當生彼處。十然不離念佛。發此心故。當生彼處。遠離諸相故。彌勒此十種發心。若菩薩各發念。一具足者。當生彼阿彌陀佛剎中。若不生。無有是處。釋曰。此非觀經中十念。此之十念。現在時作。觀經中十念。臨命終時作也。</p>
<p>第七如大集經云。佛告賢護言。是中何等三昧。能生如是諸功德。所謂思惟諸佛現前三昧。能生如是諸功德法。復次賢護。云何名為菩薩思惟諸佛現前三昧也。賢護。若有比丘比丘尼優婆塞優婆夷。清淨持戒。具足諸行。獨處空閑。如是思惟。於一切處。隨何方所。若聞西方阿彌陀如來應供等正覺。是人爾時如所聞已。即應作如是想念。如我所聞。彼阿彌陀如來應供等正覺。今在西方。經途去此。過百千億諸佛國土。彼有世界。名曰安樂。知是如來今現在彼。為諸菩薩。周匝圍遶。處大眾中。說法教化。然而是人依聞佛故。繫念思惟。觀察不已。了了分明。終獲見彼彌陀如來應供等正覺也。復次賢護。譬如世間若男若女。於睡夢中見種種事。所謂金銀眾寶。珍財倉庫。或見朋友諸知識輩。或見覺時心不樂者。是人夢中所對境界。或違或順。或憂或喜。有時語言歡喜極樂。有時摻感。盡意悲哀。是人寤已。思惟憶念。如夢所見。為他廣宣。追念夢中。便生憂喜。如是賢護。彼善男子善女人。端坐繫念。專心想彼阿彌陀如來應供等正覺。如是相好。如是威儀。如是大眾。如是說法。如聞繫念。一心相續。次第不亂。或經一日。或復一夜。如是或至七日七夜。如我所聞。具足念故。是人必覩阿彌陀如來應供等正覺。若於晝時。不能見者。若於夜分。或夢中。阿彌陀佛必當現。釋曰。依此經。唯須假想。七日念佛。即得現見。非命終時也。</p>
<p>第八如往生經云。普廣菩薩摩訶薩。又白佛言。世尊。十方佛剎淨妙國土有差別不。佛言。普廣。無差別也。普廣又言。世尊。何故經中。讚歎阿彌陀剎。七寶諸樹。宮殿樓閣。故願生者。皆悉隨彼心中所欲。應念而至。佛告普廣菩薩摩訶薩。汝不解我意。娑婆世界人多貪濁。信向者小。習邪者多。不信正法。不能專心。亂無志意。十方世界實無差別。令諸眾生專心有在。是故讚嘆彼國土耳。諸往生者。悉隨彼願。無不獲果。釋曰。依此經。一向專想西方。即往生也。</p>
<p>第九如藥師經云。佛言。若四輩弟子。比丘比丘尼。清信士清信女。常修月六齋年三長齋。或晝夜精懃。一心苦行。願欲往生西方阿彌陀佛國者。憶念晝夜。若一日二日三日四日五日六日七日。或復中悔。聞我說是琉璃光佛本願功德。盡其壽命。欲終之日。有八菩薩。文殊師利菩薩。觀世音菩薩。大勢至菩薩。寶檀華菩薩。無盡意菩薩。藥王菩薩。藥尚菩薩。彌勒菩薩。皆當飛往迎其精神。不逕八難。生蓮華中。自然音樂而相娛樂。釋曰。依此經。七日念佛。縱令生悔。聞藥師佛名。還得生也。</p>
<p>第十般舟經云。佛告跋陀和。菩薩於此間國土。阿彌陀佛數數念。用是念故。見阿彌陀佛。見佛已從問。當持何等法。生阿彌陀佛國。爾時阿彌陀語是菩薩言。欲生我國者。常念我數數。常當專念佛名。所得功德。諸行之中最為殊勝。釋曰。依此經。亦得念佛往生也。</p>
<p>第十一大阿彌陀經云。當持齋戒一心清淨。晝夜常念。欲生阿彌陀佛國。十日十夜不斷絕。我皆慈愍之。悉令往生阿彌陀佛國。殊使不能爾。自思惟熟校。計欲度脫身者。不當絕念去愛。勿念家事。莫與婦女同床。自端正身心。斷於愛欲。一心齋戒清淨至意。念生阿彌陀佛國。一日一夜不斷絕者。壽終皆往生其國。在七寶浴池。蓮華中化生。釋曰。依此經。若能念佛持戒。不與女人同床。下乃至一日一夜。亦得生也。</p>
<p>第十二如無量清淨覺經云。若善男子善女人。聞我說淨土法門。心生悲喜。身毛為竪。如拔出者。當知。此人過去宿命已作佛道也。若復有人。聞開淨土法門。都不生信者。當知。此人始從三惡道來。殃咎未盡。為此無信向耳。我說此人未可得解脫也。釋曰。依此經。聞說淨土。生信樂者。普是過去供養佛來。由往昔因。現在乃至十念。悉得往生。</p>
<p>第二引論有七部。一如往生論云。若善男子善女人。修五念門。行成就者。畢竟得生安樂國土。見彼阿彌陀佛。何等五念。一者禮拜。二者讚歎。三者作願。四者觀察。五者迴向<span class='note-inline'>(釋曰此是因門)</span>復有五種門。漸次成就五種功德應知。何者五門。一者近門。二者大會眾門。三者宅門。四者屋門。五者園林遊戲池門。此五種門。初四種門。成就入功德。第五門成就出功德。入第一門者。以禮拜阿彌陀佛。為生彼國故。得生安樂世界。是名入第一門。入第二門者。以讚歎阿彌陀佛。隨順名義。稱如來名。依如來光明智相修行故。得入大會眾數。是名入第二門。入第三門者。以一心專念。作願生彼。修奢摩他寂靜三昧行故。得入蓮華藏世界。是名入第三門。入第四門者。以專念觀察彼妙莊嚴。修毘婆舍那故。得到彼處。受用種種法味樂。是名入第四門。出第五門者。以大慈悲。觀察一切苦惱眾生。示應化身。迴入生死園煩惱林中。遊戲神通。至教化地。以本願力迴向故。是名出第五門。菩薩入四種門。自利行成就應知。菩薩出第五門。利益他迴向行成就應知。菩薩如是修五門行。自利利他。速成就阿耨多羅三藐三菩提故。釋曰。此是果門也。</p>
<p>二如起信論云。復次眾生初學是法。欲求正信。其心怯弱。以住於此娑婆世界。自畏不能常值諸佛。親承供養。懼謂信心難可成就。意欲退者。當知。如來有勝方便。攝護信心。謂以專意念佛因緣。隨願得生他方佛土。常見於佛。永離惡道。如修多羅說。若人專念西方極樂世界阿彌陀佛。即得往生。常見佛故。終無有退。若觀彼佛真如法身。常勤修習。畢竟得生。住正定故。釋曰。依此論。此間修信心不成就者。教就西方修習。此豈是十解已去菩薩也。</p>
<p>三如十住毘婆娑論中龍樹菩薩云。彌陀世尊。行者應以此偈尊重讚嘆佛故。論云。阿彌陀佛本願如是。若人念我。稱名自歸。即入必定得阿耨多羅三藐三菩提。是故常應憶念。以偈稱讚。</p>

<div class="lg regular"><div class='lg-row'>無量光明慧　身如真金山</div>
<div class='lg-row'>我今身口意　合掌稽首禮</div>
<div class='lg-row'>金色妙光明　普流諸世界</div>
<div class='lg-row'>隨物增其色　是故稽首禮</div>
<div class='lg-row'>若人命終時　得生彼國者</div>
<div class='lg-row'>即具無量德　是故我歸命</div>
<div class='lg-row'>人能念是佛　無量力功德</div>
<div class='lg-row'>即時入必定　是故我常念</div>
<div class='lg-row'>彼國人命終　設應受諸苦</div>
<div class='lg-row'>不墮惡地獄　是故歸命禮</div>
<div class='lg-row'>若人生彼國　終不墮惡趣</div>
<div class='lg-row'>及與阿修羅　我今歸命禮</div>
<div class='lg-row'>人天身相同　猶如金山頂</div>
<div class='lg-row'>諸勝所歸處　是故頭面禮</div>
<div class='lg-row'>其有生彼國　具天眼耳通</div>
<div class='lg-row'>十方並無礙　稽首聖中尊</div>
<div class='lg-row'>其國諸眾生　神變及身通</div>
<div class='lg-row'>亦具宿命智　是故歸命禮</div>
<div class='lg-row'>生彼國土者　無我無我所</div>
<div class='lg-row'>不生彼此心　是故稽首禮</div>
<div class='lg-row'>超出三界獄　<span class='corr'>目</span>如蓮華葉</div>
<div class='lg-row'>聲聞眾無量　是故稽首禮</div>
<div class='lg-row'>彼國諸眾生　其性皆柔和</div>
<div class='lg-row'>自然行十善　稽首眾聖王</div>
<div class='lg-row'>從善生淨明　無量無邊所</div>
<div class='lg-row'>二足中第一　是故我歸命</div>
<div class='lg-row'>若人願作佛　心念阿彌陀</div>
<div class='lg-row'>應時為現身　是故我歸命</div>
<div class='lg-row'>彼佛本願力　十方諸菩薩</div>
<div class='lg-row'>來供養聖法　是故我稽首</div>
<div class='lg-row'>彼土諸菩薩　具足諸相好</div>
<div class='lg-row'>皆自莊嚴身　我今歸命禮</div>
<div class='lg-row'>彼土大菩薩　日日於三時</div>
<div class='lg-row'>供養十方佛　是故稽首禮</div>
<div class='lg-row'>若人種善根　疑則華不開</div>
<div class='lg-row'>信心清淨者　華開則見佛</div>
<div class='lg-row'>十方現在佛　以種種因緣</div>
<div class='lg-row'>嘆彼佛功德　我今歸命禮</div>
<div class='lg-row'>其土具嚴飾　殊彼諸天宮</div>
<div class='lg-row'>功德甚深厚　是故禮佛足</div>
<div class='lg-row'>佛足千輻輪　柔軟蓮華色</div>
<div class='lg-row'>見者皆歡喜　頭面禮佛足</div>
<div class='lg-row'>眉間白豪光　猶如清淨月</div>
<div class='lg-row'>增益面光色　頭面禮佛足</div>
<div class='lg-row'>本求佛道時　行諸奇妙事</div>
<div class='lg-row'>如諸經所說　頭面稽首禮</div>
<div class='lg-row'>彼佛所言說　破除諸罪根</div>
<div class='lg-row'>美言多所益　我今稽首禮</div>
<div class='lg-row'>以此美言說　救諸著樂病</div>
<div class='lg-row'>已度今猶度　是故稽首禮</div>
<div class='lg-row'>人天中最尊　諸天頭面禮</div>
<div class='lg-row'>七寶冠摩尼　是故我歸命</div>
<div class='lg-row'>一切賢聖眾　及諸人天眾</div>
<div class='lg-row'>我皆共歸命　是故我亦禮</div>
<div class='lg-row'>乘彼八道船　能度難度海</div>
<div class='lg-row'>自度亦度彼　我禮自在者</div>
<div class='lg-row'>諸佛無量劫　讚揚其功德</div>
<div class='lg-row'>猶<span class='corr'>尚</span>不能盡　歸命清淨人</div>
<div class='lg-row'>我今亦如是　稱讚無量德</div>
<div class='lg-row'>以是福因緣　願佛常念我</div>
<div class='lg-row'>我今於先世　福德若大小</div>
<div class='lg-row'>願我於佛所　心常得清淨</div>
<div class='lg-row'>以此福因緣　所獲上妙德</div>
<div class='lg-row'>願諸眾生類　皆亦悉當得</div>
</div><p>讚觀音勢至二菩薩偈。</p>

<div class="lg regular"><div class='lg-row'>觀音大勢大名稱　功德智慧俱無量</div>
<div class='lg-row'>具足慈悲救世間　遍遊一切眾生海</div>
<div class='lg-row'>如是勝人甚難遇　一心恭敬頭面禮</div>
<div class='lg-row'>眾生長寢無明闇　唯此大悲能覺之</div>
<div class='lg-row'>隨緣皆現色身相　猶如慈父念一子</div>
<div class='lg-row'>唯願慈悲救齊我　一心恭敬照世燈</div>
<div class='lg-row'>南無觀音大勢至　恒入世間無暫息</div>
<div class='lg-row'>往生六道濟郡生　色身超絕如紫金</div>
<div class='lg-row'>威儀庠序世無比　寶瓶化佛天冠中</div>
<div class='lg-row'>一心恭敬巧方便　動搖無量三千界</div>
<div class='lg-row'>進止妙華恒承足　常以寶手接眾生</div>
<div class='lg-row'>一心恭敬施無畏　無量無邊無數劫</div>
<div class='lg-row'>廣修願力助彌陀　常處大眾宣法言</div>
<div class='lg-row'>眾生聞者得淨眼　唯願世世恒親覲</div>
<div class='lg-row'>故我一心頭面禮　神通周遍十方國</div>
<div class='lg-row'>普現一切眾生前　眾生若能至心念</div>
<div class='lg-row'>皆悉導令至安樂　哀我世間慈悲父</div>
<div class='lg-row'>故我一心頭面禮　安處出世蓮華座</div>
<div class='lg-row'>猶如須彌照大海　調伏眾生得無畏</div>
<div class='lg-row'>一心恭敬人師子　我已隨順修多羅</div>
<div class='lg-row'>讚嘆觀音寶功德　如是功德不可盡</div>
<div class='lg-row'>譬如大海一毛渧　假使十方諸如來</div>
<div class='lg-row'>窮劫讚嘆亦不盡　如是無邊無盡藏</div>
<div class='lg-row'>故我一心頭面禮　已讚觀音大勢至</div>
<div class='lg-row'>即讚十方諸菩薩　願此功德遍世間</div>
<div class='lg-row'>迴共眾生生彼國</div>
</div><p>釋曰。依此論。唯讚歎禮拜。即得往生。</p>
<p>四如一切經中彌陀佛偈云。唯念法藏比丘。乃從世饒王發願。喻諸佛。誓二十四章。世世見諸佛。姟數無有量。不廢宿命行。功德遂具成。世界名清淨。得佛號無量。</p>

<div class="lg regular"><div class='lg-row'>國界平夷然　豐樂多上人</div>
<div class='lg-row'>寶樹若干種　羅列散相生</div>
<div class='lg-row'>本莖枝葉華　種種各異香</div>
<div class='lg-row'>順風日三動　翕羿如華生</div>
<div class='lg-row'>隨地如毛布　雜廁上普平</div>
<div class='lg-row'>一切無諸山　海水及諸原</div>
<div class='lg-row'>但有河水流　音響如說經</div>
<div class='lg-row'>天人入水戲　在意所欲望</div>
<div class='lg-row'>令齊水額眉　意願隨念得</div>
<div class='lg-row'>佛壽十方沙　光明普無邊</div>
<div class='lg-row'>菩薩及弟子　不可算稱量</div>
<div class='lg-row'>若欲見彼佛　莫疑亦莫望</div>
<div class='lg-row'>有疑在胎上　可令五百年</div>
<div class='lg-row'>不疑生基坐　叉手無量前</div>
<div class='lg-row'>願欲遍十方　須臾則旋還</div>
<div class='lg-row'>惟念彼菩薩　姟劫作功德</div>
<div class='lg-row'>本行如此致　得號增世尊</div>
<div class='lg-row'>佛興難得值　須臾會難聞</div>
<div class='lg-row'>講說土難遇　受覺人難得</div>
<div class='lg-row'>若後遭末世　法欲衰微時</div>
<div class='lg-row'>當共建擁護　行佛無欲法</div>
<div class='lg-row'>佛能說此要　各當勤思行</div>
<div class='lg-row'>受此無量制　世世稽首行</div>
<div class='lg-row'>釋曰一切經　中有此禮文</div>
</div><p>五如寶性論云。</p>

<div class="lg regular"><div class='lg-row'>依此諸功德　願於命終時</div>
<div class='lg-row'>得見彌陀佛　無邊功德身</div>
<div class='lg-row'>我及餘信者　既見彼佛已</div>
<div class='lg-row'>願得離垢眼　證無上菩提</div>
</div><p>六如禪那啒多三藏。別譯龍樹讚禮阿彌陀佛文。有十二禮。至心歸命。禮西方阿彌陀佛。</p>

<div class="lg regular"><div class='lg-row'>稽首天人所恭敬　阿彌陀仙兩足尊</div>
<div class='lg-row'>在彼微妙安樂國　無量佛子眾圍遶</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>金色身淨如山王　奢摩他行如象步</div>
<div class='lg-row'>兩目淨若青蓮華　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>面善圓淨如滿月　威光猶如千日月</div>
<div class='lg-row'>聲如天鼓俱翅羅　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>觀音頂戴冠中住　種種妙相寶莊嚴</div>
<div class='lg-row'>能伏外道魔憍慢　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>無比無垢廣清淨　眾德晈潔如虛空</div>
<div class='lg-row'>所作利益得自在　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>十方名聞菩薩眾　無量諸魔常讚嘆</div>
<div class='lg-row'>為諸眾生願力住　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>金底寶間池生華　善根所成妙高座</div>
<div class='lg-row'>於彼坐上如山王　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>十方所來諸佛子　顯現神通至安樂</div>
<div class='lg-row'>瞻仰尊顏常恭敬　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>諸有無常無我等　亦如水月電影露</div>
<div class='lg-row'>為眾說法無名字　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>彼尊無量方便境　無有諸趣惡知識</div>
<div class='lg-row'>往生不退至菩提　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>彼尊佛剎無惡名　亦無女人惡道怖</div>
<div class='lg-row'>眾人至心敬彼尊　故我頂禮彌陀佛</div>
<div class='lg-row'>願共諸眾生　往生安樂國</div>
</div>
<div class="lg regular"><div class='lg-row'>我說彼尊功德事　眾善無邊如海水</div>
<div class='lg-row'>所得善根清淨者　迴施眾生生彼國</div>
<div class='lg-row'>願共諸眾生　往生安樂國</div>
</div><p>七如攝大乘論云。</p>

<div class="lg regular"><div class='lg-row'>眾寶界如覺德業　我說句義所生善</div>
<div class='lg-row'>因此願悉見彌陀　由得淨眼成正覺</div>
</div></div>
<p class='juan'>淨土論卷中</p>
</div><!-- end of div[@id='body'] -->
</body></html>