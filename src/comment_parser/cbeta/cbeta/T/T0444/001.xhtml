<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說百佛名經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 444
<p class='juan'><a id='mulu1' />佛說百佛名經</p><p class="byline">隋天竺三藏那連提耶舍譯</p>
<div class='div-jing'><p>如是我聞：</p>
<p>一時，佛在舍衛國祇樹給孤獨園，與大比丘、比丘尼、優婆塞、優婆夷，大菩薩眾，及大諸天帝釋天王、大梵天王、四天大王，天、龍、夜叉、乾闥婆、阿修羅、迦樓羅、緊那羅、摩睺羅伽，<span class='corr'>人</span>、非人等，無量百千大眾，前後圍繞，恭敬供養，尊重讚歎。爾時，世尊為諸大眾宣說妙法。</p>
<p>時，尊者舍利弗即從坐起，整理衣服，右膝著地，合十指掌，而白佛言：「唯願世尊，演說十方現在世界諸佛名號。所以者何？若有善男子、善女人，聞是現在諸佛名者，生大功德，發阿耨多羅三藐三菩提心，得不退轉，亦當速成阿耨多羅三藐三菩提。」</p>
<p>爾時，佛告舍利弗：「善哉，善哉！汝今為欲利益安樂諸大眾故，覆護憐愍諸眾生故，令諸眾生所求滿故，欲令一切生歡喜故，亦為未來諸菩薩等增善根故——善哉，善哉！——生善覺觀，作如是問。如是問者，皆是如來威神之力。舍利弗！汝今諦聽，若有善男子、善女人，聞是現在諸佛名號，能受持者，一切魔眾於是人所不得其便，一切惡人亦不得便，獲得無量無邊甚深功德，隨所生處具菩薩行，得宿命通，顏容端正、眾相具足，常得親近、供養諸佛，乃至速成阿耨多羅三藐三菩提。何以故？舍利弗！若有聞是諸佛名號，受持讀誦、恭敬禮拜、書寫供養、展轉教他，所得功德無量無邊。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若能持此佛名者，　此人不為刀所傷，</div>
<div class='lg-row'>毒不能害、火不燒，　亦不墮於八難中；</div>
<div class='lg-row'>得見大智金色光，　三十二相諸法王，</div>
<div class='lg-row'>既得見於諸佛已，　無量供養彼諸佛。</div>
<div class='lg-row'>其目不盲、不赤黃，　身不傴曲、不一眼，</div>
<div class='lg-row'>得那羅延大力身，　受持佛名報如是。</div>
<div class='lg-row'>常得天龍及夜叉、　乾闥婆等所供養，</div>
<div class='lg-row'>怨家惡人不能害，　受持佛名報如是。</div>
<div class='lg-row'>汝今諦聽，舍利弗！　如我所說微妙語，</div>
<div class='lg-row'>若有聞此佛名者，　則得近於菩提道。</div>
<div class='lg-row'>是故汝今至心聽，　十方世界大法王，</div>
<div class='lg-row'>能拔眾生煩惱刺，　譬如藥樹除眾病，</div>
<div class='lg-row'>愚癡盲瞑凡夫等，　施與菩薩智慧眼；</div>
<div class='lg-row'>又如行施勝菩薩，　無量千億恒沙界，</div>
<div class='lg-row'>於中悉滿閻浮金，　晝夜六時無休息，</div>
<div class='lg-row'>施與大悲大導師；　又以栴檀滿百剎，</div>
<div class='lg-row'>幡蓋衣服如恒沙，　無量千萬億劫中，</div>
<div class='lg-row'>一心而以用布施；　復於一佛國土中，</div>
<div class='lg-row'>滿中建立諸佛塔，　於十劫中而供養，</div>
<div class='lg-row'>如恒河沙等諸佛；　又造高塔如須彌，</div>
<div class='lg-row'>其塔悉以七寶成，　如是遍滿十千剎，</div>
<div class='lg-row'>其數三十有六億，　以赤栴檀及真珠，</div>
<div class='lg-row'>造作傘蓋供養具，　一一傘蓋能遍覆，</div>
<div class='lg-row'>百佛世界等諸國，　真珠、旒蘇齊佛剎，</div>
<div class='lg-row'>其數猶如恒河沙，　於空復造金傘蓋，</div>
<div class='lg-row'>其數亦如恒河沙，　色如紫磨真金像，</div>
<div class='lg-row'>各各遍照三千界，　一一塔中設供養，</div>
<div class='lg-row'>無量無邊無數劫。　如上所作諸功德，</div>
<div class='lg-row'>不及能發菩提心。　如是能發菩提心，</div>
<div class='lg-row'>住不放逸、清淨戒，　不及能持此佛名。</div>
<div class='lg-row'>如是能持此佛名，　又能憐愍諸眾生，</div>
<div class='lg-row'>所在諸方廣流布，　教令受持佛名者，</div>
<div class='lg-row'>彼於一切眾生中，　為作福田猶如來。」</div>
</div><p>爾時，佛告舍利弗：「若有一心受持、讀誦、憶念不忘此佛名者，所生貪欲、瞋恚、愚癡、諸怖畏等即得除滅，未生貪欲、瞋恚、愚癡、諸怖畏者能令不生。」</p>
<p>爾時，世尊即說佛名：</p>
<p>「南無月光佛　南無阿閦佛　南無大莊嚴佛　南無多伽羅香佛　南無常照曜佛　南無栴檀德佛　南無最上佛　南無蓮花幢佛　南無蓮華生佛　南無寶聚佛　南無阿伽樓香佛　南無大精進佛　南無栴檀德佛　南無海佛　南無巨海佛　南無幢德佛　南無梵德佛　南無大香佛　南無大生佛　南無寶輞佛　南無阿彌陀佛　南無大施德佛　南無大金柱佛　南無大念佛　南無言無盡佛　南無常散花佛　南無大愛佛　南無師子香勝佛　南無養德佛　南無帝釋火炎佛　南無常樂德佛　南無師子華德佛　南無寂滅幢佛　南無戒王佛　南無普德佛　南無普德像佛　南無無憂德佛　南無優波羅香佛　南無大地佛　南無大龍德佛　南無清淨王佛　南無廣念佛　南無蓮花德佛　南無捨花佛　南無龍德佛　南無花聚佛　南無香象佛　南無常觀佛　南無正作佛　南無善住佛　南無尼瞿嚧陀王佛　南無無上王佛　南無月德佛　南無栴檀林佛　南無日藏佛　南無德藏佛　南無須彌力佛　南無摩尼藏佛　南無金剛王佛　南無威德佛　南無無壞佛　南無善見佛　南無精進德佛　南無大海佛　南無覆娑羅樹佛　南無跋瑳德佛　南無佛天佛　南無師子幢佛　南無毘頭德佛　南無無邊德佛　南無德智佛　南無厚德佛　南無花幢佛　南無象德佛　南無精進德佛　南無龍德佛　南無德生佛　南無寶聚佛　南無德婆瑳子佛　南無論義佛　南無普見佛　南無寶多羅佛　南無普捨佛　南無大供養德佛　南無大網佛　南無斷一切眾生疑王佛　南無寶德佛　南無普蓋佛　南無大蓋佛　南無勝德佛　南無千供養佛　南無寶蓮花奮迅佛　南無厚德佛　南無智幢佛　南無寶月德佛　南無尼瞿嚧陀婆瑳王佛　南無常德佛　南無普蓮花佛　南無平等德佛　南無龍護救濟佛</p>

<div class="lg regular" style="margin-left:0em;"><div class='lg-row'>「此諸佛名等，　能救護世間。</div>
<div class='lg-row'>初夜誦一遍，　思念佛而眠，</div>
<div class='lg-row'>中夜誦一遍，　後夜亦復然，</div>
<div class='lg-row'>如是晝三時，　於初、中、後分，</div>
<div class='lg-row'>一時誦一遍，　精勤不放逸。</div>
<div class='lg-row'>誦此佛名故，　常得見好夢，</div>
<div class='lg-row'>惡鬼及惡人，　不能得其便。</div>
<div class='lg-row'>是故此佛名，　能救護世間，</div>
<div class='lg-row'>一切天樂神、　夜叉、鳩槃茶、</div>
<div class='lg-row'>羅剎諸鬼神，　不能起障礙。</div>
<div class='lg-row'>於此百佛名，　常能念持者，</div>
<div class='lg-row'>一切諸魔事，　不能得其便。」</div>
<div class='lg-row'>爾時天帝釋，　三十三天王，</div>
<div class='lg-row'>整理身衣服，　胡跪而合掌，</div>
<div class='lg-row'>白佛言：「世尊！　我等常衛護，</div>
<div class='lg-row'>受持佛名者，　及四天大王，</div>
<div class='lg-row'>亦常護於彼，　受持佛名者。</div>
<div class='lg-row'>唯除必定業，　不可得救護，</div>
<div class='lg-row'>一切天人中，　無能加惡者。」</div>
<div class='lg-row'>爾時一切智，　出大微妙聲，</div>
<div class='lg-row'>八種和雅音，　善美眾樂聞，</div>
<div class='lg-row'>普告諸大眾：　「速受此佛名，</div>
<div class='lg-row'>於十方世界，　所在廣流布，</div>
<div class='lg-row'>而作大法施，　斷除眾生疑。」</div>
<div class='lg-row'>大聖釋迦文，　演說此法時，</div>
<div class='lg-row'>三百諸比丘，　悉得諸漏盡；</div>
<div class='lg-row'>復有比丘尼，　其數有四十，</div>
<div class='lg-row'>一切漏法盡，　逮得阿羅漢；</div>
<div class='lg-row'>復有優婆塞，　其數滿五千，</div>
<div class='lg-row'>住勝歡喜心，　獲果須陀洹；</div>
<div class='lg-row'>復有優婆夷，　其數千一百，</div>
<div class='lg-row'>皆遠離塵垢，　而得法眼淨；</div>
<div class='lg-row'>復有大天王，　無量千萬眾，</div>
<div class='lg-row'>於法王法中，　得清淨法眼；</div>
<div class='lg-row'>如彼恒河沙，　分之為三分，</div>
<div class='lg-row'>菩薩如一分，　悉獲無生忍。</div>
<div class='lg-row'>三千大千剎，　是時六震動，</div>
<div class='lg-row'>諸山及高峯，　大地皆震吼。</div>
<div class='lg-row'>於上虛空中，　雨諸天妙花，</div>
<div class='lg-row'>天、龍、非人等，　喜聲悉遍滿。</div>
<div class='lg-row'>爾時帝釋天、　目連、離波多、</div>
<div class='lg-row'>蛇奴、劫賓那、　摩訶迦旃延，</div>
<div class='lg-row'>及摩訶迦葉、　漚樓頻迦葉，</div>
<div class='lg-row'>乃至那迦葉、　富樓彌多羅、</div>
<div class='lg-row'>善吉、不見空、　阿難陀、跋提、</div>
<div class='lg-row'>沓婆摩羅子，　如是等大眾，</div>
<div class='lg-row'>二萬五千人，　同聲白佛言：</div>
<div class='lg-row'>「釋師子法王，　我盡精進力，</div>
<div class='lg-row'>皆悉無有餘，　以諸神通力，</div>
<div class='lg-row'>於無量世界，　化作無量身，</div>
<div class='lg-row'>過無量佛剎，　常說此佛名，</div>
<div class='lg-row'>亦如佛所說。」　爾時佛世尊，</div>
<div class='lg-row'>為令眾見故，　示現大神通，</div>
<div class='lg-row'>現無量億剎，　以佛神通力，</div>
<div class='lg-row'>見釋師子王，　處處而遍滿，</div>
<div class='lg-row'>說此修多羅，　亦如過去佛，</div>
<div class='lg-row'>所說無差別。　佛告諸大眾：</div>
<div class='lg-row'>「我於無量劫，　久善修神通，</div>
<div class='lg-row'>於無上佛法，　決定莫生疑。</div>
<div class='lg-row'>安隱眾生故，　速說此佛名，</div>
<div class='lg-row'>令諸眾生等，　永離生死苦。」</div>
</div><p>爾時，佛告慧命舍利弗：「若有善男子、善女人聞佛名已，深信清淨、發菩提心，愛樂受持、晝夜精勤，讀誦書寫、廣為他說，得無量無邊廣大功德，得不退轉乃至速成阿耨多羅三藐三菩提，一切眾魔不能嬈亂。」</p>
<p>佛說是經已，慧命舍利弗，釋梵四王，比丘、比丘尼、優婆塞、優婆夷，天、龍、夜叉、乾闥婆、阿修羅等，一切大眾聞此法已，皆大歡喜。</p>
</div>
<p class='juan'>佛說百佛名經</p>
</div><!-- end of div[@id='body'] -->
</body></html>