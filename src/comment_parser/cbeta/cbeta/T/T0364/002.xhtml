<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大阿彌陀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />佛說大阿彌陀經卷下</p><p class="byline">國學進士龍舒王日休校輯</p>
<div class='div-fen'><a id='mulu25' />
<p class='h1'>池流法音分第二十二</p><p>佛言：「諸寶池中其水轉相灌注，不遲不疾，波揚無量自然妙聲，或作說佛聲，或作說法聲，或作說僧聲，或說寂靜聲，說空無我聲，說大慈悲聲，說波羅蜜聲，說十力、無畏、不共法聲，說諸通慧聲，說無所作聲，說不起滅聲，說無上忍聲，乃至說甘露灌頂一切妙法。如是等聲稱其所欲，莫不聞者喜悅無量、發清淨心、無諸分別，正直平等成熟善根，永不退於無上菩提。於彼世界，不復聞於地獄、餓鬼、畜生、夜叉，殺生、偷盜、鬪諍、惡口、兩舌，如是等一切惡聲，聞且絕無況有其實！但有自然清淨之音，自然快樂之事，是故其剎名曰極樂。」</p>
</div>
<div class='div-fen'><a id='mulu26' />
<p class='h1'>池岸花樹分第二十三</p><p>佛言：「諸寶池岸上，有無數栴檀香樹，吉祥果樹，花果恒芳，香氣流布。又有天優鉢羅華，鉢曇摩華，拘牟頭華，分陀利華，雜色光茂彌覆水上。復有七種寶樹，其純一寶樹者，根、莖、枝、葉、花、果，皆以一寶；二寶為一樹者，根、莖、枝、葉、花、果，間以二寶；三寶為一樹者，根、莖、枝、葉、花、果，間以三寶；四寶為一樹者，根、莖、枝、葉，各以一寶，其華與果同於根、莖；五寶為一樹者，根、莖、枝、葉、花，各以一寶，果則同於其根；六寶為一樹者，根、莖、枝、葉、花、果，各以一寶；七寶為一樹者，亦復如是，惟加其節益用一寶。如是諸樹，種種各自異行，行行相植，莖莖相望，枝枝相准，葉葉相向，花花相順，果果相當，如是行列數百千里，間以寶池。又復如是，乃至周遍世界，榮色光耀不可勝視，清風時發自成微妙音聲，無可比者。」</p>
</div>
<div class='div-fen'><a id='mulu27' />
<p class='h1'>樹音妙樂分第二十四</p><p>佛言：「如世間帝王有萬種音樂，不如轉輪聖王諸音樂中一音之美，百千萬倍。如轉輪聖王萬種音樂，不如忉利天王諸音樂中一音之美，百千萬倍。如忉利天王萬種音樂，不如第六天王諸音樂中一音之美，百千萬倍。如第六天王萬種音聲，不如阿彌陀佛剎中諸七寶樹一音之美，百千萬倍。復有自然種種妙樂，而其音聲無非妙法，清暢嘹喨微妙和雅，十方世界音聲之中最為第一。」</p>
</div>
<div class='div-fen'><a id='mulu28' />
<p class='h1'>自然飲食分第二十五</p><p>佛言：「阿彌陀佛剎中諸往生者，其飲食時有欲銀鉢者，有欲金鉢者，有欲水晶、琉璃鉢者，有欲珊瑚、琥珀、硨磲、碼碯鉢者，或欲明月珠、摩尼珠、白玉、紫金等鉢，皆隨其意化現在前。百味飲食充滿其中，酸、醎、辛、淡各如所欲，多亦不餘，少亦不缺。亦不以美故過量而食，惟以資益氣力；食已自然消散而無遺滓。或但見色、聞香意以為食。自然化去，再欲食時復現如前，極彼剎中清淨安穩微妙快樂，次於無為泥洹之道。」</p>
</div>
<div class='div-fen'><a id='mulu29' />
<p class='h1'>景象殊勝分第二十六</p><p>佛言：「阿彌陀佛剎中，皆諸菩薩、聲聞、諸上善人，無有婦女。皆壽命無央數劫，皆洞視徹聽遙相瞻見，遙相聞語聲，皆求善道者無復異人。其面目皆端正淨好無復醜陋，其體性皆智慧勇健無復庸愚。其所欲言皆豫相知，意心所存念無非道德，形於談說無非正事，皆相愛敬無或憎嫉，皆相順序或無差池，動合禮義穆若弟兄，言語誠實轉相教令，欽若承受不相違戾。意皆潔清無所貪染。婬決、瞋怒、愚癡之態，盡絕無餘，邪心妄念消釋無有。神氣和靜，體力輕清樂從經道，啟迪慧性通其宿命。雖歷萬劫，己所從來靡不知之。復知十方世界去、來、現在之事，復知無央數天上、地下人民，以至蜎飛蠕動之類，心意所念口所欲言。復知此等眾生，當於何劫、何歲，盡度脫為人，得生極樂世界；或作菩薩，或作聲聞，皆豫知之。其有神智洞達威力自在者，能於掌中擎一切世界。」</p>
</div>
<div class='div-fen'><a id='mulu30' />
<p class='h1'>道場寶樹分第二十七</p><p>佛言：「阿彌陀佛剎中，其道場樹高一千六百由旬，四布枝樹八百由旬，根入寶地五百由旬，及一切眾寶自然合成。花果敷榮，作無量百千殊麗之色。於其樹上。復以月光摩尼寶，帝網摩尼寶，持海輪寶，如是等眾寶莊嚴周匝其間。復垂愛寶瓔珞，大緣寶瓔珞，青真珠瓔珞，如是等眾瓔珞綴飾。復有真妙寶網羅覆其上，成百千萬色種種異變，無量光艷照耀無極。或時微風徐動演出無量妙法音聲，其聲流布遍諸佛剎。眾生聞者，得深法忍住不退轉地，無其耳病，以至成就無上菩提。若有眾生見此樹者，乃至成佛，於其中間不生眼病。若有眾生聞樹香者，乃至成佛，於其中間不生鼻病。若有眾生食樹果者，乃至成佛，於其中間舌亦無病。若有眾生樹光照者，乃至成佛，於其中間身亦無病。若有眾生觀想樹者，乃至成佛，於其中間心得清涼，遠離貪等煩惱之病，皆得甚深法忍，住不退轉地。彼剎諸天人世人見此樹者，得三法忍：一者、音響忍；二者、柔順忍；三者、無生法忍。如是樹木、花果，與諸眾生而作佛事，皆以此佛本願力故，堅固願故，精進力故，威神力故。」</p>
</div>
<div class='div-fen'><a id='mulu31' />
<p class='h1'>寶網音香分第二十八</p><p>佛言：「阿彌陀佛剎中，復有無量寶網彌覆其上，皆以金、銀、真珠百千雜寶，奇妙珍異莊嚴校飾；周匝四面垂以寶網，光色晃曜盡極嚴麗。又有自然德風徐動，不寒不暑溫和柔軟不遲不疾，吹諸寶網及諸寶樹，演發無量微妙法音，流布萬種清雅德香。其有聞者，塵勞垢習自然不生，風觸其身皆得快樂，譬如比丘得滅盡定三昧。或時風吹散花遍滿其剎，隨色次第而不雜亂，柔軟光澤馨香芬烈；足履其上陷下四寸，隨舉足已還復如故，花用已訖自然化沒。」</p>
</div>
<div class='div-fen'><a id='mulu32' />
<p class='h1'>蓮花現佛分第二十九</p><p>佛言：「阿彌陀佛剎中，眾寶蓮華周遍世界，一一寶花百千萬葉，其華光明無量雜色。青色青光，白色白光，玄、黃、朱、紫之色，其光亦然，煒燁煥爛明耀日月。一一華中，出三十六百千億光；一一光中，出三十六百千億佛；其身皆紫金色，相好殊特。一一諸佛，又放百千光明，普為十方眾生說微妙法；如是諸佛各各安立無量眾生於佛正道。」</p>
</div>
<div class='div-fen'><a id='mulu33' />
<p class='h1'>大會說法分第三十</p><p>佛言：「阿彌陀佛，為諸菩薩、聲聞及諸天世人，廣宣大教敷演妙法之時，皆以次序大會於七寶講堂。佛初為諸菩薩、聲聞及諸天世人說法，莫不欣然悅適心得解悟，各隨其資而有所得。即時四方自然微風，吹諸寶樹作五百音聲；復吹諸寶花停結空中，枝葉下向以成供養，既而墜地則自然亂風吹去。於是第一四天王天諸天人，持百千花香、百千音樂，自空而降以供養佛及菩薩、聲聞之眾，聽聞說法，散諸香花，奏諸音樂。於是第二忉利天，上至欲界諸天，以至第七梵天，及三十六天，如是等天諸天人，各持百千香華，百千音樂轉相倍勝，自空而降，皆以前後次序更相開避，供養佛及菩薩、聲聞之眾，聽佛說法，散諸香花，奏諸音樂。諸天人中有未得須陀洹道者，有未得斯陀含道者，有未得阿那含道者，有未得阿羅漢道者，有未得不退轉地菩薩者，聞佛說法即心開意解，隨所未得而自得之。當此之時，熙然歡喜不可勝言。」</p>
</div>
<div class='div-fen'><a id='mulu34' />
<p class='h1'>十方聽法分第三十一</p><p>佛言：「其次東方恒河沙數諸佛，各遣無量無數菩薩，及無量無數聲聞之眾，持諸香華、幢幡、寶蓋，種種供具前以獻佛。各禮足已，稱讚寶剎功德莊嚴，聽說妙法皆大喜悅，作禮而去。其次南方世界恒河沙數諸佛，各遣無量無數聲聞，及無量無數聲聞之眾，持諸香華、幢幡、寶蓋，種種供具前以獻佛，各禮足已；稱讚寶剎功德莊嚴，聽說妙法皆大喜悅，作禮而去。其次西方、北方，<span class='corr'>四隅</span>、上下亦復如是。」</p>
<p>爾時世尊復說偈言：</p>

<div class="lg regular" style="margin-left:1em;"><div class='lg-row'>「東方諸世界，　數若恒河沙；</div>
<div class='lg-row'>一一世界中，　聲聞與菩薩，</div>
<div class='lg-row'>無量復無數，　各發最勝心，</div>
<div class='lg-row'>持諸妙供養，　往獻阿彌陀；</div>
<div class='lg-row'>南、西、北、四隅，　上、下亦如是，</div>
<div class='lg-row'>悉皆供獻已，　旋繞懷愛敬，</div>
<div class='lg-row'>讚歎大福田，　最上復希有；</div>
<div class='lg-row'>皆由宿願弘，　精進無窮極，</div>
<div class='lg-row'>究達神通慧，　遊入勝法門。</div>
<div class='lg-row'>具足功德寶，　妙智無等倫，</div>
<div class='lg-row'>慧日朗世間，　消除生死雲。</div>
<div class='lg-row'>莊嚴極樂剎，　威神叵思議，</div>
<div class='lg-row'>曠蕩已無邊，　佛剎絕無比。</div>
<div class='lg-row'>稱讚既如是，　欽慕不能已；</div>
<div class='lg-row'>復以天妙花，　散空成寶蓋，</div>
<div class='lg-row'>縱廣百由旬，　色相愈新麗，</div>
<div class='lg-row'>假茲伸供養，　自喜還自慶，</div>
<div class='lg-row'>願我積眾善，　致我剎亦然。</div>
<div class='lg-row'>先了諸法性，　夢幻本來空；</div>
<div class='lg-row'>次度諸眾生，　遠大無窮極。</div>
<div class='lg-row'>如是寶剎者，　何憂不可成？</div>
<div class='lg-row'>爾時佛慈悲，　開導一切心，</div>
<div class='lg-row'>神通化大光，　從佛面門出，</div>
<div class='lg-row'>四散數無窮，　普照億佛剎，</div>
<div class='lg-row'>人天咸覩已，　還歸佛髻中。</div>
<div class='lg-row'>時會諸有情，　敬歎未曾有，</div>
<div class='lg-row'>願與沈淪者，　盡證菩提道。」</div>
</div></div>
<div class='div-fen'><a id='mulu35' />
<p class='h1'>觀音發問分第三十二</p><p>爾時佛說此偈已，會中有觀自在菩薩，即從座起，合掌向佛而作是言：「世尊！以何因緣，阿彌陀佛於其面門，放無量光照諸佛剎？惟願世尊方便解說，令諸眾生及他方菩薩，聞是語已心生解悟，於佛菩提志樂趣求，永無退轉。」</p>
<p>佛言：「汝當諦聽！吾為汝說。彼佛如來於過去無量無邊阿僧祇劫前，為菩薩時，發大誓言：『我於未來世成佛時，若有十方世界，無央數諸天人民，以至蜎飛蠕動之類，聞我名號，或頂禮、憶念，或稱讚、歸依，或香花供養，如是眾生速生我剎，見此光明即得解脫。若諸菩薩見此光明，即得授記證不退位。手持香華及諸供具，往十方無邊佛剎，供養諸佛而作佛事，增益功德；經須臾頃復還本剎。』是故光明而入佛頂。」</p>
</div>
<div class='div-fen'><a id='mulu36' />
<p class='h1'>菩薩出供分第三十三</p><p>佛言：「阿彌陀佛剎中，諸菩薩承佛威神，一食之頃遍至十方無量世界，供養諸佛。隨心所欲，花香、妓樂、衣蓋、幢幡，無數供養之具，自然化現在前。珍妙殊特非世所有，輒以奉佛及諸菩薩、聲聞之眾。或欲獻花者，即於空中化成花蓋，小者周圓四十里，或五十里，或六十里，如是展轉漸大，有至於六百萬里，名隨其小大停於空中，以成圓象勢皆下向以成供養。光色照耀，香氣普薰，不可勝言。既已用已，隨其前後以次化沒。諸菩薩復於空中共奏天樂，以微妙音歌歎佛德，聽受經法喜悅無量。既供養已忽然輕舉，還至本剎，猶為未食之前。」</p>
</div>
<div class='div-fen'><a id='mulu37' />
<p class='h1'>菩薩功德分第三十四</p><p>佛言：「阿彌陀佛剎中，諸菩薩眾，容貌柔和，相好具足，禪定、智慧通達無礙，神通威德無不滿足，深入法門得無生忍，諸菩薩道究竟明了。調伏諸根，身心柔軟，安住寂靜，盡般涅槃，深入正慧無復餘習。依佛所行七覺聖道，修行五眼照真達俗，辯才總持自在無礙。善解世間無邊方便，所言誠諦深入義味，敷演正法廣度有情，除彼一切煩惱之患。等觀三界空無所有，知一切法悉皆寂滅，無相、無為、無因、無果、無取、無捨、無縛、無脫，去諸分別遠離顛倒，堅固不動如須彌山。智慧明了如日月朗，廣大如海出功德寶，熾盛如火燒煩惱薪，忍辱如地一切平等，清淨如水洗諸塵垢。如虛空無邊不障一切故，如蓮華出水離一切染故，如雷音震響出法音故，如雲靉靆降法雨故，如風動樹長菩提芽故，如牛王聲異眾牛故，如龍象威難可測故，如良馬行乘無失故，如師子座離怖畏故，如尼拘陀樹覆蔭大眾故，如優曇鉢華難值遇故，如金剛杵破邪山故，如梵王身生梵眾故，如金翅鳥勝毒龍故，如空中禽無住跡故，如雪山照功德淨故，如慈氏觀法界等故。專樂求法心無厭足，常欲廣說志無疲倦。擊法鼓、建法幢，曜慧日除癡暗，修六和敬常為師導，為世燈明、最勝福田。拔諸欲刺以安群生，功德殊勝莫不尊重，恭敬供養無量諸佛，常為諸佛所共讚歎，究竟菩薩諸波羅蜜。修空、無相、無願三昧，及不生不滅諸三昧門，遠離聲聞、緣覺之地。阿難！彼諸菩薩，成就如是無量功德。我但為汝舉要言之，若廣說者雖歷一劫不能窮盡。」</p>
</div>
<div class='div-fen'><a id='mulu38' />
<p class='h1'>泥洹去者分第三十五</p><p>爾時座中有阿逸多菩薩，即從座起，合掌問佛：「阿彌陀佛剎中，諸聲聞有般泥洹者否？」</p>
<p>佛言：「此四天下星，汝見之否？」</p>
<p>答云：「皆已見之。」</p>
<p>佛言：「如大目犍連飛行四天下，一日一夜可盡知其星數。彼剎聲聞之眾，尚百千億倍於四天下星，不可盡知其數。其一聲聞般泥洹者，猶如大海減去一渧，不覺其少。其般泥洹者數雖眾多，猶如大海減去一溪之水，亦不覺其少。雖般泥洹者及無央數，其現在者與新得聲聞者，其數亦無量無極，猶如大海減一恒河之水而不覺其少。使天下諸水皆入於海，亦不能覺海水增多。所以者何？以海為天下諸水之王，容納無窮。彼佛剎中亦復如是，使十方無央數佛剎諸天人民，以至蜎飛蠕動之類，皆往生其中，亦不能覺彼剎人數增多。所以者何？以彼剎獨冠於十方無央數佛剎，而至廣至大曠若無邊。所以者何？本其為菩薩時，志願廣大精進不懈，積德無窮故能如是。」</p>
</div>
<div class='div-fen'><a id='mulu39' />
<p class='h1'>光明大小分第三十六</p><p>佛言：「阿彌陀佛與其剎中諸菩薩、聲聞，頂中光明各有大小。諸聲聞頂中光明各照七丈，諸菩薩頂中光明各照千億萬里。有二菩薩尊為第一，其一名觀世音，一名大勢至，常在佛側坐侍政論。佛與二菩薩對議十方世界未來、現在之事，佛欲使二菩薩往他方佛所，神足而往駛疾如佛。分身生此世界助佛揚化，於彼剎中不失現在。其智慧威神最為第一，頂中光明各照千佛世界，世間人民善男子、善女人，若有急難恐怖或值官事，一心歸命觀世音菩薩，無不得解脫者。其佛頂中光明極大極明，彼世界中日、月、星辰，以佛光勝故亦無光耀，皆住空中亦不運轉；故無一日、二日，一月、二月，亦無歲數、亦無劫數。以此間計之，彼佛光明，後無數劫無數劫，重復無數劫無數劫，不可復計劫，終無冥晦之時；其世界無壞亦復如是。」</p>
</div>
<div class='div-fen'><a id='mulu40' />
<p class='h1'>恩德無窮分第三十七</p><p>佛言：「阿彌陀佛，於世間教化，意欲度脫十方無央數佛剎中諸天人民，以至蜎飛蠕動之類，皆往生其剎，悉令得泥洹之道。其間欲作佛者，即令修菩薩行以至成佛。既成佛已轉相教化，度脫十方無央數世界中諸天人民，以至蜎飛蠕動之類，往生其剎者不可勝數；作菩薩以至成佛者，亦不可勝數。是此佛恩德，及於十方世界，無窮無極不可思議。」</p>
</div>
<div class='div-fen'><a id='mulu41' />
<p class='h1'>佛壽人數分第三十八</p><p>佛言：「汝欲知阿彌陀佛壽命無極否？」</p>
<p>阿逸多對言：「誠欲聞知。」</p>
<p>佛言：「明聽！悉十方無央數世界諸天人民，以至蜎飛蠕動之類，皆得為人，又皆作緣覺、聲聞，共坐禪一心，合其智慧為一智慧，以計數彼佛壽命幾千億萬劫，無有能知者。其諸菩薩、聲聞，及彼剎諸天世人壽命，亦復如是。復令十方各千世界中諸天人民，以至蜎飛蠕動之類，皆得為人，又皆作緣覺、聲聞，共坐禪一心，合其智慧為一智慧，以計數彼剎中諸菩薩、聲聞幾千億萬人，莫有能盡知者。彼佛壽命浩浩渺渺無窮無極。誰能信知？惟佛知耳。」</p>
</div>
<div class='div-fen'><a id='mulu42' />
<p class='h1'>遞次作佛分第三十九</p><p>阿逸多復白佛言：「阿彌陀佛功德壽命，威神光明乃如是耶？」</p>
<p>佛言：「彼佛至般泥洹時，觀世音菩薩乃當作佛，掌握化權，教化度脫，十方世界諸天人民，以至蜎飛蠕動之類，皆令得泥洹之道。欲作佛者則至作佛；既作佛已，轉相教化轉相度脫，如一大師阿彌陀佛，無有窮極，其恩德所及一無有異；復住無央數劫無央數劫不可復計劫，一一皆法阿彌陀佛乃般泥洹。其次大勢至菩薩作佛，掌握化權，教化度脫，一如阿彌陀佛，經歷劫數永無般泥洹時。」</p>
</div>
<div class='div-fen'><a id='mulu43' />
<p class='h1'>佛智無極分第四十</p><p>阿難復從座起，長跪合掌而白佛言：「他方世界皆有須彌山，阿彌陀佛剎中獨無此山，何耶？」</p>
<p>佛言：「汝有疑於佛耶？十方世界無窮無極，不可思議；佛智亦如是。其中諸大海水，欲以一人斗量而盡，汝智亦如是。往昔過去世億萬億劫，有億萬億佛，各各自有名號，無有同我名號釋迦文者。復經億萬億劫間，有同我名號；如是積劫不已，其同我名號者，乃如恒河水邊流沙，一沙一佛，此屬過去，我盡見之。今現在面南正坐，見南方億萬億世界，其中有佛，各各自有名號，無有同我名號釋迦文者。又復過億萬億世界間，有同我名號，如是過世界不已，其有同我名號者，乃如恒河水邊流沙，一沙一佛。東、西、北方，四隅、上、下，亦復如是，此屬現在我盡見之。將來億萬億劫中，有億萬億佛，各各自有名號，無有同我名號釋迦文者。復經億萬億劫間，有同我名號，如是積劫不已，其同我名號者，如恒河水邊流沙，一沙一佛，此屬未來我盡見之。是知佛之智慧，能通十方世界，去、來、現在無窮無極，不可思議，豈可以斗量之智而妄窺測？」</p>
</div>
<div class='div-fen'><a id='mulu44' />
<p class='h1'>獨無須彌分第四十一</p><p>阿難聞佛所言，則大恐怖毛髮聳然，復白佛言：「非敢有疑於佛。所以問者，以他方世界四天王天及忉利天，皆依須彌山而住。彼獨無此山，恐佛般泥洹後，有來問者無以告之，故以問佛。」</p>
<p>佛言：「他方世界第三炎摩天，上至第七梵天，皆何所依而住？」</p>
<p>對言：「自然在於空中。」</p>
<p>佛言：「彼剎中無須彌山，其四天王與忉利二天，亦復如是。天人行業果報不可思議；其諸眾生住行業之地，亦不可思議。況彼佛威神浩大，凡有作為，無施不可，無須彌山，無復何疑。」</p>
</div>
<div class='div-fen'><a id='mulu45' />
<p class='h1'>十方稱讚分第四十二</p><p>佛告阿難：「東方有恒河沙世界諸佛，出廣長舌相，放無量光，說誠實言，稱讚阿彌陀佛功德不可思議。南方亦有恒河沙數世界諸佛，出廣長舌相，放無量光，說誠實言，稱讚阿彌陀佛功德不可思議。西方、北方、四隅、上、下，亦復如是。所以者何？欲令諸天帝王人民，盡聞阿彌陀佛名號，憶念、受持、歸依、供養，求生其剎，是人命終必得往生。若有眾生聞其名號，信心喜悅，乃至一念至誠迴向，願生其剎，必得往生；惟除五逆，誹謗正法。」</p>
</div>
<div class='div-fen'><a id='mulu46' />
<p class='h1'>三輩往生分第四十三</p><p>佛言：「十方世界諸天人民，有志心欲生阿彌陀佛剎者，別為三輩。其上輩者，捨家棄欲而作沙門，心無貪慕持守經戒，行六波羅蜜修菩薩業，一向專念阿彌陀佛，修諸功德；是人則於夢中見佛及諸菩薩、聲聞。其命欲終時，佛與聖眾悉來迎致，即於七寶水池蓮華中化生，為不退轉地菩薩，智慧威力神通自在。所居七寶宮宇在於空中，去佛所為近，是為上輩生者。其中等者，雖不能往作沙門大修功德，常信受佛語，深發無上菩提之心，一向專念此佛，隨方修善，奉持齋戒，起立塔像，飯食沙門，懸繒然燈，散華燒香，以此迴向願生其剎。命欲終時，佛亦現其身光明相好，與諸大眾在其人前，即隨往生，亦住不退轉地；功德智慧，次於上等生者。其下輩生者，不能作諸功德，不發無上菩提之心，一向專念，每日十聲念佛，願生其剎。命欲終時，亦夢見此佛，遂得往生。所居七寶宮宇，惟在於地，去佛所為遠；功德智慧，又次於中輩生者。」</p>
</div>
<div class='div-fen'><a id='mulu47' />
<p class='h1'>必修十善分第四十四</p><p>佛言：「行菩薩道生阿彌陀佛剎者，即得不退轉地菩薩，具三十二相，紫磨金色，八十種好，漸次以入佛位。欲於何方世界作佛，皆如所願。若不能大精進、禪定，盡持經戒，必修十善：一、不殺生，二、不偷盜，三、不邪婬，四、不調欺，五、不飲酒，六、不兩舌，七、不惡口，八、不妄言，九、不嫉妬，十、不貪欲，不靳吝，不瞋恨，不邪見。篤於孝順謹於誠信，信受佛語，深信作善得福，奉持如是善法，晝夜思惟阿彌陀佛，及彼剎種種功德莊嚴，志心歸依頂禮供養，是人命終心不顛倒，即得往生。聞無量無數諸佛，稱讚此佛功德，永不退轉無上菩提。」</p>
</div>
<div class='div-fen'><a id='mulu48' />
<p class='h1'>復有三等分第四十五</p><p>佛言：「其次齋戒清淨，一心常念阿彌陀佛，欲生其剎，十晝夜不斷絕者，命終必得往生。縱不得晝夜，當絕慮去憂，勿與家事，勿近婦人，端身正心，斷除愛欲，齋戒清淨，志心憶念彼佛，持誦名號，欲生其剎；止一晝夜不絕斷者，命終亦得往生。若有善男子、善女人，發菩提心，持諸禁戒堅守不犯，饒益眾生，所作善緣悉以施與，令得安樂。當憶此佛及彼剎境界，是人命絕往生，即如佛色相種種莊嚴。賢聖圍繞，速聞無上妙法。」</p>
</div>
<div class='div-fen'><a id='mulu49' />
<p class='h1'>一生補佛分第四十六</p><p>佛言：「諸往生者，皆具足三十二相，究竟深入妙法要義，諸根明利。其初鈍根者成就二忍，利根者得不可計無生法忍，皆當一生遂補佛處。所以者何？彼佛剎中，皆住於正定之聚，無諸邪聚及不定之聚。復無三種過失：一者、心無虛妄，二者、住不退轉，三者、善無唐捐。所以生於彼者，有進無退直至成佛。惟有宿願速度眾生，則以弘誓功德而自莊嚴，入他方生死界中，作師子吼說法度脫。爾時阿彌陀佛，以威神力，令彼教化一切眾生，皆發信心乃至成佛，於其中間不受惡趣，神通自在常識宿命。雖生五濁惡世，形跡與同，其清淨快樂，無異本剎。」</p>
</div>
<div class='div-fen'><a id='mulu50' />
<p class='h1'>大會寶池分第四十七</p><p>佛言：「十方無央數世界諸天人民，比丘僧、比丘尼、優婆塞、優婆夷，往生阿彌陀佛剎者，群眾大會於七寶池中，人人各坐一大蓮華之上，自陳前世所持經戒，所作善法，所從來生本末，其所好法，及所得淺深，與智慧多寡；從上次下轉相言之。其人若不豫作諸善，不明經理，於此應對，自然促迫，其心慚悔，悔亦無及，但慷慨發憤，慕及等夷。」</p>
</div>
<div class='div-fen'><a id='mulu51' />
<p class='h1'>世人極苦分第四十八</p><p>佛言：「世人於劇惡極苦之中，勤身營務以自給濟，無貴、賤、貧、富，無少、長、男、女，皆憂財物，累念積慮，為心走使，無時安息。若有田憂田，有宅憂宅，有牛、馬、六畜、奴婢、衣食、什物，悉共憂之。尊貴豪富既有斯患，嬰結于心不能自適。若貧窮下劣常苦困乏，無田亦憂欲有其田，無宅亦憂欲有其宅，無牛、馬、六畜、奴婢、衣、食、什物，無不愛之，欲其皆有。適有一物復缺一物，適有是事復缺是事，勤苦若此休息無時。不達於道德，迷沒於瞋怒，貪恨於貨色，坐斯不得道，當入苦惡趣展轉其中，雖數千億劫無有出期，痛不可言極可哀愍。今語汝等世間之事，擇其善者勤而行之。愛欲榮華不可常保，皆當別離無可樂者。乘佛在世，當勤精進，願生極樂世界。」</p>
</div>
<div class='div-fen'><a id='mulu52' />
<p class='h1'>五道昭明分第四十九</p><p>佛言：「苦心與語令得解脫，若不信悟無益其人，大命將至悔亦何及。天地之間五道昭明，恢廓浩渺窈窈冥冥，業報相生轉相承受，美惡慘毒皆自當之。孰使如是？理之自然。善人行善，從樂入樂，從明入明。惡人行惡，從苦入苦，從暗入暗。世人昧此惡道不絕，故有自然地獄、餓鬼、禽獸、蜎飛蠕動之類，展轉其中世世累劫，無由出離。是為大患，痛不可言，惟修淨土直得超去。」</p>
</div>
<div class='div-fen'><a id='mulu53' />
<p class='h1'>壽數隨意分第五十</p><p>彌勒復白佛言：「今聞佛所說，莫不喜悅。諸天人民以至蜎飛蠕動之類，皆蒙慈恩授解脫法，佛語教誡甚善甚深。」</p>
<p>佛言：「汝從無數劫來修菩薩行，欲度諸天人民，以至蜎飛蠕動之類，從汝得道者無央數，至得泥洹之道者，亦無央數。汝及十方世界諸天帝王人民，若比丘僧、比丘尼、優婆塞、優婆夷等，從無數劫來流轉五道，憂畏勤苦不可具言，至于今世生死不絕。與佛相值聽受經法，又復得聞阿彌陀佛，快哉甚善，吾助汝喜。汝今可厭生、老、病、死痛苦，惡露不淨，無可樂者。宜自決斷端身正行，益作諸善修已潔體，洗除心垢，言行忠信，表裏相應。人能自度轉相拯濟，精明求願積累善本；雖一切勤苦，亦須臾之間，後生阿彌陀佛剎，快樂無極，長與道德合明，永拔生死根本，無復貪、恚、愚癡苦惱之患。欲壽一劫、百劫、千劫、萬億劫、無央數劫、不可復計劫，皆隨意所欲，無不得之。欲衣得衣，欲食得食，皆如其意，次於泥洹之道。汝等各宜精進無得狐疑，無得中悔自為過咎，以至生於彼剎邊地，雖在七寶城中，經五百歲，受其困謫。」</p>
</div>
<div class='div-fen'><a id='mulu54' />
<p class='h1'>八端檢束分第五十一</p><p>佛言：「汝等當自端身，當自端心，耳、目、鼻、口、手、足，皆當自端束檢中外，無隨嗜欲；益作諸善，當布恩施德，不犯道禁，忍辱、精進、一心、智慧，展轉復相教化，使彼為德立善，慈心正意齋戒清淨；如是一晝夜，勝於阿彌陀佛剎中為善百歲。所以者何？以彼剎中無修營為，物皆自有，人悉為善，無毛髮之惡。於此修善十晝夜，勝於他方佛剎為善千歲。所以者何？他方佛剎悉皆為善，無造惡之所，故其福德亦皆自然。其次有世界，為善者多，為惡者少，亦有自然之物，不待修營。若此世界中，為惡極多，為善極少，不自修治物無自有，或轉相欺詒勞心苦形，如是怱務未嘗寧息。吾哀世人教誨切至，令超彼岸，永脫苦趣。」</p>
</div>
<div class='div-fen'><a id='mulu55' />
<p class='h1'>眾見佛相分第五十二</p><p>佛告阿難：「汝起整衣、合掌恭敬，面西為阿彌陀佛作禮。」</p>
<p>阿難如教作禮，白佛言：「願見阿彌陀佛，及極樂世界，與諸菩薩、聲聞大眾。」說是語已，阿彌陀佛即放大光明，普照一切世界。其中所有悉皆不現，惟見佛光，猶如劫水彌滿世界。爾時阿難，見阿彌陀佛，容體巍巍如黃金山，高出一切諸世界上，相好光明無不照耀；會中四眾悉皆覩見。</p>
<p>佛言：「我說阿彌陀佛及諸菩薩、聲聞，及彼剎中自然七寶，及一切所有，與此相見有無異否？」</p>
<p>對言：「今此所見，與佛所言一無有異。」</p>
<p>爾時諸天人民，以至蜎飛蠕動之類，皆覩見阿彌陀佛光明，莫不慈心喜悅。諸地獄、畜生、餓鬼，有拷治痛苦者，即皆解脫；諸盲者悉皆能視，聾者即皆能聽，瘖者即皆能言，僂者即皆能伸，跛蹇者即皆能趨，凡病者即皆痊愈，諸狂愚者即皆黠慧，婬泆者皆修梵行，瞋恨者皆慈和為善，有被毒者毒皆不行，鐘、鼓、琴、瑟、箜篌樂器，諸伎不鼓自成五音之聲；婦女珠瓔，亦皆自然震響。百鳥、畜獸皆自然歡鳴，當此之時莫不喜悅，咸得過度。</p>
</div>
<div class='div-fen'><a id='mulu56' />
<p class='h1'>疑城胎生分第五十三</p><p>佛告彌勒：「汝見彼剎有胎生否？」</p>
<p>對云：「見胎生者，所處宮殿，或百由旬，或五百由旬，各於其中受諸快樂，如忉利天人。何因緣故彼剎而有胎生？」</p>
<p>佛言：「若有眾生，修諸功德願生彼剎，後有悔心亦復疑惑，不信有彼佛剎，不信有往生者；亦不信布施作善後世得福。其人雖爾，續有念心，暫信暫不信，志意猶豫無所專據。臨命終時，佛乃化現其身，令彼目見。口雖不能言，其心即喜，乃悔不免作諸善；以悔過故其過差少，亦生彼剎，惟不能前至佛所。方入邊地見七寶城，即入其中，於蓮華中生，受身自然長大，飲食亦皆自然，其快樂如忉利天人。惟於城中經五百歲，不得見佛，不聞經法，不見菩薩、聲聞聖眾，無由供養於佛，修習菩薩功德，以此為苦示其小謫，是故彼剎名為胎生。當知生疑惑者失大利益，若有眾生信受經法，奉持齋戒，作諸功德，至心迴向，命終即於七寶池中蓮華中生，跏趺而坐，須臾之間，身相光明智慧威神如諸菩薩，安得名為胎生？他方諸大菩薩，發心欲見阿彌陀佛，及諸菩薩、聲聞，恭敬供養，命終徑於極樂世界七寶蓮華中化生，自然即時見佛，安得名為胎生？」</p>
</div>
<div class='div-fen'><a id='mulu57' />
<p class='h1'>菩薩往生分第五十四</p><p>彌勒復白佛言：「世尊！於此世界，有幾何不退轉地菩薩，往生阿彌陀佛剎？」</p>
<p>佛言：「此世界有七百二十億不退轉地菩薩，往生彼剎。一一菩薩已曾供養無央數佛，以此如彌勒者，皆當作佛。及諸小菩薩，及修習少功德者，不可勝計，皆當往生。不但我剎諸菩薩等往生於彼，他方佛剎亦復如是。其第一佛名光遠照，有八十億菩薩，皆當往生。第二佛名寶藏，有九十億菩薩，皆當往生。第三佛名無量音，有二百二十億菩薩，皆當往生。第四佛名無極光明，有二百五十億菩薩，皆當往生。第五佛名龍勝，有六百億菩薩，皆當往生。第六佛名勇光，有萬四千菩薩，皆當往生。第七佛名具足交絡，有十四億菩薩，皆當往生。第八佛名離垢光，有八十億菩薩，皆當往生。第九佛名德首，有八百一十億菩薩，皆當往生。第十佛名妙德山，有萬億菩薩，皆當往生。第十一佛名慧辯，有十億菩薩，皆當往生。第十二佛名無上華，有無數不可稱計菩薩，其地皆不退轉，智慧勇猛，已曾供養無量諸佛，於七日中，即能攝取百千億劫大士所修堅固之法，斯等菩薩皆當往生。第十三佛名樂大妙音，有七百九十億大菩薩，諸小菩薩及比丘等不可稱計，皆當往生。不特此十四剎中諸菩薩眾皆當往生，十方無量佛剎中，其往生者甚多無數，不可復計。我但說十方無央數佛名號，晝夜一劫尚未能盡，況其菩薩當往生者。今為汝等，乃略言之。」</p>
</div>
<div class='div-fen'><a id='mulu58' />
<p class='h1'>聞法因緣分第五十五</p><p>佛言：「世間人民前世為善，乃得聞阿彌陀佛名號功德，若慈心喜悅志意清淨，毛髮聳然淚即出者，皆前世嘗行佛道，或他方佛所嘗為菩薩，固非凡人。若不信心，亦不信佛語者，乃惡道中來，餘殃未盡，愚癡不解，未當解脫。多有菩薩，欲聞此經而不得聞；若得聞者，於無上道永不退轉，故當信受、讀誦、如說修行。吾今為汝等說此經典，令見阿彌陀佛及其國土，與一切所有所當為者，必勉為之。當來之世經道滅盡，我以慈悲哀愍，特留此經百歲，眾生值遇無不得度。若有眾生，於此經典書寫、供養、受持、讀誦、為人演說，乃至晝夜思惟佛剎，及佛身功德。臨壽終時，佛與聖眾現其人前，經須臾間，即生彼剎。」</p>
</div>
<div class='div-fen'><a id='mulu59' />
<p class='h1'>正法難聞分第五十六</p><p>佛言：「佛世難值，正法難聞，如來所言必應從順，於此經典作大守護，為諸眾生長夜利益，超生淨剎永離五趣。」</p>
<p>爾時世尊，復說偈言：</p>

<div class="lg regular" style="margin-left:1em;"><div class='lg-row'>「若不往昔修福慧，　於此正法不能聞，</div>
<div class='lg-row'>已曾欽奉諸如來，　故有因緣聞此義，</div>
<div class='lg-row'>聞已受持及書寫、　讀誦、讚演并供養。</div>
<div class='lg-row'>如是一心求往生，　決定徑歸極樂剎，</div>
<div class='lg-row'>上品上生復何疑，　皆賴平時修積力。</div>
<div class='lg-row'>彼佛剎樂無邊際，　惟佛與佛乃能知；</div>
<div class='lg-row'>聲聞、緣覺滿世間，　盡其神智莫能測。</div>
<div class='lg-row'>假使長壽諸眾生，　命住無數俱胝劫；</div>
<div class='lg-row'>稱讚如來功德身，　究竟淺智不能盡。</div>
<div class='lg-row'>大聖法王宣妙法，　濟度一切脫沈淪；</div>
<div class='lg-row'>若有受持揚說者，　真是菩提殊勝友。」</div>
</div><p>佛說是經已，時彌勒菩薩，長老阿難，諸菩薩、聲聞，及十方來諸大眾，靡不喜悅，信受奉行。</p>
</div>
<p class='juan'>佛說大阿彌陀經卷下</p>
<div class='div-w'><p>右龍舒居士王虛中日休，校正四譯經文，析為五十六分，無量壽尊因地果海，綸次煥然，安樂世界真景佳致，皎如指掌。披卷詳閱，端坐靜思，則七寶莊嚴，混成宇宙，聖賢海會，聲教儀刑，密移於此土矣！大哉！壽尊之願力；奇哉！淨域之境象；美哉！虛中之盛心也。第十四分，增入阿闍世王太子，與五百長者子一段緣起；則知如來法門廣大，不拒來者，凡具是志，歸斯受之；不意法藏之後，復見此人，塵劫之外，淨剎相望，彼既丈夫我亦爾，不應自輕而退屈。後學之士覩斯記莂，寧無聞風而興起者乎？至第三十九分，則現在會中二法王子，曠劫精勤，位隣等妙，次補佛處，掌握化權，一曰、普光功德山王，二曰、善住功德寶王，後無央劫相繼出興，到此則安樂舊號，轉而為眾寶善集莊嚴矣！此則備見於他經，約其依報住處，蓋在彼界第四兜率天宮，而此書之所未及言者。其第三十二分，二法王子，於彼佛土，智慧威神，德業輝光，最為第一；入則坐侍正論，出則揚化他方，於彼剎中不失現在；故圓通大士，元住海山，瓔珞童子，曾紹祖位，法起於此，願輪與彼，行海雖未之逮，而實有志焉。方法藏菩薩之發是願也，先佛世尊勉而謂曰：「譬如大海，一人斗量，歷劫不止，尚可見底；況人志心求道，精進不止，何求不得？何願不遂？」至哉斯言。與今釋尊所以勸駕阿闍王子、五百同盟之意，則一而已矣！</p>
<p>然第六分中，尚有一字闕文，所當校正而增修者。案釋尊所述，無量壽如來本起因地，正以然燈出興之時，為彼佛發心起行劫數久近之準。蓋泝然燈而上，經涉五十三重過量劫數，乃至古佛世自在王；則然燈以往，當更增次前二字以別之，然後知其世數懸遠，位序著明；若但言次有某佛，則是沿然燈而下，所歷劫數四十九重，方至世自在王；則佛出之後先，發心之久近，舛誤多矣！故愚以謂，當於光遠佛以上，各加一前字，共加五十二前字；則五十三覺皇興世之序，無量壽如來因地之的，時分條理，井然不紊，事相顛末，了無舛差。傳之久遠，以詔無窮，真可以會人天於聖域，閉惡道於永劫矣！</p>
<p>余得此書，喜不能寐，手不停披，但讀至此猶有遺恨。是用齋心炷熏，對越玄元聖母，及紫府先生，白華老人，而題其後焉。虛中居士，神遷淨域，必已位登上地，天眼智證，必已洞燭，此間九原，可作同聲相應，必有契於斯文。</p>
<p>淳祐己酉建日除夕，海山舊住空常氏法起謹跋。</p>
</div>
</div><!-- end of div[@id='body'] -->
</body></html>