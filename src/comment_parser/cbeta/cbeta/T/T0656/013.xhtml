<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu49' />菩薩瓔珞經卷第十三<span class='note-inline'>(一名現在<span class='corr'>報</span>)</span></p><p class="byline">姚秦涼州沙門竺佛念譯</p><a id='mulu50' />
<p class='h1'>聞法品第三十七</p><p>爾時，有菩薩名文殊師利，即從坐起，攝持威儀，前至佛所，長跪叉手，白佛言：「云何？世尊！名曰聞法得成無上正真之道，聞如空等空無所聞，亦無善惡諸法相貌。法無形相，云何？世尊！言受持諷誦本末空慧。」爾時，世尊默然不對。</p>
<p>時，文殊師利復更白佛：「夫聞法者，為有言教乃得聞法？為無言教乃得聞法？」爾時，世尊默然不對。</p>
<p>文殊師利三白佛言：「法有生滅，法無生滅，一切諸佛所轉法輪，為有轉耶？為無轉耶？」</p>
<p>爾時，世尊告文殊師利：「云何？族姓子！一切諸佛皆轉法輪，亦有轉亦無轉。汝今所問，為問有轉？為問無轉？」</p>
<p>時文殊師利白佛言：「世尊！今所問者，亦問有轉亦問無轉。」</p>
<p>佛言：「族姓子！諸佛正法，亦不有轉亦不無轉。」</p>
<p>文殊師利復問：「云何亦不有轉亦不無轉？」</p>
<p>佛言：「諸法如空，故無有轉，故無無轉。」</p>
<p>文殊師利又問：「今日如來，為有轉耶？為無轉耶？此諸菩薩眾生，為聞法耶？不聞法耶？」</p>
<p>佛言：「族姓子！諸法清淨，眾會菩薩亦復清淨。以是之故，亦不有轉亦不無轉。」</p>
<p>文殊師利又問：「云何有轉無轉？」</p>
<p>佛告文殊師利：「眾生無轉，本末空慧乃謂為轉；一切眾會、我身及汝皆謂無轉，本末空慧乃謂為轉。」</p>
<p>文殊師利又問：「云何有轉？云何無轉？」</p>
<p>佛言：「有斷無轉，無斷有轉；生滅無轉，無生滅者乃謂有轉。」</p>
<p>文殊師利又問：「云何有轉無轉？」</p>
<p>佛言：「有邊際縛著乃謂無轉，無邊際縛著是謂有轉。」</p>
<p>文殊師利又問：「云何有轉無轉？」</p>
<p>佛言：「一切世間見然熾法是謂無轉，一切世間不見然熾法是謂有轉。」</p>
<p>文殊師利又問：「云何有轉無轉？」</p>
<p>佛言：「淨無量福福祐眾生是謂無轉，見淨無量福福祐眾生是謂有轉。」</p>
<p>文殊師利又問：「云何有轉無轉？」</p>
<p>佛言：「淨無量眾生根本成一切智是謂無轉，見淨一切無量眾生是謂有轉。」</p>
<p>文殊師利又問：「云何有轉無轉？」</p>
<p>佛言：「亦不有轉亦不無轉，故謂有轉無轉。」</p>
<p>爾時，世尊與文殊師利說有轉無轉時，有八千比丘、三千比丘尼，逮得本末空慧心不退轉。復有無數眾生，聞此未曾有法，皆發無上正真道意，於將來世悉皆成佛同一名號，精進勇猛與我無異。</p>
</div>
<div class='div-pin'><a id='mulu51' />
<p class='h1'>菩薩瓔珞經淨居天品第三十八</p><p>爾時，世尊與文殊師利說此聞法轉不轉品時，時有淨居天子，乃從過去無量諸佛殖諸功德，承事供養諸佛世尊，從一佛國至一佛國，通盡法藏辯才無礙，行大慈悲得空法性，權現生天欲度天故，即從坐起，整頓衣服，及諸將從儼然起立。時彼天子前至佛所，頭面禮佛足，白佛言：「世尊！我等諸天宿種功福今得生天五樂自娛，左右侍從自然響應，遊戲浴池快樂難量，為修何福得生天上？我所居宮四十九由延，七寶殿堂與世奇妙，後有浴池有七寶樹七重圍遶，為修何福乃獲此德？」</p>
<p>爾時，世尊告淨居天子曰：「善哉，善哉！天子！乃能於如來前而問此義，今當與汝一一分別，善思念之！過去恒沙諸佛世尊亦說此義，現在未來一切諸佛亦當說此微妙之法。云何？天子！我今問汝，汝當一一報我。汝所居天前過去者可記不乎？」</p>
<p>答曰：「不也。世尊！過去諸天其號名字不可稱記。」</p>
<p>「云何？天子！汝今此身為有常？為無常？」</p>
<p>天子報曰：「如我今身，是有常法非無常法。」</p>
<p>佛復告天子：「設汝今身是有常法，過去諸天今為所在？」</p>
<p>答曰：「磨滅。」</p>
<p>佛言：「云何？天子！過去諸天悉皆磨滅，汝今此身焉得存在？」</p>
<p>天子報言：「過去諸佛皆取滅度，今日世尊何由而生？」</p>
<p>佛告天子：「過去諸佛及我今身，為同不乎？」</p>
<p>天子答曰：「不也。何以故？過去諸佛，於過去中是過去現。」</p>
<p>「云何言過去諸佛皆悉滅度？」</p>
<p>天子又問：「為有三世？為無三世？」</p>
<p>佛報天子：「有三世名，然三世行異。」</p>
<p>天子又問：「如來今說有過去佛，我則不疑。復說十方現在諸佛，我亦不疑。云何世尊說有未來世佛？」</p>
<p>世尊報曰：「汝今問我，為問過去三世？為問現在三世？為問未來三世？」</p>
<p>天子白佛：「我亦不問過去三世、現在三世、未來三世，今日但問三世諸佛。云何未來說言佛乎？」</p>
<p>佛告天子：「未來佛者有二因緣。云何為二？或有過去諸佛如來、至真、等正覺，行大慈悲眾相具足，行善權方便入五道中，教化眾生不壞法界。復現在俗，或為梵天、或現釋身，隱佛形像，是謂菩薩摩訶薩未來成佛。或有菩薩受如來慧施行佛事，遊至三千大千佛土，供養承事諸佛世尊。既未成佛眾相未具，或作天身或作鬼神不毀法界，是謂，天子！未來成佛，有此因緣。</p>
<p>「復次，天子！過去諸佛世尊復有二因緣。云何為二？得師子奮迅三昧，在閑靜處心無所著，內自思惟十法無量功德。云何為十種？是菩薩修諸佛世尊念所念法，是謂無盡之行。</p>
<p>「復次，天子！菩薩摩訶薩，分別如來一切諸法，是謂無盡之行。</p>
<p>「復次，天子！菩薩教化眾生，盡趣無上正真之道，是謂無盡之行。</p>
<p>「復次，天子！菩薩分別無量諸佛世界，淨佛國土教化眾生不毀智慧，如所念法而成就之，是謂無盡之行。</p>
<p>「復次，天子！菩薩如佛世尊所行禁戒修解脫法，因此禁戒教化無量眾生，盡發無上正真之道，是謂無盡之行。</p>
<p>「復次，天子！菩薩觀過去當來今現在諸佛出要，在樹王下降伏眾魔，執心如地不可傾動。是時弊魔波旬，作若干變化來恐於佛，或人頭獸身或獸頭人身，或四眼八眼至百千眼，或作猿猴虎豹來恐於佛，執心如地不為傾動，是謂無盡之行。</p>
<p>「復次，天子！菩薩於億百千劫疆記總持而現在前，或於一生至百千生，或念一劫至百千劫，其中所行或善或惡，一一分別悉不忘失，是謂無盡之行。</p>
<p>「復次，天子！菩薩能分別三世諸行，諸善功德盡現在前，如彈指頃，能使三千大千世界蜎飛蠕動之類，盡成無上正真之道，或成羅漢緣覺辟支之道，是謂無盡之行。</p>
<p>「復次，天子！菩薩摩訶薩，復憶過去無數諸佛所度眾生身口意行，不壞諸法演布智慧廣及一切，是謂無盡之行。如是，天子！菩薩摩訶薩得此師子奮迅定意者，則能具足三世諸法。</p>
<p>「復次，天子！或時菩薩分別十無相法。云何分別十無相法？於是善男子、善女人，內自觀身分別諸行諸根純熟，或有善行或不善行，或時清淨或時不清淨。</p>
<p>「復次，天子！若善男子、善女人，外觀他人身，一一分別諸根純熟諸根不純熟，或時清淨或時不清淨，是謂天子一無相行。</p>
<p>「復次，天子！若彼行人內自思惟攝意不亂，如我所行不違聖典。時諸如來、至真、等正覺，出入經行與身口意相應，懷來法寶轉大法輪，以無生心教化三世未度眾生，於中便獲自然法輪，無限無量悉入法律，是謂二無相法。</p>
<p>「復次，天子！若善男子、善女人，發弘誓心遍滿三千大千世界，智慧思惟亦無窮盡，音響流利無所障礙，分別一切眾生音響，或以一音報百千萬音皆演道教，普潤一切眾生之類，是謂三無相之法。</p>
<p>「復次，天子！若善男子、善女人，轉無上法輪廣化眾生，皆取滅度不染三世，諸天人民魔若魔天所未曾轉而佛獨轉，是謂四無相法。</p>
<p>「復次，天子！若善男子、善女人，於一生中出家學道，剃除鬚髮受持禁戒，身既清淨亦使眾人樂其所樂，是謂五無相法。</p>
<p>「復次，天子！若善男子、善女人，性行合空，從空往來無量無限，終不自為教化眾生，超卓過空無所觸礙，是謂六無相法。</p>
<p>「復次，天子！若善男子、善女人，於一切眾生獨步無礙，於諸法智演通慧義，坐放光明普到十方無量世界，或取滅度現無常義，或存或亡，或示相好、或隱相好，於中教化無量眾生淨佛國土，是謂七無相之法。</p>
<p>「復次，天子！若善男子、善女人，復有通慧名曰降魔，得此定意者，降伏四魔：愛、欲、死、天魔，使菩薩依猗此法而得成就，欲為法王最在前者，先當習此降魔定意，是謂八無相之法。</p>
<p>「復次，天子！若善男子、善女人，遍學諸法深入至要具足善本，亦使無量眾生得入此要，見菩薩力增長止觀，已盡無盡無生滅法。雖見相貌本無相貌，坐臥思惟菩薩眾行，是謂九無相之法。</p>
<p>「復次，天子！若善男子、善女人，具足十善之本。云何為十？身三、口四、意三，眾法自在不染著有，樂無量無為，復能樂無量百千定意，一一定意化無量眾生。是謂十無相之法。如是，天子！夫習法者當習無法，無行為行、無觀為觀，是謂為王眾行中妙，一切諸佛之所歎譽，為行佛事為無等侶。」</p>
<p>爾時，天子復白佛言：「云何？世尊！三世諸佛則無三世，如世尊所說，過去諸佛還至現在，現在諸佛復至未來。法界不定，云何世尊言有三世乎？此義不然。何以故？過去已滅權還現在，現在未動復說未來，眾法相違。云何言過去諸佛數如恒沙？當來諸佛數如恒沙？現在諸佛數如恒沙？」</p>
<p>爾時，世尊告曰：「善哉，善哉！族姓子！今汝所問皆承佛威神，令汝得問此義。諦聽諦聽，善思念之！吾當與汝一一分別。」</p>
<p>天子：「受教！如是。世尊！」</p>
<p>佛告天子：「過去云何為過去乎？」</p>
<p>天子白佛：「漸漸生滅故曰過去，昨色非今色故曰過去，昨身非今身故曰過去，昨力非今力故曰過去。」</p>
<p>爾時，世尊復問天子：「云何？族姓子！身想知為異乎？」</p>
<p>天子白佛言：「不也。世尊！」</p>
<p>佛又問：「名色更樂為異乎？」</p>
<p>天子白佛言：「不也。世尊！」</p>
<p>佛又問：「出要至道為有異乎？」</p>
<p>對曰：「無也。世尊！」</p>
<p>佛告天子：「止止！族姓子！佛藏廣大非汝境界。過去智有限，現在智有限，未來智有限。何以故？一切諸法，法法相生、法法相滅，本無法者，無過去當來今現在，亦無今世後世善行惡行，亦無賢聖有果證者，是謂，<span class='corr'>族</span>姓子！云何言有三世法乎？」</p>
<p>爾時，天子復白佛言：「三世名號云何而生？何由而滅？」</p>
<p>佛告天子：「生本無生、滅本無滅，一切諸法亦復如是，生本無生、滅本無滅。何以故？性自然空故。」</p>
<p>爾時，天子復白佛言：「世尊！今日如來，為在生耶？為在不生耶？」</p>
<p>佛告天子：「如來身者，於過去未來現在，亦不在生亦不在無生，是故無過去未來現在。」</p>
<p>天子白佛言：「世尊！但如來、至真、等正覺過去未來現在無生？一切諸法盡無生耶？」</p>
<p>佛告天子：「一切諸法皆悉無生，亦不見生亦不見無生。」</p>
<p>天子白佛：「我人壽命眾生根本至六度無極，為有生耶？為無生乎？」</p>
<p>佛告天子：「起不見起亦不見不起，諸法不可得而自成就，故曰無生。三世諸佛，無欲無污亦不有生，亦不無生故無所起，三昧正受亦復如是，說無所說故無言教。」</p>
<p>天子白佛：「四依四道為有生耶？為無生乎？」</p>
<p>佛告天子：「四依四道本無所生，況今有生？當來亦不生。」</p>
<p>爾時，天子白佛言：「世尊！淨地、性地、薄地、本無地、無婬怒癡地，為有生耶？為無生乎？」</p>
<p>佛告天子：「有受有取乃至一切諸法，色、痛、想、行、識、癡、愛、更樂，乃至生、老、病死，從須陀洹乃至無上道，亦不有生亦不無生。」</p>
<p>爾時，天子白佛言：「世尊！云何有生？云何無生？」</p>
<p>佛告天子：「得如意度無極者，是故不見有生不見無生。」</p>
<p>天子白佛：「云何如意度無極，亦不有生亦不無生？」</p>
<p>佛告天子：「從此岸至彼岸，不見眾生有生者有滅者，亦不見巢窟處所，是故亦不見生亦不見無生。」</p>
<p>天子白佛：「一切諸法及如來身，為在有生？為在無生？」</p>
<p>佛告天子：「亦在有生亦在無生，亦不見有生亦不見無生，是故三耶三佛亦不在有生亦不在無生。」</p>
<p>佛告天子：「若善男子、善女人，得此通慧定意觀了諸法，不在有生不在無生，如來經法亦復如是，不在有生不在無生。何以故？諸法無著無縛亦無解脫，是故降伏四魔。」</p>
<p>佛復告天子：「若有善男子、善女人成就智者，則能具足一切諸法，復當修於十法。云何為十？一者、親近善知識求為朋友；二者、行大慈悲廣及一切；三者、滿足前人隨意所念；四者、淨一切界斷諸結使；五者、修清淨道為人重任；六者、荷負眾苦不譏彼受；七者、教化愚人訓誨正要；八者、教誨愚惑令信正道；九者、與法相應不譏彼受；十者、一心奉法不與邪部共相參預。是謂，族姓子！若善男子、善女人修持正法得此定意，便能具足一切諸法。」</p>
<p>爾時，世尊復告天子：「若有男子、女人恭敬於師，復當修習十無礙法。云何為十無礙法？一者、遊至十方禮事諸佛，是謂族姓子一無礙；二者、於諸智慧無縛無脫念斷滅法，二無礙；三者、於諸苦樂心寂然滅，三無礙；四者、在空閑處思惟禪定意不錯亂，四無礙；五者、菩薩法本七出要道無有增減，五無礙；六者、一切色相本無所有不見來處，六無礙；七者、計本無形不有生滅解知無常，七無礙；八者、一心入定，道本自然不著諸法；九者、一意一行與法相應不相違背；十者、亦不在內亦不在外自然起滅，十無礙。如是，族姓子！若善男子、善女人，分別思惟十無礙者，便能具足一切諸法。」</p>
<p>佛告天子：「若有善男子、善女人，一心念頃盡能具足一切諸法，當修十法第一義辯。云何為十？一者、生智盡智無生滅智；二者、四等平均無吾我想；三者、喜安自守不失四信；四者、所言如意不違本願；五者、道心牢固法法成就，所行正見不違本相；六者、修六重法觀本無相；七者、怨<span class='corr'>讎</span>一等無有是非；八者、一向信心了本所生；九者、講授諸法不有法想；十者、金剛定意不毀如性。是謂，族姓子！若善男子、善女人具此十法者，便能具足一切諸法。」</p>
<p>佛復告天子：「善男子、善女人修十法施亦無施想，便能具足一切諸法。云何為十？一者、坐樹王下心不移動；二者、恒樂閑居不處憒亂；三者、修三向定趣泥洹門；四者、禪寂定意自滅亂想；五者、<span class='corr'>撿</span>意修道永無貪著；六者、法施財施不生想念；七者、相好自嚴照曜世界。八者、方便令無覺者；九者、顯曜正法示慧光明；十者、代人受苦不求相報。是謂，天子！若善男子、善女人行此十施，不起世想則能具足一切諸法。何以故？此善男子、善女人，心如金剛不可沮壞，菩薩所行諸法如是，亦非羅漢辟支所知。」</p>
<p>佛復告天子：「若善男子、善女人，修十清淨法者，復能具足一切諸法。云何為十清淨法？一者、道當清淨，穢濁非道；二者、道當一意，多想非道；三者、道當知足，多欲非道；四者、道當尊敬，憍慢非道；五者、道當<span class='corr'>撿</span>意，放逸非道；六者、道當顯曜，自隱非道，六者道當連屬，無行非道<span class='note-inline'>(三本皆同第六重出)</span>；七者、道當精懃，懈怠非道；八者、道當覺悟，愚惑非道；九者、道當教化，矜悋非道；十者、道近善友，習惡非道。是謂，天子！善男子、善女人修此十法者，則能具足一切諸法。猶如日光永除闇冥，照曜世人各得眼目，菩薩亦復如是，習此十法便能具足一切諸法。天子當知，猶如真金內外明淨，所欲作器皆悉成就。菩薩摩訶薩亦復如是，內無塵垢外有所照，亦如虛空普覆一切。菩薩亦復如是，修此十法亦無想念：『我有所辦，教化眾生斷諸結著。』</p>
<p>「復次，天子！猶如須彌山王四寶所成，須彌山王亦無此念：『我四寶所成，趾立四海中央。』菩薩得四辯才亦復如是，不念此辯所說如應。何以故？本無想念故。猶如大地普載萬物，樹木花果及諸藥草盡皆生長。地亦無此念：『我能成辦長養諸物。』菩薩摩訶薩亦復如是，不作此念：『我化眾生行大慈悲，從一佛國至一佛國，擁護一切諸不度者。』</p>
<p>「天子當知，猶如四大海水出種種寶，諸有眾生往採寶者隨意而歸，海水亦不念：『我生諸寶給與眾生。』菩薩摩訶薩亦復如是，救濟苦人，給施七寶。所謂七寶者，七覺意是，菩薩亦不作是念：『我施七覺意寶，善根具足、莊嚴佛樹、眾好自嚴飾。』何以故？本無想念。</p>
<p>「天子當知，猶如法界出生諸法大慈大悲六度無極。法界亦不作是念：『我出生諸法大慈大悲六度無極。』菩薩摩訶薩亦復如是，出生諸法教化眾生，亦不念言：『我有所度。』</p>
<p>「天子當知，猶如入定比丘斷除眾想心不移動。入定比丘亦不作是念：『我今神力入定自在。』菩薩摩訶薩亦復如是，隨所念法悉皆成就，所言真誠不違本要。</p>
<p>「天子當知，猶如金剛不可沮壞。何以故？本性自爾。菩薩摩訶薩亦復如是，與法性相應不失本際。猶如明珠廣有所照，明月珠者亦不作是念：『我有所照，令眾生見其光明。』菩薩摩訶薩亦復如是。猶如得仙道人，意有所願皆能成辦。彼五通人亦不作是念：『我今所念皆悉成辦。』菩薩亦復如是。猶如工巧之人善解六藝，或以刀劍或以<span class='corr'>矛</span>矟壞敗大眾。彼工巧人亦不作是念：『我今所作人中最上，降伏大眾，無有與我等。』菩薩摩訶薩亦復如是，入無量三昧正受定意，感動三千大千世界，亦不自稱譽：『我有此神力，感動諸世界莫不周遍。』</p>
<p>「猶如轉輪聖王本修十善五戒，具足統領三千大千世界，千子勇猛七寶具足，諸粟散小王盡來朝賀。爾時，轉輪聖王亦不作是念：『我今眾德具足、相好嚴身、統領四域。』何以故？福向性爾不相違背故。菩薩摩訶薩亦復如是，修菩薩道敬承佛教，恒行教化天人蒙恩，所度眾生不可稱量。何以故？菩薩亦無是念：『我當濟度無量眾生，於無餘泥洹界而般泥洹。』空性自爾，無有眾生能使不爾。</p>
<p>「猶如農夫隨時種<span class='corr'></span>作不失時節，前子非後子後子非前子，各各長大共相受入。然彼穀子不作是念：『我有所生、彼有所損。』何以故？本性自爾，無有人使令不爾者。菩薩摩訶薩亦復如是，遍學諸法行菩薩道，復以十善功德之本淨眾生根，皆趣無為之道。爾時，菩薩不作是念：『我今有所濟度從此至彼。』何以故？本性自爾，無有人使令不爾。猶如甘雨隨時下降，百穀草木隨時滋長。然彼雲雨亦不作是念：『我有潤澤有所長養。』何以故？本無心故。菩薩摩訶薩亦復如是，法雲一降普潤三千大千世界，令眾生類盡得潤澤，不捨本願行菩薩道。菩薩亦不作是念：『我今能降法雨，普潤三千大千世界，使眾生類盡得開解。』何以故？本無心意，弘誓之心性自然故。</p>
<p>「如是菩薩摩訶薩入此三昧定意，能使眾生至竟清淨，非餘清淨；能使眾生至竟安隱，非餘安隱；能使眾生得到彼岸，非餘得到；能使眾生獲度無極，非餘能度；能使眾生至竟歡喜，非餘歡喜；能使眾生斷結使，非餘能斷；能使眾生安處良祐福田，非餘能安；能使眾生受人信施福度一切，非餘能受福度一切；能使眾生入於賢聖法律，非餘能入賢聖法律；能使眾生立不退轉，非餘能立不退轉地；能使眾生得一切智盡遍三千大千剎土，非餘能遍三千大千；能使眾生為人作將導，非餘能作將導。何以故？菩薩摩訶薩習此定意，無量法行普周一切使得蒙濟，為開法性弘誓法門，不可思議無限廣大，不為一人淨菩薩道，普及一切難度眾生，於中建立應度無極。</p>
<p>「或時菩薩救濟一人故，沒命代受苦惱。或有菩薩為一人故，從劫至劫初不捨離，要使得度後乃自滅度。或有菩薩欲淨己界斷諸縛著，淨除眾生根本，安處清淨正法出要。復有菩薩執懃苦行不著天福，恒在五道周旋教化。</p>
<p>「或有菩薩得四無畏，教化眾生不懷怯弱。或有菩薩得四辯才，人來詰問理通無礙。或有菩薩堪任說法，不著榮冀僥倖求利。或有菩薩得總持門，分別法觀修不淨行。或有菩薩得佛定意，立一切智不捨<span class='corr'>却</span>妄想。或有菩薩得佛出要，令一切人出家學道。或有菩薩得神通慧，行權方便隨形而入。</p>
<p>「或有菩薩得無形觀三昧，入虛空界行不思議。或有菩薩得滅盡定，現取滅度不處泥洹。或有菩薩得七觀道，外現威儀內實充足。或有菩薩得天眼通，遍察十方無量諸佛，諮受未聞而自娛樂。或有菩薩得天耳通，遍聞眾聲分別善惡，輒往能度不令墮墜。或有菩薩得心意通，以神足力往而度之。或有菩薩得宿命通，自知宿命亦知他人所從來處，隨類降伏不墮邊際。</p>
<p>「或有菩薩得漏盡通，能斷一切眾生結縛。或有菩薩坐樹王下，得佛神德威儀法則，威儀成就、種性成就、父母成就、居家成就。或有眾生得佛光明，住佛所住心進如月初。或有眾生住佛慧地，能以智劍割斷塵垢。如是菩薩摩訶薩七十五法、如來深藏不思議行，得成作佛終不退轉，亦非羅漢辟支所及。</p>
<p>「如是，天子！菩薩摩訶薩得此眾行定意者，能使三千大千世界盡黃金色，招喚一切眾生之類，悉向無上正真之道。</p>
<p>「如是，天子！當以此法教化眾生，乃應菩薩律。復有菩薩修十二法，所行無礙，進止行來修菩薩道。云何為十二？一者、降伏魔兵現十力行；二者、與共功德無生滅想；三者、能以神力充一切願；四者、依無著力見佛變化；五者、如己所種善本功德，能施一切無有悔悋；六者、修第一法過於佛量；七者、知生為苦不染三有；八者、無盡道本而自娛樂；九者、知聲聞行亦不染著；十者、知緣覺法捨離不從；十一者、無礙道法行九次第；十二者、當化父母眷屬成就。是謂，天子！十二無礙清淨道本，菩薩當念修習成其道果。</p>
<p>「天子當知，菩薩摩訶薩當習一心定意，想知滅有十事，知過去未來現在，如佛所行而無有異。云何想知滅有十事？一者、觀色形像本無所有，亦不染著起形想法，菩薩摩訶薩如佛所行而無有異。爾時，菩薩修相好度無極，一一相者，如佛所行而無有異。菩薩神智變化無方，應化眾生隨緣往度，如佛所行而無有異。爾時，菩薩化無量身色像第一，以八種音聲勸導眾生，如佛所行而無有異。又彼菩薩淨佛國土，觀察眾生心意所念，威儀禮節不失禁戒，如佛所行而無有異。爾時，菩薩復入定意正受三昧，能憶眾生分別音響強記不忘，如佛所行而無有異。又彼菩薩行十明慧，無限無量不可窮盡，亦使眾生習此法本，應適隨時轉無上法輪，如佛所行而無有異。又彼菩薩得四無畏，在大眾中作師子吼，不斷賢聖如來正法，復以此法教化眾生，皆悉成就得無上道，逮一切智無所罣礙，如佛所行而無有異。又彼菩薩口所演教，遍布一切入三世行，盡諸有漏成無漏行，神通智達能化一切，如佛所行。又彼菩薩得佛無畏十力具足，見佛國土眾生清淨，如佛所行而無有異。</p>
<p>「如是，天子！菩薩摩訶薩行此十事者，進成作佛而無有難。何以故？一切諸法本無所有，亦不來時亦不去時，諸法無相相亦無所有，諸法無聲聲本無形，本性自空。何以故？聲從空出還歸於空，眾生染污從起識想。天子當知，吾昔求道，從無<span class='corr'>數</span>劫分別本末，未能究盡一法定意。云何為一法？所謂無念也。菩薩得無念定意者，觀一切法皆悉無形。如是，天子！吾今成佛，由此一行，得成無上正真之道。」</p>
<p>爾時，淨居天子前白佛言：「世尊！如今所聞菩薩所行，諸法無量難可究竟，眾生若干諸根不同，云何欲得成無上正真之道？又聞佛言，如佛所行而無有異。今問如來，云何如佛所行而無有異？唯願世尊一一分別。」</p>
<p>爾時，天子復白佛言：「菩薩所行其法各異，志意所趣行迹不同。云何？世尊！如佛所行菩薩不異者，何以故不名為佛？何以故十力不具降伏魔宮？何以故不名為一切智？何以故不名為覺了一切諸法？何以故不名為遍觀行菩薩道？何以故不坐佛道場頒宣緣起？何以故不名為最正覺？何以故？不知三世正法諸佛所行？何故不住壽一劫宣布智慧？何故不依猗諸法修正受定意？何故不分別法界進無量慧教誨菩薩以為眷屬？」</p>
<p>爾時，世尊告淨居天子曰：「善哉，善哉！族姓子！如汝所問，已過諸量，今當與汝說。諦聽諦聽，善思念之！天子！今問菩薩所行與佛無異者，一切善男子、善女人，覺了諸法無形不可見，菩薩弘誓廣及一切當來過去今現在有形之類，展轉相成未獲智慧清淨空觀，設當得智慧者，故名為如來、至真、等正覺，倚菩薩慧化度眾生，自得復授彼，是謂菩薩道能斷三毒、不興十惡、盡如來境界，是謂名為十力。已越凡夫立菩薩行迹，心不移動於無上正真之道，是謂名為菩薩。若復善男子、善女人，分別法界共相受入，是謂名為一切智。猶如諸法本無相貌，以眾生故各有名號，可就知就、可捨知捨，不離善本修菩薩道，是謂名為菩薩。</p>
<p>「猶如菩薩分別無一無二，自然出生諸度無極。復自覺了亦使眾人同其法相，是謂名為佛。猶如彼菩薩不見二三諸法所生，善察不忘思惟達了，法從何起？法從何滅？轉法輪者為是何人？聞法是誰？能解知一切諸法者，是謂名為菩薩。猶如菩薩以其慧眼遍觀三千大千世界，有愛欲心無愛欲心，有愚癡心無愚癡心，有瞋恚心無瞋恚心，復能思惟遍斷根本者，是故名慧眼。</p>
<p>「復次，慧眼菩薩周旋往返遊諸佛境界，盡知眾生心心所念應度不度，便能入化隨類度之，是謂名為菩薩。猶如菩薩以諸光明普有所照遍諸境界，示以無量智慧，憶諸佛世尊深奧之法，是謂名為菩薩。</p>
<p>「猶如菩薩以智慧光乃能照曜虛空境界，如來神智而現在前，閉塞罪門開泥洹路，復不染著十八本持無著無縛，是謂名為菩薩。猶如菩薩以佛威儀而自修習分別，如來獨步無侶，名色六入更樂受有生死，過去三世眾生本末一一悉知，名為無等侶。</p>
<p>「猶如菩薩紹繼如來、不斷佛種施行佛事，生者不知生、滅者不知滅，本無虛寂具四等心，亦復分別本無今有、本有今無，解了悉空不生若干念，是故名為佛。猶如菩薩得神通慧觀眾生，劫有近有遠，劫遠不以為慼，劫近不以為喜，成劫敗劫亦復如是，攝意持心而不亂者，是故名為菩薩。」</p>
<p>佛復告淨居天子：「若善男子、善女人行菩薩道，復當思惟一切諸法，從初發意乃至成佛，不計吾我我人壽命，自然其行斷諸塵垢，此乃名曰修菩薩道。</p>
<p>「復有菩薩發求道者，為一切眾生荷負苦行，亦復不見有得道者，亦復能度阿僧祇無量眾生，有受證者不受證者，於中受決無所染著，此乃名曰修菩薩道。</p>
<p>「復次，天子！若善男子、善女人，分別三空無量深法如實知之。云何為三空？一者、有覺有觀；二者、無覺有觀；三者、無覺無觀。是謂三空，菩薩所行。」</p>
<p>復告天子：「復有三空。云何為三？一者、盡空；二者、無盡空；三者、非盡非無盡空。是謂三空，菩薩所行。」</p>
<p>佛復告天子：「復有三空：一者、生空；二者、無生空；三者、非生非無生空。是謂三空，菩薩所行。」</p>
<p>佛復告天子：「復有三空。云何為三？一者、住空；二者、無住空；三者、非住非無住空。」</p>
<p>爾時，淨居天子白佛言：「世尊！過去當來今現在諸法，一切眾生盡有生滅著斷，有此三空不乎？」</p>
<p>佛告天子：「我今與汝說，善思念之！云何為住空？所謂住空，無為寂靜是也。天子當知，云何為無住空？汝身及我是也。云何為非住非無住空？一切有形三世諸法是也。」</p>
<p>佛復告天子：「若善男子、善女人，解此三空者，便能盡解一切諸法，五盛陰身亦復如是，是謂菩薩道。」</p>
<p>佛復告天子：「諸法無合無散，亦不見淨亦不見不淨，亦不自念言：『若我成佛，當於某處生，國土郡縣父母宗親姓氏名氏。』亦復不念：『生某劫中壽命長短。』復不自念言：『身黃金色坐花樹下，當成無上正真之道。』是謂菩薩道已能具足，得不退轉行無生心，本無一相況有二相。</p>
<p>「爾時，菩薩分別諸法悉歸空寂，恒自將護不為弊魔得便，趣無所趣轉無所轉，如是已入法界無量空慧，能自嚴飾眾相之法。」</p>
<p>佛復告天子曰：「猶如眼色內外無主，三事共合乃成眼識，痛想行識亦復如是，內外成就乃成諸識。」</p>
<p>佛告天子：「我今與汝引喻，智者以喻自解。猶如伊羅鉢龍王，金福山側於中止住，七寶殿堂七寶垣牆七寶樹木，梯陛街巷皆七寶成，彫文刻鏤眾寶所成。時彼伊羅鉢龍王，身體絕白如雪珂[卄/積]，金蓋逐後，身體香，瓔悉七寶成。復以七寶以作食器，純紫磨金造作華鬘。復以七寶作鍾鼓樂器，七處齊平口齒齊正，容貌端嚴視無厭足清淨香潔，左右迴轉無所觸礙，有此眾德不可稱量。</p>
<p>「然，釋提桓因領三十三天天王中尊，心有所念如彈指頃，欲使金福山側伊羅鉢龍王，如屈伸臂頃往至三十三天者，左右侍從給使天王尋到無礙。</p>
<p>「爾時，天王釋提桓因，欲使諸天證其功德，即被以七寶莊嚴龍身。時天帝釋乘此神龍東西遊觀，當於爾時，伊羅鉢龍王復以神力化作種種供養，承事恭順彼天帝釋。龍自化形三十二首，一一首上口有七牙，一一牙上有七浴池，一一池中有七百蓮華，一一華上有七百玉女，一一玉女復將七百使人，作倡伎樂共相娛樂。若復天王釋提桓因意欲懈息，即詣七寶殿後至一浴池，名曰香潔，躬入浴池，乘伊羅鉢龍王恣意遊戲。</p>
<p>「爾時，天王釋提桓因，以入一好浴池乘此龍已，眾寶雜廁莊嚴其身，作倡伎樂五欲自遊，共相娛樂樂不可言。爾時，伊羅鉢龍王，捨本形狀不作龍身，以己神力變作三十三天像，復入一浴池，及彼諸天將諸玉女共相娛樂，亦如天帝釋無異。左右觀見此變化，天身龍身各無有異，身與天身同、色與天色同，共在一浴池無有變異，釋身、龍身一而無二。何以故？皆由宿積功德所致。設此二人本求無上正真道者，今日成佛亦復不久，行從心得心淨道成，如彼天宮本不知所從來去亦無所至，一切眾行皆空皆寂。</p>
<p>「天子當知，汝今此身及彼天宮日月天子，悉歸磨滅不可久保。是故，天子！當解法性成敗所趣起滅常分，唯有泥洹最安最妙，非刀劍呪術能摧毀壞敗。」</p>
<p>爾時，世尊復告天子：「菩薩摩訶薩亦復如是，獲無礙定意弘誓牢固，以菩薩三昧七寶而自瓔珞，以七覺意花莊嚴其身，善住無礙定意不亂，身放光明無不有照。擊法鳴鼓聲徹十方，竪法高幢顯揚威儀，身鉤鎖骨力過天人，增益一切諸度無極，於自然法律皆悉成就。肌肉軟細不受塵垢，演慧法輪法王中勝入深法藏，以諸菩薩用為眷屬，八解浴池用洗心垢。不斷眾人弘誓之本，坐道樹下捨一切業，不悋國榮，用此惠施而成佛道，出此聲響：『今日正是時，吾不成佛者不起于座，要覺所覺乃起于座，唯地樹神乃知我心。』</p>
<p>「爾時，世尊說是語時，十方無量恒沙剎土，有八十億姟及神通菩薩僉然俱至，天地大動。十方諸佛各於其方，稱揚其德告四部眾：『今日菩薩釋迦文者，於沙呵剎土，當成無上正真之道。汝等堪任能至彼者，攝持威儀而往親覲。』是時，十方諸神通菩薩承佛聖旨，僉然興敬禮佛三匝，各持香華詣忍世界，興致供養圍遶道樹，稱善無量忍心如地，衣毛不竪係意在前，不左右顧視，慈心遂盛愍傷苦厄。『我今所以欲成佛者，矜愍一切。』說是語時，天地六返震動。爾時，世尊直前瞻視七日不動，諸天龍神八部之眾，皆來圍遶擁護菩薩，至成作佛令得究竟。我亦不捨菩薩所行。</p>
<p>「復次，天子！菩薩神足行六聖法，進前成佛乃應道教。吾前成佛，由此六行行大慈悲。云何為六？一者、慈仁哀愍不度；二者、兼施周滿一切；三者、廣演聖慧不有進退；四者、行三空慧淨攝國土；五者、攝取國土無進退心；六者、受佛印信封可眾生；是謂六事得成如來、至真、等正覺。」</p>
<p>佛復告天子：「菩薩摩訶薩復有六事，念化眾生不懷懈慢，充足一切眾生之願。一者、精進斷諸漏結；二者、苦行不捨道心；三者、自憶攝身口意；四者、追師求受正法；五者、修德為眾生故；六者、入定觀察根原；是謂菩薩摩訶薩具此六事便應通慧。」</p>
<p>佛復告天子：「諸佛世尊修此六法，得成無上正真之道，廣化眾生轉深法輪入總持門。云何為總持？所<span class='corr'>謂</span>總持者，樂法清淨總持。菩薩入此總持者，能使眾生娛樂法樂之樂。」</p>
<p>佛復告天子：「復有無邊際總持，菩薩得此總持者，使無邊際眾生立八解脫。」</p>
<p>佛復告天子：「復有無斷轉法總持，菩薩得此總持者，使諸眾生聞法不斷。復有覺道了眾生本總持，菩薩得此總持者，令阿僧祇眾生知本所從來。復有行迹無礙總持，菩薩得此總持者，知自然法無起無滅。復有誦法不忘總持，菩薩得此總持者，獲諸法門不起法想。</p>
<p>「如是，天子！菩薩總持百千億數非心所念，菩薩由此總持，便得遊戲百千三昧。」</p>
<p>佛復告天子：「有四賢聖如來辯才，菩薩得此賢聖辯才者，向泥洹門而無有礙。云何賢聖辯才？於是，天子！或有菩薩初心入定，後心向道行如來智，不壞前心入定之意，是謂菩薩賢聖辯才。</p>
<p>「復次，天子！菩薩入定，前念後念寂然不動，能具相好布現世人，純以菩薩左右侍衛，是謂菩薩賢聖辯才。</p>
<p>「復次，天子！或有菩薩現如入定，心遊無量諸佛世界，採取殊妙賢聖法律，一切眾生無覺知者。</p>
<p>「復次，天子！復有菩薩入滅盡三昧無形正定，復從定起作無數變，一切眾生無覺知者。或現一劫至百千劫，或現一月或現一日乃至七日，或現成佛取般泥洹。是謂，天子！菩薩辯才功德無量。」</p>
<p>爾時，世尊告天子曰：「若有菩薩獨步三界，供養諸佛世尊者，先當習此賢聖辯才。若欲超過聲聞辟支佛者，欲供養諸佛世尊者，欲盡三世無量法者，欲得解脫如佛解脫者，欲使眾生一時成佛者，如是，天子！此菩薩摩訶薩當習此賢聖辯才，受持諷誦為人解說，雖不能多，初夜可；雖不能初夜，一時<span class='corr'>間</span>可；雖不能一時，彈指頃可。何以故？三世諸佛一切諸道皆從此生，為世光明，諸困苦者自然安隱。若有善男子、善女人，身生瘡癩膿血流溢，彼人聞此賢聖辯才即得除差。若善男子、若善女人，脊曲負天目盲耳聾瘖瘂不言，遭值善知識，與說四賢聖辯才，即蒙解脫無有眾苦。如是，天子！若我曩昔不得四賢聖辯才，終不能成賢聖四辯才。何以故？其功德福難可限量，若從一劫至百千劫，復無數恒沙劫中歎譽此法無以為喻。」</p>
<p>佛復告天子：「吾今略說其要。若有善男子、善女人，至如來所頭面禮足，以此為首，乃至十方無量剎土，禮事供養信心不斷，種種華香懸繒幡蓋，問佛深義增益功德，知一切法如幻如化，兼化一切說菩薩道，一一分別平等大道。菩薩眾行種種不同，眾生性行亦復如是。種種菩薩境界、種種菩薩智慧、種種菩薩威儀、種種菩薩妙行、種種菩薩神足、種種菩薩出要、種種菩薩入不染著境界、種種菩薩無惑心自娛樂。種種菩薩法要，分別無量法故；種種菩薩通慧，觀眾生純熟根故；種種菩薩道慧，不捨本末定故；種種菩薩深觀，入定意故；種種菩薩弘誓，不違本願故；種種菩薩勇猛，成辦諸法故；種種菩薩精進，不懷懈怠故；種種菩薩勤苦，不念劫遠近故；種種菩薩大慈悲，心平等故；種種菩薩大悲，愍念一切故。種種菩薩喜心，未曾起怒故；種種菩薩護心，放捨一切故；種種菩薩不淨觀，自觀內諸法故；種種菩薩數出入息，內自攝意故；種種菩薩十二緣起，自滅諸法故；種種菩薩觀五盛陰，念斷諸想故。</p>
<p>「如是，天子！菩薩摩訶薩觀察諸法不可思議，淨一切迹應一切智，成一道本歸一泥洹，乃應賢聖辯才，分別如來所說經戒。云何為經？所謂經者，契經、歌、授決、本末、久遠事、相應、生經、方等、未曾有法、因緣經、譬喻、深藏斷結，是謂，天子！菩薩摩訶薩學此法者，便能具足。」</p>
<p>佛復告天子：「若有菩薩欲得具足如來身相者，三十二大人之相、八十種好，八種羯毘音聲、圓光七尺。欲得如是相者，當學賢聖辯才。欲得如來法身具足五分法身者，當學賢聖辯才。欲攝取一切菩薩具足六度無極，成一切智具足佛法，當學辯才。」</p>
<p>佛復告天子：「若有眾生，欲不斷諸法、不猗四大達如來深奧妙法，欲得如是，當學賢聖辯才。欲入智慧深淵，乘三達智遊戲於百千三昧，當學辯才。欲滅本姓名號成如來名號，欲離縛著不樂居業，欲得如是者，當學賢聖辯才。</p>
<p>「如是，天子！菩薩摩訶薩通學諸法已成大乘迹，具足本願、佛國成就、眾生清淨，於佛法藏無所罣礙，解了諸法如幻如響，如芭蕉樹、如鏡中像、如夢中所見，亦如幻化悉無所有。如是，天子！菩薩解了諸法，便能禮事諸佛世尊，從一佛國至一佛國，聽受佛法入深妙藏。」</p>
<p>佛復告天子：「若有善男子、善女人，欲得轉輪聖王七寶導從領四天<span class='corr'>下</span>，欲作梵天王及釋提桓因，欲得如是者，當學賢聖戒律。」</p>
<p>爾時，世尊說此語時，九十八億得阿羅漢皆懷變悔，前白佛言：「我等過重，捨本所習今墮邊際，唯願世尊垂愍教誨，欲得修習賢聖辯才。」如是再三，佛默然可之。復有無數眾生聞此法已，諸塵垢盡得法眼淨。</p>
<p>佛告淨居天子：「此賢劫中七百佛過，汝當作佛，名曰智積如來、至真、等正覺、明行成為、善逝、世間解、無上士、道法御、天人師，號佛、世尊。」</p>

<p class='juan'>菩薩瓔珞經卷第十三</p></div>
</div><!-- end of div[@id='body'] -->
</body></html>