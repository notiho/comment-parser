<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu23' />菩薩瓔珞經卷第六<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu24' />
<p class='h1'>◎無量逕品第十八</p><p>佛<span class='corr'>言</span>：「善男子、善女人，奉持修習三禪行者，便獲具足諸善功德，遊諸佛國供養承事諸佛世尊。」</p>
<p>爾時，世尊在大眾中便說斯偈：</p>

<div class="lg regular" style="margin-left:1em;"><div class='lg-row'>「過去恒沙佛，　皆由三禪法，</div>
<div class='lg-row'>無相不願法，　乃應聖律行。</div>
<div class='lg-row'>三禪根本法，　自致得泥洹，</div>
<div class='lg-row'>正使無量誦，　未能盡其法。</div>
<div class='lg-row'>若使一士夫，　住壽無量劫，</div>
<div class='lg-row'>於中欲宣說，　不盡三禪本。</div>
<div class='lg-row'>自觀過去識，　非意所能宣。</div>
<div class='lg-row'>未來識亦然，　非有非無識，</div>
<div class='lg-row'>無形不可見，　然種生死病，</div>
<div class='lg-row'>思惟九地法，　後乃得覺寣。</div>
<div class='lg-row'>梵行清淨法，　擁護如來教，</div>
<div class='lg-row'>欲一一分別，　未暢如來身。</div>
<div class='lg-row'>三世無等尊，　破有諸欲網，</div>
<div class='lg-row'>牽連諸縛著，　永盡而無餘。</div>
<div class='lg-row'>觀世諸有變，　生生不常停，</div>
<div class='lg-row'>況欲知識本，　現身六窠窟。</div>
<div class='lg-row'>本我不造有，　染有乃生垢，</div>
<div class='lg-row'>皆由三禪法，　乃坐道樹下。</div>
<div class='lg-row'>若有族姓子，　施心欲量計，</div>
<div class='lg-row'>分別如來身，　來悉如毫毛。</div>
<div class='lg-row'>過去諸法界，　一一不思議，</div>
<div class='lg-row'>斯由此三禪，　乃得稱名號。</div>
<div class='lg-row'>若欲計識本，　分別非有法，</div>
<div class='lg-row'>所趣無數變，　乃應三禪行。</div>
<div class='lg-row'>我生既自安，　亦能安眾人，</div>
<div class='lg-row'>然人思想多，　我導引使知。</div>
<div class='lg-row'>我從本等定，　行觀覺三禪，</div>
<div class='lg-row'>非有地識想，　超越過去行。</div>
<div class='lg-row'>生本從我人，　流轉趣五道，</div>
<div class='lg-row'>能盡一生垢，　乃謂應三禪。</div>
<div class='lg-row'>究竟有三法，　審鑒本染要，</div>
<div class='lg-row'>二為現在慧，　道觀是謂三。</div>
<div class='lg-row'>能盡此義趣，　三禪無量行，</div>
<div class='lg-row'>此亦不可思，　究盡三法行。</div>
<div class='lg-row'>又知恩愛本，　漸漸轉入定，</div>
<div class='lg-row'>既自從師受，　後乃成道覺。</div>
<div class='lg-row'>或現三千世，　如人掌觀珠，</div>
<div class='lg-row'>一一入淨觀，　洗浴諸塵勞。</div>
<div class='lg-row'>若人圖度<span class='corr'>空</span>，　欲以斗斛量，</div>
<div class='lg-row'>雖可建此心，　豈當有此理？</div>
<div class='lg-row'>心念無邊涯，　生生無有息，</div>
<div class='lg-row'>如水趣于海，　不見有增減。</div>
<div class='lg-row'>況人欲得量，　心之本根原，</div>
<div class='lg-row'>欲尋心所念，　豈當有此理？</div>
<div class='lg-row'>聖人所以降，　示現出於世，</div>
<div class='lg-row'>故欲量度空，　令知斛斗量。</div>
<div class='lg-row'>分別念生生，　前後及中間，</div>
<div class='lg-row'>一一悉能知，　斷種生死本。</div>
<div class='lg-row'>人心非一類，　造行若干種，</div>
<div class='lg-row'>自墜墮本際，　遂自陷於淵。</div>
<div class='lg-row'>過去諸恒沙，　諸法悉同等，</div>
<div class='lg-row'>皆由三禪行，　得成無上道。</div>
<div class='lg-row'>將來諸如來，　亦當執此行，</div>
<div class='lg-row'>安處諸眾生，　俱同成道覺。</div>
<div class='lg-row'>如我今成佛，　王此諸世界，</div>
<div class='lg-row'>亦由三世慧，　得成無上道。」</div>
</div><p>爾時，世尊說此偈已，便告善男子、善女人：「過去無數恒沙劫中有佛出現，名曰見無如來、至真、等正覺、明行成為、善逝、世間解、無上士、道法御、天人師，號佛、世尊，亦於此處成佛。時有國王名曰吉滿，於此治化，人民熾盛、五穀豐熟，七寶成就。所謂七寶者：珠寶、輪寶、玉女寶、馬寶、象寶、典藏寶、典兵寶。復有千子，多伎勇捍六藝備具。爾時，吉滿大王年既衰末，欲捨王位，從彼如來、至真、等正覺淨修梵行，即授王位與第一太子，便詣見無佛所，求修梵行，追尋彼佛十二年中修此三禪，時猶未解一句之義。復從彼佛去世已來，中間二十大劫無佛，後有佛出，復詣彼佛修於梵行，如是經歷十二億那術諸佛，一一諸佛所淨修梵行。復從彼來供養無數諸佛，久久後乃遇光明如來、至真、等正覺，從彼受三禪慧，至今方乃得之。」</p>
<p>佛告諸來會者：「爾時，吉滿國王者豈異人乎？莫造斯觀。何以故？爾時吉滿國王，今我釋迦文佛、如來、至真、等正覺是。從彼已來，今乃獲此三禪本行，自致成佛坐于道場。」</p>
<p>爾時，世尊復說頌曰：</p>

<div class="lg regular" style="margin-left:1em;"><div class='lg-row'>「念我積功德，　經歷無數佛，</div>
<div class='lg-row'>遭遇諸塵勞，　未能自拔濟。</div>
<div class='lg-row'>其間復供養，　恒沙無數佛，</div>
<div class='lg-row'>妻子國財施，　未獲此三法。</div>
<div class='lg-row'>後遇光明尊，　始得此尊慧，</div>
<div class='lg-row'>其間修淨行，　始寤三禪法。</div>
<div class='lg-row'>澹然無憂畏，　無生無染污，</div>
<div class='lg-row'>眾相自嚴飾，　故號人中尊。</div>
<div class='lg-row'>由我平等慧，　不起眾想著，</div>
<div class='lg-row'>化此天世人，　典領三界尊。」</div>
</div><p>爾時，世尊說此偈已，時座上百千億眾生皆發無上正真道意。復有諸天、世人隨所念道各自成就。</p>
<p>爾時，有菩薩名曰淨，白佛言：「夫轉輪聖王典四天下，便能具足七寶，然後乃名為轉輪聖王。如來、至真、等正覺有七法度無極，然後乃名為至真、等正覺。今問如來！七法為有形？為無形？」</p>
<p>佛言：「止止！族姓子！吾今解汝機辯。如族姓子所問，如來七法則無有形。何以故？此法甚深不可窮盡，但為眾生故現有窮盡，然此七法無有窮盡。」</p>
<p>爾時，淨菩薩白佛言：「轉輪七寶復有形耶？無有形耶？」</p>
<p>佛言：「亦有形有情，亦有形亦無情。云何有形有情？玉女寶、象寶、馬寶、典藏寶、典兵寶，是為有形有情。云何有形無情？輪寶、珠寶，是為有形無情。」</p>
<p>爾時，淨菩薩白佛言：「世尊！如轉輪聖王在天之坐，意有所念尋念即至，爾時有形有情王念便至，為有情而至？無情而至？」</p>
<p>佛言：「此雖有情王念便至，非彼知王意至。」</p>
<p>淨菩薩白佛言：「彼雖有情，何異輪寶、珠寶乎？」</p>
<p>佛言：「云何？族姓子！輪寶、珠寶亦由念至，然此二者，有音響言教不乎？」</p>
<p>淨菩薩言：「無有言教。」</p>
<p>佛言：「如是，族姓子！雖有情以念故則至，不取言教。」</p>
<p>淨菩薩復白佛言：「云何？世尊！若轉輪聖王心念便至，欲使輪寶、珠寶有言教者得不乎？」</p>
<p>佛言：「得。何以故？轉輪王威力使然，便有言教。」</p>
<p>淨菩薩言：「轉輪聖王非通非感，云何使無情而有言教？」</p>
<p>佛言：「轉輪聖王得世俗通，能使世物如念所應，但未能使有情之物令至無情。」</p>
<p>淨菩薩復言：「云何使有情之物令至無情？」</p>
<p>佛言：「族姓子！今當為汝一一分別，有情之物令至無情，無情之物令至有情。善思念之，今當為汝說。如轉輪聖王觀彼有形有情眾生，愛而樂者未能捨離，欲使永存終無變易。自念己身受王聖位，但覩其福不覩磨滅，是謂無形之物欲使有情。如善男子、善女人已成道迹，恒自思惟：『我今捨故不復愛樂，欲滅此形無染於識。』是謂有形而滅於情。」</p>
<p>佛言：「族姓子！如四法界，一法界增、諸界有損，諸界悉增、一界有損，此由有情而增，不由無情而增。」</p>
<p>淨菩薩復白佛言：「如世尊言，我今當說有情至無情，無情至有情；今如來但說有情至無情，不聞如來說無情至有情。」</p>
<p>佛言：「善哉，善哉！族姓子！今發汝問者皆佛威神。我今反問汝，當一一報我。云何？族姓子！若有善男子、善女人，初在學地成就學法七無漏觀，是時復有凡夫過去當來現在心不乎？」</p>
<p>答曰：「無也。世尊！」</p>
<p>佛言：「如是如是。族姓子！是謂無情於有情。」</p>
<p>佛復問淨菩薩：「云何？族姓子！如今無學修九清淨道，爾時復有七無漏觀不乎？」</p>
<p>答曰：「無也。世尊！」</p>
<p>佛復言：「族姓子！不退轉菩薩得虛空觀修十六聖行，爾時無學修九清淨道不乎？」</p>
<p>答曰：「不也。世尊！」</p>
<p>佛言：「如是如是。族姓子！是謂無情於有情。」</p>
<p>佛復問：「云何？族姓子！如今八住菩薩得佛形相、獲三十二聖諦，爾時復有九清淨道不乎？」</p>
<p>答曰：「無也。世尊！」</p>
<p>佛言：「如是如是。族姓子！是謂無情於有情。」</p>
<p>佛復問淨菩薩曰：「云何？族姓子！九地菩薩，爾時復有三十二聖諦不乎？」</p>
<p>答曰：「無也。世尊！」</p>
<p>佛言：「如是如是。族姓子！是謂無情於有情。」</p>
<p>佛復問淨菩薩曰：「云何？族姓子！如今如來、至真、等正覺，最後降伏十四諸塵垢，爾時復有三禪行不乎？」</p>
<p>答曰：「無也。世尊！」</p>
<p>佛言：「如是如是。族姓子！是謂無情於有情。」</p>
<p>佛復告淨菩薩：「今已為汝說有情於無情、無情於有情，便能具足如來道教，上菩薩位進趣道場，猶如月光眾星中明，普曜一切莫不蒙照。菩薩摩訶薩具此有情於無情、無情於有情者，便能具足如來聖行，身黃金色眾德巍巍，猶紫磨金山，眾智自在。」</p>
<p>爾時，淨菩薩白佛言：「世尊！今日如來、至真、等正覺，有情於無情耶？無情於有情耶？」</p>
<p>爾時，世尊聞淨菩薩問此義已，便放身支節光明，普照無量諸佛剎土，盡令金色。還攝光明，便告淨菩薩曰：「善哉，善哉！族姓子！今以無相之法而問如來此義。如來、至真、等正覺已過九地故，有情於無情至成得佛乃至道場，是謂無情於有情。何以故？皆由眾生有想著故。」</p>
<p>爾時，淨菩薩復白佛言：「如世尊所說，以眾生故無情於有情，如來今日未離耶？」</p>
<p>佛言：「已離，雖處亦不染。」</p>
<p>又問：「云何？世尊！如來別情乃使無情於有情，唯有無情於有情耶？」</p>
<p>佛言：「族姓子！如來無復別情，更有無情於有情；但以第一義故，無情於有情。」</p>
<p>淨菩薩復問：「云何於無情？云何於有情？」</p>
<p>佛言：「族姓子！我無辟支佛阿羅漢心，然有慈悲喜護，是謂無情於有情。」</p>
<p>淨菩薩言：「如來今日無情於有情，頗有無情於無情乎？」</p>
<p>佛言：「有。」</p>
<p>淨菩薩問曰：「何者是？」</p>
<p>佛言：「我今心滅託在無為，是謂無情於無情。」</p>
<p>淨菩薩問曰：「無為亦有情，無情亦有情，名假號耶？云何？世尊言我今心滅託在無為？」</p>
<p>佛言：「族姓子！如是如是。如汝所言，一切諸法皆悉假號，是亦有情於無情，無情於有情。」</p>
<p>淨菩薩復白佛言：「如世尊所說，諸法亂、諸法不定、諸法無常。云何於假號法中，復說無情於有情，有情於無情？」</p>
<p>佛言：「云何？族姓子！我今當以第一義問汝，汝當以一一報我。汝今有情耶？無情耶？」</p>
<p>答曰：「有情。」</p>
<p>佛言：「汝情何所立？」</p>
<p>答曰：「立於無情。」</p>
<p>佛言：「汝今有情，云何立於無情？」</p>
<p>答曰：「捨有趣無，故立於無情。」</p>
<p>佛言：「無情既無，為何所立？」</p>
<p>答曰：「立無所立。」</p>
<p>佛言：「汝今用何等法立無所立？」</p>
<p>答曰：「我今不見有情、不見無情，故立無所立。」</p>
<p>佛言：「族姓子！汝言一切諸法假號。云何於假號法中，說有情於無情，說無情於有情？若當爾者，諸法亂、諸法不定、諸法無常；汝今復說，亦不有情亦不無情，故立無所立。」</p>
<p>爾時，淨菩薩默然不報。佛言：「族姓子！汝觀何等義默然不報？」</p>
<p>淨菩薩言：「我觀第一義中無言無說，故默然耳。」</p>
<p>佛言：「如是如是。族姓子！一切諸法皆悉假號，於假號法中非真非有，以染污心故眾生不達，各自稱說此是泥洹、此是生死；以第一義清淨觀者，亦無泥洹亦無生死。」</p>
<p>爾時，世尊便說斯偈：</p>

<div class="lg regular" style="margin-left:1em;"><div class='lg-row'>「一切諸法界，　本無無所有，</div>
<div class='lg-row'>生死不達觀，　謂為法自爾。</div>
<div class='lg-row'>經歷三世俗，　進求菩薩道，</div>
<div class='lg-row'>退轉如恒沙，　豈有達本無？</div>
<div class='lg-row'>十力哀現世，　愍念群品等，</div>
<div class='lg-row'>為演假號法，　令知至道明。</div>
<div class='lg-row'>解脫無等侶，　速疾演法音，</div>
<div class='lg-row'>無量眾生類，　充以法甘露。</div>
<div class='lg-row'>大道無形像，　非有情無情，</div>
<div class='lg-row'>但生染污心，　不獲三禪本。</div>
<div class='lg-row'>若欲修習本，　清淨七無漏，</div>
<div class='lg-row'>宣暢九淨地，　是謂趣道門。</div>
<div class='lg-row'>初欲趣道場，　繫著十四心，</div>
<div class='lg-row'>得佛乃當滅，　然後成道果。</div>
<div class='lg-row'>十六諸聖諦，　菩薩諸法印，</div>
<div class='lg-row'>授莂甘露慧，　因號為如來。</div>
<div class='lg-row'>三十二法本，　菩薩神通慧，</div>
<div class='lg-row'>消滅三世患，　漸至於泥洹。</div>
<div class='lg-row'>夫欲求佛道，　莊嚴<span class='corr'>諸</span>剎土，</div>
<div class='lg-row'>聲遍十方世，　修禪乃得獲。</div>
<div class='lg-row'>無漏三禪行，　諸佛深奧藏，</div>
<div class='lg-row'>為眾生立誓，　為說無死法。</div>
<div class='lg-row'>行盡不造行，　果亦無果報，</div>
<div class='lg-row'>道從平等慧，　心一無邪念。</div>
<div class='lg-row'>四信如來寶，　六種為世塵，</div>
<div class='lg-row'>七覺清淨鬘，　八道具乃成。</div>
<div class='lg-row'>世俗五通道，　如鳥逝虛空，</div>
<div class='lg-row'>係命在地大，　不免生死難。</div>
<div class='lg-row'>六通大乘道，　遊戲虛空淵，</div>
<div class='lg-row'>至竟不退轉，　斯安非有餘。</div>
<div class='lg-row'>慧觀達清淨，　悉照闇冥中，</div>
<div class='lg-row'>無著亦不染，　故號為天尊。</div>
<div class='lg-row'>道生不自生，　因緣乃有道，</div>
<div class='lg-row'>法法不自知，　虛寂何為道？</div>
<div class='lg-row'>人本處生死，　流浪不自覺，</div>
<div class='lg-row'>精進不懈怠，　漸漸應聖律。</div>
<div class='lg-row'>心珠素自明，　不假外光明，</div>
<div class='lg-row'>日月有五翳，　何能有所照？</div>
<div class='lg-row'>佛本行清淨，　心慧無瑕塵，</div>
<div class='lg-row'>自濟復濟彼，　所至無罣礙。</div>
<div class='lg-row'>能斷諸悕望，　蠲除諸縛著，</div>
<div class='lg-row'>照以諸法光，　莫知愚冥闇。</div>
<div class='lg-row'>泥洹性清淨，　不見有往還，</div>
<div class='lg-row'>深微不可覩，　澹然不變易。</div>
<div class='lg-row'>入禪一定意，　感動諸十方，</div>
<div class='lg-row'>神足道力強，　八等不虧損。</div>
<div class='lg-row'>所以發弘誓，　雨淚愍眾生，</div>
<div class='lg-row'>咸念代受苦，　此為實奇特。</div>
<div class='lg-row'>人不計無常，　貪著三界榮，</div>
<div class='lg-row'>如風吹落葉，　流轉隨所趣。</div>
<div class='lg-row'>虛空無邊際，　道行亦無邊，</div>
<div class='lg-row'>空報以音響，　虛寂無根本。</div>
<div class='lg-row'>人本出母胎，　隨行染五趣，</div>
<div class='lg-row'>善惡追人形，　如影隨其身。</div>
<div class='lg-row'>若能滅五陰，　神識還歸空，</div>
<div class='lg-row'>不復生老死，　是處實快樂。</div>
<div class='lg-row'>若知諸佛藏，　深奧不可覩，</div>
<div class='lg-row'>越界超三世，　顧眄生死岸。</div>
<div class='lg-row'>本我為愚惑，　入此然熾鑊，</div>
<div class='lg-row'>今得離此災，　遊戲清淨淵。</div>
<div class='lg-row'>我今雖免苦，　自離彼不離，</div>
<div class='lg-row'>獨善非弘誓，　何必取滅度？</div>
<div class='lg-row'>復來還現生，　權化處塵勞，</div>
<div class='lg-row'>曠濟無有涯，　不厭劫數期。</div>
<div class='lg-row'>日度如恒沙，　如己無等侶，</div>
<div class='lg-row'>不計如毫釐，　宣暢自功勳，</div>
<div class='lg-row'>不念度者近，　未度者為遠，</div>
<div class='lg-row'>心識澹然一，　至竟無罣礙。</div>
<div class='lg-row'>色相是身具，　容好無雙比，</div>
<div class='lg-row'>諸根遂純熟，　乃至為大憙。</div>
<div class='lg-row'>利根具足行，　覺寤猶復漸，</div>
<div class='lg-row'>會值愚癡者，　此乃甚為難。</div>
<div class='lg-row'>菩薩入定意，　不念有無想，</div>
<div class='lg-row'>獨步無所畏，　德過諸山岳。</div>
<div class='lg-row'>行者有五品，　進退中間法，</div>
<div class='lg-row'>立志如安明，　心堅不可動。</div>
<div class='lg-row'>六度大神慧，　神足通往來，</div>
<div class='lg-row'>法界無三念，　故能轉法輪。</div>
<div class='lg-row'>本積無量善，　自致仁中聖，</div>
<div class='lg-row'>道等無三本，　心計內外淨。</div>
<div class='lg-row'>性行有若干，　行法無有異，</div>
<div class='lg-row'>但為世辯者，　分別有差品。</div>
<div class='lg-row'>過行有累劫，　未曾起想念，</div>
<div class='lg-row'>故遊心無疆，　虛空無有滯。</div>
<div class='lg-row'>地為至誠本，　能忍穢不穢，</div>
<div class='lg-row'>慧心所含容，　不見度不度。</div>
<div class='lg-row'>聖人行甚奇，　能忍此眾苦，</div>
<div class='lg-row'>億劫行功德，　乃成一法本。</div>
<div class='lg-row'>三定空無相，　無願行諸法，</div>
<div class='lg-row'>眾智十力慧，　超越無生處。</div>
<div class='lg-row'>本修音響慧，　八聲甚淨妙，</div>
<div class='lg-row'>分別五陰行，　蠲除思想貪。</div>
<div class='lg-row'>沈湮生死本，　不求出要路，</div>
<div class='lg-row'>三本不捨本，　乃出於道要。</div>
<div class='lg-row'>自識宿命通，　法身不思議，</div>
<div class='lg-row'>壞有成無等，　是力不可沮。</div>
<div class='lg-row'>虛空無量界，　非一非二三，</div>
<div class='lg-row'>隨行本誓願，　淨修眾妙道。</div>
<div class='lg-row'>生死滓濁法，　愚士所貪樂，</div>
<div class='lg-row'>慧觀無染著，　永除愚惑法。</div>
<div class='lg-row'>菩薩樂寂靜，　思惟無量法，</div>
<div class='lg-row'>現在不生滅，　非有非不有。</div>
<div class='lg-row'>自識宿命智，　觀本生死根，</div>
<div class='lg-row'>如人臨江海，　爾乃戰慄懼。</div>
<div class='lg-row'>弘誓度無極，　平正道地行，</div>
<div class='lg-row'>坐臥入深藏，　常離穢污行。</div>
<div class='lg-row'>地水火風空，　神識猗著住，</div>
<div class='lg-row'>欲求禪窟處，　不知神識趣。</div>
<div class='lg-row'>人亦信復然，　因緣共合會，</div>
<div class='lg-row'>識離四大空，　不知各所趣。</div>
<div class='lg-row'>法海無有涯，　受入內外塵，</div>
<div class='lg-row'>本性自清淨，　不識別污染。</div>
<div class='lg-row'>大道本無法，　觀法內外淨，</div>
<div class='lg-row'>不念去來今，　世智無等雙。</div>
<div class='lg-row'>曉眾一切音，　有量無量法，</div>
<div class='lg-row'>劫數磨滅法，　豈有常存者？</div>
<div class='lg-row'>能斷眾生厄，　永離四魔地，</div>
<div class='lg-row'>貪嫉本無性，　爾乃應淨觀。</div>
<div class='lg-row'>本坐樹王下，　初夜中亦然，</div>
<div class='lg-row'>一心一意止，　定意無復亂。</div>
<div class='lg-row'>七日體不傾，　咸察三世法，</div>
<div class='lg-row'>滅一無復一，　從是乃覺寤。</div>
<div class='lg-row'>今既得成佛，　愍念未度者，</div>
<div class='lg-row'>興轉無上法，　在於鹿野苑。</div>
<div class='lg-row'>先說四明慧，　苦習盡道慧，</div>
<div class='lg-row'>為未覺寤者，　三說乃成就。</div>
<div class='lg-row'>一切無量眾，　初聞甘露法，</div>
<div class='lg-row'>皆得無生心，　無復有生滅。</div>
<div class='lg-row'>雖現於此生，　神遊無量界，</div>
<div class='lg-row'>在在轉法輪，　處處現變化。</div>
<div class='lg-row'>於此現作佛，　十月處母胎，</div>
<div class='lg-row'>聖人無塵垢，　不耽在五欲。</div>
<div class='lg-row'>是故精進學，　念離有無識，</div>
<div class='lg-row'>體性行自然，　不毀於法界。</div>
<div class='lg-row'>過者不可量，　來者亦無盡，</div>
<div class='lg-row'>現在復變易，　神識為所在。</div>
<div class='lg-row'>識為生死本，　流浪無窮已，</div>
<div class='lg-row'>欲至無為岸，　三禪為第一。</div>
<div class='lg-row'>願得無色法，　染以無形服，</div>
<div class='lg-row'>於無自娛樂，　不願處三有。</div>
<div class='lg-row'>念我本牢誓，　為本際眾生，</div>
<div class='lg-row'>故復隨俗人，　不闕弘誓心。</div>
<div class='lg-row'>菩薩行三本，　互有勝負心，</div>
<div class='lg-row'>我今乃自達，　為精進中最。</div>
<div class='lg-row'>如來所現變，　無有能思量，</div>
<div class='lg-row'>或處巖石間，　寂默無言說。</div>
<div class='lg-row'>分別內六塵，　無我無人想，</div>
<div class='lg-row'>外法亦當爾，　常想非常想。</div>
<div class='lg-row'>吾從初發意，　立行不為己，</div>
<div class='lg-row'>今雖得先寤，　豈不為餘者？</div>
<div class='lg-row'>所以力勤學，　恐負本所願，</div>
<div class='lg-row'>故度未度者，　是謂如來誓。</div>
<div class='lg-row'>佛本初發願，　不念劫數難，</div>
<div class='lg-row'>雖處於塵欲，　此苦亦不久。</div>
<div class='lg-row'>正法本無一，　差品有三號，</div>
<div class='lg-row'>道如日月照，　無有高下心。</div>
<div class='lg-row'>一智及一慧，　本從一願成，</div>
<div class='lg-row'>我今不捨一，　故號第一尊。</div>
<div class='lg-row'>二觀從一法，　從念過三苦，</div>
<div class='lg-row'>本無苦境界，　法身自分別。</div>
<div class='lg-row'>菩薩執權慧，　教人無法想，</div>
<div class='lg-row'>真人意常淨，　不念起無起。</div>
<div class='lg-row'>恒以大慈心，　不念眾生闕，</div>
<div class='lg-row'>由是自瓔珞，　法義具足慧。</div>
<div class='lg-row'>道本自無我，　此出眾生口，</div>
<div class='lg-row'>不可為眾生，　說本自無我。</div>
<div class='lg-row'>今當說有行，　漸令見道迹，</div>
<div class='lg-row'>令知無常想，　久當自覺寤。</div>
<div class='lg-row'>在世修聖行，　終不失義本，</div>
<div class='lg-row'>不以文字故，　顯現於世人。</div>
<div class='lg-row'>從諸佛受教，　遊戲諸定意，</div>
<div class='lg-row'>人中神龍步，　獲四無所畏。</div>
<div class='lg-row'>如來別有諦，　一一不思議，</div>
<div class='lg-row'>無猗無所染，　故號人中尊。</div>
<div class='lg-row'>凡人學世典，　齊可至無想，</div>
<div class='lg-row'>不如一句義，　不與生死處。」</div>
</div><p>爾時，世尊說此偈已：「云何？族姓子！審解此義有情無情不乎？」</p>
<p>答曰：「如是。世尊！實無等倫。若有善男子、善女人，諷誦受持有情於無情、無情於有情義者，便能具足一切諸法。何以故？諸佛世尊一切賢聖皆由此義而得成佛。自今已後，我等善男子、善女人，皆當擁護是善男子、善女人，受<span class='corr'>持</span>諷誦有情於無情、無情於有情者。何以故？如我所觀如來所說，過去當來今現在佛，皆由此義而得成就，我等亦當逮此法義。」</p>
<p>爾時，有菩薩名曰無觀，即從座起，偏露右臂叉手長跪，白佛言：「世尊！我等八人於此賢劫中，當擁護是善男子、善女人受持諷誦是句義者，便當獲十功德福。云何為十？一者、得無形相法；二者、深入法藏；三者辯才第一；四者、得無量法；五者、獲捷疾智；六者、不捨弘誓心；七者、定意自在；八者、逆知眾生念；九者、立無生心；十者、行本自然。若善男子、善女人受持諷誦此句義者，便當獲十功德。若使三千大千剎土滿中善男子、善女人，皆令成就得菩薩道，故不如是善男子、善女人受持諷誦此一句義。何以故？諸善功德皆由是生。」</p>
<p>爾時，世尊告淨菩薩：「云何？族姓子！令三千大千剎土眾生盡為釋提桓因，其功德福寧為多不？」</p>
<p>淨菩薩白言：「甚多甚多。世尊！」</p>
<p>佛言：「故不如立信善男子、善女人修三禪本，其功德福甚多甚多。」</p>
<p>佛言：「云何？族姓子！若三千大千剎土眾生盡為梵天，一一梵天神德無量，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如一地菩薩摩訶薩修三禪行，其功德福不可稱量，不可以譬喻為比。」</p>
<p>佛復告淨菩薩曰：「云何？族姓子！若善男子、善女人已在一地得菩薩號，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如二地菩薩摩訶薩修三禪行，其功德福不可稱量。何以故？二地三禪行非一地所能及。」</p>
<p>佛復告淨菩薩曰：「云何？族姓子！若二地菩薩皆令成就，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如三地菩薩摩訶薩修三禪行，其功德福不可稱量。何以故？三地菩薩非二地所及。」</p>
<p>佛復告淨菩薩曰：「云何？族姓子！若三地菩薩摩訶薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如四地菩薩摩訶薩修三禪行，其功德福不可稱量。何以故？四地三禪非三地三禪所及。」</p>
<p>佛復告淨菩薩曰：「云何？族姓子！四地菩薩摩訶薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如五地菩薩修三禪行，其功德福不可稱量。何以故？五地三禪非四地三禪所及。」</p>
<p>佛復告淨菩薩曰：「云何？族姓子！若五地菩薩摩訶薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如六地菩薩修三禪行，其功德福不可稱量。何以故？六地三禪非五地三禪所及。」</p>
<p>佛復告淨菩薩曰：「云何？族姓子！六地菩薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如七地菩薩修三禪行，其功德福不可稱量。何以故？七地三禪非六地三禪所及。」</p>
<p>佛復告淨菩薩曰：「云何？族姓子！若七地菩薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如八地菩薩修三禪行，其功德福不可稱量。何以故？八地三禪非七地三禪所及。」</p>
<p>佛復告淨菩薩曰：「云何？族姓子！九地菩薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如十地菩薩摩訶薩修三禪行，其功德福不可稱量。何以故？十地三禪非九地三禪所及。」</p>
<p>佛復告淨菩薩曰：「云何？族姓子！十地菩薩具足三禪，遍滿三千大千世界，其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如一生補處菩薩摩訶薩。何以故？一生補處三禪非十住三禪所及。」</p>
<p>佛復告淨菩薩曰：「云何？族姓子！一生補處菩薩修三禪行，遍滿三千大千世界。云何？族姓子！其功德福寧為多不？」</p>
<p>淨菩薩白佛言：「甚多甚多。世尊！」</p>
<p>佛言：「故不如如來、至真、等正覺須臾之間念三禪得其功德，其功德福不可稱量。一切諸佛世尊由是三禪，而得具足一切諸法。」</p>
<p>爾時，世尊便說斯偈：</p>

<div class="lg regular" style="margin-left:1em;"><div class='lg-row'>「三禪諸佛母，　出生一切法，</div>
<div class='lg-row'>拔濟眾生苦，　得為人中尊。</div>
<div class='lg-row'>十地菩薩種，　所獲禪不同，</div>
<div class='lg-row'>本慧無若干，　息心為第一。</div>
<div class='lg-row'>現在十六法，　於中自娛樂，</div>
<div class='lg-row'>不猗三毒本，　乃應十句義。</div>
<div class='lg-row'>超越無量界，　不失本觀行，</div>
<div class='lg-row'>度脫諸眾生，　是謂三禪行。</div>
<div class='lg-row'>諸法如夢幻，　非有非不有，</div>
<div class='lg-row'>盡化一切類，　是謂三禪行。</div>
<div class='lg-row'>雖未在十地，　能施作佛事，</div>
<div class='lg-row'>能現種種變，　是謂三禪行。</div>
<div class='lg-row'>無等十二輪，　暢演本無行，</div>
<div class='lg-row'>受入諸根本，　是謂三禪行。</div>
<div class='lg-row'>生死無有量，　不滯三有道，</div>
<div class='lg-row'>識神自然轉，　是謂三禪行。</div>
<div class='lg-row'>人既知非常，　不著世榮寵，</div>
<div class='lg-row'>真人斷彼此，　是謂三禪行。</div>
<div class='lg-row'>有情非有情，　無情亦復然，</div>
<div class='lg-row'>道行過三界，　是謂三禪行。</div>
<div class='lg-row'>生死本無兆，　因緣有諸法，</div>
<div class='lg-row'>彼彼不相知，　是謂三禪行。</div>
<div class='lg-row'>慈愍普育養，　不著身想本，</div>
<div class='lg-row'>法性無高下，　是謂三禪行。</div>
<div class='lg-row'>菩薩根本行，　惟空無相願，</div>
<div class='lg-row'>得趣泥洹門，　是謂三禪行。</div>
<div class='lg-row'>道從四等心，　弘誓不可動，</div>
<div class='lg-row'>十慧超眾道，　是謂三禪行。</div>
<div class='lg-row'>具檀度無極，　拯濟下劣人，</div>
<div class='lg-row'>隨所充其念，　是謂三禪行。</div>
<div class='lg-row'>守戒無所犯，　如護吉祥瓶，</div>
<div class='lg-row'>念念不雜想，　是謂三禪行。</div>
<div class='lg-row'>忍辱行之本，　受對心不變，</div>
<div class='lg-row'>無想如虛空，　是謂三禪行。</div>
<div class='lg-row'>無數劫精進，　終不懷懈怠，</div>
<div class='lg-row'>教訓眾生類，　是謂三禪行。</div>
<div class='lg-row'>正受三禪行，　一意念不變，</div>
<div class='lg-row'>感動十方界，　是謂三禪行。</div>
<div class='lg-row'>智慧大海淵，　平等無有二，</div>
<div class='lg-row'>蠲除諸妄想，　是謂三禪行。</div>
<div class='lg-row'>善權無方法，　變現無有量，</div>
<div class='lg-row'>不計有貴賤，　是謂三禪行。」</div>
</div><p>爾時，世尊說此偈已，百千億眾生皆發無上心，得三禪行。◎</p>
</div>
<div class='div-pin'><a id='mulu25' />
<p class='h1'>◎菩薩瓔珞經隨行品第十九</p><p>爾時，天、龍、鬼神、阿須倫、迦留羅、旃陀羅、摩休勒、人與非人，及諸菩薩摩訶薩，比丘、比丘尼、優婆塞、優婆夷，各自生念：「我等欲觀如來神智變化無量，遊諸世界還復故處無覺知者。」</p>
<p>時有梵天名曰尊復尊，從他方佛剎來，行過三禪無所復畏，即從座起，偏露右臂，叉手長跪，而作頌曰：</p>

<div class="lg regular" style="margin-left:1em;"><div class='lg-row'>「天尊三達智，　悉觀三世本，</div>
<div class='lg-row'>斷惑去狐疑，　為現神智道。</div>
<div class='lg-row'>如爾性自然，　行過超三有，</div>
<div class='lg-row'>菩薩瓔珞慧，　為總何等行？</div>
<div class='lg-row'>道樹諸法本，　無生心第一，</div>
<div class='lg-row'>自寤無師受，　為隨何行得？</div>
<div class='lg-row'>超越下劣地，　上慕菩薩道，</div>
<div class='lg-row'>宣暢四要法，　梵行清淨本。</div>
<div class='lg-row'>天世眾生類，　念念各不同，</div>
<div class='lg-row'>滅想令不起，　何由而得成？</div>
<div class='lg-row'>法界本自空，　受慧有若干，</div>
<div class='lg-row'>一行得作佛，　復由何等辦？</div>
<div class='lg-row'>生死十二海，　流轉尚不停，</div>
<div class='lg-row'>佛慧無邊際，　尋究而度之。</div>
<div class='lg-row'>道本從一相，　斷滅無所生，</div>
<div class='lg-row'>觀外身塵勞，　內法亦復然。</div>
<div class='lg-row'>來處去此遠，　願樂欲聞法，</div>
<div class='lg-row'>唯尊一一演，　永令無塵湮。」</div>
</div><p>爾時，世尊告尊復尊曰：「善哉，善哉！族姓子！能於如來前而問斯義，今當以偈一一分別。</p>

<div class="lg regular" style="margin-left:1em;"><div class='lg-row'>「本從無數世，　親近善知識，</div>
<div class='lg-row'>不見本末空，　是謂隨行得。</div>
<div class='lg-row'>思惟無量法，　分別本末空，</div>
<div class='lg-row'>道果不染污，　是謂隨行得。</div>
<div class='lg-row'>所念不處邪，　不離正法本，</div>
<div class='lg-row'>一相本自寂，　是謂隨行得。</div>
<div class='lg-row'>十力王三千，　永度彼此岸，</div>
<div class='lg-row'>修行本無法，　消滅五陰苦，</div>
<div class='lg-row'>慧明所照處，　上徹空無際，</div>
<div class='lg-row'>善化隨本教，　是謂隨行得。</div>
<div class='lg-row'>空性澹然安，　無願相亦然，</div>
<div class='lg-row'>三定等有伴，　是謂隨行得。</div>
<div class='lg-row'>當其入定時，　諸法無所有，</div>
<div class='lg-row'>捨身染一身，　是謂隨行得。</div>
<div class='lg-row'>諸佛法不異，　分別隨其人，</div>
<div class='lg-row'>過去已滅行，　豈復有根兆？</div>
<div class='lg-row'>人智所修習，　守信為權法，</div>
<div class='lg-row'>自滅吾我想，　是謂隨行得。</div>
<div class='lg-row'>從久遠以來，　眾生染著有，</div>
<div class='lg-row'>有竟不自知，　豈識無想法？</div>
<div class='lg-row'>但為大聖人，　分別隨其類，</div>
<div class='lg-row'>導引以正要，　是謂隨行得。</div>
<div class='lg-row'>劫數亦不難，　令可如彈指，</div>
<div class='lg-row'>難寤癡惑人，　就善乃為難，</div>
<div class='lg-row'>一身復一身，　經歷億萬姟，</div>
<div class='lg-row'>愍以無念想，　不度終不捨，</div>
<div class='lg-row'>行本由自然，　利鈍各有品，</div>
<div class='lg-row'>今蒙大光明，　是謂隨行得。</div>
<div class='lg-row'>本我自造行，　今復受其報，</div>
<div class='lg-row'>行盡無三界，　獨立無所猗，</div>
<div class='lg-row'>人想眾常想，　非是聖律教，</div>
<div class='lg-row'>能捨彼此想，　是謂隨行得。</div>
<div class='lg-row'>計身本自無，　況有識神念？</div>
<div class='lg-row'>愚惑眾生類，　初不能捨離，</div>
<div class='lg-row'>道忍有五行，　初念中亦然，</div>
<div class='lg-row'>思惟不淨觀，　是謂隨行得。</div>
<div class='lg-row'>身淨無瑕垢，　終不造邪業，</div>
<div class='lg-row'>所以口真誠，　由本無欺故，</div>
<div class='lg-row'>道潤所及處，　輒得有所濟，</div>
<div class='lg-row'>由前有麁澁，　豈怨潤不及？</div>
<div class='lg-row'>弘誓恒平等，　不念麁以細，</div>
<div class='lg-row'>行等無彼此，　是謂隨行得。</div>
<div class='lg-row'>人知超其難，　自守無他念，</div>
<div class='lg-row'>自濟復濟彼，　是謂隨行得。</div>
<div class='lg-row'>如人視五色，　自起其識想，</div>
<div class='lg-row'>痛陰由是滋，　不離大災患。</div>
<div class='lg-row'>識法不可見，　緣生若干念，</div>
<div class='lg-row'>一生復一滅，　欲免甚為難。</div>
<div class='lg-row'>道慧有五相，　分別成敗法，</div>
<div class='lg-row'>行盡無窠窟，　時識竟所在。</div>
<div class='lg-row'>一形受一形，　身身不磨滅，</div>
<div class='lg-row'>夫欲伐其樹，　欲盡勿捨根。</div>
<div class='lg-row'>識根為蔓莚，　所至無有礙，</div>
<div class='lg-row'>力士諸仙道，　誰能尋其本？</div>
<div class='lg-row'>唯有三界尊，　能攝使不逸，</div>
<div class='lg-row'>燒以智慧火，　莫知闇冥處。</div>
<div class='lg-row'>無明眾行災，　抑遏善根本。</div>
<div class='lg-row'>洗以八解水，　除垢無塵堙。</div>
<div class='lg-row'>生死往來苦，　今世就後世，</div>
<div class='lg-row'>咄嗟此苦惱！　非聖孰能濟？</div>
<div class='lg-row'>諸天受福堂，　四梵亦復然，</div>
<div class='lg-row'>行由清淨果，　德為人中上。</div>
<div class='lg-row'>思惟古昔來，　本無三惡趣，</div>
<div class='lg-row'>本造今自受，　何為復有疑？</div>
<div class='lg-row'>若使諸世尊，　不顯曜道教，</div>
<div class='lg-row'>便於如來所，　可譏說其過。</div>
<div class='lg-row'>吾亦愍念汝，　受生不達本，</div>
<div class='lg-row'>如此眾生類，　不受聖訓教。</div>
<div class='lg-row'>過佛無有量，　汝由不覩聞，</div>
<div class='lg-row'>將來恒沙佛，　豈從得蒙濟？</div>
<div class='lg-row'>人心霍然寤，　不待劫數期，</div>
<div class='lg-row'>一聞便成佛，　不歷諸法界。</div>
<div class='lg-row'>但念群品黨，　不慇勤於道，</div>
<div class='lg-row'>所以自墜落，　永處五道淵。</div>
<div class='lg-row'>如鳥飛虛空，　憑翅乃得逝，</div>
<div class='lg-row'>人無止觀定，　何由獲空慧？</div>
<div class='lg-row'>生死無限齊，　道力過百行，</div>
<div class='lg-row'>染以無形服，　自致道果成。</div>
<div class='lg-row'>五陰本無形，　為作形色相，</div>
<div class='lg-row'>德過諸釋梵，　為說無相法。</div>
<div class='lg-row'>行人觀外色，　內識往分別，</div>
<div class='lg-row'>彼色非我造，　我心自往染。</div>
<div class='lg-row'>色本非我本，　色性竟有無，</div>
<div class='lg-row'>計我識亦爾，　本從何所生？</div>
<div class='lg-row'>爾乃自覺悟，　外色自空寂，</div>
<div class='lg-row'>內識亦復爾，　澹然本無生。</div>
<div class='lg-row'>人念非常空，　自觀身本法，</div>
<div class='lg-row'>爾乃得至彼，　永處無為岸。</div>
<div class='lg-row'>本受五陰身，　欲脫未能離，</div>
<div class='lg-row'>受胎是大患，　未離有何益？</div>
<div class='lg-row'>五分法身具，　戒定慧解成，</div>
<div class='lg-row'>熏以道德香，　蠲除世臭穢。</div>
<div class='lg-row'>人解修明慧，　億劫不懈怠，</div>
<div class='lg-row'>眾德自然具，　故號無等倫。</div>
<div class='lg-row'>戾意隨習俗，　處尊不為憍，</div>
<div class='lg-row'>隨行從高下，　令立永處安。</div>
<div class='lg-row'>或入三塗苦，　為現權慧智，</div>
<div class='lg-row'>外如代受苦，　內心無所染。</div>
<div class='lg-row'>吾昔無數世，　修行菩薩道，</div>
<div class='lg-row'>以獲盡信忍，　行過二住地。</div>
<div class='lg-row'>爾時諸佛集，　普從十方來，</div>
<div class='lg-row'>為一下劣故，　欲令免無救。</div>
<div class='lg-row'>諸佛各伸手，　障令不至罪，</div>
<div class='lg-row'>罪力難可蔽，　攘手牽入獄。</div>
<div class='lg-row'>諸佛尋其後，　復到地獄中，</div>
<div class='lg-row'>欲救彼罪人，　令離眾苦惱。</div>
<div class='lg-row'>如來神智力，　身放大光明，</div>
<div class='lg-row'>普曜地獄中，　晃若同一色。</div>
<div class='lg-row'>罪人見光明，　無復身痛想，</div>
<div class='lg-row'>皆悉蒙光明，　得離地獄難。</div>
<div class='lg-row'>唯彼一眾生，　諸佛不能救，</div>
<div class='lg-row'>五逆不慎行，　乃致是苦惱。</div>
<div class='lg-row'>吾從是以來，　進行不懈怠，</div>
<div class='lg-row'>不以生死苦，　中有變悔心。</div>
<div class='lg-row'>今既得成佛，　號字釋迦文，</div>
<div class='lg-row'>壞敗五陰身，　眾德普備具。</div>
<div class='lg-row'>受罪無終竟，　不識善根原，</div>
<div class='lg-row'>行盡超眾德，　乃應虛空性。</div>
<div class='lg-row'>恐今亦當有，　受罪無救者，</div>
<div class='lg-row'>非神力所能，　制住令不往。</div>
<div class='lg-row'>空性雖清淨，　行滿乃得具，</div>
<div class='lg-row'>神足五通法，　未能離此惱。</div>
<div class='lg-row'>五陰各有性，　所造非一品，</div>
<div class='lg-row'>忍智度無極，　行具乃得成。</div>
<div class='lg-row'>道生諸法本，　滋長無有法，</div>
<div class='lg-row'>立志如安明，　終不可沮壞。</div>
<div class='lg-row'>譬如有士夫，　為空施畔齊，</div>
<div class='lg-row'>此由冀可得，　欲免罪甚難。</div>
<div class='lg-row'>七寶諸宮室，　象馬國財寶，</div>
<div class='lg-row'>斯盡如幻化，　暫有不常停。</div>
<div class='lg-row'>轉輪聖王位，　統領四天下，</div>
<div class='lg-row'>是亦磨滅法，　無常不久存。</div>
<div class='lg-row'>如彼修行人，　分別色根原，</div>
<div class='lg-row'>解知本自爾，　是謂成色陰。</div>
<div class='lg-row'>身痛有百八，　內外中間法，</div>
<div class='lg-row'>知痛所出生，　是應痛陰法，</div>
<div class='lg-row'>想如野馬遊，　壞有無所有，</div>
<div class='lg-row'>抑制想不生，　是謂應想陰。</div>
<div class='lg-row'>三行成三法，　滅三乃應三，</div>
<div class='lg-row'>拔斷三毒根，　不染三世有。</div>
<div class='lg-row'>五法已成具，　不受識無識，</div>
<div class='lg-row'>無內外六塵，　是謂為識陰。</div>
<div class='lg-row'>執四方便道，　乘四無畏慧，</div>
<div class='lg-row'>超四道果證，　故應四聚要。</div>
<div class='lg-row'>生死海無疆，　曠大無邊涯，</div>
<div class='lg-row'>乘六神足道，　乃得遊其淵。</div>
<div class='lg-row'>愍念愚惑種，　忨習不捨離，</div>
<div class='lg-row'>形如芭蕉樹，　有皮裏無實。</div>
<div class='lg-row'>我今樹王下，　瓔珞諸道品，</div>
<div class='lg-row'>功勳超百億，　世雄尊第一。</div>
<div class='lg-row'>今日無等倫，　現生於五濁，</div>
<div class='lg-row'>不為塵垢染，　如蓮華無著。</div>
<div class='lg-row'>當守護其心，　不為塵勞惑，</div>
<div class='lg-row'>內以八正覺，　瓔珞身心法，</div>
<div class='lg-row'>外以諸相好，　莊嚴諸國土，</div>
<div class='lg-row'>明慧修二觀，　相好自嚴飾。</div>
<div class='lg-row'>本從四大成，　成敗無所有，</div>
<div class='lg-row'>前念非後念，　新新成塵勞。</div>
<div class='lg-row'>施心於一切，　高下無所逆，</div>
<div class='lg-row'>內具度無極，　無猗無所處。</div>
<div class='lg-row'>守戒常一心，　觀彼無所犯，</div>
<div class='lg-row'>擁護眾道德，　不闕戒性行。</div>
<div class='lg-row'>三地有十法，　無形不可見，</div>
<div class='lg-row'>權詐入生死，　示現世徑路。</div>
<div class='lg-row'>生世眾苦患，　憂畏無數變，</div>
<div class='lg-row'>聖人能往來，　不以此為危。</div>
<div class='lg-row'>大道本無形，　非有無生慧，</div>
<div class='lg-row'>相相度無極，　而自瓔珞身。</div>
<div class='lg-row'>眼視上下眴，　遠覩無有疆，</div>
<div class='lg-row'>修淨度無極，　獲此無礙報。</div>
<div class='lg-row'>脚跟細平正，　修治大聖座，</div>
<div class='lg-row'>今獲無垢報，　具道度無極。</div>
<div class='lg-row'>[蹲-酋+(十/田/ㄙ)]如布重金，　亦不受塵水，</div>
<div class='lg-row'>舉足如旋風，　機關無觸礙。</div>
<div class='lg-row'>心華不著塵，　內悅色外發，</div>
<div class='lg-row'>皆由忍辱報，　故號度無極。</div>
<div class='lg-row'>執心如金剛，　演布道地法，</div>
<div class='lg-row'>知過無量世，　具足無礙度。</div>
<div class='lg-row'>口演八種音，　悉布諸言教，</div>
<div class='lg-row'>至誠不染有，　是謂不欺度。</div>
<div class='lg-row'>道由三觀想，　能逮平等慧，</div>
<div class='lg-row'>心不著是非，　應於無生度。</div>
<div class='lg-row'>初發弘誓心，　不為少許人，</div>
<div class='lg-row'>自然成道覺，　是名具空度。</div>
<div class='lg-row'>神足遊佛土，　身心無限礙，</div>
<div class='lg-row'>一意無移易，　神足度無極。</div>
<div class='lg-row'>本由色墮有，　知色非有常，</div>
<div class='lg-row'>今受此色身，　眾好度無極。</div>
<div class='lg-row'>痛法有內外，　非苦非有樂，</div>
<div class='lg-row'>蠲除內外法，　無行度無極。</div>
<div class='lg-row'>五根有五法，　要由十八持，</div>
<div class='lg-row'>分別除去五，　無報度無極。</div>
<div class='lg-row'>守護身口意，　攝令無放逸，</div>
<div class='lg-row'>淨響普照曜，　八道度無極。</div>
<div class='lg-row'>不猗三覺觀，　亦無生起滅，</div>
<div class='lg-row'>息意不復生，　無言度無極。</div>
<div class='lg-row'>清淨如蓮華，　博聞無所染，</div>
<div class='lg-row'>常訓化眾生，　淨教度無極。</div>
<div class='lg-row'>平等無二想，　不懷偏局心，</div>
<div class='lg-row'>如日照虛空，　慧觀度無極。</div>
<div class='lg-row'>仁智不可量，　無生不可見，</div>
<div class='lg-row'>施心無量慧，　道智度無極。</div>
<div class='lg-row'>觀三千世界，　起滅無所有，</div>
<div class='lg-row'>善覺寤一切，　無想度無極。</div>
<div class='lg-row'>知生本無主，　因緣生諸法，</div>
<div class='lg-row'>成就有無道，　平等度無極。</div>
<div class='lg-row'>總持無礙道，　解脫成就慧，</div>
<div class='lg-row'>分別無我想，　空淨度無極。</div>
<div class='lg-row'>生死有五難，　染著世俗塵，</div>
<div class='lg-row'>遊空無量境，　權智度無極。</div>
<div class='lg-row'>已脫生死縛，　遊戲解脫中，</div>
<div class='lg-row'>清淨無亂想，　果報度無極。</div>
<div class='lg-row'>在世現苦行，　執心如金剛，</div>
<div class='lg-row'>已超三有道，　自然度無極。</div>
<div class='lg-row'>或在虛空界，　念法無亂想，</div>
<div class='lg-row'>如空有所容，　無形度無極。</div>
<div class='lg-row'>快哉無生道，　永斷諸塵勞，</div>
<div class='lg-row'>不見有往來，　無行度無極。</div>
<div class='lg-row'>神足有四事，　恒遊十方剎，</div>
<div class='lg-row'>身心俱虛寂，　明慧度無極。</div>
<div class='lg-row'>本從平等心，　一意無所染，</div>
<div class='lg-row'>心超無量界，　微妙度無極。</div>
<div class='lg-row'>觀了生世苦，　一相無所起，</div>
<div class='lg-row'>道心不可轉，　金剛度無極。</div>
<div class='lg-row'>無學修梵行，　超越九次第，</div>
<div class='lg-row'>行盡不熾然，　瓔珞度無極。</div>
<div class='lg-row'>道從三慧觀，　分別定意行，</div>
<div class='lg-row'>自息心不起，　無量度無極。</div>
<div class='lg-row'>濟拔四惡道，　越次不受證，</div>
<div class='lg-row'>自然滅無明，　等分度無極。</div>
<div class='lg-row'>道教實微妙，　精進不可踰，</div>
<div class='lg-row'>平等無二法，　眾行度無極。</div>
<div class='lg-row'>生世眾苦難，　常習無上道，</div>
<div class='lg-row'>不見有無迹，　眾想度無極。</div>
<div class='lg-row'>生死多限礙，　不覩智慧光，</div>
<div class='lg-row'>道力以宣暢，　積行度無極。</div>
<div class='lg-row'>成就九禪法，　不染世俗智，</div>
<div class='lg-row'>一一分別想，　戒訓度無極。</div>
<div class='lg-row'>所以顯現法，　愍念一切人，</div>
<div class='lg-row'>不見度無度，　寂意度無極。</div>
<div class='lg-row'>遊至無量界，　承事諸賢聖，</div>
<div class='lg-row'>受教不忽忘，　總持度無極。</div>
<div class='lg-row'>復能現變化，　感動諸佛剎，</div>
<div class='lg-row'>亦不自貢高，　滅意度無極。</div>
<div class='lg-row'>追念過去世，　普修菩薩道，</div>
<div class='lg-row'>不著內諸漏，　觀行度無極。</div>
<div class='lg-row'>修治諸佛土，　清淨無瑕垢，</div>
<div class='lg-row'>度脫無量人，　法界度無極。</div>
<div class='lg-row'>眾生根無量，　身體極清淨，</div>
<div class='lg-row'>內外不染有，　了法度無極。</div>
<div class='lg-row'>知生不足貪，　權現無有方，</div>
<div class='lg-row'>不生眾想念，　無等度無極。</div>
<div class='lg-row'>身法若干種，　亦不生塵垢，</div>
<div class='lg-row'>莊嚴身體相，　功德度無極。</div>
<div class='lg-row'>從無央數劫，　積累修法本，</div>
<div class='lg-row'>積累不為己，　神通度無極。</div>
<div class='lg-row'>六情不著有，　分別無量慧，</div>
<div class='lg-row'>得過虛空際，　一心度無極。</div>
<div class='lg-row'>生在人中難，　受身無有量，</div>
<div class='lg-row'>眼不著外色，　無念度無極。</div>
<div class='lg-row'>執意無貪著，　生生亦不息，</div>
<div class='lg-row'>自滅內眾行，　空觀度無極。</div>
<div class='lg-row'>無畏無所著，　不見內外法，</div>
<div class='lg-row'>道意無若干，　神智度無極。</div>
<div class='lg-row'>佛身本自淨，　不為塵垢染，</div>
<div class='lg-row'>智達過百劫，　無心度無極。</div>
<div class='lg-row'>前心非今心，　生生而不絕，</div>
<div class='lg-row'>一意無所起，　大智度無極。</div>
<div class='lg-row'>億百千眾生，　度亦不見度，</div>
<div class='lg-row'>心念無非邪，　娛樂度無極。</div>
<div class='lg-row'>行盡受苦證，　達知三世本，</div>
<div class='lg-row'>不有小乘意，　本末度無極。</div>
<div class='lg-row'>於苦不念苦，　了知四非常，</div>
<div class='lg-row'>盡生更無身，　聖諦度無極。</div>
<div class='lg-row'>本從無量佛，　受決當作佛，</div>
<div class='lg-row'>亦不自歡慶，　等施度無極。</div>
<div class='lg-row'>心本不思議，　德超無有量，</div>
<div class='lg-row'>分別有無觀，　靜寂度無極。</div>
<div class='lg-row'>五道眾苦原，　不生清白法，</div>
<div class='lg-row'>八等過道行，　現身度無極。</div>
<div class='lg-row'>人體本無法，　不見法界相，</div>
<div class='lg-row'>上智過百行，　無畏度無極。</div>
<div class='lg-row'>一心一念頃，　受證無有難，</div>
<div class='lg-row'>永離諸漏法，　大聖度無極。</div>
<div class='lg-row'>本末永自離，　亦不見吾我，</div>
<div class='lg-row'>神力如虛空，　知足度無極。</div>
<div class='lg-row'>自攝持威儀，　不著諸相好，</div>
<div class='lg-row'>自守無所犯，　親近度無極。</div>
<div class='lg-row'>吾從無數世，　供養諸世尊，</div>
<div class='lg-row'>不毀諸法界，　無願度無極。</div>
<div class='lg-row'>亦不有悕望，　僥倖於諸法，</div>
<div class='lg-row'>非有無所生，　積行度無極。</div>
<div class='lg-row'>不念彼此岸，　超越生死海，</div>
<div class='lg-row'>究盡一切根，　無盡度無極。</div>
<div class='lg-row'>十六不思議，　亦名十六慧，</div>
<div class='lg-row'>從苦至無法，　無著度無極。</div>
<div class='lg-row'>生死無有底，　或出或隱沒，</div>
<div class='lg-row'>盡能觀了知，　性空度無極。</div>
<div class='lg-row'>身法三十二，　污染不淨行，</div>
<div class='lg-row'>一一能分別，　無著度無極。</div>
<div class='lg-row'>眼識有內外，　不受外身入，</div>
<div class='lg-row'>無畏無所動，　慈心度無極。</div>
<div class='lg-row'>如我坐佛樹，　莊嚴金剛座，</div>
<div class='lg-row'>降魔無所畏，　大慈度無極。</div>
<div class='lg-row'>愍念眾生類，　度人不見度，</div>
<div class='lg-row'>曠濟無有疆，　自離度無極。</div>
<div class='lg-row'>過去不復生，　不染當來塵，</div>
<div class='lg-row'>慧心無內外，　無疑度無極。</div>
<div class='lg-row'>內外陰持入，　不生諸塵垢，</div>
<div class='lg-row'>守一不放逸，　神足度無極。</div>
<div class='lg-row'>眼不著外色，　舌亦<span class='corr'>不</span>知味，</div>
<div class='lg-row'>除去貪著想，　無形度無極。</div>
<div class='lg-row'>分別菩薩心，　淨觀無所著，</div>
<div class='lg-row'>道從平等慧，　威儀度無極。</div>
<div class='lg-row'>自識宿命智，　知本所從來，</div>
<div class='lg-row'>不復興想念，　現生度無極。</div>
<div class='lg-row'>智者在世化，　盡苦無有餘，</div>
<div class='lg-row'>拔斷生死本，　苦行度無極。</div>
<div class='lg-row'>愍過慈母育，　慧普無高下，</div>
<div class='lg-row'>內不自見身，　無貪度無極。</div>
<div class='lg-row'>德遊無量境，　無有覺知者，</div>
<div class='lg-row'>亦不自稱歎，　法身度無極。</div>
<div class='lg-row'>復從諸佛受，　空慧無量法，</div>
<div class='lg-row'>自然盡苦際，　不起度無極。</div>
<div class='lg-row'>道從平等慧，　不染三有想，</div>
<div class='lg-row'>從是獲神足，　無我度無極。</div>
<div class='lg-row'>凡夫縛著四，　不離三界患，</div>
<div class='lg-row'>盡生更不造，　通慧度無極。</div>
<div class='lg-row'>從無央數劫，　定意不錯亂，</div>
<div class='lg-row'>意亦無移易，　本際度無極。</div>
<div class='lg-row'>神智無邊涯，　永除貪著有，</div>
<div class='lg-row'>逮得不起忍，　寂滅度無極。</div>
<div class='lg-row'>道慧觀七品，　法界無參差，</div>
<div class='lg-row'>一相不可見，　無形度無極。</div>
<div class='lg-row'>泥洹無生滅，　行迹無所有，</div>
<div class='lg-row'>能離彼此中，　隨行度無極。</div>
<div class='lg-row'>無明眾行本，　流轉十二海，</div>
<div class='lg-row'>不為識所染，　無著度無極。</div>
<div class='lg-row'>如爾四聖諦，　出生諸道果，</div>
<div class='lg-row'>滅意由四禪，　定意度無極。</div>
<div class='lg-row'>如來八解脫，　無苦亦無樂，</div>
<div class='lg-row'>能滅現在結，　無患度無極。</div>
<div class='lg-row'>不猗著三界，　造立於塵勞，</div>
<div class='lg-row'>修習神通慧，　快樂度無極。</div>
<div class='lg-row'>無住無往來，　亦不壞法性，</div>
<div class='lg-row'>永滅塵勞疇，　無變度無極。</div>
<div class='lg-row'>如色本無色，　色性常自然，</div>
<div class='lg-row'>了知三世苦，　滅意度無極。</div>
<div class='lg-row'>不受外塵垢，　定意無他想，</div>
<div class='lg-row'>生盡更不造，　無受度無極。</div>
<div class='lg-row'>現變無央數，　終不自為己，</div>
<div class='lg-row'>道慧無三礙，　本際度無極。</div>
<div class='lg-row'>入定除三想，　不見我人壽，</div>
<div class='lg-row'>執信無馳騁，　眾智度無極。</div>
<div class='lg-row'>空無相願法，　三昧聖道觀，</div>
<div class='lg-row'>寂然滅一意，　懷來度無極。</div>
<div class='lg-row'>道生無量法，　從是得到彼，</div>
<div class='lg-row'>玄達三世苦，　受樂度無極。</div>
<div class='lg-row'>知生為大災，　穿漏諸法界，</div>
<div class='lg-row'>捨一不染著，　眾妙度無極。</div>
<div class='lg-row'>慈悲四等心，　普潤於一切，</div>
<div class='lg-row'>化導無尊卑，　大智度無極。</div>
<div class='lg-row'>四大因緣形，　體性不可轉，</div>
<div class='lg-row'>欲達解脫門，　三向度無極。</div>
<div class='lg-row'>若劫欲盡燒，　不懷恐懼心，</div>
<div class='lg-row'>自然通道力，　無想度無極。</div>
<div class='lg-row'>亦不自生念，　分別若干想，</div>
<div class='lg-row'>佛慧無有窮，　大海度無極。</div>
<div class='lg-row'>功勳過眾行，　本業無有量，</div>
<div class='lg-row'>無一不見一，　離群度無極。</div>
<div class='lg-row'>弘誓具足願，　觀身無形相，</div>
<div class='lg-row'>破壞四魔患，　莊嚴度無極。</div>
<div class='lg-row'>無念諸法本，　泥洹寂然淨，</div>
<div class='lg-row'>諸佛所遊處，　深藏度無極。</div>
<div class='lg-row'>無相不可見，　從一乃成佛，</div>
<div class='lg-row'>去離心本法，　一義度無極。</div>
<div class='lg-row'>究盡諸道果，　不有三窠窟，</div>
<div class='lg-row'>慧照無邊涯，　立本度無極。</div>
<div class='lg-row'>生死諸艱難，　無為澹然安，</div>
<div class='lg-row'>不生五塵垢，　總持度無極。</div>
<div class='lg-row'>遍遊無量世，　教化眾生類，</div>
<div class='lg-row'>經歷生死苦，　斷苦度無極。</div>
<div class='lg-row'>現處母胞胎，　實不染著有，</div>
<div class='lg-row'>心淨如虛空，　本慧度無極。</div>
<div class='lg-row'>不見有受報，　果證諸明慧，</div>
<div class='lg-row'>分別四道本，　修荷度無極。</div>
<div class='lg-row'>本從無量世，　法界不思議，</div>
<div class='lg-row'>平等無二心，　廣慧度無極。</div>
<div class='lg-row'>佛法甚深妙，　非二乘所及，</div>
<div class='lg-row'>超越無量行，　無疑度無極。</div>
<div class='lg-row'>先淨其眼根，　淨修心本行，</div>
<div class='lg-row'>慕及菩薩道，　淨意度無極。</div>
<div class='lg-row'>執意如金剛，　清淨無瑕穢，</div>
<div class='lg-row'>永離有無界，　道果度無極。</div>
<div class='lg-row'>古昔諸世尊，　坐此元吉樹，</div>
<div class='lg-row'>降伏四魔怨，　忍力度無極。</div>
<div class='lg-row'>神識在虛空，　初無恚怒心，</div>
<div class='lg-row'>亦不生塵垢，　超越度無極。</div>
<div class='lg-row'>神力超無量，　一切諸世界，</div>
<div class='lg-row'>亦不著可欲，　無垢度無極。</div>
<div class='lg-row'>夫欲究盡空，　內淨外亦然，</div>
<div class='lg-row'>分別非常想，　因緣度無極。</div>
<div class='lg-row'>光明照諸界，　蠲除諸闇昧，</div>
<div class='lg-row'>不起若干想，　斷垢度無極。</div>
<div class='lg-row'>慧觀有三法，　永除欲怒癡，</div>
<div class='lg-row'>不為色所染，　智行度無極。</div>
<div class='lg-row'>設從億千劫，　意志弘誓心，</div>
<div class='lg-row'>不見眾生類，　淨教度無極。</div>
<div class='lg-row'>八等大道行，　內外無我想，</div>
<div class='lg-row'>佛界法界淨，　無量度無極。</div>
<div class='lg-row'>人本修其行，　拔斷十二緣，</div>
<div class='lg-row'>除貪不著有，　一意度無極。</div>
<div class='lg-row'>欲修人道行，　先護身口意，</div>
<div class='lg-row'>十善眾行本，　應法度無極。</div>
<div class='lg-row'>我本不造癡，　根本為所在，</div>
<div class='lg-row'>十慧無量智，　本無度無極。</div>
<div class='lg-row'>法界不思議，　成就無畏法，</div>
<div class='lg-row'>盡生死根本，　重擔度無極。</div>
<div class='lg-row'>如來慈慧等，　養育無高下，</div>
<div class='lg-row'>除去染污心，　無望度無極。</div>
<div class='lg-row'>發趣大乘意，　接度諸有礙，</div>
<div class='lg-row'>不見生死本，　遠離度無極。</div>
<div class='lg-row'>弘誓執勤苦，　遊戲諸定意，</div>
<div class='lg-row'>常懷反復心，　忘報度無極。</div>
<div class='lg-row'>眾生平等慧，　盡知諸根本，</div>
<div class='lg-row'>不懷塵欲心，　權慧度無極。</div>
<div class='lg-row'>大道甚為妙，　不為塵欲動，</div>
<div class='lg-row'>三空捨本意，　究<span class='corr'>竟</span>度無極。</div>
<div class='lg-row'>於此賢劫中，　諸佛興出世，</div>
<div class='lg-row'>拔苦無三礙，　周旋度無極。</div>
<div class='lg-row'>身放平等光，　接度無數眾，</div>
<div class='lg-row'>知生不染生，　善友度無極。</div>
<div class='lg-row'>欲成無上道，　親近善知識，</div>
<div class='lg-row'>能盡苦本際，　無盡度無極。</div>
<div class='lg-row'>四道無往來，　住壽無數劫，</div>
<div class='lg-row'>究盡道根本，　無變度無極。</div>
<div class='lg-row'>欲究盡生死，　勿懷退轉心，</div>
<div class='lg-row'>勇健不可壞，　立志度無極。</div>
<div class='lg-row'>行施無所愛，　亦不興三想，</div>
<div class='lg-row'>本末悉自空，　解慧度無極。</div>
<div class='lg-row'>道力如虛空，　不計五陰身，</div>
<div class='lg-row'>色本非有色，　清淨度無極。</div>
<div class='lg-row'>無生眾慧本，　常想非有真，</div>
<div class='lg-row'>不見有教化，　智力度無極。</div>
<div class='lg-row'>過去無數劫，　有佛如我號，</div>
<div class='lg-row'>修平等法本，　無形度無極。</div>
<div class='lg-row'>大辯如來出，　消滅愛欲塵，</div>
<div class='lg-row'>教訓眾生類，　信根度無極。</div>
<div class='lg-row'>有佛名無礙，　苦行無量劫，</div>
<div class='lg-row'>攝意不放逸，　守戒度無極。</div>
<div class='lg-row'>次名弘誓佛，　教化無高下，</div>
<div class='lg-row'>意等如虛空，　忍辱度無極。</div>
<div class='lg-row'>有佛名大願，　究盡生死根，</div>
<div class='lg-row'>變化無數身，　慇懃度無極。</div>
<div class='lg-row'>道本自清淨，　不見虛空慧，</div>
<div class='lg-row'>無形不可見，　慈悲度無極。</div>
<div class='lg-row'>更樂八十六，　菩薩所修行，</div>
<div class='lg-row'>無有三毒本，　不起度無極。</div>
<div class='lg-row'>賢聖十六心，　悉知無所有，</div>
<div class='lg-row'>不壞諸法界，　無身度無極。</div>
<div class='lg-row'>一心一念中，　不離禪定觀，</div>
<div class='lg-row'>復從一意起，　無想度無極。</div>
<div class='lg-row'>虛空無邊涯，　寂意無染污，</div>
<div class='lg-row'>捨一不著一，　定意度無極。</div>
<div class='lg-row'>吾本應此行，　寂然無想念，</div>
<div class='lg-row'>息意處現在，　無礙度無極。</div>
<div class='lg-row'>禪定自滅意，　淨觀滅三想，</div>
<div class='lg-row'>道慧自然淨，　除染度無極。</div>
<div class='lg-row'>佛境不思議，　眾生界亦然，</div>
<div class='lg-row'>法性自然寂，　無形度無極。</div>
<div class='lg-row'>能度生死難，　不念三界苦，</div>
<div class='lg-row'>忍意不起想，　澹泊度無極。</div>
<div class='lg-row'>入三世定意，　盡知眾生根，</div>
<div class='lg-row'>自觀內外身，　無願度無極。</div>
<div class='lg-row'>八部鬼神界，　隨彼而教化，</div>
<div class='lg-row'>為現神足力，　滅跡度無極。</div>
<div class='lg-row'>善權教眾生，　不離本末空，</div>
<div class='lg-row'>分別四無畏，　無我度無極。</div>
<div class='lg-row'>思惟內外身，　分別空無慧，</div>
<div class='lg-row'>不觀有吾我，　法意度無極。</div>
<div class='lg-row'>生遇賢聖樂，　八解無所著，</div>
<div class='lg-row'>不興眾想念，　如幻度無極。</div>
<div class='lg-row'>正法無男女，　意由思想生，</div>
<div class='lg-row'>深法不可見，　惡露度無極。</div>
<div class='lg-row'>分身無量形，　復還合為一，</div>
<div class='lg-row'>無能覺知者，　身密度無極。</div>
<div class='lg-row'>如來眾相具，　色身遊世間，</div>
<div class='lg-row'>神足而教化，　無猗度無極。</div>
<div class='lg-row'>凡夫未入學，　不觀內外身，</div>
<div class='lg-row'>聖慧甚深妙，　相好度無極。</div>
<div class='lg-row'>本從神足起，　意法無高下，</div>
<div class='lg-row'>菩薩無形觀，　安樂度無極。</div>
<div class='lg-row'>禪定無念待，　息心無所著，</div>
<div class='lg-row'>遊戲八解池，　至誠度無極。</div>
<div class='lg-row'>人知五苦法，　仰修無為道，</div>
<div class='lg-row'>六通無漏法，　賢聖度無極。</div>
<div class='lg-row'>神通遊世間，　常習<span class='corr'>賢聖</span>律，</div>
<div class='lg-row'>不觀內外法，　無名度無極。</div>
<div class='lg-row'>習行無憍慢，　不懷顛倒心，</div>
<div class='lg-row'>不起諸結縛，　無穢度無極。</div>
<div class='lg-row'>若復死尸觀，　不念淨不淨，</div>
<div class='lg-row'>內外無所著，　無慢度無極。</div>
<div class='lg-row'>威儀如法律，　舉動不虛妄，</div>
<div class='lg-row'>眾智自衛護，　無對度無極。</div>
<div class='lg-row'>無身為道要，　不為塵所染，</div>
<div class='lg-row'>坐臥心常定，　自守度無極。</div>
<div class='lg-row'>聖人愍念俗，　為雨甘露法，</div>
<div class='lg-row'>演暢無量慧，　受化度無極。</div>
<div class='lg-row'>博施多恩惠，　覺觀除心本，</div>
<div class='lg-row'>蠲除苦惱患，　挌戰度無極。</div>
<div class='lg-row'>心念無量法，　示現無量變，</div>
<div class='lg-row'>尋憶通慧本，　奮迅度無極。</div>
<div class='lg-row'>內法無所念，　恒為外塵染，</div>
<div class='lg-row'>以彼無生智，　從願度無極。</div>
<div class='lg-row'>眾定自瓔珞，　眼識不起想，</div>
<div class='lg-row'>彼亦不自有，　無移度無極。</div>
<div class='lg-row'>修習眾智慧，　解脫度知見，</div>
<div class='lg-row'>欲飲不死漿，　甘露度無極。</div>
<div class='lg-row'>淨觀無貪著，　慧度空無異，</div>
<div class='lg-row'>分別四道果，　流轉度無極。</div>
<div class='lg-row'>猶如有士夫，　堪忍受塵勞，</div>
<div class='lg-row'>心慧無塵染，　隨願度無極。</div>
<div class='lg-row'>相相各有報，　非有行有法，</div>
<div class='lg-row'>超越四禪行，　生盡度無極。</div>
<div class='lg-row'>前世由本行，　無恚怒於人，</div>
<div class='lg-row'>自然離八難，　超越度無極。</div>
<div class='lg-row'>常人之所念，　合會有別離，</div>
<div class='lg-row'>非聖弘誓心，　分別度無極。</div>
<div class='lg-row'>以無照本有，　徹覩無有外，</div>
<div class='lg-row'>形累自然滅，　無見度無極。</div>
<div class='lg-row'>往詣虛空界，　速疾無所礙，</div>
<div class='lg-row'>不念中間法，　應律度無極。</div>
<div class='lg-row'>了本為一法，　志趣各有別，</div>
<div class='lg-row'>隨世染其色，　解縛度無極。</div>
<div class='lg-row'>分別三毒本，　行盡乃應行，</div>
<div class='lg-row'>知本非我有，　身本度無極。</div>
<div class='lg-row'>心遊得自在，　觀慾如熾然，</div>
<div class='lg-row'>消滅五道趣，　清涼度無極。</div>
<div class='lg-row'>無願在三有，　貪著五欲法，</div>
<div class='lg-row'>永離八無閑，　言說度無極。</div>
<div class='lg-row'>起滅無有定，　總持不忽忘，</div>
<div class='lg-row'>一切智慧足，　博聞度無極。</div>
<div class='lg-row'>受慧有四品，　他覺自不知，</div>
<div class='lg-row'>緣是逮七空，　捷疾度無極。</div>
<div class='lg-row'>佛道難究盡，　非心所能測，</div>
<div class='lg-row'>悉知無道觀，　七覺度無極。</div>
<div class='lg-row'>分別三十七，　如來聖道徑，</div>
<div class='lg-row'>一意不起想，　名身度無極。</div>
<div class='lg-row'>包識遠近法，　不念無礙道，</div>
<div class='lg-row'>十號一一異，　無數度無極。</div>
<div class='lg-row'>講授深要法，　心不懷怯弱，</div>
<div class='lg-row'>不願求無相，　智力度無極。</div>
<div class='lg-row'>入正八等慧，　不壞空性行，</div>
<div class='lg-row'>內自思惟法，　逮果度無極。</div>
<div class='lg-row'>名色若干變，　愛入塵勞病，</div>
<div class='lg-row'>不能達本無，　善察度無極。</div>
<div class='lg-row'>十法空無變，　意念縛著想，</div>
<div class='lg-row'>不念去外入，　限齊度無極。</div>
<div class='lg-row'>愍念世苦人，　憂畏無端數，</div>
<div class='lg-row'>建立權方便，　現化度無極。</div>
<div class='lg-row'>心堅如金剛，　非有為能壞，</div>
<div class='lg-row'>灌以甘露法，　深要度無極。</div>
<div class='lg-row'>本因虛空慧，　解脫無所礙，</div>
<div class='lg-row'>智明去塵垢，　見聞度無極。</div>
<div class='lg-row'>知奉賢聖律，　戒聞慧定心，</div>
<div class='lg-row'>道意志力強，　無闕度無極。</div>
<div class='lg-row'>知身本無形，　煎熬生死法，</div>
<div class='lg-row'>澹然歸虛寂，　解縛度無極。</div>
<div class='lg-row'>智者隨俗變，　終不著更樂，</div>
<div class='lg-row'>除結斷苦本，　尊上度無極。</div>
<div class='lg-row'>人中世雄師，　行過無量世，</div>
<div class='lg-row'>至誠不懷欺，　言應度無極。</div>
<div class='lg-row'>心念不思議，　究盡深法藏，</div>
<div class='lg-row'>分別如來界，　道覺度無極。</div>
<div class='lg-row'>如來十句義，　各各無形相，</div>
<div class='lg-row'>寂然無音聲，　授決度無極。</div>
<div class='lg-row'>觀身空無形，　清淨無所染，</div>
<div class='lg-row'>增上本無法，　行盡度無極。</div>
<div class='lg-row'>如來授記莂，　如如不變易，</div>
<div class='lg-row'>不見生滅本，　本淨度無極。</div>
<div class='lg-row'>正覺所教授，　不捨一切眾，</div>
<div class='lg-row'>盡令得覆護，　無比度無極。</div>
<div class='lg-row'>為人作橋梁，　究盡一切法，</div>
<div class='lg-row'>漸漸入深藏，　離苦度無極。</div>
<div class='lg-row'>教化眾生類，　不離法境界，</div>
<div class='lg-row'>進趣於道場，　自守度無極。</div>
<div class='lg-row'>眾生所歸趣，　盡向於道門，</div>
<div class='lg-row'>眾智自在慧，　無患度無極。</div>
<div class='lg-row'>與世作炬明，　為眾生作眼，</div>
<div class='lg-row'>令知所歸趣，　大道度無極。</div>
<div class='lg-row'>十力所現世，　拔斷憂苦人，</div>
<div class='lg-row'>智慧壞諸有，　神慧度無極。</div>
<div class='lg-row'>樂在閑靜處，　修習本所行，</div>
<div class='lg-row'>能變現眾生，　徑路度無極。</div>
<div class='lg-row'>於無量劫中，　守苦不捨苦，</div>
<div class='lg-row'>具足十法寶，　無離度無極。</div>
<div class='lg-row'>觀定如空等，　普能有所照，</div>
<div class='lg-row'>自觀復觀彼，　等性度無極。</div>
<div class='lg-row'>觀諸佛剎土，　眾智自瓔珞，</div>
<div class='lg-row'>遍遊十方界，　寂然度無極。</div>
<div class='lg-row'>復有無量法，　如來所宣暢，</div>
<div class='lg-row'>消滅非法本，　牢固度無極。</div>
<div class='lg-row'>眾生應受化，　聞法便得寤，</div>
<div class='lg-row'>斯等宿識利，　捷疾度無極。</div>
<div class='lg-row'>一切諸法本，　非有亦不無，</div>
<div class='lg-row'>道從無想生，　八法度無極。◎</div>
<div class='lg-row'>◎智慧照無量，　如師子無畏，</div>
<div class='lg-row'>觀見無常法，　無生度無極。</div>
<div class='lg-row'>說法不有說，　度人無有度，</div>
<div class='lg-row'>善權過百劫，　無染度無極。</div>
<div class='lg-row'>不沒亦不盡，　照曜一切人，</div>
<div class='lg-row'>宣暢如來慧，　無欲度無極。</div>
<div class='lg-row'>說法無法想，　不見吾我人，</div>
<div class='lg-row'>大慈度有無，　轉輪度無極。</div>
<div class='lg-row'>眾鳥樂于池，　青蓮芙蓉間，</div>
<div class='lg-row'>禪寂永除想，　無事度無極。</div>
<div class='lg-row'>說法有三事，　除其本末空，</div>
<div class='lg-row'>度此無量界，　無猗度無極。</div>
<div class='lg-row'>念察人根源，　觀彼心識意，</div>
<div class='lg-row'>不離菩薩誓，　畢竟度無極。</div>
<div class='lg-row'>隨時行方便，　不以苦經心，</div>
<div class='lg-row'>永捨增減意，　如法度無極。</div>
<div class='lg-row'>幻術著眼識，　不見有出生，</div>
<div class='lg-row'>耳識聞彼聲，　解空度無極。</div>
<div class='lg-row'>若彼大幻師，　現化諸飲食，</div>
<div class='lg-row'>鼻識而分別，　香熏度無極。</div>
<div class='lg-row'>如化之所造，　其義不可思，</div>
<div class='lg-row'>欲得究盡者，　味識度無極。</div>
<div class='lg-row'>本我造更樂，　身想諸法本，</div>
<div class='lg-row'>攝意自然伏，　權現度無極。</div>
<div class='lg-row'>以清淨音響，　周遍十方界，</div>
<div class='lg-row'>戒德香亦爾，　無犯度無極。</div>
<div class='lg-row'>幻術不真實，　誑惑愚癡等，</div>
<div class='lg-row'>導引真實法，　真際度無極。</div>
<div class='lg-row'>推尋眾生根，　非聖無能測，</div>
<div class='lg-row'>權化大聖人，　立教度無極。</div>
<div class='lg-row'>清淨如蓮華，　終不受塵垢，</div>
<div class='lg-row'>越次眾行表，　撿意度無極。◎</div>
</div>
<p class='juan'>菩薩瓔珞經卷第六</p></div>
</div><!-- end of div[@id='body'] -->
</body></html>