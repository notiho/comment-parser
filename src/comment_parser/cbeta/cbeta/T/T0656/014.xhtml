<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu52' />菩薩瓔珞經卷第十四<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu53' />
<p class='h1'>十方法界品第三十九</p><p>爾時，世尊將欲滅度，却後九十日當取般泥洹，告四部眾：「吾昔成佛於摩竭國，既成佛後在法樂講堂，十方恒沙一切菩薩皆來雲集來至我所，各各勸進令我說法。</p>
<p>「爾時，有菩薩名優鉢蓮花藏，而白我言：『世人多愚，不識真法，唯願世尊，敷演正義，令一切眾，得蒙解脫。』</p>
<p>「復有菩薩名波頭摩藏，來至我所，前白我言：『沈翳生死，流轉五道，唯願世尊，開甘露門，久飢虛者，得蒙濟度。』</p>
<p>「復有菩薩名曰喜藏，前白我言：『世多有苦惱，縛著十二緣，不覩大聖顏，唯願當濟度。』</p>
<p>「復有菩薩名栴檀藏，前白佛言：『五濁鼎沸世，不識真正法，慧日既以降，唯願除闇冥。』</p>
<p>「復有菩薩名金剛藏，前白佛言：『眾生然熾劇，恒貪著五欲，不識如來性，唯願頒宣法。』</p>
<p>「復有菩薩名曰力藏，前白佛言：『一切世無常，生滅各有限，尊今既降形，何不時說法？』</p>
<p>「復有菩薩名無垢藏，前白佛言：『尊今如蓮花，不著諸塵垢，內外悉平等，布現如來法。』</p>
<p>「復有菩薩名清淨藏，前白佛言：『天師久不現，世人恒在冥，尊今既降形，唯願時說法。』</p>
<p>「復有菩薩名如來藏，前白佛言：『過去諸恒沙，如來、等正覺，出現皆說法，尊今何故默？』</p>
<p>「復有菩薩名曰濡首，前白佛言：『生世值佛難，聞尊經法難，得受人身難，度脫眾生難。』</p>
<p>「復有菩薩名曰慈氏，前白佛言：『一切眾苦患，皆由恩愛生，世多非法人，唯願尊開悟。』</p>
<p>「復有菩薩名曰師子，前白佛言：『夫人欲聞法，斷除三礙形，尊今無上師，願度一切人。』</p>
<p>「復有菩薩名曰無量界，前白佛言：『佛力無所畏，法界不思議，過去當來佛，說法於此處。』</p>
<p>「復有菩薩名虛空藏，前白佛言：『本無等正覺，無染無所污，平等度脫人，何故寂然住？』</p>
<p>「復有菩薩名曰慧造，前白佛言：『生死甚為苦，如人沒在淵，尊今大船師，唯願時渡濟。』</p>
<p>「復有菩薩名曰光造，前白佛言：『眾行今已盡，已離三界苦，慈悲四等心，本誓今所在。』</p>
<p>「復有菩薩名曰法造，前白佛言：『眾生界難量，一切恩愛會，三寶久斷絕，願尊時說法。』</p>
<p>「復有菩薩名曰無著，前白佛言：『智慧光明降，照除三毒冥，世人五苦患，唯尊演正法。』</p>
<p>「復有菩薩名曰無畏，前白佛言：『執意如金剛，弘誓甚牢固，心淨如虛空，願救諸厄人。』</p>
<p>「復有菩薩名曰護覺，前白佛言：『智人已降形，當度無數人，願救濟一切，使得至彼岸。』</p>
<p>「復有菩薩名曰無生，前白佛言：『正法不思議，曉達者甚少，無數劫積行，願莫唐其功。』</p>
<p>「復有菩薩名曰神足，前白佛言：『慧眼今已降，當度不肖人，本無平等慧，令離諸苦患。』</p>
<p>「復有菩薩名曰雷聲，前白佛言：『眾行本無慧，智達一切人，明斷諸塵垢，尊今正是時。』</p>
<p>「復有菩薩名曰雷音，前白佛言：『佛尊過一切，智行無數劫，自生自然滅，無量無過尊。』</p>
<p>「復有菩薩名曰常悲，前白佛言：『尊本積苦行，經歷生死難，佛日今已出，莫知愚癡冥。』</p>
<p>「復有菩薩名曰幻化，前白佛言：『思惟一切法，幻化亦非真，道當以平等，願尊時敷演。』</p>
<p>「復有菩薩名曰無厭，前白佛言：『三世眾生苦，未聞八正道，最勝今已降，渴仰天師久。』</p>
<p>「復有菩薩名曰勇猛，前白佛言：『是以無數世，積行不可量，威神<span class='corr'>覆</span>一切，願除一切惱。』</p>
<p>「復有菩薩名曰覺知，前白佛言：『佛慧無有量，演法無有窮，住本亦不住，願轉正法輪。』</p>
<p>「復有菩薩名曰善行，前白佛言：『無生本無生，今日尊已生，現形於五濁，願度一切人。』</p>
<p>「復有菩薩名曰正見，前白佛言：『三界第一尊，天人所供養，轉法震大千，如今寂然默。』</p>
<p>「復有菩薩名曰法淨，前白佛言：『設從無數劫，欲歎尊功德，究盡百福業，未盡如毫釐。』</p>
<p>「復有菩薩名曰無相，前白佛言：『本無本無相，尊今出眾相，行盡得作佛，何為入禪定？』</p>
<p>「復有菩薩名不思議，前白佛言：『一切眾生類，不見生滅苦，了本知眾相，唯尊願時赴。』</p>
<p>「復有菩薩名曰導首，前白佛言：『一切諸法空，因緣共合會，久不轉法輪，何為入正定？』</p>
<p>「復有菩薩名曰輪轉，前白佛言：『平等無憎愛，愍念一切故，尊今已顧屈，何為復睡眠？』</p>
<p>「復有菩薩名無量辯才，前白佛言：『大聖人中尊，經歷劫數懃，今已成正覺，願愍一切人。』</p>
<p>「復有菩薩名曰生盡，前白佛言：『一切眾行本，盡歸於無常，常身非常身，尊今計常身。』</p>
<p>「復有菩薩名曰本末空，前白佛言：『虛空無邊際，眾生難覺悟，本無如來現，時演勿有疑。』</p>
<p>「復有菩薩名曰多悲，前白佛言：『夫欲自利者，先度一切人，尊從眾生出，今違本誓願。』</p>
<p>「復有菩薩名曰顯德，前白佛言：『神足無量法，六度無增減，眾相自嚴身，願尊時屈神。』</p>
<p>「復有菩薩名曰一意，前白佛言：『十方諸菩薩，盡來詣忍土，欲得聞正法，唯尊時覺悟。』</p>
<p>「復有菩薩名曰不虛妄，前白佛言：『世尊大慈愍，思惟入正定，無量已過量，時至可說法。』</p>
<p>「復有菩薩名曰喜樂，前白佛言：『知生無量行，行過三界表，尊今三世尊，願度三界人。』</p>
<p>「復有菩薩名曰本無，前白佛言：『尊今極神妙，道力不思議，成佛為眾生，何不轉法輪？』</p>
<p>「復有菩薩名摩訶衍，前白佛言：『三乘同一趣，未聞正法言，尊今當分別，令知泥洹要。』</p>
<p>「復有菩薩名曰劫數，前白佛言：『人生當歸滅，捨一復就一，唯願尊降伏，不生不復滅。』</p>
<p>「復有菩薩名曰受證，前白佛言：『生老病死痛，五陰為禍原，十二牽連縛，唯尊願拔濟。』</p>
<p>「復有菩薩名曰不眴，前白佛言：『我等所居剎，去此甚久遠，唯願今世尊，說法使我聞。』</p>
<p>「復有菩薩名曰捷疾智，前白佛言：『尊具七覺意，具足四等心，當悟諸不悟，願尊度脫之。』</p>
<p>「復有菩薩名曰常舉手，前白佛言：『大人眾相滿，顯揚一切法，已得離諸著，亦使眾生離。』</p>
<p>「復有菩薩名曰法意，前白佛言『過去諸如來，說法無有量，尊今既成佛，願時轉法輪。』</p>
<p>「復有菩薩名日月盛滿，前白佛言：『世間皆非常，一切皆歸空，解知無所生，尊今人中上。』</p>
<p>「復有菩薩名曰無量稱，前白佛言：『身淨不造惡，口淨言誠信，超越一切上，過於諸天人。』</p>
<p>「復有菩薩名曰無與等，前白佛言：『如來從如生，降神度生死，但當時說法，何為懷猶豫？』</p>
<p>「復有菩薩名曰遠離，前白佛言：『從無央數劫，時時乃有佛，如日現花敷，何為不現光？』</p>
<p>「復有菩薩名曰威神，前白佛言：『十力無有比，獲空無相願，法身如安明，唯願開甘露。』</p>
<p>「復有菩薩名曰道力，前白佛言：『空觀無想念，行亦寂然滅，從是自致佛，天人所恭敬。』</p>
<p>「復有菩薩名無所倚，前白佛言：『眾生若干種，不識解脫門，須尊前將導，乃到無畏處。』</p>
<p>「復有菩薩名閑靜觀，前白佛言：『人心如流水，念念皆生惡，尊當斷其根，永滅無萌兆。』</p>
<p>「復有菩薩名無盡意，前白佛言：『越度生死海，淨修行梵行，眾生甚飢虛，說法令充足。』</p>
<p>「復有菩薩名不違信，前白佛言：『三界都熾然，眾生無恃怙，尊當慈愍念，為說真有要。』</p>
<p>「復有菩薩名善權現，前白佛言：『通盡一切藏，安處無為境，究盡本無行，今尊何思慮？』</p>
<p>「復有菩薩名達本原，前白佛言：『四大聚一處，皆由宿識行，癡愛共相生，願尊示現法。』</p>
<p>「復有菩薩名曰山岳，前白佛言：『所以諸佛興，濟度三千世，使無明眾生，永斷三惡道。』</p>
<p>「復有菩薩名曰逮覺，前白佛言：『未獲今已獲，不種生死本，世尊心常定，願從禪定起。』</p>
<p>「復有菩薩名曰賢護，前白佛言：『一切諸法本，生滅無所起，智達三界苦，盡斷諸有漏。』</p>
<p>「復有菩薩名無與等，前白佛言：『諸佛法不異，唯化人為本，本從等意來，大慈今所在。』</p>
<p>「復有菩薩名曰大天，前白佛言：『眾生宿有限，得覩如來形，未聞真諦法，唯願時演說。』</p>
<p>「復有菩薩名曰行道，前白佛言：『今覩身色相，一切眾行具，至誠逮正覺，何不行佛事？』</p>
<p>「復有菩薩名曰離垢，前白佛言：『本尊所發願，乃為阿僧祇，令彼顛倒等，乃覩於正路。』</p>
<p>「爾時，復有菩薩名曰無盡，前白佛言：『觀顏如花開，容貌無等雙，功德過八難，何故而寂然？』</p>
<p>「復有菩薩名曰無悕望，前白佛言：『十力哀出世，教化天世人，從此至彼岸，賢聖所行業。』</p>
<p>「復有菩薩名曰佛慧，前白佛言：『從此虛空際，遍滿十方世，皆來欲聽法，洗除心垢患。』</p>
<p>「復有菩薩名曰人本，前白佛言：『三界悉苦患，亦無逃避處，唯須神力接，爾乃永得安。』</p>
<p>「復有菩薩名曰天王，前白佛言：『身垢三百五，恒染污人心，當以智慧光，蠲除令無餘。』</p>
<p>「復有菩薩名曰無怒，前白佛言：『我從平等慧，故來省覲尊，欲聽無量法，修習本無行。』</p>
<p>「復有菩薩名曰無欲，前白佛言：『我憶過去世，有佛名能仁，勸進令說法，如尊無有異。』</p>
<p>「復有菩薩名曰入定，前白佛言：『曾聞成佛道，三覆轉法輪，如今何為默，不聞一轉聲？』</p>
<p>「復有菩薩名曰海相，前白佛言：『今我得通智，皆聞於正法，愍彼眾生等，故勸請如來。』</p>
<p>「復有菩薩名師子吼，前白佛言：『一相本無相，諸法悉空寂，眾生所不達，尊今當分別。』</p>
<p>「復有菩薩名曰大豪，前白佛言：『天尊甚巍巍，眾相無有比，欲聞瓔珞法，開悟一切人。』</p>
<p>「復有菩薩名曰樂居，前白佛言：『如花優曇鉢，億千劫乃出，佛亦過於是，今現何自隱？』</p>
<p>「復有菩薩名曰趣道，前白佛言：『法法自相生，不染三界有，願雨七覺花，普潤一切人。』</p>
<p>「復有菩薩名曰講法，前白佛言：『眾生無緣想，當以法因緣，空淨心無垢，尊當具分別。』</p>
<p>「復有菩薩名曰眼通，前白佛言：『尊本行此願，當度不度者，今日期已至，願說空無慧。』</p>
<p>「復有菩薩名曰無頂相，前白佛言：『世間甚可愍，顛倒眾生多，迷惑於正道，願示慧明處。』</p>
<p>「復有菩薩名曰得總持，前白佛言：『憶念過去世，與尊共弘誓，當度恒沙人，令至無為岸。』</p>
<p>「復有菩薩名曰無與等，前白佛言：『尊今廣長舌，如花覆面形，皆由說正法，故獲此福報。』</p>
<p>「復有菩薩名曰大施，前白佛言：『尊本惠施人，不望受其報，今得人中尊，巍巍乃如是。』</p>
<p>「復有菩薩名曰究竟淨，前白佛言：『六度大智慧，當遍於世間，令愚惑之徒，悉趣本無行。』</p>
<p>「復有菩薩名無著觀，前白佛言：『四辯無所著，應對一切人，一一決斷疑，皆由宿報緣。』</p>
<p>「復有菩薩名曰好喜，前白佛言：『昔緣善知識，成就道法門，今既得成佛，非法云何果？』</p>
<p>「復有菩薩名甚深智，前白佛言：『興造一切行，眾德自瓔珞，唯佛能演暢，從有至邊際。』</p>
<p>「復有菩薩名花鬘子，前白佛言：『功德累劫積，解無真際法，德為三界尊，斯由聞法報。』</p>
<p>「復有<span class='corr'>菩</span>薩名曰色相，前白佛言：『如來丈六身，金剛至難壞，願以無形法，普及諸萌兆。』</p>
<p>「復有菩薩名觀外身，前白佛言：『如日光所照，普除一切冥，今未覩佛光，願示威儀相。』</p>
<p>「復有菩薩名具足相，前白佛言：『常想無常法，係意入禪定，離垢過三界，度脫一切人。』</p>
<p>「復有菩薩名純熟根，前白佛言：『諸佛所行法，唯度人為事，已果本所願，快哉時說法。』</p>
<p>「復有菩薩名曰眾生根，前白佛言：『法界不思議，眾生根亦然，願以神足力，示現於一切。』</p>
<p>「復有菩薩名曰通慧，前白佛言：『光相如雪山，世人所宗仰，今雖覩一寶，唯願說二寶。』</p>
<p>「復有菩薩，前白佛言：『佛道甚深妙，講授一切法，當王於三界，皆由諸法本。』</p>
<p>「復有菩薩名曰極微，前白佛言：『十方諸世尊，遣我等來此，唯欲聞正法，不樂賢聖默。』</p>
<p>「復有菩薩名曰色身，前白佛言：『無量諸佛等，戒律清淨具，自得復授彼，充飽一切願。』</p>
<p>「復有菩薩名淨音聲，前白佛言：『十慧十無生，十法想知滅，十地功德具，十力願說法。』</p>
<p>「復有菩薩名曰常定，前白佛言：『我今最下劣，眾智未廣普，唯願尊今日，示我神足道。』</p>
<p>「復有菩薩名曰無底，前白佛言：『本我自發誓，要當聞言教，尊今不說法，我終不捨去。』</p>
<p>「復有菩薩名曰焰光，前白佛言：『佛道甚為難，法起無有盡，能淨一切垢，乃應入道真。』</p>
<p>「復有菩薩名曰法眼，前白佛言：『無量總持門，聲震於天地，說法度眾生，令得成佛道。』</p>
<p>「復有菩薩名曰慈仁，前白佛言：『諸法甚深奧，如空無端緒，達本無諸道，故號人中尊。』</p>
<p>「復有菩薩名曰一乘，前白佛言：『生死塵勞垢，八難為垣牆，此苦莫能濟，唯佛能度脫。』</p>
<p>「復有菩薩名曰盛明，前白佛言：『苦哉老病死，三界為大患，慧日既降出，然默不說法。』</p>
<p>「復有菩薩名曰長壽，前白佛言：『世人壽命短，更樂所縛著，六識所囋咂，唯願尊消滅。』</p>
<p>「復有菩薩名曰算數，前白佛言：『一切眾生類，三毒所覆蔽，願尊當降神，療以法醫藥。』</p>
<p>「復有菩薩名合曼掌，前白佛言：『聲震於十方，道降甘露雨，無盡深法藏，非佛誰能宣。』」</p>
<p>爾時，世尊告諸大眾：「斯等菩薩百千億數，各各勸進興敬道法，各各說請慇懃於佛。吾當爾時，放舌相光明，普照三千大千世界，還攝光已告眾菩薩：『吾今所以得廣長舌，分別諸法悉無所有，復以八聲震動十方無量佛國悉令聞知。』」</p>
<p>爾時，世尊與諸大眾，而說頌曰：</p>

<div class="lg regular" style="margin-left:1em;"><div class='lg-row'>「一切諸法本，　因緣合會生，</div>
<div class='lg-row'>十方諸剎土，　空寂皆無形。</div>
<div class='lg-row'>道意自然著，　功德眾相滿，</div>
<div class='lg-row'>分別內外法，　無形無所有。</div>
<div class='lg-row'>我聞既成佛，　度脫一切人，</div>
<div class='lg-row'>有大法瓔珞，　莊嚴佛土淨。</div>
<div class='lg-row'>卿等欲得聞，　究盡本末空，</div>
<div class='lg-row'>一一當分別，　令至無為岸。</div>
<div class='lg-row'>吾昔四弘誓，　當度不度者，</div>
<div class='lg-row'>豈須諸人請，　令各有怨心？</div>
<div class='lg-row'>吾本初發意，　亦不限齊人，</div>
<div class='lg-row'>但緣未及道，　故復默然耳。」</div>
</div><p>爾時，眾會一切菩薩聞佛說偈，各各踊躍不能自勝，皆稱善哉歎未曾有：「如來將欲敷演法教，度脫眾生為成法界，三世勞苦悉蒙解脫。」</p>
<p>爾時，座上未得神通凡夫學人二萬餘眾，皆發無上正真道意，各各發願善心生焉，欲得聞此大法瓔珞。</p>
</div>
<div class='div-pin'><a id='mulu54' />
<p class='h1'>菩薩瓔珞經十智品第四十</p><p>爾時，彌勒菩薩白佛言：「世尊！云何？菩薩摩訶薩先習何法、有何功德，得成無上正真等正覺，應大法瓔珞乎？」</p>
<p>佛告彌勒：「善哉！族姓子！諦聽諦聽，善思念之！若有菩薩摩訶薩，欲成無上正真等正覺，與大法瓔珞相應者，欲斷生死根原者，欲興顯如來正法者，欲得無量定意如世尊者，欲得如爾法性遊戲者，如是菩薩摩訶薩，當學無量智門。</p>
<p>「云何為無量智門？彌勒！善聽！如來、至真、等正覺有十明智，一意一念一時之頃，悉知無量眾生境界，分別思惟不失法界，便成無上至真等正覺。</p>
<p>「云何為十明智？所謂十明智者，菩薩摩訶薩一時之頃，能使三千大千世界一切眾生盡生兜術天，共修善行各無異心，令餘眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生，成菩薩道法法成就，與諸賢聖共相娛樂，有異眾生無覺知者。</p>
<p>「復次，彌勒！菩薩摩訶薩一時之頃，能使三千大千世界其中眾生未立根德力者，同時出家修無上梵行，剃除鬚髮著三法衣，手持應器行十二法，時到分衛福度一切，或時坐禪分別身觀，然有眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生，成菩薩道詣樹王下，吉祥獻草結加趺坐，內自思惟：『今日當成無上至真，必然不疑，先當感動一切世界，神通得道賢聖之人來擁護我，令餘眾生無覺知者。』</p>
<p>「復次，彌勒！菩薩摩訶薩一時之頃，能使三千大千世界一切眾生，成菩薩道皆轉法輪，四諦如爾法苦習盡道，亦令眾生修而得度，隨其所念成三乘果，令餘眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生，諸根純熟具五分法身，眾相具足弘誓成就，施行佛事降伏魔兵，然餘眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生，成菩薩道盡成如來等正覺，入佛意三昧，各各分身教化眾生入賢聖法律，令餘眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生，成菩薩道入如意定意，盡令山河石壁瓦石草木變為七寶，給施貧苦普令充足，然後乃說六度無極，令餘眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生，成菩薩道入金剛定意，能化一切盡黃金色，如佛色相而無有異，皆令成就成無上道，令餘眾生無覺知者。</p>
<p>「復次，彌勒！菩薩摩訶薩一時之頃，能使三千大千世界一切眾生成菩薩道，過去當來今現在得佛根力覺意，分別空無相願，覺了諸法悉無所有，使餘眾生無覺知者。</p>
<p>「復次，彌勒！如是菩薩摩訶薩行十明智，至成無上正真之道，必然不疑。」</p>
<p>爾時，彌勒白佛言：「世尊！今聞如來、至真、等正覺所說正法，坦然大悟，願令眾生逮此智慧。」</p>
</div>
<div class='div-pin'><a id='mulu55' />
<p class='h1'>菩薩瓔珞經應時品第四十一</p><p>爾時，法妙菩薩白佛言：「云何菩薩摩訶薩進修無上正真之道成最正覺，執持威儀應時之行，乃能具足大法瓔珞？」</p>
<p>佛告法妙：「若有菩薩摩訶薩，欲得具足成無上至真等正覺，具足如來大法瓔珞，當修十慧大法瓔珞，便能具足大法瓔珞。</p>
<p>「於是，族姓子！若有善男子、善女人，欲聞如來大法瓔珞應時之行者，諦聽諦聽，善思念之！云何為十？所謂十者，若菩薩摩訶薩自知時到，當成無上至真等正覺，便不失期詣樹王下，執弘誓心，心如虛空斷除眾想，是謂菩薩摩訶薩應時之行。</p>
<p>「復次，法妙！若復菩薩審自知已，今我時到化彼眾生，姓氏字氏不越局界，要當度脫一切眾生，然後乃定，是謂菩薩摩訶薩應時之行。</p>
<p>「復次，法妙！若復菩薩深自知已，我今當成無上等正覺，復當授菩薩決，國土翼從方面所在，是謂菩薩摩訶薩應時之行。</p>
<p>「復次，法妙！若復菩薩審自知已，我今已獲眾智自在，當使眾生如我無異，尋時入彼而教化之，普令眾生獲此自在無礙之法，是謂菩薩摩訶薩應時之行。</p>
<p>「復次，法妙！若復菩薩入解脫門施行佛事，變化一切形礙之法，皆令歸於無盡之藏，亦使眾生同己所得，是謂菩薩摩訶薩應時之行。</p>
<p>「復次，法妙！菩薩審自知已，我今已獲無形四空定法，及四等心慈悲喜護，復以此定教化眾生，普令一切同己所得，是謂菩薩摩訶薩應時之行。</p>
<p>「復次，法妙！若復菩薩審自知已，執持威儀不失禮節，可行知行、可坐知坐，晝夜孜孜不違道教，到時入城不左右顧視，福度眾生其慧無量，亦使眾生同己所得，是謂菩薩摩訶薩應時之行。</p>
<p>「復次，法妙！若菩薩審自知已，觀眾生根本應度不度，受彼信施量腹而食，還至閑靜坐臥思惟：『今所受施以支四大，得行道德成最正覺，復以此法化導一切，普令眾生同己所得。』是謂菩薩摩訶薩應時之行。</p>
<p>「復次，法妙！若復菩薩審自知已，如我今日應賢聖律，導化一切無有增減，漸漸前進入五道中，察彼心意而度脫之。若入人道為說禁戒，令彼眾生知犯罪之苦，示以正道而度脫之。若入天道處彼天宮，為說無常磨滅之法，勸勉使修十善之行，捨天重位修無上道。若入畜生苦痛之中，為說抵揬欺詐之法，使生善心改更之義。若入餓鬼醜陋之中，為說慳貪縛著之心，使發善心改往修來。若入地獄受罪人中，為說五逆難救之法，復令地獄眾生心開意解善心得生，畢其罪苦得復人中。是謂菩薩摩訶薩應時之行。</p>
<p>「復次，法妙！若復菩薩審自知已，眾行已具眾智自在，得不思議，當以神足感動一切。自試神足而無罣礙，從一佛國至一佛國，承事諸佛禮敬世尊，務修梵行稟受不及，亦使眾生同己所得。是謂，法妙！菩薩摩訶薩修此十慧應時之行者，得成無上正真之道成最正覺，便能具足大法瓔珞。」</p>
</div>
<div class='div-pin'><a id='mulu56' />
<p class='h1'>菩薩瓔珞經十不思議品第四十二</p><p>爾時，道勝子菩薩白佛言：「世尊！云何菩薩摩訶薩，入五道中周旋往來，教化眾生淨佛國土，成無上至真最正覺乎？行不思議大法瓔珞耶？」</p>
<p>佛告道勝子菩薩曰：「諦聽諦聽，善思念之！若有菩薩摩訶薩，欲成無上至真等正覺，行不思議大法瓔珞者，當修十法。云何為十？若有菩薩摩訶薩，入五道生死隨類而化，一加趺坐遍滿十方諸佛世界，復以音響震動三千大千世界，於中教化一切眾生，悉發無上正真道意，乃使眾生無覺知者，是謂菩薩摩訶薩所行正法應不思議。</p>
<p>「復次，道勝子！若復菩薩摩訶薩，入五道中教化眾生，以一句義充足一切諸佛世界，有形之類悉得聞知，然彼眾生亦不自覺，從所聞法皆發無上正真道意，是謂菩薩摩訶薩修於正法不思議行。</p>
<p>「復次，道勝子！若復菩薩摩訶薩，入五道中教化眾生，以一光明遍照三千大千剎土，其見光者皆發無上正真道意，然不見形，皆令一切入解脫門，是謂菩薩摩訶薩修於正法不思議行。</p>
<p>「復次，道勝子！若復菩薩摩訶薩，入五道中教化眾生，一意一念一時之頃，以一法身遍滿三千大千世界，皆使眾生普令聞知，盡令眾生具足法界，然彼眾生不知所從聞，皆發無上正真道意，是謂菩薩摩訶薩修於正法應不思議。</p>
<p>「復次，道勝子！若復菩薩摩訶薩，入五道中教化眾生，以神足力盡化三千大千世界一切眾生盡作佛形，然彼各各相教為說十二懃苦之行，共相濟度不可稱量。然彼眾生不自覺知，為誰所度？是謂菩薩摩訶薩修於正法應不思議。</p>
<p>「復次，道勝子！若復菩薩摩訶薩，入五道中教化眾生，以一智慧分別一切無形之法無所罣礙，普使有形之類解此正要而得度脫。若彼眾生不自覺知，如我今日為誰所度？是謂菩薩摩訶薩修於正法應不思議。</p>
<p>「復次，道勝子！若復菩薩摩訶薩，入五道中教化眾生，一念之中盡能普見一切諸法，分別法界行不思議，皆使眾生聞此道教，同時成道無所障礙。然彼眾生不自覺知為所從聞，是謂菩薩摩訶薩修於正法應不思議。</p>
<p>「復次，道勝子！若復菩薩摩訶薩，入五道中教化眾生，令彼眾生盡得神通，遊戲十方無量世界，聞諸十方諸佛說法，解知諸法如幻如化。然彼眾生不自覺知，如我今日為誰開悟？是謂菩薩摩訶薩修於正法應不思議。</p>
<p>「復次，道勝子！若復菩薩摩訶薩，入五道中教化眾生，使三世中一切有形，成等正覺皆悉成就，是謂菩薩摩訶薩修於正法應不思議。</p>
<p>「復次，道勝子！若復菩薩摩訶薩，入五道中教化眾生，入深法藏分別妙智，超越過去當來現在，獨步三界亦無等侶，復令眾生與己無異，是謂菩薩摩訶薩修於正法應不思議。是謂，道勝子！菩薩五根德力入五道中教化眾生，諸法殊勝不可測量，亦非羅漢辟支所知。」</p>
</div>
<div class='div-pin'><a id='mulu57' />
<p class='h1'>菩薩瓔珞經無我品第四十三</p><p>爾時，有菩薩名曰心智，白佛言：「若有菩薩摩訶薩，分別身觀解無我想，云何成就菩薩道觀？」</p>
<p>爾時，世尊告心智菩薩曰：「若有菩薩欲得成就菩薩道觀者，當行十法。云何為十？若有菩薩摩訶薩，未住菩薩位安處無為，究竟道本成就弘誓，自觀無我復化眾生如己無異，是謂菩薩摩訶薩無我之行。</p>
<p>「復次，心智！若復菩薩摩訶薩，能化無身現有形身，復化有身現無形身，以有我為無我、以無我為有我，於中化導一切眾生，是謂菩薩摩訶薩具足一切心智之法。</p>
<p>「復次，心智！若菩薩摩訶薩，欲成如來、至真、等正覺，成無生心，解諸法本不可樂法，是謂菩薩摩訶薩無我之心得成如來、至真、等正覺。</p>
<p>「復次，心智！若復菩薩摩訶薩，已得空心解我無有亦無生滅，復以此法教化一切知無我想，有此智慧不自稱揚，於諸深法最為第一，是謂菩薩摩訶薩為修第一無我之行。</p>
<p>「復次，心智！若菩薩摩訶薩，若有善男子、善女人，分別一切諸法相，亦不見法眾相之本，及其一切諸法之本亦復如是，眾生起無我想內外諸法及一切智，是謂菩薩摩訶薩修無我行。</p>
<p>「復次，菩薩摩訶薩！若復善男子、善女人，見劫成敗、見劫不成敗，不以成為喜、不成為憂，於兩中間不起吾我想，菩薩摩訶薩逮無我法。」</p>
<p>佛復告心智菩薩：「若有善男子、善女人，捨一切身入滅盡三昧，分別行本知所從來，出要無為至於大道，是謂菩薩摩訶薩無我之行。</p>
<p>「復次，心智！若有善男子、善女人得無我心，分別一切十二因緣，生者不知所以生、滅者不知所以滅，於諸法本悉無我想，是謂菩薩摩訶薩於諸法本無我之行。</p>
<p>「復次，心智！若復菩薩摩訶薩，分別一切諸法之本，亦不見近亦不見遠，本無所生亦無所起，是謂菩薩無我之行。</p>
<p>「復次，心智！若有菩薩摩訶薩，於不起法忍解知心識悉無所有，於中得成無上至真等正覺，亦不見成亦不見不成，是謂菩薩摩訶薩無我之行。</p>
<p>「如是，心智！若有善男子、善女人，欲得具足學無我之行者，必至堅固，終成無上正真之道。</p>
<p>「復次，心智！若有善男子、善女人，欲具足一切諸法者，當學無我之法。云何為無我？所謂無我者，究竟至成此亦無我，分別四大思惟本原此亦無我，一切諸佛出世教化此亦無我，不見眾生有所度脫，坐樹王下降伏魔兵悉無所有，是謂菩薩無我之行。不見三世總持法本，無所著智亦不在內外，分別思惟悉無所有，是謂菩薩無我之行。」</p>
<p>佛復告心智：「若復善男子、善女人，入空定意究竟如來深法之藏，亦不在此亦不在彼，解知一切悉無所有。若復善男子、善女人，以神足力入定意定，顯曜一切無相法觀。云何為無相？諸佛世尊所教化，度脫一切不以言教，是謂無相。云何為無相？一切諸佛於眾生本而自遊戲，是謂無相。坐一樹下得成無上正真之道，是謂無相之行。如是，心智！若有菩薩摩訶薩，習持此法逮無我法者，便成無上正真之道。」◎</p>
</div>
<div class='div-pin'><a id='mulu58' />
<p class='h1'>◎菩薩瓔珞經等乘品第四十四</p><p>爾時，座中有菩薩名曰淨眼，即從座起，偏露右臂，長跪叉手，前白佛言：「云何？世尊！菩薩摩訶薩，發趣大乘至無礙慧，為修何法滅大乘跡？」</p>
<p>爾時，世尊告淨眼菩薩曰：「善哉，善哉！族姓子！今汝發問者，皆佛威神之所致也。諦聽諦聽，善思念之！吾當以偈發遣汝疑。」</p>
<p>是時，世尊便說頌曰：</p>

<div class="lg regular" style="margin-left:1em;"><div class='lg-row'>「不以壞敗色，　得趣平等道，</div>
<div class='lg-row'>觀色道不異，　乃能乘大乘。</div>
<div class='lg-row'>思惟色與道，　如爾性亦然，</div>
<div class='lg-row'>不見壞敗道，　智者所修行。</div>
<div class='lg-row'>道性本無壞，　尋究不可盡，</div>
<div class='lg-row'>最應第一義，　乘此至無礙。</div>
<div class='lg-row'>愚者心顛倒，　求道陰持入，</div>
<div class='lg-row'>染著於三界，　不離受生分。</div>
<div class='lg-row'>諸法無受取，　上下及中間，</div>
<div class='lg-row'>不見有散落，　此名趣大乘。</div>
<div class='lg-row'>若見法非法，　在二意不動，</div>
<div class='lg-row'>亦不生二見，　發趣亦復然。</div>
<div class='lg-row'>二為有為法，　亦名無為法，</div>
<div class='lg-row'>除二不見二，　乃應無上道。</div>
<div class='lg-row'>超越凡夫地，　未至賢聖道，</div>
<div class='lg-row'>得趣未成就，　亦是世福田。</div>
<div class='lg-row'>能離世八法，　猶華不著水，</div>
<div class='lg-row'>超越百劫行，　爾乃趣大乘。</div>
<div class='lg-row'>在在修正業，　處處現神足，</div>
<div class='lg-row'>度人不見度，　心口意密行。</div>
<div class='lg-row'>不退生死道，　心亦無怯弱，</div>
<div class='lg-row'>執意如金剛，　最應無礙慧。</div>
<div class='lg-row'>虛空無善惡，　法界恒清淨，</div>
<div class='lg-row'>法亦本無法，　豈有染污者？</div>
<div class='lg-row'>不見捨邪法，　而修無上道，</div>
<div class='lg-row'>復無下劣人，　是為大乘相。</div>
<div class='lg-row'>諸法本無相，　如空不可持，</div>
<div class='lg-row'>求相本自空，　智者當覺知。</div>
<div class='lg-row'>夫欲行無礙，　善權為第一，</div>
<div class='lg-row'>充彼眾生願，　將導至道場。</div>
<div class='lg-row'>善友為正法，　牢固不忘捨，</div>
<div class='lg-row'>永離陰持入，　不習調疑蓋。</div>
<div class='lg-row'>若使佛出世，　及以取滅度，</div>
<div class='lg-row'>正法恒存在，　終以不變易。</div>
<div class='lg-row'>諸法有正證，　善惡不朽敗，</div>
<div class='lg-row'>真際性亦然，　常住不移動。</div>
<div class='lg-row'>所修極甚深，　魔界無所著，</div>
<div class='lg-row'>諸法亦復然，　永離邪見黨。</div>
<div class='lg-row'>欲求無上道，　不著修行法，</div>
<div class='lg-row'>非有想無想，　是應無礙慧。</div>
<div class='lg-row'>佛慧無所著，　法法無所生，</div>
<div class='lg-row'>無見起滅道，　乃應大乘行。</div>
<div class='lg-row'>或以頭目施，　信心無所捨，</div>
<div class='lg-row'>不見有受者，　妄想無所著。</div>
<div class='lg-row'>諸法本無生，　尋究無窠窟，</div>
<div class='lg-row'>法相亦復然，　端緒不可見。</div>
<div class='lg-row'>若人欲究空，　欲知其邊岸，</div>
<div class='lg-row'>晝夜思憶念，　唐勞其功夫。</div>
<div class='lg-row'>愚惑執吾我，　計常不能離，</div>
<div class='lg-row'>墜墮三塗難，　不獲究竟處。</div>
<div class='lg-row'>真人賢聖道，　三達無罣礙，</div>
<div class='lg-row'>猶未盡空原，　況復斯等類？</div>
<div class='lg-row'>人皆計是常，　無明不自照，</div>
<div class='lg-row'>滋長生死苦，　何由至解脫？</div>
<div class='lg-row'>財施無所著，　欲求無上道，</div>
<div class='lg-row'>施道二不俱，　何況永究竟？</div>
<div class='lg-row'>禁戒無我行，　安處第一法，</div>
<div class='lg-row'>亦復無此相，　念戒慧度行。</div>
<div class='lg-row'>不修自然得，　智除無明根，</div>
<div class='lg-row'>戒具清淨道，　淨如月無垢。</div>
<div class='lg-row'>身如泡聚沫，　亦如電過目，</div>
<div class='lg-row'>意根如野馬，　戒為清淨道。</div>
<div class='lg-row'>最勝無等倫，　眾聖天中天，</div>
<div class='lg-row'>息心一切惡，　寂定度無極。</div>
<div class='lg-row'>犯戒及持戒，　定亂無若干，</div>
<div class='lg-row'>分別諸法界，　戒為無漏道。</div>
<div class='lg-row'>獲忍度無極，　堪受諸苦惱，</div>
<div class='lg-row'>普慈諸眾生，　無有高下想。</div>
<div class='lg-row'>追憶過去法，　生滅不久停，</div>
<div class='lg-row'>稱譏毀譽法，　安能得其便。</div>
<div class='lg-row'>節節解其形，　終不生惡念，</div>
<div class='lg-row'>分別內外事，　身心鏗然住。</div>
<div class='lg-row'>怨<span class='corr'>讎</span>欲來害，　滅此危脆身，</div>
<div class='lg-row'>忍之如地載，　不計有好惡。</div>
<div class='lg-row'>忍辱大弘誓，　見對無想念，</div>
<div class='lg-row'>故使諸眾生，　見者莫不欣。</div>
<div class='lg-row'>欲截大乘海，　慎莫懷怯弱，</div>
<div class='lg-row'>端身正其心，　便獲無生忍。</div>
<div class='lg-row'>本從無數劫，　流轉生死中，</div>
<div class='lg-row'>為一眾生故，　躬被弘誓鎧。</div>
<div class='lg-row'>諸法無起滅，　復無壞敗想，</div>
<div class='lg-row'>愚人心顛倒，　不解過去慧。</div>
<div class='lg-row'>法界性常住，　學者不究竟，</div>
<div class='lg-row'>當了知本末，　生者無所生。</div>
<div class='lg-row'>眾生不深達，　微妙無礙慧，</div>
<div class='lg-row'>當求巧方便，　除去顛倒心。</div>
<div class='lg-row'>諸佛興出世，　不值度所度，</div>
<div class='lg-row'>亦復不放捨，　精進勇力彊。</div>
<div class='lg-row'>分別一切法，　如幻野馬光，</div>
<div class='lg-row'>求實無果報，　如空觀無形。</div>
<div class='lg-row'>眾生不諦念，　自興染著想，</div>
<div class='lg-row'>漸示至道教，　令知無為處。</div>
<div class='lg-row'>方便念此義，　所願者必得，</div>
<div class='lg-row'>一一思惟觀，　無礙智慧成。</div>
<div class='lg-row'>念持內外行，　處處求空性，</div>
<div class='lg-row'>無猗無所著，　生死本末淨。</div>
<div class='lg-row'>進學樂空閑，　獨處無所畏，</div>
<div class='lg-row'>思惟禪定慧，　善趣六神通。</div>
<div class='lg-row'>在眾猶如野，　一心無錯亂，</div>
<div class='lg-row'>不失威儀法，　是謂微妙定。</div>
<div class='lg-row'>定法有若干，　息意無漏行，</div>
<div class='lg-row'>增上二解脫，　是謂微妙定。</div>
<div class='lg-row'>遍觀一切法，　安處心不移，</div>
<div class='lg-row'>於一復數一，　是謂微妙定。</div>
<div class='lg-row'>道心遂牢固，　滅意心永息，</div>
<div class='lg-row'>接度淳淑人，　是謂微妙定。</div>
<div class='lg-row'>恒憶等正覺，　如來法身道，</div>
<div class='lg-row'>厭患諸色想，　是謂微妙定。</div>
<div class='lg-row'>復修六思念，　不違次第行，</div>
<div class='lg-row'>除念無思想，　是謂微妙定。</div>
<div class='lg-row'>四雙八輩人，　從生無為道，</div>
<div class='lg-row'>無數非有數，　是謂微妙定。</div>
<div class='lg-row'>智者修四禪，　不用識空定，</div>
<div class='lg-row'>了別內外身，　是謂微妙定。</div>
<div class='lg-row'>十方諸佛等，　遙見此眾生，</div>
<div class='lg-row'>不由眼見色，　自然成道教。</div>
<div class='lg-row'>亦復見此人，　在在方說法，</div>
<div class='lg-row'>不生耳聲想，　識滅不復著。</div>
<div class='lg-row'>眾生想無量，　一意而悉知，</div>
<div class='lg-row'>不興二心見，　便生若干念。</div>
<div class='lg-row'>憶念過去劫，　恒沙不可數，</div>
<div class='lg-row'>前心後亦然，　勇猛不懈怠。</div>
<div class='lg-row'>復遊無量剎，　示現神足道，</div>
<div class='lg-row'>心住身自隨，　令知變化法。</div>
<div class='lg-row'>演說甘露道，　不失進趣行，</div>
<div class='lg-row'>從劫至百劫，　不盡無礙慧。</div>
<div class='lg-row'>逮智度無極，　分別陰持入，</div>
<div class='lg-row'>為人說妙法，　不計有吾我。</div>
<div class='lg-row'>行權方便道，　等分淫怒癡，</div>
<div class='lg-row'>因緣無垢著，　令知清淨道。</div>
<div class='lg-row'>本我自造行，　解脫無所畏，</div>
<div class='lg-row'>緣等合會成，　諸法無處所。</div>
<div class='lg-row'>自觀亦觀佛，　觀空法亦然，</div>
<div class='lg-row'>生死泥洹逕，　智者乃覺悟。</div>
<div class='lg-row'>善解智慧性，　令求慧光明，</div>
<div class='lg-row'>億載塵闇冥，　㸌然見大明。</div>
<div class='lg-row'>此智謂大智，　佛智不思議，</div>
<div class='lg-row'>將導眾生類，　成此無上智。</div>
<div class='lg-row'>夫計一切智，　無能過是者，</div>
<div class='lg-row'>修此眾智具，　大乘道果成。</div>
<div class='lg-row'><span class='corr'>餘</span>智雖有號，　非有真實道，</div>
<div class='lg-row'>此智眾智上，　救濟一切難。</div>
<div class='lg-row'>若欲求智慧，　如求虛空性，</div>
<div class='lg-row'>無心疾於彼，　況復生亂想？</div>
<div class='lg-row'>虛空無量界，　無形不可見，</div>
<div class='lg-row'>此智亦復然，　無量無邊岸。</div>
<div class='lg-row'>假使一切人，　乘此智慧舟，</div>
<div class='lg-row'>遊戲生死岸，　直至泥洹海。</div>
<div class='lg-row'>若人百千劫，　欲歎此功德，</div>
<div class='lg-row'>智慧大炬明，　無能盡其藏。</div>
<div class='lg-row'>無盡不可盡，　亦無八無閑，</div>
<div class='lg-row'>能誦無礙慧，　天人中最尊。</div>
<div class='lg-row'>初不墮惡趣，　六情常完具，</div>
<div class='lg-row'>生天及人中，　豪貴眾中上。</div>
<div class='lg-row'>一切眾生類，　皆當成道智，</div>
<div class='lg-row'>受持此正法，　未曾懷恐懼。</div>
<div class='lg-row'>擁護正法本，　安處無為道，</div>
<div class='lg-row'>當轉正法輪，　布現於世間。</div>
<div class='lg-row'>於億百千劫，　終不墮生死，</div>
<div class='lg-row'>必成等正覺，　斯由無礙慧。</div>
<div class='lg-row'>勇猛人中上，　降伏魔官屬，</div>
<div class='lg-row'>精進智慧彊，　總持不忘失。</div>
<div class='lg-row'>如有一人念，　普飲江河水，</div>
<div class='lg-row'>周行遊四域，　不能盡其源。</div>
<div class='lg-row'>智者權方便，　思慮內自念，</div>
<div class='lg-row'>唯飲四海水，　爾乃普周遍。</div>
<div class='lg-row'>欲成無上道，　無礙智慧光，</div>
<div class='lg-row'>受持念諷誦，　受莂亦不久。</div>
<div class='lg-row'>雖佛未出世，　現相三十二，</div>
<div class='lg-row'>便為行佛事，　廣濟無量人。</div>
<div class='lg-row'>今我成正覺，　三界第一尊，</div>
<div class='lg-row'>斯由受持此，　無礙大慧藏。」</div>
</div><p>當其世尊說此法時，甚深難量不可思議，亦非羅漢辟支所及。爾時，座上十千天人，皆發無上正真道意。復有三萬七千菩薩得不起法忍。復有無量比丘，有漏心得解脫；四十六姟眾生，諸塵垢盡得法眼淨。</p>
</div>
<div class='div-pin'><a id='mulu59' />
<p class='h1'>菩薩瓔珞經三界品第四十五</p><p>是時，有菩薩名淨施王，前白佛言：「世尊！如我從佛所聞正要法甚深，若有菩薩摩訶薩受菩薩記號，則受六十二見邪逕之道。何以故？六十二見者，皆出生菩薩、出生菩薩道果。道果者，則出生六十二見。所以者何？菩薩道果不從欲界、不從色界、不從無色界得，不從有為無為、有漏無漏得。何以故？菩薩名字不可得亦無處所，六十二見邪逕名號亦復如是，本竟清淨無形而不可見。</p>
<p>「云何？世尊！猶如有人欲得尋究虛空邊際，料量齊限青黃赤白，復與五陰施設名字，色痛想行識，是生是滅、是有為是無為、是有漏是無漏、是有常法是無常法、是苦是樂。云何？世尊！此士夫於深法中有慧不乎？」</p>
<p>佛告淨施王菩薩：「虛空無形而不可見，云何立字與作名號？欲於空中求空，此事不然。」</p>
<p>爾時，施王菩薩白佛言：「如是，世尊！菩薩道果及無礙慧，三十七品、空無相無願、六十二見，悉無所有而不可見，亦如虛空無形不可護持，諸法之相非願求可得。何以故？本無所有故，以超三界越過三世。若不爾者，佛及菩薩道便生二見，以有二見便有二想，以有二想便墮邪部，以墮邪部便入五趣，已入五趣流轉生死，誹謗賢聖道言非道，亦不言有賢聖法律。愚惑之人自相謂言：『佛異道異生死亦異，生死既異豈有泥洹？亦復無佛修菩薩道，何況當有成無礙慧乎？此事不然。』」</p>
<p>爾時，坐上有菩薩名曰究竟，問淨施王曰：「云何？族姓子！菩薩摩訶薩發趣大乘辯無礙慧，得成無上至真等正覺。」</p>
<p>淨施王菩薩曰：「若有菩薩從初發意至成無上等正覺者，習菩薩行非為不習，亦不捨正法而習邪業，亦不見行菩薩道，亦不見不行菩薩道，是謂菩薩摩訶薩以過行地習無所習。」</p>
<p>究竟菩薩復問淨施王曰：「云何？族姓子！菩薩摩訶薩以過行地習無所習，而修無上道得菩薩號？」</p>
<p>淨施王報究竟菩薩曰：「不受取一切諸法之相，眼耳鼻口身心，以過此界故超諸地習無所習。」</p>
<p>究竟菩薩復問：「云何？族姓子！以過行地習無所習乎？」</p>
<p>淨施王菩薩報究竟菩薩曰：「不遍過諸地習菩薩道。何以故？一切諸法出生菩薩道教。」</p>
<p>究竟菩薩曰：「云何？族姓子！諸法復有境界乎？何以故說超過諸地習無所習？」</p>
<p>淨施王菩薩曰：「諸法如如道性亦如，亦不見來時亦不見去時，是故菩薩摩訶薩出生道教習無所習。」</p>
<p>究竟菩薩謂淨施王菩薩曰：「族姓子！云何發趣道心？」</p>
<p>淨施王曰：「如道如。」</p>
<p>究竟菩薩曰：「云何如道如？」</p>
<p>淨施王曰：「夫道如者，亦不在過去當來今現在，是故菩薩摩訶薩於三世中不見道性清淨如亦清淨，爾乃發無上至真等正覺，如過去如如、未來如如、現在如如，自然性空，亦不見來亦不見去，趣無所趣，爾能發無上至真等正覺習無所習。」</p>
<p>究竟菩薩復問：「云何發無上至真等正覺習無所習？」</p>
<p>淨施王菩薩曰：「失道徑者乃能發趣於道，加以大哀令無恐懼，雖處三界五無間處不懷其勞，等心周遍能發道意習無所習。」</p>
<p>究竟菩薩復問：「云何？族姓子！若如無目焉得視瞻？吾今倍生狐疑，唯願開解，今當為我說之，除去猶豫，令心得寤。如汝所云，失道徑者能發趣於無上道，加以大哀令無恐懼，於平等法亦無增減。是病無能療之，唯族姓子為我演說，令心重疑而得微輕。」</p>
<p>淨施王菩薩曰：「善哉，善哉！族姓子！令發汝問者，皆佛威神之所感也。今文殊師利為眾上首，因可請求令知機變。」</p>
<p>時，究竟菩薩謂文殊師利：「向我狐疑。淨施王言：『云何？族姓子能解。』唯願演說令無餘難。」</p>
<p>時，文殊師利報究竟菩薩曰：「大哀菩薩三界無礙，若入深妙其法審諦習無所習，亦無所著亦無所疑，亦無所難亦無所畏。若如是者已為得哀，得住本際而得安身，無所歸者得受其歸。雖處三界五無間處不損其勞，等心周遍能發道意習無所習。」</p>
<p>究竟菩薩復問：「云何？文殊師利！以何為本？若如所言習無所習，諸法所生可有異乎？可以眼耳鼻舌身意異乎？大哀菩薩平等異乎？」</p>
<p>文殊師利言：「且止！且止！族姓子！其言道者，非有道也。若不念有吾我壽命眾生之類，是者以得大哀，等心周遍能發道意習無所習。」</p>
<p>究竟菩薩復問：「文殊師利！夫道性如，不持三界不捨三界，云何得發無上至真等正覺道乎？」</p>
<p>文殊師利曰：「心無所持亦不有緣，亦不因四大地水火風，亦不猗五陰色痛想行識，亦不於六衰興六塵勞。不念有德、不念無德，不著於俗、不生道心，無罪福念、無慧無愚，不見有餘、不見無餘，亦不見戒身、定身、慧身、解脫身、解脫所見身，不見纏縛生死染著、泥洹清淨，不見本無生滅著斷。亦不見有常無常、苦空無我，悉觀諸法寂泊虛空，住如是者住無所住，已得等哀平等無二習無所習，得發無上至真等正覺，雖處三界五無間處不辭其勞。」</p>
<p>究竟菩薩聞是法已，倍復踊躍不能自勝：「唯願文殊師利！令我逮此無習之習，獲泥洹第一無礙，復緣此法而得安隱。」</p>
<p>文殊師利答曰：「族姓子！若住學地習無所習，然有悕望於諸法者，便有所緣欲得安隱。此則不然。所以者何？若無所緣則無安隱，豈得從緣得獲泥洹？其法寂靜無所從來，不緣過去念滅不斷，不想現在有計常心，不慮未來有對無對。是故諸法不住有習亦無所習，不見有念亦無所念，亦不有安亦無所安，亦不貢高無有斷滅，一切諸法無聞無聲亦無音響，不見有餘不見無餘，是則名曰得處安隱而獲泥洹，通達諸法無起滅想。」</p>
<p>文殊師利復告究竟菩薩曰：「若族姓子若念無念不生於念，中間無意後無災異，設當生念有災異者，是則不安。從本至竟不脫有患亦無患，若當分別不見有災不見無災，是乃名曰通達泥洹永處安隱，無復往還有習無習，應第一義。」</p>
<p>爾時，究竟菩薩言：「云何？文殊師利！若有士夫作是說言：『空有住耶？空無住耶？空有習無習耶？有生無生耶？』若言是者，其義云何？」</p>
<p>文殊師利言：「云何？族姓子！若空有住若空無住，若空有猗無猗，有習無習，有生無生，有願無願，有想無想，其念是者，云何得至泥洹應於無習？」</p>
<p>時，究竟菩薩曰：「云何？族姓子！空者亦不有住亦不無住，亦不緣二亦不緣一，復無中間。離此者，當復云何得至泥洹第一無習？」</p>
<p>文殊師利答言：「若空有住亦無所住，若空無住本無所住，有猗無猗，有習無習，有生無生，有願無願，有相無相，本無有相非不有相，相亦無相，無相亦無相。一切諸法亦復如是，不見有作不見無作，非不有作非不無作，不見有相無相，不見有異無異、有求無求，不念我有所作我無所作，不猗身口意言善惡行，是乃應於第一無習。所以者何？無生死想，不著有為不著無為，不緣三世根本深固，不言泥洹永寂無為。是謂，族姓子！菩薩大士從初發意乃至成佛，於其中間不生是者，應於無上無習不習。」</p>
<p><span class='corr'>時</span>，究竟菩薩復問：「云何？文殊師利！何謂覺欲菩薩有求無求、有生死無生死，不念三世有盡無盡、有至不至、有常無常，復於諸法覺禪三昧有增有減？作如是者，豈有生死不乎？」</p>
<p>文殊師利言：「云何？族姓子！生死何所止處？」</p>
<p>答言：「處無所處。」</p>
<p>又問：「云何？與道合耶？」</p>
<p>答曰：「生死者則與道合，道者則是生死。」</p>
<p>究竟菩薩言：「云何？族姓子！日明闇冥共合不乎？」</p>
<p>文殊師利言：「族姓子！明與闇合，但汝不見謂為不合。」</p>
<p>究竟菩薩又問：「云何？族姓子！冥止在何所？」</p>
<p>文殊師利言：「不可見者，是謂闇冥。處無所處。所以者何？若日出時月亦俱照，豈可復言無益於明乎？共相受入不可離別。族姓子且聽！如日出時冥為所在？歸東歸西歸南歸北，四維上下為在何所？勿生斯觀。所以者何？闇者常在無所歸趣，明亦如是與闇共合，當觀此義生死與道合，道則是生死。」</p>
<p>文殊師利復語究竟菩薩言：「近取方喻，智者以此自悟。須彌山者，東黃金色，南水精色，西琉璃色，北白銀色，其有趣者色豈有異乎？莫造斯觀。所以者何？色者是一亦無若干，但愚者念謂為有異。是故，正士！道與生死合，生死與道合，其知此者，一切諸法亦復如是。何以故？皆悉空故。云何生念於諸法中言不合者，此事不然。」</p>
<p>時，究竟菩薩復問文殊師利：「未解脫者，復與解脫合乎？」</p>
<p>對曰：「如是。」</p>
<p>又問：「云何？族姓子！解脫未解脫合耶？」</p>
<p>答曰：「未脫者已脫，已脫者不念有脫、不念無脫。無脫者無性，無性者無生，無生者亦不見來時亦不見去時，是謂為道亦為泥洹。」</p>
<p>又問：「云何無求無脫而為大道？」</p>
<p>文殊師利言：「於脫不念有脫，是為不脫、是為道，不生二見者乃應泥洹。」</p>
<p>究竟菩薩又問：「其道者與泥洹異乎？」</p>
<p>文殊師利言：「不也。族姓子！道一無二，道則是泥洹，泥洹則是道，亦無若干。」</p>
<p>究竟菩薩復問：「頗復有法出於泥洹耶？」</p>
<p>答曰：「無也。」</p>
<p>又問：「誰處泥洹言泥洹耶？有法從來，此是俗法，此是道法，此生死法，此泥洹法？」</p>
<p>文殊師利言：「無處所者則是泥洹，亦無往者亦無來者，無生無滅亦無著斷。其知道者亦復如是，道等泥洹亦等，求之不可見亦無處所，是故道等泥洹亦等。」</p>
<p>究竟菩薩又問：「頗有巧便住無所住而學道耶？」</p>
<p>文殊師利報曰：「住無所住異於道耶？欲從此法而學道乎？」</p>
<p>究竟菩薩又問：「何者是道？何者非道？」</p>
<p>文殊師利言：「住無所住者此則為道，何得從住而學道乎？此則不然。從有為法至無為法，從淨戒身、三昧身、智慧身從住學乎？此亦不然。是故當知，不從無住而學道也。夫學道者，不緣三十七品、空無相願、戒、定、慧、解脫、知見品，諸禪三昧身相眾好，權現適化，布施、持戒、忍辱、精進、一心、智慧、解脫而學於道，此法不然。何以故？道者非學亦無有學，不見貢高住無所住，作如是者乃應於道。不緣三界論慧之想，復不見法成無上道，作此觀者乃有住處，如道性空泥洹亦空。是故，正士！勿生狐疑於泥洹道。」</p>
<p>爾時，究竟菩薩復問文殊師利言：「若善男子、善女人，欲求無上至真等正覺，當行何法而得至道？」</p>
<p>文殊師利報言：「族姓子！若善男子、善女人，從初發意乃至成佛，於其中間不失道心，雖處五無間處亦不復畏，五陰、六衰、生老病死，世間苦惱魔若魔天，無能奈何。若男子、女人欲求道者，亦不見法有常無常、有為無為、有漏無漏、有脫無脫，亦不見法是我所非我所、我人壽命、善惡所趣，悉空悉寂，一切法性生死泥洹亦復如是。諸世俗法及與度世凡夫佛法、學不學法聲聞緣覺，普皆一等而無差別，解空無相，棄捐諸種無生無行，於此法等修如此業，隨宜分別作如是學，乃謂為道。」</p>
<p>爾時，究竟菩薩讚文殊師利言：「善哉，善哉！如所說者饒益一切。我自思惟，不敢有疑於諸法相。何以故？如諸法者，無吾無我亦無壽命，分別法觀平等無二。如來至真解脫無礙，唯佛能察演布說耳。所以者何？如來以盡諸漏，愛欲聲色穢患未曾復起，貪欲結網人尊皆脫，諸生死苦已斷無餘，善權方便住無所住，處形教化為人執勞，皆為眾生而演經典，使趣無為泥洹大道，所盡以盡無所復盡，所度以度無所復度，施為佛事廣濟無量。復以聖慧漸度彼岸，獨善無伴亦無疇匹，應正覺律習無所習，心無憒亂專精一意，常懷慚愧如恥不及，內外清淨如水澄淨，聖慧道德如海無厭，定意三昧遊無量界，賢聖默然以自娛樂，真諦受證終無有疑。今文殊師利！賜有此德難量難測，現不思議總持法門，亦使鄙賤逮此深藏，多所饒益感動一切。」</p>
<p>爾時，文殊師利說此法時，有七萬二千立行菩薩住不退轉地，皆逮得深法之藏。復有無量眾生皆發無上正真道意。梵釋四天王、天龍鬼神，皆興供養，散花燒香加敬微意向文殊師利。</p>

<p class='juan'>菩薩瓔珞經卷第十四</p></div>
</div><!-- end of div[@id='body'] -->
</body></html>