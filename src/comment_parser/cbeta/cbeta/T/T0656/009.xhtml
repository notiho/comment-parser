<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu33' />菩薩瓔珞經卷第九<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu34' />
<p class='h1'>有受品第二十五</p><p>是時，勇進菩薩白佛言：「世尊！今聞如來說甚深法諸賢聖律所入之門，其有聞知了此法者，亦不見著亦不見脫，於空無法而無所損，不見諸法有所從來有所從去。若善男子、善女人，深觀此法無所從來無所從去，爾乃明達名為解脫。一切諸法各各別異，其所言見悉各離散無有合偶，復於諸法不生想念而有所成，亦復不念有解脫者，所觀諸法亦不有內亦不有外，亦無有遠亦無有近。得慧菩薩深了本無，其知是者去貢高心不生憍慢，是為善男子、善女人於諸善法而得解脫，便得住於無生滅地。其所住者不見有住，復於諸法住無所住，亦於諸法見無所見，是謂善男子、善女人正其性行不念非邪。其作正見者，便於內性觀了色相亦無有色，亦不見色而有色也。何以故？知一切法觀空無形，知其本空如色無有色，於一切法亦不有受亦不無受，是謂善男子、善女人於一切法而得解脫。」</p>
<p>是時，勇進菩薩說此有受品時，有十三億眾生，聞此法已皆得不起柔順法忍，異口同音各稱斯言：「今日勇進菩薩大士離於諸著，亦使我等成辦此法。我等仁者當以此法教授餘人，如我無異悉得解脫畢無所著。」</p>
<p>爾時，世尊告勇進菩薩曰：「夫泥洹心亦不在內、亦不在外、亦復不在兩中間止，有受菩薩無生滅處，諸菩薩心道等無二亦無若干。道心適等無若干者，於一切人必有平等無二之心，是謂菩薩故名曰等而無差別。」</p>
<p>是時，坐中有五百天子，聞如來平等之法有受無受，諸塵垢盡得法眼淨。復有比丘、比丘尼、優婆塞、優婆夷，五百餘眾皆得須陀洹道。復有無央數天、龍、鬼神、乾沓和、阿須倫、迦留羅、真陀羅、摩休勒、人及非人，志趣大乘，皆發無上平等道意。</p>
</div>
<div class='div-pin'><a id='mulu35' />
<p class='h1'>菩薩瓔珞經無著品第二十六</p><p>是時，世尊告四部眾——比丘、比丘尼、優婆塞、優婆夷——及諸菩薩摩訶薩，天、龍、鬼神、八部之眾：「若有菩薩摩訶薩，欲逮一切智、欲上菩薩位、欲得金剛三昧、欲得降伏魔官屬者、欲逮一切諸法門總持者、欲離此彼處者、欲莊嚴佛樹者，是善男子、善女人，當習如來無著之行。</p>
<p>「復次，善男子、善女人欲得淨佛國土教化眾生，從一佛國至一佛國，承事禮敬諸佛世尊者，當學如來無著之行。若有善男子、善女人，欲得如來奇特之法甚尊重者，若有眾生不於三界受色陰形，欲離五患不處五道，如斯等善男子、善女人，常當修習如來無著之行。」</p>
<p>佛復告：「善男子、善女人！吾般泥洹後正法漸衰，多有眾生倚託法服，貪小利養詐發道心，虧損正法無清淨意，如斯等人不信三寶至賢之行，雖在我眾離我甚遠。若復善男子、善女人，修習如來無著之行，雖在凡夫未上菩薩位，執心牢固不捨道意。如斯等人，正使處在億百千萬由延之外，猶去我近。何以故？此善男子、善女人，修習如來無著行故。」</p>
<p>爾時，有菩薩名曰明觀，即從座起頭面禮足，前白佛言：「世尊！云何名為如來至真無著之行？唯願世尊一一分別，令諸會者各得開解。」</p>
<p>佛告明觀菩薩曰：「我今問汝，汝當報我。云何？族姓子！汝何以故號明觀乎？用色耶？用痛想行識乎？因身耶？因名乎？用何等故號明觀耶？」</p>
<p>是時，明觀菩薩白佛言：「世尊！觀色非色亦非有色，色性自空亦不有色，我色彼色本無所有，色空本空色性自空。諸法自然復無自然，諸法然熾本無自然，觀色無生亦不見生，生自無生況當有色？但為眾生癡心所潤，不能自悟遂致苦惱，墜墮生死流轉五道，身死名滅復更受身。如來大聖無所染著，知所從來離諸縛著，眾行根元悉歸於空，痛想行識亦復如是。觀識非識亦非有識，識性自空亦不有識，我識彼識本無所有，識空本空識性自空。諸法自然復無自然，諸法然熾本無自然，觀識無生亦不見生，生自無生況當有識？但為眾生癡心所潤，不能自悟遂致苦惱，墜墮生死流轉五道，身死名滅復更受形。如來大聖無所染著，知所從來離諸縛著，眾行根元悉歸於空，無著眾行亦復如是，自致無上正真道意，何況善男子、善女人，聞則信解於佛法眾？斯乃名曰無著之行。」</p>
<p>是時，明觀菩薩復白佛言：「若使善男子、善女人聞如來無著之行，便於是中發菩薩心，雖有是念，亦不供養諸佛世尊，斯於如來無著之行而有耗減。若復善男子、善女人，意欲懈怠不復堪樂修無著行，能自剋責念無著行，一念之頃而不忘失，便得發無上至真道意，何況篤信而奉行乎？</p>
<p>「若善男子、善女人，得如來金剛三昧，發弘誓心不可沮壞，斯皆由如來無著聖行而得成就。若復善男子、善女人，得三昧王三昧名曰奮迅勇。若菩薩摩訶薩得此三昧者，便能降伏諸魔官屬，此善男子、善女人，皆由無著聖行而有成辦。</p>
<p>「若復善男子、善女人得信空法無量聖行，修四意止念念成就，分別內外空寂無形，斯皆出於如來無著聖賢之行。若善男子、善女人，得四神足心識自由，坐臥經行而無罣礙，遊至十方無量世界，禮事供養諸佛世尊，斯亦復是如來無著聖賢之行。</p>
<p>「若善男子、善女人及菩薩摩訶薩，獲四意斷至十八法、三十七品，莊嚴佛土成眾相好，八種音聲過于梵天，其有眾生聞佛音響得解脫者，斯亦復是如來無著聖賢之行。若復善男子、善女人，一一思惟空無相願，不復染著興是非想，緣此三觀當成無上正真道意，斯亦復是如來無著聖賢之行。</p>
<p>「若有善男子、善女人，從無數諸佛世尊受菩薩別，當成無上正真道意，畢志牢固終不中退，亦不為眾魔所能沮壞，斯亦復是如來無著聖賢之行。」</p>
<p>爾時，明觀菩薩說是如來無著聖賢行時，有八十四億眾生之類，願樂欲求如來無著聖賢之行。復有無數之眾，求於親近明觀菩薩以為師宗。復有無量眾生各生斯念：「今日明觀菩薩摩訶薩，久如當成無上正真道意。」</p>
<p>爾時，世尊知眾會心各生此念，便告明觀菩薩曰：「汝今以能宣暢如來無著之行，如來聖慧不可窮盡。却後無數阿僧祇劫，上方去此五十恒河沙數諸佛剎土，佛名無垢如來、至真、等正覺，純有一乘教化眾生，不聞緣覺弟子之名，汝當作佛號曰明觀如來、至真、等正覺、明行成為、善逝、世間解、無上士、道法御、天人師，號佛、世尊，汝當作佛其號如是。」</p>
<p>爾時，眾會一切眾生，見如來授明觀菩薩決，或有眾生覺知者、不覺知者。爾時，世尊觀察人心各懷狐疑，佛知其意便告明觀菩薩曰：「如來、至真、等正覺在大眾中授菩薩決，有覺知者、不覺知者，有八因緣。云何為八？善男子、善女人得如來決，當成無上平等正覺，一切眾人無能知者，是謂如來授眾生決，己身自覺、餘人不知。</p>
<p>「復次，明觀！若有善男子、善女人，在大眾中為如來所見授決，餘人盡見、己不覺知，是謂如來授眾生決，餘人盡見、己不覺知。</p>
<p>「復次，明觀菩薩摩訶薩！若有善男子、善女人，為諸佛世尊所見授決，汝當成佛其號如是，己知受決、餘人亦見，是謂如來授眾生決，己自覺知、餘人亦見。</p>
<p>「復次，明觀菩薩摩訶薩！若有善男子、善女人，在大眾中為如來所見授決，自不覺知、餘人亦不知，是謂如來授眾生決，自不覺知、餘人亦不知。」</p>
<p>佛復告明觀菩薩：「若有善男子、善女人，在大眾中受如來決，然此受決之人乃在未行不近如來，近如來者自謂受我決，是謂如來授眾生決，遠者覺知、近者不覺。</p>
<p>「復次，明觀菩薩摩訶薩！若有善男子、善女人，在大眾中為如來所見授決，近如來者便自覺知：『今日如來而授我決。』遠如來者復自稱說：『如來今日授我等決，然此眾生未應受決。』是謂如來授眾生決，近者覺知、遠者不覺。」</p>
<p>佛復告明觀菩薩摩訶薩：「若有善男子、善女人，為諸佛世尊所見授決，當成佛時其號如是，近者不覺、遠亦不知，是謂如來授眾生決，遠近眾生皆不覺知。」</p>
<p>佛復告明觀菩薩：「若有善男子、善女人，在大眾中為如來所見授決，近者亦覺、遠者亦知、餘人不見，是謂如來八因緣法授眾生決，近者亦覺、遠者亦知、餘人不見。」</p>
<p>爾時，世尊告四部眾：比丘、比丘尼、優婆塞、優婆夷，菩薩摩訶薩、天、龍、鬼神、乾沓和、阿須倫、迦留羅、真陀羅、摩休勒、人及非人：「汝等頗見明觀菩薩受記別乎？」</p>
<p>對曰：「非也。世尊！」</p>
<p>佛復告族姓子：「若有菩薩摩訶薩受如來決，初發道心受別不同，今此明觀菩薩受如來決，己自覺知、餘人不覺，如此等人未獲如來四無所畏，發心自誓未廣及眾生，亦復未得善權方便，是故受決己自覺知、餘者不覺。」</p>
<p>佛復告族姓子：「若有善男子、善女人受如來決，眾人盡見、自不覺知，如此等人發意弘普廣及眾生，得四無畏發心曠大，有善權方便教化眾生，是故受決餘者盡覺、己不自知。」</p>
<p>佛復告族姓子：「若有善男子、善女人受如來決，己身自知、餘者亦見，如此等人在七住地分別空觀，不計眾生有染著想，初發道心不生此念：『我後成佛度爾所眾生、不度爾所眾生，心如虛空不可沮壞，以獲如來四無所畏，得空觀三昧善權方便。』是故受決，己身自知、餘者亦見。」</p>
<p>佛復告族姓子：「若有善男子、善女人受如來決，己身不覺、餘者不知，如斯等人未在七住不退轉地，雖有善權方便信樂三尊，供養承事諸佛世尊，然未得如來無著之行，未能淨佛國土教化眾生，是故受決自不覺知、餘者不見。」</p>
<p>佛復告族姓子：「若善男子、善女人受如來決，遠者得決、近者不得，如此等人彌勒身是。何以故？此善男子、善女人諸根具足，不捨如來無著之行，是故受決，遠者自覺、近者不知。」</p>
<p>佛復告族姓子：「若善男子、善女人受如來決，近者覺知、遠者不見，亦非眾會所能測度，如此等人在菩薩位，未能演說賢聖之行，今師子膺菩薩是也。眾相具足不捨法本，於無想法中不壞法性，是故受決，近者覺知、遠者不見，亦非眾會所能測度。」</p>
<p>佛復告族姓子：「若善男子、善女人如來授決，近者亦知、遠者亦見，如此等人眾行具足，行不思議無量佛事，超生死海至無為岸。何以故？此善男子、善女人諸根具足，不捨如來無著之行，遍遊十方無量世界，作不思議顯佛神德，今柔順菩薩是也。是故，近者亦知、遠者亦見。」</p>
<p>佛復告族姓子：「若善男子、善女人受如來決，近者不知、遠者不見，如此等人眾行未具、未得善權方便，雖復去離五欲之中，未能備悉如來法藏，今等行菩薩是也。」</p>
<p>佛復告族姓子：「若有菩薩摩訶薩，奉持修習八因緣法，我今視之如己無異，亦為十方諸佛世尊所見擁護。」</p>
<p>爾時，釋提桓因即從座起，前至佛所，頭面禮足，在一面立。須臾之頃，前至佛所，長跪叉手，白佛言：「世尊！我名拘翼號天帝釋，唯願世尊聽所啟白。」</p>
<p>佛言：「善哉，善哉！拘翼！有所疑難，今正是時。」</p>
<p>釋提桓因白佛言：「世尊！若有善男子、善女人，興顯如來無著之行，具足授決八因緣法，我等諸天當護此善男子、善女人至竟成就，終不中退墮於羅漢辟支佛道。」</p>
<p>爾時，釋提桓因即於佛前，而歎頌曰：</p>

<div class="lg regular" style="margin-left:1em;"><div class='lg-row'>「本無無所著，　永離諸惡趣，</div>
<div class='lg-row'>云何如來今，　授決有高下？</div>
<div class='lg-row'>昔從無數劫，　功勳不可量，</div>
<div class='lg-row'>積功累眾德，　一切眾相具。</div>
<div class='lg-row'>如來諸法本，　無生滅著斷，</div>
<div class='lg-row'>尊今已授決，　論說高下相。</div>
<div class='lg-row'>得定不起思，　生滅無所有，</div>
<div class='lg-row'>諸法如幻化，　名號不真實。</div>
<div class='lg-row'>知本所從來，　願樂無生法，</div>
<div class='lg-row'>演說三達智，　從限至無限。</div>
<div class='lg-row'>今為天帝釋，　縛解諸結盡，</div>
<div class='lg-row'>願尊見記別，　久如逮正覺。」</div>
</div><p>爾時，世尊以偈報釋提桓因曰：</p>

<div class="lg regular" style="margin-left:1em;"><div class='lg-row'>「汝今天帝釋，　功德眾行至，</div>
<div class='lg-row'>乃從無數世，　積德光明尊。</div>
<div class='lg-row'>今為天帝身，　經大小劫數，</div>
<div class='lg-row'>三十六成敗，　不捨本要誓。</div>
<div class='lg-row'>千佛兄弟過，　無復賢劫名，</div>
<div class='lg-row'>中間永曠絕，　二十四中劫，</div>
<div class='lg-row'>後乃有佛出，　十力無所畏，</div>
<div class='lg-row'>清淨德普尊，　剎土名普忍。</div>
<div class='lg-row'>彼佛極長壽，　在世壽七劫，</div>
<div class='lg-row'>教化已周訖，　永寂取滅度。</div>
<div class='lg-row'>遺法在世化，　亦復經七劫，</div>
<div class='lg-row'>漸漸法沒盡，　不聞三尊名。</div>
<div class='lg-row'>中間復逈絕，　當復經五劫，</div>
<div class='lg-row'>汝於彼剎土，　當紹如來位。</div>
<div class='lg-row'>我今授汝決，　本無如來印，</div>
<div class='lg-row'>號名無著尊，　三界最第一。</div>
<div class='lg-row'>獨步無等侶，　說法無窮盡，</div>
<div class='lg-row'>當化阿僧祇，　無量眾生類。」</div>
</div><p>爾時，釋提桓因聞如來已見授決，頭面禮足，遶佛三匝，還復故座。</p>
<p>是時，弊魔波旬心自念言：「今日如來、至真、等正覺，教化眾生轉無著法輪，以善權方便將導一切諸不及者，眾菩薩等神通大智皆得授決不退轉地。此賢聖等我則不疑，今釋提桓因在我部界為我所使，先為如來所見授決。如我今日心離魔行，不在榮冀愛欲之中，何故如來不授我決爾？」</p>
<p>時，世尊知魔波旬心中所念，便告目犍連：「汝能堪任於如來前，說諸菩薩摩訶薩受記別乎？」</p>
<p>是時，目連承佛威神，即從座起，前白佛言：「我能堪任說菩薩摩訶薩受決之法。」</p>
<p>佛告目連：「堪任說者，今正是時。」</p>
<p>目連白佛：「若有菩薩摩訶薩於諸空法生染著心，便自貢高輕蔑前學。如此等善男子、善女人在凡夫地，不應稱為菩薩，不應受決得如來號。」</p>
<p>目連復白佛言：「若有善男子、善女人，見人受決便生增上心：『我今豪貴、斯人卑賤。』如此等善男子、善女人在凡夫地，不應稱為菩薩，不應受決得如來號。」</p>
<p>目連復白佛言：「若善男子、善女人，得佛明慧分別三觀空無相願，便為如來所見授決。然有眾生見此人受決，便生憎嫉心：『如來何為先授此決？』如此等善男子、善女人在凡夫地，不當稱為菩薩，不應受決得如來號。」</p>
<p>是時，目連復白佛言：「若有善男子、善女人，得佛神足四無所畏，遊諸空界轉於法輪，善權方便無所罣礙，所演法教皆有所益，便為如來所見授決。然有眾生得世俗智辯才第一，知古明今三世通達，內自思惟而生此念：『我所苞攬無事不貫，如來何為不授我決？今乃返更授此人決？』如此等善男子、善女人在凡夫地，不應稱為菩薩，不應受決得如來號。」</p>
<p>目連復白佛言：「若有善男子、善女人，得無生法忍四等具足，遊至十方無量世界，本從此佛而發道心，更從異佛受其記別。然有眾生內自生念：『此非我眾，非我徒類，如來何為先授此決、不授我別？』如此等善男子、善女人在凡夫地，不應稱為菩薩，不應受決得如來號。」</p>
<p>目連復白佛言：「若有善男子、善女人，轉無上法輪，六通變化無所觸礙，權詐巧便攝取眾生，此菩薩摩訶薩，便為如來所見授決。復有眾生在三毒等分愛心未盡，未能適化承事諸佛，內自狐疑而生是念：『今觀此人如有所辦，為是如來威力所感？為此善男子審有此化？』於彼此中生猶豫想。如此等善男子、善女人在凡夫地，不應稱為菩薩，不應受決得如來號。」</p>
<p>是時，目連復白佛言：「世尊！若有善男子、善女人，生在龍中發菩薩心，眾行具足無所缺漏，便為如來所見授決。或有眾生內自思惟：『我得人身諸根具足，明達正法六情完具，如來何為不授我決？今乃返更授此龍決？』如此等善男子、善女人在凡夫地，不應稱為菩薩，不應受決得如來號。」</p>
<p>是時，目連復白佛言：「若有善男子、善女人，已得天身發菩薩心，斷諸縛著無所戀慕，捨己榮位遠離五樂，閉塞六情修清淨法，離世八法不墮十惡，便為如來所見受決。然有眾生內自生念：『今觀此天眾行未足，未捨此形復於人身，何為如來而授此決、不授我別？』如此等善男子、善女人在凡夫地，不應稱為菩薩，不應受決得如來號。」</p>
<p>是時，目連復白佛言：「或有眾生受地獄形，以佛神力往授其決，如我昔日為佛所遣授提婆達兜決。然有眾生內自生念：『受地獄形苦痛無量，鑊湯燒煮，死而更生，刀山劍樹、爐炭鐵輪、火車熾風、銅柱碓臼，於中受苦痛毒無量。當爾之時何有道心？如來今日返更授決得如來號。然我等已得人身，不授我決？』如此等善男子、善女人在凡夫地，不應稱為菩薩，不應受決得如來號。」</p>
<p>是時，目連復白佛言：「若有善男子、善女人，生餓鬼中受餓鬼形，善見菩薩父像、舍利弗祖、善施長者母，受形苦惱，腹如泰山咽如細鍼，咽長千丈而有千鬲，一鬲千節，雖得漿水化為膿血，眼如深井如千丈崖，然受苦痛不可稱量，為餓火所燒求死不得。然佛世尊以大慈悲，即遣舍利弗各授其決，令發道心。然有眾生內自生念：『餓鬼苦惱無量，飢寒苦毒不可稱計，然今如來返授彼決、不授我決。』如此等善男子、善女人在凡夫地，不應稱為菩薩，不應受決得如來號。」</p>
<p>爾時，世尊告目連曰：「善哉，善哉！族姓子！堪任宣暢菩薩受決無礙之行，真佛之子非思欲生。」</p>
<p>爾時，弊魔波旬內自生念：「咄！我所行將不謬乎？今聞尊者大目揵連所說，不為諸人，正為我耳。」是時，波旬即從坐起，除去貢高捨憍慢心，前至佛所，頭面禮足，前白佛言：「世尊！我今愚惑，久處邪見未識真道。今釋提桓因為我所統，如來今日先授其決，我即興意生是非心。唯願世尊，受我悔過，消滅欲本不著榮冀。」</p>
<p>佛告弊魔波旬：「汝今座上見彌勒菩薩不乎？」</p>
<p>波旬白佛：「唯然。世尊！」</p>
<p>佛告波旬：「此彌勒菩薩當授汝決得菩薩號。」</p>
</div>
<div class='div-pin'><a id='mulu36' />
<p class='h1'>菩薩瓔珞經淨智除垢品第二十七</p><p>東方去此三十七恒河沙數，有佛土名曰華嚴，佛名一意如來、至真、等正覺、明行成為、善逝、世間解、無上士、道法御、天人師，號佛、世尊。彼佛如來遣一菩薩，名曰淨一切地，具眾行本定意不亂，三昧正受無所罣礙。佛所住處皆悉履行，不染法界去吾我想，即從座起，偏露右臂，右膝著地，長跪叉手，前白佛言：「欲有所問，若見聽者，敢有所陳。」</p>
<p>佛言：「善哉，善哉！族姓子！欲問如來所懷疑者，今正是時。」</p>
<p>淨一切地菩薩白佛言：「世尊！云何善男子、善女人，供養諸佛無諸佛想，於諸法本亦復如是？雖度眾生無眾生念，行菩薩道不失本意，具足諸願德行充滿，受決心淨不離明慧。」</p>
<p>爾時，世尊告淨一切地菩薩曰：「若有善男子、善女人，分別思惟大乘行本不可思議深奧之藏，先當習學定意正受，除亂想行，然後乃具六度無極，自觀身空觀他人心亦復如是。若善男子、善女人，入等定三昧心不動轉，悉能分別一切眾行。云何善男子、善女人入定三昧，於一切法思惟分別無有錯謬？於是，族姓子！若有菩薩摩訶薩，立根得力逮不退轉，便能入定自觀身本本所從來，一一分別悉知起滅，來不知所從來、去不知所從去。此善男子、善女人從定意起，復入外身定意，一一分別眾生之類。復見無量諸佛剎土，有受形者不受形者。或時善男子、善女人，復更入定觀內外身，彼身我身發趣有異身行共同，如我所觀，趣大乘者不捨眾生，求緣覺者亦不求清淨於佛土，弟子學者承聲受教離於三有，是謂內外觀定身行共同發趣有異。」</p>
<p>佛復告淨一切地曰：「若有善男子、善女人，入此等定正受三昧，悉使無量世界盡從化教、從化得度，隨意所樂恣其心意遊於百千三昧，於中攝意而不錯亂，是謂善男子、善女人趣大乘者不捨眾生。」</p>
<p>佛復告淨一切地菩薩：「若有善男子、善女人入一身定，便能觀察眾生心本，有婬怒癡、無婬怒癡，隨其本行而度脫之。此善男子、善女人從一身定起，復入眾多身定，觀眾生類有婬怒癡、無婬怒癡，隨其本行而度脫之。」</p>
<p>爾時，世尊復告淨一切地菩薩：「若有善男子、善女人入無形觀三昧，遍觀眾生心識所念，眾生若干所念不同。復有三昧名觀眾生心，菩薩摩訶薩得此定意者，便能觀察人道眾生，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告族姓子：「復有定意知閱叉心，菩薩摩訶薩得此三昧者，遍觀閱叉心識所念，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知諸龍心，菩薩得此定意者，便能觀察龍道眾生心識所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地曰：「復有定意知阿須倫心，菩薩摩訶薩得此定意者，便能觀察須倫所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告族姓子：「復有定意知諸天心，菩薩得此定意者，便能觀察天道眾生心，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告族姓子：「復有定意知梵天心，菩薩摩訶薩得此定意，便能觀察淨志天心，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告族姓子：「復有定意知欲界眾生心，菩薩摩訶薩得此定意，便能觀察欲界眾生，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告族姓子：「復有定意知地獄心，菩薩摩訶薩得此定意者，便能觀察地獄眾生，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告族姓子：「復有定意知弗于逮眾生心，菩薩摩訶薩得此定意者，便能觀察弗于逮眾生，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知閻浮地眾生心，菩薩摩訶薩得此定意者，便能觀察閻浮地眾生，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知瞿耶尼眾生心，菩薩得此定意者，便能觀察瞿耶尼眾生心意，遍知十方無量世界，有婬怒癡、無婬怒癡，隨其本行而度脫之。」</p>
<p>佛告淨一切地菩薩曰：「復有定意知欝單曰眾生心中所念，菩薩得此定意，便能觀察欝單曰眾生心，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知一四天下眾生心中所念，菩薩得此定意者，便能觀察一四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知二四天下眾生心中所念，菩薩得此定意者，便能觀察二四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知三四天下眾生心中所念，菩薩得此定意者，便能觀察三四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知四四天下眾生心中所念，菩薩得此定意者，便能觀察四四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知五四天下眾生心中所念，菩薩得此定意者，便能觀察五四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知六四天下眾生心中所念，菩薩得此定意者，便能觀察六四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知七四天下眾生心中所念，菩薩得此定意者，便能觀察七四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知八四天下眾生心中所念，菩薩得此定意者，便能觀察八四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知九四天下眾生心中所念，菩薩得此定意者，便能觀察九四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知十四天下眾生心中所念，菩薩得此定意者，便能觀察十四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知百四天下眾生心中所念，菩薩得此定意者，便能觀察百四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知千四天下眾生心中所念，菩薩得此定意者，便能觀察千四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知萬四天下眾生心中所念，菩薩得此定意者，便能觀察萬四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知億萬四天下眾生心中所念，菩薩得此定意者，便能觀察億萬四天下眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知一佛國眾生心中所念，菩薩得此定意者，便能觀察知一佛境界眾生心中所念，遍知十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知十佛剎土眾生心中所念，菩薩得此定意者，便能觀察十佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知百佛剎土眾生心中所念，菩薩得此定意者，便能觀察百佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知萬佛剎土眾生心中所念，菩薩得此定意者，便能觀察萬佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。」</p>
<p>佛復告淨一切地菩薩曰：「復有定意知億佛剎土眾生心中所念，菩薩得此定意者，便能觀察億佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。如是菩薩摩訶薩，於此定意，盡得具足諸三昧王。」</p>
<p>佛復告淨一切地菩薩曰：「若有善男子、善女人，奉持修習此法門者，便獲如來眾相具足。」</p>
<p>爾時，世尊告淨一切地菩薩曰：「若有善男子、善女人，得此三昧定意者，有善權方便教化眾生，復有十事得功德業。云何為十？一者、口氣清淨人多信用；二者、不失本意不譏彼受；三者、善明算數知六十四變；四者、分別空無形相法；五者、知當來法解脫無緣；六者、於現在法念成證法；七者、憶過去行知以無相；八者、於無相法本無自然；九者、起滅自然不著三世；十者、菩薩定意不失次第。是謂菩薩摩訶薩入定三昧，便能觀察億佛剎土眾生心中所念，有婬怒癡、無婬怒癡，隨其本行而度脫之。」◎</p>
</div>
<div class='div-pin'><a id='mulu37' />
<p class='h1'>菩薩瓔珞經無斷品第二十八</p><p>◎佛復告等行菩薩：「若有善男子、善女人，從初發意發菩薩心，修行五法不懷怯弱。云何五法？一者、勸進前人不捨道心；二者、分別法界不毀法性；三者、一意清淨無他異想；四者、行權方便度未度者；五者、得三十二業定意不亂。是謂，等行菩薩摩訶薩！從初發意守菩薩心，修此五法不捨道意。」</p>
<p>佛復告等行菩薩曰：「若有善男子、善女人初發道心，復有五事。云何為五？一者、分別三世不離空無；二者、淨己國土育養眾生；三者、分別眼識不受外入；四者、神足神通念則在前；五者、現在眾智而自瓔珞。是謂，等行菩薩摩訶薩！從初發意修此五法，而得成就無有疑難，進前成佛不懷怯弱。」</p>
<p>佛復告等行菩薩：「若善男子、善女人發菩薩心，當行五法而自瓔珞。云何為五？於是，族姓子！若菩薩初發道心入等定意，能令十方天下盡為七寶；二者、使己國土眾生斷婬怒癡；三者、己成佛時修三空慧；四者、莊嚴一相不離慧根；五者、行六神通不自稱記。是謂善男子、善女人從初發意行菩薩道，行此五法而自瓔珞。」</p>
<p>佛復告等行菩薩：「若有善男子、善女人從初發意行菩薩道，復有五法。云何為五？一者、思惟如來無形相法；二者、諸佛要誓不違本性；三者、自識本命知所從來；四者、不計我人壽命離五苦難；五者、法本自爾不見起滅。是謂善男子、善女人修此五法而自瓔珞。」</p>
<p>佛復告等行菩薩：「若有善男子、善女人從初發意行菩薩道，當行五法不可思議。云何為五？一者、諸佛神德不可思議；二者、諸佛篋藏不可思議；三者、行果受報不可思議；四者、諸佛剎土不可思議；五者、演布道教不可思議。是謂善男子、善女人初發道心，修此五行不可思議，乃至成佛而自瓔珞。」</p>
<p>爾時，世尊在於大眾，而說此偈：</p>

<div class="lg regular" style="margin-left:1em;"><div class='lg-row'>「諸佛不思議，　宣暢道亦然，</div>
<div class='lg-row'>思惟眾生本，　本末不可覩。</div>
<div class='lg-row'>執四聖諦炬，　照彼無明根，</div>
<div class='lg-row'>常思無有常，　念除結縛病。</div>
<div class='lg-row'>劫數無有窮，　無盡非有盡，</div>
<div class='lg-row'>但為眾生惑，　欲知本無心。</div>
<div class='lg-row'>夫欲學在先，　聞受深奧法，</div>
<div class='lg-row'>亦非二乘行，　所能用測度。</div>
<div class='lg-row'>佛本自計誓，　蠲除五道淵，</div>
<div class='lg-row'>行盡由等心，　故號人中尊。</div>
<div class='lg-row'>佛慧無邊崖，　神智無有量，</div>
<div class='lg-row'>不以身苦本，　永除三世難。</div>
<div class='lg-row'>諸佛瓔珞法，　自覺無師受，</div>
<div class='lg-row'>心定如虛空，　常想樂想緣。</div>
<div class='lg-row'>吾從無數劫，　入定不離空，</div>
<div class='lg-row'>一意成一道，　故號人中尊。</div>
<div class='lg-row'>復於無數劫，　承事諸世尊，</div>
<div class='lg-row'>盡生逮無著，　自致最正覺。</div>
<div class='lg-row'>諸佛在世化，　正法修道樂，</div>
<div class='lg-row'>能淨諸佛國，　不染三有樂。」</div>
</div><p>爾時，世尊說此偈已，復告等行菩薩：「若有善男子、善女人奉持修習五不思議深奧法者，十方諸佛悉來擁護，不為眾魔所能得便。」</p>
<p>佛復告等行菩薩：「若善男子、善女人從初發意行菩薩心，當行五法不可思議。云何為五？一者、以己定意遍施眾生，盡在佛處而不退轉；二者、不猗三道而受果證；三者、無量法海皆現在前；四者、眾相法門具足智辯；五者、分身教化得六度慧。是謂，族姓子！從初發意行菩薩心，行此五法不可思議，便能具足如來眾行。」</p>
<p>佛復告等行菩薩：「若有善男子、善女人，思惟分別五苦法本。云何為五？一者、分別色原不生識著；二者、思百八痛無有苦樂；三者、永斷眾想不興亂意；四者、解十二因緣本無此行；五者、識神無形不可究盡。是謂，等行菩薩！若善男子、善女人分別思惟五苦法本者，親近佛藏不離賢聖眾道之原。」</p>
<p>佛告等行菩薩：「若善男子、善女人從初發意修菩薩心，復有五法不可窮盡。云何為五？一者、無數功勳不可窮盡；二者、八十四智不可窮盡；三者、如來法慧不可窮盡；四者、諸法要定不可窮盡；五者、八種音響不可窮盡。是謂，等行菩薩！若善男子、善女人從初發意修菩薩心，修此五法不可窮盡，便能具足如來之法。」</p>
<p>爾時，世尊復告等行菩薩：「若善男子、善女人從初發意修菩薩心，修行六度不可思議法。云何為六？於是，善男子、善女人不惜身命，隨前所索不逆人意，於中具足施度無極。雖具施度，攝持戒人不毀戒性，見暴逆者勸令忍辱。若人懈怠，勸令精進。或有眾生著六十二見，心意錯亂不識虛無泥洹大道，攝彼眾生一意禪定，除去亂想不生二見。或有眾生永在闇冥懷愚癡心，以權方便攝彼眾生令見慧明。」</p>
<p>佛復告等行菩薩：「若有善男子、善女人從初發意修菩薩心，於一度中便當具足六度無極。云何於一度中便能具足六度無極？或有眾生一心持戒不毀戒性，於持戒中具足布施，不譏彼受常行忍辱。若有眾生見毀辱者，不興亂想無瞋怒心，日夜精懃無懈怠心。雖持禁戒定意不亂，於戒性中不毀於禪，演布智慧除愚闇心，是謂菩薩在戒度無極，便能具足六度無極。」</p>
<p>佛復告等行菩薩：「若有善男子、善女人，從初發意修菩薩心，得忍度無極，降伏心意不念貢高，於忍度無極復當具足六度之法。不捨忍心而行布施，雖有所施不起想著。於中具足戒性之法，若人擊打不起亂想自攝心意。具足修習忍度無極，具足定意不毀禪法，於忍度中具足禪行。若復善男子、善女人已得忍度，分別五陰成敗所起，思惟三毒知從癡愛，以道慧觀察永無所生。是謂善男子、善女人於忍度中具足六度之法。」</p>
<p>佛復告等行菩薩：「若有善男子、善女人從初發意修菩薩心，於禪定中復當具足六度無極，攝取眾生除去亂想。云何菩薩於禪定中具足六度？於是善男子、善女人，觀空身相不見起滅，定心不亂而行布施，不見眾生及以財寶，亦不生心：『今我所施後獲大報，莊嚴佛土本無清淨。』便能具足智度無極。」</p>
<p>佛復告等行菩薩：「若有善男子、善女人從初發意修菩薩心，於智度無極具足六度。云何善男子、善女人於智度無極具足六度？於是善男子、善女人，已能修習智度無極，分別無想無他異行，一一分別名身句身，攝意持戒不毀戒性，若人毀辱不懷憂慼，是謂於智具足戒性。若復善男子、善女人，於智度無極修行忍辱，心如虛空不受穢惡，是謂於智度無極得忍辱心。」</p>
<p>佛復告等行菩薩：「若善男子、善女人得智度無極，攝意精進去懈怠心，分別眼界不可思議，見懈怠者勸令精進，是謂於智度無極具足精進。」</p>
<p>佛復告等行菩薩：「若有善男子、善女人得智度無極，無極禪定心不分散，一意一念經百千劫攝意自伏，於三十六度皆悉分別，是謂，等行菩薩摩訶薩！眾行根原。」</p>
<p>爾時，世尊與等行菩薩說是語時，有無量眾生本發心趣於緣覺，今皆迴意發於無上正真之道。復有無數諸天世人，得盡信之行不離大乘。◎</p>

<p class='juan'>菩薩瓔珞經卷第九</p></div>
</div><!-- end of div[@id='body'] -->
</body></html>