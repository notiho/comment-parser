<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu41' />菩薩瓔珞經卷第十一<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu42' />
<p class='h1'>◎供養舍利品第三十一</p><p>爾時，尊者長老須菩提，在大眾中竊生此心：「今聞如來、至真、等正覺說極妙之法，無限曠大不可思議，非是辟支所及。諸法自然無有生滅，云何於無生滅法中有三道三乘？」是時，長老須菩提即從坐起，齊整衣服偏露右臂，右膝著地長跪叉手，即以此偈而歎頌曰：</p>

<div class="lg regular" style="margin-left:1em;"><div class='lg-row'>「本無如來法，　如空無有形，</div>
<div class='lg-row'>云何於三道，　各有三乘行？</div>
<div class='lg-row'>一相本無相，　亦不見生滅，</div>
<div class='lg-row'>學道無窮盡，　息心為第一。</div>
<div class='lg-row'>如海無增減，　吞流無有厭，</div>
<div class='lg-row'>虛空正法性，　曠大亦復然。</div>
<div class='lg-row'>佛為眾聖王，　三界無等侶，</div>
<div class='lg-row'>演布無窮慧，　度於未度者。</div>
<div class='lg-row'>功成不念報，　不求尊豪貴，</div>
<div class='lg-row'>勉濟一切人，　獲於無上道。</div>
<div class='lg-row'>如日照天下，　處闇悉蒙明，</div>
<div class='lg-row'>聖人降神生，　莫不得蒙濟。</div>
<div class='lg-row'>四大本無主，　忽然在五道，</div>
<div class='lg-row'>受入三毒根，　遂生有無想。</div>
<div class='lg-row'>形累在縛著，　識想乃滋甚，</div>
<div class='lg-row'>如沒在深淵，　欲濟甚為難。</div>
<div class='lg-row'>菩薩大乘學，　剎土各不同，</div>
<div class='lg-row'>設欲取滅度，　舍利為所在。</div>
<div class='lg-row'>唯願人中尊，　敷演令開悟，</div>
<div class='lg-row'>普為大世界，　分別善惡趣。」</div>
</div><p>爾時，長老須菩提以此偈問佛已，即從坐起，遶佛三匝，還復本位。</p>
<p>爾時，世尊復以此偈報須菩提：</p>

<div class="lg regular" style="margin-left:1em;"><div class='lg-row'>「佛子須菩提，　空慧為第一，</div>
<div class='lg-row'>暢達三世法，　所說甚玄微。</div>
<div class='lg-row'>所念不為己，　愍念一切人，</div>
<div class='lg-row'>常想滅生死，　永在無為處。</div>
<div class='lg-row'>佛道不思議，　攝意乃應律，</div>
<div class='lg-row'>入定神足力，　應感不可量。</div>
<div class='lg-row'>菩薩大乘迹，　現變如恒沙，</div>
<div class='lg-row'>教化已周訖，　寂然滅心意。</div>
<div class='lg-row'>見成未必成，　猶有存亡心，</div>
<div class='lg-row'>成亦本無成，　乃應解脫慧。」</div>
</div><p>爾時，世尊告須菩提：「過去無數恒沙諸佛所說道教，濟度眾生各各不同。或有如來、至真、等正覺，教化眾生淨佛國土，從一佛國至一佛國，供養承事諸佛世尊，接度眾生於無餘泥洹界而般泥洹，然後如來乃取滅度。或有如來、至真、等正覺，淨己國土，現不思議神足變化，入佛定意，敷演道教三十七品。或經一劫至百千劫，教化終訖，皆使眾生永離眾苦，於無餘泥洹界使般泥洹，然後如來現般泥洹，留身在後，普使一切興致供養，顯極伎樂而娛樂之，神變光明六度無極，復令無央數眾生悉得無為大道。或有如來，在世教化修勤苦行，荷負眾生為人重任，遊至諸佛一切剎土，承受正法修無上大道。復於彼剎現神足道，於無央數諸佛世界，教化周訖現取滅度，復現留全身舍利，遍滿三千大千世界，育養眾生淨佛國土。教化既周，復使無數眾生於無餘泥洹界而般泥洹，然後如來乃取滅度。」</p>
<p>佛復告長老須菩提：「如來法身眾德具足，色身教化不可稱量，復留全身舍利接度眾生，所度眾生不可窮盡。若有善男子、善女人，信心牢固恭奉三寶，及供養三世諸佛世尊，其功德福不可稱量。」</p>
<p>爾時，長老須菩提白佛言：「若有善男子、善女人，信佛信法信比丘僧，除去猶豫不懷邪見，供養法身及現在色身，及供養全身舍利，此三功德何者為多？」</p>
<p>爾時，世尊告長老須菩提：「云何？族姓子！若有人得信解脫，起七寶塔遍一天下，隨時供養種種香花，其功德福寧為多不？」</p>
<p>長老須菩提白佛言：「世尊！甚多甚多。」</p>
<p>佛言：「故不如得信解脫善男子、善女人供養舍利，繒綵華蓋、種種香薰，其功德福不可稱量，不可以譬喻為比，勝彼供養一天下塔者上。何以故？起七寶塔隨時禮敬，皆因舍利乃得供養。」</p>
<p>佛復告長老須菩提：「復置此塔。若有善男子、善女人供養全身舍利滿一天下，隨時供養繒綵華蓋、種種香薰，并供養一天下七寶塔，其功德福寧為多不？」</p>
<p>長老須菩提白佛言：「世尊！甚多甚多。」</p>
<p>佛言：「故不如得信解脫善男子、善女人供養一色身如來、至真、等正覺，其功德福不可稱量，不可以譬喻為比。何以故？此善男子、善女人，供養一天下七寶塔及一天下全身舍利，繒綵、華蓋、種種香薰，皆由如來色身而得供養。」</p>
<p>佛復告須菩提：「云何？族姓子！若有善男子、善女人得信解脫，於二天下起七寶塔，其供養二天下全身舍利，并二色身如來、至真、等正覺，繒綵華蓋、種種香薰。云何？須菩提！其福寧為多不？」</p>
<p>須菩提白佛言：「甚多甚多。世尊！」</p>
<p>佛言：「故不如善男子、善女人供養法身，承事諷誦翫習不懈，其福甚多甚多，不可以譬喻為比。何以故？此善男子、善女人，供養二天下七寶塔，及二天下全身舍利，復供養二色身如來、至真、等正覺，繒綵華蓋、種種香薰，皆由法身而得供養。」</p>
<p>佛復告長老須菩提：「云何？族姓子！若有善男子、善女人，於三天下起七寶塔，并三天下全身舍利，及三色身如來、至真、等正覺，繒綵花蓋、種種香薰。如是供養，其福寧為多不？」</p>
<p>須菩提白佛言：「甚多甚多。世尊！」</p>
<p>佛言：「故不如善男子、善女人受持諷誦法身，其福甚多甚多。何以故？三天下七寶塔，及三天下全身舍利，及三色身如來、至真、等正覺，皆由法身而得供養。」</p>
<p>佛復告長老須菩提：「云何？族姓子！若有善男子、善女人，於四天下起七寶塔，及四天下全身舍利，及四色身如來，繒綵花蓋、種種香薰。如是供養，其福寧為多不？」</p>
<p>須菩提白佛言：「甚多甚多。」</p>
<p>佛言：「故不如善男子、善女人受持諷誦法身政教，其福甚多，不可以譬喻為比。何以故？供養四天下七寶塔，及四天下全身舍利，及供養四色身如來、至真、等正覺，皆由法身而得供養。」</p>
<p>佛復告長老須菩提：「若有善男子、善女人，於小千天下起七寶塔，及小千天下滿中全身舍利，及供養百色身如來，繒綵花蓋、種種香薰。如是供養，云何？族姓子！其福寧為多不？」</p>
<p>須菩提白佛言：「甚多甚多。世尊！」</p>
<p>佛言：「故不如善男子、善女人受持諷誦法身政教，其福甚多甚多，不可以譬喻為比。何以故？供養小千天下七寶塔，及供養小千天下全身舍利，及供養百色身如來、至真、等正覺，皆由法身而得供養。」</p>
<p>佛復告長老須菩提：「若有善男子、善女人，於中千天下起七寶塔，及中千天下滿中全身舍利，及供養千色身如來、至真、等正覺，繒綵華蓋、種種香薰。作如是供養，云何？族姓子！其福寧為多不？」</p>
<p>須菩提白佛言：「甚多甚多。世尊！」</p>
<p>佛言：「故不如善男子、善女人受持諷誦法身政教，其福甚多甚多，不可以譬喻為比。何以故？中千天下起七寶塔，及供養中千天下全身舍利，及供養千色身如來，皆由法身而得供養。」</p>
<p>佛復告長老須菩提：「云何？族姓子！若有善男子、善女人，於大千天下起七寶塔，及大千天下全身舍利，及供養萬色身如來、至真、等正覺，繒綵花蓋、種種香薰。如是供養，其功德福寧為多不？」</p>
<p>須菩提白佛言：「甚多甚多。世尊！」</p>
<p>佛言：「故不如善男子、善女人受持諷誦如來法身政教，其福功德甚多甚多，不可以譬喻為比。何以故？大千天下起七寶塔，及大千天下全身舍利，及供養萬色身如來、至真、等正覺，皆由法身而得供養。」</p>
<p>佛復告長老須菩提：「若有善男子、善女人，於三千大千天下起七寶塔，及大千天下滿中全身舍利，復供養一億色身如來、至真、等正覺，繒綵花蓋、種種香薰。如是供養，其福功德寧為多不？」</p>
<p>須菩提白佛言：「甚多甚多。世尊！」</p>
<p>佛言：「故不如善男子、善女人受持諷誦法身政教，其福功德甚多甚多，不可以譬喻為比。何以故？三千大千天下起七寶塔，及三千大千天下滿中全身舍利，復供養一億色身如來、至真、等正覺，皆由法身而得供養。」</p>
<p>佛復告長老須菩提：「云何？族姓子！且置三千大千世界，若有善男子、善女人，從一佛世界至百千佛土，起七寶塔滿中全身舍利，復供養億百千色身如來，其福功德寧為多不？」</p>
<p>須菩提白佛言：「甚多甚多。」</p>
<p>佛言：「故不如善男子、善女人受持諷誦法身正教，其福功德甚多甚多，不可以譬喻為比。何以故？一佛境界至億百千世界，起七寶塔滿中全身舍利，復供養億百千色身如來、至真、等正覺，皆由法身而得供養。」</p>
<p>爾時，世尊與須菩提而說頌曰：</p>

<div class="lg regular" style="margin-left:1em;"><div class='lg-row'>「菩薩行善權，　隨形而適化，</div>
<div class='lg-row'>不於空深識，　功勳自嚴身。</div>
<div class='lg-row'>夫欲盡空際，　達了本無觀，</div>
<div class='lg-row'>心住形不滯，　正觀自覺悟。</div>
<div class='lg-row'>眾生法界異，　所趣解脫同，</div>
<div class='lg-row'>超越生死岸，　無復有無識。</div>
<div class='lg-row'>人本染四流，　四駃水所漂，</div>
<div class='lg-row'>四大各還本，　及成四果證。</div>
<div class='lg-row'>若復入正定，　分別有無慧，</div>
<div class='lg-row'>顯曜無盡法，　辯才智無礙。</div>
<div class='lg-row'>安般自攝意，　不起眾亂想，</div>
<div class='lg-row'>眾結顛倒心，　鏟以智慧劍。</div>
<div class='lg-row'>識<span class='corr'>想</span>本無形，　細入無有間，</div>
<div class='lg-row'>所行不思議，　受決乃得悟。</div>
<div class='lg-row'>諸佛國清淨，　現變無有雙，</div>
<div class='lg-row'>皆由正法身，　獲此巍巍尊。</div>
<div class='lg-row'>本無無三道，　亦無成正覺，</div>
<div class='lg-row'>皆由眾生念，　使有優劣心。</div>
<div class='lg-row'>忍為諸法藏，　行淨無點污，</div>
<div class='lg-row'>盡生更不造，　斯由法身果。</div>
<div class='lg-row'>觀諸法所行，　聞法無厭足，</div>
<div class='lg-row'>化導一切人，　盡同正法味。</div>
<div class='lg-row'>乃於無數劫，　究盡生死海，</div>
<div class='lg-row'>清淨觀三世，　了達法身本。」</div>
</div><p>爾時，世尊說此偈時，有無數百千眾生皆發無上正真道意。復有五百比丘、二百五十優婆塞，遠塵離垢得法眼淨。</p>
<p>是時，長老須菩提白佛言：「世尊！如來、至真、等正覺，三達無礙神通清淨，演說法身甚深微妙。欲有所問，唯願大聖顧愍開悟。」</p>
<p>爾時，世尊告須菩提：「有所疑難，今正是時，如來當為一一分別。」</p>
<p>時，須菩提白佛言：「世尊！如來色身、全身舍利，此二法性有何差別？」</p>
<p>佛告須菩提：「善哉斯問！如來色身眾德積聚，演布道教訓以三業。云何為三？一者、身行清淨防塞不善；二者、口言真誠不說非邪；三者、意專向道無他異念；是謂三業具足清淨得至道場。全身舍利雖復真體，離此三業永無言教，正可有威神光明，恭奉得福，故有優劣。」</p>
<p>時，長老須菩提復白佛言：「如世尊所說，以有三業各有進退故有差別。所謂供養色身及供養全身舍利，法性同壹法無若干。今問如來色身及全身舍利，不問如來三業教誡，云何世尊以三業報答？夫三業者識界所攝，識非色身、色身非識。」</p>
<p>爾時，世尊告須菩提：「云何？族姓子！全身舍利光明威德，與如來色身有異無乎？」</p>
<p>須菩提白佛言：「世尊！全身舍利亦有威神功德，隨人所念各充其願。如來色身眾相具足，亦有威神功德，接化眾生無有窮極。所度各異，故有差別。」</p>
<p>佛復告須菩提：「云何？族姓子！如來現變光相具足，遍滿十方無量世界，執權方便隨形適化，全身舍利復有此功勳不乎？」</p>
<p>須菩提白佛言：「世尊！如本生契經所說，頂王如來、至真、等正覺，十二那術劫在世教化，說法周訖即捨其壽，於無餘泥洹界而般泥洹，留身舍利遍滿世界。復經十二那述劫，世人供養如佛存在，說法教化所度亦等。是故，世尊！如來色身、全身舍利各無差別。」</p>
<p>爾時，世尊告須菩提：「頂王如來全身舍利在世教化，為是本識？非本識耶？」</p>
<p>須菩提言：「非也。世尊！皆是頂王威神所接。」</p>
<p>爾時，世尊告須菩提：「如是如是，如汝所言。此頂王威神，全身舍利有是言教。是故色身、全身舍利法性不同。」</p>
<p>爾時，世尊與須菩提便說此偈：</p>

<div class="lg regular" style="margin-left:1em;"><div class='lg-row'>「過去頂王佛，　在世教化久，</div>
<div class='lg-row'>十二那術劫，　說法無增減。</div>
<div class='lg-row'>周訖取滅度，　留身演布教，</div>
<div class='lg-row'>所度無有量，　修一進成佛。</div>
<div class='lg-row'>舍利識非識，　頂王威神故，</div>
<div class='lg-row'>捨本不著本，　澹然入無為。</div>
<div class='lg-row'>卿今雖獲空，　漏盡無有礙，</div>
<div class='lg-row'>分別如來境，　非汝狹劣局。」</div>
</div><p>爾時，座上有八萬四千諸天人民，聞佛所說皆發無上正真道意：「我等後作佛時，皆如頂王如來教化不異。」時，須菩提遶佛三匝，頭面禮足還復本位。</p>
</div>
<div class='div-pin'><a id='mulu43' />
<p class='h1'>菩薩瓔珞經譬喻品第三十二</p><p>爾時，世尊說法瓔珞，講法身福功德無量。座中有五千菩薩，即從座起頭面禮足，遶佛三匝便退而去。</p>
<p>爾時，尊者大目乾連，內自思惟：「此五千正士，聞佛所說三身法寶，不肯受持各退而去，此必有緣事不空。」爾時，目連即從座起，偏露右臂，長跪叉手，白佛言：「唯然，世尊！此五千正士修菩薩道，已入如來深法之藏，行過聲聞辟支佛上，今聞世尊說法瓔珞三身深義，不肯受持各退而去。」</p>
<p>佛告目連：「止！止！族姓子！若有善男子、善女人，聞此義者頭破為七分，沸血從面孔出。何以故？此惡人等，本從無數阿僧祇劫，恒喜誹謗毀辱正法。」</p>
<p>爾時，目連復重白佛：「唯然，世尊！願說誹謗受罪云何？」</p>
<p>佛告目連：「此五千正士，從過去恒沙佛已來，亦修布施、持戒、忍辱、精進、一心、智慧、善權方便，便起想著有悔過心，於如來所便有退轉，方當經歷勤苦之難，千佛過去猶不得度。此五千正士，最上首者名曰勇智，雖修菩薩摩訶薩行，欲求成佛終不可得。譬如士夫欲於空中造作七寶宮殿，五色玄黃彫文刻鏤，如此善男子、善女人，乃能作不？」</p>
<p>目連白佛言：「不也。世尊！何以故？虛空無象，不可造作。」</p>
<p>爾時，世尊告目連曰：「此勇智菩薩，光明佛時作師子王，吾為梵志修清淨行。時師子王，晨朝跱立六處不動，奮迅身體便大雷吼，走獸伏住飛者墮落，然後乃趣曠野山澤，案行局界求覓群獸，逢一象王殺而食之，髀骨鯁咽死而復穌。時有木雀在師子前，求覓軟蟲取而食之。師子張口告木雀曰：『與吾挽此骨，却後若得食當相報恩。』木雀聞之，入口盡力，拔骨乃得去之。時師子王後日求食大殺群獸，木雀在側少多求恩，師子不報。」</p>
<p>佛告目連：「時師子王，以此偈報木雀曰：</p>

<div class="lg regular" style="margin-left:2em;"><div class='lg-row'>「『吾為師子王，　以殺為家業，</div>
<div class='lg-row'>噉肉飲其血，　以此為常膳。</div>
<div class='lg-row'>汝既不自量，　脫吾牙齒難，</div>
<div class='lg-row'>還得出吾口，　此恩何可忘？』</div>
</div><p>「爾時，木雀復以此偈報師子曰：</p>

<div class="lg regular" style="margin-left:2em;"><div class='lg-row'>「『我雖是小鳥，　誠應不惜死，</div>
<div class='lg-row'>但王不念恩，　自負言誓重。</div>
<div class='lg-row'>若能小寬弘，　少多見惠者，</div>
<div class='lg-row'>沒命終不恨，　不敢有譏論。』</div>
</div><p>「爾時，師子王竟不報恩，捨之而去。木雀自念：『吾恩極重反更輕賤，今當追後，要伺師子便，不報怨者終不行世，在在處處終不相離。』時師子王復殺群獸恣意食之，飽便睡眠無所畏懼。時彼木雀，飛趣師子當立額上，盡其力勢啄一眼壞。師子驚起左右顧視，不見餘獸，唯見木雀獨在樹上。時，師子王語木雀曰：『汝今何為乃壞吾目？』時，彼木雀以偈報師子王曰：</p>

<div class="lg regular" style="margin-left:2em;"><div class='lg-row'>「『重恩不知報，　反更生害心，</div>
<div class='lg-row'>今留汝一目，　此恩何可忘？</div>
<div class='lg-row'>汝雖獸中王，　所行無反復，</div>
<div class='lg-row'>從是各自休，　莫復作緣對。』」</div>
</div><p>佛告目連：「時師子王豈異人乎？莫造斯觀，所以然者，今此勇智菩薩是；時木雀者，今汝摩訶目揵連是。此正士等，自從是來恒行誹謗，不信如來三身之要，方當經歷地獄之難。」</p>
<p>佛復告目連：「若有菩薩摩訶薩修淨瓔珞得三身定者，神足遊戲無所罣礙，為人重任荷負眾苦。譬如空界無所不覆，淨妙瓔珞三身法者亦復如是，滿足一切眾生所願。譬如大海深廣清淨，不受穢惡諸不淨者；菩薩摩訶薩亦復如是，得淨妙瓔珞三身法者，不受塵垢縛著顛倒。譬如摩尼寶珠光明徹照，非日月星辰光明所能遏絕；菩薩摩訶薩亦復如是，獲淨妙瓔珞三身法者，不為五通神仙禁呪神藥所能制持。譬如四道受證自信通慧已度五道，不為眾邪所見留住；譬如滅盡定人燒盡本行，菩薩摩訶薩盡生死根，信心牢固不興誹謗。譬如士夫得如意珠，隨意所念皆現在前；菩薩摩訶薩亦復如是，得如意正定，觀眾生類純熟根者，漸漸訓導各至無為猶如不退轉法，不復墮落染著生死。菩薩摩訶薩亦復如是，雖處生死不懷畏懼，言我當復退轉在生死中。譬如非男非女之人，將示殊妙五樂之中，亦不生心染著情欲；菩薩摩訶薩亦復如是，周旋教化遍入五道，知而不著不起想念，拔濟眾生不可稱量。」</p>
<p>爾時，世尊與目連而說頌曰：</p>

<div class="lg regular" style="margin-left:1em;"><div class='lg-row'>「菩薩本意淨，　猶如金剛山，</div>
<div class='lg-row'>執意不可毀，　受證如彈指。</div>
<div class='lg-row'>雖在世教化，　不著緣本想，</div>
<div class='lg-row'>遍學一切法，　竪立大法幢。</div>
<div class='lg-row'>猶如二士夫，　執意各有術，</div>
<div class='lg-row'>相將至戲堂，　各欲現其伎。</div>
<div class='lg-row'>須彌四寶山，　縱廣甚峻高，</div>
<div class='lg-row'>三百三十萬，　六萬由旬數。</div>
<div class='lg-row'>一人在山頂，　手執甘露瓶，</div>
<div class='lg-row'>一人在山下，　執瓶受甘露。</div>
<div class='lg-row'>寫者亦不泄，　受者不捐棄，</div>
<div class='lg-row'>彼人各凡夫，　未獲通慧道。</div>
<div class='lg-row'>云何目乾連，　此為極難不？</div>
<div class='lg-row'>雖難未足奇，　三法身甚難。</div>
<div class='lg-row'>從億千萬劫，　欲聞淨瓔珞，</div>
<div class='lg-row'>分別三身慧，　斯法最為難。</div>
<div class='lg-row'>卿今莫愁憂，　已超眾苦患，</div>
<div class='lg-row'>得聞三法要，　自濟復濟彼。</div>
<div class='lg-row'>若有族姓子，　篤信修習法，</div>
<div class='lg-row'>現世盡諸漏，　神通遊自在。</div>
<div class='lg-row'>所生國土淨，　七寶宮殿成，</div>
<div class='lg-row'>諸根悉完具，　心淨如虛空。」</div>
</div><p>爾時，世尊與目連說此品時，有億那術天人皆發無上正真道意：「願所生國土盡同一相，無有誹謗三法身者。」</p>
<p>爾時，目連起禮佛足，遶三匝已，還復本座。◎</p>
</div>
<div class='div-pin'><a id='mulu44' />
<p class='h1'>◎菩薩瓔珞經三世法相品第三十三</p><p>爾時，世尊告軟首菩薩：「吾昔成佛，積功累行自致如來、至真、等正覺，棄國捐妻不貪榮位，宣布一切諸佛法藏，隨前適化而度脫之。猶如醫王療救眾病，隨病輕重然後投藥。若有眾生今身現在種過去病，菩薩亦知而救護之；或復眾生身已過去種未來病，菩薩亦知而救護之。」</p>
<p>是時，尊者劫賓㝹白佛言：「世尊！云何善男子、善女人，身處現在種過去病？云何身過去種未來病？云何身在未來種現在病？」</p>
<p>爾時，世尊告劫賓㝹曰：「善哉，善哉！族姓子！於如來前而問斯義，多所利益。何以故？過去當來今現在佛所宣法藏，施為佛事不思議法，莊嚴佛樹進行成佛。」</p>
<p>爾時，世尊與劫賓㝹，而說頌曰：</p>

<div class="lg regular" style="margin-left:1em;"><div class='lg-row'>「清淨聲柔軟，　遍聞十方界，</div>
<div class='lg-row'>具足諸善根，　拔苦離眾惡。</div>
<div class='lg-row'>分別三世行，　無入無所生，</div>
<div class='lg-row'>如來悉觀察，　獨善無等侶。</div>
<div class='lg-row'>初發弘誓心，　不為少許人，</div>
<div class='lg-row'>意廣如虛空，　濟度恒沙數。</div>
<div class='lg-row'>今在樹王下，　眾相自嚴飾，</div>
<div class='lg-row'>降伏諸外道，　奉修正法教。</div>
<div class='lg-row'>首戴七覺花，　身被慚愧服，</div>
<div class='lg-row'>和顏忍辱心，　獨步無有難。</div>
<div class='lg-row'>無畏如師子，　勇慧無有難，</div>
<div class='lg-row'>色像如月初，　諦視無厭足。</div>
<div class='lg-row'>一切十方世，　悉來供養尊，</div>
<div class='lg-row'>隨本心所願，　盡歸解脫門。</div>
<div class='lg-row'>本我所發願，　不限劫數期，</div>
<div class='lg-row'>哀愍諸眾生，　為演甘露法。</div>
<div class='lg-row'>欲求人身難，　聞受正法難，</div>
<div class='lg-row'>生處中國難，　遭遇真人難，</div>
<div class='lg-row'>豪貴執信難，　慳嫉惠施難，</div>
<div class='lg-row'>縛著受證難，　分別三世難。」</div>
</div><p>爾時，世尊復告劫賓㝹：「若有善男子、善女人，分別三世婬怒癡病，遠離縛著無復生滅，神足自由變化無方。如此善男子、善女人，入三世定意三昧，盡知過去未來現在諸佛所行，眾善根本悉現在前。諸佛世尊八等正道進趣泥洹，所以諸佛出現於世，觀察眾生究盡根原令知道門，如來三達觀三世法無量無限不可思議。或有眾生應聞過去法，如來便說過去滅盡眾行不起。或有眾生應聞現在法，如來便說現在正教遠離縛著。或有眾生應聞未來法，如來便說未來未生不起滅法。」</p>
<p>是時，尊者劫賓㝹白佛言：「世尊！云何眾生應聞過去法，如來與說過去滅盡眾行不起也？云何眾生應聞現在法，如來與說現在正教遠離縛著也？云何眾生應聞未來法，如來與說未來未生不起滅法？」</p>
<p>爾時，世尊告長老劫賓㝹：「諦聽諦聽，善思念之！」</p>
<p>劫賓㝹白佛言：「唯然，世尊！願樂欲聞。」</p>
<p>佛告長老劫賓㝹：「若有菩薩摩訶薩，觀了三世無量無限不可思議，非是辟支羅漢所及。何以故？如來所行非彼境界。若有菩薩摩訶薩，身處現在眾行具足，應從過去如來受決，便聞現在如來說過去法，過去滅盡眾行不起，心即開悟即得受別，如來、至真、等正覺，十號具足。是謂菩薩摩訶薩身處現在應聞過去法，過去滅盡眾行不起。」</p>
<p>佛復告長老劫賓㝹：「復有菩薩摩訶薩，身處現在應聞現在法，從現在佛而受記別，如來、至真、等正覺，十號具足。是謂菩薩摩訶薩身處現在受現在別，去離縛著無生滅想。復有菩薩摩訶薩，身處現在應聞未來法，如來與說未來未生不起滅法。是時，菩薩心即達悟即得受決，如來、至真、等正覺，十號具足。是謂菩薩摩訶薩身處現在說未來法，未來未生不起滅法。」</p>
<p>是時，長老劫賓㝹白佛言：「世尊！但菩薩摩訶薩分別三世眾行所趣耶？為聲聞辟支亦有此行乎？」</p>
<p>佛告劫賓㝹：「從信地、見地乃至三耶三佛地，皆有三世無量無限不可思議眾行所趣便受名號。」</p>
<p>是時，長老劫賓㝹白佛言：「世尊！云何從信地、見地乃至三耶三佛地，皆有三世無限無量不可思議眾行所趣得受名號耶？」</p>
<p>佛告長老劫賓㝹：「汝欲廣知如來、至真、等正覺分別三世眾行所趣，今當一一敷演其義，從信地、見地、薄地、無婬怒癡地，從須陀洹乃至三耶三佛，皆悉分別三世所趣。云何菩薩摩訶薩，從信地、見地、薄地、無婬怒癡地，分別三世眾行所趣？於是，族姓子！若善男子、善女人，以信解脫，得根、力、覺意、八真行善，有時成就有時不成就。如此等人，或在聖地或在凡夫地，從不退轉乃至一生補處，是謂菩薩摩訶薩永離凡夫受如來決，是謂，族姓子！菩薩摩訶薩從信地、薄地、無婬怒癡地各各有別。」</p>
<p>是時，長老劫賓㝹白佛言：「世尊！云何菩薩摩訶薩，從信地乃至無婬怒癡地，或在聖地或在凡夫地？」</p>
<p>佛告長老劫賓㝹：「若有善男子、善女人，從初發意求無上道，身處現在聞過去法，便不信樂而捨之去。何以故？本無信樂故有狐疑，中道退還不至究竟。爾時，弊魔波旬即得其便，化作佛形往至菩薩所，勸進菩薩言：『善男子知不乎？我前所說非、如今說是，汝應聞未來法、應得受決，今乃聞吾說過去法，唐勞其功不成果報。汝何不速捨本意更發弘誓，然後乃成無上等正覺？』菩薩聞之心懷猶豫，即便退轉在凡夫地。是謂菩薩摩訶薩於三世法不獲無上正真、等正覺。」</p>
<p>佛復告長老：「劫賓㝹！云何菩薩摩訶薩分別三世眾行所趣，牢住聖地而不退轉？於是，族姓子！若有菩薩摩訶薩，從信地乃至無婬怒癡地，身處現在聞過去法眾行所趣，不疑不難無所畏懼，心即開解霍然大悟，便聞如來授其名號，當為無上正真、等正覺。爾時，弊魔波旬化作佛形，來至菩薩所，語菩薩言：『善男子知不乎？我前所說是、今所說非，若能變悔從吾教者，便成無上正真等正覺。』菩薩聞之心遂歡喜：『將非波旬化作佛像來沮我意乎？』心如金剛不可壞敗。如此善男子、善女人，離凡夫地恒在聖地，是謂菩薩摩訶薩聞過去法心不退轉。」</p>
<p>佛復告長老劫賓㝹：「如汝所問，從須陀洹乃至三耶三佛，分別三世眾行所趣，或在凡夫地或在聖地。於是，族姓子！若有善男子、善女人，以現在身聞過去法，應從過去而得信解，返從波旬說邪徑道：『善男子為知不乎？過去已滅眾行無本，十方世界空寂無形，何不求方便發弘誓心？如是行者得佛不久。』菩薩聞之便懷猶豫：『我今所行將非如是乎？』即捨本願退菩薩行，方欲修習魔之言教，是謂菩薩摩訶薩於過去法便有退轉。」</p>
<p>佛復告長老劫賓㝹：「如汝所問，菩薩摩訶薩已得聖地離凡夫地者，善思念之。於是，族姓子！猶如有人身處現在聞過去法，心不恐懼無所疑難。波旬復來壞敗菩薩言：『我所說者權詐合數非真實法，汝今捨前本心，更發無上至真等正覺，成如來道正爾不久。』菩薩聞之心自念言：『吾已受決在無上道，今此非佛，是弊魔波旬耳。』便捨之去，不與從事。是謂菩薩摩訶薩離凡夫地牢住聖地。」</p>
<p>爾時，世尊與劫賓㝹而說頌曰：</p>

<div class="lg regular" style="margin-left:1em;"><div class='lg-row'>「如來等正覺，　分別三世空，</div>
<div class='lg-row'>永離諸縛著，　乃應賢聖地。</div>
<div class='lg-row'>如來授其決，　稱國土名號，</div>
<div class='lg-row'>不為魔所壞，　無能移動心。</div>
<div class='lg-row'>從億百千劫，　定意不錯亂，</div>
<div class='lg-row'>自然得覺悟，　乃應如來慧。</div>
<div class='lg-row'>八等正真道，　運濟諸苦厄，</div>
<div class='lg-row'>不戀諸財寶，　<span class='corr'>恒</span>與身命諍。」</div>
</div><p>爾時，世尊與劫賓㝹說此偈已，時座上有七億眾生，聞說三世平等正法言教，皆發無上正真道意。</p>
<p>爾時，座上復有無量眾生，心猶未悟各有狐疑，內自思惟：「今日如來所說言教演三世法，受決成佛各有前後。十方諸佛亦當說此三世法不乎？」</p>
<p>爾時，世尊知彼眾會心中所念，便放眉間相光明普照十方無量恒沙剎土，一一光明有百千億恒沙剎土，一一剎土有百千億蓮華，一一蓮華有百千億摩尼珠，一一摩尼珠現百千億七寶講堂，一一講堂現百千億七寶高座，一一高座現百千億如來、至真、等正覺，一一如來盡說菩薩三世眾行所趣六度無極。</p>
<p>爾時，眾會盡見十方無量世界奇特異變歎未曾有，各各白佛言：「世尊！甚奇！甚特！未曾所見、未曾所聞。今日如來、至真、等正覺放此光明，普見諸佛所行法則。」或見眾生在如來前而受決者，或見眾生聽受法者，或見眾生得三十二相、八十種好莊嚴身者。如是眾會所見不同，一切十方諸佛世界興致供養，香華繒綵遍滿三千大千世界。</p>
<p>爾時，世尊觀察眾生心中所念，復以神足感動十方無量世界，請諸如來、至真、等正覺，演說三世平等正法。</p>
<p>東方去此八江河沙，有佛土名曰思惟，佛名無念如來、至真、等正覺，十號具足，一加趺坐遍滿三千大千世界，即於大眾而說頌曰：</p>

<div class="lg regular" style="margin-left:1em;"><div class='lg-row'>「過去眾行趣，　不見生滅本，</div>
<div class='lg-row'>解脫應受決，　乃應賢聖地。</div>
<div class='lg-row'>法性離諸有，　不造三世塵，</div>
<div class='lg-row'>勇猛超眾行，　如花自然敷。</div>
<div class='lg-row'>如來現教誡，　普潤有形類，</div>
<div class='lg-row'>清淨如明珠，　心堅如安明。</div>
<div class='lg-row'>諸佛功德具，　永離諸更樂，</div>
<div class='lg-row'>防制塵欲愛，　自然無所染。</div>
<div class='lg-row'>佛法實奇特，　二乘所不及，</div>
<div class='lg-row'>權智現眾變，　具五分法身。</div>
<div class='lg-row'>我亦無師受，　不從有為學，</div>
<div class='lg-row'>沐浴甘露淵，　解脫莊嚴身。」</div>
</div><p>南方去此八江河沙，有佛土名曰莊嚴，佛名嚴淨如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「今日十方佛，　普現神足變，</div>
<div class='lg-row'>各說三世本，　究盡如來業。</div>
<div class='lg-row'>一相本無形，　深入無邊崖，</div>
<div class='lg-row'>以法講受人，　如空無所念。</div>
<div class='lg-row'>法鼓震大千，　十善功德具，</div>
<div class='lg-row'>拯濟下劣人，　永離生死海。</div>
<div class='lg-row'>諸佛所以現，　變化不可量，</div>
<div class='lg-row'>因緣成道果，　乃應賢聖地。</div>
<div class='lg-row'>十方剎土集，　各說三世法，</div>
<div class='lg-row'>自然逮正法，　定意現在前。</div>
<div class='lg-row'>一一諸毛孔，　放百千光明，</div>
<div class='lg-row'>演說諸道教，　消滅三毒本。」</div>
</div><p>西方去此八江河沙，有佛土名淨復淨，佛名越淨如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「眾生性若干，　不觀解脫慧，</div>
<div class='lg-row'>三世法常住，　起滅如法性。</div>
<div class='lg-row'>賢聖入定觀，　分別十二緣，</div>
<div class='lg-row'>七處觀三法，　悉歸真如性。</div>
<div class='lg-row'>不願樂生天，　亦不僥倖法，</div>
<div class='lg-row'>是為明三世，　常念擇善友。</div>
<div class='lg-row'>種福明為慧，　最為第一義，</div>
<div class='lg-row'>分別有無想，　故號人中尊。</div>
<div class='lg-row'>諸法各有性，　所行悉歸空，</div>
<div class='lg-row'>如人測度空，　先當分別身。</div>
<div class='lg-row'>瞻覩如來顏，　諸法自然足，</div>
<div class='lg-row'>口演八種音，　度人無有量。」</div>
</div><p>北方去此八江河沙，有佛土名曰化成，佛名無染如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「四大本無性，　自生自然滅，</div>
<div class='lg-row'>我不造彼緣，　物物無所有。</div>
<div class='lg-row'>無著宣解脫，　牽引示甘露，</div>
<div class='lg-row'>恣人本所願，　各令獲果證。</div>
<div class='lg-row'>吾昔行施度，　統領十方界，</div>
<div class='lg-row'>七覺自然寶，　充滿一切人。</div>
<div class='lg-row'>留教化眾生，　不念四無想，</div>
<div class='lg-row'>永離八不閑，　恒與賢聖俱。</div>
<div class='lg-row'>本從三達智，　聞此三世慧，</div>
<div class='lg-row'>今離三垢塵，　受決三世尊。</div>
<div class='lg-row'>行施未曾悔，　專意離顛倒，</div>
<div class='lg-row'>諸在邪徑者，　示之以正道。」</div>
</div><p>東北方去此八江河沙，有佛土名曰忍慧，佛名香盡如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「法性自然生，　無形不可覩，</div>
<div class='lg-row'>習聖禁戒律，　無數非有數。</div>
<div class='lg-row'>住本亦無住，　尋究本無形，</div>
<div class='lg-row'>甚深難測度，　乃應在聖地。</div>
<div class='lg-row'>分別現在法，　不染空無想，</div>
<div class='lg-row'>過去生已盡，　得離三世患。</div>
<div class='lg-row'>身為眾患器，　漏出諸不淨，</div>
<div class='lg-row'>能捨入正慧，　漸至無為道。</div>
<div class='lg-row'>意正不染邪，　不捨大道心，</div>
<div class='lg-row'>心淨如鍊金，　趣道亦不難。</div>
<div class='lg-row'>人生在五道，　分別內身觀，</div>
<div class='lg-row'>三世為何從，　令人懷愚惑。」</div>
</div><p>東南去此八江河沙，有佛土名賢聖普集，佛名觀世苦如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「諸佛觀一切，　三世空無相，</div>
<div class='lg-row'>慧斷愛欲本，　乃應賢聖地。</div>
<div class='lg-row'>造志勤苦行，　供養恒沙佛，</div>
<div class='lg-row'>眾智一切具，　故號人中雄。</div>
<div class='lg-row'>信為甘露法，　不生二見心，</div>
<div class='lg-row'>在眾如師子，　所說震十方。</div>
<div class='lg-row'>生死諸穢濁，　根本不可尋，</div>
<div class='lg-row'>了達三世患，　親近如來律。</div>
<div class='lg-row'>夫欲求佛道，　慧實為第一，</div>
<div class='lg-row'>焚燒狐疑叢，　自然無所念。</div>
<div class='lg-row'>佛遊無量境，　慧光之所照，</div>
<div class='lg-row'>淨除一切法，　分別三世行。」</div>
</div><p>西南去此八江河沙，有佛土名無量藏，佛名忍慧如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「念持諸法本，　緣想不可壞，</div>
<div class='lg-row'>行至自然固，　乃應在聖地。</div>
<div class='lg-row'>諸佛行方便，　德訓化眾生，</div>
<div class='lg-row'>菩薩修弘誓，　四等無增減。</div>
<div class='lg-row'>增上無為道，　清淨無所染，</div>
<div class='lg-row'>遍布智慧雲，　消滅三世患。</div>
<div class='lg-row'>賢聖在世化，　令修止觀法，</div>
<div class='lg-row'>一一分別慧，　乃應賢聖道。</div>
<div class='lg-row'>三世本性空，　念想不思議，</div>
<div class='lg-row'>生滅更互興，　入定乃得除。</div>
<div class='lg-row'>不著三界有，　爾乃獲無盡，</div>
<div class='lg-row'>為人演威儀，　永獲安隱處。」</div>
</div><p>西北去此八江河沙，有佛土名曰賢善，佛名賢柔如來、至真、等正覺，十號具足，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「如來現權慧，　統領十方界，</div>
<div class='lg-row'>分別三世空，　乃應賢聖行。</div>
<div class='lg-row'>法界不可量，　如空無窮盡，</div>
<div class='lg-row'>得佛定法忍，　不興二見心。</div>
<div class='lg-row'>吾昔得授決，　分別內外空，</div>
<div class='lg-row'>今自致正覺，　得離三世苦。</div>
<div class='lg-row'>如來廣長舌，　百福自嚴飾，</div>
<div class='lg-row'>蠲除思想心，　至誠無二業。</div>
<div class='lg-row'>佛為眾行本，　演暢十二門，</div>
<div class='lg-row'>息意成道跡，　不復由五道。</div>
<div class='lg-row'>猶如仰射空，　勢盡還復墮，</div>
<div class='lg-row'>宣暢三世法，　無量不可窮。」</div>
</div><p>上方去此八江河沙，有佛土名曰吉祥，佛名行盡如來、至真、等正覺，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「過去諸賢聖，　頒宣正真典，</div>
<div class='lg-row'>不染名色法，　乃應賢聖律。</div>
<div class='lg-row'>菩薩本發意，　上修如來教，</div>
<div class='lg-row'>深法無增減，　不見解脫人。</div>
<div class='lg-row'>徹聽無量世，　分別眾生根，</div>
<div class='lg-row'>專一思惟一，　成就有無法。</div>
<div class='lg-row'>無相非有相，　不念三世識，</div>
<div class='lg-row'>觀了無所有，　得號人中尊。</div>
<div class='lg-row'>一切諸法本，　因緣合會成，</div>
<div class='lg-row'>思惟無形法，　空寂本無形。</div>
<div class='lg-row'>十住道地法，　心念不退轉，</div>
<div class='lg-row'>一行成正覺，　無復生老死。」</div>
</div><p>下方去此八江河沙，有佛土名曰極深，佛名寶聚如來、至真、等正覺、明行成為、善逝、世間解、無上士、道法御、天人師、佛、世尊，一加趺坐遍滿三千大千世界，在大眾中而說頌曰：</p>

<div class="lg regular" style="margin-left:1em;"><div class='lg-row'>「忍智修道果，　永離三世本，</div>
<div class='lg-row'>自淨復淨彼，　乃應賢聖法。</div>
<div class='lg-row'>為說無上道，　周旋無有方，</div>
<div class='lg-row'>執權盡諸行，　度人無懈怠。</div>
<div class='lg-row'>遭遇賢聖樂，　聞法信受樂，</div>
<div class='lg-row'>度人斷垢樂，　泥洹永寂樂。</div>
<div class='lg-row'>我行過三界，　遠離惡報業，</div>
<div class='lg-row'>得親善知識，　聞法日增益。</div>
<div class='lg-row'>超越三界表，　神足遊虛空，</div>
<div class='lg-row'>無象如有象，　愚者所修習。</div>
<div class='lg-row'>六度大乘法，　忘已萬物盡，</div>
<div class='lg-row'>得昇十住地，　故愍復來化。」</div>
</div><p>爾時，長老劫賓㝹，聞十方佛三世之法眾行所趣，心開意解霍然大悟，即從坐起，頭面禮足，還復本位。有無央數諸天、人民、天龍、鬼神、乾沓和、阿須倫、迦留羅、旃陀羅、摩休勒、人及非人，皆發無上正真道意。復有無數諸天人民，聞佛演說三世法本，皆歎佛德深義無量，諸佛法身不可沮壞，亦非羅漢辟支所及。是時，眾會悉皆願樂分別身中內外三世，進趣道場逮不退轉。◎</p>

<p class='juan'>菩薩瓔珞經卷第十一</p></div>
</div><!-- end of div[@id='body'] -->
</body></html>