<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu26' />菩薩瓔珞經卷第七<span class='note-inline'>(一名現在報)</span><p class="byline">姚秦涼州沙門竺佛念譯</p>隨行品第十九之餘</p>
<div class="lg regular" style="margin-left:1em;"><div class='lg-row'>「◎行過超三界，　無形不可覩，</div>
<div class='lg-row'>普照三千世，　法愍度無極。</div>
<div class='lg-row'>一意一念頃，　具足眾相好，</div>
<div class='lg-row'>不染於塵勞，　空界度無極。</div>
<div class='lg-row'>若能宣暢法，　普潤諸萌類，</div>
<div class='lg-row'>四諦如爾相，　苦盡度無極。</div>
<div class='lg-row'>佛土普清淨，　無有三乘心，</div>
<div class='lg-row'>自然通道教，　定意度無極。</div>
<div class='lg-row'>人本從空生，　法界無增減，</div>
<div class='lg-row'>不違諸法本，　方便度無極。</div>
<div class='lg-row'>幻化不真實，　行超三界表，</div>
<div class='lg-row'>超過無量國，　通達度無極。</div>
<div class='lg-row'>無想眾生等，　猗識不解慧，</div>
<div class='lg-row'>賢聖得往來，　微識度無極。</div>
<div class='lg-row'>自然如爾性，　法慧多所益，</div>
<div class='lg-row'>四大本自然，　終始度無極。</div>
<div class='lg-row'>不見吾我人，　壽命眾行本，</div>
<div class='lg-row'>一相無有相，　無形度無極。</div>
<div class='lg-row'>無數諸佛土，　莊嚴佛道場，</div>
<div class='lg-row'>演出佛光明，　法寶度無極。</div>
<div class='lg-row'>攝意無有亂，　永除三毒心，</div>
<div class='lg-row'>平等無若干，　誠信度無極。</div>
<div class='lg-row'>猗識由五道，　不能解縛著，</div>
<div class='lg-row'>拔濟苦根源，　遠離度無極。</div>
<div class='lg-row'>雖復處胞胎，　不為慾所染，</div>
<div class='lg-row'>永離淫怒癡，　解脫度無極。</div>
<div class='lg-row'>佛法甚深妙，　神力過三界，</div>
<div class='lg-row'>現形在五濁，　忍辱度無極。</div>
<div class='lg-row'>若復遭苦樂，　不生增減心，</div>
<div class='lg-row'>執意如虛空，　無疆度無極。</div>
<div class='lg-row'>道不從空生，　亦不離人心，</div>
<div class='lg-row'>分身滿虛空，　滅盡度無極。</div>
<div class='lg-row'>不見吾我人，　不壞本無相，</div>
<div class='lg-row'>一行成正覺，　觀世度無極。</div>
<div class='lg-row'>不生亦不滅，　無有生死本，</div>
<div class='lg-row'>從此至彼岸，　超越度無極。</div>
<div class='lg-row'>眾苦本無形，　本智由境界，</div>
<div class='lg-row'>心識不可毀，　幻行度無極。</div>
<div class='lg-row'>幻有二根本，　行幻深智幻，</div>
<div class='lg-row'>能解此幻法，　無疑度無極。</div>
<div class='lg-row'>智幻超三界，　行幻亦復然，</div>
<div class='lg-row'>八正道清淨，　道品度無極。</div>
<div class='lg-row'>世幻非真實，　賢聖不染著，</div>
<div class='lg-row'>愚者抱常想，　通慧度無極。</div>
<div class='lg-row'>六塵外六入，　十二牽連法，</div>
<div class='lg-row'>名色由更樂，　緣想度無極。</div>
<div class='lg-row'>行從愚惑生，　流馳無數念，</div>
<div class='lg-row'>若當念有形，　具足度無極。</div>
<div class='lg-row'>虛空無邊際，　亦不見行迹，</div>
<div class='lg-row'>得尋生死岸，　自然度無極。</div>
<div class='lg-row'>人壽有長短，　今世亦後世，</div>
<div class='lg-row'>唯道澹然安，　澹然度無極。</div>
<div class='lg-row'>法界各有性，　不見受入處，</div>
<div class='lg-row'>無猗不可染，　無懷度無極。</div>
<div class='lg-row'>佛土無央數，　法智不思議，</div>
<div class='lg-row'>慧海不可量，　受入度無極。</div>
<div class='lg-row'>人智無增減，　賢聖行平等，</div>
<div class='lg-row'>分別空無慧，　陰蓋度無極。</div>
<div class='lg-row'>本從無數世，　苦行無有量，</div>
<div class='lg-row'>不念劫數期，　閑靜度無極。</div>
<div class='lg-row'>念在兜術天，　論講無形法，</div>
<div class='lg-row'>導引無量人，　無二度無極。</div>
<div class='lg-row'>著樂不以歡，　處苦亦不憂，</div>
<div class='lg-row'>見諦成就道，　真實度無極。</div>
<div class='lg-row'>降神閻浮內，　轉法於鹿野，</div>
<div class='lg-row'>盡捨世穢濁，　望斷度無極。</div>
<div class='lg-row'>菩薩行成就，　不著六塵勞，</div>
<div class='lg-row'>學智甚深法，　牢固度無極。</div>
<div class='lg-row'>智術權方便，　深入無有礙，</div>
<div class='lg-row'>分別無量身，　在所度無極。</div>
<div class='lg-row'>勇超無量劫，　窮盡生死本，</div>
<div class='lg-row'>莊嚴佛土淨，　微妙度無極。</div>
<div class='lg-row'>人能信本源，　不滯於生死，</div>
<div class='lg-row'>心正無亂想，　一想度無極。</div>
<div class='lg-row'>行施不見施，　亦無去來想，</div>
<div class='lg-row'>觀物如虛空，　無厭度無極。</div>
<div class='lg-row'>觀世非有世，　亦無三塗苦，</div>
<div class='lg-row'>自濟復濟彼，　大慈度無極。</div>
<div class='lg-row'>設見眾生類，　染著在三有，</div>
<div class='lg-row'>勸導以正教，　大悲度無極。</div>
<div class='lg-row'>周旋無量界，　執信如安明，</div>
<div class='lg-row'>和顏常一心，　歡喜度無極。</div>
<div class='lg-row'>菩薩初發意，　不為一人故，</div>
<div class='lg-row'>曠濟無邊崖，　放捨度無極。</div>
<div class='lg-row'>當我初生時，　佛土黃金色，</div>
<div class='lg-row'>莊嚴於道場，　神感度無極。</div>
<div class='lg-row'>不自滅名想，　亦不著壽命，</div>
<div class='lg-row'>空無願無相，　根門度無極。</div>
<div class='lg-row'>本從平等慧，　今自致正覺，</div>
<div class='lg-row'>不捨金剛意，　三觀度無極。</div>
<div class='lg-row'>慇懃於道德，　日夜常經行，</div>
<div class='lg-row'>法說亦義說，　進趣度無極。</div>
<div class='lg-row'>知足道第一，　捨意無所貪，</div>
<div class='lg-row'>三十七道品，　無為度無極。</div>
<div class='lg-row'>菩薩剎土淨，　種姓不雜錯，</div>
<div class='lg-row'>恒生真正家，　豪族度無極。</div>
<div class='lg-row'>降神處母胎，　示現嬰兒相，</div>
<div class='lg-row'>執心淨無垢，　變化度無極。</div>
<div class='lg-row'>既得出母胎，　舉足行七步，</div>
<div class='lg-row'>足足度七姟，　示現度無極。</div>
<div class='lg-row'>常在金机上，　現以香水浴，</div>
<div class='lg-row'>無量諸佛集，　勸進度無極。</div>
<div class='lg-row'>三十二相具，　八十好莊嚴，</div>
<div class='lg-row'>天地六反動，　容顏度無極。</div>
<div class='lg-row'>諸法無形相，　現以色相法，</div>
<div class='lg-row'>獨步無有侶，　最尊度無極。</div>
<div class='lg-row'>一一思法界，　不失本要誓，</div>
<div class='lg-row'>諸法悉如聾，　默然度無極。</div>
<div class='lg-row'>賢聖八等行，　止觀無想行，</div>
<div class='lg-row'>不捨空無慧，　一入度無極。</div>
<div class='lg-row'>常以妙道法，　講授諸法門，</div>
<div class='lg-row'>勸導一切人，　法響度無極。</div>
<div class='lg-row'>十善眾行本，　無著不可染，</div>
<div class='lg-row'>修一得成一，　不退度無極。</div>
<div class='lg-row'>世人懷慳貪，　永處於幽冥，</div>
<div class='lg-row'>導該無量法，　學習度無極。</div>
<div class='lg-row'>如來無所著，　受法不捨離，</div>
<div class='lg-row'>永離眾生居，　獨拔度無極。</div>
<div class='lg-row'>雖處父王宮，　寂靜思惟道，</div>
<div class='lg-row'>不貪五欲樂，　無穢度無極。</div>
<div class='lg-row'>觀身乾樹皮，　亦如久朽灰，</div>
<div class='lg-row'>自察無識想，　出息度無極。</div>
<div class='lg-row'>一數不離一，　止觀本行願，</div>
<div class='lg-row'>係意在目前，　道智度無極。</div>
<div class='lg-row'>人處生死久，　不計本末空，</div>
<div class='lg-row'>能捨不與俱，　總持度無極。</div>
<div class='lg-row'>所以獲四辯，　法義捷疾智，</div>
<div class='lg-row'>宣暢無量義，　應適度無極。</div>
<div class='lg-row'>無數大聖集，　聞法欲無厭，</div>
<div class='lg-row'>平等通大智，　等慧度無極。</div>
<div class='lg-row'>設復於無量，　成敗諸劫數，</div>
<div class='lg-row'>未盡如來藏，　遠離度無極。</div>
<div class='lg-row'>一生百千生，　欲究如來德，</div>
<div class='lg-row'>未有斯等類，　廣及度無極。</div>
<div class='lg-row'>虛空有邊際，　須彌可稱量，</div>
<div class='lg-row'>豈有大導師，　無限度無極。</div>
<div class='lg-row'>從無央數劫，　積累諸德本，</div>
<div class='lg-row'>行盡更不造，　流轉度無極。</div>
<div class='lg-row'>世雄慈蓋普，　潤及眾生類，</div>
<div class='lg-row'>聞法不疑滯，　信解度無極。</div>
<div class='lg-row'>勇猛超眾<span class='corr'>上</span>，　無有下劣心，</div>
<div class='lg-row'>降伏魔官屬，　忍意度無極。</div>
<div class='lg-row'>吾昔發誓願，　不自惜身命，</div>
<div class='lg-row'>故自獨持出，　金剛度無極。</div>
<div class='lg-row'>若中間有疑，　不成最正覺，</div>
<div class='lg-row'>累功德無量，　人尊度無極。</div>
<div class='lg-row'>爾乃道玄妙，　法藏不可思，</div>
<div class='lg-row'>超過三有表，　純熟度無極。</div>
<div class='lg-row'>一相不可見，　真如性亦爾，</div>
<div class='lg-row'>捨本就其末，　無礙度無極。</div>
<div class='lg-row'>不教自然寤，　無師一切智，</div>
<div class='lg-row'>獨善無所憂，　無尤度無極。</div>
<div class='lg-row'>壞六十二見，　愛欲諸羅網，</div>
<div class='lg-row'>閉塞生死門，　快樂度無極。</div>
<div class='lg-row'>息心自滅意，　不懷沾污心，</div>
<div class='lg-row'>執心如大海，　無違度無極。</div>
<div class='lg-row'>觀身如怨讎，　諸孔流不淨，</div>
<div class='lg-row'>分別內外法，　解本度無極。</div>
<div class='lg-row'>一心一念頃，　流馳不可制，</div>
<div class='lg-row'>至坐樹王下，　弘誓度無極。</div>
<div class='lg-row'>法行如蓮華，　常以三道教，</div>
<div class='lg-row'>雖處不染著，　一意度無極。</div>
<div class='lg-row'>等意如大道，　永除小節心，</div>
<div class='lg-row'>三十三法盡，　無垢度無極。</div>
<div class='lg-row'>人當求出要，　分別內外法，</div>
<div class='lg-row'>思惟不捨離，　精進度無極。</div>
<div class='lg-row'>觀身當觀法，　五陰聚散行，</div>
<div class='lg-row'>如人觀掌珠，　真諦度無極。</div>
<div class='lg-row'>破碎四魔垢，　摧壞憍慢山，</div>
<div class='lg-row'>慧火焚三毒，　捨離度無極。</div>
<div class='lg-row'>卿等設有疑，　各自宣說本，</div>
<div class='lg-row'>當以智慧光，　照曜度無極。</div>
<div class='lg-row'>足下眾相明，　印文炳然現，</div>
<div class='lg-row'>諸有覩此相，　恩澤度無極。</div>
<div class='lg-row'>鹿腨如金剛，　內外朗然現，</div>
<div class='lg-row'>趾立不傾側，　端嚴度無極。</div>
<div class='lg-row'>皮毛極軟細，　紅華不著水，</div>
<div class='lg-row'>一一眾好具，　行足度無極。</div>
<div class='lg-row'>當我舉足時，　入城行分衛，</div>
<div class='lg-row'>福祐無貧富，　不擇度無極。</div>
<div class='lg-row'>分衛訖周遍，　還詣靜房室，</div>
<div class='lg-row'>道法自娛樂，　思惟度無極。</div>
<div class='lg-row'>日夜恒經行，　觀誰應先度，</div>
<div class='lg-row'>不違本弘誓，　清淨度無極。</div>
<div class='lg-row'>是以恒自修，　不與世事諍，</div>
<div class='lg-row'>自離復離彼，　離趣度無極。</div>
<div class='lg-row'>四大各有性，　高下亦不同，</div>
<div class='lg-row'>由識神分別，　法義度無極。</div>
<div class='lg-row'>菩薩自觀空，　無微不省察，</div>
<div class='lg-row'>防護諸惡業，　慧見度無極。</div>
<div class='lg-row'>諦觀諸剎土，　不興苦樂想，</div>
<div class='lg-row'>解諸法甚深，　善法度無極。</div>
<div class='lg-row'>可進知其進，　亦不懷狐疑，</div>
<div class='lg-row'>出要無二道，　虛寂度無極。</div>
<div class='lg-row'>悉觀諸行本，　受報亦清淨，</div>
<div class='lg-row'>不求功德業，　忘施度無極。</div>
<div class='lg-row'>過去不復生，　未來不可見，</div>
<div class='lg-row'>現在自然法，　願求度無極。</div>
<div class='lg-row'>泥洹無體性，　亦無受入處，</div>
<div class='lg-row'>觀諸受法報，　知本度無極。</div>
<div class='lg-row'>靜意三昧定，　永與亂意別，</div>
<div class='lg-row'>無常苦無我，　體行度無極。</div>
<div class='lg-row'>如實觀察法，　知一不可動，</div>
<div class='lg-row'>不壞法本心，　自然度無極。</div>
<div class='lg-row'>悉知法無我，　生生不見生，</div>
<div class='lg-row'>轉諸法輪行，　曠濟度無極。</div>
<div class='lg-row'>能滅諸法性，　亦不求解脫，</div>
<div class='lg-row'>誠信遊五道，　盡生度無極。</div>
<div class='lg-row'>如來至密行，　心意識亦然，</div>
<div class='lg-row'>逮得無生心，　了達度無極。</div>
<div class='lg-row'>計吾本所行，　住壽恒沙劫，</div>
<div class='lg-row'>功勞自然著，　行跡度無極。</div>
<div class='lg-row'>生死本所從，　如幻無真實，</div>
<div class='lg-row'>寂滅不可污，　匿藏度無極。</div>
<div class='lg-row'>賢聖十二品，　悉歸于無為，</div>
<div class='lg-row'>無生永不生，　行勝度無極。</div>
<div class='lg-row'>念昔在香林，　端坐思惟道，</div>
<div class='lg-row'>形體不傾側，　初禪度無極。</div>
<div class='lg-row'>又本在師子，　曠普講堂所，</div>
<div class='lg-row'>無想諸天衛，　二禪度無極。</div>
<div class='lg-row'>復於此賢劫，　護法大城中，</div>
<div class='lg-row'>自隱求道教，　三禪度無極。</div>
<div class='lg-row'>如今於此座，　廣演無量法，</div>
<div class='lg-row'>內外無所礙，　四禪度無極。</div>
<div class='lg-row'>行道無沾污，　不興若干念，</div>
<div class='lg-row'>故令自致尊，　離世度無極。</div>
<div class='lg-row'>如日初放光，　令人自所見，</div>
<div class='lg-row'>吾今演道教，　現明度無極。</div>
<div class='lg-row'>無數阿僧祇，　如來不思議，</div>
<div class='lg-row'>各各布道教，　無生度無極。</div>
<div class='lg-row'>正使億百千，　七寶滿世境，</div>
<div class='lg-row'>不如一意念，　一意度無極。</div>
<div class='lg-row'>不起亦不滅，　知本所從來，</div>
<div class='lg-row'>解了三世觀，　梵行度無極。</div>
<div class='lg-row'>若能崇慧本，　次第不越序，</div>
<div class='lg-row'>修道無二心，　玄寂度無極。</div>
<div class='lg-row'>大慈不思議，　廣濟眾生類，</div>
<div class='lg-row'>師子一雷吼，　普聞度無極。</div>
<div class='lg-row'>諸有眾生類，　信樂空無法，</div>
<div class='lg-row'>順理無所犯，　造行度無極。</div>
<div class='lg-row'>內修六重法，　樂靜不處閙，</div>
<div class='lg-row'>自識宿命行，　知本度無極。</div>
<div class='lg-row'>今世受胎分，　欲滅勤修行，</div>
<div class='lg-row'>一失命根識，　受決度無極。</div>
<div class='lg-row'>諸法不嬈亂，　修行清白法，</div>
<div class='lg-row'>念生離生本，　無本度無極。</div>
<div class='lg-row'>人遊五道淵，　如河奔大海，</div>
<div class='lg-row'>速駛不復還，　歸趣度無極。</div>
<div class='lg-row'>常念世間苦，　念離不與俱，</div>
<div class='lg-row'>獨逝不懷憂，　無雙度無極。</div>
<div class='lg-row'>如種諸穀子，　稻麻諸花果，</div>
<div class='lg-row'>本子非生苗，　變易度無極。</div>
<div class='lg-row'>人生不學道，　臨死有變悔，</div>
<div class='lg-row'>欲離勿懈怠，　學進度無極。</div>
<div class='lg-row'>若欲拔根本，　勿復種其識，</div>
<div class='lg-row'>此盡無過是，　香熏度無極。</div>
<div class='lg-row'>觀諸世間法，　悉空無所有，</div>
<div class='lg-row'>當觀是非法，　不動度無極。</div>
<div class='lg-row'>勸助諸福業，　一一無所礙，</div>
<div class='lg-row'>登祚十住行，　一生度無極。</div>
<div class='lg-row'>悉觀諸法門，　總持無忘失，</div>
<div class='lg-row'>諸法界相應，　斷結度無極。</div>
<div class='lg-row'>若欲遊虛空，　神足無所礙，</div>
<div class='lg-row'>無人無我想，　習行度無極。</div>
<div class='lg-row'>一一思惟法，　輕舉無所礙，</div>
<div class='lg-row'>以身量度空，　神足度無極。</div>
<div class='lg-row'>如實觀人本，　道行無所違，</div>
<div class='lg-row'>不與二見心，　正定度無極。</div>
<div class='lg-row'>如鏡觀面像，　信已無瑕穢，</div>
<div class='lg-row'>塵勞自然滅，　百福度無極。</div>
<div class='lg-row'>宿願不可盡，　積行今乃獲，</div>
<div class='lg-row'>誠信如日初，　擇法度無極。</div>
<div class='lg-row'>勤念入深要，　搜求無量法，</div>
<div class='lg-row'>謙恭下下意，　牢固度無極。</div>
<div class='lg-row'>菩薩有八法，　修行至道場，</div>
<div class='lg-row'>解慧不著空，　無想度無極。</div>
<div class='lg-row'>若欲猗空慧，　知空非真實，</div>
<div class='lg-row'>慧本知三礙，　空相度無極。</div>
<div class='lg-row'>有法名戰格，　奮迅無畏定，</div>
<div class='lg-row'>亦不懷怯弱，　眾智度無極。</div>
<div class='lg-row'>因緣各相生，　生死是道本，</div>
<div class='lg-row'>二事不相離，　拔苦度無極。</div>
<div class='lg-row'>一生非本根，　亦無眾生根，</div>
<div class='lg-row'>識神染著有，　假號度無極。</div>
<div class='lg-row'>真道無形質，　微妙不思議，</div>
<div class='lg-row'>道實非有道，　震動度無極。</div>
<div class='lg-row'>觀諸佛土淨，　清淨無瑕穢，</div>
<div class='lg-row'>常以平等道，　神通度無極。</div>
<div class='lg-row'>菩薩常觀察，　不著形相法，</div>
<div class='lg-row'>知生過五道，　無名度無極。</div>
<div class='lg-row'>或有修一法，　超越眾行表，</div>
<div class='lg-row'>最勝自然達，　越次度無極。</div>
<div class='lg-row'>空觀一切人，　息心無所念，</div>
<div class='lg-row'>應一無所污，　齊限度無極。</div>
<div class='lg-row'>大聖德無量，　不為塵欲染，</div>
<div class='lg-row'>究盡塵勞原，　無底度無極。</div>
<div class='lg-row'>本無有五道，　由塵垢而生，</div>
<div class='lg-row'>幻化非常想，　聖慧度無極。</div>
<div class='lg-row'>諸法相受入，　菩薩所修行，</div>
<div class='lg-row'>不見眾苦本，　無我度無極。</div>
<div class='lg-row'>亦不在劫數，　生死無形兆，</div>
<div class='lg-row'>當來不常停，　速疾度無極。</div>
<div class='lg-row'>分別四非常，　苦空無我身，</div>
<div class='lg-row'>以慧自莊嚴，　修治度無極。</div>
<div class='lg-row'>如人欲行空，　修禪乃果獲，</div>
<div class='lg-row'>定意不錯亂，　志密度無極。</div>
<div class='lg-row'>口出無量音，　不毀於法性，</div>
<div class='lg-row'>如月眾星滿，　果實度無極。</div>
<div class='lg-row'>神足不可量，　慧海如恒沙，</div>
<div class='lg-row'>善權攝自在，　受入度無極。</div>
<div class='lg-row'>若欲化眾生，　入定觀察心，</div>
<div class='lg-row'>先以權慧導，　漸現度無極。</div>
<div class='lg-row'>佛經不可數，　唯佛能記之，</div>
<div class='lg-row'>諸法相應相，　勸樂度無極。</div>
<div class='lg-row'>度脫一切眾，　不限劫遠近，</div>
<div class='lg-row'>真道無男女，　順一度無極。</div>
<div class='lg-row'>欲修菩薩道，　先淨身口意，</div>
<div class='lg-row'>無從十惡行，　本淨度無極。</div>
<div class='lg-row'>一意念道教，　永離欲界行，</div>
<div class='lg-row'>中間不起想，　滅欲度無極。</div>
<div class='lg-row'>諸法無名號，　著色求功報，</div>
<div class='lg-row'>色亦非本無，　離色度無極。</div>
<div class='lg-row'>菩薩受記別，　如來所印可，</div>
<div class='lg-row'>行盡更不造，　補處度無極。</div>
<div class='lg-row'>有數本無數，　無數亦復然，</div>
<div class='lg-row'>起亦不見起，　斷結度無極。</div>
<div class='lg-row'>滅生非有生，　無生亦復然，</div>
<div class='lg-row'>知生非常生，　無生度無極。</div>
<div class='lg-row'>無有本非有，　非有亦復然，</div>
<div class='lg-row'>解有非有者，　一向度無極。</div>
<div class='lg-row'>一亦本非一，　無一亦復然，</div>
<div class='lg-row'>一亦本無住，　無名度無極。</div>
<div class='lg-row'>假號出本無，　權詐非真實，</div>
<div class='lg-row'>無著歸滅盡，　懷道度無極。</div>
<div class='lg-row'>人本從積行，　觀世如幻化，</div>
<div class='lg-row'>不以眾多想，　絕迹度無極。</div>
<div class='lg-row'>經歷一切劫，　拔擢離劫數，</div>
<div class='lg-row'>不著諸音響，　無聲度無極。</div>
<div class='lg-row'>如人眼視色，　色本非眼候，</div>
<div class='lg-row'>猶識內外別，　無識度無極。</div>
<div class='lg-row'>聲香味細滑，　意法亦復然，</div>
<div class='lg-row'>本無有此識，　自然度無極。</div>
<div class='lg-row'>無色觀諸法，　無痛更樂生，</div>
<div class='lg-row'>威儀眾行具，　造行度無極。</div>
<div class='lg-row'>本無有此生，　貪識樂此生，</div>
<div class='lg-row'>隨形受生分，　斷貪度無極。</div>
<div class='lg-row'>神識本無形，　性本自然息，</div>
<div class='lg-row'>後受六入苦，　斷入度無極。</div>
<div class='lg-row'>念離五道淵，　思惟虛空觀，</div>
<div class='lg-row'>竪立法大幢，　顯曜度無極。</div>
<div class='lg-row'>無想亦不生，　不從師稟受，</div>
<div class='lg-row'>能從中自寤，　越次度無極。</div>
<div class='lg-row'>諸法如虛空，　非思欲之數，</div>
<div class='lg-row'>悉解眾音響，　聞說度無極。</div>
<div class='lg-row'>其聲淨妙好，　所說無滯礙，</div>
<div class='lg-row'>不起六更樂，　妙法度無極。</div>
<div class='lg-row'>諸法無有量，　如來盡超過，</div>
<div class='lg-row'>道智通三達，　正觀度無極。</div>
<div class='lg-row'>現為師稟受，　不懷高下意，</div>
<div class='lg-row'>意超三界表，　獨步度無極。</div>
<div class='lg-row'>無行不造行，　行本無因緣，</div>
<div class='lg-row'>緣盡則無行，　神德度無極。</div>
<div class='lg-row'>三痛由苦樂，　報應隨其法，</div>
<div class='lg-row'>無苦無樂痛，　痛止度無極。</div>
<div class='lg-row'>成就七觀行，　三處自然滅，</div>
<div class='lg-row'>陰入不復生，　愛止度無極。</div>
<div class='lg-row'>尋色本從空，　以生諸法想，</div>
<div class='lg-row'>非我本造彼，　見正度無極。</div>
<div class='lg-row'>無行亦無報，　端坐無所念，</div>
<div class='lg-row'>思惟自成道，　常住度無極。</div>
<div class='lg-row'>執意不可動，　澹然如虛空，</div>
<div class='lg-row'>非有非不有，　布行度無極。</div>
<div class='lg-row'>正使後滅度，　定意不錯亂，</div>
<div class='lg-row'>不念有常想，　廣行度無極。</div>
<div class='lg-row'>轉法無法想，　況有受法人？</div>
<div class='lg-row'>解了悉空寂，　知時度無極。</div>
<div class='lg-row'>聲彌滿世界，　皆演妙法音，</div>
<div class='lg-row'>聲本自無生，　無聲度無極。</div>
<div class='lg-row'>慎身守護口，　意莫念非邪？</div>
<div class='lg-row'>與道不相違，　無憎度無極。</div>
<div class='lg-row'>思惟諸法界，　不壞法輪行，</div>
<div class='lg-row'>具足九次第，　法界度無極。</div>
<div class='lg-row'>無畏不可盡，　無內外遠近，</div>
<div class='lg-row'>離四諸受入，　無量度無極。</div>
<div class='lg-row'>不壞形色法，　亦不與相應，</div>
<div class='lg-row'>不敗自然相，　相應度無極。</div>
<div class='lg-row'>道行本無一，　甚深不可量，</div>
<div class='lg-row'>隨根原適化，　隨智度無極。</div>
<div class='lg-row'>如有欲解法，　現法有境界，</div>
<div class='lg-row'>便能尋根原，　無盡度無極。</div>
<div class='lg-row'>從億百千劫，　教化眾生類，</div>
<div class='lg-row'>欲令悉成就，　方便度無極。</div>
<div class='lg-row'>隨時現方便，　不染著三有，</div>
<div class='lg-row'>拔斷諸陰蓋，　等慧度無極。</div>
<div class='lg-row'>總持諸法門，　不失正行本，</div>
<div class='lg-row'>不自稱歎己，　滿足度無極。</div>
<div class='lg-row'>生法非有生，　盡法非有盡，</div>
<div class='lg-row'>知生盡本無，　空響度無極。</div>
<div class='lg-row'>譬如人音聲，　等正覺所說，</div>
<div class='lg-row'>悉歸於空無，　如實度無極。</div>
<div class='lg-row'>諸根不錯亂，　護念眾相具，</div>
<div class='lg-row'>清淨歸本無，　道慧度無極。</div>
<div class='lg-row'>人結無量縛，　非有所能壞，</div>
<div class='lg-row'>自然通聖達，　化生度無極。</div>
<div class='lg-row'>如來最正覺，　玄鑒過去法，</div>
<div class='lg-row'>彼彼自然化，　深藏度無極。</div>
<div class='lg-row'>未來有生本，　受苦無有量，</div>
<div class='lg-row'>方便斷未來，　本盡度無極。</div>
<div class='lg-row'>現在無量行，　眾生不可量，</div>
<div class='lg-row'>隨形往化生，　淨剎度無極。</div>
<div class='lg-row'>當說法門品，　功福無有盡，</div>
<div class='lg-row'>不望功福報，　道樹度無極。</div>
<div class='lg-row'>神足行有本，　所說法不同，</div>
<div class='lg-row'>現法有增損，　周旋度無極。</div>
<div class='lg-row'>無量智無礙，　所說無虧損，</div>
<div class='lg-row'>道意甚深固，　演暢度無極。</div>
<div class='lg-row'>佛法無二相，　唯在身意淨，</div>
<div class='lg-row'>法處無猗著，　不住度無極。</div>
<div class='lg-row'>雖得神通道，　不習算術法，</div>
<div class='lg-row'>行訖不具足，　非來度無極。</div>
<div class='lg-row'>如實非有一，　亦無若干想，</div>
<div class='lg-row'>行盡得致一，　供養度無極。</div>
<div class='lg-row'>諸佛世尊等，　於法得自在，</div>
<div class='lg-row'>化身得自在，　法法度無極。</div>
<div class='lg-row'>既知前無數，　難計無量劫，</div>
<div class='lg-row'>教盡復流化，　舒遲度無極。</div>
<div class='lg-row'>當來阿僧祇，　無量眾生類，</div>
<div class='lg-row'>知不唐勤勞，　普接度無極。</div>
<div class='lg-row'>觀察種種類，　過去無量佛，</div>
<div class='lg-row'>亦說真如法，　無猗度無極。</div>
<div class='lg-row'>實亦非本實，　實亦自然生，</div>
<div class='lg-row'>實亦非常住，　身轉度無極。</div>
<div class='lg-row'>文字通道法，　行迹無疑難，</div>
<div class='lg-row'>不疑三世苦，　身本度無極。</div>
<div class='lg-row'>不計本無法，　智從無量生，</div>
<div class='lg-row'>觀世盡為惑，　教授度無極。</div>
<div class='lg-row'>從初發意來，　恒愍眾生類，</div>
<div class='lg-row'>不處城國邑，　離眾度無極。</div>
<div class='lg-row'>分別身支節，　身相諸穢濁，</div>
<div class='lg-row'>解知本無形，　無著度無極。</div>
<div class='lg-row'>法性非常住，　亦非今後世，</div>
<div class='lg-row'>離法不獲果，　未來度無極。</div>
<div class='lg-row'>亦不與同處，　行迹各差別，</div>
<div class='lg-row'>盡歸於滅度，　齊等度無極。</div>
<div class='lg-row'>實空不可離，　況當無實空？</div>
<div class='lg-row'>念善力勤學，　達妙度無極。</div>
<div class='lg-row'>一切眾相具，　本無為一形，</div>
<div class='lg-row'>法從空慧得，　自生度無極。</div>
<div class='lg-row'>念本無怒佛，　沒命善覺尊，</div>
<div class='lg-row'>由是今成佛，　立志度無極。</div>
<div class='lg-row'>受形雖被謗，　不為榮辱屈，</div>
<div class='lg-row'>故號人中尊，　攝意度無極。</div>
<div class='lg-row'>未受本無慧，　道意有移轉，</div>
<div class='lg-row'>現光於世間，　發意度無極。</div>
<div class='lg-row'>滅度有四品，　皆由三毒本，</div>
<div class='lg-row'>名號人中尊，　種類度無極。</div>
<div class='lg-row'>道亦有三相，　真如法性本，</div>
<div class='lg-row'>現在獲三報，　成就度無極。</div>
<div class='lg-row'>如來真實法，　非有能護持，</div>
<div class='lg-row'>分別身空本，　懷來度無極。</div>
<div class='lg-row'>得通不可測，　心形俱然住，</div>
<div class='lg-row'>道練心塵垢，　往來度無極。</div>
<div class='lg-row'>本無有心意，　自生自然滅，</div>
<div class='lg-row'>我本亦自無，　空寂度無極。</div>
<div class='lg-row'>佛不由三世，　當來現在道，</div>
<div class='lg-row'>轉易不常停，　速疾度無極。</div>
<div class='lg-row'>法相常自住，　神識自流轉，</div>
<div class='lg-row'>非剎非有剎，　慧靜度無極。</div>
<div class='lg-row'>身法有六行，　非想意所造，</div>
<div class='lg-row'>苦行三十七，　頒宣度無極。</div>
<div class='lg-row'>非彼吾所造，　為說非常空，</div>
<div class='lg-row'>出現諸佛法，　世界度無極。</div>
<div class='lg-row'>神智廣長舌，　所說如言教，</div>
<div class='lg-row'>斯由功德成，　心通度無極。</div>
<div class='lg-row'>惠施知恩義，　慎莫有僥倖，</div>
<div class='lg-row'>唯道自將護，　現法度無極。</div>
<div class='lg-row'>道行深義法，　神通解脫禪，</div>
<div class='lg-row'>以權隨時化，　眾德度無極。</div>
<div class='lg-row'>法身思欲身，　此非最真正，</div>
<div class='lg-row'>獲彼泥洹性，　滅色度無極。</div>
<div class='lg-row'>隨宜適化前，　勿為塵勞屈，</div>
<div class='lg-row'>殊勝奇特變，　降伏度無極。</div>
<div class='lg-row'>初無經苦心，　造化不可逮，</div>
<div class='lg-row'>戒身自然具，　德意度無極。</div>
<div class='lg-row'>信意向三寶，　下下無自高，</div>
<div class='lg-row'>達本究盡苦，　除癡度無極。</div>
<div class='lg-row'>分別識諸慧，　不著吾我法，</div>
<div class='lg-row'>自然通聖達，　自至度無極。</div>
<div class='lg-row'>宣暢十二緣，　一一而了別，</div>
<div class='lg-row'>三藥除三愛，　攝口度無極。</div>
<div class='lg-row'>現化諸剎土，　演布虛無慧，</div>
<div class='lg-row'>亦不猗著身，　察眾度無極。</div>
<div class='lg-row'>度人如恒沙，　聞法不可量，</div>
<div class='lg-row'>周遊虛空界，　等無度無極。</div>
<div class='lg-row'>八法無生度，　善權照一切，</div>
<div class='lg-row'>不見諸法相，　常法度無極。</div>
<div class='lg-row'>眾慧無所礙，　修習去更樂，</div>
<div class='lg-row'>神歸於大道，　向門度無極。</div>
<div class='lg-row'>總持有十事，　身口意為本，</div>
<div class='lg-row'>除十成就十，　報應度無極。</div>
<div class='lg-row'>能與眾生類，　示現無上慧，</div>
<div class='lg-row'>德過眾聖表，　斷苦度無極。</div>
<div class='lg-row'>清淨空無形，　不見正覺道，</div>
<div class='lg-row'>將導入解脫，　道趣度無極。</div>
<div class='lg-row'>設於百劫中，　恭奉賢聖人，</div>
<div class='lg-row'>不如一道本，　垂愍度無極。</div>
<div class='lg-row'>昔吾初受決，　先獲無生慧，</div>
<div class='lg-row'>猶經劫數期，　空慧度無極。</div>
<div class='lg-row'>正覺本發心，　成就十號本，</div>
<div class='lg-row'>既獲如所求，　橋梁度無極。</div>
<div class='lg-row'>聖德過于天，　光澤無有邊，</div>
<div class='lg-row'>玄化度眾生，　恩純度無極。</div>
<div class='lg-row'>雖在俗中教，　嚴訓如所誓，</div>
<div class='lg-row'>廣宣無量寶，　隨時度無極。</div>
<div class='lg-row'>若人不觀世，　無常諸變易，</div>
<div class='lg-row'>壽命積無量，　住劫度無極。</div>
<div class='lg-row'>如我所經歷，　現在自所覩，</div>
<div class='lg-row'>厭患五陰身，　淨觀度無極。</div>
<div class='lg-row'>雖欲求泥洹，　除去身想著，</div>
<div class='lg-row'>念修現在定，　無犯度無極。</div>
<div class='lg-row'>十八本持法，　念滅緣入法，</div>
<div class='lg-row'>不起妄想者，　吉藥度無極。</div>
<div class='lg-row'>受法有三義，　自專身口意，</div>
<div class='lg-row'>斷求不念空，　了達度無極。</div>
<div class='lg-row'>一一分別身，　佛法眾亦然，</div>
<div class='lg-row'>入定觀諸想，　無邊度無極。</div>
<div class='lg-row'>諸佛無盡藏，　演出無量定，</div>
<div class='lg-row'>遍觀一切界，　究竟度無極。</div>
<div class='lg-row'>諸佛常威儀，　修戒最第一，</div>
<div class='lg-row'>出入安詳法，　攝心度無極。</div>
<div class='lg-row'>欲有所感應，　要當先入定，</div>
<div class='lg-row'>了知本末空，　平等度無極。</div>
<div class='lg-row'>佛本所修習，　觀身無所貪，</div>
<div class='lg-row'>自利復利彼，　行際度無極。</div>
<div class='lg-row'>觀察前後法，　超越有無境，</div>
<div class='lg-row'>自在諸想寂，　眾教度無極。</div>
<div class='lg-row'>身法有三事，　不犯殺盜婬，</div>
<div class='lg-row'>專精求法界，　本行度無極。</div>
<div class='lg-row'>口不犯四過，　不妄有所說，</div>
<div class='lg-row'>自護復護彼，　等覺度無極。</div>
<div class='lg-row'>意法有三事，　不起眾亂想，</div>
<div class='lg-row'>得佛所住處，　堅固度無極。</div>
<div class='lg-row'>本從等空來，　教化滿世界，</div>
<div class='lg-row'>斷求不著空，　如實度無極。</div>
<div class='lg-row'>行由三世起，　染著愛欲縛，</div>
<div class='lg-row'>了以真際法，　成願度無極。</div>
<div class='lg-row'>三達五通智，　所往無罣礙，</div>
<div class='lg-row'>淨剎化眾生，　遊識度無極。</div>
<div class='lg-row'>本無今日有，　有亦非本生，</div>
<div class='lg-row'>緣行致苦樂，　緣對度無極。</div>
<div class='lg-row'>本覺不思議，　現變無有量，</div>
<div class='lg-row'>分身還合一，　神智度無極。</div>
<div class='lg-row'>亦不處彼此，　亦不住法界，</div>
<div class='lg-row'>觀身如無身，　行業度無極。</div>
<div class='lg-row'>著生無有量，　緣致生老病，</div>
<div class='lg-row'>內外悉空寂，　無人度無極。</div>
<div class='lg-row'>本由平等慧，　不見有往來，</div>
<div class='lg-row'>解三無三法，　等定度無極。</div>
<div class='lg-row'>三行有三事，　覺觀無有覺，</div>
<div class='lg-row'>進趣泥洹路，　遍現度無極。</div>
<div class='lg-row'>覺觀諸法種，　生三十七品，</div>
<div class='lg-row'>進趣泥洹路，　安隱度無極。</div>
<div class='lg-row'>無學覺觀法，　亦不見生滅，</div>
<div class='lg-row'>坐臥由自在，　不起度無極。</div>
<div class='lg-row'>觀人無所觀，　不見諸法主，</div>
<div class='lg-row'>現行無起滅，　無量度無極。</div>
<div class='lg-row'>人生遇眾苦，　經歷無數身，</div>
<div class='lg-row'>欲滅此眾難，　修學度無極。</div>
<div class='lg-row'>受此四大身，　欲滅無有方，</div>
<div class='lg-row'>智達悉觀察，　斷欲度無極。</div>
<div class='lg-row'>諸法純熟性，　淨諸功德業，</div>
<div class='lg-row'>積此得致佛，　三垢度無極。</div>
<div class='lg-row'>充足眾生願，　令各得成就，</div>
<div class='lg-row'>悉歸於滅盡，　禁戒度無極。</div>
<div class='lg-row'>佛所教化處，　要以空性本，</div>
<div class='lg-row'>說無不見無，　歡喜度無極。</div>
<div class='lg-row'>若有眾生類，　欲修五德行，</div>
<div class='lg-row'>合聚無量法，　眾慧度無極。</div>
<div class='lg-row'>修五分法身，　戒定慧解度，</div>
<div class='lg-row'>量盡無有量，　法本度無極。</div>
<div class='lg-row'>最初無有生，　無佛亦無眾，</div>
<div class='lg-row'>因緣自造行，　自起度無極。</div>
<div class='lg-row'>當受無量苦，　生老眾痛惱，</div>
<div class='lg-row'>無形受胞胎，　勇進度無極。</div>
<div class='lg-row'>諸佛恒入定，　雨淚眾生故，</div>
<div class='lg-row'>三等六度法，　望斷度無極。</div>
<div class='lg-row'>修習諸善本，　覺意入諸定，</div>
<div class='lg-row'>雖生能離生，　識相度無極。</div>
<div class='lg-row'>功勳過億劫，　不著諸更樂，</div>
<div class='lg-row'>念善修道本，　離塵度無極。</div>
<div class='lg-row'>入定得歡喜，　遊心無量空，</div>
<div class='lg-row'>一一別眾相，　成道度無極。</div>
<div class='lg-row'>欲具深法藏，　先修空無相，</div>
<div class='lg-row'>教誡神足德，　嚴淨度無極。</div>
<div class='lg-row'>如來一切智，　知人本末空，</div>
<div class='lg-row'>為說四諦法，　果實度無極。</div>
<div class='lg-row'>大聖人中尊，　廣訓無有崖，</div>
<div class='lg-row'>智業成五法，　篋藏度無極。</div>
<div class='lg-row'>五業成五行，　五願斷五道，</div>
<div class='lg-row'>五性五分身，　五業度無極。</div>
<div class='lg-row'>若能修德業，　求本本無業，</div>
<div class='lg-row'>然熾眾道果，　廣曜度無極。</div>
<div class='lg-row'>十慧十樂道，　十法悉具足，</div>
<div class='lg-row'>十住十所從，　十妙度無極。</div>
<div class='lg-row'>三千二百福，　一一眾相具，</div>
<div class='lg-row'>容顏好無比，　自淨度無極。</div>
<div class='lg-row'>慈哀勸一切，　務使成道果，</div>
<div class='lg-row'>累劫無量德，　畢竟度無極。</div>
<div class='lg-row'>興建眾德本，　不見吾我人，</div>
<div class='lg-row'>故號人中尊，　無窮度無極。</div>
<div class='lg-row'>善權所適化，　巧便不可盡，</div>
<div class='lg-row'>隨時隱現法，　盡生度無極。</div>
<div class='lg-row'>福報於三界，　不別諸眷屬，</div>
<div class='lg-row'>現佛威儀德，　成就度無極。</div>
<div class='lg-row'>吾今說瓔珞，　諸佛之寶印，</div>
<div class='lg-row'>莊嚴佛土淨，　華鬘度無極。</div>
<div class='lg-row'>有受持此法，　獲福二十德，</div>
<div class='lg-row'>計身心識具，　成辦度無極。</div>
<div class='lg-row'>耳目自聰明，　自識本所更，</div>
<div class='lg-row'>辯智通達利，　宿命度無極。</div>
<div class='lg-row'>恒見十方佛，　稟受此總持，</div>
<div class='lg-row'>聞法輒解寤，　法要度無極。</div>
<div class='lg-row'>所言人信用，　終不被誹謗，</div>
<div class='lg-row'>身體皆得具，　戒香度無極。」◎</div>
</div></div>
<div class='div-pin'><a id='mulu27' />
<p class='h1'>◎菩薩瓔珞經光明品第二十</p><p>爾時，世尊告善男子、善女人：「若有菩薩摩訶薩，受持諷誦尊復尊大梵天王所問句義不思議法，便當得身相不二法門，眼入清淨得法界自在。菩薩摩訶薩定意正受，即於己身諸毛孔間，一一毛孔現法界自在，接度眾生不可窮盡，不壞法界清淨之行。若菩薩摩訶薩入此定意者，便能具足一切諸法，亦能現化諸法如幻，能知世界諸法所出，從一佛剎至一佛剎，乃至無數億百千世，一一分別眾生根原。復能思惟威儀禮節，可坐知坐可臥知臥。復於彼劫無數億百千世，分別根義、苦義、空義、無形像義，為說空觀、無名字觀、內觀、外觀、非眾生觀、淨不淨觀，平等無二習大乘行，進趣無為不退轉行。」</p>
<p>爾時，世尊欲與諸來會者解釋狐疑，即於座上，便放身諸支節毛孔光明，悉照十方無量世界。其中眾生蜎飛蠕動有形之類盡見此光，自識宿命根本之法。復於光明聞此言教苦義、空義、無形像義，即於彼劫見百劫事、知千劫事、知億劫事、知億百千劫事、知無限劫事、知阿僧祇劫事、知無量劫事、知無邊劫事、知無數劫事、知無際劫事、知無稱劫事、知不思議劫事、知不可平量劫事、知無窮盡劫事，復知無限無量不可稱計諸佛剎土眾生起盡劫事。復見菩薩摩訶薩所行法則威儀禮節，專意修習不違本行。</p>
<p>爾時，菩薩見此光明心意開解，復自入己身諸毛孔定意，復見十方無量眾生億百千劫所修行本。爾時，菩薩摩訶薩復從彼三昧起，見諸佛光如前不異。</p>
<p>爾時，有菩薩名曰照明，即從座起，偏露右臂，長跪叉手，白佛言：「世尊！向見如來、至真、等正覺身諸支節毛孔光明，盡照十方無量世界，皆使眾生自識宿命無量世事，亦使諸菩薩摩訶薩神力自在，復能得入身諸支節毛孔定意，亦知十方眾生宿命。甚奇！甚特！不可思議！唯願，世尊！敢有所問，若見聽者乃得陳說。」</p>
<p>爾時，世尊已知彼意，便告照明菩薩曰：「汝所問者，皆是如來境界。諦聽，諦聽！善思念之！汝所問者吾知不乎？」</p>
<p>答曰：「如是，世尊！如來諸法之藏，願具演說永無狐疑。」</p>
<p>佛言：「族姓子！汝向所問，如來、至真、等正覺、明行成為、善逝、世間解、無上士、道法御、天人師，號佛、眾祐世尊，今日放身諸支節光明，遍照十方無量世界，盡令眾生之類自識宿命本所從來，一光明德所度無量，凡夫學地上至無學，皆蒙此光而得濟度。如來何不恒放此光濟度無量眾生之類？云何？照明菩薩！汝所問者為爾不乎？」</p>
<p>答曰：「如是如是。世尊！甚奇！甚特！向欲所問，其義如是。」</p>
<p>「云何？族姓子！如來當以此義見報，光明示現眾定法門，不可以言教有所教化。汝復當報我：『云何？世尊！今此日月照四天下，無不蒙光。時日月光有時有益、有時有損不乎？』我時答曰：『無也。族姓子！』」</p>
<p>佛言：「汝所問者為爾不乎？」</p>
<p>答曰：「如是，世尊！」</p>
<p>「時汝復當作是問：『日月光明普有所照常無虧損，如來今日放大光明，有時有損、有時無損耶？』我復當以此義報汝：『云何？族姓子！日月所照，能以晝為夜、以夜為晝不乎？』汝當報我：『不也。世尊！日月光明，不能以晝為夜、以夜為晝。』我言：『族姓子！如是如是。如來光明能以晝為夜、以夜為晝，是謂各各差別。』族姓子！汝復當以此義問我：『云何？世尊！若塵霧五翳蔽日月光無有所照，今如來光明亦有塵翳耶？』我言：『不也。族姓子！何以故？如來光明內外通徹，非有塵霧之所遏絕，超過三界為無上尊。』云何？照明！汝復當作是問：『如來光明無所障礙，眾生三毒為是塵翳不乎？若是塵翳者，與日月五翳復有何異？』時我答言：『善哉，善哉！族姓子！快說斯言，吾今與汝一一分別。』如來光明不可思議，超過三界為無有等，法光明者有十藏行。云何為十？一者、勇猛道場不毀諸法；二者、諸法無盡得四無畏；三者、辯才通利離世八法；四者、六通徹達無所罣礙；五者、演暢妙法不懷怯弱；六者、不行放逸永離五蓋；七者、慈悲喜護普愍一切；八者、遊諸佛國化導一切；九者、根門具足不樂下劣；十者、修無上道不捨法意。是謂，族姓子！如來、至真、等正覺修此十法，乃應如來十光明慧。猶如，族姓子！摩尼珠光神德無量，其光明者，照一天下、照二天下、照三天下、照四天下，其光明照千世界、二千世界、三千世界，照小千世界、中千世界，復照三千大千世界。復有得摩尼神珠，照一佛世界、二佛世界、三佛世界，乃至無數三千大千世界。其光明德不可稱量。無情之光其德如是。況如來、至真、等正覺，放大光明普照無量諸佛國土？其中眾生有形之類見光明者，除三垢淨皆發無上正真道意。</p>
<p>「復次，照明菩薩摩訶薩！若有善男子、善女人，篤信承受信如來慧獲大光明，有十事行。云何為十？未曾有法如來悉知，是謂一事。</p>
<p>「未曾所轉善權方便，能現佛法眾所覺知，是謂二事。</p>
<p>「於諸外法未得自在，各各狐疑起是非心，不見言見、不縛言縛、不解言解、不持言持、不成言成，於諸法中悉得自在，如實如爾實無虛妄，使諸佛世尊於一切法悉得自在，於諸法界無所罣礙，是謂三事。</p>
<p>「復次，族姓子！譬如有人一念之頃淨諸心垢豁然大寤，不復經歷劫數之期，從一佛國至一佛國，教化眾生而無有礙，盡超三有不以為難，是謂四事。</p>
<p>「復次，照明菩薩摩訶薩！或遭劫燒其間曠絕，前佛過去後佛未出，法性恒住而不變易，有弘誓如來、至真、等正覺，便能澄神寂定虛空，不於無餘泥洹而取滅度。所以然者，由其本要弘誓重故，是謂五事。</p>
<p>「復次，照明菩薩摩訶薩！如來、至真、等正覺觀察人心應受化者、不受化者，如來悉知如實而不虛，如來悉知從此欲界至有想無想天，心識所念若善、若醜、若苦、若樂，便能於中教化令度，是謂六事。</p>
<p>「復次，照明菩薩摩訶薩！如來化身不可測度，遊於無量諸佛剎土，行禪解脫九次第法，是謂七事。</p>
<p>「復次，照明菩薩摩訶薩！若有善男子、善女人，修五德行懷忍辱心不譏彼受，亦復無此生若干意我勝彼不如，復無此心彼勝我不如，或復生心彼與我等我與彼等，是謂八事。</p>
<p>「復次，照明菩薩摩訶薩！若善男子、善女人，無量諸法不可思議，入諸五趣心中所念，彈指之頃悉皆知之。有愚癡心無愚癡心，有愛欲心無愛欲心，有瞋恚心無瞋恚心，一一分別悉皆知之，是謂九事。</p>
<p>「復次，照明菩薩摩訶薩！若善男子、善女人，遊諸十方諸佛世界，勸進人民施為佛事，便說五趣受形之惱。雖復生天非是常道，人身百變生死無量，抵突畜生終無解脫，貪餮餓鬼受形醜陋，地獄受報罪畢乃出；唯有泥洹快樂無比，指示徑路進趣無為。是謂，照明菩薩摩訶薩！十事行，非是二乘所能及知。」</p>
</div>
<div class='div-pin'><a id='mulu28' />
<p class='h1'>菩薩瓔珞經無想品第二十一</p><p>爾時，座上有法造菩薩，聞如來、至真、等正覺說十光明慧，欣然踊躍即從座起，偏露右臂右膝著地，前白佛言：「敢有所問，尊見聽者乃當陳啟。」</p>
<p>佛告法造菩薩曰：「族姓子！今大眾雲集悉無所畏，有所疑難便可問之。」</p>
<p>時法造菩薩白佛言：「世尊！云何有想云何無想？云何有行云何無行？云何有痛云何無痛？」</p>
<p>佛告法造菩薩：「善哉，善哉！族姓子！汝所問者皆持佛威神。諦聽，諦聽！善思念之！吾當與汝一一分別。」</p>
<p>法造菩薩言：「願樂欲聞。」</p>
<p>佛言：「族姓子！我今問汝，汝當一一報我。云何？族姓子！最正覺者為有想耶？為無想耶？」</p>
<p>法造菩薩言：「最正覺者是有想耶？非無想耶？」</p>
<p>佛言：「云何？族姓子！清淨法身為有想耶？為無想耶？」</p>
<p>法造菩薩白佛言：「世尊！清淨法身是有想、非無想。」</p>
<p>佛言：「云何？族姓子！戒身、定身、慧身、解脫身、度知見身，為有想耶？為無想耶？」</p>
<p>法造菩薩白佛言：「世尊！戒身、定身、慧身、解脫身、度知見身，皆是有想、非無想耶。」</p>
<p>佛復問：「云何？族姓子！四意止、四意斷、四神足、五根、五力、七覺意、八賢聖道、空無相願，從須陀洹乃至佛，為有想耶？為無想耶？」</p>
<p>法造菩薩白佛言：「世尊！從一切諸法至佛，皆是有想、非是無想。」</p>
<p>佛復問：「云何？族姓子！從一切諸法乃至等正覺，皆是有想、非是無想？何者是無想耶？」</p>
<p>法造菩薩白佛言：「本無慧、無餘泥洹慧，是謂無想。」</p>
<p>佛復問法造菩薩曰：「云何？族姓子！汝今已得本無慧、無餘泥洹慧乎？」</p>
<p>對曰：「非也。世尊！」</p>
<p>佛言：「族姓子！云何知本無慧、無餘泥洹慧，是無想、非有想耶？」</p>
<p>爾時，法造菩薩即以偈報曰：</p>

<div class="lg regular" style="margin-left:1em;"><div class='lg-row'>「昔從天中天，　如來等正覺，</div>
<div class='lg-row'>聞說本無慧，　無餘泥洹道。</div>
<div class='lg-row'>無生非有生，　寂然無想著，</div>
<div class='lg-row'>澹然不變易，　安靜無起滅。</div>
<div class='lg-row'>今故報如來，　本無無有想，</div>
<div class='lg-row'>無著不可污，　何況有眾念？」</div>
</div><p>佛復以偈報法造菩薩曰：</p>

<div class="lg regular" style="margin-left:1em;"><div class='lg-row'>「如來等正覺，　三達無所礙，</div>
<div class='lg-row'>分別諸法想，　猶未盡根原，</div>
<div class='lg-row'>泥洹寂然定，　法性不可壞，</div>
<div class='lg-row'>想在轉不轉，　何為無想乎？</div>
<div class='lg-row'>過去恒沙佛，　法說義亦然，</div>
<div class='lg-row'>設本無無想，　云何化眾生？」</div>
</div><p>爾時，法造菩薩白佛言：「世尊！云何是有想？云何是無想？」</p>
<p>佛言：「族姓子！求佛是想，得佛是無想。求清淨法身是想，得清淨法身是無想。求五分法身是想，得五分法身是無想。四意止初乃至空無相願，從須陀洹乃至佛，求者是想，得者無想。」</p>
<p>爾時，法造菩薩白佛言：「世尊！從清淨法身一切諸法，乃至等正覺，為有形乎？為無形耶？若使有形，我則無疑。若使無形，求則有想、得則無想。無形之法不可護持，云何不可護持之法，有求有得？」</p>
<p>佛言：「止止！族姓子！吾今問汝，此虛空界有形乎？無形耶？」</p>
<p>法造菩薩白佛言：「世尊！此虛空界空如空，非有形、非無形。」</p>
<p>佛言：「族姓子！云何空如空，非有形、非無形？」</p>
<p>法造菩薩白佛言：「世尊！內外法有形無形空如空，無餘泥洹道，是謂非有形、非無形。」</p>
<p>佛復問法造菩薩：「云何無餘泥洹，非有形、非無形？」</p>
<p>法造白佛言：「虛空界者眼識所攝，以此觀之非有形、非無形。」</p>
<p>佛復問法造：「既眼空耶？非空耶？」</p>
<p>對曰：「非也。世尊！」</p>
<p>佛復問：「若眼識非空，云何以識知空？」</p>
<p>法造菩薩曰：「以識非空故知，空如空非有形、非無形。」</p>
<p>佛復問：「云何？族姓子！如汝所言以識知無識，頗有無識知有識乎？」</p>
<p>法造白佛言：「本無如來是。」</p>
<p>佛復問：「云何為本無如來？」</p>
<p>「不住、不變易、不壞法界故，號為本無如來。」</p>
<p>佛復問：「族姓子！不壞、不住，族姓子！以果耶？」</p>
<p>對曰：「非也。世尊！」</p>
<p>佛言：「云何知不住為本無如來？」</p>
<p>法造白佛言：「過去無形，現在不住，當來未至。」</p>
<p>佛言：「汝今已得此法性乎？」</p>
<p>對曰：「非也。世尊！」</p>
<p>佛言：「未知三世住不住法，云何知有形無形耶？」</p>
<p>法造白佛言：「世尊！今問如來、至真、等正覺，為在有餘泥洹？為在無餘泥洹？」</p>
<p>佛言：「我今亦在有餘泥洹，亦在無餘泥洹。」</p>
<p>法造菩薩白佛言：「世尊！云何亦在有餘泥洹，亦在無餘泥洹？」</p>
<p>佛言：「如我三十二相成此色身，則有餘泥洹。觀過去諸佛如恒沙數無形不可見，則是無餘泥洹。」</p>
<p>法造復問：「云何？世尊！泥洹法界有可記不可記耶？」</p>
<p>佛言：「族姓子！泥洹法界不可記也。」</p>
<p>法造白佛：「泥洹無記，云何說過去恒沙不可數，名曰無餘泥洹？」</p>
<p>佛言：「止止！族姓子！如汝所言，此法權詐無名號性，所謂泥洹非有非無，非有形非無形，但為眾生著空染空、著法界染法界，不知有形至無形，不知無形至有形，故使如來說此義耳！」</p>
<p>法造菩薩白佛言：「世尊！若使空如空，亦是有形亦是無形。如來今日為體有形？為體無形？假使體無形者，今日如來未入無餘泥洹界。云何知無餘泥洹界為無形乎？若使如來知無餘泥洹界為無形者，過去諸佛亦當如是。何以故？世尊言法性常住而不變易。過去諸佛如恒沙數，不起不滅故號為本無如來。」</p>
<p>佛告法造菩薩：「善哉！族姓子！如汝所言，過去諸佛現在當來各無有想，過去非當來，當來非過去，過去非現在，現在非過去，我所說者其義如是。」</p>
<p>法造菩薩復白佛言：「過去想無想，現在想無想，當來想無想，為有異、不異乎？」</p>
<p>佛告法造菩薩：「過去非今，今非現在，各無異。」</p>
<p>法造菩薩白佛言：「云何為有行？云何為無行？」</p>
<p>佛告法造：「清淨法身，是謂有行；離清淨法身是謂無行。戒身、定身、慧身、解脫身、度知見身，是謂有行；離則無行。三十七品從須陀洹乃至於佛，是謂有行；離則無行。」</p>
<p>法造：「如來、至真、等正覺今說有行無行，云何為有行？云何為無行？」</p>
<p>佛言：「族姓子！地大、水大、火大、風大、色、痛、想、行識，是謂為有行；空性、法性、無形像性，是謂無行。」</p>
<p>佛告族姓子：「如來、至真、等正覺，亦在有行，亦在無行。云何在有行？云何在無行？有佛境界是則有行，無佛境界是則無行，故謂有行、無行。」</p>
<p>法造菩薩復白佛言：「云何有佛境界則有行？無佛境界則無行？」</p>
<p>佛告法造菩薩曰：「行有三事：一者、恒在空澤；二者、在虛空界；三者、在人眾中大寂泥洹。」</p>
<p>爾時，法造菩薩復白佛言：「云何為有痛？云何為無痛？」</p>
<p>佛言：「初欲行檀是謂為痛，施而無悔是謂無痛。習戒不犯是謂為痛，戒心牢固是謂無痛。執心如地不捨忍辱是謂為痛，忍能和眾不離彼此是謂無痛。奉法慇懃初無變悔是謂為痛，進法如舊不捨道本是謂無痛。雖得久定心在無相是謂有痛，不壞道本一意不亂是謂無痛。化導眾生攝以一道是謂為痛，不見吾我去相著心是謂無痛。」◎</p>

<p class='juan'>菩薩瓔珞經卷第七</p></div>
</div><!-- end of div[@id='body'] -->
</body></html>