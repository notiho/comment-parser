<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu18' />菩薩瓔珞經卷第五<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu19' />
<p class='h1'>◎生佛品第十四</p><p>爾時，座上有菩薩摩訶薩，名分別說施，普於無量諸佛世尊造眾德本，即從坐起，前白佛言：「善哉，善哉！世尊！頗有如來、至真、等正覺，於過去世未來現在，一時一日中，知過去三事、未來現在三事，得成佛不乎？」</p>
<p>答曰：「無也。何以故？如來、至真、等正覺，隨其變化觀見國土，應適眾生乃有所成耳。猶如菩薩摩訶薩不以國土為國土，不以眾生為眾生，分別法界法智所生。如來神智非世俗智，世俗智者從欲色界至有想無想天，乃謂世俗智。今日如來、至真、等正覺已過此智，云何出生諸法，成如來、至真、等正覺乎？此事不然。何以故？如來如。如如來如，如世界如，諸法性如、不思議如、未來如、於彼世界劫數如。如來劫數如，一如不二如。諸有如、諸法性空如，亦不生亦不滅，亦無著斷。諸佛世尊所出名號，於彼劫數無限無量不可稱記，不見有長亦不見短，亦不見生亦不見滅，云何出生諸法？無形不可見未來未起，無記不見有記。如無形法種種異，名句身亦爾，味身亦爾，無各各名身，無各各句身，無各各味身。何以故？一切諸法各各虛空，亦不有善亦不有惡，亦不有福非不有福，或有行或無行。」</p>
<p>爾時，有菩薩名無盡慧，得此性空如如無法，即從坐起白佛言：「我今堪任於如來前，說有行無行如空性如如法。」</p>
<p>佛言：「善哉，善哉！族姓子！恣汝所說。」</p>
<p>無盡慧菩薩白佛言：「若有善男子、善女人，修習有行無行，便能具足一切諸法成等正覺。云何有行無行？諸法不生不滅，無過去當來今現在，是謂無行。必終諸法分別過去當來今現在，是謂菩薩有行。無量有名身不見本末，無量有句身不見本末，無量味身不見本末，是謂菩薩無行。若善男子、善女人知三世法有生有滅，於中分別悉無所有，是謂菩薩有行。」</p>
<p>爾時，無盡慧復白佛言：「未究竟法使令究竟，未滅盡法使令滅盡，是謂菩薩無行。若有菩薩摩訶薩於過去當來今現在，不見有量不見無量，是謂菩薩有行。</p>
<p>「復次，善男子、女人！初生道心行無上正真道，不以稱譏苦樂利衰毀譽甘樂其中，是謂菩薩無行。如三千大千世界其中眾生一意一心，分別三世斷滅之法，是謂菩薩有行。</p>
<p>「復次，善男子、女人於無量劫中行勤苦行，欲得聞受如來言教，是謂菩薩無行。復次，善男子、女人行四等心，不以四等以自稱歎，是謂菩薩有行。</p>
<p>「不染不污無過去當來今現在，是謂菩薩無行。若善男子、女人非義非無義，非有成非無成，亦不有對亦不無對，是謂菩薩有行。</p>
<p>「或以國土清淨無所染，自不見國土有所成就，是謂菩薩無行。若復於諸法不生妄見而無所起，以無盡法能自纓絡，是謂有行。亦不有亦不無，是謂菩薩無行。</p>
<p>「復次，善男子、女人，觀一剎土如空無異，不以異剎係在一國，是謂菩薩有行。復自觀見本有三世諸佛菩薩摩訶薩，有過去當來今現在，是謂菩薩無行。</p>
<p>「復次，族姓子！若善男子、女人一一分別，界非我界，世非我世，有非我有，是謂菩薩有行。復次，族姓子！分別三界行無所行，不見作亦不見不作，是謂菩薩無行。」</p>
<p>爾時，如來問無盡慧菩薩曰：「汝住何等法而說此乎？無行起於有行？有行起於無行？何由而從如來而自說有行無行耶？」</p>
<p>無盡慧菩薩復白佛言：「本從自覺，如今始果，唯願世尊敷演宣暢。」</p>
<p>佛言：「善哉，善哉！善男子！如汝所言，善思念之，今日如來當為汝敷演其教。云何？族姓子！汝本發意成無上等正覺，為從有行？為從無行？」</p>
<p>答曰：「不從有行，不從無行。」</p>
<p>佛言：「云何？族姓子！若不從有行、不從無行，云何得成等正覺乎？」</p>
<p>答曰：「有如如，如亦如如，是故不從有行、不從無行。」</p>
<p>佛言：「汝本何以不發此問？吾先已說有行無行。」</p>
</div>
<div class='div-pin'><a id='mulu20' />
<p class='h1'>菩薩瓔珞經本末品第十五</p><p>爾時，世尊將欲示現菩薩之行，即入本淨三昧，令一切眾生悉見過去未來現在諸法本末。復令眾生見諸佛無量世界諸佛世尊，有成就者、不成就者，或從一地乃至十地，有現在身行、不現在身行，令一切眾生一一分別。</p>
<p>爾時，如來、無所著、等正覺，將欲度眾生便笑，從面門出大光明，乃照無量恒沙剎土，從欲界上至有想無想天，悉見光明。於彼光明演出無量眾生根本。云何為眾生本末？於是善男子、善女人，修行一法無量智慧便能具足，淨佛國土教化眾生。</p>
<p>爾時，世尊告諸會等諸無著行：「云何無著行？從初發意乃至成佛，五十四法不著空行。於是，善男子、善女人常當思惟不離須臾。云何為五十四？一者分別五陰，起亦知起滅亦知滅，然彼五陰有生無生，有聖行無聖行，有空觀無空觀。</p>
<p>「若善男子、善女人，分別五陰何由而生？何由而滅？色本無生如今有生，解色非有非無，或有色有，或有色本，過去當來今現在色亦復如是。本無有色不見本色，於過去中不見過去色，於未來中不見未來色，於現在中不見現在色，過去色非現在色非未來色，未來色非過去色非現在色，現在色非過去色非未來色，菩薩摩訶薩盡能分別一一悉知。</p>
<p>「復次，善男子、女人！分別痛法解知痛無所起，觀過去痛本無此痛，亦知此痛非有過去，過去痛非未來現在，未來痛非過去現在，現在痛非過去未來。何以故？未來痛本無此痛。若善男子、女人觀現在痛亦非前痛，亦非後痛，非過去痛，非未來痛，痛亦不自知痛，然後乃知本淨末淨。</p>
<p>「若善男子、女人，復當思惟過去五陰想，法本無此想，過去五陰想不知未來現在想，未來想不知過去現在想，現在想不知過去未來想，想無有想。</p>
<p>「若善男子、女人，於未來中分別未來想，未來想不自知未來想，未來想不知過去現在想，未來過去想不知未來，過去想不知未來現在想。</p>
<p>「若善男子、女人，於現在中分別過去想亦無有過去想，分別未來想亦無有未來想，分別現在想亦無有現在想，於現在過去亦無過去想，於現在未來亦無現在未來想，於現在想亦無有想。</p>
<p>「若善男子、女人，復當於過去分別五陰行何由生？復何由滅？過去行亦不有行，分別過去行非過去行，過去行非未來行非現在行，未來行非過去行非現在行，現在行非過去行非未來行，過去未來行非過去未來行，過去現在行非過去現在行。何以故？行本無所有亦不有行。</p>
<p>「若善男子、女人，於未來中便當具足於未來行，於未來中不見過去行、不見現在行，於未來中不見未來過去行、不見未來現在行，亦不見未來現在行。何以故？本無有此行。</p>
<p>「若善男子、女人，於現在中復當分別，過去行亦無過去行，亦無未來行亦無現在行。於現在行觀現在過去行，亦不見現在過去行，於現在觀現在未來行，亦不見現在未來行，觀了諸行悉無所有。</p>
<p>「若善男子、女人，於過去中觀過去識，亦不見過去識，於未來識亦不見未來識，於現在識亦不見現在識，於過去識亦不見過去未來識，於過去中亦不見過去現在識，亦不見識。</p>
<p>「若善男子、女人，於未來中不見過去識未來識，於未來中不見未來過去識，不見未來現在識。若善男子、女人，於現在識不見過去識，不見未來識，於現在中不見現在過去識，不見現在中未來識，是謂善男子、女人分別五陰本<span class='corr'>末</span>空也。」◎</p>
</div>
<div class='div-pin'><a id='mulu21' />
<p class='h1'>◎菩薩瓔珞經非有識非無識品第十六</p><p>爾時，形響菩薩白佛言：「世尊！向聞如來、至真、等正覺已說眾生根本。如我今日欲承如來威神說有識無識。唯願，世尊！聽者，果敢當說。」</p>
<p>佛言：「族姓子！樂說便說。」</p>
<p>形響菩薩即於佛前以偈讚佛：</p>

<div class="lg regular" style="margin-left:1em;"><div class='lg-row'>「世尊大弘誓，　知眾生根原，</div>
<div class='lg-row'>今日已得聽，　神尊口言教。</div>
<div class='lg-row'>本從無數佛，　恒求聞此要，</div>
<div class='lg-row'>今聞聖尊教，　聽說有無教。</div>
<div class='lg-row'>昔我無數劫，　承事諸聖尊，</div>
<div class='lg-row'>如我今已獲，　音響辯第一。</div>
<div class='lg-row'>相亦不有相，　亦不見有無，</div>
<div class='lg-row'>無塵無諸垢，　今號人中尊。</div>
<div class='lg-row'>人生本無生，　況我復有生？</div>
<div class='lg-row'>以我無生意，　欲說小慧本，</div>
<div class='lg-row'>不敢以愚情，　宣暢如來教。</div>
<div class='lg-row'>自憶昔行本，　唯聽不敢疑，</div>
<div class='lg-row'>生死無有量，　受身復受身，</div>
<div class='lg-row'>至竟懷狐疑，　唯聽敷演之。」</div>
</div><p>爾時，形響菩薩說此偈已，前白佛言：「世尊！解第一義不別彼識此識者，是謂有識無識。不見有行執、不見無行執，諸法一相悉無悉有，是謂菩薩摩訶薩有識無識。分別種姓，此清淨識、此非清淨識，我相好成就、彼相好不成就，悉能觀了而無所有，是謂菩薩摩訶薩有識無識。分別時節覩見諸佛，此劫有佛、彼劫無佛，不以有佛而懷喜悅，正使無佛亦復不慼，是謂菩薩有識無識。我復觀見眾生之類，有權方便者、無權方便者，於中不起想行，是謂菩薩有識無識。復觀眾生知其年歲限數，或有眾生應從前劫而得度者，復有眾生應從後劫而得度者，或有眾生應從現在劫而得度者，亦不見此劫有度無度，是謂菩薩有識無識。」</p>
<p>爾時，有菩薩名眾相具足，即從坐起，前白佛言：「世尊！我亦堪任於如來前說有識無識。」復以此偈而說頌曰：</p>

<div class="lg regular" style="margin-left:1em;"><div class='lg-row'>「於恒沙諸佛，　造此眾德業，</div>
<div class='lg-row'>心念等正覺，　積行識宿命。</div>
<div class='lg-row'>不著我人壽，　生死無根本，</div>
<div class='lg-row'>道相無形兆，　今遭人中尊。</div>
<div class='lg-row'>三世平等慧，　非識非無識，</div>
<div class='lg-row'>行盡不造行，　乃授弟子決。</div>
<div class='lg-row'>一識亦無一，　覺寤深法要，</div>
<div class='lg-row'>超越諸佛剎，　無量諸佛土。</div>
<div class='lg-row'>本從無數世，　聞說乃得寤，</div>
<div class='lg-row'>願於如來前，　聽說識無識。</div>
<div class='lg-row'>分別深妙法，　今遭人中尊，</div>
<div class='lg-row'>盡達泥洹境，　唯願聽說之。」</div>
</div><p>爾時，眾相具足菩薩白佛言：「世尊！如我今日號曰眾相具足，相起不知相起、相滅不知相滅，是謂菩薩摩訶薩有識無識。」</p>
<p>眾相具足菩薩白佛言：「世尊！如我自念，昔從識慧如來、至真、等正覺聞說此要，諸有眾生從初發意乃至成佛不見識相，是謂菩薩有識無識。若善男子、女人，一一分別六衰六入，知過去衰非過去衰，知未來衰非未來衰，知現在衰非現在衰，於中不起想著者，是謂有識無識。」</p>
<p>種姓生菩薩白佛言：「世尊！今日於如來前，聞音響菩薩說有識無識，復聞眾相菩薩說有識無識。云何？世尊！所言識，云何為識？」</p>
<p>佛言：「如空等也。」</p>
<p>種姓生菩薩復白佛言：「世尊！云何如空等耶？」</p>
<p>佛言：「不生不滅不著斷也。」</p>
<p>種姓生菩薩白佛言：「今問如來識所起，乃以空報我耶？」</p>
<p>佛言：「不然。我今說識非有非無，故號有識無識。」</p>
<p>種姓生菩薩言：「識為有相、為無相乎？」</p>
<p>佛言：「識亦非有相、非無相也。」</p>
<p>種姓生菩薩白佛言：「云何識非有相非無相乎？」</p>
<p>佛言：「本不有相亦非今相，故曰本識非今識；今識非本識，故曰識非有相、非無相也。」</p>
<p>爾時，種姓生菩薩白佛言：「若使有相非識、無相非識，何以故說識識？」</p>
<p>佛言：「隨識所起。識起則起、識滅則滅，是故非有相、非無相也。」</p>
<p>佛復告族姓子：「云何？種姓生菩薩！汝今識有乎？」</p>
<p>答曰：「無也。何以故？無形無像，非今有、非過去有、非未來有。」</p>
<p>佛言：「汝已自說識無有識，非今非未來非過去，汝今言是誰乎？」</p>
<p>答曰：「欲言識耶？種姓生乎？」</p>
<p>佛言：「我不問此識菩薩生，但問識為有為無。」</p>
<p>答曰：「識非有非無。」</p>
<p>佛言：「如是，如是。族姓子！」</p>
<p>爾時，種姓生菩薩白佛言：「云何？世尊！如今日如來、至真、等正覺，為從識說有說無？為不從識說有說無？」</p>
<p>佛言：「汝以何等義而問如來？」</p>
<p>種姓生菩薩白佛言：「向如來問：『汝今說有識無識乎？有當來今現在過去乎？無當來今現在過去乎？』我報曰：『無也。世尊！』如今世尊言亦無今當來過去識。我與如來識何所在？」</p>
<p>佛言：「我已先說非有識非無識，但為如來、至真、等正覺，以若干法覺寤眾生。云何？族姓子！若善男子、女人體知此法者，便能具足一切諸法。」</p>
<p>爾時，有菩薩名曰力盛，即從坐起復白佛言：「我亦堪任說有識無識。」力盛菩薩即於佛前而說頌曰：</p>

<div class="lg regular" style="margin-left:1em;"><div class='lg-row'>「本從十力尊，　聞此有無識，</div>
<div class='lg-row'>賢聖八等道，　演暢無礙慧。</div>
<div class='lg-row'>音聲各各異，　眾生界不同，</div>
<div class='lg-row'>施惠無等想，　稱號為十力。</div>
<div class='lg-row'>若我後成佛，　分別諸法界，</div>
<div class='lg-row'>從一行無二，　唯願聽說識。</div>
<div class='lg-row'>道本從我生，　由我不生識，</div>
<div class='lg-row'>計了無思想，　非有識無識。</div>
<div class='lg-row'>積小至大行，　乃自致覺寤，</div>
<div class='lg-row'>生死非可量，　神識豈可盡？</div>
<div class='lg-row'>我今承尊神，　少欲自演說，</div>
<div class='lg-row'>唯願在聖顏，　得近諸佛藏。」</div>
</div><p>爾時，力盛菩薩說此偈已，便白佛言：「云何？世尊！若有分別如來十力不可沮壞，云何如來十力不可沮壞？一者如來發意求無上等正覺不可沮壞，是謂菩薩有識無識。復知和合彼此不見本末，是謂菩薩有識無識。觀眾生行本了自然，乃知無量本所從來，是謂菩薩有識無識。一切諸法本無有形，積由癡故便生此識，分別此癡不知所從起滅，是謂菩薩有識無識。分別眾智，有三事行本，從有明還墮四顛倒，於四顛倒了為幻化，亦不見倒亦不見非倒，是謂菩薩有識無識。復於四事，觀眾生本末具足五行者尋能思惟，即成五事。若善男子、女人，於本無行、行無行迹。何謂為五？一者、念；二者、轉念；三者、本；四者、癡；五者、無盡，是謂菩薩摩訶薩有識無識。復有識法不可思議，無或善權非人所測，有四事行，覩見諸佛剎土有生起滅，便能成就不見起滅，是謂菩薩有識無識。如來、至真、等正覺，觀過去當來現在，亦不見過去當來現在根本。若生五趣受五趣眾生形已，得分別五趣隨彼所入，復能分別受有形根無形根。若菩薩摩訶薩已受天根不受龍根，雖然欲受龍根便能降諸法雨。若善男子、女人得閱叉根，離彼閱叉根受阿須倫根，復能具足有識無識。捨彼阿須倫根受彼乾沓和根，捨彼根已便能具足有識無識。旃陀羅、魔休勒、人與非人亦復如是，是謂菩薩摩訶薩通盡法藏不可思議。」</p>
</div>
<div class='div-pin'><a id='mulu22' />
<p class='h1'>菩薩瓔珞經無量品第十七</p><p>「復次，善男子、善女人，菩薩摩訶薩復能盡知諸佛設教有定有量無量。云何？族姓子！菩薩摩訶薩諸佛世尊入此三昧，盡知諸佛所設教有量無量，盡能知一切諸佛說口行說身行說意行。或復示現遊十方世界，度東方無量世界度所度界，不失東方諸佛設教；度南方無量世界度所度界，不失南方諸佛設教；度西方無量世界度所度界，不失西方諸佛設教；<span class='corr'>度</span>北方無量世界度所度界，不失北方諸佛設教；度東北方無量世界度所度界，不失東北方諸佛設教；度東南方無量世界度所度界，不失東南方諸佛設教；度西南方無量世界度所度界，不失西南方諸佛設教；度西北方無量世界度所度界，不失西北方諸佛設教。復遊上方無量世界度所度界，不失上方諸佛設教。復至下方無量世界度所度界，不失下方諸佛設教。」</p>
<p>爾時，世尊出廣長舌放大光明，普照無數十方世界，盡令眾會聞如來、至真、等正覺，說甚深設教，度所度界：「此有十八慧明。於是，族姓子、族姓女！便能具足如來設教，能使界有非界想，能使非界有界想，於彼世界說一觀法，是謂善男子女人於十八慧明成就一法。</p>
<p>「復次，善男子、女人！豫察未來無數世事，及知過去現在佛、非佛、菩薩、非菩薩，是謂菩薩於十八慧明成就二法。</p>
<p>「復次，善男子、女人！過去無量無緣無數盡不見盡起不見起，是謂菩薩於十八慧明成就三法。</p>
<p>「復次，善男子、善女人！內外分別四非常行，於中自觀身行具足者，是謂菩薩於十八慧明成就四法。</p>
<p>「復次，善男子、善女人！佛界無量不可思議，便能分別諸佛二事癡愛悉知性空，是謂善男子、善女人於十八明慧，成就五法。</p>
<p>「復次，善男子、善女人！若能一一觀內外空，我非彼有、彼非我有，一一知空寂而無所有，是謂善男子、善女人於十八法成就六法。</p>
<p>「復次，族姓子！虛空無相不可以與虛空作相，於中自分別身如彼空等者，是謂善男子，善女人於十八法成就七法。</p>
<p>「復次，善男子、善女人！若有形、無形，若有聲、無聲，於中分別悉無所有，是謂善男子、善女人於十八法成就八法。</p>
<p>「復次，善男子、善女人！知七觀所生四諦聖法總持十八空行，是謂善男子、善女人於十八法成就九法。</p>
<p>「復次，善男子、善女人！知無形法性亦在有生亦在無生，於中分別悉無所有，是謂菩薩於十八明慧成就十法。</p>
<p>「復次，善男子、善女人！觀無量世界知有起有滅，猶如幻師觀鏡中像，是謂菩薩於十八明慧成就十一法。</p>
<p>「復次，善男子、善女人！復當知七苦根本。云何為七？一者、知此心不從彼出，彼心亦不在此；二者、彼苦心無我無人，此苦心無我無人；三者、諸佛世界不可思議，如來、至真、等正覺盡能度彼量；四者、若善男子、善女人，內自思惟苦空非我，不見有身如鏡照像；五者、若我受形斷十身法，亦不見十身本從我有；六者、以無畏法不嬈彼受，諸有受教者意不移易；七者、觀行、無行、本行、我行、未來行、非有非不有、非無非不無，此號七苦行；是謂菩薩於十八明慧成就十二法。</p>
<p>「復次，善男子、善女人！觀無量空，於無量空想，不自生念亦不見彼念。何以故？以無量世界空無相故。是謂菩薩於十八明慧成就十三法。</p>
<p>「復次，善男子、善女人！復當觀無量四苦。云何為四苦？於閻浮利內觀無量眾生諸苦原本：一者、生苦，知生本末恒念胎厄；二者、老苦，形異色變壯意不存；三者、病苦，一大增則一病增，四大增則四病增，一大滅則一病滅，四大滅則四病滅。云何？族姓子！病為起滅、為不起滅？」</p>
<p>爾時，菩薩名本滅，前白佛言：「世尊！四大本滅，非起滅也。」</p>
<p>佛言：「族姓子！云何四大本滅非起滅？」</p>
<p>答曰：「本無四大，今生非本有，是故本滅非起滅。」</p>
<p>佛言：「族姓子！云何為本滅？云何為起滅？」</p>
<p>答曰：「本無有形、本無有生，不見苦、不見非苦，是謂本滅；所言起滅者，我心現在，能令此心潛伏不起，是謂起滅。」</p>
<p>佛言：「云何？族姓子！過去心現在心，過去心非現在心，現在心非過去心，云何本滅起滅？」</p>
<p>答曰：「本者無滅，起者無滅。」</p>
<p>佛言：「族姓子！本滅起滅何由而生？」</p>
<p>答曰：「無生故生。」</p>
<p>爾時，世尊！歎本滅菩薩曰：「善哉，善哉！族姓子！乃能於如來前快作是言：『所謂死苦，臨欲死時，捨身受身中間停住，未知所趣當來過去現在，當於爾時，神便恐怖，是謂死苦。』是謂菩薩於十八明慧成就十四法。</p>
<p>「復次，族姓子！若男子、女人，分別無我苦空非身，具此四行便能受如來莂。云何為四？於是，族姓子！若善男子、善女人，計我無我非有色非無色，解了無所有者，是謂無我。若復善男子、善女人，思惟法界苦無根本，說非有苦亦不有生滅，是謂分別苦無苦。如眾生無量想遍滿虛空界，遍知此想本識所生皆盡於空，是乃為空。云何為非身？所謂非身我得我分別，我無我、見無見、聞無聞，非有見非有聞，是謂非身，是謂菩薩於十八明慧成就十五法。</p>
<p>「復次，族姓子！如我如諸佛法如，與諸佛法如不異，不有佛法不有如亦復不異，是謂菩薩於十八明慧成就十六法。</p>
<p>「復次，族姓子！若善男子、善女人，如來、至真、等正覺，於本行願知等分眾生三毒多少，不見三毒三清淨法，是謂菩薩於十八明慧成就十七法。</p>
<p>「復次，族姓子！若善男子、善女人，自念過去無數恒沙劫，復知現在無數恒沙劫，復知當來無數恒沙劫，於中一一分別而無所有，是謂菩薩於十八明慧成就十八法。</p>
<p>「若善男子、善女人，分別十八明慧在大眾中無所畏懼，猶勇健國王有所典領，諸有親附者皆承王教無有闕失。菩薩摩訶薩亦復如是，得聖慧法教以法印所封，則能備悉無量慧門。云何為無量慧門？諸佛不可思議，諸佛剎土不可思議，諸法不可思議，諸法法性不可思議，比丘僧不可思議，僧法不可思議，僧剎不可思議。如此法行，復有四事。云何為四？一者本從無數經歷劫限，恒為一意而不錯謬。若有善男子、善女人，守一行本知有盡無盡，知諸佛有盡無盡，乃能具足平等道行。」</p>
<p>爾時，有菩薩名月光照，即從座起白佛言：「世尊！我今堪任說有盡無盡諸法門行。云何菩薩摩訶薩於四法本具足五行，便能盡知如來根本？云何為四？一者在世盡知去就，分別道法世法，是謂成就一法。</p>
<p>「復以無形色相定意感諸國土，於彼國土教化眾生示現無為之教，是謂善男子、善女人成就二法。</p>
<p>「復次，善男子、女人，於己身法不自見身，能度於無量眾生，終不捨眾生法界，是謂成就三法。</p>
<p>「復次，善男子、女人，分別如來三法行本。云何為三法行本？一者、經行，可去知去、可來知來、可坐知坐，係意明想心不憒亂；二者、坐禪，若欲詣座結加趺坐，便去眾想一意一心不轉其身，終竟禪定初不錯亂；若復興作施諸善事，所造必成無他餘想，是謂於三法中成就四法。</p>
<p>「復次，善男子、女人，於過去當來現在，盡知當生未生已生，便能於中作師子吼不失本行之法，是謂成就五法。</p>
<p>「復次，善男子、女人，菩薩摩訶薩當復覺知如來三行，如來禪定非世俗禪，亦非羅漢辟支佛禪，亦非一地二地乃至十地禪。何以故？餘禪有限，如來禪者亦無有限。」</p>
<p>爾時，世尊告月光照菩薩曰：「云何？族姓子！為世俗禪、為學禪、為無學禪，從一地乃至十地禪？」</p>
<p>月光照菩薩白佛言：「世尊！如我從如來所聞其中諸事，諸有欲界眾生若男子、女人，從初發意乃至成佛，初在道地未處菩薩位中，便得三禪：有過去禪、有未來禪、有現在禪。是善男子、善女人雖得此三禪，正可自知身中過去身、身中未來身、身中現在身，未能知他身中過去身、未能知他身中未來身、未能知他身中現在身。如此善男子、女人，云何知身中過去身？於是，世尊！若坐禪時，便自觀身起不淨想，便自思惟：『咄！我此身為磨滅法。』一意一念唯知不淨，未能知其所趣。爾時，善男子、善女人，復自思惟：『我今捨此身已當更求觀，如我今身解知無我，然知外物亦復如是，一一分別悉無所有。』是謂於現在身便能思惟過去未來。</p>
<p>「復次，善男子、善女人，自觀己身外物已，捨此心當更求觀：『我今此身悉皆分別非有非無。彼眾生者如我身不？』便分別外人內過去身，咄嗟此身磨滅不久，便起不淨想。已生不淨想，知外人內過去身如己無異。</p>
<p>「若善男子、善女人，捨此外人內過去身已，復當生觀：『云何此人內過去心，為從何生？為從何滅？』復自思惟：『且捨外人內過去心。』便復思惟外人內未來心。『咄哉！此身為從何來？為從何滅？』是謂善男子、女人在菩薩位者，便能具足三禪之行。」</p>
<p>佛復問月光照菩薩曰：「云何學地修三禪法？」</p>
<p>月光照菩薩白佛言：「若善男子、善女人，已在信地名曰學人，便欲前進向所趣道，即詣六靜處，若樹下、塚間、無事及虛空露靖，便能結加趺坐，端心思惟，自欲具足三禪行法。是時善男子、善女人，內自思惟：『自觀內過去身本從何生？復從何滅？』復自思惟：『咄嗟！此身本無所生、本無所滅。』善男子、善女人，即捨此身已復更求觀：『我今此身為從何生？為從何滅？未來身者亦復然耶？』便自思惟：『內未來身為從何生？為從何滅？』便自生念：『此內未來身亦不有生亦不有滅。』是謂善男子、善女人於學地內身具足三禪。</p>
<p>「云何學地觀內身於他身具足三禪？是時善男子、善女人，捨此身已自觀外身，內過去身本從何生？本從何滅？<span class='corr'>便</span>自思惟：『咄！他內過去身，為從何生？為從何滅？』復自思惟：『此內過去身亦不生亦不滅。』復捨此已而更求觀：『此內過去身，已不復生、已不復滅。此內未來身為從何生？為從何滅？』便自生念：『此內未來身，亦不生亦不滅。』是謂善男子、善女人於他身內過去未來身，具足三禪。」</p>
<p>佛告月光照菩薩曰：「云何無學地善男子、善女人具足三禪？」</p>
<p>月光照菩薩白佛言：「若善男子、善女人，欲趣漏地斷無漏法，便自思惟，結加趺坐，內自思惟：『此內過去身為從何生？為從何滅？』復自思惟：『此內過去身亦不生亦不滅。』爾時，無學善男子、善女人，捨此觀已，復更思惟：『我今已觀內過去身，當復觀我我過去身，亦不見滅亦不見生，亦劫無有亦無生死亦無剎土。』是謂善男子、善女人於無學地具足三禪。」</p>
<p>世尊復問月光照菩薩曰：「云何一地菩薩不盡諸行具足三禪？」</p>
<p>答曰：「以無身觀觀身念，以無念本不失念行，不以聲受音響，過初菩薩地，三過信地、三越一切諸法，是謂善男子、善女人具足三禪。」</p>
<p>世尊問月光照菩薩曰：「云何？族姓子！不見汝一地三禪乎？」</p>
<p>答曰：「不見有界，是故不說。」</p>
<p>佛言：「無身耶？有身耶？何以故不說。」</p>
<p>答曰：「有身。」</p>
<p>佛復問曰：「身為法身？為四大身？」</p>
<p>答曰：「是父母身。」</p>
<p>佛言：「汝今以父母身，云何成就三禪？」</p>
<p>月光照菩薩白佛言：「如我初求如來、至真、等正覺，坐樹王下無畏亦無恐懼心，便念三界然熾法。即自思惟：『過去諸佛悉般泥洹，為能度幾所眾生過去須陀洹？過去斯陀含？過去阿那含？過去阿羅漢？過去辟支佛？』復自思惟：『於未來亦復如是。』是謂一地菩薩具足一禪行。如我一地菩薩觀見三界，一地行本越次羅漢辟支佛上，是謂一地菩薩成就二禪。若一地善男子、善女人，分別內外守身三空，演說法教無有差錯，是謂一地中成就三禪。」</p>
<p>佛復問月光照菩薩曰：「汝何不說斯陀含、阿那含三禪耶？」</p>
<p>答曰：「若善男子、善女人，已在見地便自思惟：『己身內過去身內未來身亦不有此身，亦無佛想亦無法想亦不見身想。』是謂內過去身具足三禪。云何內未來身具足三行？爾時，斯陀含復自觀內外，捨諸塵勞，於三禪地係念不忘，雖自獲證不壞自相，猶如法法自相，自分別名身句身味身。復觀外無量眾生不興佛想，成就佛想平等無二悉令清淨，不見往來無有近遠，是謂斯陀含於內未來身具足三禪。復次，善男子、善女人端坐思惟，以得不還道，便自分別：『吾今定在受證之地，不壞諸法自然之相，審自證明。吾已過一、已過二、已過三，不復往來處在生死，心意澹然不可移轉。』是謂善男子、善女人於己身觀過去，未來亦復如是。」</p>
<p>爾時，世尊問月光照菩薩曰：「阿那含獲過去法耶？未獲過去法耶？」</p>
<p>答曰：「阿那含獲過去法、未盡過去法。何謂獲過去法、未盡過去法？然阿那含身在過去、法在未來，是謂獲過去法、未盡過去法。又復，阿那含身在未來、法已過去，此亦獲過去法、未盡過去法。復次，善男子、善女人，若阿那含身未過去、身未現在，法已過去、法已現在前，是謂阿那含獲過去法、未盡過去法。」</p>
<p>世尊復問月光照菩薩曰：「斯陀含獲過去法、盡過去法乎？」</p>
<p>答曰：「斯陀含雖有過去身，不獲過去法、不盡過去法。」</p>
<p>「云何斯陀含有過去身，不獲過去法不盡過去法？」</p>
<p>答曰：「斯陀含過去身已滅、過去法未盡，未來法自觀已過去、法亦無所有。如阿那含無過去身、有過去法，是故斯陀含不爾。猶如明鏡觀其面像，不如面面相見，是故斯陀含不如。阿那含識如純鍊金，斯陀含識如未鍊金，故有差別。」</p>
<p>佛復問：「云何？族姓子！如汝所言，阿那含獲過去法、盡過去法，獲未來法、盡未來法，已成就所未成就法耶？」</p>
<p>答曰：「不然。雖為鍊金猶未成器，可有金名未有形像。」</p>
<p>佛言：「善哉，善哉！族姓子！善說此義。如阿那含無過去法、盡過去法，無未來法、盡未來法。如今阿羅漢獲過去法、盡過去法耶？獲未來法、盡未來法耶？」</p>
<p>答曰：「獲過去法、未盡過去法，獲未來法、未盡未來法，是故有差別。」</p>
<p>爾時，世尊問月光照菩薩曰：「云何二地菩薩具足三禪行？」</p>
<p>答曰：「猶如二地菩薩發無上至真等正覺，不見內身不見外身，係念在前，便自思惟：『我今內身有內過去身耶？無內過去身耶？有內未來身耶？無內未來身耶？』捨此觀已，復更思惟：『我今已無內身、已無外身，云何於內身求內過去身、求內未來身？』是謂二地菩薩於己內外身具足三禪。爾時，二地菩薩復作是念：『我今於內外身悉皆分別，當復次觀他內外身法與我有異不乎？轉自前進觀他內外身有過去身耶？無過去身耶？有未來身耶？無未來身耶？』是善男子、善女人在二地者，於他觀過去身無過去身，於他觀未來身無未來身。是謂二地善男子、善女人於他過去身成就三禪。」</p>
<p>世尊復問月光照菩薩曰：「云何三地善男子、善女人於三地中成就三禪？」</p>
<p>答曰：「若<span class='corr'>三</span>地善男子、善女人端坐思惟：『於內觀過去身，有過去身耶？無過去身耶？於內觀未來身，有未來身耶？無未來身耶？』復自思惟：『我無初地內過去身、不過去身，亦復無初地內未來身、不未來身，亦復無初地他內過去身、不過去身，亦復無初地他內未來身、不未來身。』復觀二地內觀過去身，有過去身耶？無過去身耶？內觀未來身，有未來身耶？無未來身耶？復自思惟：『我無二地內過去身、不過去身，亦復無二地內未來身、不未來身，亦復無二地他內過去身、不過去身，亦復無二地他內未來身、不未來身。如我今觀，我三地中內過去身無內過去身。復自觀內未來身無內未來身，自於地中觀他內過去身無他內過去身，觀他內未來身無他內未來身，況當我有身無身乎？』是謂善男子、善女人於三地中具足三禪。」</p>
<p>爾時，世尊復問月光照菩薩曰：「云何善男子、善女人於四地中具足三禪？」</p>
<p>答曰：「若四地善男子、善女人端坐思惟：『於內觀過去身，有過去身耶？無過去身耶？於內觀未來身，有未來身耶？無未來身耶？』復自思惟：『我無初地、二地、三地過去身亦無未來身，何況當有四地內過去身？四地內無過去身，四地內未來身，四地內無未來身。』是謂善男子、善女人於四地中成就三禪。」</p>
<p>爾時，世尊復問月光照菩薩曰：「云何五地善男子、善女人於五地中具足三禪？」</p>
<p>答曰：「若五地善男子、善女人端坐思惟：『內觀過去身，有過去身耶？無過去身耶？內觀未來身，有未來身耶？無未來身耶？』復自思惟：『我今已捨一地、二地乃至四地，於四地中於內觀過去身無過去身，於內觀未來身無未來身。復捨此已，觀他內過去身無過去身，觀他內未來身無未來身，況我於五地於內有過去身無過去身？於他觀未來身無未來身。』是謂善男子、善女人於五地中具足三禪。」</p>
<p>世尊復問月光照菩薩曰：「云何六地善男子、善女人於六地中具足三禪？」</p>
<p>答曰：「若六地善男子、善女人端坐思惟：『觀我無身，於無我身中觀內有過去身耶？無過去身耶？於內觀未來身，有未來身耶？無未來身耶？』是謂六地善男子、善女人於六地中成就三禪。六地善男子、善女人捨無我身已，於他觀內有過去身耶？無過去身耶？於他觀內有未來身耶？無未來身耶？復自思惟：『於他內觀過去身無過去身，於他內觀未來身無未來身。』是謂善男子、善女人於六地中成就三禪。」</p>
<p>佛復問月光照菩薩曰：「七地善男子、善女人，云何於七地中成就三禪？」</p>
<p>答曰：「若善男子、善女人，在閑靜處端坐思惟：『觀內過去身，有過去身耶？無過去身耶？復觀內未來身，有未來身耶？無未來身耶？』善男子、善女人復作是念：『我今已捨一地內過去身無過去身，內未來身無未來身，乃至六地內過去身無內過去身，內未來身無未來身。云何當於七地中有內過去身無內過去身？有內未來身無內未來身？』是謂善男子、善女人於七地中成就三禪。」</p>
<p>佛復問月光照曰：「云何善男子、善女人於七地中觀他內過去身不過去身？<span class='corr'>觀</span>他內未來身不未來身乎？」</p>
<p>答曰：「善男子、女人觀他內過去身非有他內過去身，觀他內未來身非有他內未來身。」</p>
<p>佛言：「止止！族姓子！非汝境界。何以故？七地善男子、善女人，觀他內過去身亦不有他內過去身，唯無有他內未來身。汝何以故說善男子、善女人於七地中成就他內未來身？」</p>
<p>月光照菩薩復白佛言：「如我觀他內未來身非有非無，是故說成就。」</p>
<p>佛復問月光照菩薩曰：「云何八地善男子、善女人於八地中成就三禪？」</p>
<p>答曰：「若善男子、善女人端坐思惟：『觀內過去身無內過去身，觀內未來身無內未來身，觀他內過去身無內過去身，觀他內未來身無內未來身。或時善男子、善女人，自觀內過去身時非有非無猶如虛空，未能滅內未來身；或時觀內未來身時，未能滅內過去身；或時觀他內過去身時，未能滅他內未來身；觀他內未來身時，未能滅他內過去身。』是謂善男子、善女人於八地中成就三禪。」</p>
<p>佛復問月光照菩薩曰：「云何九地善男子、善女人於九地中成就三禪？」</p>
<p>答曰：「若善男子、善女人端坐思惟：『觀內有過去身耶？無過去身耶？自觀內未來身，有未來身耶？無未來身耶？』善男子、善女人捨此觀已，復觀他內過去身，有過去身耶？無過去身耶？觀他內未來身，有內未來身耶？無內未來身耶？捨此觀已，復作是思惟：『我本無內過去身無過去身，本無內未來身無未來身，何況當有他外過去身無過去身？他外未來身無未來身，執心牢固不捨本誓。』是謂善男子、善女人於九地中成就三禪。</p>
<p>「復次，九地善男子、善女人當復修三禪行至坐道場，而不違失。云何為三？一者、觀；二者、行；三者、本。若成就三禪者，便能具足得至道場。云何為觀？分別法界，知眾根本莊嚴眾相，是謂為觀。云何為行？往詣佛樹現身色相，諸漏已盡，不為塵垢之所染污，諸佛如來之所常行四非常法，是謂為行。云何為本？菩薩摩訶薩自念：『我今弘誓已備，當使眾生備此弘誓。』是謂為本。善男子、善女人具此三行者，便能具足得至道場。</p>
<p>「復次，善男子、善女人！復當具三禪得至道場。云何為三？一者、空空；二者、空想；三者、空識。若具此三空者，便能具足得至道場。云何為空空？所謂空者，觀內法空外法空，觀一世界、二世界，乃至無數阿僧祇世界，是謂為空法。云何為空想？便入定意盡觀世界，亦不生念有空無空、有我無我，是謂為空想。何謂空識？入定意時，復作是觀：『吾今以眾生念更無他想，當淨眾生如我無異。然此眾生有無量識，吾今當以何識化彼眾識？吾今當以空識令此世界皆悉如空，令彼眾生分別識著。』是謂善男子、善女人於九地中具此三禪。</p>
<p>「復有三法所可修行。云何為三？一者、分別世界；二者、分別眾生界；三者、分別第一義。若修此三法者，便能進趣道場而無所畏。云何分別世界？盡能遍觀一切諸界，有清淨者不清淨者，皆悉了知亦無錯謬，隨意選擇修治佛土，是謂世界。云何眾生界？復當遍觀一切眾生，常以權便而教化之，不捨弘誓曠大之心，經歷劫數不以為難。是謂善男子、善女人成就眾生界。云何成就第一義？一一分別眾生義趣悉歸於空，無我人壽命亦無一二，至一切法亦復如是，是謂分別第一義也。若善男子、善女人成就三法者，便能具足進趣道場。</p>
<p>「復有三神足法。云何為三？一者、神足知過去法；二者、神足知未來法；三者、神足知現在法。若善男子、善女人具此三法者，便能具足得至道場。云何神足知過去法？於是九地善男子、善女人，知過去法如虛空想，分別過去眾生，有欲怒癡染污心者、無欲怒癡不染污心者，一一分別而無所著，是謂神足知過去法。云何神足知未來法？於是九地善男子、善女人，知未來受形眾生，有欲怒癡染污心者、無欲怒癡不染污心者，一一分別而無所著，是謂神足知未來法。復次，九地善男子、善女人、知現在一切眾生、有欲怒癡染污心者、無欲怒癡不染污心者，一一分別而無所著，是謂神足知現在法。是謂九地成就三法進趣道場。</p>
<p>「復次，九地善男子、善女人復有三法得至道場。云何為三？一者、身淨；二者、口淨；三者、意淨。具此三法得至道場。云何身淨？身已越過無量德行，本行已滅更不造身行，身身通達無所罣礙，是謂九地菩薩身淨。云何口淨？出無量教。未曾虧損甚深妙藏，是謂口淨。云何意淨？除去染著不受塵垢，是謂意淨。」</p>
<p>爾時，月光照菩薩便說斯偈：</p>

<div class="lg regular" style="margin-left:1em;"><div class='lg-row'>「身淨無瑕穢，　內外無所染，</div>
<div class='lg-row'>德高無等侶，　永滅欲怒名。</div>
<div class='lg-row'>口淨演諸教，　不漏諸過失，</div>
<div class='lg-row'>乃至取滅度，　口教無有窮。</div>
<div class='lg-row'>意淨除貪著，　慈愍無增減，</div>
<div class='lg-row'>受生無量中，　覺寤不寤者。</div>
<div class='lg-row'>九地過法界，　非有亦不無，</div>
<div class='lg-row'>此等善男子，　已入如來境。</div>
<div class='lg-row'>我本無量世，　勤學追師侶，</div>
<div class='lg-row'>由未履此行，　況餘墜落者？</div>
<div class='lg-row'>守行無所著，　積一得作佛，</div>
<div class='lg-row'>行過出三界，　人中師子吼。</div>
</div><p>「是謂九地善男子、善女人成就三法。」◎</p>

<p class='juan'>菩薩瓔珞經卷第五</p></div>
</div><!-- end of div[@id='body'] -->
</body></html>