<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu38' />菩薩瓔珞經卷第十<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu39' />
<p class='h1'>賢聖集品第二十九</p><p>◎爾時，審諦菩薩即從坐起，白佛言：「世尊！我亦堪任宣暢六度清淨之行。」</p>
<p>佛告審諦菩薩：「若堪任者，於如來前便可說之。」</p>
<p>爾時，審諦菩薩白佛言：「世尊！若有菩薩摩訶薩修習六度清淨之法，兼修八門諸佛禁法，此善男子、善女人，於六度法具足清淨之行。」</p>
<p>淨意菩薩白佛言：「若有善男子、善女人，欲禮十方諸佛世尊，承受正教修習奉行，如此等善男子、善女人，於六度法清淨具足。」</p>
<p>那羅延菩薩前白佛言：「若有善男子、善女人，斷諸結使不生染污，於六度法清淨具足。」</p>
<p>淨法界菩薩白佛言：「若有善男子、善女人，解自然法性不毀道門，於六度法清淨具足。」</p>
<p>善解幻菩薩白佛言：「若有善男子、善女人，分別八法除去榮辱，於六度法清淨具足。」</p>
<p>過量菩薩白佛言：「若有善男子、善女人，在大眾中轉無上法輪，攝身口意無他異念，於六度法清淨具足。」</p>
<p>法藏菩薩白佛言：「解四空定無我人想，思惟法界不毀智本，是謂六度清淨具足。」</p>
<p>心淨菩薩白佛言：「若有善男子、善女人，攝眼根不興識想，耳鼻身口意亦復如是，於六度法清淨具足。」</p>
<p>師子大將白佛言：「眾生沈翳永處闇冥，布現慧光使知道趣，於六度法清淨具足。」</p>
<p>時有菩薩名曰慧眼，問文殊師利：「云何菩薩摩訶薩攝身口意不毀戒性，於六度清淨具足？」</p>
<p>是時，文殊師利報慧眼菩薩：「諸菩薩摩訶薩解空無我，施無想報，於六度法清淨具足。」</p>
<p>慧眼菩薩又問：「云何？族姓子！如來色身眾德具足，三十二相、八十種好，身黃金色猶如金[卄/積]，為是有想報耶？無想報耶？」</p>
<p>文殊師利報慧眼菩薩曰：「如來色身是有想報，如來法身是無想報。」</p>
<p>慧眼菩薩又問：「施去貪求、內心清淨，除去想著乃獲大果，六度之法非無想報。云何乃成法身之報？」</p>
<p>時，文殊師利報慧眼菩薩曰：「云何？族姓子！如來色身為有耶？為無耶？」</p>
<p>慧眼菩薩報曰：「如族姓子所說，如來色身是有報、非無報，如我觀察如來身者，亦非有報亦非無報。」</p>
<p>時，文殊師利復問：「云何如來身亦非有報亦非無報？」</p>
<p>慧眼答文殊師利曰：「如來身者眾功德具，妙色莊嚴觀無厭足，其見形者皆發無上正真道意，是謂色身之報。云何如來色身無報？於是，族姓子！如來在世教化終訖，潛神無為終無變易，一相無形不可沮壞，是謂如來色身無報。」</p>
<p>爾時，文殊師利復問慧眼菩薩曰：「云何？族姓子！如來形相不可思議，以有形而無報？以無形而無報？」</p>
<p>慧眼報曰：「如來身者，或有形而無報，或無形而無報。云何有形而無報？如來、至真、等正覺，在世教化無量眾生，皆得果證獲無為道，是謂如來色身有形而無報。云何無形而無報？於是，如來色身在世教化，現神足變終訖說法，於無餘泥洹界而取般泥洹，是謂如來色身無形而無報。」</p>
<p>爾時，文殊師利知諸眾生心中所念各有狐疑，未能暢達有報無報。復問慧眼菩薩曰：「云何？族姓子！如來色身如幻如化，云何於幻化法中而有無報，一切眾生得法性如道果清淨？若眼界所攝，云何於眾生道性而得無報？」</p>
<p>又問慧眼：「如來色身不可思議，終訖說法寂然滅度，無生老病死，已捨色身不復受形，一相無相亦不可見，權<span class='corr'>設</span>假號亦無真實。如來者亦無如來亦無佛，云何以無為道，是如來色身無報？」</p>
<p>文殊師利又問：「云何？族姓子！如來色身無為報，泥洹無為報，是一異乎？假使是一者，亦無如來，云何有無報？<span class='corr'>設</span>有二無者，則如來色身非泥洹報。」</p>
<p>爾時，慧眼菩薩報文殊師利曰：「本無如來、至真、等正覺四大色身，於現法中亦是有報亦是無報，滅盡涅槃是曰無報。」</p>
<p>爾時，慧眼菩薩復報文殊師利：「眾生所行六度無極，若人布施亦無施想，亦復不見有受施者，是謂為施具足施度無極。若復有人戒身具足不毀於戒，亦復不見有持戒者，是謂於戒具足戒度無極。」</p>
<p>慧眼菩薩復語文殊師利：「若有善男子、善女人恒修忍辱，有輕慢者不生憍慢，亦不自念見有忍辱，是謂具足忍度無極。若有善男子、善女人懃加精進修十六聖行，不見有人懃精進者，是謂具足進度無極。」</p>
<p>慧眼菩薩復語文殊師利：「若有善男子、善女人，攝意入定分別三觀，亦不見人立定意者，心遊十方無量世界承事供養，觀一切法如幻如化，是謂具足禪度無極。」</p>
<p>慧眼菩薩復語文殊師利：「若善男子、善女人，宣暢如來無量法界，眼識清淨不可思議，一一分別悉無所有。若耳聞聲知所從來，鼻嗅彼香知所從來，一一分別而無所有。若舌嘗味知所從來。如來心識分別諸法神足無量，是謂具足智度無極。」</p>
<p>慧眼菩薩復語文殊師利：「復有定意名無盡法門，菩薩摩訶薩得此無盡法門者，超越三乘成菩薩號。復有觀察法門，菩薩摩訶薩得此法門者，觀察法界不住二地。復有色像法門，菩薩得此法門者，成如來法無盡之藏。</p>
<p>「復有不退轉法門，菩薩得此法門者，轉清淨法不見色像。復有廣濟法門，菩薩得此法門者，化彼眾生不自為己。復有佛普響法門，菩薩得此法門者，雨法甘露潤澤一切。復有諸佛境界法門，菩薩得此法門者，現說微妙真如性法。復有現教法門，菩薩得此法門者，莊嚴剎土翼從成就。</p>
<p>「復有無等法門，菩薩得此法門者，分別如來深奧之義。復有法要法門，菩薩得此法門者，宣暢如來不思議法。復有善根法門，菩薩得此法門者，分別諸根永離五道。復有幻化法門，菩薩得此法門者，分別無盡曠大之法。復有攝行法門，菩薩得此法門者，分別句義無形像法。</p>
<p>「復有稱可法門，菩薩得此法門者，便能充飽虛想法者。復有一得意法門，菩薩得此法門者，善根淳熟得四無畏。復有法海法門，菩薩得此法門者，善業具足不捨道性。復有光炎法門，菩薩得此法門者，普現光炎演法無盡。復有神足法門，菩薩得此法門者，廣遊諸界不染三道。復有日月光明法門，菩薩得此法門者，遍照苦惱拔濟得度。</p>
<p>「復有無生法門，菩薩得此法門者，方便導化應自然津。復有無極慧法門，菩薩得此法門者，超三界患不見有度。復有智生法門，菩薩得此法門者，盡知諸法所歸趣處。復有無著法門，菩薩得此法門者，以智慧光蠲除闇冥。復有根原法門，菩薩得此法門者，分別四法不思議行。復有因緣法門，菩薩得此法門者，分別十二癡行之本。復有道慧法門，菩薩得此法門者，不闕法性如來三等。復有忍智法門，菩薩得此法門者，坐樹王下降伏魔宮。</p>
<p>「復有弘誓法門，菩薩得此法門者，不捨眾生而取滅度。復有苦行法門，菩薩得此法門者，現食麻米諸行具足。復有獨步法門，菩薩得此法門者，自現奇特無與等者。復有心淨法門，菩薩得此法門者，蠲除心垢無所染著。復有究竟法門，菩薩得此法門者，皆使眾生入出要道。復有無欲法門，菩薩得此法門者，除去貪著無染著心。</p>
<p>「復有法處法門，菩薩得此法門者，愍哀一切不捨本願。復有道業法門，菩薩得此法門者，分別諸根立上人法。復有心不轉法門，菩薩得此法門者，發道心者立不退轉。復有法藏法門，菩薩得此法門者，道慧清淨受慧果證。復有化道法門，菩薩得此法門者，發無生心不見動還。復有法瓔珞法門，菩薩得此法門者，莊嚴國土清淨眾生。</p>
<p>「復有深奧法門，菩薩得此法門者，深入法藏具七覺意。復有無畏法門，菩薩得此法門者，安處諸法說賢聖行。復有除垢法門，菩薩得此法門者，安處諸法無所染著。復有淨行法門，菩薩得此法門者，分別三向空無相願。復有法身法門，菩薩得此法門者，分別一切無著空行。復有法力法門，菩薩得此法門者，無量空界獲大智慧。</p>
<p>「復有無礙法門，菩薩得此法門者，敷演道教無所罣礙。復有大慈法門，菩薩得此法門者，潤及一切不捨妄想。復有大悲法門，菩薩得此法門者，拔濟苦難不生塵勞。復有喜心法門，菩薩得此法門者，蠲除一切忿怒心。復有護心法門，菩薩得此法門者，分別四諦不二之法。復有廣施法門，菩薩得此法門者，除去三想不計吾我。</p>
<p>「復有神通法門，菩薩得此法門者，遍遊十方無量世界。復有無盡法門，菩薩得此法門者，分別義趣修三句法。復有演暢法門，菩薩得此法門者，功德具足懷來道故。復有清淨法門，菩薩得此法門者，淨除口過不興十惡。復有十力法門，菩薩得此法門者，執金剛心不可沮壞。復有無量善根法門，菩薩得此法門者，便能具足如來神力。</p>
<p>「復有如來行滅法門，菩薩得此法門者，不起吾我我人壽命。復有息意法門，菩薩得此法門者，永斷生老病死之苦。復有增益法門，菩薩得此法門者，諸善功德日日增長。復有歡喜法門，菩薩得此法門者，充飽一切渴仰道者。復有無怒法門，菩薩得此法門者，除心緣著無顛倒想。復有悕望法門，菩薩得此法門者，成就眾生三法本行。</p>
<p>「復有無念法門，菩薩得此法門者，盡使眾生無三毒念。復有法義法門，菩薩得此法門者，出生諸法不失次第。復有速疾法門，菩薩得此法門者，分別根元成道行迹。復有思惟法門，菩薩得此法門者，分別內外觀諸不淨。復有香熏法門，菩薩得此法門者，當以戒德香普熏一切。</p>
<p>「復有善權法門，菩薩得此法門者，隨形適化不見度者。復有曉了法門，菩薩得此法門者，分別音響而取度之。復有無我法門，菩薩得此法門者，解知諸法空無所有。復有善住法門，菩薩得此法門者，弘誓堅固心不動轉。復有無數身法門，菩薩得此法門者，一一分別不限眾生。復有善入法門，菩薩得此法門者，盡化眾生進入法律。復有法自在法門，菩薩得此法門者，堪受正法不恥下問。</p>
<p>「復有淨妙法門，菩薩得此法門者，遊諸佛國不懷怯弱。復有無侶法門，菩薩得此法門者，心自樂寂不嬈一切。復有無量功德法門，菩薩得此法門者，眷屬成就得果實報。復有放光明法門。菩薩得此法門者，遍照一切諸在闇冥。復有無欺法門，菩薩得此法門者，具足口行不犯四過。復有勸德法門，菩薩得此法門者，愍諸不及雨不死法。復有依憑法門，菩薩得此法門者，盡令眾生而有歸趣。</p>
<p>「復有拔濟法門，菩薩得此法門者，增益功德心淨如空。復有無際法門，菩薩得此法門者，不見有度得成就者。復有等行法門，菩薩得此法門者，分別眾智無有邊際。復有平等法門，菩薩得此法門者，不說諸道有種種乘。復有一意法門，菩薩得此法門者，不見發意有趣道者。復有虛空法門，菩薩得此法門者，入諸等定意不分散。復有然熾法門，菩薩得此法門者，廣演一切無窮盡法。</p>
<p>「復有分別法界法門，菩薩得此法門者，一一分別法界所興。復有越境界法門，菩薩得此法門者，救護一切得至彼岸。復有究竟法門，菩薩得此法門者，不見出生諸法窠窟。</p>
<p>「復有淨觀法門，菩薩得此法門者，不譏眾生見清淨法。復有滿足法門，菩薩得此法門者，不以劫數以為現遠。復有出要法門，菩薩得此法門者，行一切智不起法想。復有出生法門，菩薩得此法門者，出一切法深奧之義。復有利根法門，菩薩得此法門者，聞一趣道立不退轉。</p>
<p>「復有次第法門，菩薩得此法門者，修習諸法不失本要。復有法相法門，菩薩得此法門者，一一分別諸法相貌。復有無形相法門，菩薩得此法門者，一切諸法而現在前。復有劫數法門，菩薩得此法門者，執懃苦行不離生死。復有道行法門，菩薩得此法門者，思惟五行觀不淨想。復有深入法門，菩薩得此法門者，深入法寶無盡之藏。</p>
<p>「復有化導法門，菩薩得此法門者，育養一切眾生之類。復有來往法門，菩薩得此法門者，周旋教化心無懈怠。復有成就法門，菩薩得此法門者，道果成熟不捨五趣。復有徹照法門，菩薩得此法門者，一意入定無若干想。復有無量法門，菩薩得此法門者，所行眾法不可思議。復有如來禪定法門，菩薩得此法門者，修習現在無量空行。復有應響法門，菩薩得此法門者，具足眾願永除意想。</p>
<p>「復有變化法門，菩薩得此法門者，分身散形所願自由。復有無闕減法門，菩薩得此法門者，淨除眾生意想所念。復有通達來往法門，菩薩得此法門者，一一毛孔淨眾生界。</p>
<p>「復有無形法門，菩薩得此法門者，教化無形法界清淨。復有無礙法門，菩薩得此法門者，無量眾生離四非常。復有苦音法門，菩薩得此法門者，令習苦眾生永離縛著。復有習音法門，菩薩得此法門者，令縛著眾生永離習緒。復有盡音法門，菩薩得此法門者，令有盡眾生至無盡泥洹。</p>
<p>「復有道音法門，菩薩得此法門者，不興六十二塵勞之心。復有威儀法門，菩薩得此法門者，進止行來不失儀則。復有真性法門，菩薩得此法門者，分別眷屬不處卑賤。</p>
<p>「復有直視法門，菩薩得此法門者，分別五陰一向趣道。復有天行法門，菩薩得此法門者，往入天人修清淨本。復有人行法門，菩薩得此法門者，入人道眾生誘進令度。復有畜生行法門，菩薩得此法門者，隨形入化悉歸道門。復有餓鬼法門，菩薩得此法門者，勸令除貪無所悕望。復有地獄法門，菩薩得此法門者，現身入化使發善心。」</p>
<p>爾時，慧眼菩薩即於佛前而說頌曰：</p>

<div class="lg regular" style="margin-left:1em;"><div class='lg-row'>「無著不可污，　不染三界有，</div>
<div class='lg-row'>德香淨一切，　法門無窮盡。</div>
<div class='lg-row'>八百六度行，　世雄所宣暢，</div>
<div class='lg-row'>分別眾生心，　意趣各不同。</div>
<div class='lg-row'>無量諸德本，　權現入世俗，</div>
<div class='lg-row'>既布善道教，　超至無為岸。</div>
<div class='lg-row'>今日大慈哀，　演法無窮極，</div>
<div class='lg-row'>過去恒沙佛，　演法亦如今。</div>
<div class='lg-row'>福業修五德，　降伏倒見者，</div>
<div class='lg-row'>色身無身報，　諸佛深奧藏。</div>
<div class='lg-row'>無報非有報，　泥洹性自空，</div>
<div class='lg-row'>眾生自興念，　存心報無報。</div>
<div class='lg-row'>行除分別想，　思惟如來業，</div>
<div class='lg-row'>非生非無生，　故應菩薩門。</div>
<div class='lg-row'>說法非有法，　亦無眾生想，</div>
<div class='lg-row'>樂想去苦想，　生滅永已寂。</div>
<div class='lg-row'>福響自然應，　如空無所著，</div>
<div class='lg-row'>一意成正覺，　色報為所在。</div>
<div class='lg-row'>統王天世間，　真諦不可盡，</div>
<div class='lg-row'>入定現非常，　終歸滅盡本。</div>
<div class='lg-row'>道心不在內，　亦復不在外，</div>
<div class='lg-row'>苦想若干念，　求道盡根原。</div>
<div class='lg-row'>思惟百千定，　生生未始斷，</div>
<div class='lg-row'>係意乃斷心，　亂想何由生？</div>
<div class='lg-row'>菩薩所行業，　法門各不同，</div>
<div class='lg-row'>欲求無量法，　當於眾生求。</div>
<div class='lg-row'>法法自然生，　法慧無窠窟，</div>
<div class='lg-row'>尋生本無生，　何有法原本？</div>
<div class='lg-row'>積智過百劫，　修慧不懈怠，</div>
<div class='lg-row'>進成八等行，　故號人中尊。</div>
<div class='lg-row'>有報非有報，　亦無色身相，</div>
<div class='lg-row'>瓔珞眾智業，　現身教化俗。</div>
<div class='lg-row'>表裏如紫金，　音響極柔渜，</div>
<div class='lg-row'>所說不唐捐，　聞者皆得度。</div>
<div class='lg-row'>我如螢火光，　自照無益彼，</div>
<div class='lg-row'>佛日照大千，　不知闇冥處。</div>
<div class='lg-row'>豈敢以朝露，　增益江海潤？</div>
<div class='lg-row'>承佛大聖威，　故說菩薩門。</div>
<div class='lg-row'>菩薩放慧光，　永除眾生冥，</div>
<div class='lg-row'>拔愚惑根本，　賢聖道在前。」◎</div>
</div></div>
<div class='div-pin'><a id='mulu40' />
<p class='h1'>◎菩薩瓔珞經三道三乘品第三十</p><p>爾時，世尊告舍利弗：「汝等觀此慧眼菩薩，得四辯才眾智自在修心意定，在大眾中演暢菩薩諸法深奧。此菩薩者，久如當成等正覺乎？」</p>
<p>時，舍利弗白佛言：「世尊！我等聲聞所見微尠，豈能測度大聖法典？唯願世尊演布道化，使眾會者悉聞其要。」</p>
<p>爾時，世尊告舍利弗：「諦聽諦聽，善思念之！吾當與汝宣暢正要。」</p>
<p>舍利弗言：「如是。世尊！」</p>
<p>佛告舍利弗：「西北去此十四江河沙數，彼有佛國名眾智自在，佛名慧造如來、至真、等正覺、明行成為、善逝、世間解、無上士、道法御、天人師，號佛、世尊。彼佛如來初發道心廣大無崖，超過眾聖諸受別者。彼佛如來發此弘誓之心：『若我成佛與生死別，不處憒閙五濁鼎沸，使我國土清淨無瑕。我既成佛，翼從成就，男女各別無貪欲心。』復發此願：『使我國土一切眾生光光相照，無有日月星宿光明，水精、琉璃、車璩、馬瑙、真珠、虎珀、金銀、七寶莊嚴己國。使我國土同一水乳，亦令我剎有一浴池如四天下，鳧鴈鴛鴦盡七寶身，悲鳴相和共相娛樂。浴池東口所流水處縱廣千由旬，浴池南口縱廣千由旬，浴池西口縱廣千由旬，浴池北口縱廣千由旬，當浴池中央有自然七寶高座，高下縱廣各千由旬。諸十方無量無限無邊際恒沙國土大乘菩薩，坐樹王下永除心結，降伏魔宮成無上道，即於其日來至此剎，詣我浴池昇七寶座，演說大乘不退轉行。大乘翼從發弘誓者皆詣我國，使我國土無大乘菩薩、無大乘辟支佛、無大乘聲聞者。』」</p>
<p>佛復告舍利弗：「今此慧眼菩薩，大乘牢固心難沮壞，當生彼國成等正覺，教化眾生無有窮極。彼國人民壽命各等，無有中夭之者，欲知其壽亦如無量佛國，但男女眾生不如阿彌陀佛國得道者也。」</p>
<p>是時，舍利弗聞佛所說，怪未曾有，一切眾會皆懷狐疑，即從座起，偏露右臂，右膝著地，長跪叉手，前白佛言：「世尊！今聞如來演說大乘不退轉行，大乘翼從成己國土，願樂欲聞。云何為大乘菩薩？云何為大乘辟支佛？云何為大乘聲聞？」</p>
<p>佛告舍利弗：「菩薩三乘各有三品，辟支三乘亦有三品，聲聞三乘亦有三品。於是，舍利弗！欲知菩薩三乘者，今與汝說。有菩薩大乘，有菩薩辟支佛乘，有菩薩聲聞乘，是謂菩薩三乘。又，舍利弗！辟支佛三乘者，有辟支佛菩薩大乘，有辟支佛菩薩緣覺乘，有辟支佛菩薩聲聞乘，是謂辟支三乘。又，舍利弗！聲聞三乘者，有聲聞大乘，有聲聞辟支佛乘，有聲聞無著乘，是謂聲聞三乘。」</p>
<p>時，舍利弗復白佛言：「世尊！云何為菩薩大乘？」</p>
<p>佛告舍利弗：「慧眼菩薩所生國土，慧造如來境界是也。若有菩薩摩訶薩，發弘誓心不樂小道，如上所願，盡得生彼慧造國土。」</p>
<p>時，舍利弗復白佛言：「世尊！云何為菩薩辟支佛乘？」</p>
<p>佛告舍利弗：「西北去此過十四江河沙已，復過十四江河沙數，有佛土名為淨泰，佛名無動如來、至真、等正覺，十號具足。國土清淨無淫怒癡，上下恭順貴修清虛，彼土眾生盡修一行，普出家學無上正真修平等覺。彼佛境界有一浴池，縱廣一佛世界，浴池東口百千萬由旬，浴池南口百千萬由旬，浴池西口百千萬由旬，浴池北口百千萬由旬。諸有菩薩修大乘辟支佛者，盡生彼國。異類奇鳥數十百種遊戲池中，種種香熏遍布世界，生七寶樹華果香潔。彼池水中憂鉢蓮花、鉢頭牟花、拘物頭花、分陀利花，皆生於池水中。當池中央有七寶高座，縱廣高下過眾生界，盡諸賢聖所居之處。如是，舍利弗！彼佛國界無有菩薩大乘，唯有菩薩辟支佛乘。所以者何？皆由宿願而得生彼，分別三十七道品法，共相娛樂演布道教。是謂，族姓子！菩薩辟支佛乘所居之處，非菩薩聲聞乘所能逮及。」</p>
<p>爾時，世尊與舍利弗便說此偈：</p>

<div class="lg regular" style="margin-left:1em;"><div class='lg-row'>「如來不思議，　諸法各殊特，</div>
<div class='lg-row'>菩薩大乘慧，　剎土亦各異。</div>
<div class='lg-row'>賢聖辟支乘，　普集同一味，</div>
<div class='lg-row'>相勸現教化，　演布無比法。</div>
<div class='lg-row'>演暢清淨音，　平等無二心，</div>
<div class='lg-row'>由宿本願報，　故生彼剎土。</div>
<div class='lg-row'>處七寶高座，　雷吼震三界，</div>
<div class='lg-row'>所度無有量，　自然應法律。</div>
<div class='lg-row'>不計生死本，　不懷憂喜想，</div>
<div class='lg-row'>不著有無行，　不計本末空。</div>
<div class='lg-row'>今汝舍利弗！　欲知辟支乘，</div>
<div class='lg-row'>國土佛姓號，　所說義如是。」</div>
</div><p>爾時，舍利弗復白佛言：「世尊！如來、至真、等正覺，以廣長舌神口所說菩薩大乘、菩薩緣覺乘，今已具知。願樂欲聞菩薩聲聞乘所行法則，其事云何？」</p>
<p>爾時，世尊告舍利弗：「西北去此度二十四江河沙已，復過二十四江河沙數，彼有佛土名毛孔光，佛名法觀如來、至真、等正覺，十號具足。彼國清淨，一切眾生具四空定，神足變化超過賢聖。彼有浴池如上無異，皆由宿願而得生彼，剃除鬚髮著袈裟法服，具足六度空無相願，所度眾生不可稱量。彼土菩薩聲聞乘者，勝我國土一生補處。所以然者，今此菩薩逮阿惟顏，百劫教化盡趣道門，各各成就立不退轉故。不如彼國菩薩聲聞，一日所化濟度眾生，百倍千倍巨億萬倍，不可以譬喻為比。」</p>
<p>爾時，世尊與舍利弗復說頌曰：</p>

<div class="lg regular" style="margin-left:1em;"><div class='lg-row'>「清淨如金精，　亦如星中月，</div>
<div class='lg-row'>禁戒威儀具，　乃生彼佛國。</div>
<div class='lg-row'>法觀大賢聖，　宿積無量行，</div>
<div class='lg-row'>分別虛無慧，　心正無餘想，</div>
<div class='lg-row'>說法度眾生，　一會恒沙數，</div>
<div class='lg-row'>盡令具足成，　菩薩聲聞乘。</div>
<div class='lg-row'>吾昔發意錯，　苦行不可量，</div>
<div class='lg-row'>不與彼因緣，　王此五濁世。</div>
<div class='lg-row'>今雖成佛道，　神足自在遊，</div>
<div class='lg-row'>欲願至彼土，　無由在其例。</div>
<div class='lg-row'>諸佛境界異，　所願各不同，</div>
<div class='lg-row'>欲與彼緣者，　發願豈在晚？」</div>
</div><p>爾時，世尊與舍利弗說此偈已，時座上百億那術諸天人民，皆發弘誓曠大之心，願樂欲生法觀如來菩薩聲聞佛土。彼佛剎土，無有菩薩大乘、無有菩薩辟支佛乘，唯有菩薩聲聞乘，盡生彼國共相娛樂，皆由宿願而得生彼。</p>
<p>爾時，舍利弗復白佛言：「世尊！今聞如來說菩薩摩訶薩菩薩大乘、菩薩辟支佛乘、菩薩聲聞乘，一切眾生皆悉奉行信樂承受。今請如來說辟支佛菩薩大乘、辟支佛辟支佛乘、辟支佛聲聞乘，願樂欲聞解心狐疑。」</p>
<p>爾時，世尊告舍利弗：「諦聽諦聽，善思念之！吾當與汝一一分別。」</p>
<p>舍利弗答曰：「如是。世尊！」</p>
<p>佛告舍利弗：「去此西北四十四江河沙，有佛土名曰雷吼，佛名如意如來、至真、等正覺，十號具足。彼國殊特七寶成就，眾生賢柔辯才通達智慧如海，言不妄發說清白事以為禁戒，法法成就不相拒逆。彼有浴池如上所說，彼浴池中有七寶金剛師子之座，高廣上徹眾生之表。一切辟支佛菩薩大乘悉生彼國，共相敬順不懷貢高，本所造緣不違誓願，住壽恒沙神足自在。」</p>
<p>爾時，世尊與舍利弗而說頌曰：</p>

<div class="lg regular" style="margin-left:1em;"><div class='lg-row'>「虛空無邊際，　清白行各異，</div>
<div class='lg-row'>心如本無慧，　緣覺所由剎。</div>
<div class='lg-row'>緣覺菩薩乘，　由昔發意得，</div>
<div class='lg-row'>光相自嚴飾，　不計優劣行。</div>
<div class='lg-row'>永離諸苦惱，　不闕諸法相，</div>
<div class='lg-row'>乃從無數世，　行至得成佛。</div>
<div class='lg-row'>正法如虛空，　四大無所因，</div>
<div class='lg-row'>聚散須臾間，　無生不起滅。</div>
<div class='lg-row'>人身多憂慮，　緣對所縛著，</div>
<div class='lg-row'>彼土寂然定，　脫此眾患惱。</div>
<div class='lg-row'>若使群萌類，　精進殖功德，</div>
<div class='lg-row'>欲獲不死法，　當願生彼國。</div>
<div class='lg-row'>正使彼佛念，　欲來至我土，</div>
<div class='lg-row'>無緣無起想，　終不來此國。</div>
<div class='lg-row'>所以諸佛國，　各各殊特別，</div>
<div class='lg-row'>由宿所發願，　所度各不同。</div>
<div class='lg-row'>法辯神妙義，　義辯決眾疑，</div>
<div class='lg-row'>應辯如聲報，　此四悉具足。</div>
<div class='lg-row'>若欲立成就，　願樂彼佛者，</div>
<div class='lg-row'>弘誓曠大者，　立志不虛詐。」</div>
</div><p>爾時，世尊與舍利弗說此偈時，爾時座上七萬比丘，本求小乘斷漏取證，盡皆迴意，願生彼國為辟支佛菩薩大乘。復有無數諸天人民，逮須陀洹果。</p>
<p>爾時，舍利弗白佛言：「世尊！聞如來說菩薩摩訶薩三道三乘，又復演說辟支佛道菩薩大乘，一切眾會莫不歡然，功德具足善心生焉！今欲願聞辟支佛辟支佛乘，其義云何？亦使眾生心得開寤。」</p>
<p>爾時，世尊告舍利弗言：「去此西北八十四江河沙數，復過此數，有佛土名曰清琉璃，佛名身相如來、至真、等正覺，十號具足。彼國寬博無眾穢惡，剎土平整坦然無礙。彼有浴池清涼微妙，於池中央有七寶高座，高廣嚴飾至眾生際。諸有得辟支佛辟支乘者，盡現彼國周流教化，講論妙法殊勝之行。諸有發願欲生彼者，皆遂本心中間無礙。」</p>
<p>爾時，世尊與舍利弗而說頌曰：</p>

<div class="lg regular" style="margin-left:1em;"><div class='lg-row'>「一向心意識，　執意不可動，</div>
<div class='lg-row'>本願所牽連，　乃生彼佛土。</div>
<div class='lg-row'>積德如恒沙，　要拔生死元，</div>
<div class='lg-row'>本無性常定，　泥洹清淨樂。</div>
<div class='lg-row'>辟支緣覺乘，　執心無邊崖，</div>
<div class='lg-row'>琉璃剎土妙，　身相如來居。</div>
<div class='lg-row'>面如白蓮花，　香熏一切剎，</div>
<div class='lg-row'>不受餘道果，　解脫至要妙。</div>
<div class='lg-row'>佛界曠無壃，　所度不可計，</div>
<div class='lg-row'>辟支要集處，　說法義無窮。</div>
<div class='lg-row'>解空無有空，　志趣不退轉，</div>
<div class='lg-row'>行過神仙表，　故號辟支乘。</div>
<div class='lg-row'>夫欲崇深妙，　如來無著行，</div>
<div class='lg-row'>咸各齊發願，　成佛無有難。</div>
<div class='lg-row'>眾生上中下，　用心各不同，</div>
<div class='lg-row'>唯當攝一意，　道果自然至。」</div>
</div><p>爾時，世尊與舍利弗說此頌時，有七十千比丘，皆發弘誓願生彼國。復有菩薩行人無央數眾，願樂欲見身相如來、至真、正覺，及彼剎土諸辟支佛。</p>
<p>爾時，世尊知彼眾生心中所念，便放頂相光明照彼佛國，如掌觀珠晃然大明，盡見彼國清淨無瑕大聖賢土。爾時，世尊還攝光明從頂而入。諸菩薩眾欣然大寤，即從座起，禮世尊足，前白佛言：「今蒙大聖布演道化，既蒙光明得見彼土，使我等身捨此形命，願樂欲生琉璃佛剎。」</p>
<p>爾時，世尊告眾菩薩：「諸族姓子！發意曠大弘誓深固，汝等各各盡生彼國，同時成佛功德成就。」時諸菩薩見授決已，起禮佛足還復本座。</p>
<p>爾時，舍利弗白佛言：「世尊！今聞如來說菩薩大乘、菩薩辟支佛乘、菩薩聲聞乘，辟支佛菩薩乘、辟支佛辟支佛乘，一切眾生諸來會者，信心成就各獲道證。未聞如來說辟支佛菩薩聲聞乘，唯願開解隨時發遣，令眾會者咸得聞知。」</p>
<p>爾時，世尊告舍利弗：「西北去此一億七百萬江河沙數，彼有佛土名曰興顯，佛名廣曜如來、至真、等正覺，十號具足，今現在說法度人無量。世界淨妙眾德具足，志趣皆同不相違背，四等平均哀愍一切，周旋教化不離本行，興顯正法神足變化。彼有浴池七寶莊嚴，光光相照視無厭足。於浴池中生眾花果，香熏苾芬不可稱計。當池中央七寶高座，縱廣高卑上至梵天。一切大聖盡集彼土，宣暢如來六度無極，智慧聞施不離本願，十六殊勝如來深藏，一一達了而現在前。彼土眾生無淫怒癡邪見之者。彼浴池者，一名盡垢，二名受證。若有菩薩摩訶薩，本誓牢固心願清淨，得生彼剎諸根清淨六情完具，悉詣浴池自恣所欲，即於池上諸塵垢盡，成辟支佛菩薩聲聞乘，得等正覺道，眾相莊身觀無厭足，斯由宿願成道果證。」</p>
<p>爾時，世尊與舍利弗而說頌曰：</p>

<div class="lg regular" style="margin-left:1em;"><div class='lg-row'>「心為眾行本，　導引度識崖，</div>
<div class='lg-row'>弘誓自將御，　無畏成正覺。</div>
<div class='lg-row'>忘空不計形，　蠲除心想法，</div>
<div class='lg-row'>三有去形累，　自然覺道成。</div>
<div class='lg-row'>佛本修空慧，　不於彼此求，</div>
<div class='lg-row'>悉滅前後心，　從是成道果。</div>
<div class='lg-row'>今生非後生，　假號成其名，</div>
<div class='lg-row'>人以幻法惑，　沒溺於深淵。</div>
<div class='lg-row'>興顯剎土妙，　諸聖盡雲集，</div>
<div class='lg-row'>廣曜如來尊，　在彼而教化。</div>
<div class='lg-row'>佛心無不定，　志堅不可動，</div>
<div class='lg-row'>行盡獲果實，　乃得生彼剎。</div>
<div class='lg-row'>池如八解味，　飲者除眾患，</div>
<div class='lg-row'>結縛自然解，　便獲無上道。</div>
<div class='lg-row'>辟支聲聞乘，　功德不可盡，</div>
<div class='lg-row'>執意不分散，　尋應如來行。</div>
<div class='lg-row'>光明接化人，　演說功德業，</div>
<div class='lg-row'>心淨如明珠，　不為塵欲染。</div>
<div class='lg-row'>彼剎實奇特，　眾行不思議，</div>
<div class='lg-row'>有欲願樂者，　吾前未有疑。</div>
<div class='lg-row'>我當扶接汝，　威神擁護身，</div>
<div class='lg-row'>勿生懈怠意，　於後悔無益。</div>
<div class='lg-row'>昔從無數劫，　不遇賢聖人，</div>
<div class='lg-row'>一失人道本，　欲求甚為難。」</div>
</div><p>爾時，世尊與舍利弗說此偈時，座上有七千居士，捨憍慢心除去貢高，不著榮飾內自剋責：「我等愚惑染俗來久，今聞如來深要正法。」各從座起，前禮佛足，即於佛前發弘誓心：「我等願樂欲生彼國，唯願世尊神力將接，無令同誓中有罣礙。」</p>
<p>爾時，世尊告居士等：「汝發道心實為難有，我當證汝成等正覺。」時諸居士聞佛授決，即從座起遶佛三匝，頭面禮足還復本座。</p>
<p>爾時，舍利弗復白佛言：「世尊！今聞如來、至真、等正覺已說菩薩摩訶薩三道三乘之行，復說辟支佛菩薩三道三乘之行。諸來會者聞此正法，皆發無上平等正覺，應一相行不失本際，施為佛事不思議法。未聞如來說聲聞菩薩三道三乘之行，唯願世尊今宜知時，當與眾會敷演正要，令諸狐疑永無猶豫。」</p>
<p>爾時，世尊告舍利弗：「諦聽諦聽，善思念之！吾當與汝一一分別。」</p>
<p>舍利弗白佛言：「如是。世尊！」</p>
<p>爾時，佛告舍利弗：「去此西北過百千億江河沙數，有佛土名師子口，佛名法成就如來、至真、等正覺，十號具足，現在說法。大聖所行無不周遍，諸菩薩法皆悉具足，土界清淨威儀禮備，壽命極長無三惡道，以戒德香而自娛樂，五分法身以為禁戒。彼有浴池清淨殊特，香氣苾芬無不周普。彼土虛寂無有石沙，穢惡泰然，亦無山河石壁。彼有浴池深且清涼，一切眾聖盡集彼浴共相娛樂。池中有龍，神德無量三十二頭，隨時降雨普潤世界。當池中央有七寶高座，縱廣一億由旬，諸有得聲聞菩薩乘者，詣彼七寶無畏之座，演說菩薩三十二殊特之業，六度四等無生滅法，斯由宿願乃得生彼。」</p>
<p>爾時，世尊與舍利弗而說頌曰：</p>

<div class="lg regular" style="margin-left:1em;"><div class='lg-row'>「聲聞菩薩乘，　功勳不思議，</div>
<div class='lg-row'>光明普所照，　不復興名想。</div>
<div class='lg-row'>剎土極清淨，　道慧自娛樂，</div>
<div class='lg-row'>永離諸欲愛，　正法恒顯曜。</div>
<div class='lg-row'>日夜奉修道，　行淨無所染，</div>
<div class='lg-row'>不見法相本，　見有窠窟處。</div>
<div class='lg-row'>佛藏甚深妙，　果實不唐捐，</div>
<div class='lg-row'>宿願所追逮，　乃得生彼剎。</div>
<div class='lg-row'>彼國盡賢聖，　演吐甘露法，</div>
<div class='lg-row'>蠲除眾穢惡，　無生老病死。</div>
<div class='lg-row'>頒宣諸法典，　度人無有量，</div>
<div class='lg-row'>盡趣無為海，　寂然取滅度。」</div>
</div><p>爾時，世尊與舍利弗說此偈時，座上有七億那術眾生，聞如來與舍利弗說聲聞菩薩大乘之行，此等諸人本求聲聞斷結受證，今聞大聖說聲聞大乘菩薩之行，各從坐起至世尊所，頭面禮足白佛：「我等願樂欲生師子口剎土法成就如來所，修清淨行，志求無上正真之道。」</p>
<p>佛言：「善哉，善哉！族姓子！汝等心意曠大無崖，乃能發此聲聞菩薩摩訶衍心，必果所願亦無有虛。」時彼諸人聞佛授決，欣然歡喜遶佛三匝，頭面作禮，還復本座。</p>
<p>爾時，舍利弗復白佛言：「今聞如來、至真、等正覺，已說菩薩摩訶薩三道三乘，已說辟支佛菩薩三道三乘，復說聲聞菩薩乘。未聞如來說聲聞菩薩辟支佛乘，唯願世尊以時敷演，使眾會者永無狐疑。」</p>
<p>爾時，世尊告舍利弗：「汝欲聞聲聞辟支佛菩薩乘者，諦聽諦聽，吾當演說。」</p>
<p>舍利弗白佛言：「如是。世尊！」</p>
<p>佛言：「舍利弗！西北去此度一百億江河沙數，彼有佛土名曰晝度，佛名清淨觀如來、至真、等正覺，十號具足。佛土清淨總持不忘，菩薩所行法不思議，化度眾生一向修道，諸法熾盛得佛聖行，神足變化無所觸礙。彼有浴池清淨無穢，眾果茂盛香氣馥芬。於池水中生種種華：優鉢蓮華、拘牟頭華、波頭牟花、分陀利花。復有異類奇鳥數十百種，在彼池中共相娛樂。諸有得道聲聞辟支佛菩薩乘者，盡生彼剎。於池中央有七寶座，縱廣高下如一億剎土，上過眾生際，諸有發意求聲聞辟支佛菩薩乘，盡生彼剎。」</p>
<p>爾時，世尊與舍利弗而說頌曰：</p>

<div class="lg regular" style="margin-left:1em;"><div class='lg-row'>「晝度清淨剎，　諸聖盡雲集，</div>
<div class='lg-row'>共說諸道教，　變化無窮極。</div>
<div class='lg-row'>清淨觀如來，　本願之所致，</div>
<div class='lg-row'>念念無餘想，　唯修無上道。</div>
<div class='lg-row'>捨本除闇冥，　現佛光明慧，</div>
<div class='lg-row'>內外悉清淨，　無復三毒患。</div>
<div class='lg-row'>一切眾生類，　聞法輒開悟，</div>
<div class='lg-row'>菩薩三道乘，　無緣得生彼。</div>
<div class='lg-row'>辟支三道乘，　亦復不得生，</div>
<div class='lg-row'>聲聞辟支乘，　乃得生彼剎。</div>
<div class='lg-row'>汝等，舍利弗！　觀彼清淨界，</div>
<div class='lg-row'>所度不可量，　非我所能及。」</div>
</div><p>爾時，世尊與舍利弗說此偈已，復有無數百千眾生，內心自念：「我等愚惑沈翳生死，不聞如來無畏大法，如今聞說彼剎清淨善根具足，我等願樂欲生彼土。」</p>
<p>爾時，世尊知彼眾生心中所念，便告諸天人曰：「汝等後生生彼國土清淨之處，同日同名盡成無上等正覺道。」時諸眾生聞佛授決，歡喜踊躍不能自勝，即從座起頭面禮足，遶佛三匝，還復本座。</p>
<p>爾時，舍利弗白佛言：「世尊！以聞如來、至真、等正覺，說菩薩摩訶薩三道三乘，復說辟支佛菩薩三道三乘，復聞聲聞菩薩乘、復聞聲聞辟支佛乘，一切眾會莫不欣然。今請如來說聲聞聲聞菩薩乘，令眾會者悉得開解。」</p>
<p>爾時，世尊告舍利弗：「汝欲聞聲聞聲聞菩薩乘者，諦聽諦聽，善思念之！吾當與汝一一分別。」</p>
<p>舍利弗白佛言：「如是。世尊！」</p>
<p>佛告舍利弗：「去此西北八十四江河沙數，有剎土名曰無盡，佛名徹聽如來、至真、等正覺，十號具足。彼國清淨眾生柔和，三世智慧以為道教，行菩薩法不失總持，一切眾生盡同一意，奉修正法共相娛樂，無量三昧而現在前，行諸佛觀不失本要。彼有浴池微妙無比，賢聖大慈所遊戲處，常轉法輪不退轉行，使諸菩薩悉得成就，諸有發意中間不退，盡得生彼無盡剎土。」</p>
<p>爾時，世尊與舍利弗而說頌曰：</p>

<div class="lg regular" style="margin-left:1em;"><div class='lg-row'>「無盡清淨剎，　徹聽如來國，</div>
<div class='lg-row'>本願所追逮，　眾想悉成就。</div>
<div class='lg-row'>一切諸賢聖，　盡應彼剎土，</div>
<div class='lg-row'>眾德自瓔珞，　演說無比教。</div>
<div class='lg-row'>開化一切人，　皆同其至味，</div>
<div class='lg-row'>入定等三昧，　眾行悉具足。</div>
<div class='lg-row'>本從無數劫，　行權不捨願，</div>
<div class='lg-row'>十力無所畏，　故生彼佛剎。</div>
<div class='lg-row'>世尊普慈蓋，　愍哀一切人，</div>
<div class='lg-row'>念想不離願，　自然成正覺。</div>
<div class='lg-row'>猶如日光明，　悉照于萬品，</div>
<div class='lg-row'>菩薩所行慈，　一切普蒙恩。」</div>
</div><p>爾時，世尊與舍利弗說此偈時，有十三億眾生，皆發無上，願生彼國為聲聞聲聞乘，上修無上梵行。</p>
<p>爾時，世尊知眾會心中所念便笑，口出五色光，遶佛三匝還從面門入。時，舍利弗即從座起，整理衣服，長跪叉手，前白佛言：「唯然，世尊！佛不妄笑，願聞其意。」</p>
<p>佛告舍利弗：「汝見此十三億那術人不？後將來世過此賢劫盡同一願，當生彼土成等正覺修清淨行。」◎</p>

<p class='juan'>菩薩瓔珞經卷第十</p></div>
</div><!-- end of div[@id='body'] -->
</body></html>