<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu5' />菩薩瓔珞經卷第二<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu6' />
<p class='h1'>龍王浴太子品第四</p><p>佛復告族姓子：「菩薩于時前昇金机，顏色安詳顏貌容豫。諸天在上散華燒香，作天伎樂娛樂菩薩，世人在下左右侍衛，異口同音聲震天地，八十億姟乾沓和子，搥鍾磬歌娛樂菩薩。時有摩那斯龍王、文驎龍王、伊羅鉢龍王、阿耨達龍王等八十四億，皆來雲集。時諸龍王便以此偈，而讚頌曰：</p>

<div class="lg regular" style="margin-left:2em;"><div class='lg-row'>「『今日離世垢，　降生閻浮利，</div>
<div class='lg-row'>隨俗處母胎，　願浴除世塵，</div>
<div class='lg-row'>昔於無數劫，　積功造眾業，</div>
<div class='lg-row'>誓願今已果，　願聽沐聖體。</div>
<div class='lg-row'>八十四億垓，　龍從十方來，</div>
<div class='lg-row'>各欲供養尊，　奉瓶貢香湯。</div>
<div class='lg-row'>尊本無數劫，　苦行為眾生，</div>
<div class='lg-row'>巍巍德無邊，　垂愍願聽之。</div>
<div class='lg-row'>渴仰世雄久，　疲厭生死苦，</div>
<div class='lg-row'>今得覩賢明，　如日照虛空。</div>
<div class='lg-row'>尊本發弘誓，　欲度未度者，</div>
<div class='lg-row'>最勝已解脫，　當復脫未解。</div>
<div class='lg-row'>過去恒沙佛，　及當來現在，</div>
<div class='lg-row'>功勳不可量，　尊今已具足。</div>
<div class='lg-row'>設從劫至劫，　宣暢人中尊，</div>
<div class='lg-row'>豈以螢火光，　敢與佛日競？</div>
<div class='lg-row'>虛空可究竟，　須彌可稱量，</div>
<div class='lg-row'>海水可竭盡，　尊德無邊涯。</div>
<div class='lg-row'>比方日月光，　摩尼明月珠，</div>
<div class='lg-row'>雖照外闇冥，　未能除無明。</div>
<div class='lg-row'>今日無等倫，　一毛之光明，</div>
<div class='lg-row'>普照天世間，　除垢婬怒癡。</div>
<div class='lg-row'>過去六如來，　盡生閻浮提，</div>
<div class='lg-row'>盡受我等供，　香湯浴尊形。</div>
<div class='lg-row'>今復遭天師，　億劫乃出現，</div>
<div class='lg-row'>今各頂禮足，　唯願時沐浴。</div>
<div class='lg-row'>諸天世人民，　咸欲聽正法，</div>
<div class='lg-row'>敷演深法本，　當禮三界尊。』</div>
</div><p>「爾時，世尊直視東方，顏色和悅，與諸龍王而說斯偈：</p>

<div class="lg regular" style="margin-left:2em;"><div class='lg-row'>「『吾今以降形，　踔步閻浮利，</div>
<div class='lg-row'>拔濟苦惱類，　四等無邊涯。</div>
<div class='lg-row'>金體有明證，　眾相如日光，</div>
<div class='lg-row'>當覺未覺者，　今成佛不久。</div>
<div class='lg-row'>觀生無數世，　受形非一類，</div>
<div class='lg-row'>雖有上中下，　未有如是像。</div>
<div class='lg-row'>快哉牢固誓，　執意不虧損，</div>
<div class='lg-row'>所現應果報，　本淨如虛空。</div>
<div class='lg-row'>世有三堅法，　身命財寶貨，</div>
<div class='lg-row'>此猶非究竟，　終始可恃怙。</div>
<div class='lg-row'>吾今捨此三，　法身空無形，</div>
<div class='lg-row'>無盡無生命，　自然成道根。</div>
<div class='lg-row'>世寶多嶮危，　如幻不久停，</div>
<div class='lg-row'>今獲七寶財，　無形不可窮。</div>
<div class='lg-row'>眾生心意識，　三垢所覆蓋，</div>
<div class='lg-row'>今已獲三明，　初中竟通達。</div>
<div class='lg-row'>普為世天人，　當轉不死法，</div>
<div class='lg-row'>法輪覆大千，　仁慈心普潤。</div>
<div class='lg-row'>受生有四縛，　不離三世患，</div>
<div class='lg-row'>今得四誠諦，　無縛不復染。</div>
<div class='lg-row'>慧觀苦聖諦，　無智寤其智，</div>
<div class='lg-row'>淨性如無垢，　受證永澹泊。</div>
<div class='lg-row'>本習興更樂，　染著愛無盡，</div>
<div class='lg-row'>彼塵我心受，　纏結遂滋甚。</div>
<div class='lg-row'>吾今觀本淨，　樂想苦想滅，</div>
<div class='lg-row'>澹然無憂喜，　永與生死別。</div>
<div class='lg-row'>過去有三行，　生癡愛本原，</div>
<div class='lg-row'>已盡亦不處，　無有塵垢心。</div>
<div class='lg-row'>現在六十四，　牽致冥室聚，</div>
<div class='lg-row'>永捨不與俱，　獲六十四明。</div>
<div class='lg-row'>未來無數塵，　覆蔽於人心，</div>
<div class='lg-row'>法雲布三界，　潤澤諸不及。</div>
<div class='lg-row'>淨教口柔軟，　言聲如哀鸞，</div>
<div class='lg-row'>斯由行無欺，　說法無缺漏。</div>
<div class='lg-row'>眾生懷陰蓋，　調戲無慚愧，</div>
<div class='lg-row'>今始得慚愧，　壞滅貢高心。</div>
<div class='lg-row'>佛所出現世，　降伏諸邪眾，</div>
<div class='lg-row'>昇座師子吼，　演說本行緣。</div>
<div class='lg-row'>過去諸佛記，　及未來現在，</div>
<div class='lg-row'>五濁衰微世，　有佛名能仁。</div>
<div class='lg-row'>今我自觀察，　志性殊於常，</div>
<div class='lg-row'>名號既不虛，　父稱為悉達。</div>
<div class='lg-row'>故在於眾中，　平視無所畏，</div>
<div class='lg-row'>得淨總持慧，　為度不肖人。</div>
<div class='lg-row'>不見諸法本，　起滅無處所，</div>
<div class='lg-row'>亦復無成敗，　寂然應慧觀。</div>
<div class='lg-row'>普分別諸法，　悉無窠窟處，</div>
<div class='lg-row'>澹然無歸趣，　斯乃應律行。</div>
<div class='lg-row'>不以見無見，　無求無所守，</div>
<div class='lg-row'>我人寂寞定，　無相願亦然。</div>
<div class='lg-row'>夫欲飲無厭，　甘露微妙味，</div>
<div class='lg-row'><span class='corr'>亡相</span>除諸著，　斯應菩薩慧。</div>
<div class='lg-row'>無人無壽命，　成就諸佛藏，</div>
<div class='lg-row'>摧碎貢高心，　不興自大意。</div>
<div class='lg-row'>上智不著數，　不計有常想，</div>
<div class='lg-row'>眾生興染心，　照令知淨慧。</div>
<div class='lg-row'>賢聖若干品，　眾生根不同，</div>
<div class='lg-row'>以慧觀未來，　盡無若干道。</div>
<div class='lg-row'>佛法有深要，　其慧無邊涯，</div>
<div class='lg-row'>唯空無染著，　是謂法界淨。</div>
<div class='lg-row'>一生經百生，　乃至無數劫，</div>
<div class='lg-row'>我今永以捨，　背而前取證。</div>
<div class='lg-row'>設我於中間，　計壽著法性，</div>
<div class='lg-row'>恒沙諸佛過，　不履空無慧。</div>
<div class='lg-row'>恒自降伏心，　分別文字法，</div>
<div class='lg-row'>是故自覺寤，　建立大弘誓。</div>
<div class='lg-row'>昔吾初發意，　志求緣覺乘，</div>
<div class='lg-row'>閑淨無人處，　四十四億劫。</div>
<div class='lg-row'>無佛法聖眾，　其間七十劫，</div>
<div class='lg-row'>後遇大通慧，　演暢大乘迹。</div>
<div class='lg-row'>初聞未曾有，　聖慧無量覺，</div>
<div class='lg-row'>慈悲護四等，　爾乃微信解。</div>
<div class='lg-row'>自從是已來，　興建功德業，</div>
<div class='lg-row'>供養無數佛，　復經十九劫。</div>
<div class='lg-row'>後為大國王，　飛輪皇帝王，</div>
<div class='lg-row'>七寶前導從，　千子才藝具。</div>
<div class='lg-row'>供養清淨人，　勤修梵行者，</div>
<div class='lg-row'>九十七億姟，　無著解脫心。</div>
<div class='lg-row'>及施國貧窮，　孤匱無所歸，</div>
<div class='lg-row'>庫藏出珍寶，　周濟令無乏。</div>
<div class='lg-row'>復於無數劫，　躬自修淨行，</div>
<div class='lg-row'>捨位授太子，　出家衣法服。</div>
<div class='lg-row'>忍辱性仁和，　燕居寂無念，</div>
<div class='lg-row'>漸漸心疲惓，　猶人溺於淵。</div>
<div class='lg-row'>善根漸漸微，　如果熟自落，</div>
<div class='lg-row'>往來生死苦，　受報無數變。</div>
<div class='lg-row'>意扃無大誓，　趣欲免身患，</div>
<div class='lg-row'>意業被想風，　猶豫不究竟。</div>
<div class='lg-row'>如是在生死，　輪轉不能出，</div>
<div class='lg-row'>復經六十劫，　值遇寶瓔佛。</div>
<div class='lg-row'>權化濟渡人，　一乘無二道，</div>
<div class='lg-row'>不聞小節名，　空慧盡漏人。</div>
<div class='lg-row'>敷演道一相，　甚深純淑行，</div>
<div class='lg-row'>始從彼發意，　弘誓心難沮。</div>
<div class='lg-row'>從彼至今日，　七億阿僧祇，</div>
<div class='lg-row'>將護順正法，　今乃自覺寤。』」</div>
</div><p>佛復告族姓子：「爾時，菩薩與諸眾生，天龍鬼神八部之眾，及諸十方神通菩薩，歎說此偈，受深妙義。即於座上，八十四垓人皆發無上正真道意，復有無數眾生逮得法忍。」</p>
<p>佛復告族姓子：「若有眾生，聞此一偈諷誦讀持，為人解說分別其義，不為眾魔之所得便。何以故？斯等眾生，皆由過去眾行具足，曾更供養無央數佛，誓願純淑各各發願：『若我後生，要從一生補處菩薩聞說正法，即於彼佛坦然大寤，逮得無生無起滅法。』云何？族姓子！若有一人便說斯言：『吾乃知無形之法以形教授，虛空之相以實教授。』此人興建斯意，寧能不乎？」</p>
<p>時，有無畏大護菩薩，過此三千大千世界，有佛土名曰賢豪，佛名普賢。無畏大護菩薩從彼剎來，逮得總持立不退轉，即從坐起，偏露右肩長跪叉手，前白佛言：「世尊！無形之法以形教授，虛空無相以相教授，甚難甚難，終不可逮。所以者何？虛空無形無能染污，況當欲使有形質乎？此事不然。」</p>
<p>佛告無畏大護菩薩：「族姓子！斯猶可獲，欲從一生補處菩薩聞此法者，終不可得。何以故？諸法無數，豈當以無數中行有數法乎？無緣對法有緣對乎？虛空之法有形質乎？此事不然。但為如來世尊大慈廣布，開化眾生令立牢固，敷演道教分別諸法，無言無說。世多愚惑興是非心，斯是漏法、是非漏法，是緣對法、非緣對法，是可護持、是非護持，是法有我、是法無我，是世俗法、是泥洹法，是法染著、是非染著，是法有數、是法無數，是法斷滅、是非斷滅，是法滓濁、是非滓濁。復自相誡，各說是言：『習是捨是，學是置是，學法非學法，此聲聞法，辟支佛法，非聲聞法，非辟支佛法，是菩薩法非菩薩法。』不以此觀成最正覺。何以故？有相著觀非第一空觀，無求無相亦無知見，乃成空觀。</p>
<p>「夫觀諸法無我無壽，不見剎土分別境界，無依無所依，是為法觀，空無所有。如是觀者，諸法亦寂，道果亦寂，受證亦寂。假使菩薩空觀如是，於諸悕望便無顛倒，祐利眾生而發大哀，興建佛法，雖度眾生無眾生想。空觀菩薩豈見度者？此事不然。若有菩薩摩訶薩，得此空觀者，便獲具足十無我法。云何為十？於是，無畏！菩薩摩訶薩，若族姓子、族姓女，於佛法眾不見淨穢，亦復不起彼此之念，此是法身此思欲身，前知過去後察未來，斯皆清淨而無我想，是謂菩薩空觀無我。</p>
<p>「復次，無畏！菩薩摩訶薩，法服齊整執持應器，觀見當來過去現在諸佛世尊入城教化，不見豪貴及下劣者，於中不起吾我二見，是謂菩薩空觀無我。</p>
<p>「復次，無畏！菩薩摩訶薩，玄見無數佛剎嚴淨國土坦然平正，不說今日佛土穢惡，執意清淨無若干想，念念一定識不流馳，是謂菩薩空觀無我。</p>
<p>「復次，無畏！菩薩摩訶薩，眾生染著，猗身解空，菩薩空慧三世無猗，是謂菩薩空觀無我。</p>
<p>「復次，無畏！菩薩摩訶薩，諸佛世尊教化若干，本無清淨亦不有異，是謂菩薩空觀無我。」</p>
<p>佛告無畏：「菩薩摩訶薩，若族姓子女，行度無極無盡法藏，眾寶華鬘以自嚴飾，如是無盡亦不見盡，於中成就盡不盡者，是謂菩薩空觀無我。</p>
<p>「復次，無畏！菩薩摩訶薩，當觀諸佛色像無量，入於本際寂然之法，分別義趣解色本無，普入法界化導眾生，不見色像化眾生者，是謂菩薩空觀無我。</p>
<p>「復次，無畏！菩薩摩訶薩，得佛聖慧深奧之藏，四事無畏，離八縛著得八解脫，雨法潤澤亦無老死，為師子吼志如金剛，離彼此中亦無染著，是謂菩薩空觀無我。</p>
<p>「復次，無畏！菩薩摩訶薩，漸當親近習宿命通，觀察無數阿僧祇劫，某國某佛諸佛世尊，雖現泥洹不取滅度，淨眾生跡不懷懈怠，不以劫數厭患眾生，亦復不以泥洹快樂欲取滅度，心如虛空不可沾污，是謂菩薩空觀無我。</p>
<p>「復次，無畏！菩薩摩訶薩，以無邊涯智拔濟眾生，正使極遠在恒沙表，一一沙者盡為恒沙，如是計算周而復始，如是遍滿八方上下，亦遊虛空無量境界，要濟眾生不令墮落，不自稱歎通慧果報，是謂菩薩摩訶薩十無我法。一生補處胎分盡者，乃應是行。」</p>
<p>爾時，座上色欲天子十九姟眾，即得頂忍；復有無數諸天世人，逮得空觀盡信之行；諸閱叉龍鬼，信向三尊受三自歸。</p>
<p>佛復告族姓子：「爾時，菩薩在金机上，國王、居士、天龍、鬼神、十方菩薩，各各興敬欲浴菩薩。時有菩薩名曰月精，於眾菩薩最為上首，攝持威儀法服安詳，即從座起長跪叉手，以偈讚曰：</p>

<div class="lg regular" style="margin-left:2em;"><div class='lg-row'>「『尊今無礙形，　不染三界塵，</div>
<div class='lg-row'>洗以八解湯，　世水安可堪，</div>
<div class='lg-row'>心垢盡清明，　內外無障礙，</div>
<div class='lg-row'>江海河泉源，　斯浴非久淨。</div>
<div class='lg-row'>昔在瑠璃池，　禪頭龍宮時，</div>
<div class='lg-row'>專意發大乘，　要滅愛欲魔；</div>
<div class='lg-row'>今已果本願，　三界無等倫，</div>
<div class='lg-row'>願昇無畏座。　何為現洗浴？</div>
<div class='lg-row'>生天六十二，　那術劫數中，</div>
<div class='lg-row'>天伎五樂至，　福響自然報，</div>
<div class='lg-row'>法身眾智具，　演說無礙道，</div>
<div class='lg-row'>周訖託生此，　迦惟羅衛城。</div>
<div class='lg-row'>現世有三災，　滅以三明報，</div>
<div class='lg-row'>三慧通三達，　三要今具足，</div>
<div class='lg-row'>三等觀三世，　不染三界有，</div>
<div class='lg-row'>三分法身具，　當禮三界尊。</div>
<div class='lg-row'>諸來會眾生，　諸天須倫鬼，</div>
<div class='lg-row'>咸各懷踊躍，　敬承興供養，</div>
<div class='lg-row'>前後衛清妙，　行至瑠璃園，</div>
<div class='lg-row'>右攀蓮華枝，　降神生閻浮。</div>
<div class='lg-row'>當生墮地時，　淨如紫磨金，</div>
<div class='lg-row'>天地六反動，　神感諸天至，</div>
<div class='lg-row'>地獄諸考掠，　一時皆休息，</div>
<div class='lg-row'>清淨無瑕穢，　如華不著水。</div>
<div class='lg-row'>十方諸佛剎，　如來等正覺，</div>
<div class='lg-row'>各各於其國，　宣告四部眾，</div>
<div class='lg-row'>今日忍世界，　世雄降出現，</div>
<div class='lg-row'>垂愍諸眾生，　永在三塗者，</div>
<div class='lg-row'>當轉正法輪，　鹿野清明園，</div>
<div class='lg-row'>為久飢虛者，　潤以甘露法。</div>
<div class='lg-row'>八道尊獨寤，　究盡十二緣，</div>
<div class='lg-row'>無盡江海寶，　充飽一切人。</div>
<div class='lg-row'>設從劫至劫，　佛佛歎其德，</div>
<div class='lg-row'>猶尚不能宣，　況我螢火光？</div>
<div class='lg-row'>昔在無畏剎，　不眴佛土中，</div>
<div class='lg-row'>初觀無言法，　未得無生慧，</div>
<div class='lg-row'>誓生言教中，　敷演無窮法，</div>
<div class='lg-row'>今日期已至，　願轉尊法輪。』</div>
</div><p>「是時，菩薩心意澹然，默然熟視亦無言說，內自思惟：『如我今日為人說法，講論清淨不退轉地，不懷吾我之性。諸法自然生者亦爾，隨人根源而為說法，法性自爾無有變易，何況眾生有受法者？眾生本淨不見染污，建立智慧發弘誓心，尋究眾生皆悉清淨，本淨自然、無我自然、無形自然、人物自然。云何本淨自然？從久遠已來流轉生死，發意求道乃至泥洹，本自清淨，斯乃名曰本淨自然。云何無我自然？本有今無、今有本無，亦不言我我本生有，亦復不言有從我生，我不自知無我，有不自知有有，斯乃名曰無我自然。云何無形自然？無形者，識也神也壽也。此三句義常存不變，在空為空、在形為形、在有為有、在相為相、在無相為無相，無形之識空性自然，斯乃名曰無形自然。云何人物自然？尋究人物不見窠窟，意識幻化不達本源，愚惑相承言父言母，國財妻子漸生眾想，染著三有。我今已捨永不與處，以此自然明達空慧，空慧自然諸法亦爾。諸法自然，逮正覺者亦復自然，一切諸法但假名號，因號有名亦復自然，論說自然便為論說，無起滅法，斯則名曰人物自然。吾今若說空寂之法，眾生不信倍生疑網，設我復說形質之法，不盡根原況當滅度？宜且寂靜賢聖默然。』</p>
<p>「是時，有天子名寶瓔，通達聖心同佛性行，六<span class='corr'>通</span>清徹曉了一相，永離八法不處塵勞，堪轉法輪頒宣佛教，四諦聖慧霍然除垢，具足五分如來法身，逮六無礙神通道果，形神俱遊無所觸礙，得七覺意而自瓔珞，八道具足，諸法不共，得四無畏，力如金剛不可沮壞，以知菩薩賢聖默然，不與眾生敷演法教。時，天子寶瓔即從座起，偏露右肩，叉手前白佛言：『世尊！我今不以佛眼、法眼、慧眼、天眼觀眾生類，應賢聖法律。我今乃以肉眼，觀見十方恒沙剎土，應受證者、修禪定者、或在一住至十住者，復見善男子臨欲成佛，得不退轉一生補處，往詣道場莊嚴佛樹者。此等之類，應從一生補處菩薩聞平等法諸法無二，志願于道皆悉成就。』</p>
<p>「是時，寶瓔天子慇懃勸請乃至三四，復以此偈而讚頌曰：</p>

<div class="lg regular" style="margin-left:2em;"><div class='lg-row'>「『金顏尊無比，　面像百葉華，</div>
<div class='lg-row'>墮地自稱號，　聲踰梵天音，</div>
<div class='lg-row'>建立智慧淵，　說法不有無。</div>
<div class='lg-row'>眾生有常想，　寂然不起二。</div>
<div class='lg-row'>光曜照十方，　闇冥悉見明，</div>
<div class='lg-row'>人中尊難有，　今故重自歸，</div>
<div class='lg-row'>苦行無數世，　慈悲難有雙，</div>
<div class='lg-row'>功勳已具足，　今我重自歸。</div>
<div class='lg-row'>正使歎尊足，　[蹲-酋+(十/田/ㄙ)]跟膝髀腰，</div>
<div class='lg-row'>皮毛七處平，　平立左右亭，</div>
<div class='lg-row'>手臂指纖細，　掌文合縵理，</div>
<div class='lg-row'>無畏廣長舌，　千葉蓮花文，</div>
<div class='lg-row'>含齒方四十，　色如白雪珂。</div>
<div class='lg-row'>當其說法時，　脣像珠火明，</div>
<div class='lg-row'>八聲非男女，　亦非雌雄音，</div>
<div class='lg-row'>感動十方界，　聽聞無厭足。</div>
<div class='lg-row'>耳方雙部璫，　如空明月珠，</div>
<div class='lg-row'>眼視白黑分，　上下而俱眴，</div>
<div class='lg-row'>頭髮色紺青，　肉髻毛右旋，</div>
<div class='lg-row'>相好無邊涯，　熟視如金山。</div>
<div class='lg-row'>眾德瓔珞身，　亦如眾花敷，</div>
<div class='lg-row'>消滅眾塵埃，　獨步三界尊。</div>
<div class='lg-row'>斯等眾生類，　普從十方集，</div>
<div class='lg-row'>欲聽尊正法，　無上至道要，</div>
<div class='lg-row'>天人龍鬼神，　渴仰思聞法，</div>
<div class='lg-row'>願愍一切故，　速為轉法轉。』</div>
</div><p>「爾時，十方世界大梵天王，八十四億識乾天王最為第一，即從座起偏露右臂，長跪叉手在於佛前，以偈歎佛而作頌曰：</p>

<div class="lg regular" style="margin-left:2em;"><div class='lg-row'>「『無著捨眾穢，　漏盡無欲污，</div>
<div class='lg-row'>行一應尊教，　遊意空無慧，</div>
<div class='lg-row'>本在兜術天，　說法如駛流，</div>
<div class='lg-row'>云何今寂然，　不開慧明華？</div>
<div class='lg-row'>尊光照幽冥，　蠲除三世闇，</div>
<div class='lg-row'>十力無沾污，　唯願時演法，</div>
<div class='lg-row'>今日十方界，　諸尊菩薩集，</div>
<div class='lg-row'>咸欲悉聽聞，　未曾所轉法。</div>
<div class='lg-row'>意淨行無漏，　亦如星中月，</div>
<div class='lg-row'>已過<span class='corr'>無</span>相願，　唯願時說法。</div>
<div class='lg-row'>眾生今沒溺，　流轉生死海，</div>
<div class='lg-row'>願以平等舡，　救彼沒溺者。</div>
<div class='lg-row'>奇光甚巍巍，　覆蔽日月精，</div>
<div class='lg-row'>抑遏熱惱患，　清淨無眾瑕，</div>
<div class='lg-row'>尊本造誓願，　勇猛無虧損，</div>
<div class='lg-row'>慈悲平等意，　說法無增減。</div>
<div class='lg-row'>戒具以禪寂，　神足力無畏，</div>
<div class='lg-row'>空相無畏法，　正受遊疆界，</div>
<div class='lg-row'>本行六度法，　不懷憂慼心，</div>
<div class='lg-row'>卑意禮恭敬，　供奉師尊長。</div>
<div class='lg-row'>故使尊肉髻，　無敢熟視者，</div>
<div class='lg-row'>何況欲施心，　觀覩如來<span class='corr'>頂</span>？</div>
<div class='lg-row'>十力哀出世，　降步度群萌，</div>
<div class='lg-row'>眾人咸渴仰，　惟垂轉法輪。』</div>
</div><p>「爾時，識乾梵天王以此偈讚已，起遶佛三匝還復本座。是時，釋提洹因即從座起，偏露右臂整衣服，長跪叉手三自稱號：『我是天帝釋，名曰拘翼。』在菩薩前而歎頌曰：</p>

<div class="lg regular" style="margin-left:2em;"><div class='lg-row'>「『不語應寂然，　不教行自具，</div>
<div class='lg-row'>不習應無際，　自然應無為，</div>
<div class='lg-row'>本行無相施，　今獲空無果，</div>
<div class='lg-row'>當禮虛空神，　寂然無言迹。</div>
<div class='lg-row'>在世先覺寤，　安隱危厄人，</div>
<div class='lg-row'>導示正見路，　盲冥受正行，</div>
<div class='lg-row'>眾生迷惑久，　欲聞甘露法，</div>
<div class='lg-row'>願開無盡藏，　潤及天世人。</div>
<div class='lg-row'>行慈修德本，　善權無增減，</div>
<div class='lg-row'>演布無為教，　充足一切人。</div>
<div class='lg-row'>生世尊難遇，　正法亦難值，</div>
<div class='lg-row'>欲遭賢聖會，　亦復不可得。</div>
<div class='lg-row'>過去諸如來，　於此成正覺，</div>
<div class='lg-row'>願尊時屈神，　貪此世榮為？</div>
<div class='lg-row'>尊本樂閑淨，　思惟無為道，</div>
<div class='lg-row'>已果本誓願，　何為處憒閙？</div>
<div class='lg-row'>閻浮五鼎沸，　劇於湯火熾，</div>
<div class='lg-row'>唯願速出家，　離世貪欲縛。</div>
<div class='lg-row'>念我過去世，　諸佛成等覺，</div>
<div class='lg-row'>即詣樹王下，　朝坐暮成道。</div>
<div class='lg-row'>尊今如有疑，　方欲樂生死，</div>
<div class='lg-row'>恩愛如朽城，　此樂何可貪？</div>
<div class='lg-row'>世有生死患，　唯道永寂然，</div>
<div class='lg-row'>恩愛如過電，　幻化不真正，</div>
<div class='lg-row'>世間盡闇冥，　五蔽使覆蓋，</div>
<div class='lg-row'>唯願開慧明，　普照令得眼。</div>
<div class='lg-row'>變化形無數，　應適前眾生，</div>
<div class='lg-row'>隨其本行願，　各充禪力行。</div>
<div class='lg-row'>如今何為靜，　不轉上法輪？</div>
<div class='lg-row'>唯願時敷演，　使渴得飽滿。</div>
<div class='lg-row'>憶本所造福，　蓋亦微少耳，</div>
<div class='lg-row'>由致天王位，　所領無疆畔。</div>
<div class='lg-row'>供奉諸過去，　如來等正覺，</div>
<div class='lg-row'>四佛一補處，　是尊非將來。</div>
<div class='lg-row'>無數億那術，　沈翳生死久，</div>
<div class='lg-row'>願執弘誓輿，　運濟至彼岸。</div>
<div class='lg-row'>今唯勸請說，　甘露無厭法，</div>
<div class='lg-row'>八解無所著，　無污無染塵。</div>
<div class='lg-row'>尊今或入定，　不度應度國，</div>
<div class='lg-row'>願先化此類，　執心不動者。</div>
<div class='lg-row'>虛空性無染，　平等坦然壹，</div>
<div class='lg-row'>無趣不見得，　唯願無有疑。</div>
<div class='lg-row'>深妙無極藏，　非劣所守掌，</div>
<div class='lg-row'>今遇天世師，　願開使布現。</div>
<div class='lg-row'>尊本發願度，　同日不易時，</div>
<div class='lg-row'>如今何為默，　自濟不度餘？』</div>
</div><p>「是時，釋提洹因說此偈讚佛已，遶佛三匝還復本座。爾時，魔王名曰怒害，將諸魔眾即從座起，頭面禮足，前白佛言：『唯願，世尊！久抱狐疑不獲真道，今欲聞說無比法輪，唯見垂愍演暢正教，我等久處不入法律，雖各有心慕及空慧，猶未遭遇大化訓典。』爾時，魔王即於佛前，以偈頌曰：</p>

<div class="lg regular" style="margin-left:2em;"><div class='lg-row'>「『於億百千劫，　無著時乃出，</div>
<div class='lg-row'>如華離塵水，　心淨超於彼，</div>
<div class='lg-row'>劫數無有窮，　經歷積苦行，</div>
<div class='lg-row'>不捨四弘誓，　金剛不可沮。</div>
<div class='lg-row'>口演八無礙，　充滿天世間，</div>
<div class='lg-row'>受者永充足，　無復老死患，</div>
<div class='lg-row'>一生至百生，　名號諸種姓，</div>
<div class='lg-row'>悉知諸根原，　化以無比慧。</div>
<div class='lg-row'>十住還本際，　退成猶復進，</div>
<div class='lg-row'>最勝度此難，　時演勿有疑，</div>
<div class='lg-row'>去佛恒沙數，　盡遊此苑間，</div>
<div class='lg-row'>轉無上法輪，　度人無有量。</div>
<div class='lg-row'>正使當來世，　諸佛成道果，</div>
<div class='lg-row'>皆當於此處，　當轉尊法輪。</div>
<div class='lg-row'>曾聞如來藏，　如來祕要慧，</div>
<div class='lg-row'>名曰普嚴土，　菩薩瓔珞經。</div>
<div class='lg-row'>今日正是時，　難遇不可值，</div>
<div class='lg-row'>拔濟諸苦厄，　從是布道慧。</div>
<div class='lg-row'>或有眾生類，　厭患處身苦，</div>
<div class='lg-row'>欲聞微妙法，　蠲除四大法。</div>
<div class='lg-row'>復有入道撿，　知生滅無常，</div>
<div class='lg-row'>欲聞空無道，　悉知無所有。</div>
<div class='lg-row'>復有處巖穴，　自守無他想，</div>
<div class='lg-row'>計身非久器，　不興想著念。</div>
<div class='lg-row'>雖復念道根，　未聞不得寤，</div>
<div class='lg-row'>唯願尊降神，　令彼無疑滯。</div>
<div class='lg-row'>眼如青蓮華，　徹視無有礙，</div>
<div class='lg-row'>觀察三世苦，　塵曀染污者。</div>
<div class='lg-row'>尊本所經歷，　供奉諸世尊，</div>
<div class='lg-row'>謙卑下下人，　今獲無形結。</div>
<div class='lg-row'>於相不著相，　不假眾好色，</div>
<div class='lg-row'>是故眾賢聖，　無能見其頂。</div>
<div class='lg-row'>眉間清淨光，　普照無數土，</div>
<div class='lg-row'>見光除熱惱，　如夏遇重蔭。</div>
<div class='lg-row'>尊一師子吼，　降伏諸異道，</div>
<div class='lg-row'>摧碎邪見林，　如明永除闇。</div>
<div class='lg-row'>說言言不妄，　志趣必成辦，</div>
<div class='lg-row'>說法法真諦，　至道道根原。</div>
<div class='lg-row'>億尊昔在此，　十二小中劫，</div>
<div class='lg-row'>展轉共相係，　不斷轉輪種。</div>
<div class='lg-row'>追師求高明，　釆取若干慧，</div>
<div class='lg-row'>莊嚴體無極，　無形不可名。</div>
<div class='lg-row'>無信立以信，　根力不虧損，</div>
<div class='lg-row'>無畏離彼此，　唯願時演說。</div>
<div class='lg-row'>三界尊無極，　正法御一切，</div>
<div class='lg-row'>非法壞成道，　永除吾我想。</div>
<div class='lg-row'>諸人貪著身，　玩習不能離，</div>
<div class='lg-row'>世苦所纏絡，　何由有出期？</div>
<div class='lg-row'>慧明照世間，　拔斷貪愛心，</div>
<div class='lg-row'>自度復濟彼，　人中甚難有。</div>
<div class='lg-row'>惠施無吾我，　已超三界表，</div>
<div class='lg-row'>一時一意念，　平等無男女。</div>
<div class='lg-row'>眾生懷倒見，　不達空無慧，</div>
<div class='lg-row'>發意著五欲，　計有身實用。</div>
<div class='lg-row'>以是墮五趣，　不覩非常證，</div>
<div class='lg-row'>佛現出世間，　滅彼有無想。</div>
<div class='lg-row'>入禪不著貪，　永除世榮飾，</div>
<div class='lg-row'>觀此無常形，　非有非無者。</div>
<div class='lg-row'>大慈濟眾生，　廣大無邊涯，</div>
<div class='lg-row'>宿願今已果，　速起復坐為。</div>
<div class='lg-row'>觀此熾然人，　流轉不自覺，</div>
<div class='lg-row'>如何尊靜默，　無言無所說？</div>
<div class='lg-row'>世垢有五難，　不覩佛法眾，</div>
<div class='lg-row'>體信中國生，　父母為五事。</div>
<div class='lg-row'>光明色無色，　不見形質像，</div>
<div class='lg-row'>將入滅盡定，　乃寂無音響。</div>
<div class='lg-row'>大眾遠方集，　迦留乾沓惒，</div>
<div class='lg-row'>聽尊演無厭，　廣長舌無為。</div>
<div class='lg-row'>有法不思議，　化不自覺化，</div>
<div class='lg-row'>欲令知本末，　此亦未曾有。</div>
<div class='lg-row'>菩薩不退轉，　且未獲其法，</div>
<div class='lg-row'>況復向道門，　而欲知本要？</div>
<div class='lg-row'>尊今觀四輩，　志趣若干種，</div>
<div class='lg-row'>幸為敷演法，　各各蒙得度。</div>
<div class='lg-row'>眾生染三有，　欲求去離縛，</div>
<div class='lg-row'>常想非常想，　悉照向滅盡。</div>
<div class='lg-row'>魔鬼有億千，　皆從十方來，</div>
<div class='lg-row'>得信不起忍，　行地不退轉。</div>
<div class='lg-row'>復有億千眾，　意趣隨我等，</div>
<div class='lg-row'>斯等族姓子，　必至堅固地。</div>
<div class='lg-row'>復有無數人，　行地不著有，</div>
<div class='lg-row'>悉求空無相，　進趣向道場。</div>
<div class='lg-row'>羅漢意自鄙，　隨類入其俗，</div>
<div class='lg-row'>所說苦不淺，　終無一切智。</div>
<div class='lg-row'>亦是菩薩印，　印彼成道果，</div>
<div class='lg-row'>稟受大乘行，　本無無若干。</div>
<div class='lg-row'>尊本初發心，　修習四意止，</div>
<div class='lg-row'>行地無高下，　唯道從慧通。</div>
<div class='lg-row'>正使無央數，　恒沙諸劫數，</div>
<div class='lg-row'>苦行不邪念，　如今悉果願。</div>
<div class='lg-row'>將來諸恒沙，　方欲成佛者，</div>
<div class='lg-row'>不捨彼此願，　必至如今覺。</div>
<div class='lg-row'>如來大慈愍，　捨命不為己，</div>
<div class='lg-row'>施等無高下，　故成六度慧。</div>
<div class='lg-row'>去來今現在，　生滅本無窮，</div>
<div class='lg-row'>生者生自生，　莫知本根原。</div>
<div class='lg-row'>十行離人身，　五行為法王，</div>
<div class='lg-row'>思惟滅本原，　慈愍演大法。</div>
<div class='lg-row'>或復於異時，　經行坐臥念，</div>
<div class='lg-row'>斯由得總持，　四辯無疆界。</div>
<div class='lg-row'>菩薩愍一切，　不計有常想，</div>
<div class='lg-row'>念世處非常，　安隱永至安。</div>
<div class='lg-row'>神力四無畏，　覺道八等行，</div>
<div class='lg-row'>如來十八法，　尊今已具足。</div>
<div class='lg-row'>眾生自生念，　無獲不可獲，</div>
<div class='lg-row'>遂自墮深淵，　不向解脫門。』</div>
</div><p>「是時，怒害魔王說此偈已，繞佛三匝還復本位。爾時，忉利諸天將諸天眾往至佛所，頭面禮足，在一面立。斯須之頃，前白佛言：『我等於世尊宿有福業，遭值聖顏降神閻浮利內，敷演法輪，王三千世界。』復以華香：拘勿頭華、分陀利華、須乾提華，散如來上。爾時，諸天復以此偈而讚頌曰：</p>

<div class="lg regular" style="margin-left:2em;"><div class='lg-row'>「『世雄今降步，　王此閻浮提，</div>
<div class='lg-row'>既生八不閑，　眾生所居處，</div>
<div class='lg-row'>永離不染著，　內不生思想，</div>
<div class='lg-row'>無息寂然滅，　願具演說法。</div>
<div class='lg-row'>尊德不思議，　功勳不可記，</div>
<div class='lg-row'>眾相瓔珞身，　如月在星明，</div>
<div class='lg-row'>行盡不造本，　端坐於道場，</div>
<div class='lg-row'>亦自無心識，　豈當染世著？</div>
<div class='lg-row'>已過眾行本，　德充滿諸情，</div>
<div class='lg-row'>音響過於梵，　自歸天中天，</div>
<div class='lg-row'>本造由四魔，　魔欲離生死，</div>
<div class='lg-row'>八等不染污，　自歸無等倫。</div>
<div class='lg-row'>尊今趣一法，　泥洹不起滅，</div>
<div class='lg-row'>滅意意不生，　不見果報證。</div>
<div class='lg-row'>尊本修二行，　止滅不起觀，</div>
<div class='lg-row'>行盡不見盡，　世雄最第一。</div>
<div class='lg-row'>如來三法本，　空無相無願，</div>
<div class='lg-row'>進趣泥洹道，　無利無所染。</div>
<div class='lg-row'>立願甚堅固，　積行無所違，</div>
<div class='lg-row'>不念無著行，　亦不處三有。</div>
<div class='lg-row'>神足有四業，　隨緣住其壽，</div>
<div class='lg-row'>行過無邊涯，　慈仁最第一。</div>
<div class='lg-row'>既生處五濁，　合會無是非，</div>
<div class='lg-row'>真人無染行，　行權入眾生，</div>
<div class='lg-row'>平等行五根，　信慧精進力，</div>
<div class='lg-row'>不染去倒見，　清淨為第一。</div>
<div class='lg-row'>尊德過天世，　永不著八法，</div>
<div class='lg-row'>定意不錯亂，　是故禮最勝。</div>
<div class='lg-row'>當尊下降神，　震動三千世，</div>
<div class='lg-row'>覺久寐眾生，　離此三世患。』</div>
</div><p>「爾時，忉利諸天說此偈讚佛已，繞佛三匝，還復本座。</p>
<p>「爾時，菩薩內自思惟：『今此眾會皆悉普會，十方世界六通聖智一生補處四等具足皆悉雲集，欲得聞法不退轉地。今我寧可執無畏法眾行德本瓔珞其身，如諸過佛所行法則。』即於座上，入自然無性三昧，分別定意觀佛所行。菩薩瓔珞有八萬品，其德殊特無以為喻，菩薩摩訶薩得此纓絡法門者，便能一意進趣道場。未入道跡眾生，能令得至彼岸。」</p>
<p>爾時，世尊出廣長舌相，光明普照三千大千世界，告四部眾：比丘、比丘尼、優婆塞、優婆夷，天、龍、鬼神：「諦聽諦聽！善思念之！吾當與汝演說菩薩無相瓔珞。若善男子、善女人得此瓔珞莊嚴身者，便能進趣無所罣礙。」◎</p>
</div>
<div class='div-pin'><a id='mulu7' />
<p class='h1'>菩薩瓔珞經◎法門品第五</p><p>爾時，世尊告族姓子、族姓女：「吾今當說菩薩瓔珞八萬法門。云何八萬？於是族姓子，或有瓔珞名曰盡信，如來得此法門者，令地獄眾生受苦惱者，使無眾患。復有等慈瓔珞，菩薩得此瓔珞者，令彼受畜生形者永無傷害。復有無忘瓔珞，菩薩得此瓔珞者，使餓鬼之類永無飢渴之想。復有清淨瓔珞，菩薩得此瓔珞者，令迷惑眾生知其道徑。復有徹聽瓔珞，菩薩得此瓔珞者，使無聞眾生悉聞正教。復有自寤瓔珞，菩薩得此瓔珞者，使愚癡眾生心不邪亂。復有撿意瓔珞，菩薩得此瓔珞者，教誨眾生行十善行。復有直信瓔珞，菩薩得此瓔珞者，使邪見眾生安處正見。復有弘誓瓔珞，菩薩得此瓔珞者，不以劫數為遠。</p>
<p>「復有超越瓔珞，菩薩得此瓔珞者，使懈怠眾生奉持正律。復有無恚瓔珞，菩薩得此瓔珞者，令恚害眾生修行忍辱。復有勇猛瓔珞，菩薩得此瓔珞者，使慢惰眾生精進不廢。復有一意瓔珞，菩薩得此瓔珞者，使亂意眾生禪定不虧。復有熾然瓔珞，菩薩得此瓔珞者，使愚癡眾生，成就智慧。復有堅固瓔珞，菩薩得此瓔珞者，未履道迹者，令立道迹。復有多聞瓔珞，菩薩得此瓔珞者，使少智眾生強記不忘。</p>
<p>「復有威儀瓔珞，菩薩得此瓔珞者，使無慚愧眾生令知慚愧。復有惡露瓔珞，菩薩得此瓔珞者，使著欲眾生令知不淨。復有快樂瓔珞，菩薩得此瓔珞者，使瞋恚眾生永斷無餘。復有普曜瓔珞，菩薩得此瓔珞者，悉逮慧明永除闇冥。復有遍普瓔珞，菩薩得此瓔珞者，使等分眾生不起狐疑。復有形色變化瓔珞，菩薩得此瓔珞者，覩見無量形色之變，皆發無上正真道意。</p>
<p>「是謂，族姓子！斯等瓔珞至八萬法門，菩薩不可窮盡，吾今略說不悉其事。若有眾生從劫至劫、至百千劫，欲盡菩薩瓔珞行者，此則不然。」</p>
<p>時有菩薩名曰無形，立不退轉，即從座起，偏露右肩，長跪叉手，前白佛言：「甚奇！甚特！未曾所聞。如來變化不可窮盡，乃能演說瓔珞妙法。諸有菩薩摩訶薩，執持諷誦瓔珞名者，皆是諸佛之所擁護。若有善男子、善女人，遭遇如來說法瓔珞，便為值遇如來法藏。」</p>
<p>爾時，世尊重告四部眾：「若有善男子、善女人，一心一意受持諷誦，便得十無礙功德。云何為十？得虛空藏威儀深入，所聞強記不失辯才，觀了諸念如幻如化，遊心解脫亦不計常，恒離八法不處憒閙，聞輒歡悅心無二見，解空無相亦不著相，復能深入寂滅定意，神足無礙得捷疾智，知法自生不見起滅。是謂善男子、善女人，便能具足十無礙功德。」</p>
<p>爾時，舍利弗即從座起，偏露右臂，叉手前白佛言：「唯然，世尊！諸法無形不可覩見。無形之法，非是羅漢辟支所及。云何世尊言『善男子、善女人，執持諷誦十無礙功德，便成道果入泥洹門？』無礙泥洹豈異法乎？泥洹無為無礙無著，如來現在逮等正覺，云何以無礙功德而說泥洹？若使眾生得十無礙功德，便為已得泥洹。若使眾生已得泥洹者，則為泥洹非泥洹也。云何世尊言：『得十無礙功德，便是泥洹。』」</p>
<p>佛告舍利弗：「如汝所問，皆佛威神非汝境界。云何？舍利弗！泥洹色耶？」</p>
<p>對曰：「非也。」</p>
<p>「云何？舍利弗！泥洹無色耶？」</p>
<p>對曰：「非也。」</p>
<p>「云何？舍利弗！泥洹色無色耶？」</p>
<p>對曰：「非也。」</p>
<p>「云何？舍利弗！泥洹非色非不色耶？」</p>
<p>對曰：「非也。」</p>
<p>「云何？舍利弗！無礙諸法，是常非常？有起有滅耶？」</p>
<p>對曰：「非也。世尊！」</p>
<p>佛告舍利弗：「若使無礙諸法乃至泥洹，非色、非無色，亦非色、亦非無色，亦無生滅斷著，無形不可見。云何復言泥洹名乎？」</p>
<p>舍利弗白佛言：「世尊！泥洹無名，非眼識境界所能見也。」</p>
<p>佛言：「如是，如是。舍利弗！如汝所言，非眼識境界所能見也。云何？舍利弗！識有形乎？」</p>
<p>對曰：「隨其形相。」</p>
<p>佛告舍利弗：「如汝所言，隨其形相，則有識者。云何復言非眼識境界耶？」</p>
<p>舍利弗白佛言：「隨有形相是有為識，隨無形相是無為識。無礙泥洹，非有為相非有為識、非無為相非無為識。」</p>
<p>「云何？舍利弗！無礙泥洹非有為相非有為識、非無為相非無為識，有為有識無為無識。泥洹非此非彼，更異識乎？」</p>
<p>舍利弗白佛言：「非也。世尊！」</p>
<p>佛告舍利弗：「泥洹非此非彼，亦非異識，相則非相，云何泥洹別立名耶？假使泥洹別立名號，隨其形相則有識生；若使泥洹不別立名號，隨無為相便有無為識。云何說言泥洹，不有為相不有為識、不無為相不無為識，亦不異識，復非別立名號？如今云何稱泥洹乎？」</p>
<p>舍利弗白佛言：「世尊！泥洹泥洹。」</p>
<p>佛言：「云何泥洹泥洹？」</p>
<p>舍利弗言：「如泥洹盡。」</p>
<p>佛言：「云何如泥洹盡？」</p>
<p>舍利弗言：「如盡無盡。」</p>
<p>佛言：「善哉，善哉！舍利弗！如汝所言，本說無礙泥洹，非有為相非有為識、非無為相非無為識，亦非異識，相則無相不別立名。云何復言無礙泥洹如盡無盡？」</p>
<p>時，舍利弗白佛言：「世尊！非我境界說無礙泥洹，但無礙泥洹<span class='corr'>非</span>盡非無盡。」</p>
<p>佛告舍利弗：「吾今與汝引喻，智者以譬喻自解。猶如士夫仰射虛空，於空求空，復向人說：『吾昔遊空自陷于淵，今得空便射而報讎。何其快哉！果我所願。』云何？舍利弗！斯人志趣為審然不乎？」</p>
<p>舍利弗白佛言：「世尊！彼射虛空欲報其怨，審然不虛。」</p>
<p>「云何？舍利弗！於空射空，箭著空耶？」</p>
<p>對曰：「不著。」</p>
<p>佛言：「云何於空報怨？」</p>
<p>舍利弗言：「虛空無相，不見有報無報。」</p>
<p>佛言：「如是，如是。如汝所言，虛空無報。」</p>
<p>佛告舍利弗：「無礙泥洹亦復如是，在有為相隨有為識、在無為相隨無為識，不在此相不在彼相，亦非有識亦非無識，是謂無礙泥洹非有識非無識也。」</p>
<p>時有五百比丘，聞此虛空無盡之法，即從座起，收攝衣鉢涉道而去。何以故？斯等比丘，於空求空欲報空怨，計心染著謂空有空，正使將來恒沙諸佛立前說法，斯等比丘於空染空終不解脫。</p>
<p>爾時，座上凡夫、立信、學無學人，未能盡苦至無為界。時，舍利弗承佛威神，告四部眾：「云何？諸賢！汝等審解此深法乎？」</p>
<p>對曰：「唯然。賢者舍利弗！永斷塵勞所作已辦。」</p>
<p>舍利弗言：「云何盡塵勞耶？」</p>
<p>對曰：「眾智不雜，非造非不造故，故盡塵勞。」</p>
<p>舍利弗言：「善哉，善哉！族姓子！塵勞之疇是眾生本，於眾生中成無上道，於如來福田淨一切智。」舍利弗言：「淨亦無淨，云何於福田淨一切智？」</p>
<p>對曰：「未得道果，於一切智未淨其跡。」又問：「舍利弗！菩薩淨一切智凡有幾品？」</p>
<p>舍利弗言：「菩薩淨一切智，不為世法所拘。」</p>
<p>又問：「云何不為世法所拘？」</p>
<p>舍利弗言：「諸法無著不懷倒見。」</p>
<p>又問：「菩薩瓔珞云何成就？」</p>
<p>答曰：「不失佛道至竟成就，不失菩薩瓔珞，是謂，族姓子！斯由本行不失善願。」</p>
<p>又問：「云何？舍利弗！菩薩摩訶薩云何憑善知識，成就菩薩眾行瓔珞？」</p>
<p>答曰：「於一切眾生不惜身命，是謂菩薩摩訶薩善知識。」</p>
<p>又問：「用何等智成就眾行瓔珞？」</p>
<p>答曰：「不斷佛種，更不造新。」</p>
<p>又問：「云何於諸如來，承事供養莊嚴佛土？」</p>
<p>答曰：「不以劫數為期，是謂莊嚴佛土。」</p>
<p>又問：「云何於如來所，賢聖默然不起眾想？」</p>
<p>答曰：「寧失身命，不缺於戒。」</p>
<p>又問：「云何分別八百根門？」</p>
<p>答曰：「持心連續，不失守意出入息念。」</p>
<p>又問：「云何具足六堅之法？」</p>
<p>答曰：「不實之身、不實之命，易實身命。」</p>
<p>又問：「云何具足無盡藏？」</p>
<p>答曰：「已得菩薩無礙瓔珞，便能具足七財無盡。」</p>
<p>又問：「云何於世少欲知足？」</p>
<p>答曰：「於諸眾智不相違背，是謂少欲。」</p>
<p>又問：「云何遊心閑居不染三有？」</p>
<p>答曰：「不願求於三界。」</p>
<p>又問：「云何用智覺三世患？」</p>
<p>答曰：「盡苦元本，不生塵勞。」</p>
<p>又問：「云何於三痛法無有想念？」</p>
<p>答曰：「不見苦樂，無苦無樂。」</p>
<p>又問：「云何菩薩受無所受？」</p>
<p>答曰：「分別五陰，色痛想行識。」</p>
<p>又問：「云何菩薩深入法本？」</p>
<p>答曰：「捨外六入，內不造六塵。」</p>
<p>又問：「云何以度度也？」</p>
<p>答曰：「分別諸道不染道果。」</p>
<p>「云何菩薩捨慳惠施不起想著？」</p>
<p>答曰：「於一切眾生心無三礙。」</p>
<p>又問：「云何菩薩守戒不缺？」</p>
<p>答曰：「從初發意乃至成佛，不捨道心柔順法忍。」</p>
<p>又問：「云何修忍不起恚怒？」</p>
<p>答曰：「伏心攝意，計空無形。」</p>
<p>又問：「云何菩薩用心精進，不起懈怠？」</p>
<p>答曰：「分別思惟，如救火然。」</p>
<p>又問：「云何菩薩禪意不虧，遊至十方心意不錯？」</p>
<p>答曰：「意等無二，不失智慧。」</p>
<p>又問：「云何慧眼普照無礙？」</p>
<p>答曰：「一切諸法，不見形相。」</p>
<p>又問：「云何菩薩入慈等定，攝取眾生不見有度？」</p>
<p>答曰：「觀了眾生心意識本。」</p>
<p>「云何菩薩愍念悲泣諸不度者？」</p>
<p>答曰：「不起法想、見有高下。」</p>
<p>又問：「云何菩薩喜心不絕入無量定？」</p>
<p>答曰：「行本自然，不見生滅。」</p>
<p>又問：「云何菩薩行三三昧至泥洹門？」</p>
<p>答曰：「不捨如來，八道徑路。」</p>
<p>爾時，舍利弗以無數方便，與諸會者說微妙法無礙瓔珞。時，一千二百比丘信心堅固立不退轉。復有無數天人，皆發無上正真道意。</p>
<p>時有菩薩名無頂相，即從座起，前白佛言：「甚奇！甚特！未曾所聞！如賢者舍利弗說智慧界，非有非無，不見愛憎喜怒諸法之相。如我觀見十方世界諸佛世尊敷演道教，或說有教漸至無為，或說無教亦至無為，或說身苦令知厭患，或除識想知離本際。云何菩薩普入諸法，一一分別不起增減？今聞如來身相之法，有為自爾行不改易，無為無形不可測度。今欲聞如來瓔珞之本，唯願解說。有為色身有幾瓔珞而自嚴飾？無為色身有幾瓔珞而自嚴飾？有為無色身有幾瓔珞而自嚴飾？無為無色身有幾瓔珞而自嚴飾？」</p>
<p>爾時，世尊告無頂相菩薩曰：「善哉，善哉！族姓子！乃能於如來前為師子吼，今當為汝一一分別。諦聽諦聽！善思念之！菩薩摩訶薩從初發意乃至成佛，恒當具足撿身口意，莊嚴六度了色本無，不見色本，於色莊嚴六瓔珞法，逮得如來深藏瓔珞。</p>
<p>「云何為六？於是善男子、善女人，若眼見色，知彼起色，眾生婬怒癡，應進便進，應退便退，眼非彼色色非即眼，念除彼色不起眼想，是謂一法清淨瓔珞。</p>
<p>「復次，族姓子！色性自然識亦自然，彼色我識不興塵勞，速解彼縛不染我有，是謂二法清淨瓔珞。</p>
<p>「復次，族姓子！諸善根本，於色無形分別思惟，根本清淨色亦清淨，是謂三法清淨瓔珞。</p>
<p>「復次，族姓子！著色染欲，非色有欲；色性本無，況復婬欲？是謂四法清淨瓔珞。</p>
<p>「復次，族姓子！計色有常非眼境界，意識分別便起猶豫，計常無常乃至無我，色性虛寂永無起滅，是謂五法清淨瓔珞。</p>
<p>「復次，族姓子！色是外入，眼識往受，有色有為有色無為，有為色識便敗道根，無為色識果報成就，思惟分別有無相者，是謂六法清淨瓔珞。</p>
<p>「復次，族姓子！自攝色識復有六事。云何為六？於是，族姓子！識相無形流馳萬端，前有外塵便生塵勞，善則善識惡則惡識，惡識無善善識無惡，菩薩攝意不起善惡識者，是謂一法清淨瓔珞。</p>
<p>「復次，族姓子！眼識觀空悉無所有，便生空想無善惡報，不見今生後復受報，於中攝意不起顛倒想者，是謂二法清淨瓔珞。</p>
<p>「復次，族姓子！識別無我，或時有見根門不淨而計有淨，或復有念根門有淨而計不淨，於中攝意不起二想者，是謂三法清淨瓔珞。</p>
<p>「復次，族姓子！識見彼恚有善不善，善謂常善，不善亦爾，於中攝意具足忍辱者，是謂四法清淨瓔珞。</p>
<p>「復次，族姓子！識知眾生有趣善者、不趣善者，有堅住行地、不堅住行地，於中攝意心不退轉者，是謂五法清淨瓔珞。</p>
<p>「復次，族姓子！識觀前色有道有俗，見道不知是道、見俗不知是俗，於中攝意善分別道俗者，是謂六法清淨瓔珞。</p>
<p>「耳識趣想，復有六事。云何為六？於是，族姓子！若耳聞聲十八變動，或聞風聲樹木山崩，或時鳥獸音樂之聲，聲有善惡可記不可記，於中攝意耳識不錯者，是謂一法清淨瓔珞。</p>
<p>「復次，族姓子！有時眾生，便得世俗通徹之聽，或百踰旬二百踰旬，復至無數諸佛國土，猶如猛雄世尊進趣道場欲成等正覺，爾時天地六返震動，分別音響悉歸虛空，於中攝意不起想著者，是謂二法清淨瓔珞。</p>
<p>「復次，族姓子！耳識聞聲本無所有，便生眾想起若干念，於中攝意無邪念者，是謂三法清淨瓔珞。</p>
<p>「復次，族姓子！耳通清淨，知彼受形有清有濁，見濁不起塵勞、見清不生道心，於中攝意不起彼我者，是謂四法清淨瓔珞。</p>
<p>「復次，族姓子！或時耳識聞他方異剎演說五分法身，現處母胎不染塵欲，復現出家心不改變，在樹王下成等正覺，於中攝意分別道俗者，是謂五法清淨瓔珞。</p>
<p>「復次，族姓子！耳識聽察十方國土諸佛世尊轉虛空法輪，彈指之頃拔濟無量眾生之類，不自稱說吾有所度，於中攝意不計化眾生者，是謂六法清淨瓔珞。」</p>
<p>佛復告無頂相菩薩曰：「依彼耳識，當修行六法。云何為六？於是，族姓子！行權方便記本所造，修習瓔珞不越次敘，是謂一法清淨瓔珞。</p>
<p>「復次，族姓子！猗行無我不計身本，是謂二法清淨瓔珞。</p>
<p>「復次，族姓子！具足六法不毀戒性，是謂三法清淨瓔珞。</p>
<p>「復次，族姓子！耳識玄鑒通達無礙，不捨弘誓大慈之心，是謂四法清淨瓔珞。</p>
<p>「復次，族姓子！耳識了知進趣行步，斯法善道、斯法惡道，斯法有為、斯法無為，於中分別耳識不錯者，是謂五法清淨瓔珞。</p>
<p>「復次，族姓子！耳識分別諸佛世界，聽聞殊特深妙之法，一一承事諸佛世尊，是謂六法清淨瓔珞。</p>
<p>「復有六法當念修行。云何為六？如來世尊色身清淨非愛欲身，身放眾香，普遍十方無量世界，一一香氣皆演無量瓔珞法門，不猗眾生有眾生想，於中成就具足鼻識，是謂一法清淨瓔珞。</p>
<p>「復次，族姓子！如來世尊無量香界，以戒德香普周十方恒沙剎土，於中攝取無量眾生，是謂二法清淨瓔珞。</p>
<p>「復次，族姓子！復以鼻識察彼香界，應從三道斷諸縛著，不失鼻識應行之本，是謂三法清淨瓔珞。</p>
<p>「復次，族姓子！因彼鼻通演出無量審諦之教，鼻識清淨眾行具足，是謂四法清淨瓔珞。</p>
<p>「復次，族姓子！鼻識有三，界外入內識，嗅善惡香，分別八道十六聖迹，是謂五法清淨瓔珞。</p>
<p>「復次，族姓子！鼻識嗅香，一念一意，知彼眾生心所念法，一一演暢無量法門，是謂六法清淨瓔珞。」</p>
<p>佛復告無頂相菩薩曰：「復當具足六法，佛相無相不可護持，莊嚴成道以自莊飾。云何為六？於是，族姓子！坐佛樹下修習一相，觀見眾生所行不在，從兜術天降神母胎，雖現俗變不失賢聖，如來禁戒德香普遍無量世界，是謂一法清淨瓔珞。</p>
<p>「復次，族姓子！修鼻識相，普知十方諸佛世界，知所趣生受形不同，復以神足而教化之，是謂二法清淨瓔珞。</p>
<p>「復次，族姓子！鼻識分別相相無厭，復觀十方無量世界，悉見一生補處菩薩香氣遍滿十方世界，於中攝意而不分散，是謂三法清淨瓔珞。</p>
<p>「復次，族姓子！初坐佛樹內自思惟：『今吾成佛必然不疑。以何證驗？令天、龍、鬼神，乃至十方諸佛世尊，知我今坐佛樹下。』即放諸毛孔一一眾香，令十方界悉來宿衛擁護菩薩至成作佛，是謂四法清淨瓔珞。</p>
<p>「復次，族姓子！於樹王下已成等覺，眾相具足，一夜之中成三明慧。初夜自念：『過去恒沙諸佛世尊在此成道，先布何法？云何教化？』如是思惟，復至中夜：『古昔諸佛在此成道，皆說無量諸度無極，我今亦應如諸佛法。』便入眾香無形定意。復從定起，復更思惟：『古昔諸佛雖於此處成佛，先度何人？云何說法？』爾時，便聞十方世界一切眾香，各有斯音度應度者。復於彼處一一思惟，乃至後夜，如是不退不闕香界，是謂五法清淨瓔珞。</p>
<p>「復次，族姓子！已獲鼻相內自思惟：『世香無常種生死法，以何方便求道德之香？』便自入定，分別慧定五分法身，以識往別，戒香攝身、定香攝意、慧香攝亂、解慧攝倒見、度知攝無明，是謂如來五分法香瓔珞其身，是謂六法清淨瓔珞。」</p>
<p>佛復告無頂相菩薩曰：「如來舌相眾相中妙，演布言教不漏四過，本所造願說法教化，口教清淨不失舌識，是謂一法清淨瓔珞。</p>
<p>「復次，族姓子！本修清淨守護三行，知彼眾生神識所趣，輒便說法不失次緒，舌識清淨，是謂二法清淨瓔珞。</p>
<p>「復次，族姓子！雖口說法有教有響，言從識發外輒受化，復採彼語而為說法，於中<span class='corr'>自</span>攝舌識清淨，是謂三法清淨瓔珞。</p>
<p>「復次，族姓子！舌有眾相相相不同，一一化識說法無窮，不失四辯舌識清淨，乃至無量恒沙剎土，言從語用無不受信，是謂四法清淨瓔珞。</p>
<p>「復次，族姓子！或時有人聞彼說法，或善或不善，或說邪見或說正見，復能反詰尋究義趣，於中具足不失舌識，是謂五法清淨瓔珞。</p>
<p>「復次，族姓子！過去諸佛所說言教，有行有智有趣，當來諸佛，有行有智有趣，現在諸佛，有行有智有趣。云何過去諸佛，有行有智有趣？於是，族姓子！過去如來、無所著、等正覺，身滅相滅色滅。云何身滅？過去如來身不常住，色身變易非一非二，生生自滅，雖復久久滅盡，猶有身名不滅，此有為身不入無為境。如來身者，五分法性，常定不變有佛無佛，是謂身滅非五分身滅。所謂相滅者，有相有色、有相無色。云何有相有色、有相無色？眼識境界外六入本，是謂有相有色也。有相無色者，諸有為法無為法、定法無定法，非眼識境界也，是謂有相無色也。所謂色滅者，色有三品，有形色、無形色、增大色。云何有形色？口所吐教、心識造行，隨前染著，是謂有形色也。云何無形色？如今說言，有善有惡知後有報，必然不疑。今處現在，造過去未來行，非今眼識所見，是謂無形色。云何增大色？色有不盡非色有盡，有色亦盡無色亦盡，是謂增大色。如是，族姓子！便具六法清淨瓔珞。」</p>
<p>爾時，無頂相菩薩前白佛言：「云何舌識言教？演出無量本慧定意，舌識非識亦非平等，一切音響耳識境界，外諸色像眼識境界，眾香好醜鼻識境界，口所說言有聲而無形，主知外法而不自知，云何舌識受耳識相？」</p>
<p>佛告無頂相菩薩曰：「云何？族姓子！聲從耳出，為從外來？」</p>
<p>答曰：「外識，不從內識。」</p>
<p>又問：「口出言教或大或小，由口耳識聞，不由口耳識聞？」</p>
<p>答曰：「或由口聞，或不由口聞。」</p>
<p>又問：「云何由口聞？不由口聞？」</p>
<p>答曰：「口出音響，此則由口聞；地水火風山河石壁，此不由口聞。」</p>
<p>又問：「口出音響得稱為識，地水火風可無識乎？」</p>
<p>答曰：「地水火風非口識也。」</p>
<p>又問：「云何成就口識？」答曰：「四大也。」</p>
<p>又問：「口非四大，今言四大耶？」</p>
<p>答曰：「有識四大，不言無識四大。」</p>
<p>又問：「云何言有識四大，不言無識四大？」</p>
<p>答曰：「有識四大，口識是也。無識四大，地水火風也。」</p>
<p>又問：「有識四大，豈非地水火風乎？」</p>
<p>對曰：「然。」</p>
<p>又問：「無識四大，何者是耶？」</p>
<p>答曰：「地離水則無識，水離火則無識，火離風則無識，風離空則無識，空離識則無識，是謂四大無識。」</p>
<p>又問：「有識四大所出音響，地耶？水耶？火耶？風耶？空耶？識耶？」</p>
<p>答曰：「普聚。」</p>
<p>又問：「除四大，識為所在？」</p>
<p>答曰：「識無所猗。」</p>
<p>又問：「地水火風同聲同響，不說識乎？」</p>
<p>答曰：「識獨無侶，故無識也。」</p>
<p>又問：「識獨得稱識耶？」</p>
<p>答曰：「識獨非識。」</p>
<p>又問：「識獨非識，云何依地水火風耶？有為耶？無為耶？」</p>
<p>答曰：「如是。」</p>
<p>又問：「識離死胎，復有處耶？」</p>
<p>答曰：「有。」</p>
<p>又問：「何者盡苦本？」</p>
<p>答曰：「無盡識是也。」</p>
<p>時，無頂相菩薩復問：「大成就識？識成就大？」</p>
<p>答曰：「大成就識。」</p>
<p>又問：「識所猗耶？」</p>
<p>答曰：「諸大。」</p>
<p>又問：「地水火風空，離地水火風空，識為所在？」</p>
<p>答曰：「識無所在。」</p>
<p>又問：「滅盡耶？」</p>
<p>答曰：「非也。」</p>
<p>又問：「非滅耶？」</p>
<p>答曰：「非也。」</p>
<p>又問：「識非趣非不趣，此法非泥洹乎？」</p>
<p>答曰：「非也。」</p>
<p>又問：「識、泥洹有異乎？」</p>
<p>答曰：「不異。」</p>
<p>又問：「有泥洹四大？」</p>
<p>答曰：「無泥洹四大也。」</p>
<p>又問：「有泥洹識耶？」</p>
<p>答曰：「有泥洹識。」</p>
<p>又問：「地水火風識，及泥洹識，有何差別？」</p>
<p>答曰：「地水火風識轉，泥洹識不轉，是謂差別。」</p>
<p>又問：「地水火風離識，泥洹離識，有何差別？」</p>
<p>答曰：「四大離識，不離過去當來現在；泥洹離識，永離過去當來現在。」</p>
<p>又問：「離四大識、離泥洹識，此識未在四大、未在泥洹，復有異乎？」</p>
<p>答曰：「非也。」</p>
<p>又問：「四大離識，泥洹離識，不異乎？」</p>
<p>答曰：「不異。」</p>
<p>又問：「識處泥洹成無為法，識處四大成有為法，不別耶？」</p>
<p>答曰：「不別。」</p>
<p>又問：「若使不別，云何此有為識、此無為識，有何異？」</p>
<p>答曰：「有為識成就四大，無為識不成就四大，是故有異。」</p>
<p>爾時，無頂相菩薩前白佛言：「世尊！離四大識、離泥洹識，亦不一亦不二。何以故？識在四大，便有過去當來現在；識在泥洹，便無過去當來現在也。此識彼識復有異耶？」</p>
<p>答曰：「不異。」</p>
<p>又問：「何以故說此四大識、此泥洹識？」</p>
<p>答曰：「假號，非誠諦教。」</p>
<p>時，無頂相菩薩內自思惟：「我今所問四大離識有果報行，今以無果報行報我。將無我問非耶？報我非乎？」</p>
<p>爾時，世尊知彼無頂相菩薩心中所念，便告無頂相菩薩曰：「有為四大識，非無為四大識；無為四大識，非有為四大識。云何四大識非此非彼乎？」</p>
<p>答曰：「非也。」</p>
<p>又問：「非四大識、非泥洹識，非無識耶？」</p>
<p>答曰：「識滅識不滅。」</p>
<p>「云何識滅？」</p>
<p>答曰：「非現在。」</p>
<p>「云何識不滅？」</p>
<p>答曰：「現在。」</p>
<p>又問：「識有滅耶？」</p>
<p>答曰：「現在。」</p>
<p>又問：「無為法復現在耶？」</p>
<p>答曰：「不也。」</p>
<p>又問：「有為法復現在耶？」</p>
<p>答曰：「不也。」</p>
<p>又問：「有為無為相，非現非無現，為何所依？」</p>
<p>答曰：「依無所依。」</p>
<p>又問：「善哉！識有依耶？」</p>
<p>答曰：「識無依。」</p>
<p>又問：「云何識無有依？有界耶？」</p>
<p>答曰：「有三界：身界、法界、空界，是謂三界。」</p>
<p>時，無頂相菩薩前白佛言：「有染污識、無染污識。云何無染污識而成染污識？」</p>
<p>佛告無頂相菩薩曰：「染污識動為無染污識，無染污識不為染污識。何以故？識性常住亦不變易，無生滅著斷。以是故，動識為住識，住識不為動識。」</p>
<p>爾時，世尊復告無頂相菩薩：「吾今成佛三界特尊，眾相具足，四無所畏、十八不共法，眾德普備，今得住識未得動識。」</p>
<p>時，無頂相菩薩前白佛言：「世尊！云何住識不得動識？」</p>
<p>佛言：「所謂動識有為法界，所謂住識無為法界。非無為識成有為識，以是故，動識成住識，非住識成動識。」</p>
<p>是時，世尊說此語時，無頂相菩薩及百千天人，皆發無上立住識行；無數眾生皆發無上正真道意。</p>
<p>時，無頂相菩薩即於佛前，而作頌曰：</p>

<div class="lg regular" style="margin-left:1em;"><div class='lg-row'>「眾相具足，　成如來身，　不著三界，</div>
<div class='lg-row'>如空無我。　已除心垢，　神通自在，</div>
<div class='lg-row'>由逮動識，　不逮住識。　法界虛空，</div>
<div class='lg-row'>亦不變易，　如來久如，　當逮住識。</div>
<div class='lg-row'>過去如來，　數如恒沙，　為得住識，</div>
<div class='lg-row'>悉動識乎？　我今有疑，　不達法界，</div>
<div class='lg-row'>唯願垂愍，　令無妄想。　眾生志趣，</div>
<div class='lg-row'>性行不同，　聞說妙空，　不究根原。</div>
<div class='lg-row'>虛空無相，　行一平等，　云何住識，</div>
<div class='lg-row'>乃謂清淨？　如今時至，　宜為演暢，</div>
<div class='lg-row'>本際通慧，　甚奇難有。　四輩無畏，</div>
<div class='lg-row'>咸欲聞知，　住識動識，　分別其性。</div>
<div class='lg-row'>過佛常爾，　法界平等，　當來諸聖，</div>
<div class='lg-row'>法性亦然。　如今眾生，　入寂不亂，</div>
<div class='lg-row'>復從何識，　而獲定意？　今此定意，</div>
<div class='lg-row'>永寂無響，　為是住識，　為是動識？</div>
<div class='lg-row'>願一一說，　法界根本，　永除疑結，</div>
<div class='lg-row'>不懷猶豫。」</div>
</div><p>爾時，世尊復以此偈，報無頂相菩薩曰：</p>

<div class="lg regular" style="margin-left:1em;"><div class='lg-row'>「過去諸如來，　神智無有窮，</div>
<div class='lg-row'>雖身取滅度，　住識不變易。</div>
<div class='lg-row'>動識有二品，　有住不住識；</div>
<div class='lg-row'>設入無為境，　不見二名號。</div>
<div class='lg-row'>如來無所著，　安明山不動，</div>
<div class='lg-row'>行過無與等，　愍度下劣者。</div>
<div class='lg-row'>國界諸村落，　眾祐所經過，</div>
<div class='lg-row'>非識不由此，　為疑動住識。</div>
<div class='lg-row'>設從無數劫，　難計諸如來，</div>
<div class='lg-row'>欲算如來識，　動住不動住。</div>
<div class='lg-row'>佛慧無邊崖，　識周無量法，</div>
<div class='lg-row'>身相弘誓備，　無相不可見。</div>
<div class='lg-row'>當我初生時，　天地豁然明，</div>
<div class='lg-row'>執心弘誓牢，　無形無為識。</div>
<div class='lg-row'>二足人中尊，　如象離鉤鎻，</div>
<div class='lg-row'>自然音樂伎，　充滿虛空中。</div>
<div class='lg-row'>無數諸天人，　各自修禮敬，</div>
<div class='lg-row'>各以若干頌，　歌歎如來德。</div>
<div class='lg-row'>以逮等正覺，　目視無厭足，</div>
<div class='lg-row'>轉無上法輪，　演說無比法。</div>
<div class='lg-row'>一切眾生類，　宗奉尊聖教，</div>
<div class='lg-row'>不計去來今，　世雄如師子。</div>
<div class='lg-row'>積功無數劫，　不失總持行，</div>
<div class='lg-row'>四等無所畏，　潤益一切人。</div>
<div class='lg-row'>道果自莊嚴，　不計壽吾我，</div>
<div class='lg-row'>無相應正覺，　如空覆無礙。</div>
<div class='lg-row'>今日得五眼，　未住不處住，</div>
<div class='lg-row'>懷來無顛倒，　無住不見識。</div>
<div class='lg-row'>如來奇特慧，　印以無相法，</div>
<div class='lg-row'>行盡無所缺，　無財非世榮。</div>
<div class='lg-row'>一行意一念，　菩薩觀無亂，</div>
<div class='lg-row'>動識眾識妙，　住識非第一。</div>
<div class='lg-row'>思惟過去佛，　及以方當來，</div>
<div class='lg-row'>如我今現在，　不由住<span class='corr'>識</span>成。</div>
<div class='lg-row'>如來三達智，　無偶亦無伴，</div>
<div class='lg-row'>行過不可滅，　不見識所在。」</div>
</div><p>爾時，世尊復重告菩薩曰：「無身身識，身無身識，此法有六。云何為六？若有善男子、善女人，身入十六受外塵垢，身識一一分別，乃至淨地，是謂一法清淨瓔珞。</p>
<p>「以無身之識，以起身識，於中分別悉由更樂，是謂二法清淨瓔珞。</p>
<p>「吾昔有願，修其身相有行百五，乃謂身相，復有百五乃成身相，是謂三法清淨瓔珞。</p>
<p>「過去久遠，眾生已滅，於彼受身，有為無為、有行無行。若好若醜，有苦有樂，一一識別法界非法界，此法界身識、此非法界身識，是謂四法清淨瓔珞。</p>
<p>「身識造色，復有十事，真身化體亦無端緒，知彼身識趣無所趣，是謂五法清淨瓔珞。</p>
<p>「了身識本歲日不同，本身今身變易不住，知本受形今亦變易，便能於中不失身識，是謂六法清淨瓔珞。</p>
<p>「復次，族姓子！復有六事。云何為六？身行清淨不為眾惡，口亦清淨不說邪業，意修清淨不造眾塵，是謂一法清淨瓔珞。</p>
<p>「過身已滅，有善有罪，善身善福分別善識，惡身惡業分別惡識，一一思惟善惡身識，是謂二法清淨瓔珞。</p>
<p>「六身相法離善離惡，復能起念不捨身識。又時眾生，計身清淨有清淨識，計身不清淨有不清淨識，於中分別淨身識、不淨身識，是謂三法清淨瓔珞。</p>
<p>「憶本所造有為身無為身，過去未來現在身，悉能分別不失身識，是謂四法清淨瓔珞。</p>
<p>「心所念法非一非二，強記不忘知識所起，是謂五法清淨瓔珞。</p>
<p>「無形識身，復有五事。云何為五？有染著身無染著身，有形身無形身，有識身無識身，有俗身有道身，有一身有非一身，於中悉皆分別，是謂六法清淨瓔珞。」</p>
<p>佛告無頂相菩薩：「復有六事。云何為六？無盡法身有盡法身，分別有無法識清淨，是謂一法清淨瓔珞。</p>
<p>「無為法性行無增減，知法有善知法無善，知有生法知有滅法，曉了法識不失法性，是謂二法清淨瓔珞<span class='note-inline'>(諸本<span class='corr'>少第</span>三法)</span>。</p>
<p>「有常住身無常住身，法不常住知不常住，諸法常住亦知常住，思惟諸法住識無住識，是謂四法清淨瓔珞。</p>
<p>「諸法寂然，諸法色亦復寂然，有為非識知有為識，無為非識知無為識，思惟不失法界，是謂五法清淨瓔珞。</p>
<p>「法身無數無形不可見，非眼界所攝，從初發意不起二想，分別諸法不失法身，是謂六法清淨瓔珞。」</p>

<p class='juan'>菩薩瓔珞經卷第二</p></div>
</div><!-- end of div[@id='body'] -->
</body></html>