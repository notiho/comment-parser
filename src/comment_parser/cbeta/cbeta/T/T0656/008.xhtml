<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩瓔珞經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu29' />菩薩瓔珞經卷第八<span class='note-inline'>(一名現在報)</span></p><p class="byline">姚秦涼州沙門竺佛念譯</p><a id='mulu30' />
<p class='h1'>◎無識品第二十二</p><p>爾時，有菩薩名曰淨觀，即從座起偏露右臂，右膝著地，長跪叉手，前白佛言：「若有善男子、善女人，受持諷誦此經典者，我代其歡喜。何以故？皆過去諸如來、無所著、等正覺之所修行，當來諸如來亦當習此法而得成就。如我今日如來、至真、等正覺頒宣此法，善權方便化導眾生。」</p>
<p>爾時，淨觀菩薩復白佛言：「若有菩薩摩訶薩宣傳此法布現世人，功德有二十行。云何為二十？總持瓔珞，不壞法界；種姓瓔珞，居家成就；善權瓔珞，不減耗諸法；化生瓔珞，不受胞胎；淨教瓔珞，無欺諍法；法身瓔珞，解性清淨；受入瓔珞，空行成就；眾生瓔珞，化一切故；滅度瓔珞，無塵垢故；生盡瓔珞，本無心識；無量瓔珞，垢自淨故；劫數瓔珞，無遠近故；知生瓔珞，歎本無故；道德瓔珞，行自滅故；大乘瓔珞，諸根具足故；解脫瓔珞，不見眾生故；法王瓔珞，說法無窮故；無厭瓔珞，受法不疲故；文字瓔珞，強記不忘故；法界瓔珞，行具足故；法本瓔珞，本無泥洹故；法性瓔珞，無生滅故；弘誓瓔珞，道性自性故；真如瓔珞，善本具足故；清淨瓔珞，離生本無故；無礙瓔珞，通達往來故；法起瓔珞，不著三處故。若有比丘、比丘尼、優婆塞、優婆夷，受持諷誦法瓔珞者，便當具足二十功德總持法門。」</p>
<p>爾時，淨觀復白佛言：「若有善男子、善女人，遍滿三千大千世界，一一眾生起七寶塔，不如善男子、善女人諷誦此法，法瓔珞者，其功德福不可稱量。何以故？諸佛世尊皆由而得成就。若有善男子、善女人，起七寶塔遍三千大千世界，不如善男子、善女人受持諷誦法瓔珞業，其功德福不可稱量。」</p>
<p>爾時，世尊告淨觀菩薩：「善哉，善哉！族姓子！乃能於如來前作師子吼。云何？族姓子！若有善男子、善女人，受持諷誦此法瓔珞，復有恒沙眾生成就五戒，其福寧多不乎？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人得法瓔珞無盡之藏，其功德福不可稱量，百倍、千倍、萬倍、巨億萬倍，不可以譬喻為比。何以故？一恒沙眾生成就五戒，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生，盡得五通皆悉成就，加修五戒十善，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得五通各各成就，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生，行四等心慈悲喜護，行第一禪、第二、第三、第四禪，念持喜安自守，復行四空定，一一具足，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生行四等心慈悲喜護，行第一禪、第二、第三、第四禪，念持喜安自守行四空定，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生，盡得須陀洹果斷諸妄想，皆悉成就了了通達，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得須陀洹道一一成就，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生，盡得斯陀含果，無復狐疑悉皆成就，其功德福寧為多不？」</p>
<p>淨觀菩薩復白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得斯陀含，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生盡得阿那含果，無復狐疑悉皆成就，其功德福寧為多不？」</p>
<p>淨觀菩薩復白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可<span class='corr'>稱</span>量。何以故？一恒沙眾生悉得阿那含，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生盡得阿羅漢果，無復狐疑悉皆成就，其功德福寧為多不？」</p>
<p>淨觀菩薩復白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得阿羅漢，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生悉得辟支佛，一一成就而無狐疑，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得辟支佛，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生，成一住行發意趣道，修十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得成一住行發意趣道，修十八法三十七品空無相願，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩：「云何？族姓子！若有一恒沙眾生，超一地住第二地，修行八法并修十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生超一地住第二地，修行八法并十八法、三十七品、空無相願，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！若有一恒沙眾生，超一地、二地在三地中，修五淨法行五觀法，修行八法并十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生超一地、二地在三地中，修五淨法行五觀法，并修八法及十八法、三十七品、空無相願，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！若有一恒沙眾生，從一地二地三地住四地中，修四法及七觀行并五淨法，行五觀法，修行八法并十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生在第四地，修行四法及七觀行，修五淨法行五觀法，修行八法及十八法、三十七品、空無相願，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！若有一恒沙眾生，在五住地修十二法心意不惑，堪任教化及修四法行七觀行，修五淨法行五觀法，修行八法及十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生在五地中，修十二行心意不惑，堪任教化及修四行、修五淨法，行五觀行、行七觀行，修行八法及十八法、三十七品、空無相願，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！一恒沙眾生皆在六地，行六度無極：布施、持戒、精進、忍辱、一心、智慧，修十二法心意不惑，堪任教化及修四法、行七觀行，修五淨法、行五觀法，及修八法及十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生在六地中，行六度無極：布施、持戒、忍辱、精進、一心、智慧，修十二法堪任教化，及修四法、行七觀行，修五淨法、行五觀行，及修八法及十八法、三十七品、空無相願，法瓔珞業其功德福不可稱量，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！一恒沙眾生在七地中，逮不退轉行十三法，畢志堅固當成無上等正覺，得四無畏，獲四辯才，行六度無極：布施、持戒、忍辱、精進、一心、智慧，修十二法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！世尊！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生在七地中逮不退轉行十三法，畢志堅固當成無上等正覺，得四無畏獲四辯才，行六度無極：布施、持戒、忍辱、精進、一心、智慧，修十二法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，法瓔珞業其功德福不可稱量，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！一恒沙眾生在八地中立童真行，成就十二妙法及五慧業行十三法，畢志堅固當成無上等正覺，得四無畏獲四辯才，行六度無極：布施、持戒、忍辱、精進、一心、智慧，修十二法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，其功德福寧為多不？」</p>
<p>淨觀菩薩白佛言：「甚多甚多！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生在八地中立童真行，成就十二妙法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，法瓔珞業其功德福不可稱量，一一成就而無狐疑，皆由法瓔珞而得具足諸道果報。」</p>
<p>佛復告淨觀菩薩曰：「云何？族姓子！一恒沙眾生在九地中，必當堅住得佛無量神德之業，盡捨諸法不復修習，進當成佛無復退轉，其功德福寧為多不？」</p>
<p>淨觀菩薩白佛言：「甚多！甚多！世尊！」</p>
<p>佛言：「故不如善男子、善女人法瓔珞業，其功德福不可稱量。何以故？一恒沙眾生在九地中立童真行，成就十二妙法，心意不惑堪任教化，如此之比滿十方恒沙及前一地二地乃至九地，故不如法瓔珞業，其功德福不可稱量，一一成就而無狐疑，皆由法瓔珞而得具足諸道果報。」</p>
<p>爾時，世尊告淨觀菩薩：「如我今日如來、至真、等正覺三界獨尊，盡統三千大千世界，故號天中之天。斯由法瓔珞業而得成就，其功德福不可稱量，具足深要諸道果報。」</p>
<p>爾時，有菩薩名曰辯通，即從座起，長跪叉手，前白佛言：「若有善男子、善女人心意好樂，欲得修習法瓔珞者，云何用心？當行何法而得成就法瓔珞慧？」</p>
<p>佛言：「善哉，善哉！族姓子！若有善男子、善女人，欲得修習法瓔珞者，當去妄想不生識著，諸念具足得入眾定，遊至十方無量世界，從一佛國至一佛國，承事供養諸佛世尊。何以故？皆由無識著想，而得具足諸道果報。」◎</p>
</div>
<div class='div-pin'><a id='mulu31' />
<p class='h1'>菩薩瓔珞經◎受迦葉勸行品第二十三</p><p>爾時，佛告比丘、比丘尼、優婆塞、優婆夷，及諸大眾普來會者，及菩薩摩訶薩：「誰能堪任於如來前，說有行無行不可思議眾智之門？」</p>
<p>爾時，一切大眾聞如來說有行無行不可思議眾智之門，默然不對。爾時，世尊放舌相光明，普照無數無量國土，使無量眾生皆見光明，其見光者，皆發無上正真道意。</p>
<p>時東方去此十億江河沙數，過是數已有佛土名蓮華淨，佛名淨教如來、至真、等正覺，見釋迦文放大光明普照三千大千佛土，即遣菩薩萬二千人來至忍土，至世尊所，頭面禮足在一面坐。</p>
<p>南方去此十億江河沙數諸佛國土，有佛名一道，復見光明，尋遣菩薩八千大士來至忍界，至如來所，遶佛三匝在一面坐。</p>
<p>西方去此七江河沙等諸佛世界，有佛名曰無礙如來、至真、等正覺，見此光明普有所照，即遣千二百大士，盡得神通行過魔界，來至忍土，至如來所，頭面禮足在一面坐。</p>
<p>北方去此十三億江河沙數，有佛土名曰如<span class='note-inline'>(鄉本妙)</span>像，佛名正意如來、至真、等正覺，復見光明普照三千大千世界，尋遣五萬菩薩，悉皆神足六通清徹，來至忍界世尊所，頭面禮足在一面坐。</p>
<p>東北角方去此八江河沙數，有佛土名曰除垢，佛名等行如來、至真、等正覺，見此光明，復遣菩薩七千大士來至忍土，至如來所，頭面禮足在一面坐。</p>
<p>東南角去此三億佛土，有佛國名曰積寶，佛名善積如來、至真、等正覺，復見光明，尋遣七百正士，皆得神通獲無礙慧，來至忍界，至世尊所，頭面禮足在一面坐。</p>
<p>西南角去此十江河沙數諸佛國土，有佛土名曰一相，佛名等慧如來、至真、等正覺，見此光明，尋遣千五百大士來至忍界，至世尊所，頭面禮足在一面坐。</p>
<p>西北角去此十四億江河沙數諸佛國土，有國土名曰清淨，佛名眾德如來、至真、等正覺，見此光已，尋遣五千菩薩來至忍界，至世尊所，頭面禮足在一面坐。</p>
<p>上方去此過眾生界，復過二恒沙世界，有佛土名曰普慈，佛名弘等如來、至真、等正覺，見此光明，尋遣五千菩薩來至忍界，至世尊所，頭面禮足在一面坐。</p>
<p>下方去此三十二億江河沙數，有佛土名曰堅固，佛名不捨弘誓如來、至真、等正覺，見釋迦文佛放大光明，復遣十千大士從下方來，至世尊所，頭面禮足在一面坐。</p>
<p>是時，世尊見眾坐已定，便告諸來會者：「吾今當說有行無行。諦聽諦聽！善思念之！若有善男子、善女人，從須陀洹乃至阿羅漢，未得如來道慧藏者，斯等之類不在聖例。」</p>
<p>爾時，座上有九萬二千無著阿羅漢，從異方世界來詣忍土，欲從如來聽法瓔珞有行無行。今聞世尊吐如此教，若善男子、善女人，從須陀洹乃至阿羅漢，未踐如來道慧藏者，斯等之類不在聖例。是時，九萬二千得道阿羅漢，諸漏已盡縛結以解，更不受生如實知之。時摩訶迦葉、阿若拘隣、舍利弗、摩訶目犍連、賓頭盧、摩訶迦旃延、離越、須菩提、滿願子，九萬二千人等，即從座起，頭面禮如來足，遶佛三匝各自長跪，前白佛言：「世尊！我等雖得四果、六通清徹，猶尚不如凡夫行人。所以然者，今聞如來說道慧深藏，非我等所入境界。唯願，世尊！得聞斯法，使久寐眾生永無猶豫。」爾時，世尊默然不對。</p>
<p>時，大迦葉重白佛言：「我等羅漢雖獲稱為佛子，皆是如來之咎，非我等過。何以故？若使如來誓無三乘者，我等豈非成等正覺乎？何為如來不見聽在聖例乎？」</p>
<p>時，大迦葉及九萬二千真人，盡脫袈裟，哀號悲泣五體投地。當爾之時，三千大千剎土六變震動，諸天、龍、鬼神、阿須倫、迦留羅、真陀羅、摩休勒、乾塔惒、人及非人怪未曾有。</p>
<p>爾時，世尊欲解諸人心中狐疑，便舒右手扶迦葉起，各使復坐。爾時，世尊即說斯偈：</p>

<div class="lg regular" style="margin-left:1em;"><div class='lg-row'>「本無如來業，　道慧藏第一，</div>
<div class='lg-row'>諸度無量智，　漸入如來境。</div>
<div class='lg-row'>大道無三乘，　況有四道果？</div>
<div class='lg-row'>觀淨如虛空，　耆年迦葉是。</div>
<div class='lg-row'>我今觀斯心，　非有亦不無，</div>
<div class='lg-row'>多現無量變，　不捨佛弘誓。</div>
<div class='lg-row'>從久遠以來，　修神足瓔珞，</div>
<div class='lg-row'>六度曠大法，　何有聲聞名？</div>
<div class='lg-row'>佛界無疆畔，　所化亦不同，</div>
<div class='lg-row'>故使眾生惑，　謂為道若干。」</div>
</div><p>爾時，座上有無央數眾生聞如來說此偈已，悉皆發意，信樂欲聞道慧深藏甚深之法，皆發無上正真道意。復有無央數眾生，正心解脫得盡信之行。</p>
</div>
<div class='div-pin'><a id='mulu32' />
<p class='h1'>菩薩瓔珞經有行無行品第二十四</p><p>爾時，無頂相菩薩即從座起，偏露右臂，長跪叉手，前白佛言：「我能堪任於如來前說有行無行。」</p>
<p>佛言：「善哉，善哉！族姓子！若能說者今正是時。」</p>
<p>無頂相菩薩白佛言：「世尊！若有菩薩摩訶薩，解了本無是謂有行，本無自然空寂無形是謂無行。」</p>
<p>廣進菩薩曰：「現彼佛土神足教化是謂有行，不見國土化眾生者是謂無行。」</p>
<p>知生菩薩曰：「泥洹寂靜無起滅者是謂有行，不見泥洹及泥洹相是謂無行。」</p>
<p>法寶菩薩曰：「說道非道是謂有行，亦非有道亦非無道是謂無行。」</p>
<p>淨妙菩薩曰：「清淨法觀是謂有行，亦不見清淨法觀是謂無行。」</p>
<p>趣道菩薩曰：「見佛神力是謂有行，亦不見佛亦無神力是謂無行。」</p>
<p>普施菩薩曰：「現有入定是謂有行，亦不見修行亦不見入定是謂無行。」</p>
<p>月光照菩薩曰：「見佛身相遍滿三千大千世界是謂有行，亦不見佛及相好者是謂無行。」</p>
<p>哀世菩薩曰：「有吾我壽命是謂有行，亦不見壽命亦不見吾我是謂無行。」</p>
<p>無畏菩薩曰：「說法無法想是謂有行，亦不見法非無有法是謂無行。如是菩薩摩訶薩，於有行無行，便得具足菩薩瓔珞。」</p>
<p>無量菩薩曰：「以過佛量而不可限是謂有行，亦不見量亦不見非量是謂無行。」</p>
<p>心念菩薩曰：「以六神通遊諸佛國不自稱譽歎神通道是謂有行，不見國土有所接度是謂無行。」</p>
<p>賢護菩薩曰：「能化一切盡為佛形是謂有行，亦不見化復不見佛是謂無行。」</p>
<p>無邊際菩薩曰：「佛界無量總持不忘是謂有行，本無總持亦無三寶是謂無行。」</p>
<p>常悲菩薩曰：「諸有眾生發大乘心是謂有行，亦無大乘復無有道是謂無行。」</p>
<p>不思議菩薩曰：「佛不思議正法亦然法不思議受報亦然是謂有行，亦不見思議亦不見不思議是謂無行。」</p>
<p>周旋菩薩曰：「空慧是一非不有慧是謂有行，慧亦虛寂亦不有慧亦不無慧是謂無行。」</p>
<p>法造菩薩曰：「如來為一真際亦爾是謂有行，亦不見如來亦不見真際無一無不一是謂無行。」</p>
<p>善權菩薩曰：「慧觀分別一切諸法是謂有行，亦無慧觀復無諸法是謂無行。」</p>
<p>無與等菩薩曰：「一相無相是謂有行，亦不見相亦不見無相是謂無行。如是菩薩摩訶薩，於有行無行，便能具足菩薩瓔珞。」</p>
<p>功勳菩薩曰：「亦不見生亦不見不生是謂有行，生亦無生復無生生是謂無行。」</p>
<p>覺悟菩薩曰：「有常無常是謂有行，亦不見常亦不見非常是謂無行。」</p>
<p>成就菩薩曰：「不造身行亦無所著是謂有行，亦不見造亦不見不造是謂無行。」</p>
<p>願樂菩薩曰：「不造口行亦無所著是謂有行，亦不見造亦不見不造是謂無行。」</p>
<p>無處所菩薩曰：「不造意行亦無所著是謂有行，亦不見造亦不見不造是謂無行。」</p>
<p>無礙智菩薩曰：「覺無所覺是謂有行，亦不見覺亦復不起有眾生想是謂無行。」</p>
<p>香積菩薩曰：「解道本無法性不異是謂有行，亦不見道復無法性是謂無行。」</p>
<p>轉法輪菩薩曰：「在樹王下頒宣演暢四道果證是謂有行，說法無法想亦不見四道是謂無行。」</p>
<p>自觀菩薩曰：「說色痛想行識空是謂有行，亦不見五陰成敗是謂無行。」</p>
<p>眾智菩薩曰：「其有觀四意止知內外空是謂有行，分別意止本無所從來去亦無所至是謂無行。」</p>
<p>多聞菩薩曰：「然熾諸法乃至三十七品是謂有行，亦不見然熾及一切諸法是謂無行。」</p>
<p>法身菩薩曰：「見一切諸法有動轉者不動轉者是謂有行，亦不動轉非不動轉是謂無行。」</p>
<p>無怒菩薩曰：「一切法自然、法觀亦爾，法觀自然、一切法亦爾，是謂有行；本無諸法亦無法觀是謂無行。」</p>
<p>上首菩薩曰：「分別佛慧知之虛寂是謂有行；觀佛深慧本性自爾亦無名號是謂無行。」</p>
<p>道議菩薩曰：「了五分法身而無遠離是謂有行，一一觀察性自無形亦無起滅是謂無行。」</p>
<p>本祚菩薩曰：「一切諸法亦無所倚，不倚內空亦不倚外空是謂有行；了內外空及一切諸法，亦不見生亦不見滅，悉無所著是謂無行。」</p>
<p>權現菩薩曰：「周旋往來禮事諸佛，亦不見佛土淨及以不淨，眾生好惡，是謂有行；不見己身及諸佛國好惡清濁是謂無行。」</p>
<p>無想著菩薩曰：「諸法不亂、澹然不移，不計苦樂、是常非常、若好若醜，是謂有行；無量智慧悉歸於空，不見亂定苦樂好醜是謂無行。」</p>
<p>大慈菩薩曰：「不見諸法有趣無趣是謂有行，永無有趣亦不見趣是謂無行。」</p>
<p>忍行菩薩曰：「解空無相願及虛空識界真如一性是謂有行；空無相願亦是空，空亦是空，無相願復無報應是謂無行。」</p>
<p>寶掌菩薩曰：「入一定意悉知諸佛威儀所行法則之道是謂有行，雖入禪定永無法相是謂無行。」</p>
<p>喜慶菩薩曰：「三毒根本自然起滅，生不知所以生、滅不知所以滅，是謂有行；觀三毒根本自無形兆，永無起滅，是謂無行。」</p>
<p>觀進菩薩曰：「奉律無所犯亦不見有犯是謂有行；本無有律亦無有犯，本性自爾是謂無行。」</p>
<p>常喜菩薩曰：「分別解脫十二法門是謂有行，亦不見解脫及諸法寶有起有滅是謂無行。」</p>
<p>宣暢菩薩曰：「法生苦生本無處所是謂有行，知苦本際而不可覩是謂無行。」</p>
<p>修道菩薩曰：「大道一相泥洹無形，不見志求無上之道是謂有行；所演道教而無精微，法界自然無能迴轉，是謂無行。」</p>
<p>講法菩薩曰：「所建立道不可思議，雖處穢濁如無所處是謂有行；了知五淨及五濁性虛而非真亦無所有，是謂無行。」</p>
<p>爾時，十方無央數江河沙數諸菩薩等，各各自說有行無行已，各還復坐。時，大迦葉便從座起，整衣服，長跪叉手，前白佛言：「世尊！我亦堪任說有行無行，若見聽者敢宣所懷。」</p>
<p>佛告迦葉：「今大眾集渴仰來久，若堪說者今正是時。」</p>
<p>爾時，大迦葉白佛言：「世尊！若有善男子、善女人，奉持正律十二頭陀難得之法，無所漏失如毫釐許，亦不起想生是非心，斯乃名曰第一有行。」</p>
<p>時，大迦葉復白佛言：「若善男子、善女人，一意所念專精不忘，能演道教各充志趣，乃至成佛不改大誓，斯亦名曰第一有行。」</p>
<p>時，大迦葉復白佛言：「若復善男子、善女人，進學修習禪觀法門，於諸通慧無所染著，志求道者各令歡喜，復能誘導將示道逕，隨前人心果其所願，求大乘者畢志成就，不使墮落中間罣礙。若復欲得辟支佛者，亦復將護令得無為，斯亦名曰第一有行。」</p>
<p>時，大迦葉復白佛言：「若有善男子、善女人，欲得修習無行法者，一切眾生罪根深固難可拔濟，然此罪人與我無緣無由得度，然我世尊微設權巧漸伺子便，知彼去就為造因緣得蒙覆蓋，是謂無行。」</p>
<p>時，大迦葉復白佛言：「世尊！若善男子、善女人，本無道心在凡夫地，即能指授使發道意，至竟成就終不中墮在二地中，是謂無行。</p>
<p>「復次，世尊！若有善男子、善女人，從無數劫積功累德發大弘誓：『若我成道，在某國生，遭遇某聖，弟子翼從亦各如是。』然彼善男子、善女人，違本所願中遭賢聖有佛出世，即從彼佛而取滅度，是謂無行。」</p>
<p>爾時，世尊告迦葉言：「止止。耆年！汝今滓濁偏狹之心所能測度。何以故？立根得力菩薩摩訶薩，猶尚未悉有行無行，況汝小節欲得悉乎？此則不然，還復汝座如常威儀。」時，大迦葉容顏變常極大慚愧，禮佛足下還復本座。</p>
<p>爾時，長老阿若拘隣復從座起，前白佛言：「世尊！我今堪任於如來前，頒宣道教有行無行。」</p>
<p>佛言：「善哉！族姓子！今正是時，恣汝所陳。」</p>
<p>時，阿若拘隣白佛言：「世尊！若有善男子、善女人修八正道，於八法中不起狐疑，是謂有行。若復善男子、善女人，得無量法慧，分別八法悉無所有，本無一法況有八正？無名號之法亦無窠窟，斯乃曰第一最勝無行之法。</p>
<p>「復次，世尊！若善男子、善女人，於四禪行一一思惟意不分散，繫意在明不失法宜，必有所果無有狐疑，是謂，世尊！第一有行。若復善男子、善女人，從初至竟端坐思惟諸無形法，不見出生本無端緒，名號虛詐非真非有，斯乃名曰無行之法。」</p>
<p>時，長老阿若拘隣復白佛言：「若善男子、善女人，分別空慧心不染空，於空求空生顛倒想，是謂有行。若於空慧不生染污，不興妄見起若干意，本自無本況當有今？是謂無行。</p>
<p>「復次，世尊！若復善男子、善女人，內思明慧空寂定意，持心牢固無增無減，是謂有行。分別內外六情無主，本無六情況今有識，識非三世不著三有，是謂無行。」</p>
<p>是時，長老阿若拘隣，說菩薩摩訶薩有行無行已，即禮佛足。</p>
<p>佛言：「善哉，善哉！族姓子！宣暢如來深妙之法，甚奇甚特！實未曾有。還復汝座，如常威儀。」</p>
<p>是時，尊者舍利弗即從座起，齊整法服，長跪叉手，白佛言：「世尊！抱疑日久欲有所問，唯願世尊一一發遣。」</p>
<p>佛告舍利弗言：「善哉！族姓子！欲有所問今正是時，如來一一當詶汝問。」</p>
<p>時，舍利弗白佛言：「世尊！云何為有行？云何為無行？如世尊言，現造則有行，本無則無行。今問如來，為有行至無行，乃名無行耶？為有行常有、無行常無，乃名無行乎？若言有行，則尊者大迦葉所宣有行無有錯謬。假使無行，則無言教，云何以無言教之法，令有言教耶？唯願世尊一一分別。」</p>
<p>佛告舍利弗言：「云何？舍利弗！有行體性為空不乎？」</p>
<p>舍利弗白佛言：「世尊！有行體性空如空。」</p>
<p>佛復問舍利弗：「云何？族姓子！無行空性如何？」</p>
<p>舍利弗白佛言：「世尊！無行空性，即有行空性是也。」</p>
<p>佛告舍利弗：「若無行空性即有行空性者，今大迦葉何以故但說有行、不說有行空，亦不說無行、亦不說無行空性耶？」</p>
<p>舍利弗白佛言：「世尊！云何有行空性？云何無行空性？」</p>
<p>佛告舍利弗言：「諦聽諦聽！善思念之！吾當與汝敷演其義。」</p>
<p>對曰：「如是。世尊！」</p>
<p>佛告舍利弗：「云何？族姓子！成五陰身四大成就捨本所生，如此眾生若外見色，於眼識中自起塵勞，分別此識不從外來亦不從內出，由識分別乃生此患。云何？族姓子！五陰法界為爾不乎？」</p>
<p>舍利弗言：「如是如是。世尊！皆由眼識起此塵勞耳。」</p>
<p>佛復告舍利弗：「云何？族姓子！若有目之士，思惟眼識分別塵勞，本從何來？為從何滅？欲求塵勞窠窟，為可得不乎？」</p>
<p>舍利弗白佛言：「不也。世尊！眼識無形而不可見。」</p>
<p>佛言：「如是如是。舍利弗！是乃名曰有行空性。復次，舍利弗！若善男子、善女人，於空離空不染空識，息心永滅不興想著，默然無言，斯乃名曰無行空性也。」</p>
<p>佛復告舍利弗：「若善男子、善女人，耳聞外聲，鼻嗅外香，舌知外味，身知外更內樂，意法體知外行。思惟此識，亦不從外來、亦不內生，由妄分別乃起此患。云何？族姓子！五陰法界為爾不乎？」</p>
<p>舍利弗白佛言：「如是。世尊！斯由識法生諸塵勞。」</p>
<p>佛告舍利弗：「云何？族姓子！若有目之士，思惟法識分別塵勞，為從何來？復從何滅？欲求塵勞窠窟為可得不乎？」</p>
<p>舍利弗白佛言：「不也。世尊！法識無形而不可見。」</p>
<p>佛言：「如是，舍利弗！是乃名曰有行空性。」</p>
<p>佛復告舍利弗：「若善男子、善女人，於空離空不染空識，滅意永寂不興想著，靜然無語亦無道教，斯乃名曰無行空性也。」</p>
<p>佛復告舍利弗：「夫諸法性住不變易，法起則起、法滅則滅，起亦不知所以起、滅亦不知所以滅，有目之士而觀察之，亦不見起亦不見滅，故號為本無如來、至真、等正覺、明行成為、善逝、世間解、無上士、道法御、天人師，號佛、世尊，超過三界為天人尊。若有善男子、善女人，受持諷誦此深法要有行無行法本者，便得具足眾相之慧。」</p>
<p>佛說此有行無行法時，有百億那術眾生，皆捨本行執牢固誓，進趣佛乘不退轉地。復有諸天世人無央數眾，皆得道忍離凡夫地。</p>
<p>是時，尊者大目犍連，復從座起頭面禮足，前白佛言：「我亦堪任暢達演說有行無行不思議法。」</p>
<p>佛言：「善哉！族姓子！若樂說者今正是時。」</p>
<p>目連白佛言：「世尊！今聞如來包識眾法以為有行無行，如我觀省如來正法，非我聲聞有行無行也。所以然者，弟子緣覺諸根淳淑，不復闚望平等正覺，我於如來則無行也。若使如來欲捨慧海去諸眾智，求為弟子緣覺道者，如來於我則無行也。又，世尊言：『一切諸法皆虛皆寂，無生滅著斷。』審如是者，何復限制弟子緣覺不在聖例？益使我等九萬二千人悉皆六通，倍生狐疑。又聞佛言：『我法曠大亦無邊涯，不計吾我有著眾生。』若當爾者，如來今日於清淨法界則有闕也。」</p>
<p>爾時，世尊告目連曰：「善哉，善哉！族姓子！乃能於如來前宣暢此門。我今問汝，汝當一一報我。」</p>
<p>目連對曰：「如是。世尊！」</p>
<p>「云何？目連！行有報乎？」</p>
<p>目連白佛言：「世尊！行有報也。」</p>
<p>又問目連：「何者是行報耶？」</p>
<p>目連白佛言：「隨其緣對，善有善報、惡有惡報。」</p>
<p>佛復問：「云何？目連！善有善報、惡有惡報？」</p>
<p>目連白佛言：「三塗八難拷掠搒笞，是謂惡報；泥洹永寂無復生滅，是謂善報。」</p>
<p>佛復問目連：「云何？族姓子！今日本無如來為獲報不乎？」</p>
<p>目連對曰：「不也。世尊！」</p>
<p>佛問目連：「云何？族姓子！如今如來、至真、等正覺，身黃金色眾相具足，為是何報？」</p>
<p>目連白佛言：「如來相好形質之報，非泥洹報也。」</p>
<p>佛問目連：「汝體泥洹耶？云何知善有善報是泥洹報乎？」</p>
<p>目連白佛言：「一切諸法皆悉假號，非有真實。所謂泥洹，泥洹者亦假號耳，故說泥洹須善有善也。」</p>
<p>爾時，世尊告目連曰：「如來於汝則無行也，亦是假號非有真實。汝欲求無上等正覺者，於如來所則無行也，亦是假號。於假號法中欲分別有行無行者，此則不然。」</p>
<p>爾時，世尊說此假號法，有九億眾生發弘誓意，願樂欲逮有行無行菩薩瓔珞。復有無量眾生得總持法門。復有三億眾生諸漏盡意解得阿羅漢。</p>
<p>爾時，尊者賓頭盧，復從座起，前白佛言：「我亦堪任說菩薩瓔珞有行無行，令善男子、善女人得修行之。」</p>
<p>世尊告曰：「善哉，善哉！族姓子！若能說者今正是時。」</p>
<p>爾時，賓頭盧白佛言：「世尊！若善男子、善女人於初禪地，分別五陰惡露不淨，於中思惟無可貪著，是謂有行；若入定意觀無所有虛而非真，觀他人身亦復如是，斯謂無行。復次，世尊！若善男子、善女人現身臭處不淨流出，是謂有行；深觀本末知之為空，是謂無行。復次，世尊！善男子、善女人於二禪地具足四行，是謂有行；知二禪地盡歸於空，是謂無行。復次，世尊！若善男子、善女人，自能開悟教眾生類，去離淨心起不淨想，是謂有行；解了淨想本無所有，是謂無行。復次，世尊！若善男子、善女人思惟三禪淨除塵勞，不自稱歎有所成辦，是謂有行；不見塵勞成不成者，是謂無行。復次，世尊！若善男子善女人，在四禪地思惟五陰繫意不忘，是謂有行；分別四禪永無苦樂諸縛結著，是謂無行。如是善男子、善女人，菩薩摩訶薩寂觀瓔珞有行無行。」爾時，尊者賓頭盧說此法已，還復本座。</p>
<p>是時，尊者大迦旃延，即從座起禮世尊足，前白佛言：「我今堪任於如來前說有行無行，使眾生類得修行之。若善男子、善女人，於十六聖行不起狐疑者，是謂有行；思惟縛著本性自無，亦無十六聖行之名，是謂無行。」</p>
<p>迦旃延復白佛言：「若善男子、善女人，拔斷三毒婬怒癡法，察彼眾生心中所念，有無明心、無無明心，有愛欲心、無愛欲心，有恚害心、無恚害心，悉能分別而無錯謬，是謂有行；若善男子、善女人，觀知三毒本無所有，不見生者不見滅者虛寂無形，是謂無行。」</p>
<p>迦旃延子復白佛言：「若善男子、善女人，於結使聚皆令畢竟，亦不更造興起塵勞，是謂有行；不於結使見有畢竟不畢竟者，亦不興造生塵勞患，是謂無行。如是善男子、善女人，菩薩瓔珞有行無行。」迦旃延子於佛前說此有行無行已，起禮佛足，還復本座。</p>
<p>爾時，尊者離越即從座起，前禮佛足白佛言：「世尊！我亦堪任說菩薩瓔珞有行無行。」</p>
<p>佛告離越：「堪任說者便可說之。」</p>
<p>離越白佛言：「世尊！若善男子、善女人，於無生法越度生死，不見有度者，是謂有行；淪泥洹空寂然無形，不有眾生想，是謂無行。復次，世尊！若善男子、善女人，得賢聖律，受諸果證，修十二法，是謂有行；若觀一切法本由緣聚散，知盡不生更不受證，是謂無行。復次，善男子、善女人！諸佛世尊常所說法，苦習盡道賢聖寶藏，進取泥洹無起滅法，是謂有行；不見賢聖道品之法及泥洹道，是謂無行。如是善男子、善女人，菩薩瓔珞有行無行。」</p>
<p>是時，尊者須菩提復從座起，前禮佛足，白佛言：「若有善男子、善女人，從本無行至一切智，觀了無形而不可見，是謂有行；不見本無出生諸法，菩薩瓔珞亦復如是，不見菩薩瓔珞亦不見非菩薩瓔珞，是謂無行。」</p>
<p>爾時，世尊問須菩提：「云何？族姓子！汝以何等議而作斯言：『此是菩薩瓔珞，此非菩薩瓔珞。』」</p>
<p>須菩提白佛言：「世尊！若善男子、善女人，於究竟法不生斷滅興計常想，是謂菩薩有行瓔珞；若善男子、善女人，於本無法中諸法悉空，內空外空不起滅空，無所生空道空泥洹空，一切諸法皆空如空，是謂菩薩無行瓔珞。」</p>
<p>須菩提復白佛言：「世尊！若善男子、善女人，得空定淨意者，於賢聖法律具足一切諸法窠窟，從須陀洹、斯陀含、阿那含、阿羅漢、辟支佛，上至如來、至真、等正覺，莊嚴具足泥洹之路，是謂菩薩摩訶薩有行瓔珞；若復善男子、善女人，修行五十五法，虛空正要一一分別，心不流馳皆歸於空，於空無法中無生滅著斷，是謂菩薩摩訶薩無行瓔珞也。」</p>
<p>尊者須菩提，說此空性有行無行菩薩瓔珞時，有十三億發意菩薩本從等意如來所初建道心，自從是來中間懈怠，今聞長老須菩提說諸法虛寂無生滅著斷，各還勵意悉發無上正真道意，進求本誓願欲成就菩薩瓔珞有行無行。</p>
<p>爾時，尊者邠耨文陀尼子，即從座起，前至佛所，頭面禮足，長跪叉手，白佛言：「世尊！若善男子、善女人，思惟分別空行法性，不於諸法生吾我心者，是謂有行；攝意常定，心如虛空不著三界，是謂無行。若善男子、善女人，講論諸法無生之心，金剛三昧超越八地捨本習緒，是謂有行；若復善男子善女人，得滅意度，一意莊嚴瓔珞其身，進趣無上正真道意，不以成佛以為快樂，雖在眾生不為勤勞，金剛之心不可沮壞，是謂菩薩瓔珞有行無行。」</p>
<p>如此等九萬二千漏盡阿羅漢，各各宣暢菩薩瓔珞有行無行也。</p>

<p class='juan'>菩薩瓔珞經卷第八</p></div>
</div><!-- end of div[@id='body'] -->
</body></html>