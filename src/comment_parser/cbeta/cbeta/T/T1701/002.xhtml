<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛般若經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu2' />金剛般若經疏論纂要下</p><p class="byline">京大興福寺沙門宗密述</p><p class="byline">長水沙門子璿治定</p><p>八斷持說未脫苦果疑。論云。向說捨身。苦身果報故福劣。若爾依此法門持說諸菩薩行苦行。亦是苦果。云何此法不成苦果○斷之文二。初明超忍以斷疑二○初明忍體。</p>
<p>須菩提。忍辱波羅蜜。如來說非忍辱波羅蜜　忍到彼岸已離苦相。況彼岸非岸誰苦誰忍△二明忍相二。初引一生證極苦忍二。初正明。</p>
<p>何以故。須菩提。如我昔為歌利王割截身體。我於爾時。無我相無人相無眾生相無壽者相　歌利。此云極惡。佛昔作仙山中修道。王獵疲寢妃共禮仙。王問得四果皆答不得。王怒割截天怒雨石。王懼而懺悔。仙證本無瞋。王乃免害。論云。不但無苦而乃有樂。以慈悲故○二反顯。</p>
<p>何以故。我於往昔節節支解時。若有我相人相眾生相壽者相。應生嗔恨　二引多生證相續忍。</p>
<p>須菩提。又念過去於五百世作忍辱仙人。於爾所世。無我相無人相無眾生相無壽者相。累苦故忍熟而　累苦故忍熟而樂。但與正定慈悲相應故。偈云。離我及恚相。實無有苦惱共樂有慈悲如是苦行果○二勸離相以安忍。論云。若有菩薩不離我相。見苦行苦欲捨菩提心。故勸離相。無著云。為對治不忍因緣有三種苦。謂流轉苦。眾生相違苦。乏受用苦○文二○初總標。</p>
<p>是故須菩提。菩薩應離一切相。發阿耨多羅三藐三菩提心　若離相發心。雖逢大苦即能不捨。無著云。離一切相者。為離如是三苦相也○二別顯二○初對治不忍流轉苦。</p>
<p>不應住色生心。不應住聲香味觸法生心。應生無所住心。若心有住則為非住。是故佛說。菩薩心不應住色布施　初正明流是集諦。轉是苦諦。無著云。若著色等則於流轉苦中疲乏。故菩提心不生。後引證。引前說無住施。具含六度。證此文矣○二對治不忍相違苦。</p>
<p>須菩提。菩薩為利益一切眾生應如是布施如來說一切諸相。即是非相。又說一切眾生。則非眾生　無著云。既為眾生行施。云何於彼生瞋。由不能無眾生想故。眾生相違時即生疲乏故。顯示人無我法無我。論云。諸相者眾生相也。非相者無我也。陰中見我是眾生相。一切眾生者五陰法也。非眾生者。陰空故法無我也。乏受用苦配在後斷。九斷能證無體非因疑。論云。於證果中無道。云何彼於果為能作因○斷之文二○初斷疑。</p>
<p>須菩提。如來是真語者。實語者。如語者。不誑語者。不異語者　佛所有說皆如其事。今說證果何疑不然。真語者。說佛身大菩提法也。是真智故。實語者。說小乘四諦。諦是實義。如語者說大乘法有真如小乘無也。不異語者。說三世授記等事更無參差。佛將此四語不誑眾生。是故秦譯加不誑語○二離執。</p>
<p>須菩提。如來所得法。此法無實無虛　無實者。如言說性非有故。無虛者。不如言說自性故有○十斷如遍有得無得疑。論云。若聖人以無為真如法得名。彼真如一切時處恒有。何故有得者有不得○斷之文二○初舉喻斷疑。</p>
<p>須菩提。若菩薩心住於法而行布施。如人入闇則無所見。若菩薩心不住法而行布施。如人有目日光明照見種種色　論云。無智住法。心不清淨故不得。有智不住法心清淨故得。有目者如得對治法。日光者如所治闇盡能治現前。空喻真如。色喻性上萬德○二讚經功德二○初總標。</p>
<p>須菩提。當來之世。若有善男子善女人。能於此經受持讀誦。則為如來以佛智慧。悉知是人悉見是人。皆得成就無量無邊功德　無著云。讀誦者此說受持因故。為欲受故讀。為欲持故誦。論云。受持修行。依總持法故。讀誦修行依聞慧廣故。是則從他聞法內自思惟。得修行智也。故偈云修從他及內○二別顯十。初捨命不如二○初捨命福。</p>
<p>須菩提。若有善男子善女人。初日分以恒河沙等身布施。中日分復以恒河沙等身布施。後日分亦以恒河沙等身布施。如是無量百千萬億劫。以身布施　偈云。以事及時大福中勝福德○二信經福。</p>
<p>若復有人。聞此經典信心不逆。其福勝彼。何況書寫受持讀誦為人解說　信經劣於持說。多命勝於前喻○二餘乘不測。</p>
<p>須菩提。以要言之。是經有不可思議不可稱量無邊功德　偈云。非餘者境界無著云。不可思議者唯自覺故。不可稱量者。無有等及勝故○三依大心說。</p>
<p>如來為發大乘者。說為發最上乘者說　最上者一佛乘也○四具德能傳。</p>
<p>若有人能受持讀誦。廣為人說。如來悉知是人悉見是人。皆得成就不可量不可稱無有邊不可思議功德。如是人等。則為荷擔如來阿耨多羅三藐三菩提　成就等者。偈云。滿足無上界。荷擔者。無著云。肩負菩提重擔故○五樂小不堪。</p>
<p>何以故。須菩提。若樂小法者。著我見人見眾生見壽者見。則於此經不能聽受讀誦為人解說　六所在如塔。</p>
<p>須菩提。在在處處。若有此經。一切世間天人阿修羅所應供養。當知此處則為是塔。皆應恭敬作禮圍繞。以諸華香而散其處　七轉罪為佛。</p>
<p>復次須菩提。善男子善女人。受持讀誦此經。若為人輕賤。是人先世罪業應墮惡道。以今世人輕賤故。先世罪業則為消滅。當得阿耨多羅三藐三菩提　輕賤者。總包於中或打或罵故。隋譯云。輕賤甚輕賤。無著云。此毀辱事有無量門故。復云。甚輕賤當得菩提者罪滅故○八超事多尊。論云。示現速證菩提法故○文二○初供佛多中全具福。</p>
<p>須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承事無空過者　那由他者。十億為洛叉。十洛叉為俱胝。十俱胝為那由他○二持經多中少分福。</p>
<p>若復有人。於後末世。能受持讀誦此經所得功德。於我所供養諸佛功德。百分不及一。千萬億分乃至算數譬喻。所不能及　九具聞則疑。</p>
<p>須菩提。若善男子善女人。於後末世有受持讀誦此經。所得功德我若具說者。或有人聞心則狂亂。狐疑不信　十總結幽邃。</p>
<p>須菩提。當知是經義不可思<span class='corr'>議</span>。果報亦不可思議　無著云。此顯示彼福體及果體。不可測量故○十一斷住修降伏是我疑。佛教我住修降伏。兼不住前十種疑執過患。若無我者誰人受教。誰人住修誰人如此離過云云。亦云除微細執故。偈云。於內心修行存我為菩薩。此即障於心違於不住道○斷之文二○初問。</p>
<p>爾時須菩提白佛言。世尊。善男子善女人發阿耨多羅三藐三菩提心。云何應住。云何降伏其心　二答三○初若名菩薩必無我。</p>
<p>佛告須菩提。若善男子善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生實滅度者　二若有我相非菩薩。</p>
<p>何以故。若菩薩有我相人相眾生相壽者相。則非菩薩　三能所俱即是菩提。</p>
<p>所以者何。須菩提。實無有法發阿耨多羅三藐三菩提心者　十二斷佛因是有菩薩疑。論云。若無菩薩。云何釋迦如來於然燈佛所行菩薩行○斷之文四○初舉疑處。</p>
<p>須菩提於意云何。如來於然燈佛所。有法得阿耨多羅三藐三菩提不　降怨王請然燈佛入城。城中長幼盡迎。路泥善慧布髮佛與授記。故舉此問○二斷疑念。</p>
<p>不也世尊。如我解佛所說義。佛於然燈佛所。無有法得阿耨多羅三藐三菩提　善慧彼時都無所得。離諸分別由無法故得記。若有法者。是有相心。不順菩提佛不與記○三印決定。</p>
<p>佛言如是如是。須菩提實無有法如來得阿耨多羅三藐三菩提　論云。我於彼時所修諸行。無有一法得阿耨多羅三藐三菩提。功德施論引佛說云。若見於佛即見自身。見身清淨見佛清淨。見一切智智皆悉清淨。是中見清淨智亦復清淨。是名見佛。我如是見然燈如來。得無生忍。一切智智明了現前。即得受記。是受記聲不至於耳。亦非餘智之所能知。我於此時亦非惛懵無覺。然無所得○四反覆釋。</p>
<p>須菩提。若有法如來得阿耨多羅三藐三菩提者。然燈佛則不與我授記。汝於來世。當得作佛號釋迦牟尼。以實無有法得阿耨多羅三藐三菩提。是故然燈佛與我授記作是言。汝於來世。當得作佛號釋迦牟尼　無著云。若正覺法可說。如彼然燈所說者。我於彼時便得正覺。然燈則不記言來世當得。以法不可說故。我於彼時不得正覺。是故記言來世當得○十三斷無因則無佛法疑。於中三。初斷一向無佛疑。論云。若無菩提即無諸佛如來。有如是謗。謂一向無佛。為斷此疑故。云如來者即是真如○斷之文二○初顯真如是佛故非無。</p>
<p>何以故。如來者即諸法如義　無著云。如清淨故名為如來。猶如真金　二明佛即菩提故無得。</p>
<p>若有人言。如來得阿耨多羅三藐三菩提。須菩提實無有法佛得阿耨多羅三藐三菩提　先標錯解。魏云。若有人言。如來得阿耨菩提者。是人不實語。後釋正見。偈云。菩提彼行等。謂等前菩薩行無得也。無著云。或謂然燈如來所。於法不得正覺。世尊後時自得正覺。為離此取故。云若人言等○二斷一向無法疑。論云。有人謗言。若無因行。則如來不得阿耨菩提。為斷此疑故。云如來所得等○斷之文二○初遣執遮疑。</p>
<p>須菩提。如來所得阿耨多羅三藐三菩提。於是中無實無虛　論云。無色等相故。彼即菩提相故。無著云。顯真如無二故。謂言說故。謂彼正覺不無世間言說故○二釋義斷疑。</p>
<p>是故如來說一切法。皆是佛法。須菩提所言一切法者。即非一切法。是故名一切法　論云。一切法者。皆真如體故皆佛法。即非者由色等法即真如故。即非色等法真如。常無色等諸相故。是名者即是真如法自性矣○三顯真佛真法體。</p>
<p>須菩提。譬如人身長大。須菩提言世尊。如來說人身長大。則為非大身。是名大身　偈云。依彼法身佛故說大身喻。身離一切障及遍一切境。功德及大體故。即說大身非身即是身。是故說大身。論云。非身者無有諸相故。大身者有真如體故。無著云。攝一切眾生大身故。於彼身中安立非自非他故○十四斷無人度生嚴土疑。論云。若無菩薩者。諸佛亦不成菩提。眾生亦不入涅槃。亦無清淨佛土。何故諸菩薩發心。欲令眾生入涅槃。起心修行清淨佛土○斷之文三。初遮度生念三○初明失念。</p>
<p>須菩提。菩薩亦如是。若作是言。我當滅度無量眾生。則不名菩薩　偈云。不達真法界。起度眾生意。及清淨國土。生心即是倒○二明無人。</p>
<p>何以故。須菩提。實無有法名為菩薩　無法名菩薩。豈有我度眾生○三引前說。</p>
<p>是故佛說一切法。無我無人無眾生無壽者　二遮嚴土念二○初明失念。</p>
<p>須菩提。若菩薩作是言。我當莊嚴佛土。是不名菩薩　二釋所以。</p>
<p>何以故。如來說莊嚴佛土者。即非莊嚴是名莊嚴　三釋成菩薩。</p>
<p>須菩提。若菩薩通達無我法者。如來說名真是菩薩　論云。若起度眾生嚴土之心。即是顛倒非菩薩者。起何等心名為菩薩。故經言通達等。無著云。謂人無我法無我○十五斷諸佛不見諸法疑。論云。前說菩薩不見彼是眾生。不見我為菩薩。不見清淨佛土。若如是則諸佛不見諸法○斷之文二。初約能見五眼明見淨。偈云。雖不見諸法。非無了境眼。諸佛五種實。以見彼顛倒○文五○初肉眼。</p>
<p>須菩提。於意云何。如來有肉眼不。如是世尊。如來有肉眼　肉團中有清淨色。見障內色名為肉眼。佛具諸根故有肉眼○二天眼。</p>
<p>須菩提於意云何。如來有天眼不。如是世尊。如來有天眼　於肉眼邊引淨天眼。　見障外色。依大般若。佛肉眼能見人中無數世界。不唯障內。若佛天眼能見諸天所有細色。除見天外見人等事名肉眼矣。淨名云。唯佛世尊得真天眼。照見恒沙佛土不以二相○三慧眼。</p>
<p>須菩提於意云何。如來有慧眼不。如是世尊。如來有慧眼　以根本智照真理故○四法眼。</p>
<p>須菩提於意云何。如來有法眼不。如是世尊。如來有法眼　後得智說法度人○五佛眼。</p>
<p>須菩提於意云何。如來有佛眼不。如是世尊。如來有佛眼　前四在佛總名佛眼。又見佛性圓極名為佛眼○無著云。為令知見淨勝故。顯示有五種眼。略說有四種。謂色攝第一諦攝世諦攝一切種一切應知攝○古德偈云。天眼通非礙。肉眼礙非通。法眼唯觀俗。慧眼直緣空。佛眼如千日。照異體還同○二約所知諸心明智淨五○初約一箇恒河以數沙。</p>
<p>須菩提於意云何。如恒河中所有沙。佛說是沙不。如是世尊。如來說是沙　二約一河中沙以數河。</p>
<p>須菩提於意云何。如一恒河中所有沙。有如是沙等恒河　三約沙河中沙以數界。</p>
<p>是諸恒河所有沙數佛世界。如是寧為多不。甚多世尊　四約爾所界中所有生。</p>
<p>佛告須菩提。爾所國土中所有眾生　五約一一眾生所有心三○初總明染淨以標悉知。</p>
<p>若干種心如來悉知　無著云。若干種心者有二種。謂染及淨。即共欲心離欲心等○二會妄歸真以釋悉知。</p>
<p>何以故。如來說諸心皆為非心。是名為心　大雲云。由一切妄心依真如體都無其性。佛證真如故悉知之。諸心者標指。非心者妄識本空。是名心者真心不滅。若本論釋則與此殊。偈云。種種顛倒識。以離於實念。不住彼實智。是故說顛倒○三推破雜染以釋非心。</p>
<p>所以者何。須菩提。過去心不可得。現在心不可得。未來心不可得　無著云。過去已滅故。未來未有故。現在第一義故○十六斷福德例心顛倒疑。論云。向說心住顛倒皆不可得。若如是福德亦是顛倒。何名善法○斷之文二○初問福答福。</p>
<p>須菩提於意云何。若有人滿三千大千世界七寶。以用布施。是人以是因緣得福多不。如是世尊。此人以是因緣得福甚多　以是離相無倒行施因緣。成無漏福離於二障。既非顛倒故得福多○二反釋順釋。</p>
<p>須菩提若福德有實如來不說德福德多。以福德無故。如來說得福德多　偈云。佛智慧為本。非顛倒功德。論云。顯示福非顛倒。佛智為本故福有者取相也。福無者離相也。問福性空故福多者前說妄心性空。妄亦應多。答福以佛智為本。順於性空故悟性空。福則甚多。心識顛倒。違於性空故悟性空。則心識都盡。十七斷無為何有相好疑。論云。若諸佛以無為得名。云何諸佛成就相好。而名為佛。此約法身佛故以為疑○斷之文二○初由無身故現身。</p>
<p>須菩提於意云何。佛可以具足色身見不。不也世尊。如來不應以具足色身見。何以故。如來說具足色身。即非具足色身。是名具足色身　即隨形好也。如鏡中無物方能現物故。論云。法身畢竟非色身非諸相。然相好二種。亦非不佛。此二不離法身故。是故此二亦得言無。故說非身。亦得言有。故說成就○二由無相故現相。</p>
<p>須菩提。於意云何。如來可以具足諸相見不。不也世尊。如來不應以具足諸相見。何以故。如來說諸相具足即非具足。是名諸相具足　即三十二相也。一一如前色身中說。十八斷無身何以說法疑。論云。若如來色身相好不可得見。云何言如來說法○斷之文三○初遮錯解。</p>
<p>須菩提。汝勿謂如來作是念。我當有所說法。莫作是念　谷中無人能作音聲故○二釋所以。</p>
<p>何以故。若人言如來有所說法。即為謗佛。不能解我所說故　世尊達諸法空畢竟無執。今言有說。是謗佛執法也○三示正見。</p>
<p>須菩提說法者。無法可說。是名說法　偈云。如佛法亦然所說二差別。不離於法界。說法無自相。大雲云若言無說是真說法。若言有說不名說法。是謗佛故○十九斷無法如何修證疑。論云。如來不得一法。云何離上上證轉。轉得阿耨菩提。為斷此疑示現非證法。名為阿耨菩提○斷之文三○初以無法為正覺。</p>
<p>須菩提白佛言世尊。得阿耨多羅三藐三菩提。為無所得耶。佛言如是。如是。須菩提。我於阿耨多羅三藐三菩提。乃至無有少法可得。是名阿耨多羅三藐三菩提　偈云。彼處無少法知菩提無上。論云。彼菩提處無有一法可證。名為阿耨菩提○二以平等為正覺。</p>
<p>復次須菩提。是法平等。無有高下。是名阿耨多羅三藐三菩提　偈云。法界不增減。論云。是法平等是故名無上。以更無上上故○三以正助修正覺。</p>
<p>以無我無人無眾生無壽者。修一切善法。則得阿耨多羅三藐三菩提。須菩提。所言善法者。如來說即非善法。是名善法　無我等。是了因即正道也。修一切善法是緣因。即助道也。即得阿耨菩提是正覺也。所言善法者標指也。即非等者。論云。彼法無有漏法。故名非善法。以有無漏法。故名為善法○二十斷所說無記非因疑。論云。若修一切善法得阿耨菩提者。則所說法不能得菩提。以是無記法故○斷者。</p>
<p>須菩提。若三千大千世界中。所有諸須彌山王。如是等七寶聚。有人持用布施。若人以此般若波羅蜜經。乃至四句偈等。受持讀誦為他人說。於前福德百分不及一。百千萬億分。乃至算數譬喻所不能及　偈云。雖言無記法。而說是彼因。是故一法寶勝無量珍寶論云。以離所說法不能得大菩提故。此法能為菩提因。又言。汝法是無記。而我法是記。是故勝捨無量七寶○二十一斷平等云何度生疑。論云。若法平等無高下者。云何如來度眾生○斷之文四○初遮其錯解。</p>
<p>須菩提於意云何。汝等勿謂。如來作是念。我當度眾生須菩提。莫作是念　二示其正見。</p>
<p>何以故。實無有眾生如來度者　偈云。平等真法界。佛不度眾生。以名共彼陰。不離於法界。論云。眾生假名與五陰共不離法界○三反釋所以。</p>
<p>若有眾生如來度者。如來則有我人眾生壽者　論云。若如來有如是心。五陰中有眾生可度者。此是取相過。無著云。如來如爾炎而知。是故若有眾生想則為有我取○四展轉拂跡。</p>
<p>須菩提。如來說有我者則非有我。而凡夫之人以為有我。須菩提。凡夫者如來說則非凡夫　二十二斷以相比之真佛疑。論云。雖相成就不可得見如來而以見相成就。比智則知如來法身○斷之文五○初問以相表佛。</p>
<p>須菩提於意云何。可以三十二相觀如來不　二答因苗識根。</p>
<p>須菩提言。如是如是。以三十二相觀如來大雲云。前悟色身今迷法身。意謂法身既流出相身。即由此相。知佛證得無相法身○三難凡聖不分。</p>
<p>佛言須菩提。若以三十二相。觀如來者。轉輪聖王則是如來　偈云。非是色身相。可比知如來。諸佛唯法身。轉輪王非佛○四悟佛非相見。</p>
<p>須菩提白佛言世尊。如我解佛所說義。不應以三十二相觀如來　五即見聞不及。</p>
<p>爾時世尊而說偈言。若以色見我。以音聲求我。是人行邪道。不能見如來　魏加後偈云。彼如來妙體。即法身諸佛。法身不可見。彼識不能知。偈云。唯見色聞聲。是人不知佛。以真如法身。非是識境故。無著云。以彼法真如相故。非如言說而知。唯自證知故。二十三斷佛果非關福相疑。由前相比法身是失。又聞以色見聲求是邪。遂作念云。佛果一向無相無為。若爾則修福德之因。但成相果。相果既非佛果。佛果則不以具相而得。故佛果畢竟不關福相。故論云。有人起如是心。若不依福德得大菩提。如是諸菩薩。則失福德。及失果報○斷之文四。初遮毀相之念。</p>
<p>須菩提汝若作是念。如來不以具足相故。得阿耨多羅三藐三菩提。須菩提莫作是念。如來不以具足相故。得阿耨多羅三藐三菩提　華嚴經云。色身非是佛。音聲亦復然。亦不離色聲。見佛神通力。肇云。不偏在色聲故言非。非不身相故復言是。大雲云。若言如來不以相具斷滅見矣。故佛止云莫作是念○二出毀相之過。</p>
<p>須菩提汝若作是念。發阿耨多羅三藐三菩提心者。說諸法斷滅。莫作是念　毀相則墮斷滅。斷滅是損減之過。斷見邊見之過。○三明福相不失。</p>
<p>何以故。發阿耨多羅三藐三菩提心者。於法不說斷滅相　無著云。於法不說斷滅者。謂如所住法而通達。不斷一切生死影像法。於涅槃自在行。利益眾生事。此中為遮一向寂靜故。顯示不住涅槃。偈云不失功德因及彼勝果報。論云。雖不依福德。得真菩提而不失福德及彼果報。以能成就智慧莊嚴功德莊嚴○四明不失所以二○初明得忍故不失。</p>
<p>須菩提。若菩薩以滿恒河沙等世界七寶布施。若復有人知一切法無我。得成於忍。此菩薩勝前菩薩所得功德　論云。有人起如是心。諸菩薩得出世智。失彼福德及以果報。為遮此故。偈云。得勝忍不失以得無垢果。無我者二種無我也○一明不受故不失二○初正明。</p>
<p>須菩提。以諸菩薩不受福德故　論云。彼福德得有漏果報。故可訶也。無著云。此顯示不著生死故。若住生死即受福德○二徵釋。</p>
<p>須菩提。白佛言世尊。云何菩薩不受福德。須菩提。菩薩所作福德。不應貪著。是故說不受福德　二十四斷化身出現受福疑。論云。若諸菩薩不受福德。云何諸菩薩福德眾生受用○斷之文二○初斥錯解。</p>
<p>須菩提。若有人言。如來若來若去若坐若臥。是人不解我所說義　偈云。是福德應報。為化諸眾生。自然如是業。諸佛現十方○二示正見。</p>
<p>何以故。如來者無所從來。亦無所去。故名如來　偈云。去來化身佛。如來常不動。大雲云。眾生心水若清淨。則見佛來。來無所從。濁則見雙林示滅。則云佛去。去無可至。肇云。解極會如體無方所。緣至物現來無所從。感畢為隱亦何所去○二十五斷法身化身有異疑。據前不可以化相此知法身。法身無去來坐臥。即似真化異。據遮斷滅之念。又顯不失福相。即似真化一故成疑也。此約微塵世界。委釋非一非異義。以斷此疑○文二初約塵界破一異五○初細末方便破麁色。</p>
<p>須菩提。若善男子善女人。以三千大千世界碎為微塵。於意云何。是微塵眾寧為多不。甚多世尊　偈云。於是法界處。非一亦非異。論云。彼諸佛如來。於真如法界中。非一處住亦非異處住。為示此義故。說世界碎為微塵。故偈云。世界作微塵。此喻示彼義○無著云。為破名色身故說界塵等。於中細末方便及無所見方便。塵甚多者。是細末方便○大雲云。即是㭊塵至於細末。以此方便破麁色矣。此言微塵依大乘宗。於一摶色假想分㭊。至極略色為塵。非小乘宗實塵矣○二不念方便破微塵。</p>
<p>何以故。若是微塵眾實有者。佛則不說是微塵眾。所以者何。佛說微塵眾。則非微塵眾。是名微塵眾　論云。塵碎為末故非一處。塵眾聚故故非異處。如是佛住法界中。非一處住非異處住○又若塵眾實有者。世間凡夫悉亦自知。何須佛說。秖為不知體不成就。故佛說矣。故無著云。世尊說非者。以此聚體不成就故。若異此者。佛雖不說亦自知是聚○三不念方便破世界。</p>
<p>世尊。如來所說三千大千世界。則非世界。是名世界　本論破世界不實之義可知。無著云。此破名身世界者。眾生世界○四俱約塵界破和合。</p>
<p>何以故。若世界實有者。則是一合相。如來說一合相則非一合相。是名一合相　論云。若實有一世界。如來則不說三千界。大雲云。若實有一世界。冥然是一一和合矣。是則不合有多差別。今既佛說三千。明非冥然一矣。故約三千破一界也○無著云。為並說若世界若微塵界故。有二種<span class='corr'>摶</span>取。為一<span class='corr'>摶</span>取及差別搏取。大雲云。此明塵眾及眾生類俱名世界。一合相者。即是<span class='corr'>摶</span>取。摶取為一故云和合。故此一合有二摶取。一者一<span class='corr'>摶</span>取。即是世界和合為一。二差別摶取。即是微塵有眾多極微。名為差別。非一合者第一義中二界無實故。五佛印無中妄執有。</p>
<p>須菩提。一合相者則是不可說。但凡夫之人貪著其事　論云。以彼聚集無物可取。虛妄分別故云妄取。若有實者即是正見。無著云。世諦說摶取。第一義不可說。彼小兒凡夫如言說取。大雲云。執見五蘊取其和合。是貪著事迷於事法起煩惱矣○二約止觀破我法二。初除我執二。初斥錯解。</p>
<p>須菩提。若人言佛說我見人見眾生見壽者見。須菩提於意云何。是人解我所說義不。世尊。是人不解如來所說義　二遣言執。</p>
<p>何以故。世尊說我見人見眾生見壽者見。則非我見。人見。眾生見。壽者見。是名我見。人見。眾生見。壽者見　論云。我見虛妄分別。佛說即是不見。無著云。此顯示如所不分別。云何顯示如。外道說我。如來說為我見故。安置人無我。又為說有此我見故。安置法無我。如是觀察菩薩入相應三昧時。不復分別。即此觀察為入方便○二除法執二○初除分別。</p>
<p>須菩提。發阿耨多羅三藐三菩提心者。於一切法應如是知。如是見如是信解。不生法相　無著云。此顯示何人無分別。於何法不分別。何方便不分別○此顯示增上心增上智故。於無分別中知見勝解○於中若智依止奢摩他故知。依止毘鉢舍那故見。此二依止三摩提故勝解。以三摩提自在故。解內攀緣影像。彼名勝解○云何無分別。此正顯無分別。大雲云。前之方便是加行智。今不分別是根本智。即親證真如離能所取。名不分別○二顯本寂。</p>
<p>須菩提所言法相者。如來說即非法相。是名法相　無著云。此顯示法相中。不共義及相應義。如前已說。二十六斷化身說法無福疑。因聞真化非一非異。意云。若就非一化唯虛假。若就非異又唯冥合歸一。法身即化身終無自體。若爾即所說法受持演說無福○斷之文二○初明說法功德。</p>
<p>須菩提。若有人滿無量阿僧祇世界七寶持用布施。若有善男子善女人。發菩薩心者。持於此經乃至四句偈等。受持讀誦為人演說。其福勝彼　偈云。化身示現福非無無盡福。論云。雖諸佛自然化身作業。而彼諸佛化身說法。有無量無盡無漏功德○二明說法不染。</p>
<p>云何為人演說。不取于相。如如不動　無著云。為說法不染故。以有如是大利益故決定演說。如是演說即無所染○云何演說等者。顯示不可言說故。若異此者則為染說。以顛倒義故。又說時不求信敬等。亦為無染說法○大雲云。若能不以生滅心行說實相法。則如彼真如。故曰如如。又心如境如故曰如如。不動者則無染義○二十七斷入寂如何說法疑。論云。若諸佛如來常為眾生說法。云何言如來入涅槃○斷者。</p>
<p>何以故。一切有為法。如夢幻泡影。如露亦如電。應作如是觀　釋此文為三。初約兩論釋。魏本中九喻。魏本云。一切有為法。如星翳燈幻。露泡夢電雲。應作如是觀○於中文二。初約本論斷疑。偈云。非有為非離。諸如來涅槃。九種有為法。妙智正觀故。論云。諸佛得涅槃化身說法故非有為。非離有為。何故示現世間而不住有為。由妙智正觀。有為如九喻虛假故○二兼無著釋相。無著云此偈顯示四有為相。文四○一自性相。此見相。二用識為體。生死根本故。文三○一星喻見。無著云。無智暗中有彼光故。有智明中無彼光故○二翳喻相。論云。如目有翳。則見毛輪等色。觀有為法亦爾。以顛倒見故。無著云。人法我見如翳。以取無義故○三燈喻識。燈約膏油相續不絕。識依貪愛生死無休○二著所住味相。論云幻喻所依住處。以器世間種種差別。無一體實故。無著云。味着顛倒境故。大雲云。幻出城郭誑人。識變山河不實故○三隨順過失相。自身及受用是過失。觀此無常是名隨順。又解云。隨順身受即是過失。文二○初露喻身。論云。身亦如是少時住故。二泡喻受。論云。所受用事亦復如是。以受想因三法不定故。無著云。顯示隨順苦體。以受如泡故。功德施云。觀察壽如水泡。或始生未成體。或纔生。或暫停住。即歸散滅○四隨順出離相。無著云。隨順人法無我故得出離。文三○初夢喻過去。無著云。彼過去行以所念處故如夢。論云。應觀過去所有集造同於夢境。但唯念性故。功德施云。觀察作者。如夢中隨見聞之境。以念分別熏習住故。雖無作者。種種境界分明現前。如是眾生無始時來。有諸煩惱善不善業熏習而住。雖無我是能作者。而現無涯生死等事○二電喻現在。論云。以剎那不住故。功德施云。觀察心如電生時即滅。三雲喻未來。論云。以於子時阿黎耶識。與一切法為種子根本。無著云。彼麁惡種子似虛空。引心出故如雲○無著云。如是知三世行則達無我。此顯示隨順出離相。大雲云。過未無體現又不住。則三世空達無我矣○二約諸經顯諸虛假喻之大意。佛說一切法空。疑云。云何現見一切境界。故說如幻。幻法雖無分明可見。又疑云。幻法既無人何愛著。故說如陽焰。渴鹿謂之水愛著奔趣。又疑云。渴鹿畢竟不得水。貪者如何皆得受用。故說如夢。夢中所見亦得受用。又疑云。夢造善惡寤無業報。夢打尊長寤無憂懼。故說如影如響。雖全無體。明鏡對色空谷對聲。妍媸高低一一皆應。必無雜亂必無參差。又疑云。苦都無實。菩薩何以作利樂事。故說如化。謂變化者。雖知不實而化事○三會通秦譯經本。夢幻泡影空理全彰。露電二喻無常。足顯悟真空。則不住諸相。觀生滅則警策修行。妙符破相之宗。巧示亡情之觀○魏譯九喻秦本略者。以星燈有體雲種含生。恐難契空心。潛滋相想。取意之譯妙在茲焉○第三流通分。</p>
<p>佛說是經已。長老須菩提。及諸比丘比丘尼優婆塞優婆夷。一切世間天人阿修羅。聞佛所說皆大歡喜。信受奉行　尼者此云女也。優婆塞此云近事男。優婆夷此云近事女。親近比丘比丘尼而承事故。阿修羅此云非天。皆大等者。文殊所問經云。有三種義歡喜奉行。一說者清淨。不為取著利養所染。二所說清淨。以如實知法體。三得果清淨○無著云。若聞如是義。於大乘無覺。我念過於石究竟無因故。天親云。諸佛希有總持法。不可稱量深句義。從尊者聞及廣說。迴此功德施群生。大雲云。大聖說經妙理斯畢。二空圓極四眾奉行。肇云。同聽齊悟法喜蕩心。服翫遵式永崇不朽。資聖云。般若深經三世佛母。聞經四句以超惡趣之因。一念淨持必獲菩提之記。故人天異類莫不虔受奉行矣。</p>

<p class='juan'>金剛般若經疏論纂要下</p></div>
</div><!-- end of div[@id='body'] -->
</body></html>