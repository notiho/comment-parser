<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不空羂索陀羅尼自在王呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1097 [No. 1096, cf. No. 1092(Fasc. 1)]
<p class='juan'><a id='mulu1' />不空羂索陀羅尼自在王呪經卷上</p><p class="byline">唐天竺三藏寶思惟奉　詔譯</p>
<div class='div-dharani'><p class="dharani">南謨囉哆那怛囉夜耶　南謨阿唎耶　阿弭哆婆耶　怛他孽多耶　南謨阿唎耶　跋嚧吉帝　失筏囉耶　菩地薩埵耶　摩訶薩埵耶　摩訶迦嚧尼迦耶　怛跌他　唵阿慕伽　鉢囉底喝多[合*牛][合*牛][口*半]吒　娑婆訶</p>
<p>如是所說不空陀羅尼自在王呪。即是一切祕密神呪之主。若有人能誦此神呪成就之者。即能通達一切神呪。但是呪法所有事業皆得圓滿。</p>
</div>
<div class='div-other'><a id='mulu2' />
<p class='h1'>成就尊者說不空神呪功德分第一</p><p>爾時聖觀自在菩薩摩訶薩。復說不空羂索神呪王法。若成就者福不唐捐。能令無量無邊諸眾生界。一切業障悉皆清淨。能集無量福德資糧。增長善根方便善巧。通達無邊智慧境界。六波羅蜜多皆得圓滿。復能證得無上菩提。四無所畏十八不共一切佛法。及四聖諦神足根力菩提分法。復能示現靜慮解脫諸三摩地三摩鉢底。復能證得聲聞辟支佛及如來地。成就般若聰慧利根。有大威德精進勢力。具足辯才騰空隱形。為斫羯囉伐賴底曷囉闍一切自在。能成呪仙獲世安樂。得吉祥瓶及如意珠。隨應所作一切皆得。驅策使者進退無違。令羅剎娑隨意而轉。復能入於阿素洛窟。或燒眾香或置藥眼中。能見地下一切伏藏。所為事業自在成就。療治眾病調伏鬼神守護壇場。令諸龍王歡喜悅樂。降雨止雨皆得自在。復能於彼一切人中而得自在。能令一切眾罪厄難悉皆銷滅。資財寶物所求皆得。復能成就無邊陀羅尼門及三摩地門。此大不空羂索神呪之法。於諸呪中功德最上殊勝廣大。能令一切天龍藥叉健闥縛阿素洛揭路茶緊捺洛莫呼洛伽。諸部多鬼一切餓鬼。畢舍遮拘畔茶羅剎娑。星宿鬼障礙鬼等。承事供養尊重讚歎。復為帝釋諸梵王等之所擁護。復為一切成呪仙者共所慶慰。復為常離一切散亂無所著者之所承習。受持所說供養恭敬尊重讚歎。</p>
</div>
<div class='div-other'><a id='mulu3' />
<p class='h1'>成就受持供養神呪法分第二</p><p>爾時聖觀自在菩薩摩訶薩。復說神呪之法。若有欲誦此神呪時。應先洗浴著新淨衣。潔淨誦呪受菩薩戒。起慈悲心哀愍眾生意樂。作真實語遠離嫉妬。利益安樂一切有情。直心淨信愛樂功德。捨離貪愛瞋恚愚癡。憶念三寶期心報恩。應廣供養聖觀自在菩薩摩訶薩。燒香散花塗香末香。莊嚴幢幡及諸華蓋。於尊者前一心淨信意樂堅固。應誦聖者不空羂索心神呪王一百八遍。即入不空陀羅尼三摩地門。作蓮花印禁出入息默然而住。由是此人所應作事皆得具足。即於夢中得見聖觀自在菩薩。或現苾芻形或現婆羅門形或現童子形。或現帝王形或現宰官形。讚誦呪人作如是言。善哉丈夫汝能受持我之所說。汝所愛樂皆得圓滿。汝今持呪心何所欲。隨意求索能令汝願速得成就。由是得滅一切業障。永不墮於地獄畜生。常生一切諸善趣中。般若現前辯才無滯增長正念。諸天隨順而為伴侶。所作自在無有障礙具大威神。復能持呪隨心所欲。不為一切怨賊侵奪。賢聖讚歎。常為國王大臣婆羅門居士等之所敬重。一切眾生之所愛樂。供養恭敬承事禮拜善言讚歎。常與一切驚怖之者作歸依處。能得一切善人腹心。若有常誦此神呪者。三業惡障皆悉銷滅。若誦萬遍。所須飲食臥具湯藥衣服什物無所乏少。安樂無病長壽自在。</p>
</div>
<div class='div-other'><a id='mulu4' />
<p class='h1'>成就親見聖觀自在菩薩法分第三</p><p>若人欲得親見聖觀自在菩薩。應往寂靜山寺塔廟之中。或園林河邊深山巖谷阿蘭若處。著新淨衣持八戒齋。受菩薩戒三業清淨。入三摩地修四梵行無所悋惜。於諸持戒福德人邊常求歡喜。然後於聖觀自在菩薩像前受其呪法既受法已。即便於彼清淨之處。吉祥草上結加趺坐。應誦不空羂索心呪一心不動。若晝若夜不驚不怖。乃至忽聞虛空之中。有虎嘯聲亦不驚怖。若見聞空中諸天音樂歌舞唱伎不應驚異。或見天雨曼陀羅華摩訶曼陀羅華。鉢特摩華嗢鉢羅華。俱沒陀華奔茶利華等亦不驚怪。是時聖觀自在菩薩。至其人前唱言善哉善哉。汝能如是供養於我。誦持神呪何所求耶。其誦呪人即從坐起。於尊者前燒香散華。水和粳米及諸雜華。供養聖觀自在菩薩。右遶三匝頭面禮足。菩薩爾時隨其意樂悉皆與之。</p>
</div>
<div class='div-other'><a id='mulu5' />
<p class='h1'>成就畫像幀法分第四</p><p>爾時尊者說畫像法及成就呪法。若畫聖觀自在菩薩形像之時。應織絹㲲隨其長短不截兩頭。所用綵色和以香膠勿取餘膠。畫師先受八戒齋法。然後方畫聖觀自在菩薩形像。其身黃白首戴華冠紺髮分被兩肩前後。慈顏和悅放百千光。清淨殊勝面有三目。以純白綖交絡肩臆。以瑿泥耶鹿王皮而覆肩上。莊飾寶帶以繫其腰。尊者四臂。左邊上手執持蓮華。下手執持澡瓶。右邊上手施無畏下手執數珠。皆以珍寶而嚴飾之。身著天衣立蓮華上。有大威德瓔珞短長。交髆垂下耳璫臂印。及以環釧皆寶飾之。頂上畫作無量壽佛。於其幀內畫種種華。若欲作壇於春秋時。白月八日或十五日。吉祥星下選擇好時無風無雲。即於城外擇取好處隨其方地。有諸樹木根莖枝葉。華果茂盛條蔓交加。周遍皆有流泉浴池。處處青草皆悉充遍。應用黃土為泥塗地。種種修理盡令如法。不於荊棘瓦礫骨石諸惡土地。其壇四面以金精赤土雄黃石灰及紫金色。青黃赤白及以紫色。畫其界道於壇方面各開一門。門外各有二吉祥柱。於其壇內應畫螺形萬字香印。門內各有二吉祥瓶。隨其處所應作浴池。池內周遍嗢鉢羅華俱沒頭華奔茶利迦華。於池四邊應畫鵝形。如貫華鬘周匝圍遶。應置像幀壇場之內。散種種華燒種種香。幢幡寶蓋而供養之。或用金銀諸寶及以赤銅作吉祥瓶。盛滿一切諸妙香藥末尼真珠金銀等寶和雜盛之。以雜華繩繫其瓶項。取燒稻穀作華。散以嚴飾壇上。應以白縵覆之。於壇四角各立一人。身被甲仗而守護之。是時呪師每日三時。洗浴清潔著新淨衣。三業清淨受持律儀。於聖觀自在菩薩像前。應以乳糜酥酪粆糖石蜜。盛滿器中而供養之。後以栴檀沈水蘇合龍腦。如是等香和雜燒之而為供養。於像幀前。敷吉祥草結加趺坐。作蓮華印安心合掌。敬禮一切諸佛菩薩。即誦護身呪。呪曰第二。</p>
<p class="dharani">唵　阿慕伽　鉢囉底訶多囉叉囉叉<span class='note-inline'>(自稱名)</span>[合*牛]泮吒</p>
<p>若欲護身時取自髮一莖。應以此呪呪二十一遍。常護自身無能損害。</p>
<p>呪。</p>
<p>鬼神呪呪曰第三。</p>
<p class="dharani">唵　阿慕伽　漫陀　[合*牛][合*牛]　泮吒</p>
<p>若呪鬼神先誦此呪。呪五色綖一百八遍繫壇四面。然後呪水一百八遍。或呪芥子或呪淨灰。隨四方面壇內散之。即令一切惡鬼神等無能惱亂。</p>
<p>禁惡鬼呪呪曰第四。</p>
<p class="dharani">唵　阿慕伽　鉢囉底訶多唵[合*牛]泮吒</p>
<p>若禁惡鬼應誦此呪。呪水一百八遍。或呪白芥子或呪淨灰。隨四方面壇外散之。令諸惡鬼不得其便。</p>
<p>禁惡魔呪呪曰第五。</p>
<p class="dharani">唵　阿慕伽　帝曬路枳耶　毘闍耶　俱嚕磨[合*牛]泮吒</p>
<p>若呪魔時應誦此呪。呪水一百八遍。或白芥子及呪淨灰。於其壇外散灑十方。即禁諸惡魔不能嬈亂。</p>
<p>禁諸惡魔鬼呪呪曰第六。</p>
<p class="dharani">唵　阿慕伽　囉叉<span class='note-inline'>(自稱名)</span>娑婆訶</p>
<p>若欲禁諸惡魔鬼時。應以此呪呪水一百八遍。或白芥子及呪淨灰。點自頂上額上心上及兩肩上。遍灑其身。即令一切惡鬼惡魔不能惱亂。</p>
<p>呪同伴人呪呪曰第七。</p>
<p class="dharani">唵　阿慕伽　[合*牛]佉</p>
<p>若欲呪同伴人時。應誦此呪。呪水一百八遍。或白芥子及呪淨灰。於其壇內散灑同伴。即護彼人。惡魔鬼眾無能惱亂。</p>
<p>呪香呪呪曰第八。</p>
<p class="dharani">唵　阿慕伽　淡磨淡磨　[合*牛]泮吒</p>
<p>若燒香時。先以此呪。呪種種香二十一遍。然後燒香恭敬供養。</p>
<p>呪飲食及華果呪呪曰第九。</p>
<p class="dharani">唵　阿慕伽　䞘醯利儜　䞘醯唎儜　[合*牛]泮吒</p>
<p>若以飲食及華果等欲散之時。先誦此呪呪一百八遍。然後於其壇外。隨四方面而遍散之。</p>
<p>隨作事成就呪呪曰第十。</p>
<p class="dharani">唵　阿慕伽　毘闍耶　[合*牛]泮吒</p>
<p>隨作何事若誦此呪悉皆成就。</p>
<p>世尊能持呪者。作是法已。於其壇內。應誦不空陀羅尼自在王呪。若見聖觀自在菩薩像幀動時。或煙出時或焰出時。如常誦呪不應驚怖。若見幀動得富貴自在。若見煙出成就曷囉闍位。若見焰出騰空自在得成呪仙。其誦呪者若見焰出。心無驚怖身不動搖。即得聖觀自在菩薩。現其人前而安慰之。其人見已所求皆遂。即得菩薩諸三摩地。於阿耨多羅三藐三菩提得不退轉。現身憶念宿世生事。及得無量百千功德。</p>
</div>
<div class='div-other'><a id='mulu6' />
<p class='h1'>成就使者能辦事法分第五</p><p>爾時聖觀自在菩薩。復說使者能辦事法。此之使者即是聖觀自在菩薩。不空羂索王神呪之使。若欲驅使。應以綵色及㲲布幀上。畫使者形又作藥叉童子像。頭髮直竪如盛火焰。面目瞋怒綠眼平鼻。形貌赤色身服赤衣。口出四牙二上二下。其舌於口或入或出。一手持劍一手執索。嚴身之具皆悉周備。欲作法時。於白月八日或十四日持齋潔淨。安置幀像四衢道中或空室內。應以華香及諸飲食。除血肉等種種供養。其持呪者先應誦呪自防護身。於㲲幀前誦不空王呪一百八遍。是時使者現其人前。語持呪者言欲何所須。若見處分皆能成辦。其持呪者隨心所欲使者依行。于時使者隨所見聞悉皆具說。若持呪人日索金錢百文應時即得。然不應別用及生悋惜。但應供養佛法僧寶。如是之事但當自知。不得輒向人說之。亦復不得共人結怨。應食淨食不得雜食。每食之時先減己身一分飲食。供養使者然後自食。常須憶念不得忘之。心常捨離貪瞋癡等不得妄語。出誠諦言為他說法。於一切眾生常起饒益慈悲之心。復以香華衣服幢幡寶蓋。塗香末香燒香散華。恒常供養聖觀自在菩薩作報恩心。若能如是即彼使者日日供承。得五百人所須資具。飲食衣服塗香末香。燒香散華一切具足。乃至持呪之者盡形已來。隨意皆得無所乏少。◎</p>
</div>
<p class='juan'>不空羂索陀羅尼自在王呪經卷上</p>
</div><!-- end of div[@id='body'] -->
</body></html>