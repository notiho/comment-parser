<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿彌陀鼓音聲王陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 370
<p class='juan'><a id='mulu1' />阿彌陀鼓音聲王陀羅尼經</p><p class="byline">失譯人名今附梁錄</p>
<div class='div-jing'><p>如是我聞：</p>
<p>一時佛在瞻波大城伽伽靈池，與大比丘眾五百人俱。</p>
<p>爾時，世尊告諸比丘：「今當為汝演說，西方安樂世界今現有佛，號阿彌陀，若有四眾，能正受持彼佛名號，以此功德臨欲終時，阿彌陀即與大眾往此人所，令其得見。見已，尋生慶悅，倍增功德。以是因緣，所生之處，永離胞胎穢欲之形，純處鮮妙寶蓮花中，自然化生，具大神通，光明赫弈。</p>
<p>「爾時，十方恒沙諸佛，皆共讚彼安樂世界：『所有佛法不可思議；神通現化，種種方便不可思議；若有能信如是之事，當知是人不可思議；所得業報亦不可思議。』</p>
<p>「阿彌陀佛與聲聞俱，如來、應、正遍知，其國號曰清泰。聖王所住，其城縱廣十千由旬，於中充滿剎利之種。阿彌陀佛如來、應、正遍知，父名月上，轉輪聖王；其母名曰殊勝妙顏；子名月明。奉事弟子，名無垢稱。智慧弟子，名曰賢光。神足精勤，名曰大化。爾時，魔王名曰無勝。有提婆達多，名曰寂靜。阿彌陀佛與大比丘六萬人俱。</p>
<p>「若有受持彼佛名號，堅固其心、憶念不忘，十日十夜除捨散亂，精勤修集念佛三昧，知彼如來常恒住於安樂世界，憶念相續勿令斷絕，受持讀誦此鼓音聲王大陀羅尼，十日十夜，六時專念，五體投地，禮敬彼佛，堅固正念悉除散亂；若能令心念念不絕，十日之中必得見彼阿彌陀佛，并見十方世界如來及所住處。唯除重障鈍根之人，於今少時所不能覩。一切諸善皆悉迴向，願得往生安樂世界，垂終之日，阿彌陀佛與諸大眾，現其人前安慰稱善，是人即時甚生慶悅。以是因緣，如其所願，尋得往生。」</p>
<p>佛告諸比丘：「何等名為鼓音聲王大陀羅尼？吾今當說，汝等善聽。」</p>
<p>「唯然受教。」</p>
<p>於時世尊即說呪曰：</p>
<p class="dharani">「多狄他<span class='note-inline'>(一)</span>　婆離<span class='note-inline'>(二)</span>　阿婆離<span class='note-inline'>(三)</span>　娑摩婆羅<span class='note-inline'>(四)</span>　尼地奢<span class='note-inline'>(五)</span>　昵闍多禰<span class='note-inline'>(六)</span>　昵茂邸<span class='note-inline'>(七)</span>　昵茂企<span class='note-inline'>(八)</span>　闍羅婆羅車馱禰<span class='note-inline'>(九)</span>　宿佉波啼呢地奢<span class='note-inline'>(十)</span>　阿彌多由婆離<span class='note-inline'>(十一)</span>　阿彌多蛇伽婆昵呵隸<span class='note-inline'>(十二)</span>　阿彌多蛇波羅娑陀禰<span class='note-inline'>(十三)</span>　涅浮提<span class='note-inline'>(十四)</span>　阿迦舍昵浮陀<span class='note-inline'>(十五)</span>　阿迦舍昵提奢<span class='note-inline'>(十六)</span>　阿迦舍昵闍啼<span class='note-inline'>(十七)</span>　阿迦舍久舍離<span class='note-inline'>(十八)</span>　阿迦舍達奢尼<span class='note-inline'>(十九)</span>　阿迦舍提咃禰<span class='note-inline'>(二十)</span>　留波昵提奢<span class='note-inline'>(二十一)</span>　嚕跛坦泥勢<span class='note-inline'>(二十二)</span>　遮埵唎達摩波羅娑阿禰<span class='note-inline'>(二十三)</span>　遮唾唎阿利蛇娑帝蛇波羅娑陀禰<span class='note-inline'>(二十四)</span>　遮埵唎末伽婆那波羅娑陀禰<span class='note-inline'>(二十五)</span>　婆羅毘梨耶波羅娑陀禰<span class='note-inline'>(二十六)</span>　達摩呻他禰<span class='note-inline'>(二十七)</span>　久舍離<span class='note-inline'>(二十八)</span>　久舍羅昵提奢<span class='note-inline'>(二十九)</span>　久奢羅波羅啼咃禰<span class='note-inline'>(三十)</span>　佛陀久奢離<span class='note-inline'>(三十一)</span>　毘佛陀波羅波斯<span class='note-inline'>(三十二)</span>　達摩迦羅禰<span class='note-inline'>(三十三)</span>　昵專啼<span class='note-inline'>(三十四)</span>　昵浮提<span class='note-inline'>(三十五)</span>　毘摩離<span class='note-inline'>(三十六)</span>　毘羅闍<span class='note-inline'>(三十七)</span>　羅闍<span class='note-inline'>(三十八)</span>　羅斯<span class='note-inline'>(三十九)</span>　羅娑岐<span class='note-inline'>(四十)</span>　羅娑伽羅婆離<span class='note-inline'>(四十一)</span>　羅娑伽羅阿地咃禰<span class='note-inline'>(四十二)</span>　久舍離<span class='note-inline'>(四十三)</span>　波羅啼久舍離<span class='note-inline'>(四十四)</span>　毘久舍離<span class='note-inline'>(四十五)</span>　咃啼<span class='note-inline'>(四十六)</span>　修陀多至啼<span class='note-inline'>(四十七)</span>　修波羅舍多至啼<span class='note-inline'>(四十八)</span>　修波羅啼癡啼<span class='note-inline'>(四十九)</span>　修離<span class='note-inline'>(五十)</span>　修目企<span class='note-inline'>(五十一)</span>　達咩<span class='note-inline'>(五十二)</span>　達達啼<span class='note-inline'>(五十三)</span>　離婆<span class='note-inline'>(五十四)</span>　遮婆離<span class='note-inline'>(五十五)</span>　阿㝹舍婆離<span class='note-inline'>(五十六)</span>　佛陀迦舍昵裘禰佛陀迦舍裘禰<span class='note-inline'>(五十七)</span>　<span class='corr'>沙</span>婆呵<span class='note-inline'>(五十八)</span></p>
<p>「此是阿彌陀鼓音聲王大陀羅尼。若有比丘、比丘尼、清信士女，常應至誠受持讀誦，如說修行，行此持法。當處閑寂，洗浴其身，著新淨衣，飲食白素，不噉酒肉及以五辛，常修梵行。以好香花，供養阿彌陀如來，及佛道場大菩薩眾。常應如是專心繫念，發願求生安樂世界，精勤不怠如其所願，必得往生於彼佛世界。</p>
<p>「時，阿彌陀佛與諸大眾坐寶蓮花，其土叢林花果鮮敷，間錯嚴飾；復有樹王、香風、馥扇出和雅音，純說無上不思議法；復有妙香名曰光明，若干塗香亦是寶香。</p>
<p>「阿彌陀佛於大寶花結加趺坐。有二菩薩：一名觀世音，二名大勢至，是二菩薩侍立左右，無數菩薩周匝圍遶。於此眾中，若能深信無狐疑者，必得往生阿彌陀國。其地真金，七寶蓮花自然踊出。</p>
<p>「若有四眾，受持讀誦彼佛名號，乃至無有水、火、毒藥、刀杖之怖；亦復無有夜叉等怖，除有過、去重罪、業障，極至七生必果所願。」</p>
<p>佛說是阿彌陀鼓音聲王陀羅尼時，無量眾生皆悉發願，志求生彼極樂世界。於時世尊讚言：「善哉，善哉！如汝所願，必得生彼。」</p>
<p>聞佛說已，天龍八部，歡喜踊躍，作禮奉行。</p>
</div>
<p class='juan'>阿彌陀鼓音聲王陀羅尼經</p>
</div><!-- end of div[@id='body'] -->
</body></html>