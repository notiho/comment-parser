<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說一切如來金剛三業最上祕密大教王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='fen'>
<p class='juan'><a id='mulu24' />佛說一切如來金剛三業最上祕密大教王經卷第七<p class="byline">西天譯經三藏朝奉大夫試鴻臚卿傳法大師臣施護奉　詔譯</p>一切如來金剛三業最上甚深祕密中祕密諸佛大集會一切如來三昧法金剛加持王分第十七之餘</p><p>爾時，佛眼菩薩摩訶薩從一切如來身語心祕密出生，以自三業於大眾中歡喜稱讚一切如來大祕密主金剛手菩薩，作如是言：</p>

<div class="lg regular" style="margin-left:1em;"><div class='lg-row'>「汝金剛手大自在，　善住最上金剛心，</div>
<div class='lg-row'>隨諸所欲及所求，　救度一切眾生界。</div>
<div class='lg-row'>欲樂自性真實法，　最上金剛大親愛，</div>
<div class='lg-row'>是故歸命復稱讚，　唯願依法攝受我。」</div>
</div><p>爾時，摩摩枳菩薩摩訶薩從一切如來身語心祕密出生，於大眾中歡喜稱讚一切如來大祕密主金剛手菩薩，作如是言：</p>

<div class="lg regular" style="margin-left:1em;"><div class='lg-row'>「汝金剛手利眾生，　善住金剛心大輪，</div>
<div class='lg-row'>從佛菩提最上心，　出生金剛第一義。</div>
<div class='lg-row'>諸貪法性貪平等，　我隨所欲義亦然，</div>
<div class='lg-row'>是故歸命復稱讚，　唯願依法攝受我。」</div>
</div><p>爾時，觀自在菩薩摩訶薩於大眾中歡喜稱讚諸佛大祕密主金剛手菩薩，作如是言：</p>

<div class="lg regular" style="margin-left:1em;"><div class='lg-row'>「汝金剛手大悲愍，　以金剛語廣利樂，</div>
<div class='lg-row'>隨順世間諸義利，　常所宣說世間事。</div>
<div class='lg-row'>所有一切樂自性，　皆攝普賢真實行，</div>
<div class='lg-row'>是故歸命復稱讚，　唯願依法攝受我。」</div>
</div><p>爾時，一切如來從金剛身語心業平等出生一切如來極善樂意，歡喜稱讚諸佛大祕密主金剛手菩薩，作如是言：</p>

<div class="lg regular" style="margin-left:1em;"><div class='lg-row'>「汝金剛手大利樂，　安住祕密勝三昧，</div>
<div class='lg-row'>出生諸佛敬愛心，　平等悲愍於一切。</div>
<div class='lg-row'>所有大欲功德藏，　具足一切勝珍寶，</div>
<div class='lg-row'>故我歡喜復稱讚，　隨順所欲而攝受。」</div>
</div><p>爾時，諸佛大祕密主大毘盧遮那金剛如來即入一切大欲性自在金剛吉祥三摩地。從定出已，即於一切如來出生正行大欲自性三昧中默然而住。</p>
<p>是時，滿虛空界一切如來各以金剛三業安住最上甚深祕密中祕密金剛甘露大三昧行。是時，空中出現其相，由是滿虛空界所有一切眾生皆悉安住三身平等出生金剛吉祥觸法自性，即得一切如來、應供、正等正覺三金剛智；皆住普賢清淨法界，得一切如來身語心金剛灌頂。</p>
<p>爾時，諸佛大祕密主大毘盧遮那金剛如來謂諸如來言：「諸佛世尊今見是相，住諸佛法平等性不？」</p>
<p>諸佛答言：「已見。世尊！已見。善逝！此如是相一切皆是諸佛如來金剛智行。」</p>
<p>是時，諸佛皆悉安住一切如來上首明妃祕密行已，作是讚言：「希有。世尊！希有。善逝！此如是名無貪文字句善往佛菩提道。」</p>
<p>爾時，毘盧遮那金剛如來謂諸佛言：「諸佛當知：虛空金剛三昧自性平等，彼一切法非色蘊、非受蘊、非想蘊、非行蘊、非識蘊，非處、非界、非取相等，非貪、瞋、癡，非法、非非法，當如是住。」</p>
<p>時諸如來聞是語已，默然而住。</p>
<p>爾時，大毘盧遮那金剛如來復謂諸佛菩薩言：「所有一切世界中一切菩薩應當於此一切如來金剛三業最上甚深祕密正法諦信諦受，如理修習。何以故？此法甚深，極難得故。」</p>
<p>是時，世尊即於會中又告金剛法菩薩言：「善男子！汝於諸法已得自在、已受諸佛金剛灌頂，汝當受持此祕密法。」</p>
<p>時金剛法菩薩摩訶薩受佛教勅已，默然而住。</p>
<p>爾時，諸佛如來復從自身語心金剛入彼三金剛大士文字正句三昧而住。</p>
<p>又復，世尊大毘盧遮那身金剛如來即於三界一切身金剛祕密三業行一切如來身平等中默然而住。</p>
<p>又復，世尊無量壽語金剛如來即於三界一切語金剛行一切如來語平等中默然而住。</p>
<p>又復，世尊阿閦心金剛如來即於三界一切心金剛行一切如來心平等中默然而住。<span class='corr'></span><span class='corr'></span></p>
</div>
<div class='div-fen'><a id='mulu25' />
<p class='h1'>一切如來金剛三業最上甚深祕密中祕密諸佛大集會宣說一切祕密行金剛加持分第十八</p><p>爾時，慈氏菩薩摩訶薩在大會中見諸如來宣說一切如來灌頂身語心祕密法門，如所語言、如彼三昧如實見聞已，作如是言：「大哉，普賢清淨法界最上甚深身語心業，三種金剛祕密勝行，廣大普遍心金剛法，一切眾生出生三世金剛自性，得大菩提、金剛正句、諸佛金剛廣大威力。大哉深妙此最上智。大哉寂靜諸法根本。大哉最上大涅槃界。大哉止息諸輪迴道。」</p>
<p>是時，一切如來聞慈氏菩薩作是稱讚已，告言：「慈氏！如汝所言，如是如是。」</p>
<p>爾時，諸大菩薩摩訶薩眾又復雲集，各以最上祕密供養供養一切如來已，咸各恭敬歸命頂禮，異口同音作如是言：「大哉深妙極難得聞，如是祕密大集會等祕密行相於諸法中最尊最上。諸佛大導師語言皆如實住堅固大智，為利益眾生，我等今者略有所問，願佛慈悲為我宣說。」</p>
<p>是時，一切如來讚言：「善哉，善哉！諸菩薩摩訶薩！善作最上大功德利，所有一切祕密句義恣汝所問。」</p>
<p>爾時，諸菩薩摩訶薩皆大歡喜，作熙怡眼諦觀諸佛，又復各各恭敬頂禮，作是問言：</p>

<div class="lg regular" style="margin-left:1em;"><div class='lg-row'>「云何名祕密？　何名大集會？</div>
<div class='lg-row'>云何所用法？　何名相應義？</div>
<div class='lg-row'>真實有幾種？　復幾種祕密？</div>
<div class='lg-row'>云何密中密？　最上復幾義？</div>
<div class='lg-row'>云何菩提心？　云何大明士？</div>
<div class='lg-row'>佛部、金剛部、　寶部、蓮華部、</div>
<div class='lg-row'>及彼羯磨部，　此等諸部中，</div>
<div class='lg-row'>彼微妙歌音，　當云何宣說？</div>
<div class='lg-row'>癡法云何義？　瞋義復云何？</div>
<div class='lg-row'>云何說貪法？　云何金剛呪？</div>
<div class='lg-row'>云何大樂法？　云何諸正念？</div>
<div class='lg-row'>云何焰鬘尊？　何名無能勝？</div>
<div class='lg-row'>云何名馬頭？　何名軍拏利？</div>
<div class='lg-row'>云何普遍行？　云何大明行？</div>
<div class='lg-row'>我見復云何？　憎嫉法何義？</div>
<div class='lg-row'>云何真持誦？　云何深祕密？</div>
<div class='lg-row'>云何諸儀式？　貪、瞋、癡大法，</div>
<div class='lg-row'>眾生云何作？　云何曼拏羅？</div>
<div class='lg-row'>云何說印相？　云何說華果？</div>
<div class='lg-row'>云何諸塔廟？　云何說智輪？</div>
<div class='lg-row'>云何大明句？　云何祖捺那？</div>
<div class='lg-row'>云何必利拏？　云何名句召？</div>
<div class='lg-row'>云何大明縛？　云何名灌頂？</div>
<div class='lg-row'>云何大明法？　云何五甘露？</div>
<div class='lg-row'>何名五精進？　云何成就義？</div>
<div class='lg-row'>云何最上法？　方便有幾種？</div>
<div class='lg-row'>何名烏卑夜？　當云何了知？</div>
<div class='lg-row'>一切相應輪，　乃至祕密中，</div>
<div class='lg-row'>種種儀軌等，　及諸所作事，</div>
<div class='lg-row'>如是等諸法，　一一義云何？」</div>
</div><p>爾時，一切如來聞諸菩薩發是問已，於須臾間默然而住。</p>
<p>是時，諸菩薩復白諸佛言：「正覺善逝！唯願歡喜悲愍我等，如我所問為我宣說。」</p>
<p>爾時，一切如來復謂諸菩薩言：「汝等應當咸各安住金剛三業，善持諸法自性大智根本已，然當諦聽汝所問義。」</p>
<p>是時諸菩薩眾聞諸如來無上語言，咸各頂受，即時安住金剛薩埵堅固三業，白諸佛言：「善哉，諸佛！善哉，善逝！我等諦聽，唯願善說。」</p>
<p>作是語已，默然而住。</p>
<p>爾時，一切如來皆住大悲加持願力，異口同音答是問言：</p>

<div class="lg regular" style="margin-left:1em;"><div class='lg-row'>「身、語、心三種，　此名為祕密。</div>
<div class='lg-row'>諸佛菩薩等，　此名為集會。</div>
<div class='lg-row'>當知所用法，　祕密數如是，</div>
<div class='lg-row'>謂五法及九、　十七與十三。</div>
<div class='lg-row'>諸佛菩薩等，　宣說大成就，</div>
<div class='lg-row'>四法、十六法、　八法并十二。</div>
<div class='lg-row'>阿闍梨事業，　彼等成就法，</div>
<div class='lg-row'>六種及二種、　十五或十四。</div>
<div class='lg-row'>彼喝姹等法，　近成就儀軌，</div>
<div class='lg-row'>一、三、及與七、　十一及十五。</div>
<div class='lg-row'>諸成就境想，　如儀軌所行，</div>
<div class='lg-row'>諸如來事業，　攝受、非攝受，</div>
<div class='lg-row'>善調及難調，　諸眾生行相，</div>
<div class='lg-row'>所生一切處，　如金剛儀軌。</div>
<div class='lg-row'>彼一切成就，　如諸教所說，</div>
<div class='lg-row'>曼拏羅等相，　阿闍梨出生，</div>
<div class='lg-row'>尊重大明句，　攝受諸弟子，</div>
<div class='lg-row'>善說灌頂義，　授諸弟子法。</div>
<div class='lg-row'>諸佛及菩薩，　善說而度脫，</div>
<div class='lg-row'>慧方便等持，　此說相應義。</div>
<div class='lg-row'>若自性智慧、　性相及方便，</div>
<div class='lg-row'>彼所說離縛，　彼離縛三種。</div>
<div class='lg-row'>阿陀囉自性，　同彼聖種等，</div>
<div class='lg-row'>自性所作因，　不同諸聖果。</div>
<div class='lg-row'>阿陀囉方便，　三種義攝受，</div>
<div class='lg-row'>彼五部所作，　自性同一部。</div>
<div class='lg-row'>彼金剛菩提，　說最上真實，</div>
<div class='lg-row'>真實五部說、　三部祕密等。</div>
<div class='lg-row'>諸祕密賢聖，　皆最上部攝，</div>
<div class='lg-row'>無初而寂靜，　離性及非性，</div>
<div class='lg-row'>住大悲空性，　此名菩薩念。</div>
<div class='lg-row'>自三業金剛，　得不壞自性，</div>
<div class='lg-row'>與大明相應，　此說大明士。</div>
<div class='lg-row'>五因心法等，　此說名金剛。</div>
<div class='lg-row'>說總持妙歌，　識金剛部生。</div>
<div class='lg-row'>彼十中過去，　實際所出生，</div>
<div class='lg-row'>攝受諸有情、　諸佛、諸佛法、</div>
<div class='lg-row'>諸佛自性等，　此說佛部歌。</div>
<div class='lg-row'>說心最上寶，　平等利一切，</div>
<div class='lg-row'>受決定受法，　此說寶部歌。</div>
<div class='lg-row'>諸相、諸所欲、　諸一切皆具，</div>
<div class='lg-row'>洛叉洛叉等，　此蓮華部歌。</div>
<div class='lg-row'>諸相、諸所作，　識所生正慧，</div>
<div class='lg-row'>心持諸行法，　此羯磨部歌。</div>
<div class='lg-row'>說諸部無二、　諸法無二等，</div>
<div class='lg-row'>瞋法識所生，　因心有其二。</div>
<div class='lg-row'>諸色法境像，　彼纏縛自性，</div>
<div class='lg-row'>意等所生受，　同所作自性。</div>
<div class='lg-row'>想貪我法生，　隨染一切相，</div>
<div class='lg-row'>諸行常憎嫉，　緣所生我法。</div>
<div class='lg-row'>菩提心自性，　一切處所生，</div>
<div class='lg-row'>欲心自所說，　貪、瞋等自性，</div>
<div class='lg-row'>虛空三昧相，　現前業生果。</div>
<div class='lg-row'>諸法無二智，　外我見為癡，</div>
<div class='lg-row'>彼互相所合，　此說為瞋義。</div>
<div class='lg-row'>貪力隨諸相，　智金剛所說，</div>
<div class='lg-row'>極樂自在報，　三處悉平等；</div>
<div class='lg-row'>貪、瞋、癡亦然，　常住金剛樂。</div>
<div class='lg-row'>諸佛大方便，　金剛手正念，</div>
<div class='lg-row'>我法無所壞，　即無生自性，</div>
<div class='lg-row'>彼諸性平等，　此焰鬘尊義。</div>
<div class='lg-row'>我法非了知，　文字本清淨，</div>
<div class='lg-row'>一切三昧心，　此無能勝義。</div>
<div class='lg-row'>我法非語言，　名色無自性，</div>
<div class='lg-row'>一切三昧法，　此馬頭尊義。</div>
<div class='lg-row'>我法離疑惑，　色自性寂靜，</div>
<div class='lg-row'>眾金剛三昧，　此軍拏利義。</div>
<div class='lg-row'>彼非壞、非知、　非語言離疑，</div>
<div class='lg-row'>佛菩薩識心，　得成就大樂。</div>
<div class='lg-row'>癡及最上癡，　身邊所作等，</div>
<div class='lg-row'>彼癡法盡已，　復名焰鬘尊。</div>
<div class='lg-row'>瞋及最上瞋，　心邊所作等，</div>
<div class='lg-row'>彼瞋法盡已，　復名無能勝。</div>
<div class='lg-row'>貪法最上貪，　平等持所住，</div>
<div class='lg-row'>彼貪法盡已，　復名馬頭尊。</div>
<div class='lg-row'>諸煩惱若盡，　諸金剛亦盡，</div>
<div class='lg-row'>諸障盡智生，　復名軍拏利。</div>
<div class='lg-row'>彼一切煩惱、　一切業清淨，</div>
<div class='lg-row'>諸業清淨故，　淨業果出生。</div>
<div class='lg-row'>貪染及執取，　為諸相所動，</div>
<div class='lg-row'>因縛果亦縛，　六心因所生。</div>
<div class='lg-row'>吒枳忿怒王，　所出有六種，</div>
<div class='lg-row'>彼三昧金剛，　所出亦如是。</div>
<div class='lg-row'>彼地等五種，　如實際所住。</div>
<div class='lg-row'>彼等大明王，　色金剛六種。</div>
<div class='lg-row'>此金剛諸念，　身語心金剛，</div>
<div class='lg-row'>出生大主宰，　慧方便出生，</div>
<div class='lg-row'>於彼蘊處界，　三法而取著，</div>
<div class='lg-row'>相應無所依，　出生相應行。</div>
<div class='lg-row'>一切淨解脫，　離一切有相；</div>
<div class='lg-row'>一切心行等，　此說普遍行。</div>
<div class='lg-row'>諸有緣生法，　及諸根境等，</div>
<div class='lg-row'>意法平等說，　諸相及諸義。</div>
<div class='lg-row'>世間行信解，　所有三昧法，</div>
<div class='lg-row'>一切金剛護，　此說大明行。</div>
<div class='lg-row'>各各住自性，　非心意所行，</div>
<div class='lg-row'>持誦若成壞，　此說諸大明。</div>
<div class='lg-row'>眾巧業金剛，　智種子所成，</div>
<div class='lg-row'>菩提種無我，　持無我自性，</div>
<div class='lg-row'>變化諸影像，　三世種子生。</div>
<div class='lg-row'>說一切大明，　皆真實所出，</div>
<div class='lg-row'>住自心加持，　安住三摩地。</div>
<div class='lg-row'>彼諸灌頂法，　一切處供養，</div>
<div class='lg-row'>大明明相應，　此說持金剛。</div>
<div class='lg-row'>彼富樂四種，　自所加持等，</div>
<div class='lg-row'>大無畏金剛，　現一一頂相。</div>
<div class='lg-row'>心印及大明，　廣大祕密法，</div>
<div class='lg-row'>因果二印相，　果印因亦然。</div>
<div class='lg-row'>非所觀成就，　諸儀軌不生，</div>
<div class='lg-row'>四分平等合，　持明士金剛。</div>
<div class='lg-row'>一切身、語、心，　當觀想三隅，</div>
<div class='lg-row'>十輻黃色輪，　於中而觀想，</div>
<div class='lg-row'>彼十輻輪中，　相十忿怒王，</div>
<div class='lg-row'>是即彼十智，　自在所出生。</div>
<div class='lg-row'>想寂滅金剛，　出生最上相，</div>
<div class='lg-row'>金剛熾盛光，　變化不動雲，</div>
<div class='lg-row'>智自性所生，　甚深祕密法。</div>
<div class='lg-row'>無垢而寂靜，　佛眼所觀察，</div>
<div class='lg-row'>二足金剛步，　即金剛賢聖，</div>
<div class='lg-row'>舉足、下足等，　如儀軌所住，</div>
<div class='lg-row'>諸所說成就，　如三昧儀式。</div>
<div class='lg-row'>彼一切廣大，　一切步所行，</div>
<div class='lg-row'>色聲生諸欲。　苦樂二種法，</div>
<div class='lg-row'>常自心所集，　貪、瞋、癡所生。</div>
<div class='lg-row'>貪金剛大貪，　金剛寶出生。</div>
<div class='lg-row'>安住寶三昧，　諸欲性平等。</div>
<div class='lg-row'>離有相、非相，　諸分皆三字，</div>
<div class='lg-row'>所作、所斷等、　及自所變化。</div>
<div class='lg-row'>如是瞋及癡，　出生於三種，</div>
<div class='lg-row'>非祕密印淨。　所作金剛義，</div>
<div class='lg-row'>從瞋輪出生，　瞋相應行等。</div>
<div class='lg-row'>忿怒金剛破，　智金剛所成，</div>
<div class='lg-row'>彼正覺所化，　相應義如是。</div>
<div class='lg-row'>瞋金剛所作，　彼三界最勝，</div>
<div class='lg-row'>於彼剎那間，　作諸破壞事。</div>
<div class='lg-row'>癡輪所出生，　癡相應行等，</div>
<div class='lg-row'>常棄捨一切，　所莊嚴珍寶。</div>
<div class='lg-row'>想心如大海，　常出寶無盡，</div>
<div class='lg-row'>一切愚癡行，　覆沒而不現。</div>
<div class='lg-row'>剎那間所作，　心金剛所住，</div>
<div class='lg-row'>貪輪所出生，　貪相應行等。</div>
<div class='lg-row'>心隨一切染，　諸欲相應行，</div>
<div class='lg-row'>喜樂、妙喜樂，　諸所作嬉戲，</div>
<div class='lg-row'>常施諸樂境，　隨順一切行。</div>
<div class='lg-row'>三界諸所生、　天、阿修羅等，</div>
<div class='lg-row'>剎那隨所欲，　此說名貪義。</div>
<div class='lg-row'>曼拏羅灌頂，　最上勝事業，</div>
<div class='lg-row'>諸佛所加持，　集諸成就事。</div>
<div class='lg-row'>婆誐曼拏羅，　菩提心境界；</div>
<div class='lg-row'>禰㰠曼拏羅，　出生諸儀軌。</div>
<div class='lg-row'>一印及諸印、　乃至蘊處界，</div>
<div class='lg-row'>彼印住平等，　曼拏羅所說。</div>
<div class='lg-row'>鉤杖及戍羅、　劍等安四隅，</div>
<div class='lg-row'>吒枳與難拏、　大力及大輪、</div>
<div class='lg-row'>乃至遜婆等，　此諸大忿怒，</div>
<div class='lg-row'>金剛大明王，　六種轉輪印。</div>
<div class='lg-row'>地等諸賢聖，　自印曼拏羅、</div>
<div class='lg-row'>劍及尾拏等，　播怛囉鉢吒，</div>
<div class='lg-row'>甚深祕密印，　六種大金剛。</div>
<div class='lg-row'>諸佛及菩薩，　忿怒明王印、</div>
<div class='lg-row'>及五種印等，　一大無畏尊。</div>
<div class='lg-row'>諸部中儀軌，　妙華常所出，</div>
<div class='lg-row'>而彼虛空界，　一切踰室多，</div>
<div class='lg-row'>彼身、語、心業，　依諸部所作，</div>
<div class='lg-row'>所有諸佛塔，　彼說無住處。</div>
<div class='lg-row'>大智薩埵法，　此智金剛念，</div>
<div class='lg-row'>文字種子生，　三金剛文字。</div>
<div class='lg-row'>身、語、心真實，　必利拏光明，</div>
<div class='lg-row'>十方普句召，　諸金剛大明。</div>
<div class='lg-row'>一切金剛光，　彼諸金剛生；</div>
<div class='lg-row'>賓拏嚕卑相，　彼縛縛所說。</div>
<div class='lg-row'>金剛身、語、心，　三業曼拏羅，</div>
<div class='lg-row'>三業非印相，　曼拏羅儀軌。</div>
<div class='lg-row'>灌頂有三種，　如此教中說，</div>
<div class='lg-row'>彼賢瓶灌頂，　斯名為第一；</div>
<div class='lg-row'>若祕密灌頂，　此說為第二；</div>
<div class='lg-row'>智慧為第三，　次第亦復然。</div>
<div class='lg-row'>最上大明生，　彼彼妙眼相，</div>
<div class='lg-row'>妙華所莊嚴，　從祕密法生。</div>
<div class='lg-row'>祕密中祕密，　所有灌頂法，</div>
<div class='lg-row'>乃至授弟子，　一切大明等。</div>
<div class='lg-row'>此一切金剛，　最上灌頂句，</div>
<div class='lg-row'>諸大明成就，　諸最上事業。</div>
<div class='lg-row'>深信深正慧，　成就妙愛法，</div>
<div class='lg-row'>彼一行相應，　即平等三昧。</div>
<div class='lg-row'>行人生尊重，　歡喜施諸法，</div>
<div class='lg-row'>阿闍梨加持，　施已得成就。</div>
<div class='lg-row'>癡法癡相應，　即癡法所集，</div>
<div class='lg-row'>儞尸迦癡法，　癡金剛自性；</div>
<div class='lg-row'>瞋法瞋相應，　即瞋法所集，</div>
<div class='lg-row'>儞尸迦瞋法，　瞋金剛自性；</div>
<div class='lg-row'>貪法貪相應，　即貪法所集，</div>
<div class='lg-row'>儞尸迦貪法，　貪金剛自性；</div>
<div class='lg-row'>慧法慧相應，　即金剛所集，</div>
<div class='lg-row'>彼大明賢聖，　金剛祕密等。</div>
<div class='lg-row'>二手互相授，　如來所證明，</div>
<div class='lg-row'>弟子頂受已，　此阿闍梨法，</div>
<div class='lg-row'>諸佛方便說，　此大明最上。</div>
<div class='lg-row'>一切法無二，　清淨光明相，</div>
<div class='lg-row'>是故此相應，　依法常所作。</div>
<div class='lg-row'>此諸佛所說，　最上大明行，</div>
<div class='lg-row'>越此者愚癡，　不得上成就。</div>
<div class='lg-row'>自性自身法，　五垢常所染，</div>
<div class='lg-row'>後安住大智，　當念五甘露。</div>
<div class='lg-row'>彼入嚩羅等，　見如是色相，</div>
<div class='lg-row'>大明法相應，　彼五種甘露。</div>
<div class='lg-row'>身起虛空中，　金剛吽字生，</div>
<div class='lg-row'>還復從空下，　妙蓮華出生，</div>
<div class='lg-row'>唵字甘露法，　彼復入於中，</div>
<div class='lg-row'>二祕密相應，　如水精色光，</div>
<div class='lg-row'>是名密中密。　而為大智日，</div>
<div class='lg-row'>普句召一切，　十方世界中，</div>
<div class='lg-row'>同此甘露法。　五精進亦然，</div>
<div class='lg-row'>觀想而成就，　從三字出生，</div>
<div class='lg-row'>及虛空種子。　彼別法不成，</div>
<div class='lg-row'>安怛哩陀那，　此平等所轉，</div>
<div class='lg-row'>是最上所說。　佛菩提成就，</div>
<div class='lg-row'>有四種方便，　菩提金剛等，</div>
<div class='lg-row'>一切相應教，　彼常所相應。</div>
<div class='lg-row'>成就為第一、　近成就第二、</div>
<div class='lg-row'>成就性第三、　大成就第四，</div>
<div class='lg-row'>此諸平等行，　是名四種法。</div>
<div class='lg-row'>四金剛枳拏，　最上智甘露：</div>
<div class='lg-row'>一、菩提空性，　二、種子所集，</div>
<div class='lg-row'>三、影像出生，　第四、文字相，</div>
<div class='lg-row'>此等名四法，　親近所成就。</div>
<div class='lg-row'>最上智甘露，　六種相應事，</div>
<div class='lg-row'>六法若相應，　得最上成就。</div>
<div class='lg-row'>所謂成就法、　最上成就生、</div>
<div class='lg-row'>現食與禪定、　及彼持命法、</div>
<div class='lg-row'>住三摩地念，　此六種相應。</div>
<div class='lg-row'>有十種根本，　一切處自住，</div>
<div class='lg-row'>現飲食所說，　別別欲飲食，</div>
<div class='lg-row'>五欲法平等，　即五佛相應。</div>
<div class='lg-row'>住禪定儀法，　彼禪定五種，</div>
<div class='lg-row'>所謂尋與伺、　喜受與樂受、</div>
<div class='lg-row'>及心一境性，　此名五種定。</div>
<div class='lg-row'>祕密有三種，　彼尋伺相應，</div>
<div class='lg-row'>有三種喜受，　樂受四種集。</div>
<div class='lg-row'>自心五種住，　智出生盡知，</div>
<div class='lg-row'>一切佛寂靜，　諸欲性安住，</div>
<div class='lg-row'>五智我自在，　五實際自觀。</div>
<div class='lg-row'>彼賓拏噌卑，　決定純一法，</div>
<div class='lg-row'>五色相大寶，　安住於正念。</div>
<div class='lg-row'>安住自心明，　日輪中影像，</div>
<div class='lg-row'>寂靜現月寶。　安住持地念，</div>
<div class='lg-row'>寂滅金剛等，　從取相所生。</div>
<div class='lg-row'>五界諸有相，　菩提金剛觀，</div>
<div class='lg-row'>一、陽焰明相，　第二、為煙相，</div>
<div class='lg-row'>三、虛空明相，　第四、燈焰明，</div>
<div class='lg-row'>五、世間常明，　皆虛空集現。</div>
<div class='lg-row'>安住金剛道，　變化虛空界，</div>
<div class='lg-row'>如念而觀想，　彼相所變化，</div>
<div class='lg-row'>此正念正知，　彼光明所生，</div>
<div class='lg-row'>慧方便等持，　一切性平等。</div>
<div class='lg-row'>心圓滿相應，　影像中觀想，</div>
<div class='lg-row'>彼正智出生，　三摩地心想。</div>
<div class='lg-row'>現飲食安住，　彼一切加持，</div>
<div class='lg-row'>安住禪定智，　得五種通性。</div>
<div class='lg-row'>彼決定影像，　菩薩所觀察，</div>
<div class='lg-row'>常住總持觀，　金剛手平等。</div>
<div class='lg-row'>正念善相應，　光曼拏羅生，</div>
<div class='lg-row'>三摩地光中，　離一切障等。</div>
<div class='lg-row'>心住心妙相，　月金剛相應，</div>
<div class='lg-row'>作最上句召，　如心所作等。</div>
<div class='lg-row'>大明相相應，　說菩提妙句，</div>
<div class='lg-row'>自心曼拏羅，　想儀軌相應。</div>
<div class='lg-row'>彼心智影像，　想最上成就，</div>
<div class='lg-row'>現諸相相應。　彼六月觀想，</div>
<div class='lg-row'>諸欲最上樂，　一切處相轉。</div>
<div class='lg-row'>彼大智成就，　敬愛法所生，</div>
<div class='lg-row'>諸部眾相應。　彼金剛橛等，</div>
<div class='lg-row'>敬愛法作護，　彼所作相應。</div>
<div class='lg-row'>此大蓮華教，　廣大智所作，</div>
<div class='lg-row'>踰室多變化，　一切所取等。</div>
<div class='lg-row'>四種印圍繞，　曼拏羅儀軌，</div>
<div class='lg-row'>於中自所作，　漸略一切相，</div>
<div class='lg-row'>作諸金剛地。　彼菩提觀想，</div>
<div class='lg-row'>四種微妙歌，　諸賢聖心現。</div>
<div class='lg-row'>想三金剛地，　智身所觀想。</div>
<div class='lg-row'>彼種種色相，　如自心所住，</div>
<div class='lg-row'>自因及自果，　種種灌頂義。</div>
<div class='lg-row'>祕密大明法，　諸大明法印，</div>
<div class='lg-row'>六種轉輪王，　烏瑟膩沙相。</div>
<div class='lg-row'>此大明王等，　四富樂大力，</div>
<div class='lg-row'>一切欲了知，　金剛大主宰。</div>
<div class='lg-row'>一切禪定輪、　及一切灌頂，</div>
<div class='lg-row'>諸儀軌相應，　大智所攝受。</div>
<div class='lg-row'>身語心金剛，　無二成就法，</div>
<div class='lg-row'>如先所說色，　金剛持明士。</div>
<div class='lg-row'>自身曼拏羅，　此說大成就，</div>
<div class='lg-row'>大烏瑟膩沙，　無著相應相。</div>
<div class='lg-row'>彼近成就法，　軍拏利影像，</div>
<div class='lg-row'>本尊相應法，　作大明成就。</div>
<div class='lg-row'>彼大成就時，　佛影像主尊，</div>
<div class='lg-row'>此一切金剛，　祕密勝相應。</div>
<div class='lg-row'>此諸佛法分，　成最上成就，</div>
<div class='lg-row'>別法不成就，　此最上所生。</div>
<div class='lg-row'>千俱胝劫數，　稱讚諸佛名，</div>
<div class='lg-row'>求成就相應，　所生常親近。</div>
<div class='lg-row'>相應金剛蓮，　此說近成就，</div>
<div class='lg-row'>成就法所說，　謂吽、發、吒字，</div>
<div class='lg-row'>自性寂靜門，　是大成就義。</div>
<div class='lg-row'>諸佛大勝尊，　大執金剛句；</div>
<div class='lg-row'>諸佛鳥卑夜，　諸法諸法性。</div>
<div class='lg-row'>所有羯磨相，　即相應無著，</div>
<div class='lg-row'>曼拏羅出生，　諸所聞三昧。</div>
<div class='lg-row'>先作三昧護，　金剛身、語、心，</div>
<div class='lg-row'>烏瑟膩三昧，　如儀軌出生。</div>
<div class='lg-row'>彼彼羯磨相，　自輪智光明，</div>
<div class='lg-row'>如所說成就，　曼拏羅觀想。</div>
<div class='lg-row'>依法如所聞，　彼身所作住，</div>
<div class='lg-row'>彼勿作破壞，　越諸觀想法。</div>
<div class='lg-row'>彼一切句召，　自輪金剛橛，</div>
<div class='lg-row'>金剛橛大明，　不越諸步相。</div>
<div class='lg-row'>勿生忿怒心，　當受諸佛勅，</div>
<div class='lg-row'>作種種三昧。　勿破諸義利、</div>
<div class='lg-row'>勝金剛成就、　禁縛等諸法。</div>
<div class='lg-row'>忿怒王所出，　金剛橛大明，</div>
<div class='lg-row'>頂心等諸處，　依法而觀想。</div>
<div class='lg-row'>遠離諸苦毒，　及破壞諸惡，</div>
<div class='lg-row'>而彼金剛橛，　一切皆相應。</div>
<div class='lg-row'>如儀軌出生，　相應大明等，</div>
<div class='lg-row'>成就諸事業，　持誦及出生，</div>
<div class='lg-row'>及諸護摩法，　忿怒曼拏羅。</div>
<div class='lg-row'>息災寂靜心、　增益增益意、</div>
<div class='lg-row'>敬愛敬愛心、　忿怒忿怒字，</div>
<div class='lg-row'>如是四種法，　攝一切成就。」</div>
</div><p>爾時，一切如來答諸菩薩所問法已，令諸菩薩斷諸疑惑，即得離疑身語心業，於自身語心皆得安住金剛堅固身語心法。是諸如來即時咸各默然而住。</p>
<p>爾時，彼諸菩薩摩訶薩咸各稱讚一切如來，作如是言：</p>

<div class="lg regular" style="margin-left:1em;"><div class='lg-row'>「歸命一切如來身，　頂禮歸命一切語，</div>
<div class='lg-row'>歸命一切如來心，　頂禮歸命諸所作。</div>
<div class='lg-row'>身諸心業三金剛，　從彼三業而所得，</div>
<div class='lg-row'>佛與眾生無等等，　作何行法求成就？</div>
<div class='lg-row'>一切諸佛無所壞，　成就行人大主宰，</div>
<div class='lg-row'>云何遠離諸罪業？　若遠離已得何果？」</div>
</div><p>爾時，一切如來亦各稱讚彼諸菩薩，作如是言：</p>

<div class="lg regular" style="margin-left:1em;"><div class='lg-row'>「善哉菩薩摩訶薩！　善哉菩提大主宰！</div>
<div class='lg-row'>善哉菩提大妙音！　善哉菩提大最上！</div>
<div class='lg-row'>諸佛自在吉祥尊，　菩提金剛親教師，</div>
<div class='lg-row'>了一切想皆如幻，　即成即壞諸所作。</div>
<div class='lg-row'>若了罪法非有罪，　於其福果亦復然；</div>
<div class='lg-row'>若了罪福二俱非，　彼得趣向菩提行。</div>
<div class='lg-row'>非彼語言為所依，　即得一切無所壞，</div>
<div class='lg-row'>所有惡趣非所生，　彼大菩提不難得。</div>
<div class='lg-row'>彼先所作罪業因，　此惡果報名地獄；</div>
<div class='lg-row'>若彼地獄生無生，　此地獄果無所得。</div>
<div class='lg-row'>所有無數諸法印，　安住菩提大金剛，</div>
<div class='lg-row'>最上離取正了知，　無邊眾生相應住。</div>
<div class='lg-row'>離取、非取一切業，　彼諸所作非主宰，</div>
<div class='lg-row'>彼正所作大成就，　一切事業皆平等。」</div>
</div><p>爾時，一切菩薩摩訶薩得聞諸佛宣說一切金剛大悲所生甚深正法又復歡喜，作是稱讚：</p>

<div class="lg regular" style="margin-left:1em;"><div class='lg-row'>「善哉善哉世所尊！　善哉善哉大牟尼！</div>
<div class='lg-row'>善哉善哉大妙法！　善哉善哉大悲者！</div>
<div class='lg-row'>大哉普賢悲愍行，　最上廣大淨無垢，</div>
<div class='lg-row'>作諸忿怒羯磨法，　令諸眾生入佛性。」</div>
</div><p>爾時，一切如來復告諸菩薩摩訶薩言：「諸善男子！汝等聞此一切如來祕密灌頂大集會法勿生驚怖，又復於中勿生輕謗，應當安住三摩鉢底。何以故？菩提金剛實際生故、瞋金剛性彼廣大故、離縛大明所攝受故。」</p>
<p>是時諸菩薩摩訶薩異口同音又復稱讚一切如來，作如是言：</p>

<div class="lg regular" style="margin-left:1em;"><div class='lg-row'>「三世金剛實際生，　寂滅離障而清淨，</div>
<div class='lg-row'>諸佛最上大自在，　歸命金剛勝三業。</div>
<div class='lg-row'>所有色、受、想、行、識，　六根、六塵皆如幻，</div>
<div class='lg-row'>地、水、火、風及虛空，　歸命菩提心所現。</div>
<div class='lg-row'>彼貪、瞋、癡諸染法，　常行金剛法相應，</div>
<div class='lg-row'>種種皆住於實性，　歸命菩提心廣現。</div>
<div class='lg-row'>若取一切樂法相，　彼法自性無所動，</div>
<div class='lg-row'>因果自性心所生，　離心有相諸法性。</div>
<div class='lg-row'>貪等過失及諸障，　皆住金剛無所生，</div>
<div class='lg-row'>而彼菩提心廣大，　歸命出現一切法。</div>
<div class='lg-row'>此住清淨無初等，　智慧方便法所生，</div>
<div class='lg-row'>祕密灌頂常相應，　菩提金剛常歸命。</div>
<div class='lg-row'>若觀此法為最上，　彼彼三種成就義，</div>
<div class='lg-row'>行人決定當圓滿，　菩提金剛常歸命。</div>
<div class='lg-row'>若作金剛成就法，　當離一切劣成就，</div>
<div class='lg-row'>尊重諸佛生淨信，　菩提金剛常歸命。</div>
<div class='lg-row'>今此祕密集會教，　若得聞者尚希有，</div>
<div class='lg-row'>況復讀誦、若思惟、　尊重、供養及書寫？</div>
<div class='lg-row'>此獲功德無有窮，　菩提金剛常歸命。</div>
<div class='lg-row'>息災等法諸儀軌、　大明印契及行相，</div>
<div class='lg-row'>如理所作皆成就，　菩提金剛常歸命。</div>
<div class='lg-row'>今此最上祕密法，　若有見聞隨喜者，</div>
<div class='lg-row'>能生一念淨信心，　所獲功德無邊際，</div>
<div class='lg-row'>況復行人依此法，　修習祕密行相應？</div>
<div class='lg-row'>此功德聚廣已宣，　菩提金剛常歸命。」</div>
</div><p>爾時，一切如來聞諸菩薩作是稱讚已，咸各隨喜讚言：「善哉，善哉。諸菩薩眾善說此語，於諸法中而為主宰，最尊最上，從諸如來祕密集會祕密出生。」</p>
<p>作是言已，所有一切如來及諸菩薩摩訶薩眾咸各安住堅固三業，悉入金剛身語心性平等法中默然而住。</p>
<p>爾時，身金剛如來即復安住身平等法已，於一切如來身平等中默然而住。</p>
<p>又復，語金剛如來亦即安住三界所有一切語行已，於彼一切如來語平等中默然而住。</p>
<p>又復，心金剛如來亦即安住三界所有一切心法已，於彼一切如來心平等中默然而住。</p>
<p>佛說此經已，一切大眾聞佛所說咸各歡喜信受奉行。</p>
</div>
<p class='juan'>佛說一切如來金剛三業最上祕密大教王經卷第七</p>
</div><!-- end of div[@id='body'] -->
</body></html>