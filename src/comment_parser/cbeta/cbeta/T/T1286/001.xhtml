<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>堅牢地天儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1286
<div class='div-jing'>
<p class='juan'><a id='mulu1' />堅牢地天儀軌</p><p class="byline">中天竺國大那蘭陀寺善無畏奉　詔譯<span class='note-inline'>(亦名輸娑迦羅三藏)</span></p><p>爾時堅牢地天及大功德天。俱共從座而起白佛言。世尊。若有比丘比丘尼優婆塞優婆夷童男童女等常攝五根繫念至心我地天及功德天。禮拜恭敬供養及念誦我真言者。我恒常出地味資潤彼人。令其身中增益壽命。是地精氣充溢。行者身中得色力。得念得喜得精進。得大智慧得辯財。得三明六通。人天愛敬得無比無盡大福德。譬如輪王聖主福德。得在在處處行者所住之處。譬如忉利天園觀。此生彼生及千生萬生無極。得巨多廣大福。得日日千萬眷屬掬養。亦無量無數有情艱難之類。活備資生庫倉充溢七珍無限。象寶馬寶及輪寶隨心女寶。即不呼自來限死生。如是法行比丘。或以種種金銀寶珠種種資生種種穀米具足供給。如是繫念從初夜至中後夜。坐臥行立念法心無彼外緣。行者為營寺舍或造一屋或一樹林或復衣食坐臥床鋪。於病患湯藥種種資生常供給之。彼得如是無乏少。已身得安穩無有憂愁。心常歡喜得好福田成就法器。如是施已。當來之世得大果報。深心樂法不生惡道不造惡法。我如是護彼人即得修慈悲心。如是種種勝妙善根增長不減。佛言善哉善哉。此是汝等精進之心。於大乘中速能增長福之力。</p>
<p>爾時地神堅牢及功德天。相與白佛言。為欲利益安樂故說心真言。爾時佛告地神功德言。汝等善哉為利益一切眾生欲說神呪。隨汝恣意說。即說呪曰。</p>
<p class="dharani">曩莫三曼多母馱南<span class='note-inline'>(一)</span>唵<span class='note-inline'>(二)</span>鉢羅<span class='note-inline'>(二合)</span>婆<span class='note-inline'>(三)</span>囉怛儞<span class='note-inline'>(四)</span>設哩三曼多<span class='note-inline'>(五)</span>阿馱阿馱<span class='note-inline'>(六)</span>阿豆阿豆<span class='note-inline'>(七)</span>比里底毘比里底毘曳<span class='note-inline'>(八)</span>莎訶</p>
<p>若有人誦持此呪滿足十萬遍。為最初法。誦呪供養地天者。富貴無極七珍無限。速成一切悉地。</p>
<p>又次說根本身印。</p>
<p>合掌以二頭指及二小指叉在掌中。二中二無名直立頭相拄。以二大指並立。押二頭指側大指來去。成辦諸事業。</p>
<p>復次說諸成就護摩之法。以稻穀華護摩。得五穀豐登成就。</p>
<p>又法以闍底華護摩。蠶養千斤成就。</p>
<p>又法以粳米護摩。得無盡福德及殖生生福田。</p>
<p>又法一神居住之處。眾人來集其所護摩。得巨多富。</p>
<p>又法以大麥小麥護摩。富貴。</p>
<p>又法以兢婁草護摩。得無數六畜財。</p>
<p>又法大藥叉住古墓前。以闍底華護摩。得大富。</p>
<p>又法以含華護摩。得人愛。</p>
<p>又法福神所住欲呼得者。以青馬尾各絕截一寸二十一支。每時護摩念。福神必來付我身。</p>
<p>又法青馬屎。以前地天明加持二十一遍。即壇上及倍人乞大竈額上塗。即得如意富。</p>
<p>又法以青馬額髮毛。福神祭二十一支。福神必悅授福。</p>
<p>又法有福人家竈額上土取。臘月八日持來我所安置。必得富。取土時用前天呪二十一遍。須達多優婆塞。壇畢理優婆塞。福寶光明優婆夷。行此法。</p>
<p>又法土氣強盛。為四眾致刑罰。又以前明加持得除差。</p>
<p>又法長者家碓下土取護摩。必得富。</p>
<p>又法長者墓口裏土取護摩。又得富。</p>
<p>可畫堅牢地神像法。</p>
<p>男天肉色。左手持鉢盛華。右手掌向外。女天白肉色。右手抱當心。左<span class='corr'>手</span>抱當股。</p>

<p class='juan'>地天儀軌一卷</p></div>
</div><!-- end of div[@id='body'] -->
</body></html>