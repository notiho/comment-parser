<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣大寶樓閣善住祕密陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />廣大寶樓閣善住祕密陀羅尼經卷中</p><p class="byline">大唐天竺三藏菩提流志奉　詔譯</p>
<div class='div-pin'><a id='mulu6' />
<p class='h1'>◎持心呪法品第四</p><p>持心呪者誦百千遍得見一切如來。若誦二百千遍得見一切佛土。若誦三百千遍得入一切壇場。悉得成就一切呪法。若誦四百千遍得於仙人中轉輪王。若誦五百千遍得入一切阿修羅宮中。若誦六百千遍得見一切伏藏。若誦七百千遍即了過去知宿命事。若誦八百千遍即得寶印三摩地。若誦九百千遍得一切菩薩神變加持。若誦十百千遍得一切如來灌頂佛地。與一切如來同會。如是倍增而獲無量殊勝功德。若造五逆罪誹謗聖人誹謗正法。應入阿鼻地獄者。誦呪一千遍。所作罪業悉皆消滅。得不退位悟宿命智。眼耳鼻舌身意六根清淨。增長無量殊勝功德。兼獲世間種種事業隨意成就。</p>
<p>復次說雄黃法。取好雄黃一小兩許置赤銅器中。從月十三日身自洗浴。著鮮淨衣喫三白食。謂酥乳酪。於世尊前呪十萬遍。至十五日夜所呪雄黃現三種相。若煖若煙若光焰即得成就。若其煖時持呪之人身隱不現。阿修羅窟門開見一切宮殿悉皆得入。若意樂所作皆得成就。即得仙人轉輪王位。取少雄黃點自額上。若見煙出即點眼上。當見一切菩薩宮殿住處。又見一切金剛種性。遠離一切諸惡魔眾。得達一切法藏。隨所去處皆得通達。若見光焰即騰虛空。得見光焰陀羅尼三摩地。得入三十三諸天中王所欲皆得。若於山頂誦呪。得為一切眾生尊重所求皆得。一切贍部人咸來恭敬。於水池邊誦此呪一千八遍。一切諸龍皆悉降伏。取白芥子呪千遍散擲虛空。即便大雨降伏諸龍。若日日誦持即得種種殊勝吉祥。取一瓶水以因陀羅呵悉多藥<span class='note-inline'>(白及藥也)</span>及鉢羅奢<span class='note-inline'>(赤藥也)</span>白芥子。并欝金香紫檀白檀等香各一小兩半。內前瓶中誦呪一萬遍。取此香水洗浴一切大病患人皆得除差。及滅一切罪障。所有符書[示*厭]禱皆悉消滅。獲得一切殊勝吉祥。若有婦人意欲求男。以此水洗浴即便生男。若有諸人誦持餘呪無能驗者。以此水洗浴即便有驗。如是一切速得成就。及餘事業亦得成就。</p>
</div>
<div class='div-pin'><a id='mulu7' />
<p class='h1'>誦隨心呪法品第五</p><p>誦隨心呪者滿一萬遍。所有障礙諸鬼神等。悉來敬禮持呪者足。作如是言。救護我等勿斷我命。所使我者決定得了。若誦二萬一千遍者。即使得一切天龍為天中主。所出言辭天皆奉行。若誦三萬遍一切藥叉羅剎咸悉伏從<span class='note-inline'>(四萬遍梵本闕)</span>若誦五萬遍所欲追攝。若天若龍若藥叉若迦樓羅若緊那羅阿修羅摩睺羅。及仙人婇女沙門婆羅門剎利種種人等。以安悉香及白芥子燒之若誦六萬遍得無垢三摩地。若誦七萬遍得作仙人轉輪王。若誦八萬遍執金剛手菩薩及與眷屬來現其前。若誦九萬遍得諸菩薩施與無畏。若誦十萬遍得盡見過去如來。隨意所適無有隨礙。得一切陀羅尼經論一切如來加持。令證無上菩提。及得種種出世間法皆得成就。諸佛如來無不隨喜。</p>
</div>
<div class='div-pin'><a id='mulu8' />◎
<p class='h1'>雜呪品第六</p><p>壇前欲坐誦此呪曰。</p>
<p class="dharani">唵摩尼軍荼利吽吽莎訶</p>
<p>誦七遍然後坐。作餘護持法。</p>
<p>次結界呪曰。</p>
<p class="dharani">唵摩尼微射曳達羅達羅吽吽莎訶</p>
<p>誦此呪呪白芥子七遍。散於壇中便成結界。</p>
<p>次結十方界呪曰。</p>
<p class="dharani">唵膩嚩㗚多摩尼阿盧止囉枳㗚底吽吽泮吒</p>
<p>誦此呪呪香水。和白芥子百八遍散灑十方。</p>
<p>辟毘那夜迦呪曰。</p>
<p class="dharani">唵摩尼鉢囉婆嚩儞賀囉賀囉吽泮莎訶</p>
<p>誦此呪呪灰水二十一。遍散於十方。</p>
<p>頂髻呪曰。</p>
<p class="dharani">唵伐質囉摩儞帝瑟吒帝瑟吒吽吽泮泮</p>
<p>誦此呪七遍以呪自身手以摩自頭頂。</p>
<p>護衣呪曰。</p>
<p class="dharani">唵摩尼微布黎地唎吽泮吒</p>
<p>誦此呪呪香水灑衣上。</p>
<p>洗手呪曰。</p>
<p class="dharani">唵[口*物][口*柱]<span class='note-inline'>(丁廋反)</span>筏底訶囉訶囉摩訶摩儞吽吽泮</p>
<p>誦此呪呪水。洗手及周灑身上。</p>
<p>洗浴呪曰。</p>
<p class="dharani">唵蘇涅隷摩羅伐底訶囉訶囉跛晚弭哩吽莎訶</p>
<p>誦此呪呪白芥子和水呪一百八遍浴身。</p>
<p>次結護呪曰。</p>
<p class="dharani">唵摩尼達哩吽吽泮吒</p>
<p>誦此呪用結護。一切香華果等及所用之物。皆用此呪而結護之。</p>
<p>結索呪曰。</p>
<p class="dharani">唵地哩地哩微摩羅迦哩吽吽泮吒</p>
<p>次散華呪曰。</p>
<p class="dharani">唵薩婆怛他伽多布社摩儞吽吽</p>
<p>所有香華皆誦此呪散之。散時亦誦。</p>
<p>塗香呪曰。</p>
<p class="dharani">唵薩婆怛他伽多乾陀摩儞馺頗囉拏吽吽</p>
<p>誦此呪呪香塗壇。</p>
<p>燒香呪曰。</p>
<p class="dharani">唵拾縛哩多摩尼阿勃羅古吒娑頗羅拏<span class='note-inline'>(上)</span>微伽低吽</p>
<p>然燈呪曰。</p>
<p class="dharani">唵什縛哩多始佉哩陀嚩哩吽吽泮吒</p>
<p>壇外施一切天鬼等呪曰。</p>
<p class="dharani">唵鉢囉嚩囉竭囉縛底娑囉娑囉吽吽</p>
<p>次上遏迦呪。亦於天神邊。日別散糠米花。誦此呪散之。呪曰。</p>
<p class="dharani">唵摩訶摩儞布囉耶達囉達囉吽吽</p>
<p>次壇中日別獻佛食誦此呪曰。</p>
<p class="dharani">唵摩訶摩儞微布犁吽吽婆囉婆囉吽吽</p>
<p>次獻火食呪曰。</p>
<p class="dharani">唵什縛囉薩普囉伽伽那鉢囉多囉尼吽吽</p>
<p>次把數珠呪曰。</p>
<p class="dharani">唵阿盧止囉摩儞鉢囉縛多耶吽</p>
<p>以此呪誦七遍已。即成就一切如來無量百千呪法。若准摸壇界。以此呪呪繩七遍。可用拼界道。</p>
<p>次結加趺坐呪曰。</p>
<p class="dharani">唵拔折囉摩儞迦囉緊枳唎枳唎吽吽泮吒</p>
<p><span class='note-inline'>(此呪是前結加趺坐呪前呪是欲令誦時呪應知)</span>。</p>
<p>次念誦時呪曰。</p>
<p class="dharani">唵蘇鉢囉縛底多吠藝摩儞摩儞莎訶</p>
<p>啟告諸佛願知呪曰。</p>
<p class="dharani">唵薩婆怛他伽多喃縛庾社鞞多囉多囉吽吽摩儞迦那寧莎訶</p>
<p>次請一切諸佛呪曰。</p>
<p class="dharani">唵蘇微布羅鉢囉鉢囉縛黎杜嚧杜嚧吽吽</p>
<p>次求願呪曰。</p>
<p class="dharani">唵薩婆怛他伽多地瑟吒質多僧洛叉跋社黎吽吽</p>
<p>誦此呪時當作是念。願一切諸佛等心擁護施堅固力。</p>
<p>次求菩薩願呪曰。</p>
<p class="dharani">唵蘇微布羅縛多寧訶囉訶囉吽</p>
<p>誦此呪時作如是念。願得妙廣博藏放無畏光。</p>
<p>請一切天龍呪曰。</p>
<p class="dharani">唵阿鼻娑摩耶拔質黎達囉達囉吽</p>
<p>當作是念。無邊三末耶金剛執持不可動壞。</p>
<p>次請四天王等呪曰。</p>
<p class="dharani">唵摩儞微迦縛低吽</p>
<p>侍者呪曰。</p>
<p class="dharani">唵濕婆摩儞呼嚧呼嚧吽</p>
<p>誦此呪用結護壇外供事弟子。</p>
<p>入道場呪曰。</p>
<p class="dharani">唵薩婆怛他伽多拔折唎儞達囉達囉吽吽</p>
<p>當於道場側跪地合掌。誦此呪已作如是念。願一切如來以金剛力加持我。</p>
<p>次獻一切佛及一切菩薩諸天等呪曰。</p>
<p class="dharani">唵微囉微囉制伽伽那縛泗儞囉呼囉呼吽</p>
<p>所有一切香花飲食。皆誦此呪用持上之。</p>
<p>次擁護身呪曰。</p>
<p class="dharani">唵摩儞蘇婆儞微伽縛低阿囉叉多摩尼吽</p>
<p>次發遣諸聖呪曰。</p>
<p class="dharani">唵薩婆怛他伽多俱盧儞低娑摩囉微伽低什縛羅什縛羅吽莎訶</p>
<p>此呪通一切處用。所謂送尊上遏伽香花飲食等。此上並是心呪。皆有殊勝威力。若有用者先誦八百遍。然後作法。但念誦成就一切善業。消滅一切惡業。一切苦惱皆悉解脫。諸佛如來為決定授記。當得作佛。先世惡業受持此呪。悉皆消散速證菩提。獲無量恒河沙等無量功德。速成正覺能轉法輪。</p>
</div>
<div class='div-pin'><a id='mulu9' />
<p class='h1'>結壇場法品第七</p><p>爾時世尊說壇場法。先擇勝地然後作壇。其壇場作四門。以五色彩畫。其彩於新器中和香。然後用之。其壇中心作一小壇。方圓二肘。以白檀香欝金香而塗飾之。其大壇四肘。以牛糞塗飾。其小壇中畫一佛像。其佛前作一蓮華。七寶莊嚴。於蓮華臺中畫作一輪。輪有百輻。有輞有齊以金飾輪。輪外畫焰光。其蓮華莖如毘琉<span class='corr'>璃</span>色。左邊畫執金剛菩薩。而作嗔相手執白拂<span class='note-inline'>(一本云左手把杵右手把鉞斧)</span>右邊畫寶光金剛菩薩。種種瓔珞以為嚴飾。一手擎寶珠。一手執白拂<span class='note-inline'>(一本云把數珠)</span>四角各畫四大天王。身著衣甲手執器仗。種種瓔珞而嚴飾之。作嗔怒相。其小壇中畫七珍堦道。於其壇上懸繒幡蓋。其壇大門向東而開。四角各置一金銀瓶。或無金瓶。瓦瓶金塗。中盛滿香水。及安妙花。銀瓶無者。亦應如是滿中盛乳。於小壇東門內南邊。畫吉祥天女。種種瓔珞而以莊嚴。北邊畫餉棄尼天女。壇中門應畫金剛使女神形。安八臂。種種瓔珞以為嚴飾。手執刀杖。於小壇上懸種種幡蓋。然三十二燈。種種花果散其壇上。於佛像前。置金香爐燒蘇合香。於小壇外。置銀香爐燒安悉香。於摩尼藥叉前燒蘇合香。於四天王前燒薰陸香及薩闍羅娑香<span class='note-inline'>(白膠香也)</span>於吉祥天女前燒白檀香。於餉棄尼天女前燒安悉香。於金剛使女前燒薩羅計香<span class='note-inline'>(青膠香也)</span>其諸天神各各別以飲食而供養之。其小壇四門外各立吉祥標。於其東門外畫鬼子母神。有七鬼子圍繞。於南門外畫大自在天神。於西門外畫花齒羅剎女。於北門外畫毘摩天女。有七婇女圍繞。於壇四邊上插畫三十二箭。其一一箭各畫懸五色彩帛纏之。壇四面懸五色幡。應作七種油餅。於大壇外更置三十二淨水盆。盆中安種種花。三十二淨水瓶。瓶內各別安漿。三十二香爐。然一百八燈。懸一百八琉蘇<span class='note-inline'>(花鬘是也)</span>散種種粖香然種種香。所謂安悉。薰陸。悉必栗迦香<span class='note-inline'>(苜蓿也)</span>栴檀。沈香。多伽羅<span class='note-inline'>(杜莖藥也)</span>蘇合。薩羅計<span class='note-inline'>(青膠香也)</span>五味香。龍腦香。麝香。欝金。紫檀等香。以為塗香。塗天神上。復以乳酪沙糖石蜜水各盛以八瓶。復以乳粥<span class='note-inline'>(所謂糠米菉豆胡麻牛酥相和作即是)</span>糠米飯歡喜團<span class='note-inline'>(所謂少糖糠米麰和蜜漿作之)</span>各有八盆。復盛四瓦椀油四瓦椀酥。四瓦椀沙糖。四瓦椀油麻。四瓦椀果子。四瓦椀七種穀子。作種種食散於壇外。所謂[飢-几+夾]餅。煎餅。小豆煎餅<span class='note-inline'>(所謂菉豆末和蒱桃漿作之)</span>油麻煎餅。無憂妙味餅。酥餅。沙糖餅。復於大壇西門外。置二香水瓶。并置所供養飲食。欲入道場時先誦此呪呪門兩邊香水瓶。呪曰。</p>
<p class="dharani">唵摩訶毘布羅<span class='note-inline'>(一)</span>鉢羅底<span class='note-inline'>(丁以反二)</span>瑟恥多悉睇<span class='note-inline'>(三)</span>阿鞞詵者<span class='note-inline'>(四)</span>麼吽<span class='note-inline'>(二合)</span>薩婆怛他伽多鼻灑鷄<span class='note-inline'>(五)</span>婆囉婆囉<span class='note-inline'>(六)</span>三婆囉三婆囉<span class='note-inline'>(七)</span>吽吽<span class='note-inline'>(八)</span></p>
<p>此呪加持灌頂瓶水。誦此呪者。能除先世以來所有惡業。令得身心清淨。一切諸佛皆來。擁護攝受而為授記施其無畏。所有事業。能令成就得入如來三摩地。悟甚深法。忍登佛道場成等正覺。</p>
</div>
<div class='div-pin'><a id='mulu10' />
<p class='h1'>畫像品第八</p><p>爾時世尊告諸大眾。我今說畫像法。而能成就一切事業。應取新白㲲未割線者。或一肘或二肘三肘四肘。乃至七肘四方令等。畫一如來。坐師子座作說法像。於像右邊畫執金剛菩薩。為赤白紅色。有十二臂皆執刀杖。有四面。正前一面端正歡喜。左邊一面作嗔相。右邊一面有牙上出。又一面皺眉可畏相。又怒兩目。以種種瓔珞而嚴飾之。坐蓮花臺半加而坐。如來左邊畫摩尼金剛菩薩。有四面前面歡喜。右面青色。作摩訶迦羅天面。左面緣色。半作師子面半作人面。後面嗔相。皺眉露齒作淺綠色。有十六臂。右手把如意珠作奉佛相。左手持蓮華。一手施無畏。謂仰展五指如低。二手合掌。餘手皆執諸器杖。所謂三鋒槊輪刀金剛杵華篋數珠澡瓶利劍經夾寶塔須彌山。於蓮華臺上半跏而坐。於其座下。作餉棄尼天女。有八臂。胡跪合掌作供養佛相。金剛手菩薩座下。作吉祥天女。胡跪執種種寶器。供養如來相。於吉祥天女後。畫使者天女。作笑面。有四臂。種種瓔珞而為嚴飾。手持刀杖。使者餉棄尼天女後。畫花齒羅剎女。身著素服。以手持花瞻仰如來。於大像前畫作七寶蓮華。而有千葉。琉璃為莖。其上作千<span class='corr'>輻</span>輪有輞。四面皆艶光。其下畫作四天王。種種嚴飾手執刀杖。七寶蓮華下作七寶池。於池岸上作多眾仙人。皆悉胡跪。或持花或持寶。或手持香鑪或手持數珠。各異嚴持瞻仰如來而為供養。於大像上。畫梵天帝釋大自在天。散花供養。勿以皮膠和於彩色。其畫像人應受八關齋戒。誦呪之者。著新淨衣食三白食。於月八日。在如來前如法誦念。至十五日令滿一億遍。乃見自身而發光明。便悟無障礙慧眼。證清淨摩尼三摩地。於諸仙人得輪王位。親見一切如來。若誦一遍不墮一切惡趣。離諸貪嗔癡無諸嫉妬。成一切功德。攝受一切善根。諸佛如來之所護念。常來安慰。能攝一切諸天。一切天龍藥叉乾闥婆迦樓羅緊那羅摩睺羅伽人非人等。皆來供養。國王大臣常應恭敬。在於人間遊行無畏。諸波羅蜜皆速成就。其有但受持讀誦者。無量功德。若能如法結壇場畫像備諸壇法。彼人功德與佛無異。為諸人天之所敬養。諸佛如來授記此人。決定證於無上菩提。不復受胎藏之身。所生之處皆蓮華中。常於佛前。與諸菩薩同坐一處。</p>
</div>
<div class='div-pin'><a id='mulu11' />
<p class='h1'>護摩品第九</p><p>爾時如來。復為諸大眾說護摩法。先須清淨身心修淨梵行。然後作法。於一一法速令成就。發廣大利益諸眾生心護摩供養呪食燒之。誦此呪曰。</p>
<p class="dharani">唵薩嚩<span class='note-inline'>(二合)</span>訶鉢底[口*勃]路<span class='note-inline'>(二合)</span>暴婆<span class='note-inline'>(去)</span>吽吽泮吒莎訶</p>
<p>誦此呪時。應以油麻白芥子和酥。一呪一燒滿八千遍投之。能令一切呪法速得成就。伏諸一切障礙鬼神。一切惡鬼惡業惡友怨家。皆得調伏。一切惡夢災怪不祥之事。自然消散。以安悉香白芥子和酥。一呪一投火中。燒之滿八千遍。一切鬼神欲來惱者。頭自裂破。一切病患速得除愈。復以酥和白芥子誦呪。一呪一燒滿八千遍。得所住處無諸怨敵。若以天木香<span class='note-inline'>(松木是也)</span>和酥。一呪一投火中燒之滿八千遍。得斫迦邏囉闍住處。所念皆成。若以娑羅樹香<span class='note-inline'>(松梢也)</span>和酥及白芥子。於山峯上以呪燒之。如前遍數。諸阿素囉門自然而開。此人得作明仙王。若以乾陀囉樹<span class='note-inline'>(安悉香樹也)</span>或以龍花蘂香和白芥子油。於龍池邊一呪一燒滿八千遍。能降伏一切諸龍。須使皆得。須雨即雨。更無雷雹之難。以雜穀子及供養佛淨齋食。若為自他稱名誦呪。一呪一燒滿八千遍能令五穀豐熟以白鹽誦呪。一呪一燒滿八千遍。一切藥叉女皆來禮足言。勿傷我命隨意驅使。以蘇和糠米。一呪一燒滿八千遍。得大富貴。以胡椒對日。日東方時誦呪滿八千遍。一呪一燒。其人常得諸天擁護恒為利益。若於吉祥天女前。以油麻和白芥子燒之。得大財寶。若以遏迦木<span class='note-inline'>(謂杜仲木也)</span>長一尺截之。一呪一燒滿八百遍。得一切諸佛菩薩。悉知是人離諸業障。於一切世間出世間明呪。皆悉了悟。無諸疾病。於諸怨敵而得最勝。世間煩惱不能染著。由此明呪力故。諸有善業皆得成就。一切惡夢不祥之事。皆得消散。一切邪魅[示*厭]禱之橫。皆不著身。不墮邪見雜惡道中。</p>
<p>爾時佛告金剛密跡菩薩此陀羅尼王法有大威德。是一切諸佛如來心。是諸佛母。是諸如來轉大法輪。是諸如來入菩提路。是諸如來智慧法炬。是諸如來鳴大法䗍。是諸如來坐金剛座。是諸如來降伏魔軍。是諸如來最勝祕密。能除贍部洲眾生所有煩惱。能竭贍部洲眾生地獄餓鬼傍生之業。能除贍部洲眾生生老病死憂悲苦惱。</p>
<p>爾時世尊復告金剛密跡菩薩。我以佛眼觀諸如來。不能說此陀羅尼所有功德甚深妙法。此陀羅尼有如是最勝殊妙。非諸譬喻之所能盡。薄福少德下賤眾生。永不聞此陀羅尼名字。況復得見受持讀誦。若有聞見此陀羅尼者。是人已曾親近恒河沙諸佛菩薩。佛告金剛密跡菩薩。此如來心難解難。入若有善男子善女人。於百千萬劫。供養八十俱胝無量恒河沙諸佛菩薩。飲食衣服房舍臥具。百種湯藥幡蓋香花塗香末香。復以七寶滿三千大千世界。於日日中奉施諸佛。金剛菩薩於汝意云何。是善男子善女人功德多不。金剛密跡菩薩白佛言。世尊此人功德無量無邊。不可勝數。佛言若於如來心陀羅尼。能讀誦滿一遍者。此人功德勝前功德。諸佛如來說不能盡。若有善男子善女人。雖不讀誦但心念者。亦得如上無量功德。</p>
<p>爾時如來說是言已。眾中天龍藥叉乾闥婆迦樓羅緊那羅摩睺羅伽人非人等。一切大眾踊躍歡喜。發聲歎詠五體投地。合掌向佛白言世尊。佛出世間甚成希有。今佛世尊於贍部洲。能善建立置祕密陀羅尼心法。</p>
<p>爾時十方同會諸佛菩薩。咸讚釋迦如來言。善哉善哉。既同讚已各還本土。爾時釋迦牟尼世尊。以佛神力還娑婆世界。</p>
</div>
<p class='juan'>廣大寶樓閣善住祕密陀羅尼經卷中</p>
</div><!-- end of div[@id='body'] -->
</body></html>