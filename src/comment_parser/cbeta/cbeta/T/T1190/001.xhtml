<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聖妙吉祥真實名經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1190 [Nos. 1188, 1189]
<div class='div-xu'><a id='mulu1' />
<p class='h1'>大明太宗文皇帝御製真實名經序</p><p>蓋聞真實名經者。是諸如來超出有壞智身。極顯密微妙。正覺菩提其義深廣。猶如意大寶珠寶中最勝。故能利益有情增長福慧。超離塵垢脫除過愆。消弭煩惱解釋魔障。令彼一切清淨圓滿即登彼岸。昔曼殊室利。弘大慈悲發大誓願。以是最妙吉祥作大方便。敷揚奧旨拯拔輪迴。以此饒益功德無際。朕惟如來施教。但欲使人為善。夫為善者。為臣為忠為子為孝。忠臣孝子。行一事而不敢以忘君。出一言而惟恐以辱親。盡心於夙夜。而毫髮之欺蔽不敢以萌於心。鞠躬於朝夕。而頃刻之奉承不敢以違於志。心惟一於善。而無纖芥之惡。若是者則何有於愆尤煩惱。但為不善之人。不忠於君不孝於親。悖禮傷道積愆累惡。所謂報業亦如此人乎。施如仰面唾眱反見自污。背拳搏擊反見自傷。觸犯憲條身入狴犴即為地獄。如茲果報不爽絲忽。若此輩流。素蘊不忠不孝之心。一旦苟能改悟。移不忠以為忠。移不孝以為孝。去惡而為善。則即善人而已。朕弘垂愍念推廣慈仁。故以是經功德與之懺悔。猶熱濯寒泉頓得清涼。饑餐香積頓能成飽。貧窮卑賤即得高勝。年齡不永皆得長壽。諸種善根圓滿具足。若當露居而忽成樓宇。若涉波濤而忽遇舟航。如蓮華之出水不染淤泥。如鵾鵬之運遊逍遙雲漢。凡修善之士欲求佛道。堅持禁戒精進不已。能究竟是經。求真實顯密奧義。即得五眼清淨六識皆空。自然超萬有而無心。含萬動而恒寂。廓清塵習妙踐真如。是用光闡大猷敷贊玄化。彰述厥旨以翼流通。致力於斯者宜盡心焉。</p>
<p>永樂九年七月十五日</p>
</div>
<p class='juan'><a id='mulu2' />梵語阿耶曼祖悉哩捺麻捺機矴此云誦聖妙吉祥真實名經聖妙吉祥真實名經</p><p class="byline">元講經律論習<span class='corr'>密</span>教土番譯主聶崖沙門釋智譯</p>
<div class='div-jing'><p>敬禮孺童相妙吉祥。</p>

<div class="lg regular"><div class='lg-row'>復次吉祥持金剛　難調伏中勝調伏</div>
<div class='lg-row'>勇猛超出三界內　自在金剛密中勝</div>
<div class='lg-row'>眼如白蓮妙端正　面貌圓滿若蓮華</div>
<div class='lg-row'>自手執持勝金剛　時時仰上作拋擲</div>
<div class='lg-row'>復次第現忿等像　亦有無邊持金剛</div>
<div class='lg-row'>勇猛調伏難調者　具威猛相極怖畏</div>
<div class='lg-row'>於金剛尖出勝光　自手向上令拋擲</div>
<div class='lg-row'>有大慈悲及智慧　方便益生極殊勝</div>
<div class='lg-row'>具足喜樂安隱心　示有忿怒之形相</div>
<div class='lg-row'>於行正覺行中尊　眾皆來集身恭謹</div>
<div class='lg-row'>向彼如來末遏鑁　究竟正覺禮敬已</div>
<div class='lg-row'>於前恭敬伸合掌　端坐正念而告白</div>
<div class='lg-row'>遍主與我作饒益　益我慈悲於我故</div>
<div class='lg-row'>如幻網中成究竟　願我真實獲菩提</div>
<div class='lg-row'>有諸煩惱亂其心　不解泥中而沒溺</div>
<div class='lg-row'>為利一切有情類　令獲無上之果故</div>
<div class='lg-row'>究竟正覺出有壞　是有情師及導師</div>
<div class='lg-row'>亦大記句達真性　了知根心殊勝者</div>
<div class='lg-row'>彼出有壞之智身　是大頂旋言詞主</div>
<div class='lg-row'>亦是智身自超出　妙吉祥智勇識者</div>
<div class='lg-row'>誦彼殊勝真實名　是甚深義廣大義</div>
<div class='lg-row'>無比大義勝柔軟　初善中善及後善</div>
<div class='lg-row'>過去正覺等已說　於未來中當演說</div>
<div class='lg-row'>現在究竟等正覺　亦遍數數皆宣說</div>
<div class='lg-row'>大幻化網本續中　持大金剛持密呪</div>
<div class='lg-row'>如彼無邊諸佛勅　妙音宣暢今當說</div>
<div class='lg-row'>世尊究竟正覺等　願成真實持呪故</div>
<div class='lg-row'>如我決定未出間　當勤堅固而受持</div>
<div class='lg-row'>遠離煩惱令無餘　於諸謬解捨離故</div>
<div class='lg-row'>即以無別無異心　為諸有情願宣說</div>
<div class='lg-row'>密自在者持金剛　向如來前說是言</div>
<div class='lg-row'>告白畢已而合掌　以身恭敬坐其前</div>
<div class='lg-row'>復次釋迦出有壞　究竟正覺兩足尊</div>
<div class='lg-row'>於自面門殊勝舌　廣長橫遍令舒演</div>
<div class='lg-row'>顯現三種世界內　調伏四魔諸怨敵</div>
<div class='lg-row'>有情皆具三惡趣　為現清淨微笑相</div>
<div class='lg-row'>於其清淨梵音中　遍滿三種世界已</div>
<div class='lg-row'>為持金剛大力者　密自在主而答說</div>
<div class='lg-row'>具足有大慈悲者　汝為利益有情故</div>
<div class='lg-row'>具足智身妙吉祥　誦真實名是大益</div>
<div class='lg-row'>能作清淨除罪業　於我精勤應諦聽</div>
<div class='lg-row'>善哉吉祥持金剛　手持金剛汝善哉</div>
<div class='lg-row'>密主我為此事故　為汝巧妙令宣說</div>
<div class='lg-row'>汝今一心應諦聽　唯然末遏鑁善哉</div>
<div class='lg-row'>復次釋迦出有壞　一切密呪大種性</div>
<div class='lg-row'>密呪明呪持種性　於其三種令觀察</div>
<div class='lg-row'>世間及出世間性　顯作世間大種性</div>
<div class='lg-row'>殊勝廣大手印種　大種大髻應觀察</div>
<div class='lg-row'>言詞之主演偈頌　密呪王者具六種</div>
<div class='lg-row'>將令顯出於無二　無生法者自宣說</div>
</div><p class="dharani">啞阿<span class='note-inline'>(長呼)</span>依倚<span class='note-inline'>(引)</span>烏鄔<span class='note-inline'>(引)</span>[口*英]㗒<span class='note-inline'>(引一)</span>阿嗃<span class='note-inline'>(引)</span>[口*((起-巳+欠)-走+亢)]啞悉低<span class='note-inline'>(二合)</span>哆[口*紇]哩<span class='note-inline'>(二合)</span>低<span class='note-inline'>(二)</span>默捺沒隆<span class='note-inline'>(二合)</span>低<span class='note-inline'>(三)</span>囉<span class='note-inline'>(上聲)</span>[口*降]沒哆<span class='note-inline'>(四)</span>母怛默<span class='note-inline'>(五)</span>怛囉<span class='note-inline'>(二合)</span>咄不囉<span class='note-inline'>(二合)</span>低默<span class='note-inline'>(六)</span>唵<span class='note-inline'>(七)</span>末唧囉<span class='note-inline'>(二合)</span>帝疙折<span class='note-inline'>(二合)</span>捺[寧*各]<span class='note-inline'>(身切)</span>渴情捺不囉<span class='note-inline'>(二合)</span>默默捺呣呤<span class='note-inline'>(二合)</span>怛英默捺葛<span class='note-inline'>(二合)</span>也斡<span class='note-inline'>(引)</span>宜說囉啊囉鉢拶捺拽矴捺麻<span class='note-inline'>(此下十四頌。出現三十七菩提中圍。故讚金剛菩提心即是八十六名數)</span></p>

<div class="lg regular"><div class='lg-row'>如是正覺出有壞　究竟正覺啞中出</div>
<div class='lg-row'>啞者一切字中勝　是大利益微妙字</div>
<div class='lg-row'>諸境之內出無生　即此遠離於言說</div>
<div class='lg-row'>是諸說中殊勝因　令顯一切諸言說</div>
<div class='lg-row'>大供養者是大欲　一切有情令歡喜</div>
<div class='lg-row'>大供養者即大瞋　一切煩惱廣大怨</div>
<div class='lg-row'>大供養者是大癡　亦愚癡心除愚癡</div>
<div class='lg-row'>大供養者即大忿　即是忿恚之冤讎</div>
<div class='lg-row'>大供養者大貪欲　一切貪欲皆除斷</div>
<div class='lg-row'>大欲即是於大樂　大安樂者大喜足</div>
<div class='lg-row'>大境色與廣大身　大色并及大形像</div>
<div class='lg-row'>大明及與大廣大　大中圍者是廣大</div>
<div class='lg-row'>持於廣大智慧器　鉤煩惱鉤大中勝</div>
<div class='lg-row'>普聞妙聞皆廣大　顯中即是廣大顯</div>
<div class='lg-row'>解者執持大幻化　大幻化中成利益</div>
<div class='lg-row'>大幻化內喜中喜　大幻化中施幻術</div>
<div class='lg-row'>大施主中最為尊　大持戒中持殊勝</div>
<div class='lg-row'>於大忍辱即堅固　以大精進悉棄捨</div>
<div class='lg-row'>以大禪定住靜慮　以大智慧令持身</div>
<div class='lg-row'>具足大力大方便　大願勝智是大海</div>
<div class='lg-row'>大慈自性無量邊　亦是大悲勝智慧</div>
<div class='lg-row'>有大智慧具大智　大解即是大方便</div>
<div class='lg-row'>具大神通及大力　大力及與大速疾</div>
<div class='lg-row'>復大神通大名稱　大力令他令摧伏</div>
<div class='lg-row'>三有大山悉能壞　持大堅固大金剛</div>
<div class='lg-row'>大緊即是大雄勇　於大怖中施怖畏</div>
<div class='lg-row'>尊者大種即殊勝　上師密呪大殊勝</div>
<div class='lg-row'>住在於彼大乘相　大乘相中最殊勝</div>
</div><p>　<span class='note-inline'>(此下二十四頌三句。是出現眾明主中圍故讚清淨法界一百八名數)</span>。</p>

<div class="lg regular"><div class='lg-row'>廣大正覺眾明主　具大寂默大寂默</div>
<div class='lg-row'>大密呪中令出現　有大密呪自性理</div>
<div class='lg-row'>欲得十種到彼岸　住於十種彼岸中</div>
<div class='lg-row'>十彼岸到是清淨　即是十種彼岸理</div>
<div class='lg-row'>尊者十地自在者　住在於彼十地中</div>
<div class='lg-row'>具知十種之自性　持於十種清淨者</div>
<div class='lg-row'>十種義相義中義　自在寂默十力主</div>
<div class='lg-row'>作諸利益無有遺　具有十種大自在</div>
<div class='lg-row'>離彼無垢戲論主　真如自性清淨王</div>
<div class='lg-row'>言說真實不諱句　如其所說而依行</div>
<div class='lg-row'>於無二中說無二　住於真實邊際中</div>
<div class='lg-row'>無我師子具音聲　外道惡獸極怖畏</div>
<div class='lg-row'>遊行一切有義中　速疾猶若如來心</div>
<div class='lg-row'>勝及最勝勝怨中　於轉輪者施大力</div>
<div class='lg-row'>集中之師集中勝　集王集主集自在</div>
<div class='lg-row'>執持愛護大靈驗　大義不受他恩念</div>
<div class='lg-row'>句王句主能言詞　句中自在句無邊</div>
<div class='lg-row'>以真實句說真實　於彼四諦宣說者</div>
<div class='lg-row'>不還之中復不還　教如緣覺及獨覺</div>
<div class='lg-row'>種種決定超出中　彼諸大中獨一因</div>
<div class='lg-row'>苾芻羅漢即漏盡　調伏諸根并離欲</div>
<div class='lg-row'>獲得安樂無怖畏　成滿清涼亦無濁</div>
<div class='lg-row'>明解及與於神足　世間善逝勝明解</div>
<div class='lg-row'>於我不執不執我　住於二種諦理中</div>
<div class='lg-row'>能到輪迴之彼岸　所作已畢住露地</div>
<div class='lg-row'>於一智中而出現　以智慧器破一切</div>
<div class='lg-row'>法王妙法具顯現　於世間中勝明照</div>
<div class='lg-row'>以法自在法中王　能演妙道令宣說</div>
<div class='lg-row'>有義成就滿誓願　捨離一切諸虛妄</div>
<div class='lg-row'>無盡法界實離妄　勝妙法界極無盡</div>
<div class='lg-row'>具大福田勝福足　智中廣大殊勝智</div>
<div class='lg-row'>具足智者解有無　無二種中而積集</div>
<div class='lg-row'>諸常見中勝禪定　誓修靜慮是智王</div>
<div class='lg-row'>自解各各皆不動　最上勝者持三身</div>
<div class='lg-row'>具足正覺五身性　遍主五種智自性</div>
<div class='lg-row'>首冠莊嚴五覺性　持五種眼離執著</div>
<div class='lg-row'>令諸正覺皆增長　正覺尊子勝微妙</div>
<div class='lg-row'>勝智出有出生處　出現法中離三有</div>
<div class='lg-row'>獨一堅固金剛性　初生已作有情主</div>
<div class='lg-row'>現空性中自超出　勝智妙智如大火</div>
<div class='lg-row'>以大光明遍照耀　以智慧明令顯現</div>
<div class='lg-row'>是有情燈智慧炬　具大威勢顯光明</div>
<div class='lg-row'>是勝呪主明呪王　密呪王者作大益</div>
<div class='lg-row'>具大肉髻希有頂　大虛空主說種種</div>
<div class='lg-row'>是諸正覺勝自性　具足有情歡喜眼</div>
<div class='lg-row'>能令增長種種相　諸大仙等皆供讚</div>
<div class='lg-row'>令持三種之密呪　大記句者持密呪</div>
<div class='lg-row'>尊者守護三寶故　宣說最勝三乘法</div>
<div class='lg-row'>真勝有義之羂索　是大執持金剛索</div>
<div class='lg-row'>金剛鐵鉤大羂索</div>
</div><p>　<span class='note-inline'>(此下十頌句。是出現不動佛中圍。故讚大圓鏡智即七十一名數)</span>。</p>

<div class="lg regular"><div class='lg-row'>怖畏金剛施怖畏　金剛王者六面怖</div>
<div class='lg-row'>六眼六臂力具足　亦是骨相咬牙者</div>
<div class='lg-row'>曷辣曷辣具百面　是獄王主魔中王</div>
<div class='lg-row'>有力金剛能作怖　名稱金剛金剛心</div>
<div class='lg-row'>幻化金剛具大腹　金剛中生金剛主</div>
<div class='lg-row'>是金剛心如虛空　不動獨髮相嚴身</div>
<div class='lg-row'>所著大象生皮衣　大緊呵呵皆哮吼</div>
<div class='lg-row'>希希聲吼能作怖　若作笑者有響笑</div>
<div class='lg-row'>金剛喜笑大哮吼　金剛勇識大勇識</div>
<div class='lg-row'>金剛王者大安樂　金剛堅者大歡喜</div>
<div class='lg-row'>金剛吽者吽聲吼　器中執持金剛箭</div>
<div class='lg-row'>金剛劍斷令無餘　眾持金剛具金剛</div>
<div class='lg-row'>一種金剛能退敵　熾焰金剛施惡眼</div>
<div class='lg-row'>金剛頭髮如焰熾　金剛降臨大降臨</div>
<div class='lg-row'>具足百眼金剛眼　身中具有金剛毛</div>
<div class='lg-row'>金剛毛者獨一身　指甲增長金剛尖</div>
<div class='lg-row'>以金剛心皮堅硬　執金剛髮具吉祥</div>
<div class='lg-row'>以金剛鬘而莊嚴　呵呵響笑決定吼</div>
<div class='lg-row'>具六種字金剛聲　大柔和聲大音聲</div>
<div class='lg-row'>三世界中獨一音　遍虛空界聲哮吼</div>
<div class='lg-row'>諸有聲中皆殊勝</div>
</div><p>　<span class='note-inline'>(此下四十二頌。出現無量壽佛中圍。故讚妙觀察智即二百七十五名數)</span>。</p>

<div class="lg regular"><div class='lg-row'>真實無我真實性　即是真際無有字</div>
<div class='lg-row'>宣說空性眾中勝　甚深廣大聲哮吼</div>
<div class='lg-row'>即是法螺具大聲　亦法犍椎大音聲</div>
<div class='lg-row'>超越無住圓寂性　十方法中即大鼓</div>
<div class='lg-row'>無色有色中微妙　具種種相意中生</div>
<div class='lg-row'>具諸相者顯吉祥　執持影相使無餘</div>
<div class='lg-row'>無能過中大名稱　三界之中大自在</div>
<div class='lg-row'>住於最極聖道中　大興盛中之法幢</div>
<div class='lg-row'>三世界中一孺童　長老尊者四生主</div>
<div class='lg-row'>三十二相具莊嚴　三界所愛於中妙</div>
<div class='lg-row'>是世間解為勝師　是世勝師無怖畏</div>
<div class='lg-row'>救世間尊意無私　救中救者而無上</div>
<div class='lg-row'>盡空邊際悉受用　解一切中智慧海</div>
<div class='lg-row'>解散一切無明㲉　亦能破壞三有網</div>
<div class='lg-row'>能滅無餘諸煩惱　到彼輪迴大海岸</div>
<div class='lg-row'>勝智灌頂具頭冠　真實究竟令莊嚴</div>
<div class='lg-row'>滅除三種諸苦惱　滅三毒得三解脫</div>
<div class='lg-row'>決定解脫諸障難　住於如空平等中</div>
<div class='lg-row'>超越一切煩惱垢　能解三時及無師</div>
<div class='lg-row'>諸有情中即大尊　功德帶中之鬘帶</div>
<div class='lg-row'>諸有身中即解勝　虛空道中真實住</div>
<div class='lg-row'>持於如意大寶珠　遍主一切寶中勝</div>
<div class='lg-row'>圓滿是大如意樹　勝妙淨瓶大中勝</div>
<div class='lg-row'>能作有情諸利益　隨順有情而利益</div>
<div class='lg-row'>亦解善惡及時辰　遍主解記具記句</div>
<div class='lg-row'>解時及解有情根　亦能作於三解脫</div>
<div class='lg-row'>具足功德解功德　解法讚歎現吉祥</div>
<div class='lg-row'>吉祥之中最吉祥　吉祥名稱善名稱</div>
<div class='lg-row'>大止息中大法筵　大歡喜中大音樂</div>
<div class='lg-row'>恭敬承侍悉具足　勝喜名稱性吉祥</div>
<div class='lg-row'>具勝施勝是尊者　微妙歸處堪歸救</div>
<div class='lg-row'>於世怨中勝中勝　離一切怖無有餘</div>
<div class='lg-row'>頂髻及髻各分埵　頭髮摸拶戴頭冠</div>
<div class='lg-row'>五面具有五種髻　五髻各繫花髻帶</div>
<div class='lg-row'>即是禿髮大勤息　行淨梵行勝勤息</div>
<div class='lg-row'>大苦行者建苦行　微妙淨宮喬答彌</div>
<div class='lg-row'>梵婆羅門解淨梵　超圓寂時得淨梵</div>
<div class='lg-row'>脫離纏縛解脫身　解脫圓寂是圓寂</div>
<div class='lg-row'>超越悲哀滅悲哀　微妙決定近出離</div>
<div class='lg-row'>能除苦樂之邊際　離欲身中而超越</div>
<div class='lg-row'>不可比量無與等　非見非顯非朗然</div>
<div class='lg-row'>雖性不改亦普遍　微細無漏離種性</div>
<div class='lg-row'>無塵離塵即無垢　離失捨除放過愆</div>
<div class='lg-row'>最極寢寤覺自性　諸解諸明即微妙</div>
<div class='lg-row'>識心超越於法性　持理即是無二智</div>
<div class='lg-row'>離虛妄者默然成　修於三世正覺行</div>
<div class='lg-row'>正覺無垢亦無邊　最初正覺亦無因</div>
<div class='lg-row'>獨一智眼無垢染　具足智身即如來</div>
<div class='lg-row'>以句自在廣宣說　演勝丈夫法中王</div>
<div class='lg-row'>宣陳微妙殊勝處　詮說師子無與等</div>
<div class='lg-row'>於勝觀察殊勝喜　積聚威勢是入意</div>
<div class='lg-row'>熾焰光中吉祥相　手臂光耀令顯現</div>
<div class='lg-row'>殊勝大醫即尊者　能離痛刺無有上</div>
<div class='lg-row'>亦是諸藥枝茂樹　對治諸病大怨讐</div>
<div class='lg-row'>入意三界中殊勝　吉祥遊宿具中圍</div>
<div class='lg-row'>十方一切虛空界　建立法幢極微妙</div>
<div class='lg-row'>遊行唯一廣大傘　即具慈悲妙中圍</div>
<div class='lg-row'>吉祥蓮華舞自在　廣大邊主大寶傘</div>
<div class='lg-row'>具於正覺大威勢　持於一切正覺身</div>
<div class='lg-row'>是諸正覺大修習　是諸正覺唯正法</div>
<div class='lg-row'>金剛大寶灌頂相　諸大寶性即自在</div>
<div class='lg-row'>世間自在諸法性　持金剛者一切王</div>
<div class='lg-row'>一切正覺即大心　一切正覺在心中</div>
<div class='lg-row'>一切正覺之大身　亦是一切正覺語</div>
<div class='lg-row'>金剛日是具大明　金剛月是無垢光</div>
<div class='lg-row'>離欲等中是大欲　種種諸色熾焰光</div>
<div class='lg-row'>金剛跏趺正等覺　執持真實究竟法</div>
<div class='lg-row'>吉祥正覺蓮華生　亦能攝持正覺藏</div>
<div class='lg-row'>復持種種幻化王　廣大正覺持明呪</div>
<div class='lg-row'>聰明金剛即大劍　真實清淨殊勝字</div>
<div class='lg-row'>是廣大乘除苦惱　金剛法者廣大器</div>
<div class='lg-row'>金剛甚深唧哪唧　金剛智慧依義解</div>
<div class='lg-row'>諸到彼岸皆究竟　一切地中具莊嚴</div>
<div class='lg-row'>真實清淨無我法　真實智月殊勝光</div>
<div class='lg-row'>廣大精進幻化網　本續一切殊勝主</div>
<div class='lg-row'>金剛坐者具無餘　持於一切智慧身</div>
<div class='lg-row'>一切殊勝妙智慧　即於心地持往復</div>
<div class='lg-row'>一切正覺之大心　復持種種之化輪</div>
<div class='lg-row'>是一切體殊勝性　亦持一切體自性</div>
<div class='lg-row'>即無生法種種義　持於一切法自性</div>
<div class='lg-row'>廣大智慧剎那中　解持諸法無遺餘</div>
<div class='lg-row'>現解一切諸法者　勝持寂默真實際</div>
<div class='lg-row'>殊勝不動自性淨　持於正覺妙菩提</div>
<div class='lg-row'>一切正覺現於前　智火熾焰光顯盛</div>
</div><p>　<span class='note-inline'>(此下二十四頌。讚平等性智。故即是出現寶生佛中圍即一百四名數)</span>。</p>

<div class="lg regular"><div class='lg-row'>隨樂成就微妙義　一切惡趣悉清淨</div>
<div class='lg-row'>諸有情中殊勝尊　一切有情令解脫</div>
<div class='lg-row'>煩惱敵中獨勇猛　威猛能破愚癡怨</div>
<div class='lg-row'>具吉祥智而嚴身　執持堅固之惡相</div>
<div class='lg-row'>能令動於百種手　舉步相中而作舞</div>
<div class='lg-row'>吉祥百手皆圓滿　遍空界中令作舞</div>
<div class='lg-row'>大地中圍一界分　以一足跟堅踏之</div>
<div class='lg-row'>以足爪甲界分內　淨梵世界盡令押</div>
<div class='lg-row'>無二一義法之義　即微妙義無怖義</div>
<div class='lg-row'>亦種種識具色義　於心意識具相續</div>
<div class='lg-row'>體義無餘數歡喜　愛空之性殊勝智</div>
<div class='lg-row'>捨離三有之貪欲　<span class='corr'>三</span>有歡喜廣大者</div>
<div class='lg-row'>色貌鮮潔若白雲　光明殊勝如秋月</div>
<div class='lg-row'>亦如初出妙日輪　爪如赤銅光皎潔</div>
<div class='lg-row'>頭冠殊勝尖末青　勝髮亦復紺青色</div>
<div class='lg-row'>大寶光明具吉祥　正覺化身莊嚴具</div>
<div class='lg-row'>諸百世界皆令動　而能具彼神足力</div>
<div class='lg-row'>持於廣大實性念　四念住中靜慮王</div>
<div class='lg-row'>以七覺支為花香　即是如來功德海</div>
<div class='lg-row'>解八道支義理故　是解真實正覺道</div>
<div class='lg-row'>於諸有情大分著　亦如虛空無所著</div>
<div class='lg-row'>一切有情意中生　速疾猶如有情意</div>
<div class='lg-row'>解諸有情根與義　能奪有情諸心意</div>
<div class='lg-row'>亦解五蘊實性義　清淨五蘊令受持</div>
<div class='lg-row'>決定出彼諸邊際　亦能出於決定中</div>
<div class='lg-row'>向決定出道中住　宣說一切決定出</div>
<div class='lg-row'>拔十二支三有根　持於清淨十二種</div>
<div class='lg-row'>具有四諦之義相　解持八種之心識</div>
<div class='lg-row'>十二實義令具足　十六實性現體解</div>
<div class='lg-row'>以二十種成菩提　勝解一切正覺相</div>
<div class='lg-row'>一切正覺幻化身　無邊億界令出現</div>
<div class='lg-row'>彼諸剎那現了解　亦解剎那諸有義</div>
<div class='lg-row'>種種乘者方便理　利益去來皆了解</div>
<div class='lg-row'>決定出於三乘者　住在於彼一乘果</div>
<div class='lg-row'>諸煩惱界清淨性　盡能滅除諸業果</div>
<div class='lg-row'>過於一切江海中　寂靜如行中出現</div>
<div class='lg-row'>煩惱及與隨煩惱　及以習氣皆棄捨</div>
<div class='lg-row'>以於大悲智方便　於諸有情作利益</div>
<div class='lg-row'>一切想義皆棄捨　亦令滅除心識意</div>
<div class='lg-row'>能緣一切有情心　亦解一切有情意</div>
<div class='lg-row'>在彼一切有情心　隨順一切有情意</div>
<div class='lg-row'>充滿一切有情心　令諸有情心歡喜</div>
<div class='lg-row'>成就究竟無錯謬　一切謬解皆捨離</div>
<div class='lg-row'>於三義中無疑智　諸我三種功德性</div>
<div class='lg-row'>五蘊義理三時中　於諸剎那能分別</div>
<div class='lg-row'>一剎那中正等覺　持於一切正覺性</div>
<div class='lg-row'>無身之身身中勝　解了諸身之邊際</div>
<div class='lg-row'>種種諸相諸處顯　大寶即是大寶首</div>
</div><p>　<span class='note-inline'>(此下十五頌。讚成所作智。故出現有義成就佛中圍。即九十五名數)</span>。</p>

<div class="lg regular"><div class='lg-row'>解了一切正覺者　正覺菩提即無上</div>
<div class='lg-row'>出密呪處無文字　大密呪者是三種</div>
<div class='lg-row'>諸密呪義令增長　大明點者無文字</div>
<div class='lg-row'>大空即是五種字　空明點者六種字</div>
<div class='lg-row'>種種諸空無種種　十六半半具明點</div>
<div class='lg-row'>亦無支分超於數　即四靜慮之初首</div>
<div class='lg-row'>了解一切靜慮支　明解靜慮種族性</div>
<div class='lg-row'>具靜慮身身中勝　受用身者一切勝</div>
<div class='lg-row'>化身即是殊勝身　持彼化現之種性</div>
<div class='lg-row'>種種化現十方中　依法利益於有情</div>
<div class='lg-row'>自在之天天中天　非天自在非天主</div>
<div class='lg-row'>自在無滅天之師　作壞作壞即自在</div>
<div class='lg-row'>三有寂靜令超越　唯一師者有情師</div>
<div class='lg-row'>名稱普於十方界　施法之主廣大者</div>
<div class='lg-row'>備足莊嚴慈鎧者　以慈愍心為堅甲</div>
<div class='lg-row'>智慧如劍持弓箭　欲離不解煩惱敵</div>
<div class='lg-row'>能降勇猛魔怨者　兼除四種怖畏魔</div>
<div class='lg-row'>亦能退諸魔軍旅　究竟正覺救世間</div>
<div class='lg-row'>是堪供讚禮敬處　亦是恒常承侍境</div>
<div class='lg-row'>應供詠處最殊勝　真堪禮敬勝上師</div>
<div class='lg-row'>一步能遊三世界　如空無邊實鎮押</div>
<div class='lg-row'>清淨三明是清淨　具六神通隨六種</div>
<div class='lg-row'>菩提勇識大勇識　大神足者超世間</div>
<div class='lg-row'>達彼智慧之實性　亦獲智慧之體性</div>
<div class='lg-row'>一切自明令他明　殊勝丈夫於一切</div>
<div class='lg-row'>超離一切諸譬喻　能智所智殊勝主</div>
<div class='lg-row'>尊者即是法施主　宣說四種手印義</div>
<div class='lg-row'>有情奉施殊勝主　決定所入三種住</div>
<div class='lg-row'>微妙義中淨吉祥　三世間中大勝福</div>
<div class='lg-row'>具足吉祥皆成辦　曼祖悉哩勝吉祥</div>
</div><p>　<span class='note-inline'>(此下五頌。如次結讚五智。大圓鏡清淨法界妙觀察平等性成所作智。如次一頌一智也)</span>。</p>

<div class="lg regular"><div class='lg-row'>勝施金剛我敬禮　真實邊際我敬禮</div>
<div class='lg-row'>出現空性我敬禮　正覺菩提我敬禮</div>
<div class='lg-row'>正覺貪著我敬禮　正覺欲者我敬禮</div>
<div class='lg-row'>正覺歡喜我敬禮　正覺戲論我敬禮</div>
<div class='lg-row'>正覺微笑我敬禮　正覺笑者我敬禮</div>
<div class='lg-row'>正覺語者我敬禮　正覺心者我敬禮</div>
<div class='lg-row'>出現無者我敬禮　出現正覺我敬禮</div>
<div class='lg-row'>出現虛空我敬禮　出現智者我敬禮</div>
<div class='lg-row'>幻化網者我敬禮　正覺顯論我敬禮</div>
<div class='lg-row'>一切一切我敬禮　彼智身者我敬禮</div>
</div><p>持金剛金剛手。此妙吉祥智勇識不共真實名。是出有壞之智身一切如來之智身。汝今應當生大歡喜。滿淨意樂增長無上。即能清淨身語意三之密。若不能究竟不能清淨地者。令到彼岸福智二足皆悉圓滿令其清淨。義無有上。若未解者令解。未得者令得。自此至於一切如來微妙法理真實持故。我為宣說開示顯解令其攝受。持金剛金剛手。此者我於汝種性中。及一切密呪法性攝受中。而作攝受。持金剛金剛手。此真實名者。即是一切如來最極清淨。真實潔淨一切智智之性。身語意三之密。亦是一切正覺菩提。即能了解真實究竟諸正覺故。亦是無上一切如來。體解一切善逝法界。於諸勝中而能破壞一切諸魔之力。一切十力中即十力之十力。一切智智性中即一切智智之性。是諸法中之勅。真實成就一切正覺。亦是一切大菩提勇識。福智二足真實究竟無垢最極清淨也。亦是一切聲聞緣覺出生之處。具足人天境界。是大乘之體性。出生諸菩薩行處。即一切聖道之邊際也。亦是察度諸解脫道決定出生處。亦是不斷如來種性。增長菩提勇識大勇識種族種性。亦能攝伏於他一切作狂敵者。破壞一切外道。退捨四魔軍將之力。亦是真實攝受一切眾生。決定成熟一切趣向聖果。諸淨梵四宮之靜慮。諸一心之禪定也。亦是調伏身語意三。精勤禪定能離一切合集。亦捨一切煩惱及隨煩惱。滅除一切障礙。解脫一切繫縛。亦是解脫一切諸蘊。滅諸亂心成辦一切出生處。捨離一切盛衰事。亦能關閉一切諸惡趣門。開示解脫眾樂勝道。令其不入輪迴之中。而能轉大法輪。建立一切如來傘蓋幢旗。一切妙法正法之宮。亦是菩提勇識。於密呪門而修習者速得成就。亦是了解菩薩摩訶薩精勤般若波羅蜜多之定。解了一切精勤無二戲論之空性。一切到彼岸之二足。究竟真實清淨一切究竟地。各各了解諸聖四諦。一心體解一切諸法四種念住。此真實名者。乃至一切正覺功德。能作真實究竟也。持金剛金剛手。此真實名者。能滅有情身語意三之行無餘罪業。亦能清淨一切有情諸惡趣類。令其退捨一切惡趣。真實斷除一切業障無有遺餘。能生一切相續八難者令其不生。能滅八種怖畏。能破一切惡夢。決定能盡一切惡相。能滅一切惡見及諸惡魔。亦能遠離一切怨魔之行。增長一切福善。亦能除滅諸惡覺觀令其不生。破滅一切憍慢威勇我執。不生一切苦惱憂愁。亦是一切如來之心。諸菩薩之密。一切聲聞緣覺之大密。一切密呪及其手印。真實增長諸不可說念及正念。增長無上善巧智。亦能具足無患諸力自在。亦能增長吉祥柔善微妙。名稱善說偈讚歎美。亦能真實除滅一切病患廣大怖畏。亦是極清淨中最極清淨。極能作清淨中最極能作清淨。極成辦中最極成辦。極吉祥中最極吉祥。諸欲歸依者為作歸依。欲宮殿者為作宮殿。欲擁護者為作擁護。欲親軍將者為作軍將。欲洲渚者為作洲渚。欲依仗者為作無上依仗。欲過三有大海者為作舟船。亦是除滅一切病苦之藥王。分別取捨之決智。摧諸惡見大闇之明智。能滿一切有情誓願。如摩尼寶珠。亦能獲得妙吉祥智身一切智智之性。令得五眼見清淨智。亦是財施法施無畏施真實捨故。令六波羅蜜而得圓滿。亦是福慧二足及諸靜慮。令究竟故能得十地。亦能捨離二邊故。即無二法性非餘法性。無綺飾故即是真實自性。亦是如來清淨智自性故。即真實邊際之自性。亦能除滅百千惡見叢林故。即一切如來真空之自性。此真實名者。即是無二法性義之真實名。若有誦持演說者。是一切法不可說之自性也。持金剛金剛手。若有善男子善女人。依密呪門修習者。於此出有壞妙吉祥智勇識。一切如來智身無二真如之真實名。是頂髻之珠者。文字句義一切通徹。無有遺犯亦無增減。每日三時若持若誦若讀若說。思惟義理依時為他解<span class='corr'>說</span>。時各各應想妙吉祥智勇識身。向諸門中令心止處。於愛樂實性門中誠實作想。了解一切殊勝法智慧無濁。信心具足相續繫念一心禪定者。彼諸三世及無始世。一切正覺菩提勇識等皆來集會。得解一切法并現其身。一切正覺菩提勇識。以身語意三業與自種性真實攝受。一切正覺菩提勇識。將諸利益而作饒益。能得一切法中無怖無畏辯說無礙。復有一切諸阿羅漢聲聞緣覺攝持。聖法心中亦皆現身。復有調伏一切諸惡大金剛王及持大金剛等。為護諸有情故。將變化身現種種形令其精神威勢無能攝伏。能成一切密呪手印記句中圍無餘。密呪明呪王。并頻那夜迦諸惡魔怨。并諸退壞一切他不能者及大母等。於其晝夜各剎那時。諸威儀中潛伏其身為作救護。復有淨梵帝釋并釋近臣。大力摧伏如伏孾童。及大自在種族猫子大黑。作戲自在獄主水神。孤屏囉鬼子母等。擁護十方世界者恒常相續。若晝若夜若行若住。若坐若臥若睡若覺。入定出定獨住在眾。潛伏其身為作救護。或住村邑聚落川原。國界王宮門限門樓。大路小路四達三芬。村中店舍空舍。山藪江川叢林大叢林。若不作淨昏醉放逸之處。恒常一切門中晝夜潛伏殊勝救護成勝妙樂。更復天龍施礙乾闥婆阿修羅迦樓羅緊那羅摩睺羅伽人與非人眾曜遊宿。及諸天母集主七母諸施礙母并食肉母。此合集一心一意。并諸軍將眷屬雜使。能為一切潛伏救護。增長精神具足色力。威勢殊勝無病延壽。持金剛金剛手。此真實名頂髻珠者。若起誓願日日三時。無遺念誦三遍書寫令讀。時想念出有壞妙吉祥智勇識身。與此相同而作禪定者。以此利益故不經多時。即妙吉祥變化於像令其得見。亦見盡虛空界所處者。一切正覺菩提勇識。種種身相大有情者。於何時分依何所作。不墮地獄趣不生惡道中。不生惡種姓不生邊地下賤。亦得諸根具足不作邪見。亦不生邪見家不生無佛國中。生值佛國時不捨正法亦不遠離。不生長壽天中不生饑饉疫疾刀兵等劫。不生五濁惡世不遭王怖惡怖賊怖。於世世中不逢下劣貧窮之怖。不值穢氣毀謗輕賤惡名惡語之怖畏。恒常得生本性高貴勝族中。能成一切端嚴勝相顏色美妙。於諸世人皆悉愛樂可意。若與相隨情和悅樂見者歡喜。於諸人中端正嚴好。具大福相發言無滯。隨所生處得宿命智。受用廣大多諸部從。所受無盡眷屬無盡。於有情中最極殊勝。亦復具足殊勝功能。自然具足六波羅蜜。所有功德經於淨梵四宮。具足念及正念方便願力智。亦是一切諸數義中。得無怖畏及能言說。無有愚癡句句顯了。成大聰慧具有廣解。無懈怠心少欲知足。利益廣大情無愛著。即是一切有情殊勝所信之處。亦成恭敬師及上師。此人先所未聞工巧技藝神通一切教法。若文若義皆悉解了。戒及活命。最極諸行最極清淨微妙。出家及成近圓。不令忘失一切智智性大菩提心。決定不入聲聞羅漢緣覺乘中。持金剛金剛手。如是具足無量功德。亦有如是無量無邊廣大功德。持金剛金剛手。誦此真如真實名者。即是真實執持微妙丈夫者。聚集微妙福慧具足。一切正覺功德最極。速疾求故不經多時。能成真實究竟無上菩提。於多劫中不入涅槃。為諸有情中多現無上妙法。十方世界中詮演妙法。大鼓之聲相續不盡。其聲哮吼為大法王。</p>
<p class="dharani">唵薩末捺麻<span class='note-inline'>(一)</span>啞末瓦<span class='note-inline'>(二)</span>娑末瓦<span class='note-inline'>(三)</span>比熟捺末日囉<span class='note-inline'>(二合四)</span>啞啞[口*江]啊<span class='note-inline'>(五)</span>不囉<span class='note-inline'>(二合)</span>吉帝巴利熟捺<span class='note-inline'>(六)</span>薩麻捺馬<span class='note-inline'>(七)</span>拽恧怛<span class='note-inline'>(八)</span>薩末怛他遏怛<span class='note-inline'>(九)</span>默捺葛野<span class='note-inline'>(十)</span>曼祖悉哩巴梨說捺釘<span class='note-inline'>(十一)</span>蒙巴怛影低阿<span class='note-inline'>(十二)</span>唵薩末怛他遏怛[口*紇]哩捺野<span class='note-inline'>(十三)</span>喝囉喝囉<span class='note-inline'>(十四)</span>唵吽[口*紇]哩<span class='note-inline'>(十五)</span>末遏鑁<span class='note-inline'>(十六)</span>默捺蒙怪<span class='note-inline'>(十七)</span>末機說囉<span class='note-inline'>(十八)</span>摩訶鉢拶<span class='note-inline'>(十九)</span>薩末捺麻遏遏捺<span class='note-inline'>(二十)</span>阿麻辣續巴哩熟捺<span class='note-inline'>(二十一)</span>捺麻恧哩捺葛囉<span class='note-inline'>(三合)</span>末啞<span class='note-inline'>(二十二)</span></p>

<div class="lg regular"><div class='lg-row'>復次吉祥持金剛　懇分歡喜而合掌</div>
<div class='lg-row'>如來尊者出有壞　敬禮究竟正覺已</div>
<div class='lg-row'>復次尊者密自性　持金剛之金剛王</div>
<div class='lg-row'>所餘種種同住處　高聲如是而白言</div>
<div class='lg-row'>尊者我等亦隨喜　善哉善哉說善哉</div>
<div class='lg-row'>為彼欲求解脫果　有情為無救度者</div>
<div class='lg-row'>我等真實救度者　作護菩提大利益</div>
<div class='lg-row'>宣說幻化微妙理　此是清淨微妙道</div>
<div class='lg-row'>亦是甚深極廣大　大義有情作利益</div>
<div class='lg-row'>一切正覺境界者　諸正覺等皆已說</div>
</div><p>出有壞妙吉祥智勇識。所誦真如之真實名。出有壞世尊如來所說已畢。</p>

<div class="lg regular"><div class='lg-row'>三世諸佛真實說　諸祕密中真實王</div>
<div class='lg-row'>此妙吉祥真實名　真實無私而翻譯</div>
<div class='lg-row'>為護真實善根故　一切有情皆真實</div>
<div class='lg-row'>真實斷除諸煩惱　速成真實究竟佛</div>
<div class='lg-row'>真實不解於方言　不應真實伸言詞</div>
<div class='lg-row'>為妙吉祥真實名　具不思議真實德</div>
<div class='lg-row'>見真實益捨是非　隨力真實而翻對</div>
<div class='lg-row'>真實失義文倒處　智者真實復正之</div>
</div><p>　　元講經律論出家功德司判使銘箇沙門道圓</p>
<p>綴文</p>

<div class="lg regular"><div class='lg-row'>專心此經文　菩提即不遠</div>
<div class='lg-row'>付與信菩提　逐日誦三卷</div>
</div><p>文殊瓔珞呪</p>
<p class="dharani">唵[口*紇]哩嘚梨囉割米拶野啞不割舍鉢囉底褐怛[口*紇]哩夜吽吽發怛莎賀</p>
<p>十二因緣呪</p>
<p class="dharani">英[口*捺]呤麻<span class='note-inline'>(二合引)</span>形[丁*各]<span class='note-inline'>(切身)</span>不囉<span class='note-inline'>(二合)</span>末斡<span class='note-inline'>(引)</span>形[工*各]<span class='note-inline'>(舌齒)</span>矴善<span class='note-inline'>(引)</span>怛達<span class='note-inline'>(引)</span>遏多纈末[口*捺]怛<span class='note-inline'>(二合)</span>矴善<span class='note-inline'>(引)</span>拶養禰[口*浪][口*捺][口*英]梡<span class='note-inline'>(合口)</span>斡<span class='note-inline'>(引)</span>溺<span class='note-inline'>(引)</span>麻訶<span class='note-inline'>(引)</span>實囉<span class='note-inline'>(二合)</span>麻捺英</p>
<p>梵云阿耶曼袒悉哩捺麻阿悉怛<span class='note-inline'>(二合)</span>舌怛葛捺。此云聖者文殊師利一百八名讚。</p>
<p>　　元甘泉馬蹄山中川守分真師姪智慧譯</p>
<p>敬禮真實一切解</p>
<p class="lg-abnormal"><div class='lg-row'>最極清淨真正心　至尊頂中恒頂禮</div>
<div class='lg-row'>一切諸佛同教勅　文殊諸名我演說</div>
<div class='lg-row'>妙色相好端嚴身　一切色中最為尊</div>
<div class='lg-row'>諸相隨好能解了　文殊勇猛是真實</div>
<div class='lg-row'>具不思議思想斷　藝能廣大之所出</div>
<div class='lg-row'>三身貫穿不思議　如是意量不思議</div>
<div class='lg-row'>空性定力以自然　空性法者真實具</div>
<div class='lg-row'>空自性者極樂慕　三有法者空性示</div>
<div class='lg-row'>一切解處觀一切　彼此一切部類主</div>
<div class='lg-row'>一切有情眾中尊　一切有情悉敬禮</div>
<div class='lg-row'>一切五趣亦復然　能摧一切諸邪魔</div>
<div class='lg-row'>他怨敵者悉殄滅　能師子吼人中尊</div>
<div class='lg-row'>煩惱柔軟離諸惡　諸障垢染悉皆除</div>
<div class='lg-row'>一切有情來擁護　如是解脫於九有</div>
<div class='lg-row'>具摸拶者垂髮者　住於淨梵王宮中</div>
<div class='lg-row'>手捻數珠持器杖　淨不淨者方便聚</div>
<div class='lg-row'>美音文殊恒作主　蓮華所成蓮華根</div>
<div class='lg-row'>金色蓮華最殊勝　蓮華之座極廣大</div>
<div class='lg-row'>執持潔淨曼陀華　吉祥善住具勝意</div>
<div class='lg-row'>亦是正覺是獨覺　亦是先世已成佛</div>
<div class='lg-row'>具有神通之自在　是四真諦之教主</div>
<div class='lg-row'>具於千眼護世間　亦是具才九有主</div>
<div class='lg-row'>亦是各蘭有情尊　才能最極諸類尊</div>
<div class='lg-row'>亦是所生獸王尊　如是具力世愍生</div>
<div class='lg-row'>諸類巧辯悉調伏　佛子是佛是真佛</div>
<div class='lg-row'>身如千日光燦爛　亦是滿月星耀主</div>
<div class='lg-row'>亦是水神天王子　摩醯首羅大主王</div>
<div class='lg-row'>亦是娑竭諸龍王　亦是具眾蘊之主</div>
<div class='lg-row'>非天修羅具主種</div>
<div class='lg-row'>地主耀首吧珊悉邊<span class='note-inline'>(三合)</span>　諸天勇猛集會尊</div>
<div class='lg-row'>諸天聚集恭敬禮　護界神中離垢尊</div>
<div class='lg-row'>世間無漏最為尊　解世事者世間尊</div>
<div class='lg-row'>具彼慧解是真實　種種行事并擁護</div>
<div class='lg-row'>諸惡魔黨不敢觸　悉解甚深微細法</div>
<div class='lg-row'>法師親引集三事　出三毒箭如醫王</div>
<div class='lg-row'>難降伏者悉降伏　具智慧者能了解</div>
<div class='lg-row'>具世間量能事者　亦是福慧如意樹</div>
<div class='lg-row'>菩提枝葉華莊嚴　解脫果熟三事集</div>
<div class='lg-row'>有情同類依類尊　入眾生意奪眾意</div>
<div class='lg-row'>解梵行者離垢尊　亦是星曜眾之主</div>
<div class='lg-row'>亦是忍辱大仙主　亦是補處具王位</div>
<div class='lg-row'>亦是十地等覺尊　有情商主內為尊</div>
<div class='lg-row'>最勝教主涅槃師　亦是虛空地水主</div>
<div class='lg-row'>亦是火風之性主　亦是真實如意珠</div>
<div class='lg-row'>眾生所須皆成就　諸出有壞悉敬禮</div>
<div class='lg-row'>猶如寶珠我敬禮　文殊師利我讚說</div>
</p><p class="dharani">唵末遏警怛捺麻薩怛捺</p>

<div class="lg regular"><div class='lg-row'>如是相好讚說已　領解心中恒誦持</div>
<div class='lg-row'>一切惡業皆遠離　證得最極清淨果</div>
<div class='lg-row'>一百八名及餘名　丈夫三時恒誦持</div>
<div class='lg-row'>所生之意悉隨心　無疑心中皆證得</div>
<div class='lg-row'>殊勝相好憶持者　遠無間業悉清淨</div>
<div class='lg-row'>諸不清淨之惡業　如是一切皆除滅</div>
<div class='lg-row'>臨終捨壽往異方　惡相惡境若現時</div>
<div class='lg-row'>以清淨心恒憶持　勇猛文殊親得見</div>
<div class='lg-row'>具智人中極清淨　誰能讀誦能憶持</div>
<div class='lg-row'>若要證得佛果者　無疑心中決證得</div>
</div><p>梵云阿耶曼祖悉哩帝悉擔<span class='note-inline'>(二合)</span>。</p>
<p>此云聖者文殊師利讚。</p>
<p>元甘泉馬蹄山中川守分真師姪智慧譯</p>
<p>敬禮出有壞語中具才者</p>

<div class="lg regular"><div class='lg-row'>諸集眾中極殊勝　猶如滿月奪眾光</div>
<div class='lg-row'>無明煩惱悉清淨　文殊師利我讚禮</div>
<div class='lg-row'>焰髮分埵極明顯　寶珠燦爛體端嚴</div>
<div class='lg-row'>眼目紺青熾焰身　文殊師利我讚禮</div>
<div class='lg-row'>甘露一味深柔軟　入意之音聲響亮</div>
<div class='lg-row'>真實妙法之寶藏　文殊師利我讚禮</div>
<div class='lg-row'>娑婆世界一切處　誰能量度雨滴數</div>
<div class='lg-row'>煩惱垢染悉棄捨　文殊師利我讚禮</div>
<div class='lg-row'>觀文殊眼及身色　亦如曼陀觀無厭</div>
<div class='lg-row'>諸法以鉢持供養　文殊師利我讚禮</div>
<div class='lg-row'>住十方界諸佛處　廣大音聲常讚歎</div>
<div class='lg-row'>有情最極之本師　文殊師利我讚禮</div>
<div class='lg-row'>聖者文殊我讚歎　如是所集諸福善</div>
<div class='lg-row'>盡施法界諸有情　速證涅槃之正路</div>
</div><p>哀請攝受偈</p>
<p class="lg-abnormal"><div class='lg-row'>歸命帝網極三際　無盡三寶垂愍念</div>
<div class='lg-row'>攝受帝王增福壽</div>
<div class='lg-row'>七佛祖師大聖主　文殊菩薩垂愍念</div>
<div class='lg-row'>攝受施主增福壽</div>
<div class='lg-row'>牟尼寶積大慈尊　文殊菩薩垂愍念</div>
<div class='lg-row'>攝受弟子增福慧</div>
<div class='lg-row'>果成先劫大聖主　文殊菩薩垂愍念</div>
<div class='lg-row'>願我獲得無生智</div>
<div class='lg-row'>妙吉祥尊大聖主　海會聖眾垂愍念</div>
<div class='lg-row'>攝受此會所有眾</div>
<div class='lg-row'>願除為意惡因障　稱意道中垂引示</div>
<div class='lg-row'>塵沙惑障皆得除</div>
</p><p>發願偈</p>

<div class="lg regular"><div class='lg-row'>以此善根願成佛　成已壞諸過患怨</div>
<div class='lg-row'>生老病死苦海中　廣度輪迴諸有情</div>
<div class='lg-row'>未達真理所生處　願獲治政閑辦王</div>
<div class='lg-row'>精修三學得純熟　常恒利他不退轉</div>
<div class='lg-row'>所有一切諸如來　究竟菩薩諸聲聞</div>
<div class='lg-row'>離塵垢法得堅固　諸菩提處恒恭敬</div>
<div class='lg-row'>求修美譽之妙法　馥郁遠布十方界</div>
<div class='lg-row'>若成究竟正覺時　恒常奉獻於供養</div>
<div class='lg-row'>能作依主歸投者　謙恭敬仰具德人</div>
<div class='lg-row'>如是正覺知識處　願我恒時而親近</div>
<div class='lg-row'>福德鞏固若須彌　慧性明朗日月照</div>
<div class='lg-row'>名稱遠布似虛空　如斯三種常願成</div>
<div class='lg-row'>壽延百載逾百秋　無病享用得增長</div>
<div class='lg-row'>決定出生大乘種　如斯五種常願成</div>
<div class='lg-row'>所有懷毒來到此　或在地上或居空</div>
<div class='lg-row'>常與眾生起慈心　晝夜依時修妙法</div>
</div><p>六波羅蜜偈</p>

<div class="lg regular"><div class='lg-row'>現世諸物如幻化　受施能捨亦皆空</div>
<div class='lg-row'>如是布施隨所得　布施波羅皆圓滿</div>
<div class='lg-row'>堅持禁戒離垢染　具足清淨無所犯</div>
<div class='lg-row'>離於禁戒之取著　持戒波羅皆圓滿</div>
<div class='lg-row'>此身地水與火風　四法和合本性空</div>
<div class='lg-row'>種種加害無瞋恚　忍辱波羅皆圓滿</div>
<div class='lg-row'>精進無涯決定修　懈怠垢障不能侵</div>
<div class='lg-row'>身心具足如是力　精進波羅皆圓滿</div>
<div class='lg-row'>如幻如化諸等持　勇猛無怖之正受</div>
<div class='lg-row'>猶如金剛之三昧　禪定波羅皆圓滿</div>
<div class='lg-row'>空無相願三脫門　三世平等一味真</div>
<div class='lg-row'>體達諸覺如如理　智慧波羅皆圓滿</div>
<div class='lg-row'>一切如來之所說　光明熾盛威神力</div>
<div class='lg-row'>菩提勇識精進力　我今所願皆成就</div>
</div><p>迴向文</p>

<div class="lg regular"><div class='lg-row'>歸命吉祥智勇識　詮演真實苦深義</div>
<div class='lg-row'>我今讀誦施眾生　同獲吉祥金剛智</div>
</div><p class="dharani">捺麼囉嘚捺<span class='note-inline'>(二合)</span>嘚囉<span class='note-inline'>(二合)</span>也<span class='note-inline'>(引)</span>也捺麼曼呢室哩<span class='note-inline'>(二合)</span>英孤麻<span class='note-inline'>(引)</span>囉莫怛也怛涅達<span class='note-inline'>(引)</span>唵啊囉[口*精]覓囉[口*精]熟寧覓熟寧商[口*捺]禰覓啇[口*捺]禰商[口*捺]也覓商[口*捺]也覓麻令[口*拶]也斡形嚕嚕拶令吽吽吽發<span class='note-inline'>(怛)</span>發<span class='note-inline'>(怛)</span>莎<span class='note-inline'>(引)</span>訶<span class='note-inline'>(引)</span>唵啞吽呵囉鉢拶捺溺</p>
<p>文殊菩薩五字心呪</p>
<p class="dharani">a　ra　pa　ca　na　</p>
啊　囉　鉢　拶　捺　<p class="dharani">oṃ　aḥ　hūṃ</p>
<p>金剛頂經五字真言勝相云。若人纔誦一遍。如誦八萬四千十二圍陀藏經。若誦兩遍。文殊普賢隨逐加被。護法善神在其人前。又善男子善女人。有能持此真言纔誦一遍。即入如來一切法平等。一切文字亦皆平等。速得成就摩訶般若。又若誦一遍。能除行人一切苦難。若誦兩遍。除滅億劫生死重罪。若誦三遍三昧現前。若誦四遍總持不忘。若誦五遍速成無上菩提。若人一心獨處閑靜梵書五字輪壇。依法念誦滿一月已。曼殊菩薩即現其身。或於空中演說法要。是時行者得宿命智。辯才無礙神足自在。勝願成就福智具足。速能皆證如來法身。但心信受。經十六生決定正覺。</p>
<p>輪字觀門依師稟受之。</p>
</div>
</div><!-- end of div[@id='body'] -->
</body></html>