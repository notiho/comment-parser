<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯正論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu10' />辯正論卷第四</p><p class="byline">唐沙門釋法琳撰</p>
<div class='div-other'><a id='mulu11' />
<p class='h2'>十代奉佛篇下</p>
<ul class="">
<li>大唐高祖太武皇帝</li>

<li>大唐今上皇帝</li>

<li>魏大丞相勃海王</li>

<li>魏侍中太保司徒公廣陽懿烈王</li>

<li>廣陽忠武王</li>

<li>魏司徒廣陽王</li>

<li>廣陽文獻王</li>

<li>魏相國高王</li>

<li>汝南王</li>

<li>魏宜都王</li>

<li>魏上黨王穆</li>

<li>魏常山王鷙</li>

<li>魏淮陽王尉河東王荀</li>

<li>魏東陽王丕</li>

<li>淮南王他</li>

<li>魏秦王翰</li>

<li>魏司徒北海王詳</li>

<li>司牧高陽王雍</li>

<li>魏彭城王勰</li>

<li>魏濟南王文若</li>

<li>魏安豐王延明</li>

<li>中山王熈</li>

<li>魏瑯瑘王誦</li>

<li>魏尚書令廣陽王嘉</li>

<li>魏陳留王虔</li>

<li>魏齊獻武王</li>

<li>魏使持節中外諸軍事齊王</li>

<li>鉅鹿王闡</li>

<li>魏錄尚書事彭城王韶</li>

<li>譙郡王亮</li>

<li>魏江夏王彛</li>

<li>臨洮王榮</li>

<li>魏太師大司馬洛州刺史馮熈</li>

<li>魏使持節幽州刺史司徒公胡國珍</li>

<li>魏司徒祖瑩字元珍</li>

<li>魏司空李無為</li>

<li>魏太傅昌寧王李寔</li>

<li>魏少保建昌公竇略</li>

<li>魏司空高微曹</li>

<li>魏司徒高隆之</li>

<li>魏侍中尚書令元又</li>

<li>魏右僕射大行臺慕容紹宗</li>

<li>魏吏部尚書邢巒</li>

<li>魏驃騎大將軍儀同三司恒州刺史陸政</li>

<li>魏太常卿恭侯鄭瓊</li>

<li>魏雍州刺史韓仲詳</li>

<li>魏黃門崔陵</li>

<li>魏幽州刺史盧令守</li>

<li>魏沛郡太守趙元則</li>

<li>魏河南尹武邑公李獎</li>

<li>魏太子中庶子御史中丞陸載</li>

<li>魏衛尉卿許伯桃</li>

<li>魏散騎常侍溫子昇</li>

<li>魏寧遠將軍侯莫陳引</li>

<li>齊大丞相內外諸軍事常山王確</li>

<li>齊太尉蘭陵王長恭</li>

<li>齊司徒瑯瑘王儼</li>

<li>齊錄尚書事長廣王湛</li>

<li>齊大都督尚書廣平王</li>

<li>齊大司馬清河王亶</li>

<li>齊左僕射廣寧王孝衍</li>

<li>齊侍中使持節尚書令錄事都督趙州諸軍事驃騎大將軍開府儀同三司護軍將軍趙州刺史帶六州都督并大中正長安公晉昌王唐邕</li>

<li>齊右丞相咸陽王斛律明月</li>

<li>齊左丞相平原王段孝先</li>

<li>齊錄尚書事淮南王和士開</li>

<li>齊太常清河王高嶽</li>

<li>齊太宰章武王庫狄千秋</li>

<li>齊侍中秦王高彥歸</li>

<li>齊侍中尚書令元羅</li>

<li>齊尚書令高肇</li>

<li>齊太尉彭樂</li>

<li>齊司徒潘相</li>

<li>齊司空司馬子如</li>

<li>齊光祿大夫尚書僕射楊遵彥</li>

<li>齊少傅尚書僕射魏牧</li>

<li>齊光祿大夫尚書僕射崔纖</li>

<li>齊右僕射崔季舒</li>

<li>齊左僕射燕子敬</li>

<li>齊僕射趙彥深</li>

<li>齊侍中斛律孝卿</li>

<li>齊侍中斛斯文若</li>

<li>齊侍中徐之才</li>

<li>齊侍中高正德</li>

<li>齊七兵尚書王元景</li>

<li>齊太常卿崔昂</li>

<li>齊散騎常侍劉逖</li>

<li>齊衛尉卿杜弼</li>

<li>齊殿中尚書邢子才</li>

<li>齊祕書監祖孝徵</li>

<li>齊尚書左丞封孝琰</li>

<li>齊使持節平南將軍仁州刺史金紫光祿大夫安康侯樊儒</li>

<li>周柱國襄州總管衛王</li>

<li>周柱國益州總管趙王</li>

<li>周柱國雍州刺史齊王</li>

<li>周太師大<span class="corr">冢</span>宰柱國大將軍晉國公宇文護</li>

<li>周柱國尚書僕射楚國公豆盧寧</li>

<li>周太傅柱國大將軍大宗伯鄧國公竇熾</li>

<li>周侍中柱國大匠卿武衛將軍冠軍將軍中散大夫安豐公段跱</li>

<li>周柱國雍州牧南兗八州諸軍事兗州總管酇國公竇恭</li>

<li>周大將軍幽州刺史安定公宇文貴</li>

<li>周開府儀同三司太子洗馬雲寧莊公瑯瑘郡王拓拔勝</li>

<li>周使持節<span class="corr">陝</span>州都督行臺郎中通直散騎常侍河東公宇文善</li>

<li>周開府儀同三司陽化公元昂</li>

<li>周柱國大將軍隴西東公楊纂</li>

<li>周通州刺史右侍上士散騎常侍楊操</li>

<li>周司空貞侯鄭穆</li>

<li>周侍中少傅京兆郡守行臺郎中大匠卿燕郡公盧景仁</li>

<li>周太保柱國大將軍吳武公尉遲安</li>

<li>周大將軍南蠻都監常山公柳慶之</li>

<li>周北荊州刺史安道公席顧</li>

<li>周使持節柱國大將軍大都督潼州刺史徐國公若干鳳</li>

<li>周使持節太傅柱國大將軍清河公侯莫陳休</li>

<li>周太師柱國蜀國公尉遲逈</li>

<li>周開府儀同三司安政公史雄</li>

<li>周開府平北將軍仁州刺史安化公丘洪賓</li>

<li>周益州府中郎新州刺史蔡哿</li>

<li>周開府威遠將軍王靜</li>

<li>周大將軍和雞雄</li>

<li>周大將軍爾綿永</li>

<li>周司金大夫破多羅紀</li>

<li>周軍司馬洪和公意力勤仲慶</li>

<li>隋秦王俊</li>

<li>隋蜀王秀</li>

<li>隋漢王諒</li>

<li>隋太師上柱國申國公李穆</li>

<li>隋太保上柱國薛國公長孫覽</li>

<li>隋上柱國使持節淮南總管壽州刺史觀王楊雄</li>

<li>隋大司馬上柱國神武肅公竇毅</li>

<li>隋上柱國尚書右僕射魯國公虞慶則</li>

<li>隋上柱國尚書左僕射齊國公高頴</li>

<li>隋上柱國右衛大將軍陳國公竇抗</li>

<li>隋上柱國武衛將軍梁國公侯莫陳芮</li>

<li>隋上柱國洛豫十七州諸軍事洛州刺史詢陽公元孝矩</li>

<li>隋上柱國荊州總管上明公楊紀</li>

<li>隋上柱國尚書左僕射越國公楊素</li>

<li>隋上柱國尚書右僕射納言邳國公蘇武威</li>

<li>隋上柱國都督河東諸軍事河東太守竇慶</li>

<li>隋柱國右衛將軍南康公劉嵩</li>

<li>隋驃騎將軍儀同三司汾州刺史崔鳳</li>

<li>隋上柱國何明王楊辟邪</li>

<li>隋兵部尚書上大將軍龍崗公段文振</li>

<li>隋著作郎濟南侯王劭</li>

<li>隋上柱國毫靈四州總管海陵公賀若誼</li>

<li>隋使持節大將軍凉州諸軍事凉州刺史趙國公獨孤羅</li>

<li>隋上柱國凉益六州總管將國襄公梁睿</li>

<li>隋上柱國廣宗莊公李崇</li>

<li>隋上柱國左武衛大將軍使持節凉州刺史宇文慶</li>

<li>隋上大將軍營州總管魏興公韋世文</li>

<li>隋柱國吏部尚書上庸公韋世康</li>

<li>隋廣漢太守襄垣侯薛琰</li>
</ul><p>大唐高祖太武皇帝</p>
<p>纂堯居晉契武基周。雲起龍騰撫期命世。叶一匡以興運。因九合而樂推。發自參墟克定京室。弔俗之規已布。約法之教便申。井集五星化覃四表。地紐還正天維重張。自東自西遠安邇肅。而義旗初指經彼華陰。望祀靈壇以求多祉。其地乃萬國朝宗之路。六合交會之區。可以瞻仰儀形栖遲禪誦。乃於神祠之右。式建伽藍造靈仙寺。一所碑文李庶子百藥製。藻黼交映金碧相暉。引曜朝夕之光。煥爛虹蜺之彩。花臺窈窕近對蓮峯。畫觀岧嶢斜臨貝闕。又造像書經備修禔福。京師造會昌寺勝業寺。慈悲寺。證果尼寺。集仙尼寺。又捨舊第為興聖尼寺。并州造義興寺。並堂宇輪奐像設嚴華。複拱圖星重楣畫月。高窓蕩霧洞戶延風。慧苑禪林莫不周備。武德元年。於朱雀門南通衢之上。普建道場設無遮大會。繽紛羽客執板來儀。容與福田揚煙總萃。步虛纔引殆遏行雲。清梵徐迴堪留度鳥。芬芳妙供。形五淨而擎來。照灼名花。麗三山而捧至。於是車馬偪側士女軿填。若湊峴山如爭禊飲。假令日光通夢。唯傳白馬之徵。菩薩應生。徒聞赤烏之歲。比之今日。良有愧哉。又為太祖元皇帝。元貞太后。造栴檀等身像三軀。相好奇特莊嚴希有。於慈悲寺供養。武德元年仲春之月。于時韶景揚暉青祇獻祉。兩儀交泰萬物咸亨。應多福之宜。布惟新之澤。命沙門道士各六十九人。於太極殿七日行道。散席之日設千僧齋。法琳以釋老二教同處弘宣。冀神功將三景連衡。寶命與二儀齊久。乃課鄙詞上頌云爾。</p>

<div class="lg regular"><div class='lg-row'>緬尋曠古　逖聽元皇　因時作訓</div>
<div class='lg-row'>用智垂芳　祈恩望袟　報德蒸嘗</div>
<div class='lg-row'>唯章小祀　焉聞大方　未弘三教</div>
<div class='lg-row'>但諷九章　膺期撥亂　粵我聖唐</div>
<div class='lg-row'>明達因果　端拱文昌　化侔十號</div>
<div class='lg-row'>仁深百王　律中仲月　時登少陽</div>
<div class='lg-row'>下憐蠢蠢　上答蒼蒼　式陳金闕</div>
<div class='lg-row'>爰開道場　日宮照曜　星臺焜煌</div>
<div class='lg-row'>空懸珠影　焰動輪光　雲披玉字</div>
<div class='lg-row'>煙散名香　供疑飛下　聲含鳳鏘</div>
<div class='lg-row'>麒麟表瑞　甘露呈祥　功隨劫遠</div>
<div class='lg-row'>德共天長　恩霑有際　澤被無疆</div>
<div class='lg-row'>命同元始　體類金剛　鴻基永永</div>
<div class='lg-row'>降福穰穰</div>
</div><p>大唐今上皇帝稟太易太初之氣。資天皇天帝之靈。幽房啟高陽之基。姚墟搆重華之業。赤光流戶紫氣衝天。龍顏鳳臆。之形日角月懸之兆。河目海口之異。豐上銳下之奇。聰聖玄覽知來藏往。探幽入微窮神盡性。厥天授其體自然龍潛之初德綸大下。屬隋氏世季㝢內分崩。火燎崑峯水飛滄海。王世充拔扈於鞏洛。竇建德趑趄於冀定。唐弼薛舉。既蟻聚於三秦。黑闥武周。亦鴟張於六郡。皆為逐鹿之意。各開潛號之儀。擁無賴之子弟。率烏合之徒眾。縱牛羊之力。發水草之山。河右已來龍蛇等斃。中原之地玉石俱焚。遂使地表天垂。競有來蘇之歎。上京要服。人興抒軸之悲。我皇居帝子之親。膺天策之命。用若勵之重。救蹈氷之危。以夕惕之深。赴倒懸之急。備行九伐總統六軍。上臨之以日旗月旗。下布之以天陣地陣。鼓聲震野氣動天門。角響鳴山威驚地戶。於是帶流星而逈入。乘奔電而前軀。莫不瓦解氷銷風行草偃。凱歌獻捷無與論功。自天皇九紀已來。五十二戰之後。凡經一百二十五代。一千三百五十九世。一千一十二萬二千一百二十七年已來。仗鉞臨戎麾旄誓眾。驅除氛祲夷剪攙槍。拯橫流之溺。救燎原之禍。平一區宇廓清天步。未有我皇之用兵也。高祖凝神毓聖。馳想煙霞之表。出窅入冥。高蹈天人之外。往以萬方昏墊百神愆祀。屈頴陽之高風。拯率土之沈溺。黔黎蒙再造之德。庶類荷裁成之恩。不以黃屋為心。俯以蒼生為念。脫躧之懷。無忘於靈府。釋負之志。有形於明發喜禘郊之可託。忻宗祐之有主。考時練日。傳大寶於少陽矣。自光膺鑒撫作貳春宮。德覃內外仁被幽顯。既而重光掞彩。照燭宇宙之間。副武弘仁。衍溢風雲之際。聿遵三善爰貞萬國。及天門重啟寶曆惟新。臨赤縣而大誓莊嚴。撫黔黎而廣興利益。開四等之日。遍燭堯雲。揚六度之風。橫流舜雨。寶舟沈而更涌。慈雲卷以還舒。仙臺將法苑共華。玉鏡與金輪齊轉。澤周有頂道被無垠。靈應休徵兆符先見。寬仁德孝史備後書。每以解網為心。結繩在念。意欲永空囹圄。長息烽爟。蠢蠢群生同歸仁壽。茫茫率土共奉真如。貞觀元年。獻肇夾鍾之月。高豎勝幢。少陽沽洗之辰。洞開慧殿。京城僧尼。並於當寺七日行道。齋供所須有司准給。散齋之日。總就大興善寺。貞觀二年。下詔曰。神道設教慈惠為先。玄化潛通亭育資始。朕恭膺大寶撫愛黎元。矜愍之心觸類而長。是用傍求冥貺幽贊明靈。所冀九功惟序。五福斯應。比嚴霜早降秋實不登。靜言寡薄無忘慚惕。今百穀滋茂萬實將成。猶恐風雨失時字養無寄。敢藉聰明介茲多祉。宜為溥天億兆仰祈加祐。可於京城及天下諸州寺觀。僧尼道士等七日七夜轉經行道。每年正月七月。例皆淮此。玄恩咫尺聖力冥扶。景風膏雨應時戒節。嘉苗穜稑被野亘原。國富九年之資。家豐萬箱之斂。皇帝宿樹五恒曠資十善。啟興王之覇業。赴億兆之歡心。但以建義之初時逢世季。親當矢石屢總元戎。或東剪七雄。西清八水。縱神兵而戮封豕。乘天策以斬修蛇。既動赫斯之威。恐結怨魂之痛。其年季春躬發詔旨。自隋末創義志存拯溺。北征東伐所向平殄。黃鉞之下。金鏃之端。凡所傷殪難用勝紀。手所誅剪將近一千。竊以如來聖教深尚慈仁。禁戒之科殺害為重。永言此理彌增悔懼。爰命有司京城諸寺皆為建齋行道。七日七夜竭誠禮懺。所有衣服並用檀捨。冀三塗之難因斯解脫。萬劫之苦藉此弘濟。滅怨障之心。趣菩提之道。三年孟春降勅京城僧尼。於當寺每月二七日。行道轉仁王大雲等經。以為恒式。登又奉勅波頗三藏等。於大興善寺翻寶星經琳為序曰。寶星經。梵本三千餘偈。如來初證覺道。度目連身子。及降伏魔王護持國土。說此經也。自像化東漸綿歷歲時。三輪八藏之文。四樹五乘之旨。顯神光於石室。流梵響於清臺。雖鞮譯相尋尚多疑闕。我大唐皇帝。迺聖迺神允文允武。乘機撫運拯溺救焚。反上皇之風。行不言之信。去泰去甚。既掩頓於八紘。無事無為。迺朝宗於萬國。瀚海天山之地。盡入堤封。龍庭鳳穴之鄉。咸霑聲教。仁踰解網治踵結繩。大德閑閑外齊八則。小心翼翼內整四儀。臨赤縣而溢慈悲。寄玄扈而敷弘誓。每以諸法非有物我俱空。眷言真要無過釋典。有中天竺國三藏法師波頗。唐言光智。誓傳法化不憚艱危。遠涉葱河來遊震旦。經塗所亘四萬餘里。以貞觀元年庚<span class='corr'>戌</span>洎于京輦。既登上席。爰懋錦衣。有詔所司搜揚碩德兼閑三教備舉十科者一十九人。於大興善寺請波頗三藏法師。相對翻譯。沙門慧乘等證義。沙門玄謨等譯語。沙門慧明法琳等。執筆承旨慇懃詳覆。審名定義具意成文。起貞觀三年三月。訖四年四月。凡十卷十三品。用紙一百三十幅。總六萬三千八百八十二言。其年仲冬勝光寺主僧珍。奉勅就宮。迎像於勝光寺供養。四年獻肇諸寺大德四十九人。經三七日慶像行道。日滿設千僧會。王公竝來行香。琳又上皇帝繡像頌曰。緬以。八樹韜光。兩河晦迹。匿王戀仰。鑄鑞而瀉全身。迦帝翹誠。鎔金而圖具相。洎乎青精南度白馬東翻。像教欝興靈儀遍跱。於是儼神姿以登私井。屈聖體而施明珠。光烈張橋色流滬瀆。示佩日於漢后。感揮毫於晉君。或顧步而躡萬山。乍徘徊而遊夢渚。禎祥嘉瑞兆自由來。未有刺縷圖真援空範狀。我大唐皇帝。曩植四弘夙資五德。神功邁於軒昊。至治美於成康。仁熏上玄力侔大道。慶雲垂彩。金鏡含七曜之暉。瑞鳥呈祥。玉燭和四時之氣。素髮文身之長。俱請命於王庭。穿胸儋耳之酋。共獻賝於魏闕。加以留心八正篤意五乘。廣運檀那聿修淨業。永言善逝冥漠何追。爰勅上宮式摹遺景。奉造釋迦繡像一幀。并菩薩聖僧。金剛師子。備摛仙藻殫諸神變。六文雜沓五色相宣。寫滿月於雙針。託修楊於素手。妍踰蜀錦麗越燕緹。紛綸含七映之光。布護列九華之綵。日輪吐焰。藹周客之絲。蓮目凝輝。發秦姬之綫。楊侯百里之珠。慚斯百福。子羽千金之璧。愧彼千輪。華蓋陸離看疑踊出。雲衣搖曳望似飛來。何但思極迴腸。抑亦巧窮玄妙。以今歲在庚寅月居太簇。三元啟候之節。四始交泰之辰。乃降綸言於勝光伽藍。設齋慶像。四十九僧三七行道。大秦紅粟。備香積之餐。周穆金膏。陳梵王之供。四等福田生生具足。六因善報世世莊嚴。劫石碎而寶曆長存。芥城空而皇基永固。不勝慶悅。輕迺頌云。</p>

<div class="lg regular"><div class='lg-row'>於鑠上帝　天策我君　乃神乃聖</div>
<div class='lg-row'>允武允文　就之如日　望之如雲</div>
<div class='lg-row'>禎符輝煥　美氣氛氳　光宅天下</div>
<div class='lg-row'>攸序彝倫　體道迴向　式建福田</div>
<div class='lg-row'>針裁赤果　縷制青蓮　文含綺爛</div>
<div class='lg-row'>彩奪霞然　華疑逈發　蓋似空懸</div>
<div class='lg-row'>方諸踊地　邁彼騰天　歲在提格</div>
<div class='lg-row'>時旅青陽　奉遵徽命　爰崇道場</div>
<div class='lg-row'>十科星聚　八座霞張　風迴雅梵</div>
<div class='lg-row'>殿欝名香　鴻基盛業　永永無疆</div>
</div><p>主上。每以聽覽餘暇遊息藝林。討孔壁之謨。披石經之訓。規百王之往事。考三教之指歸。而謂語未涉於空空。事終淪於有有。詳夫性靈真要。可以持心濟俗者。莫過乎釋氏之教矣。眷言法藥有意流通。爰有中天竺國三藏法師。本剎利王種姓。剎利帝名波羅頗迦羅密多羅。唐言作明知識。遠聞唐國弘闡大乘。故涉葱河來遊聖世。以貞觀元年大呂之月。躬齎梵本達乎上京。昔高宗治興傅巖入夢。今我皇道盛德星現野。法師識度通敏器宇冲邃。五百應供結集之文。八萬修多所詮之理。自法蘭赴漢僧會遊吳傳譯相尋。而有所未喻者。法師皆委其由末究其異同。假令內部諸計外人別執。莫不吞若胸中說猶指掌。至於承華論席肅成解義。特蒙悅可簡在帝心。其年孟春有詔波頗三藏等。可就勝光伽監翻譯般若燈大莊嚴二論。上柱國尚書左僕射䢴國公房玄齡散騎常侍左庶子詹事杜正倫等。奉勅銓定碩德一十九人。右光祿大夫太府卿蘭陵男蕭璟為勅使。檢校百司供給四事豐厚。琳又預充執筆。迺為序曰。般若燈論。梵本有六千餘偈。摩伽陀國種姓大士婆毘薛迦菩薩。唐言分別明之所作也。始夫萬物非有一心如幻。心如幻故雖動而恒寂。物非有故雖起而無生。是以聖人說如幻之心。鑒非有之物。了物非物則物物性空。知心無心則心心體寂。達觀之士。得其會歸而忘其所寄。於是分別戲論。不待遣而自除。無得觀門。弗假修而已入。蕩蕩焉不在不離無住無依者也。佛滅度後七百年間。有出家菩薩。厥名龍樹。深達實相得無生忍。為報佛恩開演中論。付法藏云。其人於像法中。然正法炬折邪見幢。外國傳云。智慧日已頹。斯人今再曜。世昏寢已久。斯人寤令覺中論凡五師注釋。分別明菩薩即一人也。此菩薩多聞總持智深志固。以本願力不捨群生。住修羅宮待見彌勒。屬以去聖時遠眾論紛然。致令雪山採藥多收毒草。深水求珠競持瓦礫。誠恐一理不窮反增邪見。一言不盡翻起異端。乃纘述龍樹偈文。為茲般若燈論。其為論也。訶斥內外贊揚真俗。窮無生理究實相源。照無不寂寄名般若。執無不破喻曰明燈。蓋方廣之中心。諸佛之行處矣。嗟乎後之學者。便息百城之遊。永無五失之謬。論凡二十七品。為十五卷。若內人立義皆標人名。無名者例稱自部。若外人立義亦標人名。無名者例稱外人。縛解品已前慧賾執筆觀業品已後法琳執筆。於是起四年夏訖六年冬。勘定既周繕寫云畢。所司詳讀乃奏聞。勅令所司各寫十部。散付諸寺任共流通。既踵輪王十善化世。國內諸市悉斷屠行。普禁民間不許宰殺。江南之地立寨取魚。三十餘州觸處皆爾。必須破堰然乃取之。所取者比鄧林之一枝。枉死者過恒沙之億數。又降慈造悉廢除之。又屬歲阜時和海內豐稔。又度僧尼三千人諸州散配。既而德動上玄感通至聖。七難俱殄七福備臻。恩洽九垠之表。威加八極之外。其年孟冬兇奴王頡利等。並率其臣子携其部落。襁負爭趨前後繼踵。延望闕庭傾國而至。謁天門而請命。就夷邸以餐和。不煩衛霍之師。自窮巢穴。詎假軒轅之眾。席卷逋逃。漢南無雜虜之憂。塞北罷強胡之寇。馬岸龍堆之域。既沐唐風。交河清海之濱。咸為聖土。康哉康哉。共歡於茲日。無為無事。同慶於今晨。統天立極之功。獨高前古。奉佛崇善之業超諸往賢。主上曾經戰場白刃相拒。至于登極情深厥衷。乃下勅。凡所陣場並建寺。有司供給務令周備。宇內凡置十所。嚴整可觀。又昔因避暑躬幸南山。卜此神居啟茲大壯。其地也。帶秦川之眇眇。接隴岫之蒼蒼。東觀浴日之波。西臨懸月之浦。鳳企窮奇之石。欝律鑽天。龍盤譎詭之崖。穹窿刺漢。豈獨巖松撥日。抑亦㵎竹捎雲。實四皓養德之場。蓋三秦作固之所。為太武皇帝捨而為寺。既增利見。因曰龍田。又送太武及主上等身夾紵像六軀。永鎮供養。大眾所資有司供給無勞買地不待布金。逆風和氣之香。氛氳滿院。吉祥柔滑之草。瀾漫垂階。又為穆大后。於慶善宮造慈德寺。甄叔迦寶閻浮檀金。種種莊嚴一一華麗。雖知所作希有猶言。罔極未申。六年仲夏於臺城西真安坊內。為穆大后又造弘福寺。考茲形勝襟帶市朝爰命鳧人開基締構。甫移銀榜即此金園。法侶摩肩朝貴延首。其地則高墉負墎。羅百雉而紆徐。層城結隅。峻九重而延袤。於是廣闢寶坊備諸輪奐。瞻星測景置臬衡繩。王舄垂暉金鋪曜彩。長廊中宿反宇干霄。浮柱繡栭上圖雲氣。飛軒鏤檻下帶虹蜺。影塔儼其相望。經臺欝其並架。罄丹青之矩矱。殫藻繢之瓌奇。妙極天仙思窮神鬼。金盤承露。比玉樹於甘泉。寶鐸和風。狀瓊林於安養。疎鐘夜徹清梵朝楊。韻合魚山響符龍木。靈異之所栖託。定慧之所依憑。了義息心於是乎在。</p>
◎<p>◎魏大丞相渤海王</p>
<p>神氣精靈。天姿秀異。德備文武。藝兼禮樂。珪璋社稷之器。廊廟柱石之才。實有王佐之風。咸稱靜亂之託。至於歸心服道。獨超名輩。不悋象馬。無愛珠璣。於定國寺興建寶塔。</p>
<p>魏侍中大保司徒公廣陽懿烈王　魏廣陽忠武王　魏司徒廣陽王　魏廣陽文獻王　魏相國高王　魏汝南王　魏宜都王</p>
<p>右七王。並敬信居懷敦崇為業。或文或武匡國匡家。叶柱石之風有廊廟之德。知空雲之遽變。識蜃氣之非常。同悟己身等歸磨滅。乃迴心佛理共遵聖化。咸受八戒俱持六齋。造寺度僧設會崇善。</p>
<p>魏上黨王穆　魏常山王鷙</p>
<p>右二王。穆性和厚美形貌鷙。容貌魁傑腰帶十圍。立性方雅少言清慎。常息省闥。雖當炎暑不解衣冠。官至侍中大司馬。</p>
<p>魏淮陽王尉　魏河東王荀　魏東陽王丕　魏淮南王他</p>
<p>尉荀丕他並容貌壯偉。大耳秀眉。四十年中三長月六守齋持戒無替。於時誦維摩經。造法王寺。年耆望重負杖來朝。然丕又聲氣高朗。博記國事。問無不知。及享宴之際恒居坐。每與王公學士大德名僧研味佛理。抗音大言謂眾人曰。佛教冲洽。非儒墨者所知。</p>
<p>魏秦王翰</p>
<p>閑當世之務。盡成敗之理。近事遠謀。造次備舉。重仁行義。朝野具瞻。</p>
<p>魏司徒北海王詳　司牧高陽王雍</p>
<p>或親自本枝或地居外戚總政本之要。當神州之重。並感圓珠。慕勵已心。式光朝政敷宣治道。而虛襟佛理。崇信法橋。造像書經興立塔寺。寫一切經一十二藏。</p>
<p>魏彭城王勰</p>
<p>罄盡心力保護世宗。內外指撝至于登立。法門大啟。佛事廣興。修造伽藍。創建靈塔。</p>
<p>魏濟南王文若</p>
<p>風流寬雅。姿制閑裕。吐發深美。辭色淹和。時人為之頌曰。三公楚楚盡琳瑯。未若濟南備員方。至於口誦金言。心期淨王持。齋菜食。護法敬僧。無以加也。</p>
<p>魏安豐王延明　中山王熙</p>
<p>並以宗室博古學文。俱立道場齋講相續。以香汁和墨。寫華嚴經一百部。素書金字華嚴經一部。皆五香厨四寶函盛。靜夜良辰清齋行道。每放五色神光照曜臺宇。眾皆共覩倍更發心。</p>
<p>魏琅瑘王誦</p>
<p>義綜六經。史該百氏。衣冠儀貌朝野所推。高論清風獨超時輩。弱冠聘。梁武帝奇之與語終日。梁武謂曰。昔王陵在漢。姜維相蜀。所在成名。何必本土其見禮如此。常與梁武啟必云。魏臨淮王誦。梁武亦不責之。頗以敬重為意。六齋之日恒設淨供獻佛飯僧。俸祿所資多入經像。</p>
<p>魏尚書令廣陽王嘉</p>
<p>喜慍不形。沈敏好學。仁厚至孝造次不渝。讀一切經凡得三遍。造愛敬寺以答二皇。為眾經抄一十五卷。歸心委命。志在法城。</p>
<p>魏陳留王虔</p>
<p>姿氣魁嶷。膂力絕倫。自小出家虛心慕道。其後歸俗不廢習真。雖干政事頗敦勝業。</p>
<p>魏齊獻武王</p>
<p>思隨冥運。智與神行。恩比春天。威同夏日。坦至心於萬物。被大道於八方。修心克己。迴向正法造大悲寺。普濟群生。</p>
<p>魏使持節中外諸軍事齊王　魏鉅鹿王闡　魏錄尚書事彭城王韶　魏譙郡王亮　魏江夏王彝　魏臨洮王榮</p>
<p>並英毅挺拔。風挌超倫。而信敬法言迴向釋氏。</p>
<p>魏太師大司馬洛州刺史馮熙</p>
<p>文明皇太后之兄也。奉佛至信。於諸州建浮圖精舍。七十二所。寫一十六部一切經。常與名僧講論佛議。</p>
<p>魏使持節幽州刺史司徒公胡國珍</p>
<p>靈太后父也。唯事齋潔。自強禮拜。書經造像。起正化寺供養百僧。</p>
<p>魏司徒祖瑩字元珍</p>
<p>鍾美多福。資神積善。器局虛閑。志識開悟。口含碧雞之辯。手握彫龍之文。義府玄宗。於是乎任。</p>
<p>魏司空李無為</p>
<p>率性不群。自然行已。鉤深致遠。懷文抱質。鴻鵠將飛。便懷四海之志。驥騄方騁。已有千里之心。雖政事殷廣。常以金剛般若為業。每月六齋終身靡廢。</p>
<p>魏大傅昌寧王李寔</p>
<p>立身雅正。為人清儉。慎終令始。奉法尊師。無廢六齋。恒持五戒。</p>
<p>魏少保建昌公竇略</p>
<p>素抱伊霍之量。夙懷柱石之林。專征授律。知甲乙之狐虛。當敵制權。識風雲之向背。富而不驕。貴而無傲。敬信崇重委命世雄。造靈山法雲二寺。供養二百許僧。</p>
<p>魏司徒高傲曹</p>
<p>勇氣絕群。武略超世。</p>
<p>魏司徒高隆之</p>
<p>逸氣超倫。德風可挹。</p>
<p>魏待中尚書令元乂</p>
<p>氣幹宏拔。英華清煦。羽儀朝野。匡贊有聞。於岱州起法音寺。</p>
<p>魏右僕射大行臺慕容紹宗</p>
<p>聰鑒可稱。禮賢斯篤。</p>
<p>魏吏部尚書邢巒造普濟寺</p>
<p>有清規美談笑。閑莊老味詩騷。敬重大乘造像立寺。</p>
<p>魏驃騎大將軍儀同三司恒州刺史陸政</p>
<p>平直無私。守道寡欲。有長仁之操。善文雅之容。口誦維摩以為論本。時人高尚莫敢抗談。即陸載之第二子也。</p>
<p>魏太常卿恭侯鄭瓊</p>
<p>萱闌表德。琬琰為心。朝貴羽儀。人倫龜組。起淨域寺建法華堂。月別營齋。年常寫像。</p>
<p>魏雍州刺史韓仲詳<span class='note-inline'>(造韓史君寺)</span></p>
<p>簡略清通。標舉雅俗。深懷非我。</p>
<p>魏黃門崔陵造報恩寺</p>
<p>精心道藝。託志詩書。彫篆為文。斧藻成德。承風虛想。望美傾心。獨步當朝。為物稱首。而迴向三寶委質四弘。於鄴城中起報恩寺。</p>
<p>魏幽州刺史盧令守<span class='note-inline'>(造通玄寺)</span></p>
<p>珪璋內潤。風飈外肅。器度淹美。神用高明。於幽州造通玄寺。供養百僧。</p>
<p>魏沛郡太守趙元則</p>
<p>稟精辰象。資靈河嶽。幼譽擅美。弱冠馳名。信敬之志不移。檀忍之心無竭。寫經造像心未為勞。</p>
<p>魏河南尹武邑公李獎<span class='note-inline'>(造彌勒寺)</span></p>
<p>羽儀文物。冠蓋相望。守一抱真。志存安養。三長之月。必自清齋。二親諱日。達曙悲慘。造彌勒寺。供養百僧。</p>
<p>魏太子中庶子御史中丞陸載</p>
<p>載本吳人。為宋咸陽王義真行軍大都督史。後沒赫連。因即仕魏。有才調善談謔。為魏朝貴公所見稱重。而性愛虛靜。常以佛法為意。每讀眾經讚揚玄旨。末年精到經字放光。口誦法華。時感舍利。</p>
<p>魏衛尉卿許伯桃</p>
<p>有長仁之風。弘莫逆之道。崇奉正法。無替於時。</p>
<p>魏散騎常侍溫子昇</p>
<p>有太冲三都之筆美子雲百奏之才。錦繡忸其文章。金王慚其暉映。崇重妙法。愛樂大乘。</p>
<p>魏寧遠將軍侯莫陳引<span class='note-inline'>(造祇園寺)</span></p>
<p>本漢中山。靖王之胤。涉漢已來肇有豐國。因侯而氏。遂號陳焉。造祇園等。寺常營齋講。及施悲田。</p>
<p style="margin-left:1em">已前並魏代時英。一期髦彥欽仰佛教者。梗概條之。</p>
<p>齊大丞相內外諸軍事常山王確<span class='note-inline'>(勳業崇美。特達超倫)</span></p>
<p>齊太尉蘭陵王長恭<span class='note-inline'>(聰敏絕群。朝野敬憚)</span></p>
<p>齊司徒瑯瑘王儼<span class='note-inline'>(翼讚皇家。光隆朝政)</span></p>
<p>齊錄尚書事長廣王湛<span class='note-inline'>(股肱王室。文武憲章)</span></p>
<p>齊大都督錄尚書事廣平王<span class='note-inline'>(智思超倫。操履溫直)</span></p>
<p>齊大司馬清河王亶<span class='note-inline'>(業行優深。風格遒遠)</span></p>
<p>齊左僕射廣寧王孝衍<span class='note-inline'>(識悟優遠。貞幹令終)</span></p>
<p>齊侍中尚書令錄事尚書使持節都督趙州諸軍事驃騎大將軍開府儀同三司護軍將軍趙州刺史帶六州都督并州太忠正長安公晉昌王唐邕。造眾義莊嚴大寧國寺。鑄彌勒金像一軀。星氣程符。嶽神効祉。屬此昌年。挺茲上德光事五君寵加八命。出陪黃屋。入履青蒲。拾遺補闕。獻可替不軍制之經。兵符之祕。國之利寶。不可示人。心膂攸歸。尸掌切密。重以刺舉秸服。督察全趙。杖節申威。下車布惠。豪右兼并。望風霜而<span class='corr'>斂</span>手。單弱擠墜。沐雨露以息肩。金口木舌提耳指掌。衣食盈而知榮辱。禮樂覃而識忠孝。旗亭絕奇貿之貨。圜土有哀矜之識。約比食魚清侔酌水。參墟長吏畏之若神明。農墅黎民仰之如日月。加以良田居體真金在性遊戲眾法調伏諸根。聞必修行。見便隨喜。為國乃蒼生。於堯之舊都。建眾義莊嚴寺。擬大壯模。乾象測圭。表度几筵。背陰面陽。啟寒含燠。月宮日殿晝夜齋光。奈苑蓮臺春秋異態。名僧踵武淨信連衡。令月嘉辰爭稱禮拜。又於陽平造大寧國寺。寶剎上浮。精廬遠秀。梁裁文杏柱用栴檀。黼藻相暉。朱綠交映。又鑄彌勒金像一軀。合光七尺。白石丈八像二軀。并一切經三千餘卷。修治故像一萬許軀。</p>
<p>齊右丞相咸陽王斛律明月<span class='note-inline'>(勇氣無前。抱節彌勁)</span></p>
<p>齊左丞相平原王段孝先<span class='note-inline'>(恪勤政事。允副朝委)</span></p>
<p>齊錄尚書事淮南王和士開<span class='note-inline'>(篤敏勤恪奉法自強)</span></p>
<p>齊太常清河王高嶽<span class='note-inline'>(勇幹清美)</span></p>
<p>齊太宰章武王庫狄千秋<span class='note-inline'>(猛毅恭順)</span></p>
<p>齊侍中秦王高彥歸<span class='note-inline'>(泛愛優美)</span></p>
<p>齊侍中尚書令元羅。才名之士。王元景邢子才等咸為賓客。然為性儉素。恂恂接物。崇敬三寶欽尚四弘。於法喜寺興建七層浮圖甎塔。至於盡心以匡聖主。修已以圖永安。則上寧於君。下保於己。蓋人倫之水鏡。天下之楷模。</p>
<p>齊尚書令高肇<span class='note-inline'>(造閑居尼寺)</span>　齊太尉彭樂<span class='note-inline'>(仁厚著美)</span>　齊司徒潘相<span class='note-inline'>(尚仁貴義)</span>　齊司空司馬子如<span class='note-inline'>(學業清美介節峻舉)</span></p>
<p>齊光祿大夫尚書僕射楊遵彥</p>
<p>識懷溫敏。風儀遒逸。早標玉潤。夙擅金聲。而文綜九功。武苞七德。振天下之美譽。感海內之歡心。文宣高視於上京。僕射總知於時務。鼓腹擊壤人無怨聲。十年之中齊國大治。匡合之力楊公有焉。而博涉內外。兼閑孔釋。仁祠櫛比。列剎相望。法眾連衡。士女迴向。護持在意。民具邇瞻。</p>
<p>齊少傅尚書僕射魏牧</p>
<p>備閑禮樂。總緝彛倫。深達苦空。尊重正法。學該馬鄭。才蓋應劉。</p>
<p>齊光祿大夫尚書僕射崔纖</p>
<p>才膺佐命。寵亞二南。蓋朝廷具瞻。人倫勢望。兼信佛法。大建福田。樂與名僧高談至理書經。造像修補伽藍。</p>
<p>齊右僕射崔季舒<span class='note-inline'>(物望清高羽儀當世)</span>　齊左僕射燕子敬<span class='note-inline'>(奉上接下守法自強)</span>　齊僕射趙彥深<span class='note-inline'>(仁厚清恪)</span>　齊侍中斛律孝卿<span class='note-inline'>(義勇蓋世)</span>　齊侍中斛斯文若<span class='note-inline'>(清儉峻恪)</span>　齊侍中徐之才<span class='note-inline'>(德風遵舉)</span>　齊侍中高正德<span class='note-inline'>(倫約不渝)</span>　齊七兵尚書王元景<span class='note-inline'>(清通夙著)</span>　齊太常卿崔昂<span class='note-inline'>(篤義尚仁朝望名族)</span>　齊散騎常侍劉逖<span class='note-inline'>(學該七略。才顯四門)</span>　齊衛尉卿杜弼<span class='note-inline'>(志節可稱。言行惟允)</span>　齊殿中尚書邢子才<span class='note-inline'>(絢彩流光。奇文蓋世)</span>　齊祕書監祖孝徵<span class='note-inline'>(學業優贍才藻映俗)</span>　齊尚書左丞封孝琰<span class='note-inline'>(清飈峻遠。時望所先)</span>　齊使持節平南將軍仁州刺史金紫光祿大夫安康侯樊儒造竹林拔苦等二寺</p>
<p>體調凝邃。理識清明。精誠壯志莫與為儔。於廬州造竹林寺。在仁州造拔苦寺。造像書經年別不替。</p>
<p style="margin-left:2em">右齊世英賢北朝俊逸。竝學通今古解貫玄儒。而深信釋門洞明因果。手披玉軸口誦金言其眾也。如草木之依大地。其覆也。猶鱗介之汎長川。至於白屋農夫無名老叟。薄知希向少發信心者。不可稱紀。胡得措言。所以福祐於四生慶流於三。世允仁允恕及子及孫。其能行之德。無不至也。</p>
<p>周柱國襄州總管衛王<span class='note-inline'>(造鳳林寺)</span></p>
<p>殖眾德本。於襄州修造上鳳林寺。憑危跨谷接棟連雲。香閣禪龕依巖架[巳/山]。佛事嚴整殿宇光華。月入秋窓。風生夏戶忘憂滿院。長樂盈階。竹聳茅簷。松橫石砌。奇峯亘日。逈樹參天。寓目開心。自然忘返。</p>
<p>周柱國益州總管趙王<span class='note-inline'>(造慧眼寺)</span></p>
<p>歸命仁祠。左益州造慧眼寺。重門跨逈飛閣連雲。鳥跂龍盤。鳳翔鱗接。窓開神女之電梁映美人之虹。簷四注而傍臨階三休而直上。金繩界道。仍圖忉利之園。露幔垂階。即寫由乾之地。三春令月。八節嘉辰。士女信心都鄙豪俠。委質迴向頂禮歸依。</p>
<p>周柱國雍州刺史齊王<span class='note-inline'>(造安居寺)</span></p>
<p>周太師大<span class='corr'>冢</span>宰柱國大將軍晉國公宇文<span class='corr'>護</span><span class='note-inline'>(造會同等寺)</span></p>
<p>晉公地屬文昭名高王<span class='corr'>陝</span>。納四履之苞茅。專五侯之征伐。周文作輔庶績咸熙。臯繇為謨天下無事。社稷由其建立。朝廷賴其銓衡。而篤信不群迴向無比。興隆像教創製仁祠。凡造法王彌勒陟屺會同等五寺。湯沐撤俸。不費水衡之財。郡國減租。無勞泛舟之役。濆陰寶鼎之地。安邑紫殿之基。園開長者之金。泉涌沙門之錫。盡大秦之木難傾日南之火齊。製窮彫匠。不因工王之圖。巧極神功。方待由余之對。中天寶塔。遙臨望氣之臺。涌地靈龕。還對鹽車之坂。持戒四部安居二時。恒轉法輪。常凝禪室。又供養崇華寺。</p>
<p>周柱國尚書僕射楚國公豆盧寧。<span class='note-inline'>(造羅漢寺及會宗寺)</span></p>
<p>燕文明皇帝慕容晃之後。祖什文成皇帝直寢司隸大夫。父篤柱國大將軍涪陵公。寧年始弱冠。爰初筮仕。月角稱奇。星精表德。在軍三十七年。身經四十二戰。胡兵不敢南牧。趙人詎肯東漁。人倫水鏡當世<span class='corr'>杞</span>梓。而泛愛居心迴向為業。造羅漢會宗二寺。鑄像寫經相續不斷。</p>
<p>周太傅柱國大將軍太宗伯鄧國公竇熾<span class='note-inline'>(造白馬梵雲二寺)</span></p>
<p>五陵冠族三輔良家。孟津稱同德之門。咸陽乃先登之佐。功參八柄。位入六符。熾即安豐華胄也。昔專黃老。今信大乘。建白馬梵雲二寺。種當來出世之業。</p>
<p>周侍中柱國大匠卿武衛將軍冠軍將軍將軍中散大夫安豐公段于跱</p>
<p>于木後胤撫軍幼子。風流重世。嘉聲踵武。山澤通氣。儀表純和。時以茹如檀強跨有燕葪。奉命專對。示其逆徒。即請附降。還敦好穆。所獲口馬及金貝等。並用寫經。并施孤老。</p>
<p>周柱國雍州牧南兗八州諸軍事兗州總管酇國公竇恭</p>
<p>龜鏡蟬聯衣纓舄奕。合門奉法咸韶嘉慶。</p>
<p>周大將軍幽州刺史安定公宇文貴</p>
<p>太祖文皇之孫。柱國齊王之子。東膠西序。敬業離經。德重儒林。名高太學。事親盡孝。奉佛惟恭。檀忍在心。老而益至。</p>
<p>周開府儀同三司太子洗馬雲寧莊公瑯瑘郡王拓拔勝</p>
<p>侍中太保司州牧。廣陽王嘉之孫。父通捨其國嗣脫躧王家。改碣石為香城。變睢陽為奈苑。棄冠冕而服田衣。罷絃歌而遵雅梵。莊公為父亦慕歸依。仍於私第常修淨業。</p>
<p>周使持節<span class='corr'>陝</span>州都督行臺郎中通直散騎常侍河東公宇文善</p>
<p>公宇文善。字仲良。成童就學。傳衣百氏。弱冠登朝。逸轡千里。大統初於沙苑獻捷。舉河東之地。仗劍歸誠其宗。從鄉人並得開國。而大信正法畏懼將來。造像書經一生興福。</p>
<p>周開府儀同三司陽化公元昂</p>
<p>魏大丞相京兆康王之孫。太保錄尚書恒芝之子。溫恭為節。仁孝居心。遊學儒林。早習經史深敬釋氏。捨宅為酬德寺。</p>
<p>周柱國大將軍隴西東公楊纂</p>
<p>河南近臣華山貴胄祖丘。以羽林三軍治兵於六鎮。父安仁北道大都督朔州鎮將。祖考已來並崇佛教。</p>
<p>周通州刺史右侍上士散騎常侍楊操</p>
<p>西漢十人東京四世。朱輪花蓋奕葉相承。尚書忠公之孫。汾州刺史之胤。二楊同世皆崇佛法。</p>
<p>周司空貞侯鄭穆</p>
<p>出忠入孝。肇自彼天。敬佛重僧久而無倦。</p>
<p>周侍中少傅京兆郡守行臺郎中大匠卿燕郡公盧景仁</p>
<p>太僕卿靖之少子。雅好博古。家傳折薪之業。夙夜強學。世纘良弓之教。三兄景裕學冠玄儒。四兄景辯博聞強記俱能釐改憲章制度禮樂。關中號於夫子。河上疑於仲尼。並稱佛教窮深莊老虛薄。</p>
<p>周太保柱國大將軍吳武公尉遲<span class='note-inline'>(安造衰義寺及宣化尼寺)</span></p>
<p>軒轅誕聖新鄭。肇其洪源。昌意降居若水。承其遺烈始祖魏氏之政。封尉遲國君。官族表於世功。命氏因于胙邑。蟬聯華緒。彛鼎鏤其深功。舄奕崇基。庸器紀其行業。父柱國大將軍長樂公。夫人尚書昌樂大長穆公主。造褒義寺及宣化尼寺。</p>
<p>周大將軍南蠻都監常山公柳慶之<span class='note-inline'>(造香山寺)</span></p>
<p>嵩高峻極。大夏雲構。器宇冲邈。風度凝整。追王戎之簡要。邁裴揩之清通。有德有才可師可尚。於襄州造香山。寺剎飛雲表幡颺天垂。日殿蓮臺。珠叢金地。遠方祇樹。若寫雞園。</p>
<p>周北荊州刺史安道公席顧<span class='note-inline'>(造德王寺)</span></p>
<p>器宇淹凝。才略通濟。銀章青綬。明經俯拾疏爵疇庸。無功克舉。令德彰於國史。策勳載于家諜。基茲閥閱。累葉光華。於鄧州造德王寺。房宇精嚴殿堂[塽-(爻*爻)+((人/人)*(人/人))]塏。住居形勝見者發心。</p>
<p>周使持節柱國大將軍大都督潼州刺史徐國公若干鳳<span class='note-inline'>(造至聖寺)</span></p>
<p>司空之孫武公之子。建社嗣齊。執珪續衛。高峯掩日。長翅垂雲。造至聖寺庶憑冥福。</p>
<p>周使持節太傅柱國大將軍清河公侯莫陳休</p>
<p>文武兼施。忠孝備舉。生而念善常行慈恕。於大乘寺受戒發心。寫一切經。造丈六夾紵無量壽像。俸祿所致咸舉檀那。</p>
<p>周太師柱國蜀國公尉遲逈<span class='note-inline'>(造妙像寺)</span></p>
<p>魏室喪亂。經綸夷阻。周朝建國。匡翊揖讓。勳高効重。所在難方。崇善慕福。久而彌著。造妙象寺。四事無闕。法輪恒轉。三學培增。</p>
<p>周開府儀同三司安政公史雄<span class='note-inline'>(造安政寺)</span></p>
<p>昔柱史留滯周南消聲函谷。因官命氏遂稱史焉。祖遵凉州刺史。父寧柱國安政烈公。並深謀宏略匡時濟世。而門崇三寶。人奉八齋。造安政寺冥薰祖考。</p>
<p>周開府平北將軍仁州刺史安化公丘洪賓<span class='note-inline'>(造本起寺)</span></p>
<p>世挺忠烈。門承顯貴。巷通長戟。擬王濬之居。門方駟馬。同魏舒之宅。弟廣化公並器均瑚璉。質表珪璋。難兄難弟。同元季之德。或將或侯。齊列丹之貴。敬重釋氏研味法音。捨其舊居為本起寺。</p>
<p>周益州府中郎新州刺史蔡哿</p>
<p>待詔金馬之門。論儒石渠之學。梁園作賦。遇等鄒枚。從梁沒周。禮過申白。</p>
<p>周開府威遠將軍王靜<span class='note-inline'>(供養烏丸寺)</span>　周大將軍和雞雄<span class='note-inline'>(造和雞寺)</span>　周大將軍爾綿永<span class='note-inline'>(造爾綿寺)</span>　周司金大夫破多羅紀<span class='note-inline'>(造破多羅寺)</span>　周軍司馬洪和公意力勤仲慶<span class='note-inline'>(造意力勤寺)</span></p>
<p style="margin-left:2em">右周代。</p>
<p>隋皇太勇<span class='note-inline'>(造像書經相繼不斷轉誦行道無替於時)</span>　隋秦王俊<span class='note-inline'>(京師造延興寺濟度尼寺井州造開化寺)</span>　隋蜀王秀<span class='note-inline'>(益州造空慧寺法聚寺大建昌寺供養孝敬寺)</span>。</p>
<p>隋蜀王秀妃長孫氏<span class='note-inline'>(造福成寺)</span>　隋益州長史昌平公元嚴<span class='note-inline'>(造福勝寺)</span></p>
<p>隋漢王諒</p>
<p>京師造禪定寺。并州造內華寺法忍寺。各度百僧供養。</p>
<p style="margin-left:1em">右三王。竝敬信居懷流通在意。篤愛仁孝秦王最優。常持六齋每行十善。書經造像所在用心。為襄州總管之日。綏撫化導大得物情。俗詠來蘇時稱至晚。其延興堂宇濟度神宮。悉是王所臥居。捨而為寺。</p>
<p>隋太師上柱國申國公李穆<span class='note-inline'>(造修善寺)</span></p>
<p>器度英舉。風宇清曠。奇功茂績。兼濟生民周道既衰。三邊鼎沸。肅寧方面摧遏兇醜。精誠丹欵貫徹幽明。志慮沈深聲猷遐遠。勳庸夙著。名器早隆。盛德至道坐鎮雅俗。時宗人傑。朝廷羽儀。爰用徂徠之松新甫之柏。建興佛殿起立僧坊。禪室鍾臺靡不精麗。講堂門屋咸悉高華。</p>
<p>隋太保上柱國薛國公長孫覽<span class='note-inline'>(造實際寺)</span></p>
<p>降靈川嶽。稟和純粹。山庭反宇冥符佐旗之德。龜文河目。天挺命世之姿。孝表率由。忠為令則。溫恭寬裕之性。簡文遠大之才。治國隆家之道。匡世濟時之略。謇謇有周捨之氣。肅肅懷管仲之風。十亂無以加。三傑莫能擬。股肱良哉斯之謂也。然而迴向法本崇奉釋門。捨其第居傾竭堂宇仍充金地即構寶坊。月殿金人蓮臺華蓋。種種嚴麗事事光新。</p>
<p>隋上柱國使持節淮南總管壽州刺史觀王楊雄<span class='note-inline'>(造歸依寺)</span></p>
<p>平暴靜難之才。禦侮運籌之策。爪牙之用既顯。鷹揚之力遂宣。光國光家可大可久。股肱攸屬文獻具瞻。至信法言汲引無倦。興福造寺恒建檀那。奕葉公侯傳家台鼎。識空鑒有。服道知歸。其望益高其心逾下。</p>
<p>隋大司馬上柱國神武肅公竇毅<span class='note-inline'>(造雲華寺)</span></p>
<p>幼稱令譽。長號通人。家有賜書。門標衛戟。供奉四帝終始一心。義重龍文。財輕蟬翼。折獄動哀矜之念。臨下盡寬和之仁。而護持三寶體達五家。造寺建齋以為常業。</p>
<p>隋上柱國尚書右僕射魯國公虞慶則<span class='note-inline'>(造沖覺寺)</span></p>
<p>奕葉衣纓朝廷<span class='corr'>杞</span>梓。志識詳幹器宇淹通。善六國之音。達四方之俗。既總彛倫之要。偏知帷策之機。而篤信居懷。片善必記。興福建寺所在行檀。大起法堂廣羅佛殿。於襄州造盧舍那夾紵像。高一百二十尺。相好奇異靈應殊常。</p>
<p>隋上柱國尚書左僕射齊國公高頴造信寂寺及積善尼寺</p>
<p>器局和允。識慮優長。禮綜夏殷。樂窮韶武。百官氏族之諱。九州土地之宜。憲章經國之圖。訓世字民之術。朝政之事知無不為。其位彌高其心彌下。皇隋建極實有殊功。而善達世間。早知幻化。存心出要。篤志香城。至於七覺花臺。三明寶殿。瑠璃梵宇。碼碯禪龕。柰苑祇園。竹林檀閣。遊者忘返一一留人。凡是名僧海內大德。慧崇禪師道彥法師等。並感其敬信。同起伽藍。又延信行禪師別起禪院。五眾雲聚三學星羅。道俗歸依莫斯盛也。又造積善尼寺。頗亦嚴華。</p>
<p>隋上柱國左衛大將軍陳國公竇抗<span class='note-inline'>(造靜法寺)</span></p>
<p>三輔良家五陵貴胄。洪源後於姬水。層巘欝于岐山。世載軒冕之榮。門承羔雁之禮。扶風振其茂緒。平陵幡其槃根。雖在俗塵志存出要。</p>
<p>隋上柱國武衛將軍梁國公侯莫陳芮<span class='note-inline'>(造舍衛寺)</span></p>
<p>卓犖不群骨梗無輩。參謀王室首建義旗。去煩就簡之功。佐命平暴之力。任居闈閫有積炎凉。宿衛宮城頻移氣序。用心恭謹獨美當朝。文物具瞻聲猷遐布。一門昆季三人駙馬。敬信崇重造寺書經。每以法言備修善事。</p>
<p>隋上柱國洛豫十七州諸軍事洛州刺史左翊衛將軍詢陽公元孝矩<span class='note-inline'>(造空觀寺)</span></p>
<p>志識優遠。風骨陵霜。參務治基。早知禁衛。用心匪懈。奉法無親。捨其第居充斯淨域。靡悋資產常建福田。玉質金相英聲遠振。</p>
<p>隋上柱國荊州總管上明公楊紀<span class='note-inline'>(造定水寺)</span></p>
<p>荊門勝地。楚塞神鄉。艫舳之所混并。水陸之所衝要。唯仁是寄。雖親弗居。布政宣條咸稱繄賴。清風遠沐盛績有聞。人唱來晚之歌。咸陳去思之詠。啟茲福地。置此仁祠。月殿流輝。珠臺曜彩。華開粉壁。荷發圓池。至於鄭氏維摩孫公安養。皆為絕世妙盡丹青。</p>
<p>隋上柱國尚書左僕射越國公楊素<span class='note-inline'>(造光明寺)</span></p>
<p>胙土開家。俾侯建國。少懷伊霍之志。長叶廉藺之風。唐舉知其相秦。郭賀稱其輔漢。聰明神粹。器局淹弘。納比吞流。照同懸鏡。英俊天挺。頴拔自然。至於推斥九流咀嚼三古。挹衢罇而不竭。運蒼海而無窮。方朔虞延恥諸魁岸。魯匡朝錯慚。斯智囊。郁郁美其為文。桓桓壯其用武。弼諧之力燮理之功。無以加也。而尊重正覺。開獎法門。俸祿所資並營淨業。揆赤霄而興象殿。陵倒景而起鍾臺。七寶之堂九層之塔。高臨漢表。上出雲端。布濩名花綿蠻吉鳥。善能留目。甚暢遊情。播美關中。傳名海內。</p>
<p>隋上柱國尚書右僕射納言邳國公蘇武威<span class='note-inline'>(造濟法寺)</span></p>
<p>貞幹足以濟事。和義足以利生。確乎不拔體乎其性。隱弗違親。貞無絕俗。類八公之赴漢。同四皓之入朝。國政天綱從斯大備。頗閑百氏兼達三玄。放心於四德之場。託質於五門之觀。書經造像。禮佛燃燈。備彼莊嚴。其諸功德。隋朝良宰。蓋此吾人。而心下志高。識幽見遠。憲章文武。敦緝彛倫。</p>
<p>隋上柱國都督河東諸軍事河東太守竇慶</p>
<p>文足字民。武堪靜難。泛愛仁厚。來晚去思。汲引為心檀忍不倦。</p>
<p>隋柱國右衛將軍南康公劉嵩<span class='note-inline'>(造律藏寺)</span></p>
<p>武毅剛甚奉法無私。厭離居家欽尚解脫。</p>
<p>隋驃騎將軍儀同三司汾州刺史崔鳳<span class='note-inline'>(造經行寺)</span></p>
<p>操履貞肅。奉法憂對。篤愛大乘迴向正道。</p>
<p>隋上柱國河間王楊辟邪<span class='note-inline'>(造大慈尼寺)</span></p>
<p>儀貌溫雅。志操貞確。常欽出世早厭有為。</p>
<p>隋兵部尚書上大將軍龍崗公段文振<span class='note-inline'>(造雲化寺)</span></p>
<p>世襲通侯。家傳寵命。器局和允。識慮優長。武冠孫吳。文高斑馬。待詔之策屢顯。應對之美日隆。蓋朝廷之羽儀。皇家之棟幹。崇敬三寶。體達四衢。造寺供僧寫經鑄像。慈惠仁厚檀捨不渝。</p>
<p>隋著作郎濟南侯王劭</p>
<p>學窮經史。才邁群英。著齊志一部釋老志一卷。又撰仁壽舍利現瑞記一部。總敘佛法由來云。釋氏非管窺所及。率爾爾妄言之。昔春秋莊公七年四月辛卯。夜恒星不見。夜中星隕如雨。而意說者。以為四月八日佛生時也。案周四月夏之二月。亘辛卯非八日。年紀云。言魯知不及他國。牟融云。漢明帝夢金人。其名曰佛。於是遣使往求經書。又案漢武帝得休屠王祭天金人。劉向列仙傳云。七十四人在佛經矣。然則明帝前已有佛之經像。魚豢云。老子入西戎教為浮圖者。此言出自化胡經。不足取也。漢世曰浮屠。即佛陀也。猶沙門與桑門語之轉耳。典略云。黃帝夢遊華胥氏之國。華胥氏者即天竺國也。在佛神遊之所。</p>
<p>隋柱國毫靈四州總管海陵公賀若誼</p>
<p>寔卿相之門。稱冠蓋之里。山庭儀表月窟風猷。篤信大乘崇奉正覺。</p>
<p>隋使持節大將軍凉州諸軍事凉州刺史趙國公獨孤羅</p>
<p>景公之世子獻后之長兄。敬法重人尊師尚義。</p>
<p>隋上柱國凉益六州總管蔣國襄公梁睿</p>
<p>導靈源於少昊。分休蔕於伯益。東漢良宰西晉鼎臣。敬信有聞丕業克著。</p>
<p>隋上柱國廣宗莊公李崇</p>
<p>挺生拔萃。秀出罕儔。唯昆與季師王友帝。誦習般若興建法輪。</p>
<p>隋上柱國左武衛大將軍使持節凉州刺史宇文慶</p>
<p>包文武之幹略。蹈仁義之規矩。宣條萬里圖讚百城。鑄像寫經為福無已。</p>
<p>隋上大將軍營州總管魏興公韋世文</p>
<p>聞詩聞禮之風。三義三君之德。鍾慶流澤奕葉不窮。慕正法於當年。習微言於積歲。</p>
<p>隋上柱國吏部尚書上庸公韋世康</p>
<p>容狀魁岸風韻韶舉。同玉樹之華滋。類璧山之朗潤。善經略美銓衡。歸心慧門遊情法苑。</p>
<p>隋廣漢太守襄垣侯薛琰</p>
<p>鳳毛麟角標文示武。家崇正法門奉玄風。暨五凉四燕三秦二趙。高門連於閶闔。崇基接于太階。戚里之皇。親帝京之富室。顒顒慕道各各橫經。口誦金言。手披玉軸。至于隋代王公盛名帝宇。竝欽崇釋教。俱敬福田。或造寺摸經。或行檀悲敬。或誦味經典。或研覆玄義。如是比屋可封。差難具列。至如大唐朝伍賢官成林。蕭族以法華為福基。竇宗用塔寺為命。伐戴尚書之普敬。秦將軍之濟生。或府省同欽。或寺臺共奉。爰逮要荒華夷令長。㳂諸僕隷等布一心。各以佛理為指南。竝修勝業為己任。既形于耳目。故不即事而敘之。豈以李老埋名。故由深鑒有託矣。</p>

<p class='juan'>辯正論卷第四</p></div></div>
</div><!-- end of div[@id='body'] -->
</body></html>