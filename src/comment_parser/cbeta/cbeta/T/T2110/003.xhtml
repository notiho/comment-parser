<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯正論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu7' />辯正論卷第三</p><p class="byline">唐沙門釋法琳撰</p><a id='mulu8' />
<div class='div-other'><a id='mulu9' />
<p class='h2'>十代奉佛上篇第三</p><p>儒生曰。信心漸發邪執稍迴。又問曰。漢地君王奉佛至信。久而彌篤。為福有徵者。可得聞乎。</p>
<p>開士喻曰。自項日降靈摩蕂入洛。歸心奉法不可殫言。今當為子略陳十代君王三公宰輔通儒博識敬信佛者。以告子也。</p>

<ul class="">
<li>晉世祖武皇帝<span class="note-inline">(龍顏奇偉盛明革運大弘佛事廣樹伽藍)</span></li>

<li>晉惠帝<span class="note-inline">(歸心妙道。契意玄宗。仍於洛下造興聖寺。供養百僧)</span></li>

<li>晉敏帝<span class="note-inline">(篤意冥感遠降神儀。仍於長安造通靈白馬二寺)</span></li>
</ul><p style="margin-left:2em">右西晉二京。合寺一百八十所。譯經一十三人七十三部。僧尼三千七百餘人</p>

<ul class="">
<li>晉中宗元皇帝<span class="note-inline">(文軌大同中興江左。造瓦官龍宮二寺。度丹陽建業千僧)</span></li>

<li>晉肅宗明皇帝<span class="note-inline">(聰聖玄覽設齋興福。造皇興道場二寺。集義學名稱百僧)</span></li>

<li>晉顯宗成皇帝<span class="note-inline">(至意冥通聖德遐感。造中興鹿野二寺。集翻經義學千僧)</span></li>

<li>晉孝哀皇帝<span class="note-inline">(延問侍臣迴心妙理嘉賓切對大啟龍光)</span></li>

<li>晉太宗簡文皇帝<span class="note-inline">(仁恕溫含。作聖欽明。造像建齋度僧立寺於長干故塔起木浮圖壯麗殊偉)</span></li>

<li>晉烈宗孝武皇帝<span class="note-inline">(精心奉法。志念冥符。師子國王欽其懷道。故遣沙門曇摩撮。遠送玉像以表丹情。召義解僧。造皇泰寺仍捨舊第為本起寺)</span></li>

<li>晉安皇帝<span class="note-inline">(篤信無怠。福興皇叢於育王塔立大石寺)</span></li>
</ul><p style="margin-left:2em">右東晉一百四載。合寺一千七百六十八所。譯經二十七人二百六十三部。僧尼二萬四千人。</p>

<ul class="">
<li>宋高祖武皇帝<span class="note-inline">(啟聖建元。還淳反朴。口誦梵本手寫戒經。造靈根法王二寺。供招賢聖徧學千僧也)</span></li>

<li>宋太宗明皇帝<span class="note-inline">(至治克昌。口誦般若。造丈八金像四軀鑄不成改為丈四。立即圓滿。莊嚴成就。還高丈八。旦食解齋。爰感舍利。造弘普中寺以召名僧)</span></li>

<li>宋太祖文皇帝<span class="note-inline">(奉齋不殺。精心慕道。尚之雅對佛戒為宗。坐致太平允如聖旨。欽仰求那務興大法。造禪雲寺。常供養千僧)</span></li>
</ul><p style="margin-left:2em">右宋世合寺一千九百一十三所。譯經二十三人二百一十部。名僧智士欝。若稻麻。寶剎金輪森如竹葦。釋教隆盛篤信倍多。僧尼三萬六千人。</p>

<ul class="">
<li>齊太祖高皇帝<span class="note-inline">(手寫法華。口誦般若。四月八日常鑄金像。七月十五日普寺送盆供養三百名僧。立陟屺正觀二寺)</span></li>

<li>齊世祖武皇帝<span class="note-inline">(造招賢遊玄二寺。集義學翻經三百僧。三教格量四年考校)</span></li>

<li>齊高宗明皇帝<span class="note-inline">(寫一切經。造千金像。口誦般若常轉法花經造歸依寺召習禪僧。身持六齋。務修十善)</span></li>
</ul><p style="margin-left:2em">右齊世合寺二千一十五所。譯經一十六人七十二部。僧尼三萬二千五百人。</p>

<ul class="">
<li>梁高祖武皇帝<span class="note-inline">(性度弘偉。風鑒朗拔。遊心七覺。陶思八禪。制五時論。轉四方等。造光宅同泰等五寺。集重雲殿講眾千僧國內普持六齋。兆民皆受八戒)</span></li>

<li>梁太宗簡文皇帝<span class="note-inline">(天姿高朗。風神超邁委心妙法。徧覽玄章。造資敬報恩二寺。刺血自書般若十部。太后諱日不食而齋。撰法集記二百餘卷。法寶連璧四百許篇)</span></li>

<li>梁中宗孝元皇帝<span class="note-inline">(體聖多能入微靈悟。造天居天宮二寺。召高名高行千僧。自講法花每解成實)</span></li>
</ul><p style="margin-left:2em">右梁世合寺二千八百四十六所。譯經四十二人二百三十八部。僧尼八萬二千七百餘人。</p>

<ul class="">
<li>梁孝宣皇帝</li>

<li>梁孝明皇帝<span class="note-inline">(文明在政。中興大寶。後梁社稷光被生民。於荊州造天皇陟屺大明寶光四望等寺)</span></li>
</ul><p style="margin-left:2em">右後梁二帝治在江陵三十五年。寺有一百八所。山寺有青溪鹿溪覆船龍山韮山等。並佛事嚴麗堂宇雕奇。覩即發心見便忘返。僧尼三千二百人。</p>
<p>陳高祖武皇帝</p>
<p>膺寶曆以君臨赴會昌而司牧。身長八尺。鬚長三尺。旋毛覆耳。垂手過膝。以大願力康濟群生。以大莊嚴戡剪多難。永言沛邑思報地恩。願使譙都同斯嘉慶。永定二年於楊州造東安寺。復為家國爰逮群生。於楊都治下造興皇天居等四寺。皆繡棋雕楹文[木*((奐-大)/比)]粉壁。三階肅而宛轉。千柱赫以玲瓏。長表列於康衢。高門臨於馳道。美音精舍未或可儔。善德仁祠。詎能為比。寫一切經一十二藏。造金銅等身像一百萬軀。度僧尼七千人。修治故寺三十二所。</p>
<p>陳世祖文皇帝紹隆三寶。弘化五乘。盛澤比於慈雲。大明方於慧日。美譽形于四海。仁心貫於三靈。刁斗無虞。干戈戴戢。修治故寺六十所。寫一切經五十藏。度僧尼三千人。</p>
<p>陳高宗孝宣皇帝執玉版而導中麾。乘金輪而指上國。地居旦奭任總機衡。歲有豐年。民惟大蓄。域中無事。天下咸康。於揚州禁中里造太皇寺。然以慎終追遠情切。章陵為始興昭烈王孝太妃。於太皇寺造七級木浮圖。金盤將曜靈比色。珠輪與合璧爭暉。又以漢光禪位。代丕承家。式樹福田造崇皇寺。太建二年重為始興昭烈王孝太妃。奚逮蒼生。奉建靈剎高一十五丈。下安佛爪。長二寸。濶一寸。飾瑩珍龕藏諸寶篋。或光飛五色焰起一尋。神變不窮。覩者改旦。造金銅像等二萬軀。修理故像一百三十萬軀。寫一切經十二藏。修補故寺五十所。度僧尼萬人。</p>
<p>右陳世五主。合三十四年。寺有一千二百三十二所。國家新寺一十七所。百官造者六十八所。郭內大寺三百餘所。輿地圖云。都下舊有七百餘寺。屬侯景作亂。焚燒蕩盡。有陳大統國。及細民備皆修造。連甍接棟櫛比皇居。表塔相望星羅治下。書經造像不可紀言。無遮大會供僧布施。放生宥罪。弘宣十善汲引四民。難得稱矣。僧尼三萬二千人。譯經三人十有一部。此五代君。篤美玄宗廣弘佛事。立寺造像招集名僧。晉世祖來蘇家給。晉中宗富有江表。皇明丕丞寶運。孝武光啟德風。宋高祖殷憂稍移天步猶阻。二年塗鯁四戰兵勞。百慮暢於胸中。萬機總於襟內。不倦檀那之業。常持護法之心。崇重大乘瞻仰螺髻。諷誦龍宮弘聖不疲。清音無輟。宋太祖運茲日用布此天下太平。每興解網之仁。思反結繩之政。齊高祖洞真假之玄妙。盡儒墨之菁華。聿修上善光隆下武。梁高祖邁有德之前蹤。躡淨名之聖軌。紐地維之既裂。振天網之云頹。未明求衣坐以待旦。自強不息敦緝彝倫。至於鷲峯奧典雞園密義。二諦五乘之旨。三藏九部之文。赤髭之所未詳。青目由來不釋。並得。文無重覽義弗再思。鄙周孔之俗謨。譏老莊之名理。能令先儒解體。足使時彥伏膺。罕入戶庭孰窺牆隩。獨開聖覽逈發天情。大智閑閑外齋八則。小心翼翼內斂四儀。臨赤縣而溢慈悲。寄玄扈以孚弘誓。澤周有頂道被無垠。靈應嘉祥兆符先見。寬仁德孝史備後書。顯護之所不傳。聶支之所未錄。並編之金簡。藏諸寶印。覆以珠帳。擎以玉床。蓮花之臺妙於四柱。師子之座起于九級。非直軟草之賓。書皮代紙。亦見眾香之客。灑血淹塵。梁記云。武帝在位四十九年。每以庭蔭早傾常懷感思恒加。歎曰。雖有四海之尊。無以得申罔極。故留心釋典。以八部般若十方諸佛之母。能除罪障善滌煩勞。故採眾經躬述註解。法輪相繼齋講不絕。藉茲勝福望展孝心。頻代二皇捨身以祈冥祐。每捨身時地為震動。於鍾山起愛敬寺。青溪起智度寺。捨舊茅居為光宅寺。至普通八年。更造同泰寺。殿臺華綺房廊彩飾。陵雲九級麗魏永寧。又於宮內立至敬殿。景陽臺起七廟室。月中再設淨饌。每及宗廟蒸嘗。未曾不流咽涕泗。預從左右澘欷交懷。雖億兆務殷而卷不輟手。披閱內外以夜達晨。著通史書苑及經律異相。三教義類五典文言。數千餘卷。至於流恩獄市多行慈恕。其有罪不可原者。改容久之。然後下筆。察姦聽訟。明若通神。自非享宴不許音樂。後宮侍御皆無羅綺。內殿寢處衣衾率素。布被莞席草履葛巾。天鑒年來口味備斷。日唯一食。食止菜蔬。蜀獻芋蒻。訝其香美似肉。因復出勅禁之。自古帝王莫能爾者<span class='note-inline'>(信不可思議之君父也)</span>。</p>
<p>晉齊王大猷<span class='note-inline'>(雅度清簡)</span>　晉秦王弘度<span class='note-inline'>(器局淹和)</span></p>
<p>晉安平王<span class='note-inline'>(志節峻舉)</span>　晉義陽王<span class='note-inline'>(理思入神)</span></p>
<p>晉下邳王<span class='note-inline'>(篤志經術)</span>　晉高密王<span class='note-inline'>(節儉孤標)</span></p>
<p>晉南平王<span class='note-inline'>(信而有徵)</span>　晉建平王<span class='note-inline'>(立身雄勇)</span></p>
<p>此等諸王。莫不翼佐勳業廣崇佛教。左右部落咸使六齋。合第尊卑皆受五戒。</p>
<p>宋臨川王義慶　宋彭城王義康　宋南譙王義宣　宋臨川嗣王道規　宋建安王休仁</p>
<p>右宋世諸王。並懷文藻大習佛經。每月六齋自持八戒。篤習文雅義慶最優。炙輠不窮。霞明日朗。懸河無竭雨散煙飛。閤內夫娘並令修戒。麾下將士咸使誦經。著宣驗記讚述三寶。</p>
<p>齊竟陵文宣王蕭子良博覽六經。遊心七籍。世稱筆海。時號儒宗。迴向桑門。遵崇釋典。講成實論。誦法華經。著淨住子二十餘卷。國俸之資悉營功德。冥感雅梵有類陳王。躬說芸若還同帝釋。金言暫啟已邁前心。玉軸纔披先燋後焰。褰帷東夏。變越絕之風。擁瑞西河。改隆中之俗。</p>
<p>梁昭明太子　梁晉安殿下</p>
<p>昭明道契生知。晉安德光天縱。邀遊禮樂之囿。馳騁仁義之場。洛濱之譽。振古莫儔。河曲之文。於焉靡逮。夏開方而且愧姬誦擬以多慚。昆季八王。連枝十俊。並學窮百氏。文統九流。絢氣逸於風雲。好詞光於日月。尊重妙法。欽敬福門。至如承華旦啟。肅城曉闢。名僧結侶。通儒總萃。吐納辭理。品藻內外。能令碩德折談先賢稱疾。無勞擁經入巷。不假羊車詣門。</p>
<p>陳鄱陽王　陳豫章王　陳衡陽王　陳桂陽王　陳義陽王　陳新蔡王</p>
<p>右六王。並漁獵墳典遊戲篇章。崇奉釋門。研精妙理。書經造像。受戒持齋。每事悲田。相仍檀捨。</p>
<p>晉彭城侯劉遺民<span class='note-inline'>(撰五時教著九想詩)</span>晉豫章太守雷次宗<span class='note-inline'>(精心慕法造棲靈寺)</span>晉臨淮令周續之<span class='note-inline'>(服道日新)</span>晉新蔡侯畢穎之<span class='note-inline'>(心期淨域)</span>晉南陽長宗炳之<span class='note-inline'>(如事懇苦)</span>。</p>
<p>右五賢。謝職遺榮。策名神府。從遠師遊憩。意志隱淪。等布一心。俱履幽極。藉芙蓉於中流。蔭瓊柯以詠言。飄雲氣於八極。汎香風於百年。體忘安以彌穆。心超樂以自然。</p>
<p>晉尚書令何充<span class='note-inline'>(忠素簡質)</span>晉尚書左僕射禇翌<span class='note-inline'>(志操氷霜)</span>晉尚書右僕射諸葛恢<span class='note-inline'>(履道貞固)</span>晉尚書憑懷<span class='note-inline'>(不避聲色)</span>晉尚書謝廣<span class='note-inline'>(抱誠直諫)</span>。</p>
<p>右自桓玄庾氷輔政之日。共扇邪風嫌僧抗禮。充等五賢與議官博士等建議云。尋漢魏逮晉不聞異議。尊卑憲章無或暫替令沙門守戒之篤者。每燒香呪願。必先國家。欲福祐之。隆情無極已。奉上崇善出於自然。禮儀之簡蓋由守法。是以先皇御世因而弗革。所謂因其所利而惠之。賢愚莫敢不用情。上有天覆地載之施。下有守一修善之人。宜遵先帝故事僉議為長。眾莫不允。</p>
<p>晉司徒公王謐。謐見東掖寺門輒有金光燭地。因往掘之得一金像。合光七尺。別起精舍終身供養。又感瑞呈真造東安寺。</p>
<p>晉護軍將軍王默　晉後將軍劉抑　晉江州刺史庾悅　晉尋陽太守阮侃</p>
<p>右四賢皆立寺造像歸命釋門。</p>
<p>晉輔國大將軍何無忌<span class='note-inline'>(崇信克終造枳園寺)</span>忌以安帝西還皇運凱泰。道俗同慶。江表會昌。勸帝興啟釋門修功德。晉雍州刺史史郄恢<span class='note-inline'>(彌陀出遊造金像寺)</span>晉武昌太守陶侃。侃臨廣州日。有漁人於海中見神光經旬彌盛。恢以白侃。侃就看乃是阿育王像。接歸武昌送寒溪寺。感動功德遠近發心侃之力也。</p>
<p>晉丹陽尹高悝<span class='note-inline'>(奉福感靈造靈應寺)</span></p>
<p>咸和中悝行至張侯橋。望浦內有五色光。出水上高數尺。悝往看之。乃得金像。無有光趺。靈顏希世。工製殊常。悝大發心勸。民功德。</p>
<p>晉清信士張繼世。繼世以捕魚為業。見水上有光。乃是金像花趺。簡成帝送安悝像。齊同如一。世遂發心棄其本業。終日策勤。成帝迴向信佛威靈。</p>
<p>晉清信士董宗之　宗之本合浦漁人。每見水底光耀就取。乃得佛光。文帝送安像背。宛然符合。因爾漸。誠捨惡歸善。終身行道。自寫大品。月轉一遍。三十許年專意為業。</p>
<p>晉太常卿朱鷹。鷹在松江滬瀆口。感二石像水上浮來慜帝奉迎於通玄寺供養。鷹遂委命法橋。以為自任。</p>
<p>晉常侍戴安道<span class='note-inline'>(學藝優達造招隱寺。手自刺五夾紵像。竝相好無比。恒放身光)</span>　晉符璽郎李通<span class='note-inline'>(守志一心)</span>　晉彭城侯黃欣<span class='note-inline'>(至信純厚)</span>　晉太僕卿王珣<span class='note-inline'>(剋意令終造石㵎寺)</span>　晉豫章太守范寗<span class='note-inline'>(檀捨不倦結志慧持於鵠嶺山造棲禪寺)</span>　晉太常殷仲堪<span class='note-inline'>(至孝克終靈文為感)</span>　晉東海何承天<span class='note-inline'>(博覽內外師表嚴公)</span>　晉吳郡張恭<span class='note-inline'>(懇誠奉戒)</span>　晉兗州刺史王恭<span class='note-inline'>(欽勝重德延敬持公)</span>　晉丞相王導<span class='note-inline'>(緝諧妙理)</span>　晉瑯瑘王[王*氏]<span class='note-inline'>(直而無侮)</span>　晉太尉庾元規<span class='note-inline'>(淳性不渝)</span>　晉廷尉桓茂<span class='note-inline'>(德及有情)</span>　晉太常謝幼輿<span class='note-inline'>(顯仁藏用)</span>　晉陳郡謝混<span class='note-inline'>(風彩映俗)</span>　晉光祿周伯仁<span class='note-inline'>(特達生崖。清風自扇)</span>晉中丞郄超<span class='note-inline'>(欽賢重法託意遠林)</span>晉右衛將軍禇叔度<span class='note-inline'>(風雅通贍)</span>晉長廣太守李嶷<span class='note-inline'>(碩信懷道)</span>晉尚書大原公王濛<span class='note-inline'>(仁厚濟世)</span>晉陳郡殷融<span class='note-inline'>(英俊罕匹)</span>晉尚書衛玠<span class='note-inline'>(敦雅絕倫)</span>晉尋陽刺史桓伊<span class='note-inline'>(忘己濟物。造東林寺)</span>晉侍中袁彥伯<span class='note-inline'>(清風通舉)</span>晉東陽太守謝安石<span class='note-inline'>(神彩韶邁)</span>晉尚書殷仲文<span class='note-inline'>(風流儒雅抗志雲霄)</span>晉會稽內史王羲之<span class='note-inline'>(文翰驚絕)</span>晉益州刺史毛璩<span class='note-inline'>(傾慕頂禮託志持公)</span>晉文學王洽。劉恢。殷浩。許詢。孫綽等。並一代名流千里駿驥。學無棄日。洛東知其博文。手不釋卷。傍人懼其為疾。英聲跨俗逸氣超群。至若彥伯著後漢書嘉讚佛理。玄闕義府崇慕道林。</p>
<p>宋尚書宗敬<span class='note-inline'>(懇至感人)</span>宋中書令沈慶<span class='note-inline'>(傾誠動物)</span>宋光祿卿戴顒<span class='note-inline'>(巧思通神。顒手制治丈六金像。相好無比。後放光明)</span>　宋新亭侯劉紹<span class='note-inline'>(至願冥符)</span>　宋徐州刺史王仲德<span class='note-inline'>(精誠感徹)</span>　宋中書范泰<span class='note-inline'>(博物玄通)</span>　宋御史王弘<span class='note-inline'>(清通邁俗)</span>　宋侍中司空昭公劉勔<span class='note-inline'>(謀佐王室)</span>　宋始興公王恢<span class='note-inline'>(敬重彌至委質嚴師)</span>　宋儀同蕭思活<span class='note-inline'>(子弟合門剋己護戒)</span>　宋尚書謝莊<span class='note-inline'>(聰悟特達)</span>　齊御史袁敏孫<span class='note-inline'>(奉戒無怠)</span>　齊吏部謝眺<span class='note-inline'>(緣情冠世敬信絕倫)</span>　齊太尉文忠公徐孝嗣</p>
<p>齊太尉文憲公王儉</p>
<p>右二公。文忠有柱石之材。文憲懷伊霍之量。經綸備舉朝野具瞻。篤信甚於嘉賓。識悟方之靈運。佛法光顯寔寄其人。</p>
<p>齊特進張緒<span class='note-inline'>(發心至理)</span>齊中書令周顒<span class='note-inline'>(解玄蓋世)</span>齊侍中左尚書中書令太子中庶子國子祭酒徵君何胤。右素履忠密風力閑贍。抱玉燭之禎氣膺大賢之一期。學窮經史。心苞玄奧。和天變序之樂。后成曲臺之禮。淹淳稷下之論。歐陽蕭子之書。易剖京施。詩分韓楚。皆為訓釋靡不必該。請業質疑。虛至實返。聚徒教授。學治成群。於般若寺立明珠柱。深向釋氏。雅敦內教。珠柱放光七日七夜。</p>
<p>梁侍中尚書左僕射中衛將軍特進右光祿簡肅子徐勉。溫雅夙聞。珪璋早著。明堂曲臺之典。左夏韓益之書。風飛焱竪之文。淹中稷下之學。龍宮半珠之道。鷲山華水之卷。莫不窮源盡奧。遞為留心。</p>
<p>梁侍中護軍將軍簡子周舍。右岐嶷夙成珪璋幼發。蒸蒸色難。無勞孟武之問。謇謇敬勸。不待季康所疑。事顯閨庭。名傳邦邑。九流百氏之記。六詩五禮之文。皆博窮前古為准當世。兼以受持佛戒。迴向釋門。絕彼羶腥。甘茲蔬素。究龍宮之金牒。殫鵠林之玉旨。每以毘城勝集摩竭微言。折角解頤。獨高時彥。</p>
<p>梁尚書令沈約<span class='note-inline'>(文苑翰林。獨推江表。學為世範。才蓋時英)</span>梁尚書僕射朱异<span class='note-inline'>(弼諧帝道。建立法幢)</span>梁始興令陸咸<span class='note-inline'>(頴銳出群。傾心正覺)</span>梁侍中袁粲<span class='note-inline'>(操履明直。每樹法筵)</span>梁國子祭酒張充<span class='note-inline'>(碩學鉤深。篤志玄道)</span>　梁太子侍讀王曄<span class='note-inline'>(絕世無偶)</span>　梁東宮太子庶子柳澄<span class='note-inline'>(談玄不窮)</span>　梁中書令王僧孺<span class='note-inline'>(學綜玄儒)</span>　梁著作簫子顯<span class='note-inline'>(品藻內外)</span>　梁度支尚書簫子恪<span class='note-inline'>(安心玄道)</span>　梁祕書監何敬客<span class='note-inline'>(不墜彝倫)</span>　梁吏部尚書謝舉<span class='note-inline'>(面折延諍)</span>　梁行軍下簿劉孝威<span class='note-inline'>(有安國之詳謹蹈靈運之玄風)</span>　梁黃門陳伯之<span class='note-inline'>(信而好古)</span>　梁中庶子孔休源<span class='note-inline'>(立身忠正行己清恪)</span>　梁中庶子平西安北戎昭將軍襄陽令劉遵。儀表溫潤。風姿韶朗。趨步生光久而可敬。芝葉銀鉤之巧。堪懸帳中。龜文鳥足之奇。信安臺上。梁天官尚書劉孝綽<span class='note-inline'>(聲名蓋世)</span>梁襄州太守柳津<span class='note-inline'>(誓捨簪纓崇玄履道)</span>梁文學王元長<span class='note-inline'>(俊氣無前)</span>梁領軍將軍劉孝儀<span class='note-inline'>(素履忠密遠崇出世)</span>梁左丞張稷<span class='note-inline'>(識真通理)</span>。</p>
<p>梁寧蠻長史徐摛<span class='note-inline'>(風雅閑澹。清辯入神)</span>梁中書顏之推<span class='note-inline'>(恭儉篤信)</span>梁侍中中庶子溫子王訓<span class='note-inline'>(神用韶朗。風儀閑俊。出忠入孝。勇義尚廉。墳素必該。流略斯總)</span>梁散騎常侍章侯王規<span class='note-inline'>(朝廷羽儀。廊廟祀梓昂昂後進。飛纓石渠。婉婉來儀。摳衣金馬)</span>。</p>
<p>梁東陽郡烏陽縣雙林寺傅大士。常轉法輪。紹隆尊位。分身世界濟度群生。或胸臆之間。乍表金色。拳握之內。時吐異香。或現身長丈餘。臂過于膝。脚長二尺指長五寸。兩目分明雙瞳照耀。顏貌端嚴有大人之相。遣使齎書。贈梁武曰。雙林樹下當來解脫善惠大士。白國主救世菩薩。今條上中下善。希能受持。其上善。略以虛懷為本。不著為宗。忘相為因。涅槃為果。其中善。略以治身為本。治國為宗。天上人間果報安樂。其下善。略以護養眾生。梁武延之。仍居鍾山之下定林寺。坐蔭高松。臥依盤石。四徹之中恒注甘露。六旬之內常雨天花。梁武於華林園重雲殿開般若題。獨設一榻與天旨對揚。及玉輦升殿。晏然箕坐。憲司譏問。但云。法地若動則一切不安。且知梁運將終。救愍兵災。乃燃臂為燈。冀攘來禍。至太建元年夏。右脇而臥奄然涅槃。于時隆暑赫曦。溫暖無異。色貌敷愉。光彩鮮潔。香氣充滿。屈伸如恒。觀者發心歎未曾有。</p>
<p>陳尚書右僕射章侯徐陵<span class='note-inline'>(文章冠絕。敬信罕儔。造像萬軀。寫經一藏)</span>陳少保尚書左僕射袁憲<span class='note-inline'>(忠節罕輩。篤信莫過於上定林寺造夾紵像十軀)</span>陳尚書僕射江總<span class='note-inline'>(緣情頴拔。形于前代。於匡山造彌勒像。高八十尺寫一切經一藏。三千七百五十二卷)</span>陳吏部尚書廷尉卿毛嘉<span class='note-inline'>(志節高峻。仁厚兼隆。書運二王。學侔三賈。躬自運筆寫維摩經。梁世子雲不能加之也)</span>陳東宮舍人傅縡<span class='note-inline'>(學侔王鄭。才方謝陸。備閑三教。妙解一乘。拔萃超群。海內推揖)</span>此等所引。並有錄者。具在史籍。不復委言。至如謝朏謝覽捨生存義柳忼柳惔推功弗有。江淹任昉終始宜哉。劉杳顧協著述盡美。張弘策之慎密。呂僧珍之匪懈。鄭紹叔忠誠。王業蕭頴胄。首膺義舉。咸為世寶。抑又通家皆一代之大儒。寔四海之名胄。並蘊經國之略。俱稱君子之門。社稷由其乃安。上下賴其方穆。有文有武匡世匡家。人標九合之功。並樹千秋之業。莫不委其五體敬我三尊。忍辱慈悲恕己推物。視玄黃其若夢。聽鍾鼓其如聾。賤尺璧而重片言。投髮膚而祈半偈。蒙筆屢盡。不能記其所行。蔡紙徒窮。未易陳其為益。茲例甚眾罕以究言。蜀陳隋世。貴時英閭閻士女。高門連閶闔。崇基接太階。戚里之皇親。帝京之富室。顒顒慕道各各橫經。口誦金言手披玉軸。其眾也。如草木之依大地。其遇也。猶鱗介之汎長川。至於白屋農夫無名野老。薄知希向。少發信心者。不可稱計。胡得紀言。所以福祐於四生。慶資於三世。允仁允恕及子及孫。其能行之德。無不至也。</p>
<p>元魏太祖道武皇帝<span class='note-inline'>(諱珪)</span>運鍾喪亂宇內分崩。生民不見俎豆之容。黔首時覩戎馬之迹。禮樂文章掃地將盡。太祖以雄傑之深姿。包大君之雅量。克平朔野。奄有中州。大啟龍光。潛被日用。天興元年下詔曰。佛法之興其來尚矣。於京邑建飾容範修整寺舍。又於虞虢之地造十五級浮圖。起開泰定國二寺。寫一切經。鑄千金像。召三百名僧。每月法集。</p>
<p>魏太宗明元皇帝<span class='note-inline'>(諱嗣)</span>明叡寬雅非禮不言。愍念四生。敬重三寶。仍於鄴下大度僧尼。</p>
<p>魏世祖太武皇帝<span class='note-inline'>(諱燾)</span>氣蓋當時。威振天下。匣牘四海牢籠萬邦。迴向一乘歸依三寶。復伽藍之勝地。創招提之淨宮。仍於鄴城造宗正寺。後因崔晧始淪正法。</p>
<p>魏高宗文武皇帝<span class='note-inline'>(諱濬)</span>聰達頴悟。風格異倫。重興佛教修復寺宇。釋門廣被始自文成。凡度僧尼三萬許人。</p>
<p>魏顯祖獻文皇帝<span class='note-inline'>(諱弘)</span>德配彼天。道隣極聖。造招隱寺。召坐禪僧。</p>
<p>魏高祖孝文皇帝<span class='note-inline'>(諱宏)</span>神光照室。和氣充庭。仁孝綽然。岐嶷顯著。聽覽政事。從善如流。哀矜百姓。恒思濟益。以太后忌日哭於陵左。絕膳二日。哭不輟聲。仍於鄴都造安養寺。碩德高僧四方雲集。六宮侍女皆持年三月六。其精進誦經者並度出家。事無大小務於賙給。常謂史官無諱國惡。手不釋卷。覽之便講。愛奇好士情如饑渴。善談莊老。尤敦釋義。才藻富贍。文章百篇。悠然遠邁。不以世務妨道。而幼承洪緒。早著叡聖之風。時以文明攝事優遊。拱已玄覽。獨得著自不言神契。所標固以符於冥化。及躬總大政一日萬機。十許年間曾不暇給。欽明稽古。叶御天人。帝王製作。朝野軌度。斟酌用捨。煥乎文章。然而盡聖窮神繼天紹曆。奉為先皇。於大覺寺修葺堂宇。䞋施隆厚供給豐華。影塔經臺粲然備舉。上標金剎下列銀楹。雁翼臨雲。龍首承日。名僧繼踵法侶排肩。朝步蓮池暮栖香閣。風流慧苑。梵響禪林。召三百許僧六時不墜。所度僧尼一萬四千人。</p>
<p>魏世宗宣武皇帝<span class='note-inline'>(諱恪)</span>於式乾殿為諸僧朝臣。講維摩經。喜怒不形。雅愛經史。尤長釋義。善風儀美容貌。德格陰陽。明並日月。播文教以懷遠人。調禮樂以旌俊達。於三河六郡之地。涇渭㶚滻之區。造普通大定等四寺。供養三學千僧。</p>
<p>魏肅宗孝明皇帝<span class='note-inline'>(諱詡)</span>得一居貞。體二隣極。總三乘以馳騁。臨四衢而閑步。仍於鄴下造大覺寺。窈窕曲房參差複殿。風飈出其戶牖。雲霞起於簷楹。見珍木之相繚。視芳草其如積須達金地差得相方。迦蘭竹園猶難比擬。</p>
<p>魏敬宗孝莊皇帝<span class='note-inline'>(諱悠一本諱假)</span>風神秀邁姿貌瓌偉。素履忠貞。夙稱民望。造五精舍。刻萬石像。</p>
<p>西魏武皇帝<span class='note-inline'>(諱修)</span>善窮數術兼閑武藝。纂登真之要旨。欽出世之玄猷。永熈元年於長安造陟<span class='corr'>屺</span>寺。供養二百名僧。四時講誦略無棄日。</p>
<p>魏文皇帝<span class='note-inline'>(諱寶炬)</span>立德立仁。允文允武。常行信捨。每運慈悲。大統元年造般若寺。拯濟孤老供給病僧。口誦法花。身持淨戒。起七覺殿。為四禪室。供養無輟。檀忍不窮魏孝靖皇帝<span class='note-inline'>(諱善見)</span>。</p>
<p>右魏肇膺王瑞遠叶冥符。慶集壽丘神照若水。九圍仁被四海威加。繼三皇之茂緒。纂五帝之徽蹤。高祖以藏聖御天徙京定鼎。世宗以叡明承業廓寧區夏。紹累聖之基。資則天之業。式觀乾象俯協人謀遠遵古式深知時事。考龜襲吉遷宅漳滏。再昌寶曆剋樹洪基。聖德重光。暨於九葉而受終。文祖運鍾靖帝。</p>
<p>右元魏君臨一十七帝。一百七十年。國家大寺四十七所。又於北代恒安治西。旁各上下三十餘里。鐫石置龕遍羅佛像。計非可盡莊嚴弘觀。今見存焉。雖屢遭法滅斯龕不壞。其王公貴室五等諸侯寺八百三十九所。百姓造寺三萬餘所。總度僧尼二百萬人。譯經一十九人四十九部。</p>
<p>高齊高祖文宣皇帝<span class='note-inline'>(諱洋)</span>降就日之靈。垂望雲之慶。河圖負字。驗帝錄之禎符。海外占風。知中國之有聖。九牧來貢。百神咸袟。貴道尚德。藏用顯仁。或出或處。非小節之所量。乍智乍。愚故大人之所鑒。至如弘通象法。莊嚴金地。機來深淺。並赴泥洹之門。土隨淨穢。皆等琉璃之色。至如折伏憍慢。殊丹水之戰。厭離纏縛。異昭華之禮。所以斟酌能仁。碎波旬之眾。憲章覺者。輕輪王之尊。固是大權應物弘誓利生者也。天保之始請稠禪師。受菩薩戒。於是又斷肉禁酒。放捨鷹鷂。去官漁網。又斷天下屠殺。月六年三勸民齋戒。諸官園及六坊公私葷菜皆悉除之。外有者不許入。大起寺塔。度僧尼滿於諸州。又以昭玄大統法上為戒師。常布髮於地令師踐之。天保二年詔曰。仰惟慈明緝寧四海。欲報之德正覺是憑。諸鷙鳥傷生之類。宜放之山林。其以此地為太皇太后經始寶塔。廢鷹師曹為報德寺。所度僧尼八千餘人。十年之中佛法大盛。</p>
<p>齊肅宗孝昭皇帝<span class='note-inline'>(諱演)</span>襲樞電之徵。繼星虹之慶。光被四表。叶順三辰。體道居尊。顯仁作聖。奉崇至教。情寄玄門。奈國法輪。尼園廣說。四諦八揵之旨。五乘十行之詮。香山巨力且日難勝。表裏皮書猶云未備。隨世間之行業。應群生之弘誓。奉為先皇寫一切經。一十二藏。合三萬八千四十七卷。青首紫縚。銀繩金縷。覆以蓮花之帳。擎以師子之臺。文與日月俱懸。功將造化同廣。凡度僧尼三千許人。</p>
<p>齊世祖武成皇帝<span class='note-inline'>(諱湛)</span>廣濟群生。應遊佛剎。芳林園內。更興花蓋之詞。洛邑城旁。還紆璽書之頌。層臺別觀並樹伽藍。璧玉珠璣咸充供具。躬自頂禮。每事經行。大寧元年創營寶塔。脫珍御服並入檀財。轉大品經月盈數遍。</p>
<p>右高齊六君二十八年。皇家立寺四十三所。譯經六人一十四部。</p>
<p>周孝愍皇帝<span class='note-inline'>(諱覺)</span>明裕研機。疎通弘遠。天縱神武。民歸獄訟。握金鏡以居尊。齊玉衡以建極。時逢剝喪。世距雲雷。地絡絕維。曦輪掩曜。邅迴九服。震駭百靈。既而象緯重章。宸樞再紐。惟叡作聖。知機曰神。周保元年大弘像化。海內名德慕義歸仁廣開解脫之門。洞啟菩提之路。欲使天窮有頂等被慈雲。地極無邊俱蒙慧日。</p>
<p>周孝明皇帝<span class='note-inline'>(諱毓)</span>君臨萬國。平章百姓。內親九族。外穆四門。封介丘之瓊珍。觀塗山之玉帛。乃至本枝維翰列辟諸官。五向十行。俱識歸依之道。外觀內覺。同登解脫之門。世界有邊弘誓無盡。二年奉為先皇敬造盧舍那織成像一軀。并二菩薩。高二丈六尺。等身檀像一十二軀。各二菩薩及金剛師子等。麗極天成妙同神製。</p>
<p>周太祖文皇帝<span class='note-inline'>(諱泰)</span>聰明藏智。岐嶷繼體。四門允穆。百揆時序。上降休寶。下叶禎祥。於長安立追遠陟屺大乘魏國安定中興等六寺。度一千僧。又造天保寺。供養瑋法師及弟子七十餘人。於安州造壽山梵雲二寺。又造大福田寺。供養國師實禪師。又於實師墓所造福田寺。又為大可汗大伊尼。造突厥寺。</p>
<p>周高祖武皇帝<span class='note-inline'>(諱邕)</span>膺期御辯。握鏡乘乾。登上格下之訓。天經地義之則。五緯殊方則御以天挈。四維失紐則援之地軸。移風易俗安上治民。道被震門。昭華陳賜舜之玉。功開伊闕。疎河降錫禹之珪。山瀆効靈。中外褆福。武成二年為文皇帝。造錦釋迦像。高一丈六尺。并菩薩聖僧。金剛師子周迴寶塔二百二十軀。莫不雲圖龍氣。俄成組織之工。水濯江波。非假操刀之製。照淨土於神光開化佛於圓影。仍於京下造寧國會昌永寧等三寺。飛閣跨中天之臺。重門承列仙之觀。雲甍藻梲繡柱文[木*((奐-大)/比)]。夏戶秋窓。蓮池柰苑。處處精潔一一妍華。見者忘歸。覩之眩目。凡度僧尼一千八百人。所寫經論一千七百餘部。後遇張賓。始為不善。</p>
<p>周孝宣皇帝<span class='note-inline'>(諱贇)</span>重隆佛日。光後超前。造素像四龕一萬餘軀。寫般若經三千許部。六齋不替。八戒靡渝。永夜清晨經行誦念。立四大願志三菩提。</p>
<p>右周世宇文氏。五帝二十五年。合寺九百三十一所。譯經四人一十六部。</p>
<p>隋高祖文皇帝<span class='note-inline'>(諱堅)</span>膺千齡之運。當百王之末。玄德通於神明。至功包於造化。揖讓之始未動戎衣。樂推之辰咸熈庶績。於是握璿璣而運乾象。履文昌而齊斗極。經天緯地之業。重光紫微。仁盛聖明之姿。聯華日月。至德被於人鬼。神化合於陰陽。威振九圍。澤霑四海。紹三皇之懋緒。纂五帝之徽蹤。文景成湯莫能及也。故有玄龜赤雀瑞鹿祥龍。總萃於江灘。俱遊於蘭圃。致騶虞於平樂。降麒麟於富昌。東鰈西鶼紛綸上苑。丹烏翠鳳煥爛華林。殿闕產於靈芝。柱礎成於美玉。石開奇字。山出嘉聲。甘露垂醴。泉涌景星。曜浪井浮。朱草叢生。嘉苗合秀。攣者能步。瘖者能言。慈洽九垠。澤潤八表。明籌以合變往。幽計以知年來。乃聖乃神。多能多藝。無為之政遠嗣離連。有道之風寔方炎昊。聞思息訟比屋可封。弘護居心。汲引興念。棟梁三寶。荷負四生。開皇三年詔曰。朕欽崇聖教。念存神宇。其周朝所廢之寺咸可修復。京兆太守蘇威奉勅。於京城之內。選形勝之地。安置伽藍。於是合京城內無問寬狹。有僧行處皆許立事。並得公名昔者。高祖以後魏大統七年六月癸丑。生於同州般若尼寺神尼之房。于時正氣冥符赤光滿室。浮輝溢戶。紫焰燭天。其內覩者莫不驚異。互相禁約不許外聞。比至三日紫氣充庭。其人物在內皆成紫色。四隣望之氣如迴蓋。或似高樓。復有景風甘露。合頴連枝。池發異花。林生奇果。毒蟲隱伏。吉鳥翔鳴。仍為神尼護持保養。及登大位爰憶舊居。開皇四年奉為太祖武元皇帝元明皇太后。以般若故基造大興國寺焉。般若寺往遭建德內外荒涼。寸梠尺椽掃地皆盡。乃開拓規摹備加輪煥。七重周亘百栱相持。龕室高竦。欄宇連袤。金盤捧雲表之露。寶鐸搖天上之風。又以太祖往任隋州。亦造大興國寺。京師造大興善寺。大啟靈塔。廣置天宮。像設憑虛。梅梁架逈。璧璫曜彩。玉題含暉。畫栱承雲。丹櫨捧日。風和寶鐸。雨潤珠旛。林開七覺之花。池漾八功之水。召六大德及四海名僧。常有三百許人。四事供養。開皇五年爰請大德經法師。受菩薩戒。因放獄囚。仍下詔曰。朕夙膺多祉嗣恭寶命。方欲歸依種覺敦崇勝果。以今月二十三日。請經法師於大興善殿受菩薩戒。然菩薩之教。以解脫為先。戒行之本以慈悲為始。今囹圄幽閉有慟于懷。自流罪已下悉可原放。計天下輕囚預得放者。二萬四千九百餘人。其死罪蒙降者。三千七百餘人。含齒戴髮相趨舞蹈。門門受福人人稱慶。意欲革此蒙心明茲慧日。有生之類同知遷善也。其年勅云。佛以正法付囑國王。朕是人尊受佛付囑。自今以後訖朕一世。每月常請二七僧。隨番上下。經師四人大德三人。於大興善殿讀一切經。雖目覽萬機。而耳飡法味。每夜行道。皇后及宮人親聽讀經。若有疑處問三大德。又於亳州造天居寺。并州造武德寺。前後各一十二院。四周閭舍一千餘間。供養三百許僧。始龍潛之日。所經行處四十五州。皆造大興國寺。於仁壽宮造三善寺。為獻皇后造東禪定寺。又詔曰。若能高蹈清虛勤求出世。咸可獎勸詒訓垂範。山谷閑遠含靈韞異。幽隱所好。仙聖攸居。學道之人趣向者廣。石泉栖息巖藪去來。形骸所待有須資給。其五嶽及諸州名山之下。各置僧寺一所并田莊。仁壽元年文帝獻后及宮人等。咸感舍利普放光明。砧搥試之宛然無損。於四十州各造寶塔。光曜顯發神變殊常。具如王劭所紀。自開皇之初終於仁壽之末。所度僧尼二十三萬人。海內諸寺三千七百九十二所。凡寫經論四十六藏。一十三萬二千八十六卷。修治故經三千八百五十三部。造金銅檀香夾紵牙石像等。大小一十萬六千五百八十軀。修治故像一百五十萬八千九百四十許軀。宮內常造刺繡織成像及畫像。五色珠旛五彩畫旛等不可稱計。二十四年營造功德。弘羊莫能紀。隷首無以知。</p>
<p>隋煬帝<span class='note-inline'>(諱廣)</span>嗣膺下武丞承大業。至德光被於億兆。神化覃洽於黎元。占風候雨之鄉。梯山請朔。蟠木流沙之地。汎海輸賝。外洞九流內窮三藏。究真如之妙理。殫造化之幽源。體物超前緣情冠古。每以鼎湖之駕邈矣寧追。長陵之魂悠然茲永。乃聿興淨業標樹福田。大業元年為文皇帝造西禪定寺。並式規大壯備准宏模。起如意之臺。列神通之室。仁祠切漢。靈剎干霄。寶樹八行和鈴四角。巃嵸三層之格。懸自響之鍾。布護千葉之蓮。捧飛來之座。危吞琅瑘之殿。陵夸魯恭之空。盡世珍奇具諸文物。又於高陽造隆聖寺。碑文祕書郎虞世南撰。爾乃儼香閣以遠臨。曖花臺之相踞。金波夜上徘徊璧璫之側。玉繩曉映的歷珠網之間。澹虛白於房帷。生風雲於軒牖。靈龕禪室像設化城。涌塔寶臺極圖神變。又於道場設無遮大會。度清信士女。百二十人。奉為文皇帝敬造金銅釋迦坐像一軀。通光趺七尺二寸。未及莊嚴。而頂凝紺翠體耀紫金。放大光明照映堂宇。既感通於嘉瑞。勅諸州郡各圖寫焉。又於并州造弘善寺。傍龍山作彌陀坐像。高一百三十尺。揚州造慧日道場。京師造清禪寺日嚴寺香臺寺。又捨九宮為九寺。於泰陵莊陵二所並各造寺。平陳之後於揚州裝補故經。并寫新本。合六百一十二藏。二萬九千一百七十三部。九十萬三千五百八十卷。修治故像一十萬一千軀。鑄刻新像三千八百五十軀。所度僧尼一萬六千二百人。</p>
<p>右隋普六茄楊氏二君三十七年。寺有三千九百八十五所。度僧尼二十三萬六千二百人。譯經二十六人八十二部。然有隋建國佛教會昌。文帝創啟靈儀禎瑞重沓。煬帝嗣膺寶曆興建彌多。自昔在蕃邸立四道場。釋老雙標內外資給。爰至登極更廣搜揚。一藝惠於有生。三徵居於別館。四事供養二千餘人。年別諸諱普建大齋。各度僧尼永充常式。大業末歲妖寇勃生。雖郊壘多虞干戈競接。而隆敬盡一終始無虧。毘贊佛理勒諸銘碣。</p>
</div>
<p class='juan'>辯正論卷第三</p></div>
</div><!-- end of div[@id='body'] -->
</body></html>