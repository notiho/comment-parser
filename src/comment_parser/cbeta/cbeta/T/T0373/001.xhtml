<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>後出阿彌陀佛偈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 373
<p class='juan'><a id='mulu1' />後出阿彌陀佛偈</p><p class="byline">古舊錄云闕譯人名，今紀後漢錄</p>
<div class='div-jing'>
<div class="lg regular"><div class='lg-row'>惟念法比丘，　乃從世饒王，</div>
<div class='lg-row'>發願喻諸佛，　誓二十四章。</div>
<div class='lg-row'>世世見諸佛，　姟數無有量；</div>
<div class='lg-row'>不廢宿命行，　功德遂具成。</div>
<div class='lg-row'>世界名清淨，　得佛號無量，</div>
<div class='lg-row'>國界平夷易，　豐樂多上人。</div>
<div class='lg-row'>寶樹若干種，　羅列叢相生，</div>
<div class='lg-row'>本莖枝葉花，　種種各異香。</div>
<div class='lg-row'>順風日三動，　翕習如花生，</div>
<div class='lg-row'>墮地如手布，　雜廁上普平。</div>
<div class='lg-row'>一切無諸山、　海水及諸源，</div>
<div class='lg-row'>但有河水流，　音響如說經。</div>
<div class='lg-row'>天人入水戲，　在意所欲望，</div>
<div class='lg-row'>令水齊胳肩，　意願隨念得。</div>
<div class='lg-row'>佛壽十方沙，　光明普無邊，</div>
<div class='lg-row'>菩薩及弟子，　不可算稱量。</div>
<div class='lg-row'>若欲見彼佛，　莫疑亦莫忘；</div>
<div class='lg-row'>有疑在胎中，　不合五百年。</div>
<div class='lg-row'>不疑生基坐，　叉手無量前，</div>
<div class='lg-row'>願欲遍十方，　須臾則旋還。</div>
<div class='lg-row'>惟念彼菩薩，　姟劫作功勤，</div>
<div class='lg-row'>本行如此致，　得號<span class='corr'>懀</span>世尊！</div>
<div class='lg-row'>佛興難得值，　須臾會難聞，</div>
<div class='lg-row'>講說士難遇，　受學人難得。</div>
<div class='lg-row'>若後遭末世，　法欲衰微時，</div>
<div class='lg-row'>當共建擁護，　行佛無欲法。</div>
<div class='lg-row'>佛能說此要，　各各勤思行；</div>
<div class='lg-row'>受此無量福，　世世稽首行。</div>
</div></div>
<p class='juan'>後出阿彌陀佛偈</p>
</div><!-- end of div[@id='body'] -->
</body></html>