<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論頌疏論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu51' /><a id='mulu52' />俱舍論頌疏論本第二十五</p><p>從此第五。明六種性。就中八。一明六阿羅漢。二明六性先後。三明從性果退。四明學凡種性。五明三退不同。六明退果時相。七明練根不同。八明無學九人。此下第一。明六阿羅漢者。論云。如前所說。不動應果。初盡智。後起無生智。諸阿羅漢。如預流等。有差別不<span class='note-inline'>(問也)</span>。亦有<span class='note-inline'>(答也)</span>。云何<span class='note-inline'>(徵也)</span>。頌曰。</p>

<div class="lg regular"><div class='lg-row'>阿羅漢有六　謂退至不動</div>
<div class='lg-row'>前五信解生　總名時解脫</div>
<div class='lg-row'>後不時解脫　從前見至生</div>
</div><p>釋曰。契經說有六阿羅漢。一者退法。謂遇少緣便退所得。二者思法。謂懼退失恒思自害。三者護法。謂於前所得法自防護。四者安住法。無勝退緣。雖不自防。亦能不退。無勝加行。亦不增進。五堪達法。謂性堪能好修練根。速達不動。六不動法。不為煩惱所退動故　前五種性。從先學位信解性生。此五總名時解脫也。以要待時。方能入定。及心解脫。言待時者。時有六種。一得好衣。二得好食。三得好臥具。四得好處。五得好說法。六得好同學也　後不動種性。為不時解脫。謂是利根。以不待時便能入定。及心解脫故。從先學位見至性生。</p>
<p>從此第二。明六性先後。論云。六阿羅漢。所有種性。為是先有。為是後得<span class='note-inline'>(問也)</span>。不定<span class='note-inline'>(答也)</span>。云何<span class='note-inline'>(徵也)</span>。頌曰。</p>
<p class="lg-abnormal"><div class='lg-row'>有是先種性　有後練根得</div>
</p><p>釋曰。退法種姓。必是先有。思法等五。亦有後得。謂有先來。是思法姓。或有從退練根成思乃至不動法。如思法說。此中退法。非必定退。乃至堪達。非必能達。但約容有。建立此名。故六阿羅漢。通三界皆有。若退定退。堪達定達。是則上界。唯有安住不動二種。闕餘四也。謂彼上界。無有退失自害自防及練根故。故無餘四。</p>
<p>從此第三。明從姓果退。論云。如是六種。誰從何退為姓為果。頌曰。</p>
<p class="lg-abnormal"><div class='lg-row'>四從種姓退　五從果非先</div>
</p><p>釋曰。不動種姓。必無退理。就前五種。唯退法一。姓必不退。謂居下故。唯思法等四。有種姓退。謂從思法。退入退<span class='corr'>法</span>。或從護法。退入思法。或從安住。退入護法。或從堪達。退入安住。是名姓退。五從果非先者。退法等五。皆有退果。謂退無學也。思法等四。或有姓退。或有果退。雖俱有退。然並非先　言先者。謂先學位。住思等四。令至無學。此思等四。姓之與果。必無退理。謂學無學。道所成堅故　若於無學。退法等姓。修成思等。四種種姓。此名非先。是容有退。以唯無學道所成故　唯先退法。有退果義。以姓是退故。故頌言非先不攝退法也　依薩婆多宗。唯預流果。必定無退。以斷迷理見道惑故　諦理真實。楷定可依。聖慧已證。必無退理。後之三果。許有退果。以修道惑。是迷事故。事相浮偽。無定可依。斷迷彼惑。有失念退　若大眾部。預流果有退。阿羅漢無退。依經部宗。預流羅漢必無退果。聖道證故。中間二果。許有漏道證故。容有退也。若超越三二果。亦無有退　依經部宗。阿羅漢果。有六種者。約現法樂住。有退不退。非約退果。若得果姓。皆名不動。無六種也。現法樂住者。有漏四靜慮也。退此靜慮。名為退法。思此靜慮。名為思法。護此靜慮。名為護法。安住靜慮。名為安住法。堪達靜慮。名堪達法。不退靜慮。名不退法。約現法樂住。分六種姓也。</p>
<p>從此第四。明學凡種姓。論云。唯阿羅漢種姓有六。為餘亦有六種姓耶。設有皆能修練根不。頌曰。</p>
<p class="lg-abnormal"><div class='lg-row'>學異生亦六　練根非見道</div>
</p><p>釋曰。有學與異生。種姓皆有六。以應果六種。因有學異生。種姓有六。故無學中。有六種也　然於見道。必無練根。以見道速疾。無容起彼練根加行故。</p>
<p>從此第五。明三退。論云。如契經說。我說由此所證四種。增上心所。現法樂住隨一有退。所得不動。心解脫身作證。我決定說無因緣從此退。如何不動法。退現法樂住。頌曰。</p>

<div class="lg regular"><div class='lg-row'>應知退有三　已未得受用</div>
<div class='lg-row'>佛唯有最後　利中後鈍三</div>
</div><p>釋曰。退有三者。一已得退。謂退已得殊勝功德法故。二未得退。謂約未得殊勝功德。即名為退故。三受用退。謂已得功德。於受用時。不現在前。名為退也　佛唯有最後者。佛唯有後一受用退。以具眾德。無容一時頓現前故。利中後者。利謂不動羅漢。有中後二退。中謂未得退。後謂受用退。以利根故。無已得退。鈍三者。鈍謂退法等五。此具有三退也。經言不動法。退現法樂住者。約受用退。非餘二退。故無有退。</p>
<p>從此第六。明退果相。論云。諸阿羅漢。既許退果。為更生不。諸住果時。所不作事。退時作不<span class='note-inline'>(問也)</span>。不爾<span class='note-inline'>(答也)</span>。何緣<span class='note-inline'>(徵也)</span>。頌曰。</p>

<div class="lg regular"><div class='lg-row'>一切從果退　必得不命終</div>
<div class='lg-row'>住果所不為　慚增故不作</div>
</div><p>釋曰。一切果退。須臾必得。無有命終而不得者。若命終者。修梵行果。應非安隱。可委信處。又住果位。所不作業。於果退時。慚愧增故。亦必不造。譬如壯士。雖蹶不仆。</p>
<p>從此第七。明練根不同。論云。如上所說。有練根得無學有學。正練根時。各幾無間。幾解脫道<span class='note-inline'>(第一問也)</span>。何性攝<span class='note-inline'>(第二問也)</span>。何所依<span class='note-inline'>(第三問也)</span>。頌曰。</p>

<div class="lg regular"><div class='lg-row'>練根無學位　九無間解脫</div>
<div class='lg-row'>久習故學一　無漏依人三</div>
<div class='lg-row'>無學依九地　有學但依六</div>
<div class='lg-row'>捨果勝果道　唯得果道故</div>
</div><p>釋曰。初三句答初問。第四句無漏兩字答第二問。依人三已下答第三問。練根無學位九無間解脫久習故者。此明練根。於無學位。退法等五。轉一一性。各九無間。九解脫道。猶如初得阿羅漢果。以九無間九解脫道也。彼鈍根性。由久串習故。須九無間九解脫。學無學道。所成堅故。名為久習　學一者。有學位中。轉一性。各一無間。一解脫道。非久習故。猶如初得預流果。以一無間<span class='note-inline'>(道類忍也)</span>一解脫道<span class='note-inline'>(道類智也)</span>無漏者。明練根道唯無漏性。以增上故　依人三者。依身門也。唯人三洲。能修練根。天趣中無。謂無退故　無學依九地者。依地門也。謂無學練根。依未至中間四禪三無色也　有學但依六者。有學練根。但依六地。於前九地。除後三也　捨果勝果道唯得果道故者。明有學依六地所以也。夫轉根者。容捨果道及勝果道<span class='note-inline'>(向道是也)</span>。所得唯果。非是向道。必無學果無色地攝。故學練根。但依六地。</p>
<p>從此第八。明九無學。論云。諸無學位。總有幾種。由何差別。頌曰。</p>
<p class="lg-abnormal"><div class='lg-row'>七聲聞二佛　差別由九根</div>
</p><p>釋曰。無學有九。謂七聲聞。退法等五。不動分二。一名不退先利根故。二名不動。後修得故　言二佛者。謂獨覺大覺也。此聖差別。由下下等九品根異。故成九聖也。</p>
<p>從此大文第二。明七聖人。就中二。一建立七聖。二明慧俱解脫。且初七聖者。論云。學無學位。有七聖者。一切聖者。皆此中攝。一隨信行。二隨法行。三信解。四見至。五身證。六慧解脫。七俱解脫。依何立七<span class='note-inline'>(一問)</span>。事別有幾<span class='note-inline'>(第二問也)</span>。頌曰。</p>

<div class="lg regular"><div class='lg-row'>加行根滅定　解脫故成七</div>
<div class='lg-row'>此事別唯六　三道各二故</div>
</div><p>釋曰。初兩句答初問。下兩句答第二問。依加行異。立初二聖。謂先加行。隨信他語　及自隨法行也　依根不同。立次二種　鈍根名信解　利根名見至也　依得滅定立身證名　依解脫異。立後二聖。謂由慧力。離煩惱障。名慧解脫。兼得滅定。離解脫障<span class='note-inline'>(即滅定障。名解脫障。不染無知為體)</span>。名俱解脫。離定慧障。名之為俱。此名雖七。事體唯六。謂三道各二故。且見道立二。謂信法二行　修道立二。謂信解見至　無學道立二。謂時解脫。不時解脫　故約三道。事唯有六。</p>
<p>從此第二。立俱慧解脫者。論云。何等名俱及慧解脫。頌曰。</p>
<p class="lg-abnormal"><div class='lg-row'>俱由得滅定　餘名慧解脫</div>
</p><p>釋曰。六種羅漢。得滅定者。名俱解脫。先由慧力。解脫惑障。又得滅定。解脫定障。故名為俱。餘名慧解脫者。餘謂未得滅盡定。阿羅漢也。此名慧解脫。唯由慧力。於煩惱障。得解脫故。未離定障。不得名俱。</p>
<p>從此大文第三。明學無學滿。論云。如世尊說。五煩惱斷<span class='note-inline'>(五下分結那含斷也)</span>。不可牽引<span class='note-inline'>(不為欲惑牽引)</span>。未名滿學<span class='note-inline'>(已上經文。下依經問也)</span>。學無學位。各由幾因。於等位中。獨稱為滿。頌曰。</p>

<div class="lg regular"><div class='lg-row'>有學名為滿　由根果定三</div>
<div class='lg-row'>無學得滿名　但由根定二</div>
</div><p>釋曰。有學名滿。具由三因。一由根滿。謂是利根。二由果滿。謂得不還。三由定滿。謂得滅定　有有學者唯由根滿。謂諸見至。未離欲染。由見至故。名為根滿。未離欲故。無餘二滿　有有學者。唯由果滿。謂信解不還未得滅盡定。是不還故。名為果滿。謂是信解。不名根滿。未得滅盡定。非定滿也　有有學者。由根果故。亦得滿名。謂見至不還。未得滅盡定。由見至不還。故名根果滿。未得滅定。不名定滿　有有學者。由果定故。亦得滿名。謂諸信解。得滅盡定。非見至故。不名根滿　有有學者。具由三滿。謂諸見至。得滅盡定。夫得滅定。必是不還。故具三滿　無學名滿。但由二因。一謂根滿。二謂定滿　無學位中。皆是無學。無非果滿。故無由果。名為滿也。有諸無學。唯由根滿。謂不時解脫。未得滅盡定　有唯定滿。謂時解脫。得滅盡定。有具二滿。謂不時解脫。得滅盡定。思而可知。</p>
<p>從此大文第三。明諸道差別。就中分六。一明四道。二明四通行。三明菩提分法。四明證淨。五明正智解脫。六明厭離通局。且初明四道者。論云。廣說諸道。差別無量。謂世出世。見道修道等。略說幾道能遍攝耶。頌曰。</p>

<div class="lg regular"><div class='lg-row'>應知一切道　略說唯有四</div>
<div class='lg-row'>謂加行無間　解脫勝進道</div>
</div><p>釋曰。加行道者。謂引無間道。前之加行也。無間道者。謂諸斷惑道也。解脫道者。無間道後。名解脫道。謂已解脫所應斷障。最初所生。勝進道者。除前三外。所餘諸道。漸勝進故。即解脫道。後所起諸道也。問道義云何。答謂涅槃路。乘此能往涅槃城故。又解道者。謂求所依。依此尋求涅槃果故。</p>
<p>從此第二。明四通行。論云。道於餘處<span class='note-inline'>(餘經處也)</span>。立通行名。以能通達趣涅槃故。此有幾種<span class='note-inline'>(第一問也)</span>。依何位立<span class='note-inline'>(第二問也)</span>。頌曰。</p>

<div class="lg regular"><div class='lg-row'>通行有四種　樂依本靜慮</div>
<div class='lg-row'>苦依所餘地　遲速鈍利根</div>
</div><p>釋曰。初句答第一問。下三句答第二問。經說通行。總有四種。一苦遲通行。二苦速通行。三樂遲通行。四樂速通行　道依四根本靜慮。名樂通行。以攝受支<span class='note-inline'>(十八禪支也)</span>。止觀均平。任運轉故。名之為樂。非樂受也。若依無色未至中間。名苦通行。以不攝支。止觀不等。艱辛轉故。名之為苦。非苦受也。謂無色界。止多觀少　未至中間。觀多止少　名不等也。頌言所餘地者。即此無色等也然此樂苦。二通行中。鈍根名遲。行稽遲故。利根名速。通境疾故。</p>
<p>從此第三。明菩提分法。就中六。一舉數釋名。二明出體。三明念住等。四明覺分增。五明漏無漏。六依地分別。且舉數者。論云。道亦名為菩提分法。此有幾種。名義云何。頌曰。</p>

<div class="lg regular"><div class='lg-row'>覺分三十七　謂四念住等</div>
<div class='lg-row'>覺謂盡無生　順此故名分</div>
</div><p>釋曰。經說覺分有三十七。謂四念住　身受。心法。四正斷。勤斷二惡。勤修二善　四神足欲。勤。心。觀　五根。五力。信。進。念。定。慧。也　七等覺支。一擇法。二精進。三喜。四輕安。五念。六定。七行捨　八正道支。一正精進。二正念。三正定。四正見。五正思惟。六正語。七正業。八正命　是名三十七菩提分法。菩提者此云覺。無明睡眠。皆永斷故　盡無生智。為此覺體。三十七法。順趣菩提。名菩提分。</p>
<p>從此第二。明出體。論云。此三十七。體各別耶<span class='note-inline'>(問也)</span>。不爾<span class='note-inline'>(答也。體唯有十。故言不爾)</span>。云何<span class='note-inline'>(徵也)</span>。頌曰。</p>

<div class="lg regular"><div class='lg-row'>此實事唯十　謂慧勤定信</div>
<div class='lg-row'>念喜捨輕安　及戒尋為體</div>
</div><p>釋曰。名雖三十七。論實體唯十。一慧。二勤。三定。四信。五念。六喜。七捨。八輕安。九戒。十尋。三十七中。且慧攝八。謂四念住。慧根慧力。擇法覺支。正見也。此八以慧為體。勤亦攝八。謂四正斷。精進根。精進力。精進覺。支正精進也。此八以勤為體　定亦攝八。謂四神足。定根定力定。覺支正定。此八以定為體　信但攝二。謂信根信力。以信為體　念唯攝四。謂念根。念力。念覺支正念。此四以念為體　喜唯攝一。謂喜覺支。以喜為體　捨亦攝一。謂捨覺支。行捨為體。此言捨者。非是捨受。是大善地中。行捨名捨也　輕安攝一。謂輕安覺支。以輕安為體　戒但攝三。謂正語。正業。正命。以戒為體　尋唯攝一。謂正思惟。以尋為體　上來所明。慧勤定三。各攝八種。三八二十四也。信攝二。足前成二十六也。念攝四。足前成三十也。喜攝一。捨攝一。輕安攝一。戒攝三。尋攝一。此七足前成三十七。故體唯十也。毘婆娑師。說有十一。謂戒分二。以身語業不相雜故。分身業語業為二也。餘九同前。</p>
<p>從此第三。明念住等。論云。念住等三。名無別屬。如何獨說。為慧勤定<span class='note-inline'>(解云。四念住。四正斷。四神足。此三名無別屬。如何念住獨說為慧。正斷獨說為勤。神足獨說為定也)</span>。頌曰。</p>

<div class="lg regular"><div class='lg-row'>四念住正斷　神足隨增上</div>
<div class='lg-row'>說為慧勤定　實諸加行善</div>
</div><p>釋曰。四念住等三。隨增上義。說慧勤定。若論實體。三位遍攝諸加行善。謂念住等。相應俱有五蘊。名加行善也。且四念住位。慧為增上。於正斷位。勤為增上。於神足位。定為增上。問何緣於慧。立念住名。答薩婆多釋。慧由念力。持令住故。依論主解。理實由慧。令念住境。如實見者。能明記故。問何緣於勤名為正斷。答於正修習。勤斷二惡。勤修二善。此勤力能斷懈怠故。或名正勝。於正持策身語意中。此最勝故。問何緣於定立神足名。答神謂神變靈妙德也。足即是定神所依也。神依定發。定為神足。故名神足。</p>
<p>從此第四。明覺分增。論云。當言何位。何覺分增。頌曰。</p>

<div class="lg regular"><div class='lg-row'>初業順決擇　及修見道位</div>
<div class='lg-row'>念住等七品　應知次第增</div>
</div><p>釋曰。初業者。謂修別相總相念住位也。此初業位。能審照了身等四境。慧用勝故。說念住增　順決擇者。煗等四位也。且煗位中。能證異品<span class='note-inline'>(決擇分也)</span>。殊勝功德。勤用勝故。說正斷增　頂法位中。趣無退位。定用勝故。說神足增。忍法位中。必不退墮。善根堅固。得增上義。說五根增　世第一位。非世惑法。所能屈伏。得無屈義。說五力增　及修見道位者。修道位中。近菩提位。助覺勝故。說七覺增　見道位中。速疾而轉。通行勝故。說八正道增　有餘師說。於見道位。建立覺支。如實覺知四聖諦。故於見修二位。建立八道支。以此二位。俱通直往涅槃城故　念住等七。品應知次第增者。結上初業等位。有念住等七品增也。</p>
<p>從此第五。漏無漏分別。論云。此三十七。幾通有漏。幾無漏耶。頌曰。</p>

<div class="lg regular"><div class='lg-row'>七覺八道支　一向是無漏</div>
<div class='lg-row'>三四五根力　皆通於二種</div>
</div><p>釋曰。七覺支。八正道。唯無漏也。三四者。一四念住。二四正斷。三四神足也。五根力者。謂五根。五力也。此四念住等。皆通有漏無漏二種也。</p>
<p>從此第六。明依地。論云。此三十七。何地有幾。頌曰。</p>

<div class="lg regular"><div class='lg-row'>初靜慮一切　未至除喜根</div>
<div class='lg-row'>二靜慮除尋　三四中除二</div>
<div class='lg-row'>前三無色地　除戒前二種</div>
<div class='lg-row'>於欲界有頂　除覺及道支</div>
</div><p>釋曰。初靜慮一切者。依初靜慮。具三十七故。言一切未至除喜根者。依未至地。唯三十六。除喜根故。以近分地勵力轉故。於下地法。猶疑慮故。無有喜也　二靜慮除尋者。依第二禪。亦三十六。彼除尋故。無正思惟支也。三四中除二者。三四謂第三。第四靜慮也。中謂中間禪也。此三四中。各三十五。謂除前二即無喜尋也。前三無色地除戒前二種者。前三無色。除戒三支。及除前二。即是喜尋。總除五種。故三無色。各三十二也。於欲界有頂除覺及道支者。欲界有頂。無無漏故。除七覺支。及八道支。有餘二十二也。</p>
<p>從此第四。明證淨。論云。覺分轉時。必得證淨。此有幾種<span class='note-inline'>(第一問也)</span>。依何位得<span class='note-inline'>(第二問也)</span>。實體是何法<span class='note-inline'>(第三問也)</span>。有漏無漏耶<span class='note-inline'>(第四問也)</span>。頌曰。</p>

<div class="lg regular"><div class='lg-row'>證淨有四種　謂佛法僧戒</div>
<div class='lg-row'>見三得法戒　見道兼佛僧</div>
<div class='lg-row'>法謂三諦全　菩薩獨覺道</div>
<div class='lg-row'>信戒二為體　四皆唯無漏</div>
</div><p>釋曰。前兩句答初問。次四句答第二問。次一句答第三問。後一句答第四問。經說證淨總有四種。一於佛證淨。二於法證淨。三於僧證淨。四聖戒證淨也。見三得法戒者。且見道位。見前三諦。於一一諦。各得法戒二種證淨。證三諦法。緣彼起信。有法證淨。道起之時。無漏戒俱。有戒證淨　見道兼佛僧者。道是道諦也。見道諦位。兼得佛僧。兼言謂顯亦得於法及戒證淨。佛無學法。是道諦攝也。緣彼起信。名佛證淨　成聲聞僧。學無學法。亦道諦攝。緣彼起信。名僧證淨。故唯道諦。有佛僧也。見道諦時。若約現行。唯有法戒二種證淨。言有佛僧。約得修說。以於此時。修得未來緣佛僧信故。見道諦具四證淨　法謂三諦全菩薩獨覺道者。此所信法也。謂苦集滅三諦全。名法也。於道諦中。菩薩道。及獨覺道名法。以菩薩與獨覺。唯有一人。不成僧義。名為法聖所受戒與現觀俱。故一切時。無不亦得。<span class='note-inline'>(解云。此明法戒通見四諦也)</span>信戒二為體者。出體也。由所信別。故名有四。實體唯二。三寶證淨。以信為體。聖戒證淨。以戒為體。故唯有二　四皆唯無漏者。四種證淨。唯無漏法。以有漏法非證淨故。問為依何義。立證淨名。答證四諦理。故名為證。正信三寶。及妙尸羅。故名為淨。離不信垢信名為淨。離破戒垢。戒名為淨。由證得淨。立證淨名。此四次第者。信佛如良醫。信法如良藥。信僧如看病者。由信心淨故。發聖戒。是故尸羅。說為第四。要具前信。此戒現前。如遇三緣病方除故。</p>
<p>從此第五。明正智解脫。就中四。一明二支。二明解脫時。三明斷障時。四明滅斷離。且第一明二支者。論云。經言。學位成就八支。無學位中。具成就十<span class='note-inline'>(加正解脫及正智支)</span>。何緣不說有學位中。有正解脫。及有正智<span class='note-inline'>(一問)</span>。正脫正智。其體云何<span class='note-inline'>(第二問也)</span>。頌曰。</p>

<div class="lg regular"><div class='lg-row'>學有餘縛故　無正脫智支</div>
<div class='lg-row'>解脫為無為　謂勝解惑滅</div>
<div class='lg-row'>有為無學支　即二解脫蘊</div>
<div class='lg-row'>正智如覺說　謂盡無生智</div>
</div><p>釋曰。初兩句答初問。後六句答第二問。學有餘縛故。無正脫智支者。學位中。尚有餘縛。無解脫支。由解脫支無故。亦不立正智支也。解脫為無為者標也　解脫有二。一是有為。二是無為　謂勝解惑滅者。釋上也。謂無學勝解。名有為解脫。一切惑滅。名無為解脫。有為無學支者。有為解脫。名無學支。以立支名屬有為故。即二解脫蘊者。即此有為解脫。經說有二種。謂心解脫。及慧解脫。此二解脫。五分法身中。名為解脫蘊也。正智如覺說謂盡無生智者。出正智體。如前覺說。謂即前說盡無生智。為正智體。</p>
<p>從此第二。明解脫時。論云。心於何位。正得解脫。而言無學心解脫耶。頌曰。</p>
<p class="lg-abnormal"><div class='lg-row'>無學心生時　正從障解脫</div>
</p><p>釋曰。無學心生時者。謂初無學心。於未來正生時也。此正生時。從煩惱障正得解脫。名正解脫若現在世。名已解脫。非正解脫也。</p>
<p>從此第三。明斷障時。論云。道於何位。令正生障斷。頌曰。</p>
<p class="lg-abnormal"><div class='lg-row'>道唯正滅位　能令彼障斷</div>
</p><p>釋曰。正滅位言。顯居現在。道能斷障。唯正滅時。餘位定無斷障用故。此言道者。即金剛喻定也。</p>
<p>從此第四。明滅離斷。論云。經說三界。謂斷離滅。以何為體<span class='note-inline'>(第一問也)</span>。差別云何<span class='note-inline'>(第二問也)</span>。頌曰。</p>

<div class="lg regular"><div class='lg-row'>無為說三界　離界唯離貪</div>
<div class='lg-row'>斷界斷餘結　滅界滅彼事</div>
</div><p>釋曰。初句答初問。下三句答第二問。無為說三界者。斷滅離三界。以無為解脫為體也。言離界者。約但離貪。言斷界者。謂約斷餘瞋等八結也。言滅界者。謂滅貪等。所隨增事。前言離斷。約斷煩惱。此據滅惑所緣境事。</p>
<p>從此第六。明厭離通局。論云。若事能厭。必能離繫耶<span class='note-inline'>(問也)</span>。不爾<span class='note-inline'>(答也)</span>。云何<span class='note-inline'>(徵也)</span>。頌曰。</p>

<div class="lg regular"><div class='lg-row'>厭緣苦集慧　離緣四能斷</div>
<div class='lg-row'>相對互廣狹　故應成四句</div>
</div><p>釋曰。厭緣苦集慧者。唯緣苦集。所有忍智。名苦集慧。此慧名厭。厭苦集故。離緣四能斷者。緣四諦境。能斷惑道。皆名為離。離煩惱故。下兩句者。厭離相對。廣狹有殊。故成四句。有厭非離。謂緣苦集。不令惑斷。所有忍智。此忍即是先離欲染。後入見道。苦集法忍也。智是見道。苦集法智。及修道中。加行解脫。勝進苦集智也。此位但名厭。緣苦集故　忍不名離。惑先斷故　有離非厭。謂緣滅道。能令惑斷。所有忍智　此忍即是。未離欲染。後入見道。滅道法忍。及諸所有滅。道類忍也。智是修道中。無間道攝。滅道智也。此但名離。是斷道故。不名為厭。緣欣境故　有厭亦離。謂緣苦集。能令惑斷。所有忍智。此忍即是未離欲染。入見道者。苦集法忍。及諸所有苦集類忍也。智是修道。無間道攝。苦集智也。此名為厭。緣苦集故。亦名為離。能斷道故　有非厭離。謂緣滅道。不令惑斷。所有忍智　此忍即是先離欲染。後入見道。滅道法忍也　智是見道中。滅智道智。及修道中。加行解脫。勝進道攝。滅道智也。此不名厭。緣欣境故。亦不名離。非斷道故。</p>

<p class='juan'>俱舍論頌疏論本第二十五</p></div>
</div><!-- end of div[@id='body'] -->
</body></html>