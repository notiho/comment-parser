<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論頌疏論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu45' /><a id='mulu46' />俱舍論頌疏論本第二十二</p><p>賢。謂賢和。聖謂聖正。此品廣明。故名分別。就此品中。大文有三。一總明道體性。二明道所證諦。三約道辨人。且初第一明道體性者。論云。如是已說煩惱等斷。於九勝位。得遍知名。然斷必由道力故得。此所由道其相云何。頌曰。</p>

<div class="lg regular"><div class='lg-row'>已說煩惱斷　由見諦修故</div>
<div class='lg-row'>見道唯無漏　修道通二種</div>
</div><p>釋曰。前已廣說諸煩惱斷。由見諦道及修道故。於中見道唯是無漏。修道通二種　謂有漏無漏也。十五心位。見道速能治三界故　於四諦下。一剎那中。頓斷九品見所斷故。非有漏道有此堪能。故唯無漏。</p>
<p>從此第二。明道所證諦。就中分二。一明四諦。二明二諦。就明四諦中分二。一正明四諦。二別顯苦諦。且第一明四諦者。論云。如向所言。由見諦故　此所見諦。其相云何。頌曰。</p>

<div class="lg regular"><div class='lg-row'>諦四名已說　謂苦集滅道</div>
<div class='lg-row'>彼自體亦然　次第隨現觀</div>
</div><p>釋曰。諦四名已說者。謂界品。初云無漏謂道諦。此說道諦也。擇滅謂離繫。此說滅諦也。及苦集世間。此說苦集諦也。次第列者。一苦。二集。三滅。四道。問今此品。列四諦。與彼界品所說體有何異耶。答頌言彼自體亦然。謂顯體同彼故。說亦然聲。問四諦次第。何緣如是。答頌言次第隨現觀現觀者。見道也。謂現觀位先所觀者。便在先說。問何緣現觀。次第必然。答謂煗等。加行位。如是觀故。問何緣加行位。如是觀耶。答謂若有法。是愛著處。能作逼惱。為苦惱因。最初觀苦。次復觀苦以誰為因。便觀集諦。次復觀苦以誰為滅。便觀滅諦。次復觀苦滅以誰為道。便觀道諦。如見病已次尋病因。續思病愈。後求良藥。故良醫經云。夫醫王者。謂具四德。能拔毒箭。一善知病狀。二善知病因。三善知病愈。四善知良藥。如來亦爾。為大醫王。如實了知苦集滅道故。加行位如是次第觀現觀位中次第亦爾。如已觀地蹤馬奔馳。言現觀者。應知此目現等覺義。謂現前覺觀諦境也。問何故經中說為聖諦。答聖見四諦。無顛倒故。名為聖諦。故有頌曰　聖者說是樂<span class='note-inline'>(滅諦涅槃)</span>　非聖說為苦<span class='note-inline'>(外道謂涅槃為苦也)</span>　聖者說為苦<span class='note-inline'>(有漏也)</span>　非聖說是樂<span class='note-inline'>(言有漏樂)</span>。</p>
<p>從此第二。別明苦諦。論云。唯受一分<span class='note-inline'>(五受中苦受也)</span>。是苦自體。所餘並非。如何可言諸有漏行皆是苦諦。頌曰。</p>

<div class="lg regular"><div class='lg-row'>苦由三苦合　如所應一切</div>
<div class='lg-row'>可意非可意　餘有漏行法</div>
</div><p>釋曰。苦由三苦合者。標也。苦諦由三苦合名為苦諦。一苦苦性。謂苦受。生時苦。住時苦。名苦苦也　二壞苦性。謂樂受。生時樂。住時樂。壞時苦。名壞苦也　三行苦性。謂不苦不樂受。由行成苦。眾緣造作故。無常性故。名行苦也。如所應一切者。一切有漏。如其所應。與三苦合。皆名苦諦。一可意有漏法。與壞苦合。名為苦也。二不可意。有漏法。與苦苦合。名為苦也。三餘有漏法。與行苦合。名為苦也　謂除可意不可意。外名餘有漏應知。此中說可意。名壞苦。說不可意。名苦苦者。且約別論。理實可意。及不可意。皆名行苦。無常性故。故一切行。行苦故苦。行苦微細。唯聖觀見。故經部師。鳩摩羅多頌曰　如以一睫毛　置掌人不覺　若置眼睛上　為損及不安　愚夫如手掌。不覺行苦睫。智者如眼睛。緣極生厭怖<span class='note-inline'>(緣是行苦)</span>故諸愚夫。於無間獄。生苦怖心。不如眾聖於有頂蘊。以有頂蘊是行苦故。問若諸法中。亦許有樂。何緣但說苦為聖諦。答薩婆多宗中。有一類釋。由樂少故。如置綠豆烏豆聚中。以少從多。名烏豆聚。誰有智者。瀝水洗癰。有少樂生。計癰為樂　經部祖師。以頌釋言。能為苦因故。能集眾苦故。有苦希彼故。說樂亦名苦　婆娑正義解云。理實應言。諸有及樂。體皆是苦。以就行苦同一味故。由此言苦。為諦非樂　又依經部宗及大眾部等。定無實樂。受唯是苦　愚夫顛倒妄謂之樂。故世尊言。汝應以苦觀於樂受　薩婆多宗言。樂實有。佛言以苦觀樂受者。意顯樂受。有二種性。一有樂性。依自相門。自性樂故。二有苦性。謂依異相門。亦是無常變壞法故　故言以苦觀樂受者。依行苦及壞苦說。非苦苦也。故有頌曰。諸佛正遍覺。知諸行無常<span class='note-inline'>(行苦)</span>及有為變壞<span class='note-inline'>(壞苦)</span>故說受皆苦　於前兩說。論主評云。對法諸師。言實有樂。此言應理　又薩婆多宗。苦集一物因果分二。即苦諦體為因義邊。亦名集諦　若依經部宗。唯說貪愛。為集諦體。以經唯說貪愛為集故　薩婆多云。經就勝故。說愛為集。理實一切。皆是集諦。故薄伽梵。伽陀中說。業愛及無明為因。招後行令諸有相續。名補特伽羅　此頌既言業與無明為因招果。故知非唯愛為集諦。</p>
<p>從此第二明二諦。論云。諦有二種。一世俗諦。二勝義諦。如是二諦其相云何。頌曰。</p>

<div class="lg regular"><div class='lg-row'>彼覺破<span class='corr'></span>無　慧<span class='corr'>析</span>餘亦爾</div>
<div class='lg-row'>如瓶水世俗　異此名勝義</div>
</div><p>釋曰。彼覺破便無者。若彼物覺。物破便無。名世俗諦。如瓶被破瓶覺則無。如衣被破衣覺亦無。故瓶衣等名世俗諦。慧<span class='corr'>析</span>餘亦爾者。謂若有物以慧<span class='corr'>析</span>餘。彼覺則無亦是世俗。如水被慧分<span class='corr'>析</span>色香味觸時。水覺則無。如<span class='corr'>析</span>火亦爾。火覺則無。故此水火。名世俗諦。如瓶水世俗者。如瓶世俗屬初句也。如水世俗。屬第二句也。然此瓶水。未被<span class='corr'>析</span>時。假立此名。稱為世俗。依世俗理。說有瓶等。是實非虛。名世俗諦。異此名勝義者。異此瓶水。名勝義諦。如青色等。碎至極微。色覺常在。及慧<span class='corr'>析</span>味等。乃至極微。味覺常在。及慧分<span class='corr'>析</span>受等四蘊。至一剎那。彼覺常在。故彼色等。名勝義諦。此真實有。故名勝義。依勝義理。說有色等。是實非虛。名勝義諦　依經部說。如無漏智及此後得世間正智。所取諸法。名勝義諦。除此已外。餘智取法。名世俗諦。</p>
<p>從此大文第三。約聖道辨人。就中分三。一明聖道加行。二約三道辨人。三明諸道差別。就明加行中。復分為二。一總標。二廣明。此下第一。總標加行者。論云。已辨諸諦。應說云何方便勤修。趣見諦道。頌曰。</p>

<div class="lg regular"><div class='lg-row'>將趣見諦道　應住戒勤修</div>
<div class='lg-row'>聞思修所成　謂名俱義境</div>
</div><p>釋曰。將趣見諦道。應先住戒。然後勤修聞思修慧　因聞思修。所成慧故。慧名所成。依聞所成慧。起思所成慧。依思所成慧。起修所成慧。問三慧何別。答聞所成慧。唯緣名境。未能捨文而觀義故。思所成慧。緣名及義。未全捨文而觀義故。頌言俱者。謂名義也。修所成慧。唯緣義境。已能捨文而觀義故。</p>
<p>從此第二。廣明加行。就中分四。一明身器清淨。二明五停心位。三明四念住。四明四善根。此下第一明身器清淨。論云。諸有欲於修精勤學者。如何淨身器。令修速成。頌曰。</p>

<div class="lg regular"><div class='lg-row'>具身心遠離　無不足大欲</div>
<div class='lg-row'>謂已得未得　多求名所無</div>
<div class='lg-row'>治相違界三　無漏無貪性</div>
<div class='lg-row'>四聖種亦爾　前三唯喜足</div>
<div class='lg-row'>三生具後業　為治四愛生</div>
<div class='lg-row'>我所我事欲　暫息永除故</div>
</div><p>釋曰。身器清淨略由三因。一身心遠離。二喜足少欲。三住四聖種。具身心遠離者。身遠離者。離相雜住。心遠離者。離不善尋　無不足大欲者。第二因也。無不足者。喜足也。無大欲者。少欲也。前二易可成。由喜足少欲。問無不足無大欲。此之二無。差別云何。答頌言謂已得未得多求名所無。謂已得衣等。更多希求。名不喜足。是喜足所無也。若未得衣等。更多希求。名為大欲。是少欲所無也。治相違者。此明喜足少欲。與此不喜足大欲相違也　界三者。喜足少欲。若有漏者。通三界。若無漏者。通九地。所治二種唯在欲界　無漏無貪性者。喜足少欲。亦通無漏。無貪為體。所治二種。以貪為性。四聖種亦爾者。釋第三因也。能生眾聖。故名聖種。四聖種體。亦是無貪。同前喜等。故言亦爾前三唯喜足者。一衣服喜足聖種。二飲食喜足聖種。三臥具喜足聖種。四樂斷樂修聖種。謂樂斷煩惱。樂修聖道也。問第四聖種。既非喜足。如何亦用無貪為體。答以能棄捨欲貪有貪故。此第四亦無貪性。問何須立此四聖種耶。答頌言三生具後業。前三聖種。助道生具。最後聖種。助道事業。以諸弟子捨俗生具及俗事業。世尊哀愍。立此助聖道生具事業。令修行者。解脫非久也。問何故安立如此二事。答頌言為治四愛生。一衣服愛。二飲食愛。三臥具愛。四有無有愛。治四愛故。立四聖種。我所我事。欲暫息永除故者。此更異釋。我所事欲者。衣服等三。此上起貪心。名我所事欲也。我事欲者。謂身也。身上起貪。名我事欲。為佛意欲令諸弟子。暫息我所事欲。故立前三聖種。永除我所及我事欲。故立第四聖種。</p>
<p>從此第二。明五停心位。七方便也。就中有二。一總標。二別釋。且總標者。論云。如是已說修所依器。由何門故。能正入修。頌曰。</p>

<div class="lg regular"><div class='lg-row'>入修要二門　不淨觀息念</div>
<div class='lg-row'>貪尋增上者　如次第應修</div>
</div><p>釋曰。正入修門要者有二。一不淨觀能治貪欲。二持息念能除亂尋。</p>
<p>從此第二別釋。就中分二。一釋不淨觀。二釋持息念。就不淨觀中。復分為二。一明行相。二諸門分別。且初明行相者。論云。此中先應辨不淨觀。如是觀相云何。頌曰。</p>

<div class="lg regular"><div class='lg-row'>為通治四貪　且辨觀骨鎖</div>
<div class='lg-row'>廣至海復略　名初習業位</div>
<div class='lg-row'>除足至頭半　名為已熟修</div>
<div class='lg-row'>繫心在眉間　名超作意位</div>
</div><p>釋曰。修不淨觀。正為治貪。貪有四種。一顯色貪。二形色貪。三妙觸貪。四供奉貪。緣青瘀等。修不淨觀。治顯色貪。緣虫食等。治形色貪。緣虫蛆等。治妙觸貪。緣屍不動。治供奉貪　若緣骨鎖。修不淨觀。通治四貪。以骨鎖中無四貪境故。今應且辨修骨鎖觀。此唯勝解作意相應　言勝解者。假想觀也。謂於色中。作不淨殊勝解也。此不淨觀。少分緣故。不斷煩惱。夫斷惑者。要須遍緣故也。但能伏貪。令不現行　然瑜伽師。修骨鎖觀。總有三位。一初習業位。二已熟修位。三超作意位。修不淨觀。應先繫心於自身分。或於足指或額或餘。隨所樂處。安止其心。心得住已。依勝解力。假想思惟。皮肉爛墮。漸令骨淨。乃至具觀全身骨鎖。見一具已復觀第二。漸次一房一寺乃至遍地。以海為邊。骨鎖充滿　為令勝解得增長故。漸略而觀。乃至唯觀一具白骨。齊此漸略。不淨觀成。名初習業位。為令略觀勝解力增。於一具中。先除足骨。思惟餘骨。漸次乃至。除頭半骨。思惟半骨。齊此轉略。名已熟修位。為令略觀勝解自在。除頭半骨。繫心眉間。專注一緣。湛然而住。齊此極略。名超作意位　論云。有不淨觀。有所緣少非自在少。應作四句　作意已熟。所緣自身。名為第一句。作意熟故。非自在少。所緣一身故名所緣少　作意未熟。所緣至海。名第二句。作意未熟。是自在少。所緣至海。故非所緣少　作意已熟。所緣至海。為第三句。自在所緣。俱非少也　作意未熟。所緣自身。為第四句。自在所緣。二俱少也。</p>
<p>從此第二諸門分別。論云。此不淨觀何性<span class='note-inline'>(一問)</span>。依幾地<span class='note-inline'>(二問)</span>。緣何境<span class='note-inline'>(三問)</span>。何處生<span class='note-inline'>(四問)</span>。何行相<span class='note-inline'>(五問)</span>。緣何世<span class='note-inline'>(六問)</span>。為有漏為無漏<span class='note-inline'>(七問)</span>。為離染得。為加行得<span class='note-inline'>(八問)</span>。頌曰。</p>

<div class="lg regular"><div class='lg-row'>無貪性十地　緣欲色人生</div>
<div class='lg-row'><span class='corr'>不</span>淨自世緣　有漏通二得</div>
</div><p>釋曰。無貪性者。答初問也。謂不淨觀。無貪為體。十地者。答第二問。通依十地。謂四根本靜慮。及四近分中間欲界　言四近分者。謂四禪各有近分也　緣欲色者。答第三問。唯緣欲界顯形色　人生者。答第四問。唯在人趣生。除北俱盧。以天趣中。無有青瘀等。故無此觀　不淨者。答第五問。以不淨為行相　自<span class='corr'>世</span>緣者。答第六問。若在過去。緣過去世。若在現在。緣現在世。若在未來。緣未來世。名自世緣。若不生法。通緣三世。有漏者。答第七問。既是假想觀。故唯有漏。通二得者。答第八問。通離染得及加行得。若曾修得。有離染得。曾未得者。有加行得。</p>
<p>從此第二。別釋持息念。就中分二。一明念差別。二明息差別。且釋念差別者。論云。說不淨觀相差別。已次應辨持息念。此差別相云何。頌曰。</p>

<div class="lg regular"><div class='lg-row'>息念慧五地　緣風依欲身</div>
<div class='lg-row'>二得實外無　有六謂數等</div>
</div><p>釋曰。此有八門。息念慧者。第一出體門。此之息念。以慧為體。息即是風。念持息故名為息念。體雖是慧。而名念者。由念力持。慧於境中。得分明故。經言阿那阿波那念。阿那者。此云遣來。謂持息入。是引外風。令入身義。阿波那者。此云遣去。謂持息出。是引內風。令出身義。五地者。第二依地門。謂依初禪近分。及二三禪近分。並中間欲界。此念唯與捨受相應故。在近分中間欲界。非餘地也。謂苦樂受。能順引尋。此念<span class='corr'>治</span>尋。故唯捨受　緣風者。第三境界門。此定緣風　依欲身者。第四依身門。唯依欲界人天趣身。除北俱盧　二得者。第五辨得門。通離染得及加行得　實者。第六作意門。此與真實作意。相應非假想也　外無者。第七簡邪門。佛教方修。外道無有。以諸外道無說者故。自不能覺微細法故　數等者。第八辨相門。此相差別。由具六因。一數。二隨。三止。四觀。五轉。六淨。數者謂繫心。緣出入息。從一至十。此有三失。一數減失於二謂一。二數增失。於一謂二。三雜亂失。於入謂出。於出謂入。離此三失。是名正數。中間錯亂。復應從一次第數之。終而復始。乃至得定　隨謂繫心。緣出入息。不作加行。隨息而行。止謂繫念。唯在鼻端。或於足指。隨所樂處。安止其心。觀謂觀察此息風。已竝觀息俱大種造色。及依色住。心心所法。具觀五蘊。以為境界。轉謂移轉。轉息風覺。乃至世第一法位。淨謂勝進。入見道位等。乃至盡智等。為攝六相故。說頌曰　持息念應知　有六種異相　謂數隨止觀　轉淨相差別。</p>
<p>從此第二明息差別。論云。息相差別云何應知。頌曰。</p>

<div class="lg regular"><div class='lg-row'>入出息隨身　依二差別轉</div>
<div class='lg-row'>情數非執受　等流非下緣</div>
</div><p>釋曰。此有六門。入出息隨身者。第一依身門。謂息隨身。以息是身一分攝故　依二差別轉者。次第二依息門。身心名二。息依身心轉也。要具四緣。息方得轉。一息所依地。謂欲界初二三禪。名有息地也。二風道通。謂口鼻也。三毛孔開。四入出息地。麁心現前　前三名身差別。後一名心差別。生無色界。四緣俱闕。若羯剌藍。頞部曇。閉尸。健南。四位唯有麁心及息地。闕餘二緣。及在欲界初二三禪。入二無心定。唯有三緣。闕麁心一也　若在欲界等。入第四定。唯有二緣。闕麁心及毛孔開。以第四定極淳厚故。引彼大種。遍滿身中。毛孔不開也　若身生第四定。有風道通。謂口鼻也。及容有麁心。謂起下地威儀。通果心也。闕餘二緣。此上諸位。隨闕一緣。息皆不轉故。論云。謂要身中<span class='note-inline'>(息所依也)</span>。有諸孔隙<span class='note-inline'>(孔是風道通。隙是毛孔開也)</span>。入出息地。麁心現前<span class='note-inline'>(第四緣也)</span>。息於爾時。方得轉故。出第四定等。及初生時。息最先入<span class='note-inline'>(謂息先無故也)</span>。入第四定等。及後死時。息最後出<span class='note-inline'>(息新斷故)</span>情數者。第三依情門。息是有情數攝。身一分故。非執受者。第四非執受門。息非執受。不與根合故。等流者。第五五類門。息是等流性。同類因生故。非下緣者。第六息觀門。息唯自上地心之所緣。非下地心緣上地息。如身生欲界。起欲界心。自地心也。起上初二三禪心。緣欲界息者。上地心也。若初禪息。唯三地緣。第二禪息。通二地緣。第三禪息。唯自地緣。若生下地。無上息故。又生上地。起下地心。非是緣息心。故下地心。不緣上地息也。如生初禪。起欲界心。唯是通果。然此通果。唯緣欲界所變化事　若生上二禪等。起初禪等心。通威儀通果。威儀唯緣初禪身業。通果亦唯緣初禪變化。故起下地心。而不能緣上地息也。</p>

<p class='juan'>俱舍論頌疏論本第二十二</p></div>
</div><!-- end of div[@id='body'] -->
</body></html>