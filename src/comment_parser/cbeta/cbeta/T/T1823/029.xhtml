<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論頌疏論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu59' /><a id='mulu60' />俱舍論頌疏論本第二十九</p><p>從此第二。明能依功德。就中六。一明四無量。二明八解脫。三明八勝處。四明十遍處。五明得依身。六明起定緣。且第一明四無量者。論云。如是已說所依止定。當辨依定所生功德。諸功德中。先辨無量。頌曰。</p>

<div class="lg regular"><div class='lg-row'>無量有四種　對治瞋等故</div>
<div class='lg-row'>慈悲無瞋性　喜喜捨無貪</div>
<div class='lg-row'>此行相如次　與樂及拔苦</div>
<div class='lg-row'>欣慰有情等　緣欲界有情</div>
<div class='lg-row'>喜初二靜慮　餘六或五十</div>
<div class='lg-row'>不能斷諸惑　人起定成三</div>
</div><p>釋曰。初句總標。次一句顯唯有四。次兩句出體。次三句明行相。次一句明所緣。次兩句明所依地。次一句明不斷惑。次一句明處及成。無量有四種者。一慈。二悲。三喜。四捨。言無量者。無量有情為所緣故。引無量福故。感無量果故。問此何緣唯有四種。答頌言對治瞋等故<span class='note-inline'>(等取害等三障故也)</span>此有四障。一瞋。二害。三不欣慰。四欲貪瞋。對治此四多行障故。建立慈等。慈悲無瞋。性喜喜捨無貪者出體也。慈悲二種。無瞋為體。若依論主慈用無瞋。<span class='corr'>悲</span>是不害也。喜即喜受。捨即無貪。此慈悲等。若并眷屬。五蘊為體　問若捨無貪性。如何能治瞋。答此所治瞋。貪所引故。若依論主。捨用無貪無瞋二法為體。與樂及拔苦欣慰有情等者。明行相也。與樂是慈。拔苦是悲。欣慰是喜。有情等是捨。謂怨親平等。捨怨捨親。名為捨也。願諸有情。得如是樂。如是思惟。入慈等至。願諸有情。離如是苦。如是思惟。入悲等至。諸有情類。得樂離苦。豈不快哉。如是思惟入喜等至。諸有情類。平等平等。無有怨親。如是思惟。入捨等至　緣欲界有情者。明所緣境。此四無量。普緣欲界一切有情。不緣上界者。謂能治彼瞋等障故。上界無瞋等故。不緣上界也　喜初二靜慮餘六或五十者。明依地也。喜無量。唯依初二禪立　餘六者。謂餘三無量。依六地也。謂四靜慮。未至。中間。或五者。或有師說。唯依五地。除未至地。謂修無量。是容預位。已離欲者。方能修故。故除未至　或有欲令此四無量。通依十地。謂欲界。四根本禪。及四禪近分。并中間。此意欲令定不定地。根本加行。皆無量攝。故通十地。不能斷諸惑者。此四無量。不能斷惑。謂有三義。一謂有漏根本靜慮攝故<span class='note-inline'>(前文已釋根本不斷惑耳也)</span>第二勝解作意。相應起故。斷惑要須真實作意。此既勝解故。不能斷。三遍緣一切有情境故。斷惑要須緣法作意。此緣有情故。不斷惑。前文說此治四障者。約加行位制伏瞋等。或此能令斷已更遠故。前說此能治四障。若依根本。四種無量。實不斷惑。問初習業位。云何修慈等。答謂先思惟自所受樂。便作此念。願諸有情一切等受如是快樂。若彼本來。煩惱增盛。不能如是平等運心。應於有情分為三品。所謂親友處中怨讐　親復分三。謂上中下。上親友者。謂生法身。中親友者。謂財法交。下親友者。謂唯財交　處中為一。怨復分三　上怨讐者。謂奪名譽命及親友中怨讐者。謂奪<span class='corr'>己</span>身命緣資具。下怨讐者。謂奪親友。命緣資具。總成七品。分別品已。先於上親。發起真誠。與樂勝解。此願成已。於中下親。亦漸次修如是勝解。於親三品。得平等已。次於處中。下中上怨。亦漸次修如是勝解。由數習力。能於上怨。起與樂願。與上親等。修此勝解。既得無退。次於所緣。漸修令廣。謂漸運想。思惟一邑。一國。一方。一切世界。與樂遍滿。是為修習。慈無量成　修悲法者。謂觀有情。沒眾苦海。便願令彼皆得解脫。修喜法者。謂想有情得樂離苦。便深喜慰實為樂哉。修捨最初從處中起。漸次乃至。能於上親。起平等心。與處中等　人起定成三者。此四無量。人起非餘。隨得一時。必成三種。</p>
<p>從此第二。明八解脫。論云。已辨無量。次辨解脫。頌曰。</p>

<div class="lg regular"><div class='lg-row'>解脫有八種　前三無貪性</div>
<div class='lg-row'>二二一一定　四無色定善</div>
<div class='lg-row'>滅受想解脫　微微無間生</div>
<div class='lg-row'>由自地淨心　及下無漏出</div>
<div class='lg-row'>三境欲可見　四境類品道</div>
<div class='lg-row'>自上苦集滅　非擇滅虛空</div>
</div><p>釋曰。初句總標。次兩句別明前三解脫。第四句別明次四解脫。第二行頌別明第八解脫。後一頌總明所緣。解脫有八種者。一內有色想。觀外色解脫。謂於內身。有色想貪。為除此貪。觀外不淨。青瘀等色。令貪不起。故名解脫。第二內無色想。觀外色解脫。謂於內身。無色想貪。雖已除貪。為堅牢故。觀外不淨青瘀等色。令貪不起。名為解脫。第三淨解脫。身作證具足住。謂觀淨色。令貪不起。名淨解脫。觀淨色者。顯觀轉勝。此淨解脫身中證得。名身作證。具足圓滿。得住此定。名具足住　四無色定。為次四解脫。此四解脫。各能棄捨下地貪故。名為解脫。第八滅受想定解脫。身作證具足住。棄背受等。名為解脫。依婆娑論。此云解脫者。謂棄背義也。前三無貪性者。初三解脫。無貪為體。近治貪故　三中初二。不淨相轉。作青瘀等諸行相故。第三解脫。清淨相轉。作淨光鮮行相轉故。此三助伴。皆五蘊性。二二一一定者。謂二二定。一一定也。上二謂。初二解脫。下二謂初二靜慮。以初二解脫。依初二靜慮。起名二二定也。一一定者。一謂第三解脫。此一解脫。唯依第四禪起。名一一定也。以第四禪。離八災患。心澄淨故。有淨解脫。四無色定善者。四無色解脫。以善定為體。非無記染。非解脫故。亦非散善。性微劣故。無色散善者。如命終心也。滅受想解脫微微無間生者。滅定解脫。有解厭背受想。有釋厭背一切有所緣心。有釋解脫定障。故名解脫。微微心後此定現前　入滅定心。總有三種。一者想心。二者微細心。三者微微心。前對想心。已名微細。此更微細。故名微微。從微微心。入滅盡定。由自地淨。心及下無漏出者。明出滅定心也。出滅定心。或起有頂淨心。或起下無所有處。無漏心。如是入心唯是有漏。通從有漏無漏心出。三境欲可見者。初三解脫。唯以欲界色處為境。有差別者。初二境可憎。第三境可愛。四境類品道自上苦集滅者。四無色解脫。各緣自地上地。苦集滅諦。及緣九地類智品道。為所緣境。非擇滅虛空者。無色解脫。亦緣自地。上地苦集諦上非擇滅。及緣九地類智品。上非擇滅。及與虛空為所緣境　問第三靜慮。寧無解脫。答第三定中。無眼識所引。顯色貪故。又自地妙樂。所動亂故。故無解脫　問行者何緣。修淨解脫。答為欲令欣。修淨解脫。前不淨觀。令心沈戚。今修淨觀。策發令欣。或為審知自堪能故。謂前所修。不淨解脫。為成不成。若觀淨相。煩惱不起。彼方成故。問何故經中第三第八解脫。得身證名。非餘六耶。答以於八中。此二勝故。二界邊故。得身證名。第三解脫。唯取淨相。令惑不起。名為殊勝。第八解脫。以無心故。名為殊勝。第三解脫在色界邊。第八解脫。在無色界邊。</p>
<p>從此第三。明八勝處。論云。已辨解脫。次辨勝處。頌曰。</p>

<div class="lg regular"><div class='lg-row'>勝處有八種　二如初解脫</div>
<div class='lg-row'>次二如第二　後四如第三</div>
</div><p>釋曰。勝處有八種。一內有色想。觀外色少。二內有色想。觀外色多。三內無色想。觀外色少。四內無色想。觀外色多。內無色想。觀外青黃赤白。為四勝處。足前成八。八中初二。如初解脫。次二如第二解脫。後四如第三解脫。前修解脫。唯能棄背貪心。不能制境。後修勝處。能制所緣。隨所樂觀。惑終不起。能制伏境。心勝境處。故名勝處。</p>
<p>從此第四。明十遍處。論云。已辨勝處。次辨遍處。頌曰。</p>

<div class="lg regular"><div class='lg-row'>遍處有十種　八如淨解脫</div>
<div class='lg-row'>後二淨無色　緣自地四蘊</div>
</div><p>釋曰。遍處有十。謂周遍觀地．水．火．風．青．黃．赤．白．及空．與識。二無邊處。於一切處。周遍觀察。無有間隙。故名遍處。十中前八。如淨解脫。謂八自性。皆是無貪。若并助伴。皆五蘊性。依第四靜慮。緣欲可見色。後二<span class='corr'>遍</span>處。如次空識。善無色。為其自性。各緣自地四蘊為境。應知此中修觀行者。從諸解脫。入諸勝處。從諸勝處。入諸遍處。以後後起勝前前故。謂修解脫。但於所緣。總取淨相。未能分別青黃赤白。後四勝處。雖能分別青黃赤白。而未能作無邊行相。前四遍處。謂觀青等一一無邊。復思青等為何所依。知依大種故。次觀地等一一無邊。復思此所覺色。由何廣大。知由虛空故。次觀空無邊處。復思此能覺誰為所依。知依廣識故。觀識無邊處。此所依識。無別所依故。別更不修上為遍處。</p>
<p>從此第五。明得依身。論云。此解脫等。三門功德。為由何得<span class='note-inline'>(一問)</span>。依何身起<span class='note-inline'>(二問)</span>。頌曰。</p>

<div class="lg regular"><div class='lg-row'>滅定如先辨　餘皆通二得</div>
<div class='lg-row'>無色依三界　餘唯人趣起</div>
</div><p>釋曰。滅定解脫。根品已釋。餘解脫等。通由二得。若曾修者。由離染得。未曾習者。由加行得。四無色解脫。空識二遍處。一一通依三界身起　餘唯人起。由教力故。異生及聖。皆能現起。</p>
<p>從此第六。明起定緣。論云。諸有生在色無色界。起靜慮無色。由何等別緣。頌曰。</p>

<div class="lg regular"><div class='lg-row'>二界由因業　能起無色定</div>
<div class='lg-row'>色界起靜慮　亦由法爾力</div>
</div><p>釋曰。生上二界。總由三緣。一由因力。謂於先時。近及數習。為起因故。二由業力。謂先曾造感<span class='corr'>上</span>地生。順後受業。彼業異熟將起現前。勢力能令進起彼定。三法爾力。謂器世間。將欲壞時。下地有情。法爾能起上地靜慮。生上二界。起無色定。由因業力。非法爾力。無雲等天。無災壞故。生在色界。起靜慮時。由上二緣及法爾力。若生欲界。起上定時。於前三緣。更加教力。</p>
<p>從此大文第二。明正法住世。若三分明義。已下是流通分。論云。前來分別種種法門。皆為弘持世尊教法。何謂正法<span class='note-inline'>(一問)</span>。當住幾時<span class='note-inline'>(二問)</span>。頌曰。</p>

<div class="lg regular"><div class='lg-row'>佛正法有二　謂教證為體</div>
<div class='lg-row'>有持說行者　此便住世間</div>
</div><p>釋曰。上兩句答初問。下兩句答第二問。正法有二。一教。二證。教謂契經。調伏對法。證謂三乘菩提分法。有能受持及正說者。教法住世。有能依教正修行者。佛正證法。便住世間。道藉人弘。法依人住。人在法在。人亡法亡。故世親云。故隨三人住世時量。應知世法。住爾所時。聖教總言。唯住千載。有釋證法。唯住千年。教法住時。復過於此。</p>
<p>從此第三。明論宗旨。於中分二。一正明宗旨。二傷歎勸學。且正明宗旨者。論云。此論依攝阿毘達磨。為依何理釋對法耶。頌曰。</p>

<div class="lg regular"><div class='lg-row'>迦濕彌羅議理成　我多依彼釋對法</div>
<div class='lg-row'>少有貶量為我失　判法正理在牟尼</div>
</div><p>釋曰。迦濕彌羅。毘婆沙師議。阿毘達磨理。善成立。我多依彼。釋對法藏。少有貶量。為我過失。判法正理。唯在世尊及諸如來。大聖弟子。</p>
<p>從此第二。傷歎勸學。就中分二。一傷歎人。二勸學法。就傷歎人中分二。一正傷歎人。二重釋傷歎。就正歎人中分二。一傷歎有德。二傷歎起失。且傷歎人有德者。頌曰。</p>
<p class="lg-abnormal"><div class='lg-row'>大師世眼久已閉　堪為證者多散滅</div>
</p><p>釋曰。三界大師。為世眼目。涅槃日久。名為已閉。舍利子等。名堪證者。隨佛滅度。名多散滅。</p>
<p>從此第二。傷歎起失者。頌曰。</p>
<p class="lg-abnormal"><div class='lg-row'>不見真理無制人　由鄙尋思亂聖教</div>
</p><p>釋曰。既失大師。又無法奘。凡厥異生。便無慧眼。不見真理。無法自制。起惡尋思。亂惑聖教。其過大矣。</p>
<p>從此第二。重釋傷歎分二。一重釋有德。二重釋起失。且重釋有德者。頌曰。</p>
<p class="lg-abnormal"><div class='lg-row'>自覺已歸勝寂靜　持彼教者多隨滅</div>
</p><p>釋曰。佛名自覺。無師悟故。涅槃日久。名已歸靜。舍利子等持彼教者今亦隨滅。</p>
<p>從此第二。重釋起失頌曰。</p>
<p class="lg-abnormal"><div class='lg-row'>世無依怙喪眾德　無鉤制惑隨意轉</div>
</p><p>釋曰。世無依怙。由喪如來及大弟子眾德者故。由此眾生無正法鉤制諸惑象。隨意起執。</p>
<p>從此第二。勸學法。頌曰。</p>

<div class="lg regular"><div class='lg-row'>既知如來正法壽　漸次淪亡如至喉</div>
<div class='lg-row'>是諸煩惱力增時　應求解脫勿放逸</div>
</div><p>釋曰。佛滅度後。九百年中。世親製諸論。正法壽命。漸次淪亡。如人欲終氣臨至喉。須臾便死。於此時中。煩惱增長。諸有智人。應求解脫。勿令放逸起煩惱也。</p>
</div>
<div class='div-pin'><a id='mulu61' /><a id='mulu62' />
<p class='h1'>破我品</p><p>夫雲披月現。執亡空明。若不摧邪。將何顯正。此品來意良有以焉。有滯相之賓迷方之子。法無主宰。橫生我執。身見一起。諸惑隨生。溺三有河。背八正路。其為過也。不亦悲哉。論主將愛一子。情慇止心。傷而愍之。故制斯論。執我不同。總有三種。一犢子部。二數論宗。三勝論宗。破此三計。廣如長論　今唯釋頌。不可具陳。略舉綱宗。以為發起。犢子部者。十八部中之一部也。佛在世時。有一外道。厥名犢子。今此部執同斯外道。故以標名。此品破中。先破犢子。次破數論。後破勝論。良為此部是佛弟子見同外道。殊所不應。故先破之。今欲破彼。先料其計　論云。然犢子部執有補特伽羅。其體與五蘊不一不異。解云。彼計真我名補特伽羅。此云數取趣。蘊剎那滅。於轉無能。但由於我能捨此蘊。能續餘蘊數取諸趣。故執實我體名補特伽羅。計我與蘊不一不異。非斷非常。若言蘊一。蘊滅我滅。便成斷見。若言蘊異。蘊滅我在。是則常見計。皆墮其邊。故知此我與五蘊法不一不異非斷非常。論主破云。汝所執我為實為假。若言是實。應與蘊異。有別性故。如色等實與受等異。又有實體。必應有因。如五蘊實從因生故。若計因生。是則無常。便違汝宗我非無常。若有實體。不從因生。應是無因。同外道見。又汝計我非無為也。若非因生。又非無為。汝所執我應成無用。若我是假。便同我說。無實我故　又彼部法有五法藏。三世為三。無為為四。我為第五不可說藏。我在生死。不可說與三世為一為異。若入涅槃。不可說與無為亦為一為異。故立此我為不可說藏　破云。我與前四法藏。若不可說為異故。即不應說為第五法藏。我與前四。若不可說為一故。即不可說為非第五。非第五者。即是前四法藏。既第五非第五俱不可說。但應建立前四法藏。上來理破　已下教證。論云。薄伽梵告梵志言。我說一切有。唯是十二處攝。若數取趣。非是處攝。無體理成。若是處攝。則不應言是不可說。又汝部誦契經亦言。諸所有眼。諸所有色。廣說乃至。苾芻當知。如來齊此。施設一切。建立一切。有實體法。此中無有補特伽羅。如何可說彼有實體。頻婆沙羅契經亦說。此中無有我我所性。唯有一切眾苦法體。將正已生。乃至廣說。據上理教。都無我性。如何犢子橫計執我耶。</p>
<p>從此論主引頌證破。於中有二。一正破。二流通。初有十七行頌。是正破。後有三行。是流通。初正破中。束成六分。一正顯真空分。第二明佛遍知分。第三置答<span class='corr'>益</span>物分。第四因相不測分。第五果生先後分。第六業報難知分。就正顯真空分中。初是羅漢尼說。次是世尊說。今則是初。論云。有阿羅漢尼。名世羅<span class='note-inline'>(此云小山)</span>為魔王說。</p>

<div class="lg regular"><div class='lg-row'>汝墮惡見趣　於空行聚中</div>
<div class='lg-row'>妄執有有情　智者達非有</div>
<div class='lg-row'>如即攬眾分　假相立為車</div>
<div class='lg-row'>世俗立有情　應知攬諸蘊</div>
</div><p>釋曰。汝墮惡見趣者。摽魔過也。汝此魔王墮惡見趣。身見名惡。一障聖道。二為癡覆。三為惑因。稱之為惡。趣向生死。為流轉因。因之為趣。惡見即趣。名惡見趣　於空行聚中妄執有有情者。正釋惡見也。五蘊和合。名為行聚。都無作者。稱之為空。執實有情。為惡見也　智者達非有者。顯真空也。有情是假。聖達非有。既除我執。故顯真空　如即攬眾分至攬諸蘊者。舉喻釋成。初則喻顯。後則法合。攬輪輞等以成其車。車則是假。攬五蘊法以成有情。情何得實。</p>
<p>其次世尊。於雜阿笈摩中。為婆羅門婆抱梨說<span class='note-inline'>(婆抱梨此云棗。父母怜子。目此棗名也)</span>。</p>

<div class="lg regular"><div class='lg-row'>婆抱梨諦聽　能解諸結法</div>
<div class='lg-row'>謂依心故染　亦依心故淨</div>
<div class='lg-row'>我實無我性　顛倒故執有</div>
<div class='lg-row'>無有情無我　唯有有因法</div>
<div class='lg-row'>謂十二有支　所攝蘊處界</div>
<div class='lg-row'>審思此一切　無補特伽羅</div>
<div class='lg-row'>既觀內是空　觀外空亦爾</div>
<div class='lg-row'>能修空觀者　亦都不可得</div>
</div><p>釋曰。婆抱梨諦聽能解諸結法者。勸聽法也。結謂結縛。解結妙法汝能聽之　謂依心故染亦依心故淨者。標所說法也。心染即染。心淨便淨。汝依淨心結能解矣　我實無我性顛倒故執有者。釋前依心染也。都無實我。橫計作者。倒想起其心成染焉　無有情無我唯有有因法者。標依心淨也。果由因起。名有因法。但由因力。果遂得生。果由因生。實無作者。故無我見也。因果和合。假名為人。故無有情也。達有因法。情我見滅。心便淨矣　謂十二有支至亦都不可得者。釋前有因法也。十二有支。蘊處界三。此一切法唯有因果。無數取趣。但有情身無數取趣。即是內空。外非情法。亦復法空。修此空觀　亦不可得。詳此經頌。是佛世尊於小乘經密談大乘。真空之理於是盡矣。犢子部難。若無實我。是則世尊非一切智。要因真我。非剎那滅。方頓遍知。以心心所剎那剎那異生滅故。故心心所非頓遍知。論主答云。但約相續有堪能故。知一切法名一切智。非由一念能頓遍知。</p>
<p>從此已下舉頌以答。即是第二明佛遍知分。於中有二。一舉頌正明。第二引頌證成。今則是初。頌曰。</p>

<div class="lg regular"><div class='lg-row'>由相續有能　如火食一切</div>
<div class='lg-row'>如是一切智　非由頓遍知</div>
</div><p>釋曰。火食一切。豈一念火能燒一切。但約相續說燒一切。佛智亦爾。但據相續名一切智。</p>
<p>從此第二引證。犢子部問。如何得知。約相續說。知一切法非我遍知。論主答云。說佛世尊有三世故。犢子部問。於何處說。</p>
<p>從此論主引頌成證。如有頌曰。</p>

<div class="lg regular"><div class='lg-row'>若過去諸佛　若未來諸佛</div>
<div class='lg-row'>及現在諸佛　皆滅眾生憂</div>
</div><p>釋曰。此頌既說有三世佛。故約佛智。於相續位。知一切法不由於我能頓遍知。以佛世尊三世攝故。彼此計我體是佛世尊。復說我體非三世攝。此頌既說佛在三世。故汝計我非是世尊。我既非佛。明知遍知不由於我名頓遍知。理亦應爾。</p>

<p class='juan'>俱舍論頌疏論本第二十九</p></div>
</div><!-- end of div[@id='body'] -->
</body></html>