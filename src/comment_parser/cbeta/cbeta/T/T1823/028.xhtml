<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論頌疏論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu57' /><a id='mulu58' />俱舍論頌疏論本第二十八</p><p>釋曰。心一境性名之為定。此品廣明故名分別。就此品中。總分三段。一明定功德。二明正法住世。三明造論宗旨。就明定中二。一明所依諸定。二明能依功德。就明諸定中分為四段。一明四靜慮。二明四無色定。三明八等至。四明諸等持。此下第一明四靜慮。論云。已說諸智所成功德。餘性功德。今次當辨。於中先辨所依止定。且諸定內靜慮云何。頌曰。</p>

<div class="lg regular"><div class='lg-row'>靜慮四各二　於中生已說</div>
<div class='lg-row'>定謂善一境　并伴五蘊性</div>
<div class='lg-row'>初具伺喜樂　後漸離前支</div>
</div><p>釋曰。靜慮四各二者。四種靜慮。各有二種。一生靜慮。二定靜慮。於中生已說者。於二靜慮中四種靜慮體。世間品已說。謂世間品。說色界中有十七天。是生靜慮也　定謂善一境并伴五蘊性者。定靜慮體。謂唯善性。心一境性。剋體言之。以善等持。為自性故。若并助伴。五蘊為體<span class='note-inline'>(有色蘊者定共戒也)</span>問何等名心一境性。答謂能令心專注一所緣。問何等名靜慮。答由定寂靜。能審慮故。慮體是慧。定有靜用。及生慧慮。故名靜慮　問無色等持。亦能靜慮。應名靜慮。答無色等持。不名靜慮。謂就勝義。立靜慮名。色界定勝。獨名靜慮。如世間說發光名日。螢燭雖光不得名日。問何故色界定。獨名為勝。答一謂諸等持內。攝十八支。二止觀均行。最能審慮。三名現法樂住。四名樂通行。故色界定。獨名靜慮　問色界染定。寧得此名。答由彼亦能邪審慮故。世尊亦說有惡靜慮。問心一境性。是靜慮體。依何相立初二三四。答頌言初具伺喜樂後漸離前支。謂初定內。具伺喜樂。名初靜慮。後之三定。漸離前支。謂唯離伺。有喜樂支。立第二靜慮。若離伺喜。唯有樂支。立第三靜慮。具離三種。立第四靜慮。故一境性。分為四種。</p>
<p>從此第二。明無色定。論云。已辨靜慮。無色云何。頌曰。</p>

<div class="lg regular"><div class='lg-row'>無色亦如是　四蘊離下地</div>
<div class='lg-row'>并上三近分　總名除色想</div>
<div class='lg-row'>無色謂無色　後色起從心</div>
<div class='lg-row'>空無邊等三　名從加行立</div>
<div class='lg-row'>非想非非想　昧劣故立名</div>
</div><p>釋曰。無色亦如是者。無色定體四。各有二種。生無色體。世品已說。定無色體。亦善性攝。心一境性。與色界同故言如是。四蘊者。然助伴體。唯有四蘊。彼無色故。除色蘊也。離下地者。辨差別也。雖一境性體相無差別。離下地生。故分四種。離第四靜慮生。立空無邊處名。離空處生。立識無邊處。離識處生。立無所有處。離無所有處生。立非想非非想處　并上三近分總名除色想者。前四根本。無色。并上三無色。近分。此七總名除去色想空處近分。未得此名。緣下地色。有色想故。無色謂無色者。無色界中。謂無色故。立無色名。依大眾部。化地部等。無色界中。許有色法。以色微故。立無色名。問無色多劫。色相續斷。後沒生下。色從何生。答頌言後色起從心者。謂昔所起。色異熟因。熏習在心。功能今熟。是故今色從彼心。生此是論主依經部釋也　空無邊等三名從加行立者。謂修定前起加行位。厭色境故。作勝解想。思無邊空加行成時。名空無邊處　又於加行中。厭無邊空。起勝解想。思無邊識。加行成時。名識無邊處　又於加行中。厭無邊識。起勝解想。捨諸所有。寂然而住。加行成時。名無所有處　非想非非想昧劣故立名者。立第四名。由想昧劣。謂無下地明慧勝想。得非想名。有昧劣想。名非非想。故約彼處想昧劣故。當體立名。名非非想。前三無色。約加行立。第四非想。約當體立。</p>
<p>從此第三。明八等至。就中二。一總明。二別明。且總明八等至者。論云。已辨無色云何等至。頌曰。</p>

<div class="lg regular"><div class='lg-row'>此本等至八　前七各有三</div>
<div class='lg-row'>謂味淨無漏　後味淨二種</div>
<div class='lg-row'>味謂愛相應　淨謂世間善</div>
<div class='lg-row'>此即所味著　無漏謂出世</div>
</div><p>釋曰。此本等至八者。此四靜慮。四無色。地根本等至。總有八種。前七各有三謂味淨無漏者。於前七地。各具有三。一味等至。謂愛相應。愛能味著。故名為味。由定與彼愛相應故。定得味名。二淨等至。謂世善定。與無貪等諸白淨法。相應起故。定得淨名。三無漏等至。謂出世定　後味淨二種者。後是有頂地。有二種等至。謂味與淨想昧劣故。無無漏也。味謂愛相應者。釋味定也。愛名為味。定與愛相應。故名味定。淨謂世間善者。釋淨定也。此即所味著者。此淨等至。是前味定。所味著境。謂淨定滅彼味定生。緣已滅淨。深生愛著。無漏謂出世者。愛不緣故。非所味著。</p>
<p>從此第四。別明八等至。就中有二。一明靜慮支。二明淨等至。前中分六。一明靜慮支數。二明支體。三明染無支。四明名不動。五明生受有異。六明起下心。且第一明靜慮支數者。論云。於四靜慮。各有幾支。頌曰。</p>

<div class="lg regular"><div class='lg-row'>靜慮初五支　尋伺喜樂定</div>
<div class='lg-row'>第二有四支　內淨喜樂定</div>
<div class='lg-row'>第三具五支　捨念慧樂定</div>
<div class='lg-row'>第四有四支　捨念中受定</div>
</div><p>釋曰。唯淨無漏。四靜慮中。有十八支　初靜慮中。具有五支。一尋。二伺。三喜。四樂。五等持　第二靜慮中唯四支。一內等淨。二喜。三樂。四等持　第三靜慮。具有五支。一行捨<span class='note-inline'>(解云。是大善地中捨故。名行捨也)</span>二正念。三正慧。四樂受。五等持<span class='note-inline'>(前二是輕安樂此樂受樂)</span>　第四靜慮。唯有四支。一行捨清淨。二念清淨<span class='note-inline'>(離八災患。得清淨名。下文釋也)</span>三非苦樂受。<span class='note-inline'>(此是頌文中受)</span>四等持　問何故初二靜慮立輕安。不立行捨。後二靜慮立行捨。不立輕安。答第三定捨極喜。第四定捨極樂。故立行捨。初二既不立行捨。故立輕安。問信通諸地。何故唯於第二靜慮。立信為支。答隨起增上淨信。必依大喜。第二靜慮。有勝喜故。立內淨支。問慧通諸地。何故第三定。獨立慧為支。答彼有樂受。為耽此樂。不欣上地。對治此故。立正慧支。問念通諸地。何故三四定。獨立念為支。答此第三定。為第二定勝喜漂溺。若第四定。為第三定勝樂留礙。由為下地所留難故。於自地染。不能出離。是故世尊勸住正念。問何故初三靜慮。等具五支。二四靜慮。等具四支。答欲界諸惡。難斷難可破。難可越度故。初靜慮須具五支。第二靜慮有極重喜。難斷難破難可越度故。第三定建立五支。初及第三無如是事。故於二四。唯立四支。又解為欲隨順超定法故。謂從五支定超入五支定。復從<span class='corr'></span><span class='corr'>四支</span>定。超入四支定。以支等者。易可超越。</p>
<p>從此第二。明支體性者。論云。靜慮支名既有十八。於中實事總有幾種。頌曰。</p>

<div class="lg regular"><div class='lg-row'>此實事十一　初二樂輕安</div>
<div class='lg-row'>內淨即信根　喜即是喜受</div>
</div><p>釋曰。名雖十八。實體十一。謂初五支。即五實事。第二靜慮。三支同前。增內淨一。足前成六。第三靜慮。定支同前。增餘四支。足前成十。第四靜慮。三支同前增非苦樂受。足前成十一。問初二。已有樂支。何故第三。說增樂受。答頌言初二樂輕安。由初二定樂是輕安樂。故於第三說增樂受。問何故初二無樂受樂。答初二定中。無樂根故。謂初二定。無心受樂。說有喜故。雖初二定有身受樂。正在定中無三識故　依經部宗。初二定樂。是身受樂。非輕安樂。以經部師。許在定中。得有身識。謂在定內。有輕安風。從勝定生。順生身識相應樂受。遍觸身故。又引經云。諸聖弟子。於離生喜。已斷五法。修習五法。所修五者。一歡。二喜。三輕安。四樂。五三摩地。此經輕安。與樂別說。故初二樂。非是輕安。內淨即信根者。謂若證得第二靜慮。則於定地亦可<span class='corr'>離</span>中。有深信生。名內等淨。信是淨相。故立淨名。離外均流故。名內等。淨而內等故。立內等淨名。喜即是喜受者。謂上座部等。於心所中。別有喜體。非是喜受。謂簡彼故。故言喜即是喜受。謂初二定。喜名喜受也。</p>
<p>從此第三。明染無支。論云。諸靜慮支。染靜慮中。謂皆有不<span class='note-inline'>(問也)</span>。不爾<span class='note-inline'>(答也)</span>。云何<span class='note-inline'>(徵也)</span>。頌曰。</p>

<div class="lg regular"><div class='lg-row'>染如次從初　無喜樂內淨</div>
<div class='lg-row'>正念慧捨念　餘說無安捨</div>
</div><p>釋曰。初禪染中。無離生喜樂。非離煩惱。而得生故。第二染中。無內等淨。煩惱濁故。第三染中。無正念慧。染樂亂故。第四染中。無捨念淨。煩惱染故。餘說無安捨者。有餘師說。初二染中。但無輕安。後二染中。唯無行捨。以此二種大善地攝故染定無。</p>
<p>從此第四。明不動。論云。契經中說三定有動。不動第四。依何義說。頌曰。</p>

<div class="lg regular"><div class='lg-row'>第四名不動　離八災患故</div>
<div class='lg-row'>八者謂尋伺　四受入出息</div>
</div><p>釋曰。第四靜慮。無八災患動。是故世尊說名不動。災患有八。所謂尋。伺。憂。苦。喜樂。出息。入息。有餘師說。第四靜慮。如密室燈照而無動。故名不動。</p>
<p>從此第五。明生受有異。論云。如定靜慮所有諸受。生亦爾不<span class='note-inline'>(問也)</span>。不爾<span class='note-inline'>(答也)</span>。云何<span class='note-inline'>(徵也)</span>。頌曰。</p>

<div class="lg regular"><div class='lg-row'>生靜慮從初　有喜樂捨受</div>
<div class='lg-row'>及喜捨樂捨　唯捨受如次</div>
</div><p>釋曰。生靜慮中。初有三受　一喜受。意識相應　二樂受。三識相應　三捨受。四識相應　第二有二。謂喜與捨。意識相應　第三有二。謂樂與捨。意識相應　第四有一。謂唯捨受。意識相應　是謂定。生。受有差別。</p>
<p>從此第六。明起下心。論云。上三靜慮。無三識身。及無尋伺。如何生彼。能見聞觸及起表業<span class='note-inline'>(問也)</span>非生彼地。無眼識等。但非彼繫也<span class='note-inline'>(答也)</span>。所以者何<span class='note-inline'>(徵也)</span>。頌曰。</p>

<div class="lg regular"><div class='lg-row'>生上三靜慮　起三識表心</div>
<div class='lg-row'>皆初靜慮攝　唯無覆無記</div>
</div><p>釋曰。生上三地。起三識身。及發表心。皆初定繫。生上起下。如起化心故。能見聞觸及發表起下三識。及發表心。此唯是無覆無記。不起下染　謂已斷故。不起下善。以下劣故。無記中庸故。得起下身識威儀無記。起下眼耳二識。若修得者。通果無記。若泛起者。威儀無記。起下發表心。亦威儀無記。</p>
<p>從此已下。第二明淨等等至。就中有九。一初明得等至。二明等至相生。三明順四分定。四明修超等至。五明等至依身。六明等至緣境。七明等至斷惑。八明近分差別。九明中定不同　且初明得等至者。論云。如是別釋靜慮事已。淨等等至。初得云何。頌曰。</p>

<div class="lg regular"><div class='lg-row'>全不成而得　淨由離染生</div>
<div class='lg-row'>無漏由離染　染由生及退</div>
</div><p>釋曰。全不成而得淨由離染生者。八本等至。若全不成。而獲得者。即淨等至。由二緣得。一由離染得謂在下地。離下地染。得上地淨定。二由受生得。謂從上地。生自地時。得自地淨。下七等至。由此二緣。有頂等至。唯由離染。無由受生。謂無上地生自地故　問遮何故。說全不成言。答謂為遮已成更得少分如由加行得順決擇分及勝進分。彼於先時。得順退分及順住分。今由加行。得順決擇分及勝進分。已先得彼順退分等。故決擇等。而不名得。謂由四分同淨定故　又退離自染。得順退分定。亦不名得。謂彼先得順住分定。順勝進定。或決擇分。今方由退。得退分定。故此退得。而不名得。以此四分同淨定故。無漏由離染者。無漏等至。由一緣得。謂由離染。離下染時。必得上地無漏道故。染由生及退者染污等至。由二緣得。一由受生。謂從上地。生下地時。得下地染。二者由退。謂於此地離染退時。得此地染。</p>
<p>從此第二。明等至相生。論云。何等至後生幾等至。頌曰。</p>

<div class="lg regular"><div class='lg-row'>無漏次生善　上下至第三</div>
<div class='lg-row'>淨次生亦然　兼生自地染</div>
<div class='lg-row'>染生自淨染　并下一地淨</div>
<div class='lg-row'>死淨生一切　染生自下染</div>
</div><p>釋曰。無漏次生善上下至第三者。無漏等至。次生於善。於上下地。各至第三。遠故無能超生第四。言善者。具攝淨及無漏也。上下至第三者。如從初禪無間生六。謂自初禪。二禪。三禪。各淨無漏無所有處無間生七。謂生自地及下識處空處各淨無漏。生上有頂唯淨等至　第二靜慮。無間生八。謂生自地及上三禪。四禪。各淨無漏。并下初禪。淨及無漏　識無邊處。無間生九。謂生自地。及下空處。第四靜慮。各淨無漏。并上無所有處。淨及無漏有頂唯淨　第三第四靜慮。無色空處。無間生十。謂上下八。并自地二　淨次生亦然兼生自地染者。從淨等至所生亦然。而各兼生自地染污。故有頂淨。無間生六。謂生自地淨及染污。并下識處。無所有處。淨及無漏。從初靜慮。無間生七。無所有處八。第二定九識處生十。餘生十一。思而可知。染生自淨染并下一地淨者。染污等至無間。能生自地淨染。并生次下一地淨定。言次生者。謂隣次也。如從有頂等至。唯生<span class='corr'>無所有</span>處等至也。生下淨者。謂為自地煩惱所逼。於下淨定。亦生尊重。故有從染生下淨定。死淨生一切染生自下染者。前說淨染相生。唯約定說。今據命終。故言死也。謂命終時。從生得淨。容生三界一切地染。隨生何地。生彼染故。若命終時。從染污能生自地。及生下地。一切下染。不生上者。未離下染。不生上故。</p>
<p>從此第三。明順四分定。論云。謂所言從淨生無漏者。為一切種皆能生耶。不爾云何。頌曰。</p>

<div class="lg regular"><div class='lg-row'>淨定有四種　謂即順退分</div>
<div class='lg-row'>順住順勝進　順決擇分攝</div>
<div class='lg-row'>如次順煩惱　自上地無漏</div>
<div class='lg-row'>互相望如次　生二三三一</div>
</div><p>釋曰。初一行頌者。明淨等至。總有四種。一順退分。二順住分。三順勝進分。四順決擇分。七地各四。有頂唯三。由彼處無上地可趣故。彼地無順勝進分。如次順煩惱自上地無漏者。釋四分相。順煩惱者。名順退分。順自地者。名順住分。順上地者。名順勝進分。順無漏者。名順決擇分故。唯順決擇分。能生無漏。互相望如次生二三三一者。順退分。能生二。謂順退順住。順住分。能生三。除順決擇分　順勝進分。能生三。除順退分。順決擇分。唯能生一。謂自順決擇分也。</p>
<p>從此第四。明修超等至。論云。如上所言。淨及無漏。皆能上下。超至第三。行者如何。修超等至。頌曰。</p>

<div class="lg regular"><div class='lg-row'>二類定順逆　均間次及超</div>
<div class='lg-row'>至間超為成　三洲利無學</div>
</div><p>釋曰。二類定者。謂本善等至。分為二類。一者有漏。二者無漏　往上名順。還下名逆同類名均。異類名間。相隣名次。越一名超。至間超為成者。明修超也。謂觀行者。修超定時。先於有漏八地等至。順逆均次。現前數習　次於無漏七地等至。順逆均次現前數習　次於有漏無漏等至。順逆間次。現前數習　次於有漏順逆均超。現前數習　次於無漏。順逆均超。現前數習　是名修習超。加行成滿　後於有漏無漏等至。順逆間超。名超定成。三洲利無學者。明處及人也。修超等至。唯人三洲處也。於三洲中。是利根不時解脫。諸阿羅漢。人方能修也。以利無學定自在故。無煩惱故。故能修超。</p>
<p>從此第五。明等至依身。論云。此諸等至。依何身起。頌曰。</p>

<div class="lg regular"><div class='lg-row'>諸定依自下　非上無用故</div>
<div class='lg-row'>唯生有頂聖　起下盡餘惑</div>
</div><p>釋曰。初兩句者。諸等至起。依自下身。依上地身。無容起下。一上地起下地。無所用故。二自地有勝定故。三下定勢力劣故。<span class='note-inline'>(已上通簡淨與無漏)</span>四於下地。退棄捨故。五下地法。可厭毀故<span class='note-inline'>(此二唯簡淨等至)</span>唯生有頂聖起下盡餘惑者。前約總相。此委細說。謂聖生有頂。必起下地無所有處無漏等至。為盡有頂諸餘煩惱。以自有頂無聖道故。於下聖道。欣樂起故。唯起無所有處者。謂最隣近故。</p>
<p>從此第六。明等至緣境。論云。此諸等至。緣何境生。頌曰。</p>

<div class="lg regular"><div class='lg-row'>味定緣自繫　淨無漏遍緣</div>
<div class='lg-row'>根本善無色　不緣下有漏</div>
</div><p>釋曰。味定緣自繫者。味定唯緣自地有漏。不緣下地。謂已離故　亦不緣上。愛地別故　不緣無漏。應成善故　淨無漏遍緣者。淨及無漏。俱能遍緣自上下地。有為無為。皆為境故。有差別者。無記無為。無漏不緣。非諦攝故。根本善無色不緣下有漏者。根本地攝。善無色定。不緣下地諸有漏法。自上地法。無不能緣。唯能緣下類智品道無漏法也。無色近分。亦緣下地。彼無間道。必緣下故。</p>
<p>從此第七。明等至斷惑。論云。味淨無漏三等至中。何等至力。能斷諸煩惱。頌曰。</p>
<p class="lg-abnormal"><div class='lg-row'>無漏能斷惑　及諸淨近分</div>
</p><p>釋曰。諸無漏定。皆能斷惑　諸淨近分。亦斷煩惱。即欣上厭下斷也　言近分者。簡根本地。以根本淨。不能斷惑。不能斷下。謂已離故。不能斷自。自所縛故。不能斷上。以勝已故。中間禪淨。亦不斷惑。故言近分。</p>
<p>從此第八。明近分差別。論云。近分有幾。<span class='note-inline'>(一問)</span>何受相應<span class='note-inline'>(第二問也)</span>於味等三為皆具不<span class='note-inline'>(三問)</span>頌曰。</p>
<p class="lg-abnormal"><div class='lg-row'>近分八捨淨　初亦聖或三</div>
</p><p>釋曰。近分八者。答初問四。本靜慮。四本無色。各有近分。與八根本。為入門故。捨者答第二問。此八近分。皆捨相應。作功用轉。故無喜樂。淨字及初亦聖或三者。答第三問。淨者謂八近分。皆淨定攝。初亦聖者。初禪近分。亦通無漏。此八近分。皆無有味。離染道故。或三者。或言顯別有說。初未至定。有味等至。未起根本。亦貪此故。由此未至。具三等至。</p>
<p>從此第九。明中定不同。頌曰。</p>
<p class="lg-abnormal"><div class='lg-row'>中靜慮無尋　具三唯捨受</div>
</p><p>釋曰。中間靜慮。無尋唯伺。具三等至。唯捨相應。言中間者。謂初靜慮。尋伺相應。二禪已上。皆無尋無伺。唯中間靜慮。<span class='corr'>有伺</span><span class='corr'>無尋</span>故彼勝初。未及第二。依此義故。立中間名。此定能招大梵處果。多修習者。為大梵故。</p>
<p>從此第四。明諸等持。就中一明尋伺等三。二明單空等三。三明重空等三。四明修四等持。且第一明尋伺等三者。論云。已說等至。云何等持。經說等持。總有三種。一有尋有伺。二無尋唯伺。三無尋無伺。其相云何。頌曰。</p>
<p class="lg-abnormal"><div class='lg-row'>初下有尋伺　中唯伺上無</div>
</p><p>釋曰。初下有尋伺者。初謂初禪。下謂未至。此有尋有伺。謂與尋伺共相應故。中唯伺者。中間靜慮。無尋唯伺。三摩地也。上無者。二禪已上。乃至有頂。無尋無伺。此名無尋無伺三摩地也。</p>
<p>從此第二。明單空等三。論云。契經復說三種等持。一空。二無願。三無相。其相云何。頌曰。</p>

<div class="lg regular"><div class='lg-row'>空謂空非我　無相謂滅四</div>
<div class='lg-row'>無願謂餘十　諦行相相應</div>
<div class='lg-row'>此通淨無漏　無漏三脫門</div>
</div><p>釋曰。空謂空非我者。空三摩地。謂空非我。相應等持。空即空我所。非我空其我。故二行相。俱得名空。無相謂滅四者。無相三摩地。謂緣滅諦。四種行相。相應等持。涅槃離十相。故名無相。定緣無相。得無相名。言十相者。謂色等五。男女二種。三有為相<span class='note-inline'>(除住相也)</span>無願謂餘十諦行相相應者。釋無願三摩地。謂緣餘諦。十種行相。相應等持。言餘諦者。謂餘苦諦。非常苦相。集諦下四。因集生緣。道諦下四。道如行出。此名餘諦十種行相。非常與苦。及集諦因此二諦相。可厭患故。道諦如船筏。必應捨故。故緣彼諦。得無願名。不願樂故。名為無願。謂此超過現前所對。苦集道諦。可厭捨故。於苦諦下。空非我相。非所厭捨。以與涅槃相相似故。此通淨無漏者。此上等持。各通二種。二謂淨及無漏。世出世間。等持別故。無漏三脫門者。唯無漏者。名三解脫門。能與解脫涅槃。為入門故。</p>
<p>從此第三。明重空等三。論云。契經復說三重等持。一空空。二無願無願。三無相無相。其相云何。頌曰。</p>

<div class="lg regular"><div class='lg-row'>重二緣無學　取空非常相</div>
<div class='lg-row'>後緣無相定　非擇滅為靜</div>
<div class='lg-row'>有漏人不時　離上七近分</div>
</div><p>釋曰。重二者。標名也。緣無學下。正辨釋也。空空等故。名為重二。緣無學字。流入下三句中。取空非常相者。一取空相。二取非常相。取空相者。釋空空也。空空等持。緣前無學空三摩地。取彼空相。空相順厭。勝非我故。唯取空相。不取非我。於空取空。故名空空。如燒死屍。以杖迴轉。屍既盡已。杖亦應燒。先以空相故。燒煩惱已。後起空定。厭捨前空。故名空空。取非常相者。釋無願無願也。無願無願。緣前無學無願等持。取非常相。觀前無願。作非常相。厭捨無願。無願不欣。重言無願。不取苦相因集生緣者。此五非是無漏相故。不取道等。四行相者。為厭捨故。謂此無願。不願聖道。作道等相。便欣於道。不能厭故。後緣無相定非擇滅為靜者。釋重無相也。無相無相。即緣無學無相三摩地非擇滅。為境。以無漏法無擇滅故。觀前無相非擇滅故。於無相上。復更無相。名無相無相。觀非擇滅。但取靜相。非滅妙離濫非常滅。不作滅相。以非擇滅是無記性故。不作妙相。非離繫果。不作離相。有漏人不時者。重三等持。唯是有漏。厭聖道故。唯三洲人。不時無學。能起此定。離上七近分者。明重空等三依<span class='corr'>十一</span>地起。謂欲界。未至。中間。四本靜慮。四本無色也。初禪已上。七近分地。無重空等三故言離也。</p>
<p>從此第四。明修四等持。論云。契經復說四種等持。一為住現法樂。二為得勝知見。三為得分別慧。四為諸漏永盡。修三摩地。其相云何。頌曰。</p>

<div class="lg regular"><div class='lg-row'>為得現法樂　修諸善靜慮</div>
<div class='lg-row'>為得勝知見　修淨天眼通</div>
<div class='lg-row'>為得分別慧　修諸加行善</div>
<div class='lg-row'>為得諸漏盡　修金剛喻定</div>
</div><p>釋曰。為得現法樂修諸善靜慮者。善言通攝淨及無漏。修諸善靜慮。得住現法樂故。修淨天眼。得殊勝知見。知見即是。清淨眼識。相應慧也。若修三界諸加行善。及無漏善。得分別慧。修金剛喻定。得諸漏永盡。</p>

<p class='juan'>俱舍論頌疏論本第二十八</p></div>
</div><!-- end of div[@id='body'] -->
</body></html>