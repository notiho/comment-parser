<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>俱舍論頌疏論本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />俱舍論頌疏論本第三</p>
<div class='div-pin'><a id='mulu7' /><a id='mulu8' />
<p class='h1'>分別根品二之一</p><p>分別根品者．勝用增上故名為根。此品廣明故。名分別。所以界品後次明根品者。界品明諸法體。根品明諸法用。依體起用。故次明根　釋此品頌文分三段。一明二十二根。二明俱生諸法。三明六因四緣　就第一明二十二根中。復分為五。一釋根義。二明根廢立。三明根體。四辨諸門。五雜分別。初釋根義者。就中有二。一述薩婆多宗。二述異部。且初述薩婆多宗者。論云如是因界已列諸根。即於此中根是何義<span class='note-inline'>(問根義也)</span>最勝自在。光顯是故名根。由此總成根增上義<span class='note-inline'>(答根義也。根體勝故。名為最勝。根用勝故。名為自在也。根體用雙勝名為光顯。由有最勝自在光顯。名為增上。將增上義以釋根也)</span>。此增上義。誰望於誰<span class='note-inline'>(誰二十二根。望誰增上)</span>。頌曰。</p>

<div class="lg regular"><div class='lg-row'>傳說五於四　四根於二種</div>
<div class='lg-row'>五八染淨中　各別為增上</div>
</div><p>釋曰。傳說五於四者。眼等五根。各於四事。能為增上。一莊嚴身。二導養身。三生識等。四不共事。且眼耳根。莊嚴身者。謂若盲聾身醜陋故。導養身者。眼見耳聞避險難故　生識等者。發眼耳二識及相應心所<span class='note-inline'>(等<span class='corr'>者</span>等取心所也)</span>　不共事者。謂眼能見色。耳能聞聲。用各別故　鼻舌身根莊嚴身者。如眼耳說　導養身者。謂鼻臭香。舌甞味。身覺觸。香味觸三。是段食性。能受用故　生識等者。謂發三識及相應故　不共事者。謂臭甞覺香味觸三用各別故　四根於二種者。女男命意。此於二事。能為增上。且女男根。二增上者。一有情異。二分別異。有情異者。由此二根。令諸有情。女男類別。分別異者。由此二根。形相言音。乳房等別<span class='note-inline'>(男形大。女形小。男言雄。女言細。男乳房小。女乳房大)</span>。命根二者。一能續過去眾同分。二能持現在眾同分　意根二者。一能續後有。二自在隨行　言後有者。是生有也。由中有位起愛恚心。便續生有。論引經云。時健達縛。於二心中。隨一現行。謂或愛俱。或恚俱等<span class='note-inline'>(健達縛。此云尋香。中有名也。男中有。於母起愛。於父起恚。女中有。於父起愛。於母起瞋也)</span>。自在隨行者經云。心能導世間<span class='note-inline'>(自在義也)</span>。心能遍攝受<span class='note-inline'>(隨行義也)</span>。如是心一法。皆自在隨行。五八染淨中者。五謂樂等五受。八謂信等五三無漏根。於染淨中。如次增上。樂等五受。染增上者。貪等隨眠。所隨增故。謂喜樂受順貪也。憂苦受順瞋也。捨受順癡也。信等八根。淨增上者。謂清淨法隨生長故。</p>
<p>從此第二敘異說者。頌曰。</p>

<div class="lg regular"><div class='lg-row'>了自境增上　總立於六根</div>
<div class='lg-row'>從身立二根　女男性增上</div>
<div class='lg-row'>於同住雜染　清淨增上故</div>
<div class='lg-row'>應知命五受　信等立為根</div>
<div class='lg-row'>未當知已知　具知根亦爾</div>
<div class='lg-row'>於得後後道　涅槃等增上</div>
</div><p>釋曰。了自境增上者。謂六識身。能了境故。眼等六根。能發六識。於了自境有增上用。故眼等六。總立為根。從身立二根者。女男二根。於女男性中。有增上故　女身形類。音聲作業。志樂差別。名為女性。作業者。縫衣等也。志樂者樂脂粉也　男身形類。音聲作業志樂差別。名為男性。作業者。書寫等業也。志樂者樂弓馬也。二性差別。由男女根故。說女男根於二性增上。於同住雜染清淨增上故者。取下兩句。釋此二句。應知命根。於眾同分住。有增上用　應知五受。於雜染法。有增上用。故經云於樂受貪隨增。於苦受瞋隨增。於捨受癡隨增　應知信等。於清淨法。有增上用。由信等五。分於煖頂位。伏諸煩惱。引聖道故　言應知者。勸許一一。各能為根　三無漏根。於得後後道涅槃等。有增上者。言亦爾者。類顯一一。各能為根　謂未知當知根。於得已知根道。有增上用。未知根是見道。已知根是修道。見道引修道故。於已知根。增上也　已知根。於得具知根道。有增上用。謂已知根。是修道。具知根。是無學道　謂從修道。引無學道故。已知根。於具知根。有增上用也。具知根。於得涅槃。有增上用。由具知根。心得解脫。心若解脫。方證涅槃。故於涅槃。有增上用。故論云。非心未解脫。能得涅槃故　頌曰後後者。已知根是未知根後。具知根是已知根後。故言後後。等言復顯更有異說　有說未知當知根。於見所斷煩惱滅中。有增上用　已知根。於修所斷煩惱滅中。有增上用。具知根。於現法樂住。有增上用。由此具知根。能領受解脫身中。喜樂事業故。</p>
<p>從此大文第二。明根廢立。於中有二。一述自宗。二敘異說。且初述自宗者。將明問起。論云。若增上故。立為根者。無明等性。應立為根。無明等因。於行等果。各各別。有增上用故<span class='note-inline'>(此約自宗為難。十二因緣。互相引發。有增上用。應立為根)</span>又語具等。應立為根。語具手足大小便處。於語執行棄樂事中。如其次第。有增上故。解云。此約外道數論宗為難。彼宗立五根。語具是肉舌。於語有增上用。手於執有增上用。足於行步。有增上用。大便處於棄穢有增上用。小便處起婬樂。有增上用。應立為根　如是等事。不應立根。由所許根。有如是相。頌曰。</p>

<div class="lg regular"><div class='lg-row'>心所依此別　此住此雜染</div>
<div class='lg-row'>此資糧此淨　由此量立根</div>
</div><p>釋曰。心所依者。謂眼等六根。此內六處。是有情本也。此別者。此六根相差別。由女男根也。此住者。復由命根。此六根一期住也。此雜染者。此六根成雜染。由五受根也。此資糧者。此六根能與無漏淨法。作資糧由信等五也。此淨者。此六根成無漏淨。由後三根也　由此立根。事皆究竟。是故不應許無明等。及語具等。亦立為根。彼無此中增上用故。</p>
<p>從此已下。第二敘異說。是識見宗。論云。復有餘師。別說根相。頌曰。</p>

<div class="lg regular"><div class='lg-row'>或流轉所依　及生住受用</div>
<div class='lg-row'>建立前十四　還滅後亦然</div>
</div><p>釋曰。或言顯此是餘師意。約流轉還滅。立二十二根。言流轉者。以識為體。於生死中。流轉故也。流轉有四。一流轉所依　謂眼等六根。二流轉生。由女男根。從彼生故。三流轉住。謂由命根。依彼住故。四流轉受用。由五受根。能領納故。上來約四義。立前十四根。思可知也　言還滅者。生死止息。名為還滅。取涅槃得。為還滅體。還滅位中。同前四義。立後八根。一還滅所依。謂信等五根。一切善法。生之本故。二還滅生。由未知當知根。正定聚中。此初生故。三還滅得住。由已知根。令涅槃得。相續起故。四還滅得受用。由具知根。受用現法樂住故　又論結云。根量由此。無<span class='corr'>減</span>無增。即由此緣。經立次第<span class='note-inline'>(由此者。此流轉還滅也。二十二根。更不可增減)</span>。</p>
<p>從此大文第三。明根體。於中眼等六根。女男二根。此之八根。界品已說。命根及信等五根。此六下文當辨　唯有樂等五受。三無漏根。更無轉辨處。故今應釋。頌曰。</p>

<div class="lg regular"><div class='lg-row'>身不悅名苦　即此悅名樂</div>
<div class='lg-row'>及三定心悅　餘處此名喜</div>
<div class='lg-row'>心不悅名憂　中捨二無別</div>
<div class='lg-row'>見修無學道　依九立三根</div>
</div><p>釋曰。身不悅名苦者。身謂身受。即五識相應受也。身謂所依。受依身起。名為身受。身之受故。依主釋也。言不悅者。是損惱義。於身受內能損惱者。名為苦根　即此悅名樂者。即前身受。名為即此悅也　於身受中。能攝益者。名為樂根。及三定心悅者。心謂第六意識　此第三定。心相應受。能攝益者。亦名樂根。謂第三禪。五識無故。無身受樂。唯心悅名樂也　餘處此名喜者。除第三禪。於下三地。名為餘處<span class='note-inline'>(下三地者。欲界初二禪也)</span>。此者。此第六識心也。謂此心悅。於下三地。名為喜根。第三靜慮。心悅安靜。離喜貪故。唯名樂根。下三地中。心悅麁動。有喜貪故。唯名喜根　心不悅名憂者。意識相應。能損惱受。是心不悅。此名憂根　中捨二無別者。中謂非悅非不悅。即是不苦不樂受。此處中受。名為捨根。二者謂身心二也。身即五識。心是意識。捨在身心。同無分別。任運而生。故雖通二立一捨根　又論云。在心苦樂。多分別生。在身不然。隨境力故。阿羅漢等。亦如是生。故此立根。身心各別。解云。在心苦樂者。意地受也。苦樂在心。分別起故。苦名為憂。樂名為喜。樂受在第三禪。即無分別。為簡此故。故言多分別生也。苦樂二受。在五識身。無分別故。名為不然。謂五識身。隨境力故。名無分別。阿羅漢等。舉聖同凡　故此苦樂。在五識身。名苦名樂。在第六識。名喜名憂也　見修無學道依九立三根者。九謂意喜樂捨信等五根。若在見道。依此九根。立未知當知根。若在修道。依此九根。立已知根。在無學道。亦依此九。立具知根。</p>
<p>論云。如是三名。因何而立。謂在見道。有未曾知。當知行轉。故說彼名未知當知　解云。見道有十五心。謂八忍七智。此十五心。於四諦境。有未曾知。當知行相轉。如苦法忍。與疑得俱生。未知苦諦。名未曾知。後至智位。必當知故。名為當知。如苦忍既爾。諸餘七忍。亦復如是。故忍總名未知當知。中間七智。雖能正知。良由知諦未遍中間起故。亦名未知當知。故說彼有見道行者。名未知當知也。又論云。若在修道。無未曾知。但為斷除餘隨眠故。即於彼境。復數了知。是故說彼。名為已知。解云。從道類智。已去乃至金剛喻定。總名修道。若在修道。上下八諦。總已知竟。無未曾知。但為斷除迷事煩惱。貪瞋癡慢。四隨眠故。於四諦境。數起智知。名為已知。是故說彼有修道行者。名為已知。已知而知故　又論云。在無學道。知己已知。故名為知<span class='note-inline'>(此釋知也。謂盡智無生智。作知己已知之解。故名為知也)</span>。有此知者。名為具知<span class='note-inline'>(此釋具義也。有此者成就義也)</span>。或習此知。已成性者。名為具知<span class='note-inline'>(此第二約習釋具也)</span>。謂得盡智無生智故。如實自知我遍知苦。不復遍知。乃至廣說<span class='note-inline'>(釋知體也。謂盡無生。是具知體。如實自知。我遍知苦。是盡智行相不復遍知。是無生智行相。我已斷集是盡智。不復更斷。是無生智。我已證滅是盡智。不復更證是無生智。我已修道是盡智　不復更修。是無生智。含此義故。故言乃至廣說也)</span>。廣彼所有根。名為未知當知根等。解云。此釋名也。彼者。彼未知當知。等行者。彼屬人也。根屬法也。彼未知當知等。行者人身中。有此根故。名未知當知等根。未知當知之根。名未知當知根等。依主釋也。上來所明。第三根體竟。</p>
<p>從此大文第四。諸門分別。於中有六。一有漏無漏門。二是異熟非異熟門。三有異熟無異熟門。四三性門。五界繫門。六三斷門　且初第一有漏無漏門者。論云。此二十二根中。幾有漏幾無漏。頌曰。</p>

<div class="lg regular"><div class='lg-row'>唯無漏後三　有色命憂苦</div>
<div class='lg-row'>當知唯有漏　通二餘九根</div>
</div><p>釋曰。唯無漏後三者。謂未知當知。已知具知根。此之三根。最居後故。名為後三。體唯無漏　有色命憂苦當知唯有漏者。言有色者。謂七色根。眼等五根。及女根男根。此之七根。是色蘊攝。名為有色。七有色根。及命憂苦。一向有漏　通二餘九根者。通有漏無漏二門。謂意喜樂捨信等五根。此九皆通有漏無漏。</p>
<p>從此第二。是異熟非異熟門者。論云。如是已說有漏無漏。二十二根中。幾是異熟。幾非異熟。頌曰。</p>

<div class="lg regular"><div class='lg-row'>命唯是異熟　憂及後八非</div>
<div class='lg-row'>色意餘四受　一一皆通二</div>
</div><p>釋曰。命唯是異熟者。唯一命根。定是異熟。業所招故。憂及後八非者。憂根及後信等八根。是非異熟。憂通善惡。信等八根。唯是善性。是有記故。故非異熟　色意餘四受。一一皆通二者色謂七色。及意根餘四受<span class='note-inline'>(除憂)</span>此十二根。一一皆是。通是異熟非異熟門。謂七色根。業所招者。即是異熟。若長養者便非異熟。意及四受。業所招者。即是異熟。若善惡性。又無記中。威儀工巧。及通果者。非是異熟。故十二根。通二門也。</p>
<p>從此第三。有異熟無異熟門。論云。如是已說是異熟等。二十二根中。幾有異熟。幾無異熟。頌曰。</p>

<div class="lg regular"><div class='lg-row'>憂定有異熟　前八後三無</div>
<div class='lg-row'>意餘受信等　一一皆通二</div>
</div><p>釋曰。憂定有異熟者。憂根當知。定有異熟。依唯越義。頌說定聲。唯者謂顯憂根。唯有異熟也。越者具二義故。越根次第。先說憂根也。言二義者。一憂非無記。強思起故。二非無漏。唯散地故。由此越次第。先說憂根定有異熟　前八後三無者。前八謂眼等前八根。後三者。三無漏根。此十一根。定無異熟　謂眼等八。無記性故。最後三根。是無漏故。不能招果。故無異熟　意餘受信等一一皆通二者。意根所餘四受<span class='note-inline'>(除憂)</span>信等五根。此之十根。一一皆通有異熟無異熟二也。謂意樂喜捨。若善惡性。及有漏者。即有異熟　若無記性。及無漏者。便無異熟　苦根若善惡性。即有異熟　若無記性。便無異熟　信等五根。若有漏者。名有異熟　若無漏者。即無異熟　故此十通二類也。</p>
<p>從此第四。三性門。論云。如是已說有異熟等。二十二根中。幾善。幾不善。幾無記。頌曰。</p>

<div class="lg regular"><div class='lg-row'>唯善後八根　憂通善不善</div>
<div class='lg-row'>意餘受三種　前八唯無記</div>
</div><p>釋曰。唯善後八根者。謂信等八。名後八根。唯是善性　憂通善不善者。憂非無記。強思起故。通善惡性　意餘受三種者。意根餘四受<span class='note-inline'>(除憂)</span>　此五通三性　前八唯無記者。眼等前八。唯無記性。眼等五根。及男女命。名八根也。</p>
<p>從此第五。界繫門。論云。如是已說善不善等。二十二根中。幾欲界繫幾色界繫。幾無色界繫。頌曰。</p>

<div class="lg regular"><div class='lg-row'>欲色無色界　如次除後三</div>
<div class='lg-row'>兼女男憂苦　並餘色喜樂</div>
</div><p>釋曰。初句標三界也。如次除後三者。如次者。已下諸義。配上初句。故言如次也。除後三者。明欲界繫。於欲界中。有十九根。除後三無漏根。由彼三根是不繫故。兼女男憂苦者。明色界繫。於色界中。如前所除。後三根外兼除女男憂苦四根。餘十五根。是色界繫。除女男者。離婬欲故　又女男根。身醜陋故。經說色界。名為男者。有男相故。非謂有根　無苦根者。身淨妙故<span class='note-inline'>(非苦依也)</span>　又彼無有不善事故<span class='note-inline'>(非苦境也)</span>　無憂根者。有奢摩多。潤相續故<span class='note-inline'>(相續者。是身非憂依也)</span>　又彼無有惱害事故<span class='note-inline'>(非憂境也)</span>　並餘色喜樂者。明無色繫。無色界中。如色界中。除後三根及女男憂苦。外并更除餘色及喜樂根。言餘色者。眼等五根。男女根外名之為餘。除此已外所餘八根。無色界繫。謂信等五。及命意捨。</p>
<p>從此第六。三斷門。論云。如是已說欲界繫等。二十二根中。幾見所斷。幾修所斷。幾非所斷。頌曰。</p>

<div class="lg regular"><div class='lg-row'>意三受通三　憂見修所斷</div>
<div class='lg-row'>九唯修所斷　五修非三非</div>
</div><p>釋曰。意三受通三者。意及三受。通三種斷。言三受者。謂喜樂捨。此上四根。若有漏者。通見修斷。若無漏者。唯非所斷　憂見修所斷者。憂根與迷理惑相應。是見所斷　諸餘有漏。是修所斷　非無漏故。不通非所斷　九唯修所斷者。九謂七色命苦。唯修所斷　七色命根。是無記性。不染污故　苦根與五識相應。非第六識生。前言不染。非六生色。定非見斷。故此九根非見所斷。非無漏故。不通非所斷。五修非三非者。五謂。信等五根。通修非二斷。若有漏者。是修所斷。若無漏者。是非所斷。不染污故不通見斷　三無漏根。唯非所斷。非無漏法。是所斷故。已上是第四。諸門分別竟。</p>
<p>從此第五。明雜分別。於中有六。一受生得異熟門。二約死位滅根多少門。三得果用根多少門。四成就諸根定量門。五成根極少門。六成根極多門。今初第一。受生得異熟門者。論云。已說諸門義類差別。何界初得幾異熟根。頌曰。</p>

<div class="lg regular"><div class='lg-row'>欲胎卵濕生　初得二異熟</div>
<div class='lg-row'>化生六七八　色六上唯命</div>
</div><p>釋曰。欲胎卵濕生初得二異熟者。欲謂欲界。胎卵濕生。除化生也。此之三生。初受生位。唯得身命二異熟根。由此三生根漸起故　不得餘根。化生六七八者。化生初位。得六七八根。言得六根者。眼耳鼻舌身命。謂劫初時。無形化生故。有六根　得七根者。如諸天等。六根如上。加男女一。得八根者。謂惡趣中。容有二形化生者是也。六根如上。加男女二根。色六上唯命者。色謂色界。初得六根。如欲界中無形者說。上唯命者。上謂無色。勝下二界名之為上。一則定勝。無色因也。二者生勝。無色果也。初得一根。謂唯命也。</p>
<p>從此已下。第二死位。滅根多少者。論云。說異熟根。最初得已　何界死位。幾根後滅。頌曰。</p>

<div class="lg regular"><div class='lg-row'>正死滅諸根　無色三色八</div>
<div class='lg-row'>欲頓十九八　漸四善增五</div>
</div><p>釋曰。正死滅諸根者。此之一句。流入下三句。皆並言之。無色三色八者。無色界中。將命終位。滅根有三。謂命意捨。色八者。色界命終。滅根有八。謂命意捨眼等五根。論云。一切化生。必具諸根。而生死故<span class='note-inline'>(釋前義也)</span>欲頓十九八者。欲界頓死。十九八根。於最後滅。滅十根者。謂二形人。頓命終時。眼等五根。女男命意捨。於最後滅。滅九根者。謂一形者。頓死於前十中。除女男一。滅八根者。謂無形人。頓死於前十根。除女男二。以無形故　漸四善增五者。漸謂漸死。欲界漸死。將命終時。唯滅四根。謂身命意捨。善增五者。善謂善心。於善心死。更增五根。謂信等五。前頓漸死。滅三根等。依染污無記心命終者說。若善心死。於前諸位。更增信等。故前三根。增至八根。前滅八根。增至十三。前滅九根。加至十四。前滅十根。增至十五。漸死四根。增至九根。謂三界善心死。皆有信等五也。</p>
<p>從此已下。第三明得果用根多少者。論云。分別根中。一切根法。皆應思擇。二十二根中。幾能證得何沙門果。頌曰。</p>

<div class="lg regular"><div class='lg-row'>九得邊二果　七八九中二</div>
<div class='lg-row'>十一阿羅漢　依一容有說</div>
</div><p>釋曰。九得邊二果者。邊謂預流。阿羅漢果。居初後故。名之為邊。此邊二果。九根證得。初預流果。九根得者。謂意及捨。信等五根。未知當知。已知為九。其預流果。依未至定。故唯捨受。論云。未知當知根。在無間道。已知根。在解脫道。此二相資。得最初果。如其次第。於離繫得。能為引因依因性故。解云未知當知在無間道者。第十五心。道類忍是也。已知根。在解脫道者。第十六心。道類智是也。其無間道。為同類因。引離繫得。名為引因。其解脫道。與離繫得。俱時而生。持離繫得。名為依因。離繫得者。無為上得也　阿羅漢果。九根得者。謂意根信等五根。已知根。具知根。為八。喜樂捨中隨取其一。故成九也。以阿羅漢通九地證。其九地者。未至中間。四本靜慮。及三無色。除有頂也。若依未至中間第四靜慮。及三無色。證者唯捨受也　依初二禪。喜受證也　依第三禪。樂受證也。故於三受。隨取其一。又論云。已知根在無間道。具知根在解脫道。此二相資。得最後果。如其次第。於離繫得。能為引因依因性故。解云。已知根在無間道者。金剛喻定是也。具知根在解脫道者。盡智是也。斷有頂惑。第九無間道。名金剛喻定。第九解脫道。名為盡智。其無間道。為同類因。引離繫得。名為引因其解脫道。為能作因。持離繫得。名為依因　七八九中二者。謂中間二果。即一來不還果也。此中二果。或七根。或八根。或九根。證得　且一來果七根得者。謂世間道依次第證。由七根得。謂意及捨。信等五根　唯依未至。證一來果。故唯取捨。不通餘受　依出世道。由八根得。七根如前。加已知根為八　若一來果。倍離欲貪。超越證者。如預流果。由九根證得　先凡夫位。斷六品貪。名倍離欲。今入見道。至道類智。超越預流。直證第二。名超越證。上來明者。是一來果。七八九得。宜善知之　其不還果七根得者。用世間道。依次第證。由七根得。謂意及捨信等五根　八根得者。有二種八。且初八者。依出世道。七根如上。加已知為八。第二八者。用世間道。依次第證。謂意喜捨信等五根。故論云。又次第證。不還果者。若於第九解脫道中。入根本地。依世間道。由八根得。彼無間道。捨受相應。解脫道中。復有喜受。此二相資。得第三果。於離繫得。二因如前。解云若超越證者。必無依未至定。從第九解脫道中。得入根本。以超越者。先得根本。更不願求。故不入也　次第證者。未曾得根本故。於未至定。第九解脫。若願入者。得入根本也。無間道中捨受者。未至地中捨也。解脫道中喜受者。初禪根本喜也。由無間道。斷下地惑。欣上地故。解脫道中。得入根本也　九根得者。有二種九。且初九得者。謂超越證。故論云。全離欲貪。超越證者。由九根得。如前超越。得一來果<span class='note-inline'>(先凡夫位。斷九品惑。名全離欲。今入見道。至道類智。超前二果。直證第三。名超越證)</span>。總說雖然。而有差別。謂此依地有差別故。樂喜捨中。可隨取一。前果超越。唯一捨根<span class='note-inline'>(已上論文)</span>　解云。總說雖然者。謂總說九。數同一來也。而有差別者。根中受名。即有差別。不同一來也。謂此依地有差別故者。釋上差別名也。謂此不還果。依六地證故。地有差別。若依未至中間。第四禪證。唯用捨受。依初二禪。用喜受證。依第三禪。用樂受證。故於三受。可隨取一。即是根名。有差別也　第二九者。依次第證不還果者。用出世間道。若於第九。解脫道中。入根本地。由九根得。謂意喜捨信等五根。已知根也。彼。無間道。捨受相應。解脫道中。復有喜受。故有二受。出世間道故。加已知根。故論云。依出世道。由九根得。八根如前加已知根。第九無間解脫。此俱有故<span class='note-inline'>(八根如前者。同前依世間道。中八根數。加已知為九也。無間解脫此俱有故者。此已知根。在無間解脫二道。俱有故須加之也)</span>　據上所明。頌言七八九者應知。有二種七。謂一來不還各一七也。有三種八。謂一來果中。有一種八。不還果中。有二種八也　有三種九。一來中一九。不還中二九也　十一阿羅漢者。引本論為難也。故論。云。豈不根本阿毘達磨。問由幾根。得阿羅漢。答十一根。云何乃言由九根得<span class='note-inline'>(十一根者。意喜樂捨。信等五根。已知具知也)</span>。依一容有說者。通前難也。依一身中容有十一根。故本論說　理實有九。故說九根。故論云。實得第四。但由九根。而本論言十一根者。依一身中。容有故說。謂容有一補特伽羅。從無學位。數數退已。由喜樂捨。隨一現前。後復證得阿羅漢果。由斯本論說十一根。然無一時。三受俱起。是故今說定由九根<span class='note-inline'>(已上論文)</span>　解云。阿羅漢果。通九地證故。有喜樂捨三受證也　又依薩婆多宗。許阿羅漢。數數有退。故於一身。許有三受證阿羅漢。然當證時。唯有一受。故說九根。各據一義。不相違也　論云。於不還果中。何不如是說<span class='note-inline'>(此難意者。謂第三果。許數數退通六地證。容於一身。有三受證。何不本論說十一根)</span>。以無樂根。證不還果。而於後時。得有退義。亦無退已由樂後得<span class='note-inline'>(答前難也)</span>解云。若樂根證。必定不退　若是退者。必無後時由樂根證。故知樂受證者。必無喜捨。喜捨證者。必無樂受故。故於一身。必無容有三受證。得不還果義故。不可說十一根也。又論云。非先離欲超越證第三。而於後時得有退義。此離欲果。二道所得。極堅牢故。解云。此文釋樂根證不退所以也。由此樂根在第三禪。次第證者。唯得初禪故　樂根證必是超越。謂凡夫位。斷<span class='corr'>二</span>禪惑。後時容依第<span class='corr'>三</span>禪。起見道證不還果。故知超越。得起樂根。此超越人。畢竟不退。以二道所得故。一先凡夫位。斷欲惑盡世道所得也。二今入見道。聖道所得也。次第證人。唯一道得。故可退矣。此上義隱。論有要處。故具錄之。</p>
<p>從此第四。成就諸根。定量門。論云。今應思擇。成就何根。彼諸根中。幾定成就。頌曰。</p>

<div class="lg regular"><div class='lg-row'>成就命意捨　各定成就三</div>
<div class='lg-row'>若成就樂身　各定成就四</div>
<div class='lg-row'>成眼等及喜　各定成五根</div>
<div class='lg-row'>若成就苦根　彼定成就七</div>
<div class='lg-row'>若成女男憂　信等各成八</div>
<div class='lg-row'>二無漏十一　初無漏十三</div>
</div><p>釋曰。成就命意捨各定成就三者。此據三根必定成就。謂成命時。必有意捨。若成意捨必有命根。不可闕也　若成就樂身各定成就四者。謂成就樂根時。必有命意捨也　若成身根時。亦必有命意捨。故言各也。成樂不成身者。謂聖者生無色界。無<span class='corr'>色</span>界中。成就下三禪無漏樂根也。成就身不成樂者。謂異生生第四禪。彼無樂根。下三禪樂根彼已斷也。既是凡夫。不可成就下無漏樂故。不成樂根。而成身根也。成樂不成喜者。謂異生生第三定也　成眼等及喜各定成五根者。眼等等取耳鼻舌。若成眼根。必成就五。謂身命意捨兼眼根。如眼既爾。耳鼻舌三各成五根。准眼說之。喜根成五根者。謂命意捨樂喜根。又論云。第二靜慮地生。未得第三靜慮。捨下未得上當成何樂根<span class='note-inline'>(此文意者。難前喜根。必成就樂第二靜慮。自地無樂。而有喜根。初禪有三識樂。今已捨竟。第三禪意地樂。今復未修得故。言捨下未得上。當成何樂根也)</span>　當言成就第三靜慮。染污樂根。餘未得故<span class='note-inline'>(答也。未斷第三禪染污。必成就也。餘未得者。餘樂未得也)</span>　若成就苦根彼定成就七者。彼者彼苦根定成就七根也。謂身命意喜樂捨苦根。夫成苦根。必是欲界。故此七種。不可闕也。於四受內。除憂根者。離欲捨故　若成女男憂信等各成八者。謂成女根。必成就八。七根如苦。更加女根。男根亦八。七根如苦。更加男根。憂根亦八。七根如苦。更加憂根。若成信等。各成八者。謂命意捨信等五根。二無漏十一者。謂已知具知二無漏根。各十一根也。已知根十一根者。謂命意喜樂捨信等五根。及已知根。具知十一者。前十一根中。除已知根。加具知根。初無漏十三者。謂未知當知。初無漏根。必成就十三根。言十三者。謂身命意喜樂捨苦信等五根。及未知當知根。此加身苦者。若成未知當知根。必在欲界。故定有身苦也。</p>
<p>從此第五。成根極少門者。論云。諸極少者。成就幾根。頌曰。</p>

<div class="lg regular"><div class='lg-row'>極少八無善　成受身命意</div>
<div class='lg-row'>愚生無色界　成善命意捨</div>
</div><p>釋曰。極少八無善者。謂闡提人。名為無善。彼若極少。成就八根。謂五受身命意也　愚生無色界成善命意捨者。愚謂異生。未見諦故。彼若極少。成就八根。謂信等五。命意捨三。</p>
<p>從此第六。成根極多門者。論云諸極多者。成就幾根。頌曰。</p>

<div class="lg regular"><div class='lg-row'>極多成十九　二形除三淨</div>
<div class='lg-row'>聖者未離欲　除二淨一形</div>
</div><p>釋曰。極多成十九者。標也。二形除三淨者。釋也。此明異生成根十九。謂二形人必非聖者。故無三淨也。言三淨者。三無漏根也。除此三外。餘十九根。容皆具有　聖者未離欲除二淨一形者。此明未離欲聖者極多。亦成十九根也。謂初二果。及不還向。名未離欲聖也。除二淨一形者。明所除根。若住見道。除已知具知二淨。若住修道。除未知具知二淨。除一形者。女男根中。隨除一種。以諸聖者無二形故　故欲界聖除此三淨。外餘十九根。容皆具有也。</p>

<p class='juan'>俱舍論頌疏論本第三</p></div>
</div><!-- end of div[@id='body'] -->
</body></html>