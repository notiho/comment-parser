<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶破僧事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />根本說一切有部毘奈耶破僧事卷第四</p><p class="byline">大唐三藏法師義淨奉　制譯</p><p>「爾時菩薩，在於宮內嬉戲之處，私自念言：『我今有三夫人及六萬婇女，若不與其為俗樂者，恐諸外人云：「我不是丈夫。」我今當與耶輸陀羅共為娛樂。』其耶輸陀羅因即有娠，既懷娠已生思念曰：『我於明旦報菩薩知。』爾時菩薩，於其夜中約緣生理，而說頌曰：</p>

<div class="lg regular" style="margin-left:2em;"><div class='lg-row'>「『所共婦人同居宿，　此是末後同宿時；</div>
<div class='lg-row'>我今從此更不然，　永離女人同眠宿。』</div>
</div><p>「當此之夜，婇女倡伎悉皆疲倦、昏悶眠睡，或頭髮披亂、或口流涕唾、或復讇語、或半身露。菩薩見此，雖在深宮猶如塚間見諸死人，即自思惟，而說頌曰：</p>

<div class="lg regular" style="margin-left:2em;"><div class='lg-row'>「『如風吹倒池蓮花，　手脚撩亂縱橫臥；</div>
<div class='lg-row'>頭髮蓬亂身形露，　所有愛心皆捨離。</div>
<div class='lg-row'>我今見此諸女眠，　猶如死人身形變；</div>
<div class='lg-row'>何故我不早覺知，　在此無智有情境？</div>
<div class='lg-row'>欲同彼泥箭毒火，　如夢及飲鹹水等；</div>
<div class='lg-row'>當如龍王捨難捨，　諸苦怨讎因此生。』</div>
</div><p>「菩薩說此頌已便即眠睡。爾時大世主夫人，於其夜中見四種夢：一者見月被蝕、二者見東方日出便即却沒、三者見多有人頂禮夫人、四者見其自身或笑或哭。爾時耶輸陀羅復於此夜見八種夢：一者見其母家種族皆悉破散、二者見與菩薩同坐之床皆自摧毀、三者見其兩臂忽然皆折、四者見其牙齒皆悉墮落、五者見其髮鬢悉皆墮落、六者見吉祥神出其宅外、七者見月被蝕、八者見日初出東方便即却沒。菩薩於夜中見五種夢：一者見其身臥大地，頭枕須彌山，左手入東海，右手入西海，雙足入南海；二者見其心上生吉祥草高出空際；三者見諸白鳥頭皆黑色，頂禮菩薩所欲騰空，不過菩薩膝下；四者見於四方雜色諸鳥，至菩薩前皆同一色；五者見雜穢山菩薩在上經行來去。見是夢已，即從臥起歡喜思念：『我今此相，不久之間當得阿耨多羅三藐三菩提無上之智。』爾時耶輸陀羅即從睡覺，便為菩薩說其八夢。菩薩爾時恐耶輸陀羅情生憂惱，方便為解此夢，令得歡悅：『見汝母家種族皆悉破壞者，今皆見在何為破壞？見汝與我同坐之床皆自摧毀者，床今見好云何摧毀？見汝兩臂忽然皆折者，今皆無損。見汝牙齒悉皆墮落者，今亦見好。見汝鬢髮亦自墮落者，今見如故。見吉祥神出汝宅者，婦人吉神所謂夫婿，我今見在。見月被蝕者，汝可觀之，今見圓滿。汝見日出東方復遂沒者，今見夜半日猶未出，何為遂沒？』時耶輸陀羅聞是解已，默然而住。菩薩爾時思惟是夢：『如耶輸陀羅所見之相，我於今夜即合出家。』又作思念：『我應方便令耶輸陀羅略知覺我。』作是念已告耶輸陀羅曰：『我願出家。』耶輸陀羅曰：『大天！汝欲往者可將我去。』菩薩思念：『得涅槃時即將汝去。』報耶輸陀羅曰：『我有去處便將汝去。』爾時耶輸陀羅聞是語已，歡喜而寢。</p>
<p>「爾時菩薩發心欲出，大梵天王及帝釋等知菩薩念，應時而至，合掌恭敬而說頌曰：</p>

<div class="lg regular" style="margin-left:2em;"><div class='lg-row'>「『心如未調馬，　亦如躁獼猴；</div>
<div class='lg-row'>能捨五欲樂，　速證涅槃明。</div>
<div class='lg-row'>大慈者起起，　捨此大地尊；</div>
<div class='lg-row'>當得一切智，　度脫諸眾生。』</div>
</div><p>「菩薩報曰：『天帝釋！汝不見耶？』即說頌曰：</p>

<div class="lg regular" style="margin-left:2em;"><div class='lg-row'>「『如師子王在鐵檻，　猛將弓刀守其傍；</div>
<div class='lg-row'>象馬人眾甚繁鬧，　圍繞此城若為出。</div>
<div class='lg-row'>父王猶如猛師子，　四兵鐵甲皆全具；</div>
<div class='lg-row'>城塹樓閣及廊屋，　種種兵仗皆充滿。</div>
<div class='lg-row'>見彼宮門及閤門，　乃至城門亦如是；</div>
<div class='lg-row'>安諸鳴鈴普周遍，　關拒甚難不可越。</div>
<div class='lg-row'>種種螺鼓圍遶我，　喧聒鳴聲未曾息；</div>
<div class='lg-row'>宮外多諸象馬兵，　勤加防衛不令出。』</div>
</div><p>「爾時釋提桓因即說頌曰：</p>

<div class="lg regular" style="margin-left:2em;"><div class='lg-row'>「『昔有誓願今應思，　然燈如來先授記；</div>
<div class='lg-row'>眾生多拘苦惱中，　應速捨家求正道。</div>
<div class='lg-row'>我今亦能作如是，　及彼梵王諸天等；</div>
<div class='lg-row'>當令汝得無障礙，　詣樹林中修正覺。』</div>
</div><p>「菩薩聞是頌已，其心歡喜答諸天曰：『善時！』天帝釋即以昏蓋覆諸兵眾及淨飯王倡伎婇女，所有一切防衛守護劫比羅城者，皆令睡眠，心無覺悟。命夜叉大將散支迦持取踏梯，便令菩薩從梯而下至車匿所。見車匿方睡，菩薩以手推覺，良久方悟。菩薩爾時即說頌曰：</p>

<div class="lg regular" style="margin-left:2em;"><div class='lg-row'>「『起起汝車匿，　速被乾陟來；</div>
<div class='lg-row'>過去勝者林，　我往彼寂默。』</div>
</div><p>「爾時車匿若睡、若覺，以頌報曰：</p>

<div class="lg regular" style="margin-left:2em;"><div class='lg-row'>「『今非遊觀時，　汝先無怨敵；</div>
<div class='lg-row'>既無怨賊來，　云何夜索馬？』</div>
</div><p>「菩薩以頌告曰：</p>

<div class="lg regular" style="margin-left:2em;"><div class='lg-row'>「『車匿汝昔來，　不違我言教；</div>
<div class='lg-row'>勿於末後時，　方欲違我命。』</div>
</div><p>「車匿報曰：『今夜半時，我懷恐怖不能取馬。』菩薩爾時聞是語已，便自思念：『我若與此車匿言酬未已，恐傍人聞廢我前去，不如自被馬王乾陟。』即趨馬坊至乾陟所。時彼乾陟見菩薩來，即懷嗔怒如大猛火，跳踉來去未便受捉。菩薩手中先有百寶輪相，一切怖畏眾生見菩薩者，菩薩即以百寶手撫慰安隱。菩薩爾時便以輪手撫其馬頭，即說頌曰：</p>

<div class="lg regular" style="margin-left:2em;"><div class='lg-row'>「『我今末後時乘汝，　速當至彼不久留；</div>
<div class='lg-row'>我當不久證菩提，　當以法雨潤眾生。』</div>
</div><p>「復次一切眾生有常法，有人教者即能習學。乾陟馬王聞此頌已，即便安住，菩薩歡喜便被牽出。梵王帝釋令四天子共扶乾陟擁衛菩薩。四天子者：一名彼岸、二名近岸、三名香葉、四名勝香葉，皆有威力，詣菩薩所侍立左右。菩薩問曰：『誰能將我騰空而出？』四天子曰：『我等皆能。』菩薩又曰：『汝等有何神力？』彼岸報曰：『太子當知！盡大地土我猶擎得，亦復將行。』近岸復曰：『四大海水及諸江河，我今亦能荷負將行。』香葉又曰：『一切山石我能擔負將行。』勝香葉又曰：『一切林樹及諸叢草，能負將行。』菩薩聞已以脚案地，令四天子盡力擎之。時四天子，即皆盡力共相動挽，乃至疲乏猶動不得。時四天子盡皆驚愕，白菩薩曰：『不知菩薩有大威力，我等若知有是力者，不敢擎之。』爾時車匿，聞其菩薩與四天子遞相言說，即便趨行至菩薩所。菩薩爾時即乘乾陟，時四天子各扶馬足，爾時車匿一手攀鞦、一手執刀。菩薩諸天威力感故，即騰虛空。宮中善神既見是已，悉皆號哭，淚下如雨。車匿見之白菩薩曰：『此是雨不？』菩薩報曰：『此不是雨，是宮中神見我今去，淚下如此。』車匿爾時聞菩薩此言，哽咽歔欷，默然不語。菩薩爾時，如象旋顧望其宮中，便自思念：『是我末後與諸女人共居一處，今一時別之，不復更爾。』復重思念：『我若不從東門與父王別，恐生嫌恨，責諸兵士不加防守。』即詣東門，見其父王睡眠極重。菩薩爾時遶父王三匝跪禮父足，作是言曰：『我今去者非不孝敬，但為生老病死磨滅有情。由是義故，我欲出家證菩提道救濟斯苦。』作是語已即騰虛空。</p>
<p>「時釋迦大名將軍，巡行觀察至城東門，忽見菩薩騰在虛空，發聲啼哭白菩薩曰：『欲何所作？欲何所作？』菩薩報曰：『大將當知！我欲出家。』大名將曰：『此是非法。』菩薩報曰：『我已曾於三阿僧祇劫常行苦行求無上菩提，於一切眾生拔諸苦難；我今豈得在於宮中？今當一心為法而去。』大名釋迦聞是語已即復啼哭：『哀哉！哀哉！淨飯大王及諸釋種。苦哉！苦哉！』雖發大願欲留太子，徒加愛念，此事便發，釋迦大將即說頌曰：</p>

<div class="lg regular" style="margin-left:2em;"><div class='lg-row'>「『今日淨飯王，　為子生憂惱；</div>
<div class='lg-row'>舉手叫蒼天，　悲恨大號哭。</div>
<div class='lg-row'>耶輸陀羅等，　及諸大宮人；</div>
<div class='lg-row'>今別悉達已，　常為苦所逼。』</div>
</div><p>「大名釋迦說此頌已，悲淚懊惱，速至耶輸陀羅所，以手推耶輸陀羅，即說頌曰：</p>

<div class="lg regular" style="margin-left:2em;"><div class='lg-row'>「『悉達夫欲去，　應可生留戀；</div>
<div class='lg-row'>勿當後時憂，　為憶夫愁故。</div>
<div class='lg-row'>今去極難見，　最後相見時；</div>
<div class='lg-row'>苦哉無人聞，　覺去勿罪我。』</div>
</div><p>「大名釋迦頻於內宮遍告眾人，了無覺者，悲惱忙懼。復速往彼淨飯王所，覺淨飯王，即說頌曰：</p>

<div class="lg regular" style="margin-left:2em;"><div class='lg-row'>「『悉達今欲去，　王當速制之；</div>
<div class='lg-row'>勿於彼後時，　為子常憂惱。』</div>
</div><p>「大名釋迦再三覺之，王猶眠睡曾不暫覺。時釋梵天等與無量百千諸天眷屬來詣菩薩，至菩薩所便即圍遶。大梵天王及色界諸天，儼然無聲在菩薩右，釋提桓因及欲界天在菩薩左，或有執持幡蓋并奏音樂，或於空中散諸香花供養菩薩，所謂優鉢羅花、波頭摩花、分陀利花、曼陀羅花、摩訶曼陀羅花，栴檀、沈水香、粖香和香，以散菩薩。復以種種上妙衣服散於空中；復於空中擊鼓吹螺作諸倡伎，而作頌曰：</p>

<div class="lg regular" style="margin-left:2em;"><div class='lg-row'>「『諸天在空中，　悉皆大踊躍；</div>
<div class='lg-row'>抃舞菩薩前，　歌讚於菩薩。</div>
<div class='lg-row'>無邊諸天眾，　揶揄彼魔軍；</div>
<div class='lg-row'>或有作音樂，　或有引前者。</div>
<div class='lg-row'>或復開諸門，　或以花來散；</div>
<div class='lg-row'>或有扶馬足，　瞻仰隨從行。</div>
<div class='lg-row'>或復左旋繞，　或復居左右；</div>
<div class='lg-row'>多聞及梵釋，　先引菩薩路。</div>
<div class='lg-row'>一切威德天，　無不隨從者；</div>
<div class='lg-row'>如月在星中，　往彼聖者林。』</div>
</div><p>「是時菩薩出劫比羅城已，梵釋天等皆大歡喜，白菩薩曰：『善哉仁者！汝昔長夜如是希求言：「我何時獲無障礙在閑林中？」汝昔有願，今悉圓滿。汝若證得無上道時，攝受我等。』菩薩曰：『如汝所願。』爾時菩薩如象王右顧觀諸天等，作是頌曰：</p>

<div class="lg regular" style="margin-left:2em;"><div class='lg-row'>「『不證無上道，　了知諸佛法；</div>
<div class='lg-row'>不復重來歸，　入此劫比城。』</div>
</div><p>「是時菩薩，以二更中行十二踰膳那，從馬而下，即解瓔珞告車匿曰：『汝可將馬及我瓔飾從此迴去。』即說頌曰：</p>

<div class="lg regular" style="margin-left:2em;"><div class='lg-row'>「『此馬及瓔飾，　可付我親屬；</div>
<div class='lg-row'>我今捨貪愛，　從此被法服。』</div>
</div><p>「爾時車匿聞此語已，發聲號哭悲感懊惱，淚下如雨，而說頌曰：</p>

<div class="lg regular" style="margin-left:2em;"><div class='lg-row'>「『<span class='corr'>師</span>子虎成群，　蕀林惡獸跡；</div>
<div class='lg-row'>獨住無眷屬，　聖者如何住？』</div>
</div><p>「菩薩爾時以頌報曰：</p>

<div class="lg regular" style="margin-left:2em;"><div class='lg-row'>「『生者獨自生，　死者亦自死；</div>
<div class='lg-row'>苦者還自受，　生死無有伴。』</div>
</div><p>「爾時車匿復說頌曰：</p>

<div class="lg regular" style="margin-left:2em;"><div class='lg-row'>「『汝昔常乘諸象馬，　手足柔軟未經苦；</div>
<div class='lg-row'>攢搓刃石滿斯地，　如何於此堪行住？』</div>
</div><p>「菩薩以頌報曰：</p>

<div class="lg regular" style="margin-left:2em;"><div class='lg-row'>「『假令少小憍養育，　賢善及與諸孤獨；</div>
<div class='lg-row'>勇猛無畏人恭敬，　如斯等類咸歸死。</div>
<div class='lg-row'>生老病死相紛鬪，　速來逼迫一切人；</div>
<div class='lg-row'>縱有餘願不少寬，　能令須臾盡磨滅。』</div>
</div><p>「車匿報曰：『太子！淨飯大王若不見汝，必大懊惱便當至死。』菩薩雖聞是已，為得菩提資糧久圓滿故，於車匿言曾不在念。爾時菩薩即於車匿手中取其所執之刀，其刀輕利，青光湛色如青蓮花葉。既拔其刀，即自割髮擲虛空中。釋提桓因於虛空中即便捧接，將往三十三天。每至此日，集三十三大眾旋繞供養。其割髮之地，信心長者婆羅門等營一寶塔，名曰割髮地塔，苾芻俗人常應供養。菩薩當割髮已告車匿曰：『汝見我不？形容已毀心復堅固，如斯之人豈有更還在人間耶？』車匿曰：『不也。』車匿即自思念：『今此太子是剎帝利種，情多高慢，我雖苦言終不移改。』作是念已禮菩薩足，乾陟馬王亦禮菩薩，便吐其舌舐菩薩足，菩薩即以百寶輪手撫其馬背，而作是言：『汝乾陟去，我證菩提常念汝恩。』告車匿曰：『汝必不應將我乾陟入於宮內。』車匿悲泣不勝哽咽，所視迷悶歸還路時顧菩薩前。以菩薩神德力故，於二更中便至於彼，及車匿還路，經七日方至本國。</p>
<p>「既到城門，車匿念言：『我若與馬同入城者，當為眾人之所尤怨，我之身命或可不存。』是時車匿入苑林中，且先遣馬却入城內。是時乾陟既入城內，即便悲嘶。時城中人及宮人等，聞此馬聲咸皆忙遽，不見菩薩，抱乾陟項悲號懊惱。然畜生有常法，於世間情無不解了，況此馬王。爾時乾陟見諸人等號慟傷感，其氣迷絕便至於殞。然此乾陟從昔已來，於具六種勤事婆羅門家，受其胎形。若菩薩得無上道時，當言：『汝惡性馬。』便得宿念，超於生死畏途中，登究竟涅槃岸。</p>
<p>「時菩薩須袈裟，於無比城中有一居士，財寶富盛倉庫盈溢多諸眷屬，如薜室羅末拏天王。時彼居士，於其同類種族中取女為妻，既得為婦共相娛樂，俗禮和合因生一子，如是乃至生於十子，皆悉出家證辟支佛道。爾時其母，與此十子疎布衣服。時彼十子共白母曰：『我今便入涅槃不須此物。』爾時十辟支佛白母言：『淨飯王子釋迦牟尼，當得阿耨多羅三藐三菩提，願母將此衣服可施與彼，必當獲得無量果報。』作是語已，即於宮中現十八變，火化而滅入無餘涅槃。其母年老困疾將死，持其衣服囑付於女，具說前事。時女後時染患將卒，復持此衣置樹空中，告樹神曰：『今此衣服為我守護，待淨飯王子出家之日，當持與之。』時天帝釋觀其下界，乃見此衣在樹空中，便往取之身自被著，作老獵師形狀，執持弓箭與菩薩相近。菩薩告曰：『此是出家人衣，我衣貴妙是俗人服，今欲相換可得以不？』獵師報曰：『我不相與。何以故？我若取汝好服行於人間，或有見者便言：「我殺於汝取汝此衣。」』菩薩報曰：『汝獵師當知！一切世間所有人眾，咸知我有勇猛智慧無能殺者，誰有將此能殺我者？汝不須懼。』時天帝釋即跪持衣奉與菩薩。爾時菩薩得此衣已便即著之，衣窄身大不遍覆體，作是念言：『此出家服小，不堪受用。若有威力，願自寬大今覆我體。』菩薩及天力之威故，其衣即大。菩薩爾時復自念云：『我今既被此衣具出家相，當應救濟諸苦惱者。』即以先著細妙之衣將與帝釋。天帝得已，將還三十三天恭敬供養。換衣之所，諸婆羅門居士長者共於此地造一制底，名為受出家衣塔。</p>
<p>「爾時菩薩既剃頭被袈裟已，於林野中處處遊行，至婆伽婆仙人所，見其仙人以掌支頰思惟而住。菩薩問曰：『大仙！何故作此思惟？』仙人報曰：『我之住處有多羅樹，於先之時生金花金菓，忽於今時花菓自落，我於今時思念此事。』菩薩報曰：『此花菓主，懼諸生老病死之所逼切出家修道，所以花菓自落。若花菓主不出家者，當為園苑。』時此仙人聞是語已，即便舉目熟視菩薩，見菩薩儀容端正，便自思念告菩薩曰：『出家人者，豈汝是耶？』答曰：『我是。』爾時仙人即大驚悅，明目直視觀覩菩薩，便屈今坐，以諸花菓恭敬供養。菩薩坐須臾間，問仙人曰：『今此之地至劫比羅城可有幾里？』仙人報曰：『有十二踰膳那。』菩薩念曰：『此處甚近城國，諸釋種子其數不少，恐相煩亂，我當渡弶伽河。』作是念已即渡弶伽河，漸次遊行至王舍城。</p>
<p>「菩薩有善巧之力，具一切智，取迦囉毘囉拘那一十葉，綴作一鉢，威儀寂靜入城乞食。時頻毘娑羅王在樓觀望，遙見菩薩行步端正、被如法僧伽胝衣、捧持一鉢，如法瞻視威儀庠序次第乞食，見是事已私自念言：『我王舍城中諸出家人，未有若此之者。』而說頌曰：</p>

<div class="lg regular" style="margin-left:0em;"><div class='lg-row'>「『我今讚出家，　如是賢善者；</div>
<div class='lg-row'>思惟生死故，　彼人要出家。</div>
<div class='lg-row'>在家諸苦逼，　糞穢來煎迫；</div>
<div class='lg-row'>出家味禪悅，　智者樂出家。</div>
<div class='lg-row'>身心俱出家，　諸惡皆捨離；</div>
<div class='lg-row'>口業亦清淨，　正命以自活。</div>
<div class='lg-row'>聖遊摩竭國，　漸至王舍城；</div>
<div class='lg-row'>攝心在禪念，　次第行乞食。』</div>
<div class='lg-row'>國主在高樓，　遙見此聖者；</div>
<div class='lg-row'>即發歡喜心，　告諸近臣曰：</div>
<div class='lg-row'>『汝等當觀彼，　勝相皆具足；</div>
<div class='lg-row'>形容甚端嚴，　視地如法行；</div>
<div class='lg-row'>智者不遙視，　此非賤種生。』</div>
<div class='lg-row'>即令使者觀，　彼住在何處？</div>
<div class='lg-row'>使者奉王命，　即隨彼人行；</div>
<div class='lg-row'>觀此出家人，　當於何處住？</div>
<div class='lg-row'>彼次第乞食，　歷門至六家，</div>
<div class='lg-row'>鉢中食既滿，　如法捧其鉢。</div>
<div class='lg-row'>菩薩乞食已，　默然出城外；</div>
<div class='lg-row'>往彼般茶林，　清淨自安止。</div>
<div class='lg-row'>使者知處已，　即遣一人守；</div>
<div class='lg-row'>一報速還城，　報彼國王曰：</div>
<div class='lg-row'>『天王彼苾芻，　今在般茶山；</div>
<div class='lg-row'>坐如猛虎兒，　處山如師子。』</div>
<div class='lg-row'>王聞說是言，　即登諸寶輅；</div>
<div class='lg-row'>群臣共圍繞，　速詣彼所居。</div>
<div class='lg-row'>至彼般茶山，　王從車輅下；</div>
<div class='lg-row'>步行前往詣，　便即覩菩薩。</div>
<div class='lg-row'>恭敬相問訊，　王即相對坐；</div>
<div class='lg-row'>見彼寂靜住，　便作是言曰：</div>
<div class='lg-row'>『汝少年苾芻，　今是盛壯時；</div>
<div class='lg-row'>端嚴多技藝，　如何自乞食？</div>
<div class='lg-row'>汝生何族姓？　我與汝園宅；</div>
<div class='lg-row'>并給諸婇女，　種種令具足。』</div>
<div class='lg-row'>菩薩聞是言，　以頌而答曰：</div>
<div class='lg-row'>『大王有一國，　住在雪山傍，</div>
<div class='lg-row'>財食甚豐足，　名曰嬌薩羅。</div>
<div class='lg-row'>甘蔗曰喬答，　彼中住釋迦；</div>
<div class='lg-row'>我是剎利種，　不樂世間欲。</div>
<div class='lg-row'>若人御大地，　山林及海濱；</div>
<div class='lg-row'>具有諸珍寶，　貪心猶未足。</div>
<div class='lg-row'>以薪投猛火，　貪欲亦如是；</div>
<div class='lg-row'>怖畏嶮途中，　御者常憂懼。</div>
<div class='lg-row'>諸苦欲為根，　能覆於善法；</div>
<div class='lg-row'>我昔出家時，　諸欲皆棄捨。</div>
<div class='lg-row'>譬如大雪山，　風吹尚能動；</div>
<div class='lg-row'>我心依解脫，　諸欲不能牽。</div>
<div class='lg-row'>世間欲驅馳，　生死輪常轉；</div>
<div class='lg-row'>國主唯我能，　解脫諸怖畏。</div>
<div class='lg-row'>我知欲愆過，　見涅槃寂靜；</div>
<div class='lg-row'>我今當捨棄，　往詣清淨樂。』</div>
</div><p>「爾時頻毘娑羅王聞是語已，問菩薩曰：『汝出家士，作此苦行欲有何願？』菩薩報曰：『願得阿耨多羅三藐三菩提。』王曰：『汝若得道者應當念我。』報曰：『依汝所願。』說此語已，菩薩即往耆闍崛山傍仙人林下。既到彼已，隨彼仙眾行住坐臥見彼苦行，常翹一足至一更休，菩薩亦翹一足至二更方休。見彼苦行，五熱炙身至一更休，菩薩亦五熱炙身至二更方休。如是苦行皆倍於彼，仙人見已共相議曰：『此是大持行沙門。』猶此緣故，名大沙門。爾時菩薩問諸仙曰：『諸大仙等！如是苦行欲有何願？』一仙報曰：『我等願得帝釋天王。』更一仙曰：『我等願得大梵天王。』一仙又曰：『我等願得欲界魔王。』菩薩爾時聞是語已，便自思念：『此等仙人天上人間輪迴不絕，此是耶道，非清淨道。』</p>
<p>「菩薩既見仙人行垢穢道，即便棄之，詣歌羅羅仙所。既至彼已，合掌恭敬相對而坐，問彼仙曰：『汝師是誰？我欲共學梵行。』彼仙報曰：『仁者喬答摩！我無尊者，汝欲學者隨意無礙。』菩薩問曰：『大仙得何法果？』仙人報曰：『仁者喬答摩！我得無想定。』菩薩聞此私作是念：『羅羅信心，我亦信心。羅羅精進有念有善有智，我亦有之。羅羅仙人見得如許多法乃至無想定，如是之法我豈不得？』爾時菩薩默然而去，念彼諸法，未得欲得、未證欲證、未見欲見。菩薩爾時獨處閑林，專念此道勤加精進。作是事已不久之間，便得證見此法。得此法已，還乃至彼羅羅仙所，白羅羅曰：『今汝此法乃至無想定，豈自得耶？』彼仙報曰：『如是喬答摩！乃至無想定我自得之。』菩薩報曰：『仁者，此等智慧乃至無想定，我亦得之。』彼仙報曰：『喬答摩！汝既得之我亦得之，我既得之汝亦得之。今我二人，此弟子眾可共教授，此法義理一種得故。』此羅羅仙即是菩薩第一教授阿遮利耶。彼羅羅仙，以菩薩智慧故，歡喜供養親好而住。菩薩爾時作如是念：『今此道法者，非智慧非證見，不得阿耨多羅三藐三菩提道，是垢穢道故。』菩薩知已告羅羅曰：『仁者好住，我今辭去。』</p>
<p>「菩薩爾時遊行山林，見水獺端正仙子（舊云欝頭藍者，此誤也），即往親近恭敬問訊，告彼仙曰：『汝師是誰？我共修學。』彼仙報曰：『我無尊者，汝欲修學隨意無礙。』菩薩問曰：『汝得何道？』彼仙報曰：『仁者喬答摩！我得乃至非非想定。』菩薩聞此私作是念：『此水獺仙有信心，我亦有之。有精進有念有善有智，我亦有之。彼得如是法，乃至非非想定，我豈不得？』默然而去，念彼諸法，未得欲得、未見欲見、未證欲證。即往閑林專修此道，勤加精進不久之間，乃至證非想非非想定。得是定已，還詣水獺仙所，白彼仙曰：『今汝此法豈自得耶？』答曰：『如是。』菩薩又曰：『大仙！此智慧乃至非想非非想定，我亦得之。』水獺報曰：『汝既得之我亦得之，我既得之汝亦得之。今我二人可共同住教授弟子。何以故？得法同故。』菩薩爾時作如是念：『如此之道，非智慧非正見，不得阿耨多羅三藐三菩提果，是垢穢道。』白彼仙曰：『汝今好住，我辭而去。』此是菩薩第二阿遮利耶。</p>
<p>「菩薩爾時遊行山林，時淨飯王憶念菩薩，令使尋訪相望道路，在所山林悉皆知處。既聞太子辭彼水獺，無有侍者獨行山林，即差童子三百人往侍太子；天示城王既聞是事，復差二百童子往侍太子。如是五百童子圍繞菩薩，於諸山林隨意遊觀。爾時菩薩便作是念：『我今欲於林間靜住，不可令其多人圍繞而求甘露。然我應留侍者五人，餘者放還。』是時菩薩，於母宗親中而留兩人、於父宗親中而留三人，而此五人承事菩薩，餘者各令還國。</p>
<p>「爾時菩薩與此五人圍繞，往伽耶城南，詣烏留頻螺西那耶尼聚落。四邊遊行於尼連禪河邊，見一勝地，樹林美茂其水清冷，底有純沙岸平水滿，易可取汲。青草遍地，岸闊堤高，有雜花樹。在於岸上，滋茂殊勝。菩薩見此殊勝之地，作如是念：『此地樹茂其水清冷、底有純沙、岸平水滿、易可取汲、青草遍地，岸闊堤高有雜花樹。在於岸上，滋茂殊勝。若有人樂修禪慧者，可居此地。我今欲於此地念諸寂定，此樹林中斷諸煩惱。』菩薩作是念已，便於樹下端身而坐，以舌拄腭兩齒相合，善調氣息攝住其心，令心摧伏壓捺考責，於諸毛孔皆悉流汗，猶如猛士搦一弱人，拉摺壓捺復惱彼情，其人當即遍體流汗。菩薩伏其身心亦復如是。因此轉加精進，曾不暫捨，得輕安身獲無障礙，調直其心無有疑惑。菩薩如是作極苦苦不樂苦，雖受眾苦，其心猶自不能安於正定。</p>
<p>「爾時菩薩復作是念：『我今不如閉塞諸根不令放逸，使不喘動寂然而住。』於是先攝其氣不令出入。由氣不出故，氣上衝頂。菩薩因遂頂痛，猶如力士以諸鐵嘴斲弱人頂。菩薩爾時轉加精進不起退心。由是得輕安身，隨順所修其心專定，無有疑惑。如是種種自強考責，忍受極苦苦及不樂苦，於其心中曾不暫捨，而猶不得入於正定。何以故？由從多生所熏習故。菩薩復作是念：『我今應當轉加勤固，閉塞諸根令氣內擁入於禪定。』作是念已，便閉其氣不令喘息，其氣復從頂下衝於耳根，氣滿無耳，猶如積氣聚[橐-木+棐]袋口。受如是種種諸苦，乃至不能得入於正定。何以故？由久遠時所熏習故。菩薩復作是念：『我當倍加精進，內攝其氣令其脹滿而入禪定。』閉其口鼻令氣悉斷。氣既不出，却下入腹五藏皆滿，其腹便脹如滿[橐-木+棐]袋。復加功用輕安其身，隨順所修其心專定，無有疑惑。菩薩如是受種種苦受，其心猶不入於正定，由從多時染熏習故。菩薩復作是念：『我今倍加入脹滿定。』入此定已擁閉其氣，其氣覆上衝頂，其頂結痛，猶如力士以其繩索勒縛繫羸弱人，頭頂悉皆脹滿。菩薩受如是等最極苦已，乃至不能得於正定。何以故？由多時熏習故。菩薩復作是念：『我今應當倍加功用入脹滿定。』入其定已其氣滿脹，其腹結痛，如屠牛人以其利刀刺於牛腹。菩薩受如是苦受，乃至不能獲於正定。何以故？由多時染熏習故。菩薩復作是念：『我今應當倍加精進入脹滿定。』既入定已閉塞口鼻，其氣脹滿周遍身體，其身盛熱，猶二力士執羸弱人內於猛火。菩薩如是受種種苦受，乃至不得入於正定。菩薩復作是念：『我今不如斷諸食飲。』</p>
<p>「爾時諸天觀見菩薩斷諸食飲，詣菩薩所告曰：『大士！汝今嫌人間食，我等願以甘露入菩薩毛孔，汝應受取。』菩薩便作是念：『一切諸人已知我斷人間食，今受甘露便成妄語。若於邪見一切眾生，由妄語邪見故，身亡滅後，墮落惡趣於地獄中生，我今應當不受此事。然我今應少通人食，或小豆、大豆及牽牛子，煮取其汁日常少喫。』作是念已不受天語，遂取小豆、大豆及牽牛子煮汁少喫。於是菩薩，身體肢節皆悉萎瘦無肉，如八十歲女人肢節枯憔，菩薩羸瘦亦復如是。爾時菩薩由少食故，頭頂疼枯又復酸腫，如未熟蓏子擿去其蔓見日萎憔，菩薩頭頂亦復如是。菩薩於是轉加精進得輕安身，隨所念修受種種苦受，乃至心不能獲入於正定。菩薩爾時以少食故，眼睛却入，猶如被人挑去，如井中見星，菩薩眼睛亦復如是。菩薩於是復倍精進受諸苦受，乃至不獲入於正定。何以故？由從多時所熏習故。菩薩以少食故。兩脇皮骨枯虛高下，猶三百年草屋，菩薩兩脇亦復如是。菩薩爾時轉倍勤念受諸苦受，乃至心不能獲入於正定，由從多時所熏習故。菩薩以少食故。脊骨羸屈，猶如箜篌欲起則伏、欲坐仰倒、欲端腰立、上下不隨。菩薩困頓乃至於是，以手摩身諸毛隨落。菩薩復作是念：『今我所行非正智非正見，不能至無上菩提。』</p>

<p class='juan'>根本說一切有部毘奈耶破僧事卷第四</p></div>
</div><!-- end of div[@id='body'] -->
</body></html>