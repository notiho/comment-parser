<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨心戒觀法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1893
<div class='div-xu'><a id='mulu1' />
<p class='h1'>淨心誡觀法序</p><p class="byline">餘杭郡沙門釋元照述</p><p>太近至易無如自心，入死出生了不知覺，其體明瑩，其量包容，故使一迷遽生諸法。其猶寶鑑，因明而像生；又若長川，緣澄而波動。謂心異物，為物轉心，吸攬塵緣，積成勞結。淪歷諸有，沈屈己靈；餘趣無知，人倫尠學。縱令聽習多墮邪癡；奔逐名聞，封著知解。至有江南江北走覓菩提，曲見邪心未嘗正直，野猿騰躍家犬遲迴。勞我聖師，提耳垂誨，曲留妙藥，的指病根。囊括兩乘，津通萬行，託彼親度，用表弘慈。囑使竊闚特彰祕勝，深訶講論苦勉修治。然古德傳通，雙弘教觀，諸部則以教開解，斯文乃以觀示修。既非無目而遊，豈是數他之寶？須信，從真起妄舉體現前，達妄即真，不從他得。淨心之要，覽者宜知！</p>
</div>
<p class='juan'><a id='mulu2' />淨心誡觀法</p><p class="byline">終南山沙門釋道宣撰</p>
<div class='div-other'><p>敬禮三寶藏　薩婆若法身　隨力誡初學　惟聖哀愍聽</p>
<p>時在隨州興唐伽藍，夏安居撰，令送泰山靈巖寺，付慈忍受持。凡三十篇，如右：</p>
<p>釋名篇第一　序宗篇第二　五停篇第三　挍量篇第四　自慶篇第五　善根篇第六　破戒篇第七　邪命篇第八　誑佛篇第九　造過篇第十　解脫篇第十一　食緣篇第十二　流轉篇第十三　不動篇第十四　過患篇第十五　心濁篇第十六　二報篇第十七　結使篇第十八　緣生篇第十九　安般篇第二十　相資篇二十一　因果篇二十二　止劫篇二十三　一諦篇二十四　心行篇二十五　菩提篇二十六　教化篇二十七　佛性篇二十八　福田篇二十九　受持篇三十</p>
</div>
<div class='div-other'><a id='mulu3' />
<p class='h1'>淨心誡觀法五字釋名法篇第一</p><p>淨心者，於汝現行煩惱諸部過患，教修對治，令汝即時隨分解脫。垢染漸滅，心轉明淨，發生定慧，起於大乘清淨信心，趣向菩提種性住處。以今微因後感當果，是故教汝察病對治，興隆功業，修入信境，成決定根力。其三賢十聖、無垢妙覺、四十二地空宗真理，唯可知聞影像麁相，下地凡夫力所未及，亦未能行。今唯使汝淨除業鏡客塵[目*壹]等，見汝身中少分佛性。汝可飲服般若甘露，洗蕩蓋纏漸顯淨心，心若清淨令眾生界淨，眾生既淨則佛土淨。始除煩惱令戒清淨，戒既完具定復清淨，以戒定淨令智慧淨，智既淨已顯自身源，有此義故名為淨心。已下諸篇，治過雖別，同名淨心。誡者，令汝識知對治初門，先除麁染根本惡業，知病知藥守心慎口，勵己修道離過患故名誡。觀者，察義，觀察此誡與佛法相應不相應，及障道過患，名字句偈審諦思量，如實解心得誡本意。又能隨順止觀二門，此二法者定始慧初，生長一切禪支道品，故名觀。法者，即此誡文首軸次第，慇懃曉示，欲使禁斷煩惱止諸惡業，加行勝進住不退心，故名為法。下諸篇中皆有此淨心誡觀法五義，當須知之。</p>
</div>
<div class='div-other'><a id='mulu4' />
<p class='h1'>誡觀序宗法第二</p><p>夫欲修道，於三業中先斷財色二種。若不貪財即無諂諍，若不貪色即無熱惱。經云：「背捨離欲，順菩提分。」當修身觀，精勤一心除世貪愛，制伏垢惱令心清淨，以斷財色成無漏善根，薰本識中成無貪種子，漸盡惑染入賢聖位。今見解法人等，仍貪財色長養結使，與諸漏相應，惡業繫縛墜三惡道。經云：「既非道人，又非白衣，無所名也。」多求利故，專習唇吻、莊補華綺，戲論諍訟、遞相謗嫉，三毒轉疆、煩惱增長，沈淪苦海，知而故犯，無解脫時，千佛出世不見不聞。以是因緣，地獄罪畢受惡龍身，為盜佛衣食，破戒瞋垢所得惡果。如《盲龍經》說：「即知解義，不救業苦。」汝宜依誡如說修行，隨病對治隨分解脫，不可口言而得清淨。三毒五結，何者偏重，先治重者，輕即自差，披戒定鎧，摧心魔賊。一切苦因果，財色為本；一切樂因果，戒定為本。然此因果悉在眾生心微塵中，何故不禁餘過先誡財色？大乘經云：「八萬四千障道罪業，悉因財色以為根本。」何以故？十方眾生無始已來，為財相殺者過微塵數，為色相殺者數復過是。道俗二流為於財色，今現有一百二十六大地獄中，受千萬種苦，經無量劫始入畜生餓鬼。緇素二人同為財色之所傷害，初持後犯，能免者稀。若有斷者名菩薩行、名真持戒、名為賢士、名佛弟子。財色二事相欲似輕，感罪尤重，河沙誑惑由財色起，此之二過能壞君臣師徒夫婦等，亦壞內外親族朋友知識。若離財色更無世間，人天脫苦聖凡同讚，諸漏滅盡進至佛果，為此先誡財色二種。因色生憍，因財生悋，憍而且悋，雖有餘德亦不足觀。先斷財色，使功行成立，後聽經論，即是入道次第也。言逆行疾，故名淨心，偈曰：</p>

<div class="lg regular"><div class='lg-row'>煩惱如河沙，　先斷惡二種，</div>
<div class='lg-row'>一財二是色，　死時神不恐。</div>
<div class='lg-row'>吉羅須護持，　況言犯四重，</div>
<div class='lg-row'>三聚戒清淨，　布薩心喜踊。</div>
<div class='lg-row'>鄙夫愛財色，　誡汝斷貪著，</div>
<div class='lg-row'>由財三世苦，　因色入火鑵。</div>
<div class='lg-row'>色能障聖道，　財能令行薄，</div>
<div class='lg-row'>審諦自看心，　知貪是狂錯。</div>
<div class='lg-row'>智避如火坑，　頑愚不嫌惡，</div>
<div class='lg-row'>若犯當悔除，　除已更勿作。</div>
<div class='lg-row'>一切有形類，　終歸填溝壑，</div>
<div class='lg-row'>持戒禁情苦，　後受大安樂。</div>
</div></div>
<div class='div-other'><a id='mulu5' />
<p class='h1'>誡觀五停心觀法第三</p><p>五妄想者，如除刺樹先斷其根，故修五停觀息五過，止不令起，故名停心觀。因修此觀現惱不行，得小解脫；所由之處，戒定調柔漸證神通，名大解脫；十障滅盡，名真解脫。莫不因今五停觀法，如是修入名為淨心。偈曰：</p>

<div class="lg regular"><div class='lg-row'>自知欲情多，　一向觀不淨，</div>
<div class='lg-row'>背捨得解脫，　欲竭即得定；</div>
<div class='lg-row'>若當逐講論，　念欲轉熾盛，</div>
<div class='lg-row'>是即非對治，　下道入險徑。</div>
<div class='lg-row'>自知瞋恚多，　一向修慈悲，</div>
<div class='lg-row'>毒火得清涼，　成就善律儀；</div>
<div class='lg-row'>若當逐講論，　非治徒勞疲，</div>
<div class='lg-row'>貪瞋更增長，　重被煩惱覉。</div>
<div class='lg-row'>自知愚癡多，　諦觀十二因，</div>
<div class='lg-row'>始悟輪迴苦，　了知無我人；</div>
<div class='lg-row'>若當逐講論，　見諍終日喧，</div>
<div class='lg-row'>放本求枝葉，　不能拔斷根。</div>
<div class='lg-row'>自知我慢多，　諦觀十八界，</div>
<div class='lg-row'>方得無人解，　吾我病即差；</div>
<div class='lg-row'>若當逐講論，　反益三塗債，</div>
<div class='lg-row'>計我常求勝，　名利自杻械。</div>
<div class='lg-row'>自知亂想多，　常數出入息，</div>
<div class='lg-row'>覺觀漸得成，　加我戒定力；</div>
<div class='lg-row'>若當逐講論，　喧塵未能息，</div>
<div class='lg-row'>遞互相是非，　何時滅事識。</div>
</div><p>此是毘曇中七方便法：五停觀成名第一方便，自餘別相念處、總相念處、暖法、頂法、忍法、世第一法，名七方便。觀行成就得須陀洹果，若初入道，大小乘人通修此觀。偈曰：</p>

<div class="lg regular"><div class='lg-row'>何因說五停，　復不逐講經？</div>
<div class='lg-row'>抱疾說藥方，　祇欲取聲名，</div>
<div class='lg-row'>凡夫貪利養，　無心治忘情，</div>
<div class='lg-row'>若修五停觀，　決定修道成。</div>
</div><p>何故令修五停觀法止逐講論？有二要法：一者佛教次第入道，對治<span class='corr'>麤</span>重煩惱。二者見解法義人，知而故犯，不畏佛戒，不修威儀，五篇淨戒悉皆破盡。見他持戒復起憎謗，唯貪財色。瞋惱鬪諍，慳嫉憍慢，無漸無愧，身壞命終，必墮地獄畜生餓鬼，經歷多劫。當觀此事，現前驗知，故修五停，止過起道，順佛教故，名為淨心。偈曰：</p>

<div class="lg regular"><div class='lg-row'>貪如豺狼性，　瞋如惡龍心，</div>
<div class='lg-row'>壞法故毀禁，　污戒犯姦淫。</div>
<div class='lg-row'>識法望除毒，　反更作罪深，</div>
<div class='lg-row'>造業心無悔，　命過就刀林。</div>
<div class='lg-row'>墮大無間獄，　佛性歷劫沈，</div>
<div class='lg-row'>如職除名罰，　失勢不堪任。</div>
<div class='lg-row'>云何破戒口？　噉人食憍恣；</div>
<div class='lg-row'>云何破戒手？　受人財物施；</div>
<div class='lg-row'>云何破戒身？　坐臥好床褥；</div>
<div class='lg-row'>云何破戒業？　受他禮己足；</div>
<div class='lg-row'>云何破戒行？　默受稱揚讚。</div>
<div class='lg-row'>若犯此五事，　諸天共悲歎。</div>
</div><p>佛教新受戒者五年學律，然後學經。律有五部：一、《四分》，二、《五分》，三、《十誦》，四、《僧祇》，五、《解脫》。此五部律同一毘尼大藏，文相廣博卒難悉識。今欲知者財色為宗，能斷財色，即名奉律。禁戒清淨，發生定慧，成就聖道，知律綱要故名淨心。偈曰：</p>

<div class="lg regular"><div class='lg-row'>五部戒律中，　宗要斷財色，</div>
<div class='lg-row'>修禪觀不淨，　對治自忍抑。</div>
<div class='lg-row'>林野歎死屍，　內心懷悲惻，</div>
<div class='lg-row'>我身會當然，　貪熱即時息。</div>
<div class='lg-row'>三毒甚強盛，　摧之用智力。</div>
<div class='lg-row'>衣求破弊衣，　食即一坐食。</div>
<div class='lg-row'>常行平等心，　淨意恒質直。</div>
<div class='lg-row'>若不能如此，　袈裟覆荊棘。</div>
</div><p>聖教萬差，為根性不同，病藥眾多愚者致惑，雖用功力非正對治，妄貪名利更增塵垢，是以先修五停後學講論，知道次第，名為淨心。偈曰：</p>

<div class="lg regular"><div class='lg-row'>世人習多聞，　未曾行一分，</div>
<div class='lg-row'>妄情取妄法，　諍競起紛紜。</div>
<div class='lg-row'>入道依次第，　戒定自資薰，</div>
<div class='lg-row'>淨命如迦葉，　勿得同六群。</div>
</div></div>
<div class='div-other'><a id='mulu6' />
<p class='h1'>誡觀末法中校量心行法第四</p><p>凡夫解義皆因聽學，為知法人，身犯四重，畜八不淨財，食噉俗饌，無羞無恥，知而故犯，不畏後世，是故令汝校量心行，先淨禁戒後方聽經，汝用五誡得名淨心。古者大德講《華嚴經》唯一卷疏，於後法師作三卷疏，今時講者〈十地〉一品出十卷疏，各逞功能競顯華詞，文字浩博寄心無所。然文者當體即義，何須人語？今時愚人竟求於名不求於法，法尚不可著，何況著文字，法離文字，言語斷故。《大集經》云：「經文是一，講者異說。」各恃己見壞亂正法，天神瞋故三災俱起。以是因緣佛法淡薄，如一斛水解一升酪，看似酪色食即無味。諦思講論，人情測佛，佛智境界，豈人能測？如是審察，名為淨心。偈曰：</p>

<div class="lg regular"><div class='lg-row'>敷演說法師，　二種陞高座，</div>
<div class='lg-row'>一者福無量，　二者離罪過。</div>
<div class='lg-row'>慈心成就人，　法施勝財貨，</div>
<div class='lg-row'>瞋垢是非他，　棘刺上坐臥。</div>
<div class='lg-row'>有漏為基堵，　無明作根本，</div>
<div class='lg-row'>解經不除毒，　法師自傷損。</div>
<div class='lg-row'>賊心求名利，　怱怱未思忖，</div>
<div class='lg-row'>嬰孩欲登梯，　先須戒足隱。</div>
<div class='lg-row'>學士聰明者，　舉動多輕躁，</div>
<div class='lg-row'>或有錯解義，　邪見復顛倒。</div>
<div class='lg-row'>是故定治動，　七覺中法要，</div>
<div class='lg-row'>定慧平等修，　種智得微妙。</div>
<div class='lg-row'>世尊在世時，　唯教修出離，</div>
<div class='lg-row'>習善莫生足，　少惡即遠避。</div>
<div class='lg-row'>念念觀無常，　勤修真對治，</div>
<div class='lg-row'>寂慮學禪那，　何須著文字。</div>
</div><p>何因世尊在世時，悉得聖道及生天中？依次而學，不越毘尼，入道有方。五年習戒，夜則修定攝心守境，安處林野不畜餘食，少欲慚愧，一心諦觀無常不淨，離諸調戲意不散亂。舉動進止恒令淨潔，無惡姿容，先意問訊，以是善緣悉得道迹。汝能一心依此學者，名為淨心。偈曰：</p>

<div class="lg regular"><div class='lg-row'>正法證道時，　淨法調眾生，</div>
<div class='lg-row'>隨事秉羯磨，　除垢獲三明。</div>
<div class='lg-row'>像法盡至末，　羯磨廢不行，</div>
<div class='lg-row'>雖復似和合，　集則起鬪諍。</div>
<div class='lg-row'>凡是諸經律，　甘露亦毒藥，</div>
<div class='lg-row'>解服百疹瘳，　不消病發作。</div>
<div class='lg-row'>知法不向心，　解經行轉薄，</div>
<div class='lg-row'>棄捨戒定業，　文字處起著。</div>
<div class='lg-row'>所以韻句撰，　讀時心歡樂，</div>
<div class='lg-row'>靜坐好思量，　觀察自忖度。</div>
<div class='lg-row'>何緣重頌偈？　文少義廣博。</div>
<div class='lg-row'>依戒益汝身，　信受勿疑惡。</div>
<div class='lg-row'>或見他毀罵，　輕賤心漠漠，</div>
<div class='lg-row'>此約大乘教，　與理不違錯。</div>
</div></div>
<div class='div-other'><a id='mulu7' />
<p class='h1'>誡觀六難自慶修道法第五</p><p>一者，萬類之中人身難得，如《提謂經》說：「今得人身，難於龜木。」二者，雖得人身中國難生，此土即當邊地之中，具足大乘正法經律。三者，雖有正法，信樂復難，今隨力信，不敢疑謗。四者，人身難具，今受男形根無殘缺，相貌成就。五者，雖具男形，六根無缺，五欲纏染，出家甚難，今得割愛出家修道，披著佛衣，受佛淨戒。六者，雖受禁戒，隨戒甚難，汝可於戒律中，尊重愛樂，慚愧慎護。於此六事若不觀察，即便放逸深障聖道。既超六難，常應喜慶，難得已得，得已莫失，如是思量，名為淨心。偈曰：</p>

<div class="lg regular"><div class='lg-row'>世有六種難，　難得已得具，</div>
<div class='lg-row'>勤修戒定慧，　善解名味句，</div>
<div class='lg-row'>是故學大乘，　問即須知處。</div>
<div class='lg-row'>受他檀越食，　飽腹無智慮，</div>
<div class='lg-row'>無智長貪瞋，　不能如法住，</div>
<div class='lg-row'>犯禁毀戒足，　命終生四趣。</div>
</div></div>
<div class='div-other'><a id='mulu8' />
<p class='h1'>誡觀世相如夢修出世善根法第六</p><p>云何方便能令眾生離苦出世？但愚人貪愛，我即不貪。何者是名世愚貪愛？所謂官榮封賞、車馬庫藏、臺觀園林、<span class='corr'>采</span>女音樂、上服美饌、遊戲射獵、宴會倡伎、嫁娶賓席、恃怙族姓、追朋逐勢、三軍列陣、前鋒精銳、謀策將略、果毅傷殺、平殄除蕩、快意適情、攻城破柵、收縛簿歛、刀筆豪俠、意志建立、俗藝醫方、工巧居積、攝歛奠祭。以要言之，如此眾多世務，無量殺害、飲酒噉肉、鬪諍勝負、怨讎熱惱、悲喜安危、吉凶禍福，能於此中悉捨離者，名真修道出世人也。眾生迷倒，於此世事謂是真法，不知無數劫來生死大苦，身壞命終墮三惡道，恒河沙劫受大燒煮。雖遭此苦，仍於生死貪著無厭，迭相承習迷惑塵境，皆由未值善導未聞正法。汝今既聞，如聞修學，名為淨心。偈曰：</p>

<div class="lg regular"><div class='lg-row'>凡夫狂癡性，　所見常不正，</div>
<div class='lg-row'>資養三毒身，　貪瞋轉增盛。</div>
<div class='lg-row'>未觀屍穢形，　持糞如行屏，</div>
<div class='lg-row'>常遊違順境，　詐偽起諂佞。</div>
<div class='lg-row'>實無常我樂，　妄見常我淨，</div>
<div class='lg-row'>罪業顛倒故，　恒遊諸險徑。</div>
<div class='lg-row'>智者如實解，　慧命心決定，</div>
<div class='lg-row'>觀世如夢幻，　窮真道成聖。</div>
</div></div>
<div class='div-other'><a id='mulu9' />
<p class='h1'>誡觀破戒僧尼不修出世法第七</p><p>僧尼破戒者，所謂畜養奴婢僮僕牛驢車乘田宅、種植園林華果、金銀粟白、屏風氈被、好枕細席、箱匱盆瓫、銅器盤椀、上好三衣、牙床坐褥、房舍退屋、厨庫碓磨、脂麵藥酒、雜鮭醬酢異種口味，王公貴重多人顧識、生緣富貴、數過親舊、餉送吊問、申訴衙府，身為眾首門徒彊盛、講說相難，好喜音樂，常居一寺評量僧事、迭相擯罰，借問旱潦、豐儉、盜賊、水火、毒獸之事，經過酒店、市<span class='corr'>廛</span>、屠膾、獵射之家，親友、婦女、琴瑟、詩賦、圍碁、雙陸，讀外書典，高語大笑，嫌恨諍竟，飲酒食肉，綾羅衣服五色鮮明，勤剃鬚髮、爪利如鋒，畜八不淨、財寶富足，於此等事貪求愛著，積聚不離，名真破戒。經云：「此等比丘名禿居士、名披袈裟賊、名禿獵師、名三塗人、名無羞人、名一闡提、名謗三寶、名害一切檀越眼目、名生死種子、名障聖道。遠離此等十種惡名即為淨心。」偈曰：</p>

<div class="lg regular"><div class='lg-row'>可怪凡夫人，　積聚貪瞋癡，</div>
<div class='lg-row'>破戒無羞恥，　輕賤木叉珍。</div>
<div class='lg-row'>追求忙如火，　種植涉艱辛，</div>
<div class='lg-row'>教他多布施，　自捨若抽筋。</div>
<div class='lg-row'>傲慢善知識，　恃怙膿血身，</div>
<div class='lg-row'>放逸著五欲，　何時出苦津。</div>
<div class='lg-row'>衣貪五色服，　食貪常飽肚，</div>
<div class='lg-row'>捨靜入憒閙，　經戒未曾覩。</div>
<div class='lg-row'>拔草復掘地，　溉灌治園圃，</div>
<div class='lg-row'>生業過俗人，　瓮匱居三五。</div>
<div class='lg-row'>唯憂財不足，　鎖門牢閉戶，</div>
<div class='lg-row'>高聲大語笑，　諂慢心未普。</div>
<div class='lg-row'>毀犯四重禁，　觝突兇如虎，</div>
<div class='lg-row'>身壞永沈淪，　罪畢生夷虜。</div>
<div class='lg-row'>可念眾生狂，　癡暗無慧光，</div>
<div class='lg-row'>但貪目前利，　不見當來殃。</div>
<div class='lg-row'>出家望靜樂，　返為馳逐忙，</div>
<div class='lg-row'>抱財忽命終，　道俗竟分張。</div>
<div class='lg-row'>惡性如蛇蝎，　惡貪如豺狼，</div>
<div class='lg-row'>剃頭無實德，　高容返自傷。</div>
<div class='lg-row'>隱罪求名聞，　不畏利養瘡，</div>
<div class='lg-row'>白衣修戒施，　壽盡生天堂。</div>
<div class='lg-row'>沙門倒慳惜，　不觀空無常，</div>
<div class='lg-row'>唯知造惡業，　觸事皆面牆。</div>
<div class='lg-row'>破戒違經律，　無慚故覆藏，</div>
<div class='lg-row'>我作還我受，　三塗遣誰當。</div>
<div class='lg-row'>雖無我人法，　善惡亦不亡，</div>
<div class='lg-row'>三界輪迴苦，　六道生死長。</div>
<div class='lg-row'>如是諸惡過，　謹慎好思量，</div>
<div class='lg-row'>願斷相續因，　持心如金剛。</div>
<div class='lg-row'>定水洗煩惱，　戒城自遮防，</div>
<div class='lg-row'>德如螺髻梵，　去處見西方。</div>
</div></div>
<div class='div-other'><a id='mulu10' />
<p class='h1'>誡觀外現威儀內起邪命法第八</p><p>邪命者，所謂淨治住處，嚴飾道場，羅列旛華及諸道具，數為洗剃，常帶袈裟，覆膞靴履，威儀齊整，緩行直進，下聲軟語，或復靜默閉目低頭，衣鉢隨身執着律相。然其內心常求名利，望他請喚恭敬尊重，進戒度人強為師首，處在徒眾希他依止，設解經律問時生難。性多嫌恨惡眼視人，少見侵觸不受其懺，口若發言喜說機刺，嫉他得利如火燒心，情塵意垢曾未除遣，雖坐繩床起惡覺觀，攀緣亂想念世欲事，令夜惡夢漏失不淨。惡覺染意熏本識藏，結惡業種染能障，淨生死不絕輪迴無際，受諸苦惱。三業不淨乖八聖道，外白裏黑順八邪徑，是名邪命欺誑凡聖，如是觀察，得名淨心。偈曰：</p>

<div class="lg regular"><div class='lg-row'>口誦無常經，　身作有常計，</div>
<div class='lg-row'>求望他利養，　合眼未觀諦。</div>
<div class='lg-row'>三衣唯欲好，　不肯著破弊，</div>
<div class='lg-row'>內心至麁獷，　外相真似細。</div>
<div class='lg-row'>欺誑世間人，　大悲為流涕，</div>
<div class='lg-row'>賢聖不讚歎，　善神不扶衛。</div>
<div class='lg-row'>業障日夜增，　戒定念念滯，</div>
<div class='lg-row'>雖有兩箇眼，　復患一雙曀。</div>
</div></div>
<div class='div-other'><a id='mulu11' />
<p class='h1'>誡觀取相恃善誑佛法第九</p><p>經云：何者比丘名為誑佛？若言我修慈悲彼人瞋恚，我能布施某甲慳貪，我具淨戒彼人犯戒，我勤精進彼人懈怠，我有智慧彼人太愚，我今樂靜彼染憒閙，我修威儀彼人輕躁，我如法住彼不如法。或恃隱山絕粒，納衣一食、常坐不臥、塚間樹下，或講經律善解法相，我有如是福德智慧。取此相者即名我見、眾生見、壽者見，堅執是相名為誑佛。何者修道名不誑佛？若人修空、無相、無願三解脫門亦不生著，唯觀世諦虛妄顛倒，如幻如夢無有一實。成此觀門修戒定慧，精進不恃己能輕他無德，柔和質直謙下無諍，以此善根迴向無上菩提，如是離相修者名不誑佛。不誑佛故得平等法，法眼明朗能淨智障，不著空有，名為淨心。偈曰：</p>

<div class="lg regular"><div class='lg-row'>八萬四千法，　對治多種病，</div>
<div class='lg-row'>是名大方便，　成就善巧行。</div>
<div class='lg-row'>執相名誑佛，　著我起見諍，</div>
<div class='lg-row'>比丘自沈溺，　不能到究竟。</div>
<div class='lg-row'>故修三脫門，　法空資慧命，</div>
<div class='lg-row'>深觀緣集故，　證智更歡慶。</div>
</div></div>
<div class='div-other'><a id='mulu12' />
<p class='h1'>誡觀慢天懼人屏處造過法第十</p><p>凡夫憍諂威儀不恒，人前歛攝名為諂詐，屏處造過名為憍逸。所謂破諸戒儀，私飲盜食，赤露裸跣，河池澡浴，露地便利，下氣出聲，摩捫屏處，仰眠伏地，蹲踞支頰，走驟顧眄，吟詠歌嘯，略要而言，故名憍諂。三業四儀悉不如法，人前似人，屏處如鬼，一切天神證知此過，身壞命終生獼猴中、及鬼魅中，為犯戒儀果報對至，不欺闇室即其義也。何以故？大業之樹光明如鏡，眾生造業於彼悉現。神天有二：一字同生；二字同名。人不見天，天常見人，業力持罪不在晝夜，行者謹慎屏露無差。大千世界在佛毛孔，豈容屏過賢聖不知？是故菩薩有八萬威儀，聲聞戒有三千威儀，汝應修集威儀庠序，屏露二處一等用心，乃至失命不虧仁範，如是持行，名為淨心。偈曰：</p>

<div class="lg regular"><div class='lg-row'>賢聖出三界，　常遊三界境，</div>
<div class='lg-row'>觀諸眾生業，　如形對日影。</div>
<div class='lg-row'>智者慎威儀，　持戒心勇猛，</div>
<div class='lg-row'>屏處無闕失，　四念堅固秉。</div>
<div class='lg-row'>觀身如毒蛇，　察心如冤家，</div>
<div class='lg-row'>身心是大患，　覆罪如河沙。</div>
<div class='lg-row'>智者犯已悔，　終不蓋疵瘕，</div>
<div class='lg-row'>藏過嬰惡名，　地獄受鐵叉。</div>
<div class='lg-row'>苦哉末法時，　比丘比丘尼，</div>
<div class='lg-row'>剃髮雖改服，　猶守貪瞋癡。</div>
<div class='lg-row'>假名優婆塞，　諭諂優婆夷，</div>
<div class='lg-row'>名中喚五戒，　實未具一支。</div>
<div class='lg-row'>口常誦藥方，　心病不肯治，</div>
<div class='lg-row'>惡業覆障故，　邪命求餘資。</div>
<div class='lg-row'>身見執著我，　不覺即分離，</div>
<div class='lg-row'>亦不觀五陰，　氣息若懸絲。</div>
<div class='lg-row'>人前粗歛攝，　屏處踰須彌，</div>
<div class='lg-row'>唯懼人怪笑，　不畏天證知。</div>
<div class='lg-row'>欲醉狂情發，　行坐染心思，</div>
<div class='lg-row'>纏綿破重戒，　命終墮阿鼻。</div>
<div class='lg-row'>地獄經一劫，　劫盡更復移，</div>
<div class='lg-row'>此苦難堪忍，　屏處最慎之。</div>
<div class='lg-row'>為造狂業故，　諸佛發大悲，</div>
<div class='lg-row'>犯欲須臾樂，　受苦無量時。</div>
<div class='lg-row'>經云人從生，　即有二種天，</div>
<div class='lg-row'>晝夜與身俱，　共人同受年。</div>
<div class='lg-row'>一念為善惡，　了了皆現前，</div>
<div class='lg-row'>惡多天減算，　善強命長延。</div>
<div class='lg-row'>毘盧遮那佛，　身界廣無邊，</div>
<div class='lg-row'>於一毛孔中，　容受三大千。</div>
<div class='lg-row'>性照圓明徹，　含生上福田，</div>
<div class='lg-row'>以眾屏多過，　無緣起慈憐。</div>
</div></div>
<div class='div-other'><a id='mulu13' />
<p class='h1'>誡觀女人十惡如實厭離解脫法第十一</p><p>女人十惡者，具說難窮，今略言之，令生厭離。一者貪婬無量無厭。經云：「十方國土有女人處即有地獄。」一切障道此為是苦。女人欲男，如海吞流，百千萬劫，畢竟不滿，得一望一，心意狂亂，見可意男悉願與交，猶火納薪多益多熾，晝夜行坐無忘欲時。受五道身皆女形攝，先際已來女根未轉，徹窮劫世不免女身，故名貪欲無厭。二者嫉妬心如毒蛇。家有婦類悉生憎垢，口似相親心如冤家，若同夫婿更相規命。或作符厭、解奏毒藥，或雇人殺害、或截支節、或毀面目，或削衣食、鞭打罵辱，方便除他欲得獨立，故名嫉妬。三者諂曲詐親。凡見人時未語先笑，口云憶念心懷嫌恨。對於夫婿，思他男子，願夫遠行、或願早死，或與外人多種謀計，及見夫時諂媚附近，身向心背，名為詐親。四者放逸。但念綵衣裝粉釵釧，修治面目望他愛念，耽著五慾不避親疎，不畏後世畜生餓鬼，名為放逸。五者口多惡業。出言虛誑實情難得，凡所論說虛多實少，喜道鄙弊穢惡之語，母女姊妹不相避忌，兩舌鬪亂傳送消息，數作呪誓不畏殃報，屏罵尊長窮逐諍訟，是名口多惡業。六者厭背夫主。若見端正男子，無羞追逐，或遣信逼、或自身往，坐臥不安休廢生業，或結成病、或時託病，屏處飲噉，人前不飡。夫婿辛苦勤勞得財，割減偷竊供給傍夫，共作謀計規欲殺害。見夫即瞋冤家無異，是名厭背夫主。七者一切女人多懷諂曲實情難得。所以女人姦險，性器難量，雖與對面共言，心隔千里之外，皆為貪求世利，性逐澆浮。言是返引為非，指虛翻將為實，顛倒常理每事多端，向背有無情隨冷熱，或憑勢要、或黨親知，或因財色相誣、或諍名位而起謗，是以口如脂膏，心若錐刀。八者貪財不顧恩義。父母養育劬勞難報，及嫁得夫棄忘恩德，規父母物潤益夫家，多得便喜，不稱便恨，父母飢寒無心供給，是名貪財不顧恩義。九者慾火燒心。不恥父母，不懼刀杖，或未嫁妊身、或奔逐他逃，或拘引他人向家造過，恥辱父母，敗亂宗親。出嫁已後復叛夫婿，夫亡未幾更思後嫁，男女成人猶棄改出，心迷欲醉不避羞恥，女人過患窮劫難盡，故名欲火燒心。十者女身臭惡不淨常流。春夏熱時，虫血雜下，經云：「女根之中二萬婬虫，形如臂釧，細若秋毫，腥臊臭穢。私墮胎孕，懷妊產生污穢狼藉，善神見聞悉皆捨去，惡鬼魍魎數來侵擾。」如是鄙弊，愚人猶貪，棄捨念處，破佛淨戒，死入獄中、畜生、餓鬼，長劫受苦無解脫時。是名女人十種惡業，能觀能遠，名為淨心。偈曰：</p>

<div class="lg regular"><div class='lg-row'>四百四種病，　宿食為根本，</div>
<div class='lg-row'>三塗八難苦，　女人為根本。</div>
<div class='lg-row'>生死無數劫，　貪愛為根本，</div>
<div class='lg-row'>賢聖解脫樂，　離欲為根本。</div>
<div class='lg-row'>四蛇成身界，　顛倒想為心，</div>
<div class='lg-row'>膿血遍九竅，　淨想起貪婬。</div>
<div class='lg-row'>順情稱快樂，　不信墮刀林，</div>
<div class='lg-row'>報生猪狗道，　由前貪愛深。</div>
<div class='lg-row'>一切女人性，　少實多諂曲，</div>
<div class='lg-row'>不念臭穢身，　坐臥思念欲。</div>
<div class='lg-row'>邪視他男子，　情喜相逼觸，</div>
<div class='lg-row'>百千萬億劫，　畢竟不滿足。</div>
<div class='lg-row'>不羞慚父母，　敗損諸親族，</div>
<div class='lg-row'>男少女多者，　家衰數被辱。</div>
<div class='lg-row'>女具十惡業，　死入鐵床獄，</div>
<div class='lg-row'>大鍤刺女根，　苦痛大嘷哭。</div>
<div class='lg-row'>地獄罪畢已，　轉入母猪腹，</div>
<div class='lg-row'>噉糞居圊廁，　臭泥生溷虫，</div>
<div class='lg-row'>復被屠割苦，　累劫罪難終。</div>
<div class='lg-row'>從畜入餓鬼，　穢食恒不充，</div>
<div class='lg-row'>支節皆火然，　骸骨不消融。</div>
<div class='lg-row'>貪欲暫時樂，　受報苦無窮。</div>
</div></div>
<div class='div-other'><a id='mulu14' />
<p class='h1'>誡觀檀越四事從苦緣起出生法第十二</p><p>損害生命名苦業，筋骨斯盡名苦緣。經云：食者從耕種鋤刈、收治、颺簸、窖藏、運輦、舂磨、炊爨、蒸煮、聊設、供給、奉送，又種菜造牆，溉灌田園，營為醬酢。計一鉢食出一鉢汗，汗在皮肉即是其血，一食工力出於作者一鉢之血，況復一生凡受幾食？始從耕種乃至入口，傷殺無數雜類小虫，是以佛戒日受一食，支持性命寄過一生。衣服者養蠶殺繭、取桑、織絡、染浣、裁縫，眾緣調度無量辛苦。計上下衣資，凡殺幾蠶出幾氣力，蠶繭入湯受幾痛苦，是故佛教著糞掃衣，障弊陋質冀得修道。房舍者從起立牆壁、穿坑掘地傷殺土虫，斫伐材木傷林樹虫，造塼瓦時殺泥水虫，放火陶冶殺柴草虫。作人苦力，施主費財，飲食眾緣，勞損甚大始成一房，是故行者依於塚樹草蓐自安。念食是苦節身而食，念衣殺命著糞掃衣，念房舍臥具從苦緣生，志樂頭陀三月一移，念四事難消少欲知足。經云：受檀越食如飢饉世食子肉想，受施主衣如熱鐵纏身，入房舍時如入鐵鑵，受床坐時如熱鐵床，寧破此身猶如微塵，不以破戒之身受人供給。三塗苦報皆為愛衣貪食樂好房舍，若破戒因緣還償施主，或作奴婢鞭打驅策、或受畜生形披毛帶角，生償筋骨死還皮肉，負重力盡起而復倒，虛受信施樂不足言，及償施主苦過萬倍。是故教汝知慚知愧，慎護後世，莫破戒受施，名為淨心。偈曰：</p>

<div class="lg regular"><div class='lg-row'>智者不貪食，　貪食者無智，</div>
<div class='lg-row'>不念出糞苦，　唯取人食利。</div>
<div class='lg-row'>自噉腦中涎，　上盛向下棄，</div>
<div class='lg-row'>慧命斷四食，　行者不貪嗜。</div>
<div class='lg-row'>比丘不樂靜，　貪利受道具，</div>
<div class='lg-row'>追求心散亂，　忽忽緣諸務。</div>
<div class='lg-row'>得一更望一，　心規恒不住，</div>
<div class='lg-row'>宜應愧施主，　臭身裏破絮。</div>
<div class='lg-row'>勸觀三脫門，　離相自調御，</div>
<div class='lg-row'>少欲學知足，　可依釋子賦。</div>
</div></div>
<div class='div-other'><a id='mulu15' />
<p class='h1'>誡觀六道流轉受報無窮法第十三</p><p>三界眾生無始已來造善惡業，皆熏本識成業種子，淨染合雜數過塵算，受六道報生死無邊。從地獄出，生諸天中、人中、鬼神畜生中。畜生者先受蝎蠓蠕動形類，一日一夜百死百生，千死萬生漸受大身，乃至摩竭魚等長十千由旬。脫畜生身受修羅身，天上福盡復生地獄餓鬼中。經云：鬼有百千萬種，果報各別。六道人畜，各千萬種，色命苦樂質像好醜，千差萬品，說難窮盡。今言人道本業來處，經云：受形顏貌端正，為性淨潔，諸天中來；皮膚麁弊，不喜修施，畜生中來；形色醜惡，瞪矒少智，地獄中來；舉動輕躁，獼猴中來；機捷調戲，妓兒中來；性多謟媚，鬼神中來。略而言之，廣即難盡。一道之中有恒河沙因果，受一螘身猶經多劫，況受餘形及餘道中，是故生死不可窮盡。汝可諦觀，捨身命時受大苦痛，受身生時復大苦痛，如是苦痛已經塵劫，已捨無數身，已受無邊苦。愚者於中猶行放逸，汝可思之勤求出離，專精策勵成無學果，證真解脫快樂安隱。能如是觀者，名為淨心。偈曰：</p>

<div class="lg regular"><div class='lg-row'>一切世人欲受樂，　遣修樂因不肯作，</div>
<div class='lg-row'>愚人得樂謂常樂，　不覺命終被減削。</div>
<div class='lg-row'>十五姿容言可愛，　四十已去自疎索，</div>
<div class='lg-row'>縱使生天八萬劫，　不免無常墮溝壑。</div>
<div class='lg-row'>凡夫暫樂忘大苦，　受大苦時復忘樂，</div>
<div class='lg-row'>所受苦樂皆空華，　本來祇是情迷錯，</div>
<div class='lg-row'>迷解悟道獲神通，　永斷生死名真樂。</div>
</div></div>
<div class='div-other'><a id='mulu16' />
<p class='h1'>誡觀八風力大智者不動法第十四</p><p>何者為八？一利，二衰，三毀，四譽，五稱，六譏，七苦，八樂。一切眾生為八所動不自安心，故名八風。何者動相？得利便悅，衰惱便憂，毀辱即瞋，譽談即喜，逢苦懷慼，遇樂生逸，稱讚情歡，譏刺抱恨。此之八法能令癡凡動搖不安，毀譽聲一，妄起二業，造三塗因，報四趣果，波浪五道，成就十纏，永處樊籠，何時解脫？然十界者緣和故生，性空故滅，體解生滅即無嫌恨，恨風不起，罪火不然，火不熾然，心得清涼，無諸熱惱，以無熱惱故，名為淨心。偈曰：</p>

<div class="lg regular"><div class='lg-row'>愚人貪美食，　憎惡腹內屎，</div>
<div class='lg-row'>見生竟愛染，　薄賤老病死。</div>
<div class='lg-row'>毀譽同響聲，　瞋喜更互起，</div>
<div class='lg-row'>取相心高下，　不識平等理。</div>
<div class='lg-row'>癡惑著音聲，　凡夫共如此，</div>
<div class='lg-row'>死生糞與食，　經文遣相比。</div>
<div class='lg-row'>耳被虛聲誑，　神仙墮崖死，</div>
<div class='lg-row'>智者解真空，　視聽不相似。</div>
</div></div>
<div class='div-other'><a id='mulu17' />
<p class='h1'>誡觀身心相苦惱過患法第十五</p><p>身相者，六道異類陰大假成，感現前果酬過去因，故名身相。身相有八萬四千種形，依正二報各各差別。一人遍受爾許種身，已經無量阿僧祇劫，今誡觀身，唯及人道。一人有九萬九千毛孔，八百種風出入其中，八萬戶虫遍身充滿，四百四病更互發動，三百六十骨節迭相依持，百一十苦無時不受，三十六種不淨膿血合成陰身，九孔漏瘡穢物流出，如上苦業始成一人，賢聖捨離如除惡病，故名觀身。心相者，一念之間九十剎那，生住異滅猶如電光，塵起識生貪境招報。經云：貪欲心有二萬一千，瞋恚心有二萬一千，愚癡心有二萬一千，等分心有二萬一千，合有八萬四千塵勞。一百八種煩惱，五百四十種受，有九十八種使。故名觀心。若入安般觀法，心所漸息，乃至九次第定，還歸一真清淨心中，此清淨心名為佛性，名真常法身、無心之心、無相之相，如是觀察，名為淨心。偈曰：</p>

<div class="lg regular"><div class='lg-row'>廢緣託淨境，　正命自養身，</div>
<div class='lg-row'>諦觀虛空心，　隨分得解脫。</div>
<div class='lg-row'>貪瞋若欲起，　觀空以止遏，</div>
<div class='lg-row'>河沙煩惱根，　定力能斷割。</div>
<div class='lg-row'>專定不修智，　小乘非大慧，</div>
<div class='lg-row'>雖復苦身行，　徒自歷年歲。</div>
<div class='lg-row'>定慧平等修，　方知佛性體，</div>
<div class='lg-row'>直至大涅槃，　何況世間諦。</div>
</div></div>
<p class='juan'>淨心誡觀法卷上</p>
</div><!-- end of div[@id='body'] -->
</body></html>