<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu12' />佛說海意菩薩所問淨印法門經卷第十二</p><p class="byline">西天譯經三藏朝散大夫<span class='corr'>試</span>鴻臚卿傳梵大師賜紫沙門臣法護等奉　詔譯</p><p>◎世尊說是攝受大乘等諸法時，會中四萬四千眾生及千天人，悉發阿耨多羅三藐三菩提心，二萬八千菩薩得無生法忍。而此三千大千世界六種震動，有大光明廣照十方，有千天人處于空中，言音互發喜躍回旋。復雨殊妙天諸寶花，鼓吹歌音奏天妙樂，而為供養。以妙偈詞而讚嘆曰：</p>

<div class="lg regular" style="margin-left:1em;"><div class='lg-row'>「如是最上大法藏，　如來今日親開示；</div>
<div class='lg-row'>久已安住大悲心，　為諸眾生明顯了。」</div>
</div><p>說此偈已，又作是言：「世尊！若人於此如來所說大法寶藏，而能受持極少分者，是人速能解脫一切地獄恐怖，次第當轉無上法輪。世尊！譬如有人去彼州城聚落不遠，見地伏藏中有無盡珍寶充滿，是人以具利益心故，見已即時詣州城中語諸人言：『汝等善來，汝若欲求諸珍寶者，我知方處，當示於汝無盡伏藏。』世尊！彼州城中有一類人，雖聞其言而不信受。有一類人信其所說，即同其人詣伏藏所，隨自力能恣取其寶，如其智量得寶而還。然彼伏藏取而無盡，亦無分別此人我與、彼人不與，此人應取、彼不應取。何以故？而是伏藏無分別故。世尊！諸佛所說大法寶藏亦復如是，佛於阿僧祇俱胝那庾多百千劫中，積集如是無上廣大妙法寶藏，既積集已，詣菩提場成正覺果，後於波羅奈國鹿野苑中轉大法輪。今日世尊又復轉此集會正法，開示無上大法寶藏。而佛世尊以無取心，於諸眾生起大悲行作利益事。諸不知者，以妙梵音普遍告諭諸天及人、阿修羅等，而表示言：『汝等來此受持無上廣大法寶，此法能盡生、老、病、死諸苦邊際，能施一切無盡妙樂。』世尊！或有一類不具於信愚癡之人，於此正法不生勝解，復不正順不能分別，故不生信。或有一類具信之者，於此正法能善分別，而生勝解復起正順，以能分別故深生淨信；是人乃能於佛如來大法寶藏，隨力堪任取其法寶。自取寶已，復令他人於彼諸乘解脫法中而生信解。或有樂住聲聞乘性，或有樂住緣覺乘性，或有樂住阿耨多羅三藐三菩提者。然佛如來無上最勝大法寶藏而無窮盡，亦無分別。</p>
<p>「又復，世尊！今此無上大法寶藏，如是廣大開發顯示，而諸眾生於此法寶總略乃至極少分中，有不能取者。是人不得寶故，於長夜中行三惡趣無有窮盡。世尊！若復有人於此無上大法寶藏，少略乃至或能受持一四句偈者，是人具足七種聖財而不貧匱，何況有能於此廣大集會正法，少略一品信奉受持，或復二、三、四、五，若十、二十，逮七十品，乃至終畢能受持者，是人所獲功德不可稱計。何以故？今此法門不離菩提心故，為諸眾生起大悲心所逼切故。是故若人能起淨心，受持、讀誦、為他說者，應知彼人得受阿耨多羅三藐三菩提記，當坐道場降伏諸魔，於大乘中得大神通。」</p>
<p>爾時，世尊讚諸天子言：「善哉，善哉！諸天子眾！汝等善說。當知善能於此正法受持、讀誦而生勝解、如理修行者，是人建立一切語言勝妙功德；是人得至一切智頂；復知是人廣為一切世間作智慧光普遍照曜，詣菩提場，不久當成阿耨多羅三藐三菩提果。何以故？由能乘御此大乘故。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「建立此最勝，　廣大諸佛乘；</div>
<div class='lg-row'>如虛空光明，　越諸世間故。</div>
<div class='lg-row'>出離三有已，　往詣菩提場；</div>
<div class='lg-row'>無彼有著心，　已離諸繫著。</div>
<div class='lg-row'>俱胝劫積集，　廣大清淨說；</div>
<div class='lg-row'>布施調止門，　令內心深固。</div>
<div class='lg-row'>由戒止諸罪，　身心得清淨；</div>
<div class='lg-row'>離諸怖畏心，　往詣菩提場。</div>
<div class='lg-row'>平等心及意，　容受諸眾生；</div>
<div class='lg-row'>超勝於餘乘，　謂諸下乘等。</div>
<div class='lg-row'>趣此大乘法，　令眾生歡喜；</div>
<div class='lg-row'>高建大法幢，　神足御如馬。</div>
<div class='lg-row'>聞精進相續，　禪定為床坐，</div>
<div class='lg-row'>忍辱力隨得，　大智慧灌頂。</div>
<div class='lg-row'>摧伏諸外眾，　破諸魔軍已；</div>
<div class='lg-row'>詣淨菩提場，　趣向大乘法。</div>
<div class='lg-row'>慈心為甲冑，　怨惡不能壞；</div>
<div class='lg-row'>行堅固大悲，　趣向深法理。</div>
<div class='lg-row'>四禪、四神足，　乘四無量行，</div>
<div class='lg-row'>調御菩提心，　不捨諸正道。</div>
<div class='lg-row'>十方無邊際，　一切眾生界；</div>
<div class='lg-row'>悉於此大乘，　乘御而修進。</div>
<div class='lg-row'>無苦亦無樂，　非減亦非增；</div>
<div class='lg-row'>最上佛乘中，　具如是神力。</div>
<div class='lg-row'>修行四念處，　及彼四正斷，</div>
<div class='lg-row'>四神足亦然，　五根、五力等；</div>
<div class='lg-row'>如佛所讚說，　具七覺支寶，</div>
<div class='lg-row'>遊行八正道，　往詣菩提場。</div>
<div class='lg-row'>寂止諸煩惱，　圓具法光明；</div>
<div class='lg-row'>破一切暗塵，　顯出於三有。</div>
<div class='lg-row'>神力普能召，　帝釋、梵王等；</div>
<div class='lg-row'>汝等各善御，　此無比大乘。</div>
<div class='lg-row'>諸波羅蜜多，　謂施、戒及忍，</div>
<div class='lg-row'>精進、禪定門，　勝慧智神力。</div>
<div class='lg-row'>及彼方便行，　所攝真實願；</div>
<div class='lg-row'>縱百千魔軍，　此悉能摧伏。</div>
<div class='lg-row'>毀戒諸眾生，　勤造諸罪業；</div>
<div class='lg-row'>高勝諸菩薩，　集多種功德。</div>
<div class='lg-row'>若所起諸心，　菩提心廣大；</div>
<div class='lg-row'>能御大乘人，　彼悉能觀察。</div>
<div class='lg-row'>所有世間典，　種種義及行；</div>
<div class='lg-row'>乃至出世間，　真實諸善法。</div>
<div class='lg-row'>有學及無學，　緣覺諸聖人；</div>
<div class='lg-row'>住於佛乘者，　悉入彼彼門。</div>
<div class='lg-row'>若種種煩惱，　及種種心行；</div>
<div class='lg-row'>諸苦惱眾生，　輪轉有為界。</div>
<div class='lg-row'>住於佛乘者，　菩薩悉能觀；</div>
<div class='lg-row'>令彼等息苦，　趣向畢竟乘。</div>
<div class='lg-row'>又諸懈怠人，　劣弱無勢力；</div>
<div class='lg-row'>而不能運心，　盡眾生苦際。</div>
<div class='lg-row'>由聞大乘已，　彼心生恐怖；</div>
<div class='lg-row'>唯求自樂因，　不作利他行。</div>
<div class='lg-row'>若明解大力，　有大智菩薩；</div>
<div class='lg-row'>精進力具圓，　眾生常利益。</div>
<div class='lg-row'>行大悲方便，　內心性清淨；</div>
<div class='lg-row'>由乘最上乘，　故彼心歡喜。</div>
<div class='lg-row'>普盡諸世間，　無邊種種行，</div>
<div class='lg-row'>上、中、下等差，　根性及意樂，</div>
<div class='lg-row'>乘此最上乘，　具大智菩薩，</div>
<div class='lg-row'>剎那能遍知，　諸眾生心行。</div>
<div class='lg-row'>身得妙相好，　莊嚴諸身分；</div>
<div class='lg-row'>語出悅美音，　一切聞皆喜。</div>
<div class='lg-row'>心意得清淨，　具禪定、神通；</div>
<div class='lg-row'>由乘最上乘，　獲廣大功德。</div>
<div class='lg-row'>此最上佛乘，　三界遍聞故；</div>
<div class='lg-row'>乃至一切佛，　聖佛眼不斷。</div>
<div class='lg-row'>增長最上眼，　謂法眼熾然；</div>
<div class='lg-row'>超越三界眾，　即諸阿羅漢。</div>
<div class='lg-row'>此乘淨微妙，　不墮穢土中；</div>
<div class='lg-row'>菩薩御此乘，　剎那見諸佛。</div>
<div class='lg-row'>十方界往已，　無疲亦無減；</div>
<div class='lg-row'>觀此無比乘，　有如是神變。</div>
<div class='lg-row'>御佛乘大士，　遍行諸世間；</div>
<div class='lg-row'>超勝及比倫，　求之俱不得。</div>
<div class='lg-row'>世間一勇猛，　菩薩大威神；</div>
<div class='lg-row'>由乘最上乘，　能怖魔軍眾。</div>
<div class='lg-row'>獲色力威勢，　及得廣大富；</div>
<div class='lg-row'>或帝釋、梵王，　輪王、護世等；</div>
<div class='lg-row'>乃至天及人，　得是三界樂；</div>
<div class='lg-row'>由乘最上乘，　妙樂悉圓具。</div>
<div class='lg-row'>菩薩心無高，　而亦復無下；</div>
<div class='lg-row'>能施諸所愛，　施已不求報。</div>
<div class='lg-row'>以歡喜慈心，　亦施於頭目；</div>
<div class='lg-row'>由乘最上乘，　迴向菩提故。</div>
<div class='lg-row'>菩薩持淨戒，　或具於梵行；</div>
<div class='lg-row'>禁戒淨光明，　煥耀踰日月。</div>
<div class='lg-row'>色相及富盛，　悉無所希求；</div>
<div class='lg-row'>由乘最上乘，　為救度眾生。</div>
<div class='lg-row'>菩薩聞惡言，　不忿亦不恚；</div>
<div class='lg-row'>正使碎其身，　亦護諸群品。</div>
<div class='lg-row'>此身即易得，　法王值極難；</div>
<div class='lg-row'>由乘最上乘，　得此忍清淨。</div>
<div class='lg-row'>菩薩於無邊，　百千劫已來；</div>
<div class='lg-row'>循環惡趣中，　流轉生死界。</div>
<div class='lg-row'>發大精進力，　為救度眾生；</div>
<div class='lg-row'>由乘最上乘，　精進力成就。</div>
<div class='lg-row'>菩薩得寂靜，　柔軟勝妙樂；</div>
<div class='lg-row'>知定功德法，　慈眼視眾生。</div>
<div class='lg-row'>是中無少分，　味著禪定樂；</div>
<div class='lg-row'>唯思念希求，　得見於諸佛。</div>
<div class='lg-row'>菩薩知諸法，　因緣所生空；</div>
<div class='lg-row'>我法及眾生，　彼皆無所得。</div>
<div class='lg-row'>諸見善清淨，　勝慧調伏心；</div>
<div class='lg-row'>由乘最上乘，　此妙慧清淨。</div>
<div class='lg-row'>所有四聖諦，　四無量、四定，</div>
<div class='lg-row'>及五種智通，　四無礙解等；</div>
<div class='lg-row'>於四攝法中，　法施為最上；</div>
<div class='lg-row'>如是功德門，　皆從佛乘出。</div>
<div class='lg-row'>所有十力等，　無邊諸佛法；</div>
<div class='lg-row'>佛人中師子，　說法若其吼。</div>
<div class='lg-row'>眉間及口中，　無見頂放光；</div>
<div class='lg-row'>由乘最上乘，　菩薩不難得。</div>
<div class='lg-row'>諸佛有三種，　最勝大神通；</div>
<div class='lg-row'>調伏於世間，　照明諸心意。</div>
<div class='lg-row'>諸佛所說法，　其果利不虛；</div>
<div class='lg-row'>由乘最上乘，　疾速皆獲得。</div>
<div class='lg-row'>佛語義相應，　無染無過失；</div>
<div class='lg-row'>緊那羅梵音，　軟美復悅意。</div>
<div class='lg-row'>普攝諸世間，　眾生言音等；</div>
<div class='lg-row'>聞佛妙音聲，　一切皆歡喜。</div>
<div class='lg-row'>菩薩非久獲，　如是佛言音；</div>
<div class='lg-row'>等空佛剎中，　一切皆表示。</div>
<div class='lg-row'>普遍悉能聞，　法義相應語；</div>
<div class='lg-row'>眾生聞皆樂，　煩惱悉蠲除。</div>
<div class='lg-row'>假使以神力，　能至虛空邊；</div>
<div class='lg-row'>十方海水中，　亦能知其量。</div>
<div class='lg-row'>無邊眾生行，　剎那心尚知；</div>
<div class='lg-row'>唯佛最上乘，　功德說無盡。」</div>
</div><p>爾時，世尊復告海意菩薩摩訶薩言：「海意！是故當知！若有菩薩欲於如是廣大正法，密作護持令法久住；自心潔白已，於他眾生及補特伽羅，所有一切上、中、下根能遍知者，應當受持如是句義。所謂門句、印句、及金剛句。得受持已，如義解了，以慧相應，最勝方便如理伺察。海意！何者名為門句？所謂諸施設門，表示一切法分別義。阿字門，表示一切法無生義；波字門，表示一切法勝義諦；那字門，表示一切法了知名、色義；捺字門，表示一切法調伏寂靜義；娑字門，表示一切法出過諸著義；多字門，表示一切法隨住真如義；迦字門，表示一切法了達業報義；又娑字門，表示一切法平等無差別義；摩字門，表示一切法大悲義；誐字門，表示一切法最極甚深難徹源底義；惹字門，表示一切法超越老死義；馱字門，表示一切法法界無分別義；設字門，表示一切法圓滿奢摩他義；佉字門，表示一切法虛空煥明義；叉字門，表示一切法普盡無生義；倪野字門，表示一切法智無著義；他字門，表示一切法善解處非處義；塞迦字門，表示一切法了知諸蘊義；姹字門，表示一切法畢竟無邊際義；身寂靜門，表示一切法無貪染義；心寂靜門，表示一切法調伏瞋、癡義；止息門，表示一切法歸趣無著義；深固門，表示一切法出離三際義；住實性門，表示一切法住法界義；無取門，表示一切法解脫相義；無執著門，表示一切法離諍論義；無雜染門，表示一切法清淨相義；法自性門，表示一切法本來明淨義；妙光明門，表示一切法煥明義；觀想門，表示一切法離散義；無攝藏門，表示一切法不和合義；菩提門，表示一切法平等一味義；涅槃門，表示一切法離諸煩惱義。海意！如是等門句，能受持者，得自心潔白已，於他眾生及補特伽羅上、中、下根，悉能了知。</p>
<p>「復次，海意！何名印句？所謂一切法解脫印所印。法本無二，二清淨故。一切法二邊無邊印所印，斷、常清淨故。一切法盡離貪印所印，盡門盡際中無盡無邊際故。一切法無高、無下印所印，平等性實際清淨故。一切法如虛空印所印，出過五眼道故。一切法住虛空印所印，法界即虛空界故。一切法無分別印所印，法界涉入故。一切法法界印所印，法無分別相故。一切法真如印所印，前後際如實故。一切法實際印所印，本來清淨故。一切法空印所印，有為同等故。一切法無相印所印，遠離差別諸所緣故。一切法無願印所印，離諸所求故。一切法無常印所印，自性無性無相故。一切法苦印所印，五蘊善積集相故。一切法無我印所印，自性無我故。一切法寂靜印所印，畢竟無動故。一切法誠諦印所印，普遍攝入勝義諦故。一切法無動印所印，種子無住故。一切法不壞印所印，畢竟決定故。一切法如如印所印，前、後際不斷故。一切法三世平等印所印，於一切處同一味故。一切法無生印所印，自性無所有故。一切法無滅印所印，自性無生故。一切法不相待印所印，離增上慢故。一切法無戲論印所印，一切尋伺無積集故。一切法明了無相印所印，無諸色相所表示故。一切法無染印所印，依止斷故。一切法無成辦印所印，對治不可得故。一切法非業報印所印，一切無造作故。一切法無為印所印，悉離生、滅諸分位故。一切法平等性印所印，諸法等虛空悉無差別故。海意！此等名為印句。是諸印句，乃是過去、未來、現在諸佛世尊菩提之印。如是印句，所有八萬四千法蘊於中出生。如是印句，普攝諸佛及諸菩薩最上智印，速疾證得無生法忍。海意！如是等印句，所有不種善根諸眾生等而不得聞；又此法門善能降伏一切魔業。海意！所有無盡總持寶篋，而能藏攝彼一切法，是法皆從印句中出。又復八萬四千三摩地門，及遍入八萬四千眾生心行，及千波羅蜜門，悉從如是印句中出，而此印句亦復隨入彼彼法門。</p>

<p class='juan'>佛說海意菩薩所問淨印法門經卷第十二</p></div>
</div><!-- end of div[@id='body'] -->
</body></html>