<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說海意菩薩所問淨印法門經卷第三</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>「復次，海意！云何是為菩薩堪任摧壓於身？謂若菩薩或遇身分欲斷壞時，菩薩應當依法觀察餘諸眾生。又若有具善巧方便菩薩，即能修行圓滿六波羅蜜。何等行相是為善巧方便菩薩圓滿六波羅蜜？所謂菩薩或遇己身欲斷壞時，若不惜其身，棄捨其身亦不愛樂，此即能修施波羅蜜。又復若遇身欲壞時，於一切眾生起大慈心而不棄捨，此即能修戒波羅蜜。又復若遇身欲壞時，菩薩為度一切眾生故，設身斷壞堪任忍受，其心不動忍力發現，此即能修忍波羅蜜。又復若遇身欲壞時，不捨一切智心，發大精進勇力攝受，於生死中起諸善根，此即能修精進波羅蜜。又復若遇身欲壞時，於其所發一切智心寶而不棄捨，當善伺察大菩提心，如是伺察內外寂靜，此即能修定波羅蜜。又復若遇身欲壞時，菩薩應當伺察其身，猶如草、木、土、石等類，悟了己身不實如幻；如實義者，諸行無常，諸行是苦，諸法無我，涅槃寂靜。若能如是諦察其身，此即能修慧波羅蜜。如是行相，是為菩薩修行圓滿六波羅蜜，乃得不退轉於大乘之法，此等名為菩薩堪任摧壓於身。</p>
<p>「復次，海意！云何是為菩薩堪任摧壓於語？謂若菩薩，或有人來若虛、若實惡言、譏毀、瞋恚、罵辱。菩薩爾時堪任容受，不起瞋恚斷彼怨縛。又若有具善巧方便菩薩，或遇他來惡言譏毀罵辱之時，菩薩聞已，應當修行圓滿六波羅蜜。何等行相是為善巧方便菩薩圓滿六波羅蜜？所謂菩薩，或遇他來惡言、譏毀、罵辱之時，菩薩聞已即作是念：『此人先世造慳吝因，由如是故慳吝垢染，今所發現亦復不曾親近善友，是故此人不捨於瞋。我今為說斷瞋之法。何以故？我能信解施捨法故，不慳吝故，亦曾親近諸善知識，是故我今護其惡語捨離瞋恚。』此即能修施波羅蜜。又復他來譏毀罵辱，菩薩爾時即作是念：『此人破戒惡業發現，故來瞋恚、罵辱於我。我今修集清淨禁戒，故我於彼不生瞋恚。我復守護菩提心故，念業報故。』此即能修戒波羅蜜。又復他來譏毀罵辱，菩薩爾時即作是念：『此人麁猛過失多所瞋恚，故來譏毀、罵辱於我。我今具其忍辱之力廣修慈行，故我於彼不生瞋恚。』此即能修忍波羅蜜。又復他來譏毀罵辱，菩薩爾時即作是念：『此人懈怠遠離善法，故來於我瞋恚、罵辱。今我發起廣大精進，勤行修習植諸善本曾無厭足，我願此人先得坐於菩提道場，我乃最後取證阿耨多羅三藐三菩提果。』若被如是精進鎧者，此即能修精進波羅蜜。又復他來譏毀罵辱，菩薩爾時即作是念：『此人失念復不正知，而亦不能止息煩惱，故來於我瞋恚、罵辱。今我止息煩惱，正念正知專注一境，復不忘失大菩提心。我今應為此等眾生不調伏者、不寂靜者、不護諸根者、不止息者，作利益故被大乘鎧。』若能如是安定心者，此即能修定波羅蜜。又復他來譏毀、罵辱，菩薩爾時即作是念：『此人執著我相情見有所得境，故來於我譏毀、罵辱。今我依法，於已起瞋若未起瞋，二種之中如實伺察，瞋者、瞋法皆不可得。如理推求，若自若他而悉遠離，有所得見故能堪任。』此即能修慧波羅蜜。海意！如是行相是為善巧方便菩薩修行圓滿六波羅蜜，乃得不退轉於大乘之法，此等名為菩薩堪任摧壓於語。</p>
<p>「復次，海意！云何是為菩薩堪任摧壓於心？謂若菩薩，遇諸魔來相嬈壞時，菩薩應當堅固不動大菩提心。又復一切邪異之語，以有所得、有所著相來相嬈時，亦應如實安住內心，於一切智心勿當忘失。何以故？彼魔有大威力，乃至最後變佛形像來現汝前，作如是言：『汝於大乘法中何有力能？汝宜棄捨如是重擔，止息所行勤苦精進。菩提難得，佛法難得，於生死中徒歷多苦。今汝大士，若欲息其苦者，宜速取證聲聞涅槃。』若諸菩薩，或遇魔來，以如是相固嬈壞時，當被如先堅固之鎧不應棄捨，亦當內心無動無壞。若如是者，即於無等等心不能減沒。菩薩爾時乃作是念：『我當決定詣菩提場，我當決定以大智力摧魔軍已，然後取證阿耨多羅三藐三菩提果。我當決定轉妙法輪，我當決定普於三千大千世界說廣大法，我當邀以一切眾生普與法施悉令滿足。一切諸佛以他心智照明於我，一切賢聖證知我此大菩提心，實能堪任諸所摧壓。我不虛誑一切諸佛、一切賢聖、一切眾生，乃至亦不自為虛誑。』海意！若諸菩薩如是修者，即能堪任摧壓於心，乃得不退轉於大乘之法。此等行相，是為菩薩於其所發一切智心寶堪任摧壓。若於忍辱波羅蜜被堅固鎧，即於精進波羅蜜而不懈退。若復此二波羅蜜中能圓滿者，是即菩薩摩訶薩於一切智心寶，堪任摧壓。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「大菩提道心不壞，　亦復不壞大悲心；</div>
<div class='lg-row'>於三寶中善護持，　積集佛法亦無失。</div>
<div class='lg-row'>三十二相、八十好，　十力莊嚴妙相身；</div>
<div class='lg-row'>多種修作福智圓，　堪任摧壓故無退。</div>
<div class='lg-row'>佛土功德無邊量，　<span class='corr'>我</span>願力故悉嚴淨；</div>
<div class='lg-row'>法寶無上最勝門，　我願堅固常守護。</div>
<div class='lg-row'>多百眾生無邊際，　我願普令得度脫；</div>
<div class='lg-row'>內心不壞利樂因，　是故堪任於摧壓。</div>
<div class='lg-row'>所有十方世界中，　乃至無邊眾生界；</div>
<div class='lg-row'>普盡一切諸眾生，　各執器仗來逼惱。</div>
<div class='lg-row'>作大恐怖生瞋恚，　如是期剋而打擲；</div>
<div class='lg-row'>菩薩為修功德因，　起勇勝心能堪忍。</div>
<div class='lg-row'>經歷無邊多百劫，　從本生死先際來；</div>
<div class='lg-row'>眾生惡言罵辱時，　彼菩薩心無惱害。</div>
<div class='lg-row'>為大智故能堪忍，　不生忿怒不生瞋；</div>
<div class='lg-row'>如是摧壓隨了知，　故能忍受得清淨。</div>
<div class='lg-row'>又復普盡諸眾生，　各執器仗來加害；</div>
<div class='lg-row'>於我身分悉支離，　乃至叚叚而破<span class='corr'>析</span>。</div>
<div class='lg-row'>菩薩爾時心無動，　不生少分瞋恚心；</div>
<div class='lg-row'>大菩提意堅固持，　堪任摧壓此清淨。</div>
<div class='lg-row'>菩薩若行、若復住，　坐、臥威儀他所隨；</div>
<div class='lg-row'>於中伺求或有人，　大菩提心不捨者。</div>
<div class='lg-row'>或行布施等諸行，　或復發起餘善心；</div>
<div class='lg-row'>即當斷割彼人身，　節節支解而離散。</div>
<div class='lg-row'>菩薩設遇此苦時，　亦於此人心生喜；</div>
<div class='lg-row'>思念無邊百劫來，　遍歷諸趣靡不作。</div>
<div class='lg-row'>地獄、鬼、畜三塗界，　乃至今得生人中；</div>
<div class='lg-row'>身雖破壞果利無，　為求佛智身棄捨。</div>
<div class='lg-row'>今我雖得於人身，　無數眾苦常逼迫；</div>
<div class='lg-row'>若比阿鼻地獄中，　此苦百分不及一。</div>
<div class='lg-row'>我寧處彼地獄中，　忍受其苦經百劫；</div>
<div class='lg-row'>佛及正法與眾生，　此三我終不棄捨。</div>
<div class='lg-row'>我觀此身無常法，　剎那謝滅猶如幻；</div>
<div class='lg-row'>四界虛假共合成，　佛說此四如蛇毒。</div>
<div class='lg-row'>我若棄捨於此身，　速離身中諸毒害；</div>
<div class='lg-row'>彼煩惱毒欲消除，　自他成佛自然智。</div>
<div class='lg-row'>今我此身處世間，　多怖畏事生恐怖；</div>
<div class='lg-row'>為求身諸安樂緣，　因諸所欲飲食等。</div>
<div class='lg-row'>我若棄捨於此身，　止息諸緣離諸怖；</div>
<div class='lg-row'>若能解入此思惟，　即能堪任諸摧壓。</div>
<div class='lg-row'>世間眾生多百千，　不善法中常營助；</div>
<div class='lg-row'>少人能於善法中，　隨應勤力而營助。</div>
<div class='lg-row'>故我於諸不善法，　是中不復助其力；</div>
<div class='lg-row'>我當助修忍辱門，　忍辱之言佛所說。</div>
<div class='lg-row'>所有十方一切佛，　一一皆為證明我；</div>
<div class='lg-row'>如我所起決定心，　於佛乘中永不壞。</div>
<div class='lg-row'>彼大威力諸賢聖，　亦悉證我堪忍心；</div>
<div class='lg-row'>我所堪任摧壓因，　是中不作諸過失。</div>
<div class='lg-row'>如佛所說身、語、意，　此三摧壓有多種；</div>
<div class='lg-row'>彼彼勇猛悉堪任，　如先所說皆不壞。</div>
<div class='lg-row'>是身具有多種苦，　彼一一苦無邊際；</div>
<div class='lg-row'>於如是苦若堪任，　此身摧壓而清淨。</div>
<div class='lg-row'>若身遭苦而離散，　節節支解斷壞時；</div>
<div class='lg-row'>六波羅蜜若圓成，　彼善方便大智德。</div>
<div class='lg-row'>所謂布施及持戒，　忍辱、精進與禪定；</div>
<div class='lg-row'>最勝慧等若同修，　須臾攝受皆圓滿。</div>
<div class='lg-row'>或時若能棄捨身，　亦復不愛而不惜；</div>
<div class='lg-row'>爾時應當如是修，　圓滿布施波羅蜜。</div>
<div class='lg-row'>若於眾生廣行慈，　即不破毀淨戒行；</div>
<div class='lg-row'>現證菩提攝受因，　圓滿淨戒波羅蜜。</div>
<div class='lg-row'>其身設欲斷壞時，　應當堅固忍辱力；</div>
<div class='lg-row'>由斯忍力若勤行，　圓滿忍辱波羅蜜。</div>
<div class='lg-row'>精進重擔荷無倦，　內心亦復不生厭；</div>
<div class='lg-row'>身雖破壞力堅持，　圓滿精進波羅蜜。</div>
<div class='lg-row'>其身設欲斷壞時，　不念棄捨菩提心；</div>
<div class='lg-row'>於諸煩惱塵暗中，　勤力為令皆消滅。</div>
<div class='lg-row'>為修禪定解脫力，　寧當破壞於己身；</div>
<div class='lg-row'>普令眾生得離塵，　圓滿禪定波羅蜜。</div>
<div class='lg-row'>我觀此身實無我，　是身如幻復如電；</div>
<div class='lg-row'>作者受者二俱無，　是中實無有少法。</div>
<div class='lg-row'>於身艱苦纏縛中，　善為眾生作度脫；</div>
<div class='lg-row'>到勝彼岸自他圓，　圓滿勝慧波羅蜜。</div>
<div class='lg-row'>若能於此深固法，　方便思惟常善修；</div>
<div class='lg-row'>彼能堪任摧壓身，　是中不起諸過失。</div>
<div class='lg-row'>菩薩若時聞惡言，　不善譏毀而輕謗；</div>
<div class='lg-row'>聞已不生瞋恚心，　能起慈心善調伏。</div>
<div class='lg-row'>棄捨瞋恚諸過失，　清淨布施波羅蜜；</div>
<div class='lg-row'>慈心廣大普運行，　清淨持戒波羅蜜；</div>
<div class='lg-row'>忍力發現彼對治，　清淨忍辱波羅蜜；</div>
<div class='lg-row'>數起精進佛智求，　清淨精進波羅蜜；</div>
<div class='lg-row'>於諸境中定其心，　清淨禪定波羅蜜；</div>
<div class='lg-row'>了不可得諸音聲，　清淨勝慧波羅蜜。</div>
<div class='lg-row'>菩薩聞諸惡言已，　應當思惟於深法；</div>
<div class='lg-row'>堪任摧壓於語言，　是故不著諸過失。</div>
<div class='lg-row'>假使百千諸魔眾，　邪異外見悉從來；</div>
<div class='lg-row'>勸令棄捨方便修，　菩提分位言難得。</div>
<div class='lg-row'>菩薩爾時心不動，　勢力增進轉精修；</div>
<div class='lg-row'>是故堪任摧壓心，　多種摧壓皆無壞。</div>
<div class='lg-row'>忍辱、精進此二行，　善修安住如山王；</div>
<div class='lg-row'>諸所摧壓悉堪任，　諸眾生同一勇猛。</div>
<div class='lg-row'>磨治心寶摧壓者，　如來十力悉能知；</div>
<div class='lg-row'>得見現證菩提尊，　亦復得受成佛記。</div>
</div><p>「復次，海意！云何是為菩薩於其所發一切智心寶穿亦不壞？謂若菩薩於彼一切智心，無所領納、無所依著，亦無所住、不出不入，無戲論、無分別，壞諸分別無所安立，當以正智於甚深法如實伺察。何等是為彼甚深法？所謂隨順緣生之法。如實覺了，無因所緣不斷、不常，遠離邊見，自性無我、我無自性，故一切法亦無自性。諸法本來生無所生，解了於空，信順無相、無願、無求，於真實慧無所造作。畢竟無常，色如聚沫，受如浮泡，想如陽焰，行如芭蕉，識如幻法，諸界無所動，諸入互相生，心無所住亦無作意，於增上所作非增上所作，於平等法如實覺了，無種種行相等同一味，而悉同住一乘之道。修道行智依於勝義，以智了知於義無著。彼一切聲悟入非聲，智知一切聲，前後際斷故。文義二種智入無二，現證諸法不可說義，無我義是苦智，畢竟義是集智，不和合義是滅智，有為無為平等悟入是道智。離前後際是身念處，生滅無住是受念處，觀無所緣是心念處，法界非界性平等平等義是法念處。心自在義是四正斷，離諸障礙是四神足。出生義是信根，無念是精進根，無作意是念根，超越戲論是定根，無他信是慧根。所緣無障礙是信力，通達諸力是精進力，心止息住是念力，無所動轉是定力，於念隨念是慧力。於一切法平等相應是念覺分，不出不入是擇法覺分，無我所是精進覺分，身心善住是喜覺分，平等覺悟是輕安覺分，離二法是定覺分，遠離諸見是捨覺分。一切分別無分別中離諸遍計是正見，一切音聲平等悟入是正思惟，離身心法是正語，一切所作悉得輕安名為正業，無高無下是正命，若善不善隨施設已平等而住是正勤，於心所緣平等悟入是正念，寂靜安住妙奢摩他是正定。於見非見而悉清淨無所生義是無常義，本來不生義是苦義，無所行義是無我義，止息義是寂滅義。善調伏心是布施義，住清涼性是持戒義，隨知盡法是忍辱義，於一切法能善決擇是精進義，止息內心是禪定義，如實了知諸法無相是勝慧義。一切眾生本來清淨是慈義，與虛空等是悲義，喜無所得是喜義，一切發行皆悉究竟是捨義。一切諸法先際已來三輪清淨是空義，後際清淨是離義，現在清淨是無我義。</p>
<p>「海意！若諸菩薩，於如是等諸甚深法，無起、無滅，離諸文字與虛空等，於順於違智入平等。若能如是思惟觀察如實所行，而彼菩薩即能於其所發一切智心寶穿亦不壞。雖復如是穿彼一切智心而無發悟，即於諸法自在理中乃能現證。海意！譬如日月各處自宮，於四大洲周遍普照，而彼日月天子都無發悟，亦不作是念我能往諸方處，或復不往而為照曜，但由一切眾生福果報力照明如是。海意！彼具善決擇智菩薩，亦復如是。雖於無量諸佛剎中廣為眾生作大利益，而彼菩薩都無發悟，未甞數起諸作意想，然彼所作隨應發現。</p>
<p>「復次，海意！若具決擇智菩薩，應於定波羅蜜及慧波羅蜜中，如理伺察。何以故？住等引心菩薩不修觀法，修觀行菩薩不住等引心。若復修觀行者彼即有慧，由有慧故能善觀察。何所觀察？所謂觀於諸法實相。云何是為諸法實相？若於諸相而無所行，此即是為諸法實相。何等是諸法相？謂有所表即諸法相。如是表中如實之相，此亦說名諸法實相。若復如是一切了知，即能悟達無相無無相。何者是相？何者是無相？相即是生，無相是滅，若無相、無無相，即無生亦無滅。若法無生亦無滅者，即諸法性本來常住、法界無壞、真如無動、實際不變。如是法性，此即說名如實解了緣生之法。覺悟諸法真實之相，現證實際無二真理，如是乃以現量智知。海意！此即名為具決擇智菩薩摩訶薩。」</p>
<p>當佛世尊宣說如是容受磨治堪任摧壓穿亦不壞法時，此會中有十那庾多天人，悉發阿耨多羅三藐三菩提心，萬六千菩薩皆得無生法忍。◎</p>

<p class='juan'>佛說海意菩薩所問淨印法門經卷第三</p></div>
</div><!-- end of div[@id='body'] -->
</body></html>