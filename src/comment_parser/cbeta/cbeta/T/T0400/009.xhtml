<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu9' />佛說海意菩薩所問淨印法門經卷第九</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「諸佛正法能護持，　當得種種善稱讚；</div>
<div class='lg-row'>彼稱讚法我略宣，　如大海中水一渧。</div>
<div class='lg-row'>知諸佛恩能報者，　諸佛付託持法藏；</div>
<div class='lg-row'>諸佛正法能護持，　是即普供十方佛。</div>
<div class='lg-row'>佛眼照明觀佛剎，　妙寶供養諸世尊；</div>
<div class='lg-row'>諸佛正法護持時，　比前福蘊此最勝。</div>
<div class='lg-row'>雖以世財供養佛，　不能解脫世間行；</div>
<div class='lg-row'>出世勝法若求時，　智者出離世間法。</div>
<div class='lg-row'>諸佛正法護持者，　即得諸佛所攝受；</div>
<div class='lg-row'>諸天、龍等亦攝持，　福攝、智攝皆獲得。</div>
<div class='lg-row'>諸佛正法護持者，　得念、慧、行悉具足；</div>
<div class='lg-row'>廣大勝慧普遍知，　智者拔除煩惱種。</div>
<div class='lg-row'>諸佛正法護持者，　非彼諸魔伺得便；</div>
<div class='lg-row'>惡作疑惑悉蠲除，　彼無諸障亦無縛。</div>
<div class='lg-row'>諸佛正法護持者，　所生剎土不空過；</div>
<div class='lg-row'>一切生中見佛身，　見已即得心清淨。</div>
<div class='lg-row'>諸佛正法護持者，　獲得宿命大智法；</div>
<div class='lg-row'>出家善利數能成，　所修真實清淨行。</div>
<div class='lg-row'>諸佛正法護持者，　戒聞勝生諸梵行；</div>
<div class='lg-row'>得五智通妙輕安，　禪定解脫悉無礙。</div>
<div class='lg-row'>諸佛正法護持者，　趣入甚深諸法中；</div>
<div class='lg-row'>佛境界空無所疑，　信解眾生無我法。</div>
<div class='lg-row'>諸佛正法護持者，　獲無礙解捷利慧；</div>
<div class='lg-row'>得無礙言無畏門，　破諸眾生疑惑網。</div>
<div class='lg-row'>諸佛正法護持者，　得大總持勝善利；</div>
<div class='lg-row'>不能聽受百劫中，　由具辯才悉無礙。</div>
<div class='lg-row'>諸佛正法護持者，　得諸智者常稱讚；</div>
<div class='lg-row'>天、阿修羅等悅心，　諸佛讚護如佛子。</div>
<div class='lg-row'>諸佛正法護持者，　帝釋梵王得非難；</div>
<div class='lg-row'>及彼人中轉輪王，　乃至菩提勝妙樂。</div>
<div class='lg-row'>諸佛正法護持者，　具三十二殊妙相；</div>
<div class='lg-row'>大智圓成無壞身，　一切觀者無厭足。</div>
<div class='lg-row'>諸佛正法護持者，　得善知識亦非難；</div>
<div class='lg-row'>彼為宣明法印門，　聽受無盡正法藏。</div>
<div class='lg-row'>諸佛正法護持者，　身、語、心業皆清淨；</div>
<div class='lg-row'>戒、定、慧淨亦復然，　得解脫智善清淨。</div>
<div class='lg-row'>諸佛正法護持者，　常不捨離菩提心；</div>
<div class='lg-row'>波羅蜜行不棄捐，　而能普攝多善法。</div>
<div class='lg-row'>諸佛正法護持者，　若廣稱讚彼功德；</div>
<div class='lg-row'>正使住壽一劫中，　亦不能說其邊際。」</div>
</div><p>爾時，會中有一菩薩，名功德光王，從座而起，前白佛言：「世尊！如佛向者作如是言：『我於不可說法中而成正覺。』世尊！若法不可說，何故今言護持正法？」</p>
<p>佛言：「如是，如是！善男子！如汝所言，我於不可說法中而成正覺。然善男子！不可說者，謂以世俗文字、語言，於無為法中而不可說。若以文字、語言詮總持門，施設建立顯明開示，乃有所說；此即是為護持正法。又善男子！有說法師，於如是等甚深經中，廣大受持、為他演說、如理修行者，若人能於此法師所恭敬、尊重、承事，種種供養密為護持，飲食、衣服、坐臥之具、病緣醫藥善作供施，能護善法善護語言，於非語言而為藏覆，此即是為護持正法。又善男子！若有人能解了於空，信順無相、無願、無求，於無加行中真實安止，此即是為護持正法。又善男子！若有人能於自所說無諍勝語，及他所說非法語言，是二同於法中所攝，此即是為護持正法。又善男子！若人能以無障礙心，相續普攝一切眾生，入解脫慧中，不以世間財利之心為他法施，此即是為護持正法。又善男子！若有人能棄捨身命，於如是等甚深經典密為作護，居寂靜處依法修行，此即是為護持正法。又善男子！若有人能為聽法因緣，或為說法因緣，乃至行於一步，或一出、入息間能專注者，此即是為護持正法。又善男子！若了一切法無所護、無所取，此即是為護持正法。</p>
<p>「復次，功德光王！如是等緣汝應當知！善男子！我念過去阿僧祇劫復過阿僧祇劫數之前，彼時有佛出現世間，名大智力聲如來、應供、正等正覺、明行足、善逝、世間解、無上士、調御丈夫、天人師、佛、世尊，世界名淨光，劫名喜上。善男子！彼淨光世界琉璃所成，廣博清淨光照十方。彼有清淨諸大菩薩摩訶薩眾，依止遊戲大神通力，從甚深法之所出生。彼菩薩眾諸所受用，皆如化樂天子，悉以天子之狀，於彼佛所聽受說法，無復在家、出家種種形相。</p>
<p>「時彼大智力聲如來，常為彼會諸菩薩眾，廣大宣說護持正法，作如是言：『汝等善男子，應當勤行不惜身命護持正法。』時彼會中有一菩薩摩訶薩，名曰法語，白彼世尊大智力聲如來言：『世尊！云何是諸菩薩能護正法？又復云何是所護法？』彼佛告言：『善男子！若於色心境界之中，善護諸障專注一境，調伏止息住寂靜法，此即是為護持正法。何以故？眼根、色境、眼識此三非法、非非法故。耳根、聲境、耳識，鼻根、香境、鼻識，舌根、味境、舌識，身根、觸境、身識，意根、法境、意識，非法、非非法故。若能了知眼色空已，即眼及色無所分別，眼識無住，此即正法。菩薩若於如實智中，善令他得如是法者，此即是為護持正法。如是耳聲、鼻香、舌味、身觸、意法，了知空已，即意及法無所分別，意識無住，此即正法。菩薩若於如實智中，善令他得如是法者，此即是為護持正法。又善男子！若有法於諸法中而可轉者，彼法即無所護、無所取。如是解者，此即是為護持正法。又復於諸見中，依止邪見者，彼見即無所護、無所取。如是解者，此即是為護持正法。又復以其無智癡障故，心不清白。若彼無智癡障中，無所護、無所取，如是解者，此即是為護持正法。又善男子！若法有集、有散即非法、非律，若無集、無散即是法、是律。何等法集、散？謂有為道諸法集、散。若非法、非律，何無集、無散？是故當知！若無取即無生，由無生即無集亦無散。以無集、無散故，即是法、是律。何者是法、是律？謂自性不生，諸煩惱等不令生起，此即名為是法、是律。若是法、是律故，即不生、不滅者即是無盡。此無盡者，即是無生法律，如是無生法乃無所護。此無所護，是即真實護持正法。』</p>
<p>「復次，功德光王！彼大智力聲如來說是法時，彼眾會中三萬二千菩薩，得無生法忍。法語菩薩於彼佛所，得聞法已心意快然，踊躍歡喜前白佛言：『稀有世尊，善說如是護持正法甚深法門。世尊！如我解佛所說義，如我所得，即一切法無法，若無法即有法。何以故？世尊！若一切法有所取著即無法，若無所取著即有法。以法與非法二想，於一切法中，無法非法二想可知。世尊！一切法與非法，若於勝義諦中，即無法可得，亦無非法可得。由無法想亦無非法想故，即無法可數。以無法可數故，即住實際，若住實際即是無際。何以故？虛空際即是諸法實際，以其虛空無所從來，是故無際。如虛空無所從來故無際，諸法亦然，無所從來故亦無際，乃說諸法即虛空際。世尊！若有菩薩，得聞如是實際法已，如實解者，彼即了達諸法無有二相。世尊！我不見有少法可得，若法無所有，是故我說護持正法。又復，世尊！我說此法時，契順如來所說語不？是法語不？法隨法說我為正說不？』佛言：『善男子！如汝所說，真實契順如來之語，是實法語，法隨法說是為正說。』</p>
<p>「復次，功德光王！彼法語菩薩說是法時，彼天子眾中，有十千天子得柔順法忍。功德光王！汝勿生疑念，彼時法語菩薩者豈異人乎？即汝功德光王是。汝今於此大眾會前，勸請於我，是故我今以彼阿僧祇俱胝劫中，積集阿耨多羅三藐三菩提法付囑於汝，汝當受持，廣為他說宣演流布。」</p>
<p>爾時，世尊說是法已，而此會中有六十俱胝大菩薩眾，悉住佛前，異口同音咸作是言：「世尊！我等願為護持如來菩提正法，廣演流布。」</p>
<p>佛告諸菩薩言：「諸善男子！汝等修行住何法<span class='corr'>已</span>，乃於如來阿僧祇俱胝劫，積集菩提之法而為護持？」</p>
<p>爾時，會中有菩薩，名山自在王，前白佛言：「世尊！若護惜身命，斯即不能護持正法；我不惜身命故，如是乃能護持正法。」</p>
<p>吉祥峯王菩薩言：「世尊！若於利養有所希求，斯即不能護持正法；我於名聞利養等事而悉棄捨，非聖所許亦悉遠離，如是乃能護持正法。」</p>
<p>大幢菩薩言：「世尊！若法非法有其二想，斯即不能護持正法；若離二想得法平等，如是乃能護持正法。」</p>
<p>勝密菩薩言：「若煩惱病之所逼迫，斯即不能護持正法；我得諸聖智慧之力，勝伏煩惱，如是乃能護持正法。」</p>
<p>持炬菩薩言：「世尊！若處癡暗境界之中，斯即不能護持正法；我得無礙智光離諸癡暗，如是乃能護持正法。」</p>
<p>電天菩薩言：「世尊！法中若起比量智者，斯即不能護持正法；我已證得現量之智，於諸法中不起他信，如是乃能護持正法。」</p>
<p>普密菩薩言：「世尊！若世俗根性及散亂心，斯即不能護持正法；我於諸根諸門諸處，善調深密，如是乃能護持正法。」</p>
<p>淨光菩薩言：「世尊！若眾生法有種種性及種種想，斯即不能護持正法；我於一切眾生起平等心，及一切法亦得平等，如是乃能護持正法。」</p>
<p>最勝步菩薩言：「世尊！若起散亂非等引心，斯即不能護持正法；我住等引不散亂心，如是乃能護持正法。」</p>
<p>導師菩薩言：「世尊！若不了知正道之法，修行邪道，斯即不能護持正法；我已了知正道智法，邪道眾生置如實道，如是乃能護持正法。」</p>
<p>善慧菩薩言：「世尊！若猶豫心起於分別，斯即不能護持正法；我今已離猶豫之心，斷諸分別，復令一切眾生得除疑惑之病，如是乃能護持正法。」</p>
<p>遍照菩薩言：「世尊！若住非法壞修行道，斯即不能護持正法；我住正法真實修行，復置一切眾生皆住如實道中，如是乃能護持正法。」</p>
<p>明觀菩薩言：「世尊！若具染慧離法光明，斯即不能護持正法；我得決定慧圓善巧智具法光明，如是乃能護持正法。」</p>
<p>無礙慧菩薩言：「世尊！若有礙心不能隨護眾生之慧，斯即不能護持正法；我以無障礙心隨護眾生令住勝慧，如是乃能護持正法。」</p>
<p>行淨慧菩薩言：「世尊！若不善解諸眾生根，又不能知諸眾生行，斯即不能護持正法；我於一切眾生根行智解入已，如是乃能護持正法。」</p>
<p>莊嚴王菩薩言：「世尊！於法若有分別之想，依止我人及依止法，斯即不能護持正法；我於一切分別非分別，悉離遍計，三輪清淨，無我、無人、無法依止，亦無造作，如是乃能護持正法。」</p>
<p>師子幢菩薩言：「世尊！世間眾生聞一切法無生無起，咸皆驚怖，斯即不能護持正法；我已了知一切法無生無起，無復驚怖，不見有法若近、若遠，如實住已，如是乃能護持正法。」</p>
<p>慈氏菩薩言：「世尊！若於菩提起懸遠想，斯即不能護持正法；若有菩薩作是思惟：『我雖得阿耨多羅三藐三菩提，而不見菩提，若身、若心有所和合、非不和合。』彼菩薩者如是乃能護持正法。」</p>
<p>功德光王菩薩言：「世尊！若住非功德離真實功德，不求如來勝功德者，斯即不能護持正法；我已遠離諸非功德，安住菩薩真實功德，勤求如來最勝功德，如是乃能護持正法。」</p>
<p>妙吉祥菩薩言：「世尊！如世狂亂之人作如是言：『我能護持如來正法。』此非誠信。所以者何？如佛世尊坐道場時，無法可得亦無所證。是中云何有法可護？世尊！我於一切法都無所護，離諸執著，而以大悲持諸法性，然於諸法無所成辦，非不成辦。」</p>
<p>爾時，世尊讚妙吉祥童真菩薩言：「善哉，善哉！妙吉祥！如是如是，如汝所說，我坐道場時無少法可得，無所得時乃作是言處于道場。」</p>
<p>妙吉祥白佛言：「世尊！為於何時坐道場邪？若有所坐，即於菩提而有所得。斯乃有二，對礙有別、菩提有別。世尊謂以佛及菩提無二對礙故。」</p>
<p>佛言：「妙吉祥！菩提場自性我了達已，是故我乃坐菩提場。以我自性即是菩提場自性，而菩提自性即一切眾生自性，彼一切眾生自性即一切法自性。妙吉祥！同一自性等一味故。我於菩提場成正覺時，觀菩提場，無有少法而不解脫。謂以菩提平等故，現證諸法而亦平等。然平等法中不墮諸數，數與非數皆悉離故。彼平等法，是故如來說名無為。妙吉祥！如來得是無為，超越一切有為之法。」</p>
<p>如來說是法時，妙吉祥菩薩深生信解，及一切眾會信解如來解脫之法。由信解故，普遍皆於平等法中無所違越。</p>
<p>爾時，無量功德寶無垢殊妙莊嚴世界，先同海意菩薩來此娑婆世界諸大菩薩摩訶薩眾，聞是法已，心意快然踊躍歡喜，咸皆忻樂俱發是言：「我等來此佛剎快得善利。見佛世尊，又見妙吉祥童真大士，得聞說此甚深正法，見佛出世，見此正法現住世間轉大法輪。世尊！若此正法所在之處廣流布者，彼諸眾生得大善利。又若有人於佛在世或涅槃後，而能聽受如是正法，聞已信解，受持、讀誦、廣為他說，當知是人得大利益。」</p>
<p>佛言：「諸善男子！如汝所知，菩薩善得幾種大利？」</p>
<p>彼菩薩白佛言：「世尊！菩薩善得十種大利，此即不思議善利所轉。何等為十？所謂：一者、值佛出世而能親近得此大利；二者、得見佛已深心清淨；三者、起清淨心聽受正法；四者、聞正法已離諸疑惑；五者、離疑惑已於中出家；六者、既出家已淨命自資；七者、淨命資故能善說法；八者、善說法已發菩提心；九者、由不忘失菩提心故，而能聽受菩薩藏法；十者、聞菩薩藏甚深法已，依法修行得此大利。世尊！如是等法，是為菩薩十種大利。此即不思議善利所轉，若諸菩薩如是住者，此即說名善得大利。」</p>
<p>時佛讚言：「善哉，善哉！汝諸大士！善說菩薩所得大利。」</p>
<p>說是法時，會中有三萬六千人，發阿耨多羅三藐三菩提心。◎</p>

<p class='juan'>佛說海意菩薩所問淨印法門經卷第九</p></div>
</div><!-- end of div[@id='body'] -->
</body></html>