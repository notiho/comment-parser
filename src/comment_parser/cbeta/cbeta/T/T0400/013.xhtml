<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu13' />佛說海意菩薩所問淨印法門經卷第十三</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>「復次，海意！云何是金剛句？謂即自身是金剛句，自性無分別故。海意！此金剛句於諸見中決擇而轉。無明是金剛句，入諸明故。此金剛句於所緣事中遍知而轉。五無間際是金剛句，無加行平等故。此金剛句於諸加行遍知而轉。貪際是金剛句，離貪際平等故。此金剛句於貪離貪平等而轉。瞋際是金剛句，慈際平等故。此金剛句破諸瞋恚。癡際是金剛句，慧光明平等故。此金剛句開顯明慧。一切眾生一眾生是金剛句，遍入眾生平等故。此金剛句而隨覺了眾生自性。一切眾生心一眾生心是金剛句，入無心故。此金剛句而隨了知心之自性本來明澈。一切佛一佛是金剛句，遍入真如平等故。此金剛句而隨覺了平等性智。一切剎土一剎土是金剛句，遍入無盡剎土故。此金剛句隨知虛空平等。一切法一法是金剛句，入一切法性平等故。此金剛句而隨了知無二法門。一切法佛法是金剛句，於一切處智隨入解故。此金剛句而隨覺了金剛喻定。諸魔事業諸佛事業是金剛句，入諸魔業隨警悟故。此金剛句出過一切魔之事業。一切語言如來語言是金剛句，遍入一切音聲隨解了故。此金剛句而隨了知不可說法。一切法無生是金剛句，入無滅故。此金剛句超越生、老、病、死之道。一切法無起是金剛句，入無止息故。此金剛句而能隨轉諸法寂滅。</p>
<p>「海意！此如是等諸金剛句，是不破壞句，是精妙句，是平等句，是聖諦句，是堅固句，是無種種句，是愛樂句，是不斷句，是寂靜遍寂近寂之句，是無作用句，是不和合句，是入無趣之趣句，是無行句，是真性句，是如實句，是不背佛句，是不謗法句，是不破僧句，是如所說句，是三輪清淨句，是勇猛句，是梵行句，是空寂句，是虛空句，是覺支句，是無相句，是無願句，是法相句，是心意識無住句，是摧伏諸魔外道句，是清淨無垢明澈句，是觀照菩提句，是慧光明句，是無法顯示句，是畢竟不生不滅句，是自境界清淨句，是入佛境界句，是無思惟分別遍計句，是法界無差別句，是入無句之句句。海意！如是等金剛勝妙諸句，若有菩薩隨能領受決擇其義者，我說是人決定當坐菩提道場，作師子吼。」</p>
<p>當佛世尊說是門句、印句、金剛句時，此會中有八千菩薩獲得入一切法門印陀羅尼，及得遍入一切眾生意樂三摩地。</p>
<p>爾時，十方世界所來集會一切菩薩摩訶薩眾聞是法已，踊躍歡喜，心意快然，各以神力，隨自所來諸佛剎土，彼彼剎中各各所有花鬘塗香，及抹香等而悉集來。於此會中廣雨眾妙花鬘香等，普用持奉供養世尊釋迦牟尼如來及此正法，願此正法久住世間。是諸菩薩作供養已，同發妙音，讚歎世尊，說伽陀曰：</p>

<div class="lg regular" style="margin-left:1em;"><div class='lg-row'>「無相顯示於色相，　一相離相大聖尊；</div>
<div class='lg-row'>諸相平等相無相，　稽首安住真實相。</div>
<div class='lg-row'>遍入一切眾生語，　所入音聲智隨入；</div>
<div class='lg-row'>一切音聲解脫門，　稽首平等心解脫。</div>
<div class='lg-row'>世間差別諸心行，　心如幻故無所覺；</div>
<div class='lg-row'>無行、等行、無所行，　我禮虛空心明顯。</div>
<div class='lg-row'>有無平等邊無邊，　法法分別離分別；</div>
<div class='lg-row'>一切心意本寂然，　我今頂禮心寂靜。</div>
<div class='lg-row'>佛知因緣諸運用，　佛能宣說諸因行；</div>
<div class='lg-row'>因緣解脫本際中，　佛知實際真平等。</div>
<div class='lg-row'>今此遍入平等相，　我觀善逝身非身；</div>
<div class='lg-row'>不可分別有相身，　故現差別諸妙相。</div>
<div class='lg-row'>所有十方佛剎土，　皆同入此佛剎中；</div>
<div class='lg-row'>而此佛剎無所增，　彼剎無動亦無減。</div>
<div class='lg-row'>諸心平等心無心，　幻心無異無分別；</div>
<div class='lg-row'>了知平等菩提心，　世尊常行平等法。</div>
<div class='lg-row'>法界混入平等界，　諸法無性而可入；</div>
<div class='lg-row'>性常平等染淨中，　我禮世間利益者。</div>
<div class='lg-row'>日、月尚可使墜地，　風無形相亦可繫；</div>
<div class='lg-row'>須彌山可吹如塵，　唯佛世尊無妄說。</div>
<div class='lg-row'>真實語言本清淨，　淨心如空心明煥；</div>
<div class='lg-row'>世法貪愛不染心，　如蓮不染居三有。</div>
<div class='lg-row'>或聞稱讚不生喜，　或聞譏謗不生瞋；</div>
<div class='lg-row'>如須彌山不動搖，　我禮世間與樂者。」</div>
</div><p>爾時，彼諸菩薩摩訶薩眾說是伽陀讚歎佛已，俱白佛言：「世尊！由佛世尊出世間故，即是寶出。佛出世故，即是樂出；即念慧行智出；即布施、持戒、忍辱、精進、禪定、勝慧出；即慈、悲、喜、捨出；即勝義出；即實諦出；即正法出；即作證法出；即念處、正勤、神足、根、力、覺、道之法出；即奢摩他出；即毘鉢舍那出；即六通、三明、八解脫出。以要言之，即斷一切不善法，集一切善法出。」</p>
<p>爾時，會中有一菩薩，名曰慧積，前白佛言：「世尊！如我解佛所說義者，以有身見生故，佛出世；以無明有愛生故，佛出世；貪、瞋、癡生故，佛出世；四顛倒生，五蓋、六入、七識處、八邪法、九惱處，十不善業生故，佛出世。何以故？為斷一切眾生諸不善業故，佛出世。然佛世尊，亦無對治及增勝力，以無所對治故，佛出世。世尊！若諸菩薩欲知諸佛出世因者，應如是知、如是修學。」</p>
<p>佛言：「善男子！如是，如是！如汝所說，如佛出世應如是知、如是修學。以佛出世如是因故，諸法出世亦如是知。」</p>
<p>爾時，海意菩薩摩訶薩白佛言：「世尊！彼初發心菩薩聞如是說佛出世因，彼不解了故，謂佛出世者，云何如是？」</p>
<p>佛言：「海意！佛出世因而諸菩薩隨其所應心得清淨。所以者何？海意當知！菩薩有四種。何等為四？一者、初發心菩薩；二者、修行位菩薩；三者、不退轉菩薩；四者、一生補處菩薩。海意！於此四種菩薩之中，若初發心菩薩，觀佛如來色相莊嚴，心得清淨；若修行位菩薩，觀佛如來成辦一切勝妙功德，心得清淨；若不退轉菩薩，觀佛法身，心得清淨；若一生補處菩薩者，彼不觀佛色相莊嚴，亦不觀佛種姓族氏，亦不觀佛成辦功德，是中而悉無法可觀。何以故？慧觀照故；慧眼力故；慧所攝故；慧無行故；離諸戲論。彼不如是觀亦非無觀。何以故？有見、無見斯為二種，此位菩薩於見、非見離彼二邊，如是觀佛。以如是觀佛故，觀身亦然。觀身清淨已，即觀佛清淨。觀佛清淨已，應知一切法亦如是清淨。如是觀中若清淨者，是為智觀。此即名為真實觀佛。</p>
<p>「海意！由如是故，我昔得見然燈如來，我時見已獲得無生法忍，及無所得相應忍。即時涌身虛空，高七多羅樹，處虛空中，得一切智智無差別力，永斷諸見，越諸思惟分別遍計，於諸境界意無所住。爾時，復得六萬三摩地門，是故然燈如來為我授記：『汝於來世當得作佛，號釋迦牟尼如來、應供、正等正覺。』我當彼佛說記之時，我於耳根無所對礙，亦非餘識有所了知。我於和合有所得見中而無所住，我於爾時無佛及佛想，無我及我想，亦無授記及授記想。海意！是故菩薩三輪清淨，授成佛記。三輪清淨者，謂無佛及佛想，無我及我想，亦無授記及授記想。海意！復有三輪清淨。何等為三？謂無我執，無眾生執，無法執。復有三輪清淨：謂無名執，無色相執，無所緣執。復有三輪清淨：謂過去已盡智，未來未至智，現在住法界智。復有三輪清淨：謂身如影像智，語如響智，心如幻智。復有三輪清淨：謂五蘊與法蘊平等，十八界與法界平等，十二處觀如空聚。復有三輪清淨：謂解了於空，信順無相、無願、無求。海意！若此三輪清淨即一切法清淨，是故諸菩薩若三輪清淨者應修善巧之智。」</p>
<p>爾時，海意菩薩復白佛言：「希有，世尊！彼不退轉菩薩而能具足甚深法智。世尊！若諸菩薩能具如是法智之者，彼即善能成熟功德。」</p>
<p>佛告海意菩薩言：「海意！當知此位菩薩以本願力故善作勝業，而彼菩薩設在散位之中，以本願力，而亦不壞成熟功德。海意！世有一等無智之人，不能解我所說，今以喻言，當令聞者由譬喻得解。海意！譬如世間有甘蔗田，或復稻田，或復豆田，農作之人，於彼諸田作治事已，開其水道，隨彼畎澮，流注周遍，水悉盈滿。是農作人善安布已，憩於他所，彼諸田中，隨處所經水自然入，不假田人更施功力，所植諸田各得成熟。菩薩亦復如是，或時雖居散位，有善方便，於一切眾生相續善根之中而能成熟，隨其所說一切佛法中，諸有善根悉能圓滿。而彼菩薩心意清淨，善護戒蘊，或在定位之中，以本願力故，而能成熟一切善根，令諸眾生於佛法中，相續滋長一切善法。海意！以是緣故，當知諸菩薩隨其所應不假施力，而自圓滿一切善根，復善迴向於一切智。是故諸菩薩若定、若散，以本願力，於諸善根中身心調暢，念不散亂，不墮下乘趣向大乘。</p>
<p>「海意！譬如城中有一大樹，或有人來斷彼樹根，斷已即去。當斷樹時，樹漸低下，畢竟須隨斫處墮地。菩薩亦復如是，於長夜中修習善法，趣向一切智，漸入一切智，畢竟成熟一切善根。既成熟已，悉用迴向於一切智；迴向一切眾生共其功德；迴向願令三寶聖種不斷不絕；迴向圓滿身相莊嚴具諸相好；迴向圓滿語業莊嚴，廣為眾生說無誑法；迴向圓滿心業莊嚴，常念諸佛定願成就。而是菩薩不假功用，無所發悟，悉能成熟一切善根；普用迴向於一切智，不墮餘乘。若定若散，於菩提分法修習圓滿，皆由本願方便善巧迴向之力。</p>
<p>「海意！又如苾芻欲入滅定，先當要期聞犍<span class='corr'>稚</span>聲然後出定。彼入定已，而犍稚聲亦不入於定中，而是苾芻後假犍<span class='corr'>稚</span>之聲乃從定起。菩薩亦復如是，為欲解脫一切眾生，起大悲誓願：『我當救度一切眾生普令解脫，悉當成辦菩提事業，於諸眾生廣行慈心。於生死流中運心意識普為濟度，雖入定中以本度脫眾生大悲願故，終不墮於聲聞緣覺之地。』後從定起開發正慧，還復積集菩提分法，廣為眾生成熟化度。海意！汝且觀是諸菩薩者所作事業而悉最勝，雖入寂靜三摩地中，而能出過聲聞、緣覺解脫境界。◎</p>

<p class='juan'>佛說海意菩薩所問淨印法門經卷第十三</p></div>
</div><!-- end of div[@id='body'] -->
</body></html>