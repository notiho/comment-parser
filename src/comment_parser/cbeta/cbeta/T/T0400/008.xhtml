<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu8' />佛說海意菩薩所問淨印法門經卷第八</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>◎爾時，世尊重說頌曰：</p>

<div class="lg regular" style="margin-left:0em;"><div class='lg-row'>「我念過去佛出世，　號曰勇猛精進尊；</div>
<div class='lg-row'>劫名花積妙可觀，　最上世界名善見。</div>
<div class='lg-row'>八萬四千蓮花出，　有佛出現彼劫中；</div>
<div class='lg-row'>世界猶如兜率天，　所須飲食皆如意。</div>
<div class='lg-row'>彼無女人不處胎，　眾生化生悉嚴好；</div>
<div class='lg-row'>而復不修於餘乘，　菩薩皆住大乘法。</div>
<div class='lg-row'>十方所來菩薩眾，　於彼世界善可觀；</div>
<div class='lg-row'>皆獲喜相妙定門，　受諸快樂未曾有。</div>
<div class='lg-row'>菩薩俱胝二十六，　是眾莊嚴二足尊；</div>
<div class='lg-row'>復有餘多天及人，　最上佛乘皆安住。</div>
<div class='lg-row'>其佛大仙智德海，　數數宣說精進門；</div>
<div class='lg-row'>有菩薩名堅固鎧，　於佛發問如斯義：</div>
<div class='lg-row'>『所欲安住精進力，　菩薩云何精進修？</div>
<div class='lg-row'>此義願佛為我宣，　我於是中修行住。』</div>
<div class='lg-row'>彼大法王知意已，　為說發勤精進德；</div>
<div class='lg-row'>發起、勤作行相應，　常所伺察、修行住。</div>
<div class='lg-row'>發起所謂菩提心，　勤作成辨眾善法；</div>
<div class='lg-row'>伺察利益諸眾生，　修行隨何法住忍。</div>
<div class='lg-row'>發起恭敬此聽受，　勤作宣說而開明；</div>
<div class='lg-row'>深固作意伺察門，　修行謂起聖正見。</div>
<div class='lg-row'>發起滌除於慳垢，　捨諸所有是勤作；</div>
<div class='lg-row'>具菩提心伺察門，　修行所作不求報。</div>
<div class='lg-row'>發起謂振大捨聲，　慈於丐者是勤作；</div>
<div class='lg-row'>伺察受用觀無常，　修行施已不生悔。</div>
<div class='lg-row'>依法所受名發起，　淨命自資是勤作；</div>
<div class='lg-row'>我真實施伺察門，　修行施時無意念。</div>
<div class='lg-row'>發起滌除破戒垢，　禁戒無缺是勤作；</div>
<div class='lg-row'>伺察將護破戒人，　修行具戒無意念。</div>
<div class='lg-row'>發起所謂身業淨，　語業清淨是勤作；</div>
<div class='lg-row'>心業清淨伺察門，　修行是為諸法淨。</div>
<div class='lg-row'>不容受瞋名發起，　忍力現行是勤作；</div>
<div class='lg-row'>自他作護伺察門，　修行忍辱無意念。</div>
<div class='lg-row'>恚者常淨名發起，　勤作於彼不捨離；</div>
<div class='lg-row'>內心清淨伺察門，　修行自他無所得。</div>
<div class='lg-row'>發起謂除懈怠垢，　擇精進力是勤作；</div>
<div class='lg-row'>護懈怠者伺察門，　修行隨何法住忍。</div>
<div class='lg-row'>積集善法名發起，　成辦善法是勤作；</div>
<div class='lg-row'>伺察不樂於餘乘，　修行不壞諸業報。</div>
<div class='lg-row'>發起了知於正念，　勤作悟入法行中；</div>
<div class='lg-row'>善護正慧伺察門，　修行所謂堅固住。</div>
<div class='lg-row'>發起謂理勤謂教，　彼諸法門謂伺察；</div>
<div class='lg-row'>知出離道即修行，　此發精進善方便。</div>
<div class='lg-row'>發起所謂文總持，　善宣說義名勤作；</div>
<div class='lg-row'>不著於聲伺察門，　修行了法不可說。</div>
<div class='lg-row'>親近善友名發起，　遠離惡友是勤作；</div>
<div class='lg-row'>觀善惡性伺察門，　修行憶持於諸法。</div>
<div class='lg-row'>法中出家名發起，　捨愛非愛是勤作；</div>
<div class='lg-row'>希求善法伺察門，　修行於法無障礙。</div>
<div class='lg-row'>發起樂居曠野中，　遠離憒閙是勤作；</div>
<div class='lg-row'>樂居寂靜伺察門，　修行謂修寂靜行。</div>
<div class='lg-row'>少欲善言名發起，　歡喜知分是勤作；</div>
<div class='lg-row'>獲受妙樂伺察門，　修行謂知所應量。</div>
<div class='lg-row'>增上戒學名發起，　所修無雜是勤作；</div>
<div class='lg-row'>增上心學伺察門，　增上慧學修行住。</div>
<div class='lg-row'>布施、持戒名發起，　忍辱、精進是勤作；</div>
<div class='lg-row'>禪定、慧行伺察門，　修行總起智方便。</div>
<div class='lg-row'>財、法二施名發起，　愛語所謂是勤作；</div>
<div class='lg-row'>利行是為伺察門，　修行真實而同事。</div>
<div class='lg-row'>大慈圓滿名發起，　大悲具足是勤作；</div>
<div class='lg-row'>法中大喜伺察門，　修行此說大捨智。</div>
<div class='lg-row'>發起清淨佛剎土，　圓滿相好是勤作；</div>
<div class='lg-row'>護持正法伺察門，　度脫眾生修行住。</div>
<div class='lg-row'>不著蘊魔名發起，　出煩惱魔是勤作；</div>
<div class='lg-row'>攝伏死魔伺察門，　摧伏天魔修行住。</div>
<div class='lg-row'>了知苦果名發起，　不立愛故是勤作；</div>
<div class='lg-row'>修道是為伺察門，　滅智所謂修行住。</div>
<div class='lg-row'>發起身念處離縛，　觀受念處是勤作；</div>
<div class='lg-row'>觀心念處伺察門，　修行謂觀法念處。</div>
<div class='lg-row'>發起所謂信根<span class='corr'>力</span>，　精進根力是勤作；</div>
<div class='lg-row'>念、定根力伺察門，　修行謂即慧根力。</div>
<div class='lg-row'>防斷不善名發起，　不壞善法是勤作；</div>
<div class='lg-row'>身心輕利伺察門，　修行智起四神足。</div>
<div class='lg-row'>發起謂修七覺分，　行八正道是勤作；</div>
<div class='lg-row'>修習止觀伺察門，　修行真實明解脫。</div>
<div class='lg-row'>發起勤作起諸行，　心得輕安伺察門；</div>
<div class='lg-row'>不轉諸相境界中，　此說是為修行住。</div>
<div class='lg-row'>若身、若心輕安故，　於見於因當出離；</div>
<div class='lg-row'>是中名、色若了知，　諸聖稱讚此精進。</div>
<div class='lg-row'>於我我所若能滅，　即解一切所取縛；</div>
<div class='lg-row'>現起五蓋悉蠲除，　惡作疑惑皆斷滅。</div>
<div class='lg-row'>又復能破諸結病，　此力除障無所覆；</div>
<div class='lg-row'>於慢過慢斷無餘，　所作皆由精進力。</div>
<div class='lg-row'>遣除一切諸有相，　止息一切諸戲論；</div>
<div class='lg-row'>斷滅一切煩惱因，　智者稱讚此精進。</div>
<div class='lg-row'>聞此精進功德已，　勇發精進咸稱讚；</div>
<div class='lg-row'>菩薩會中有十千，　悉得無生妙法忍。</div>
<div class='lg-row'>釋迦如來此會中，　為諸菩薩廣宣說；</div>
<div class='lg-row'>聞說精進先行時，　五千菩薩忍清淨。</div>
<div class='lg-row'>復有天人阿修羅，　緊那羅等諸會眾；</div>
<div class='lg-row'>爾時會中有百千，　發菩提心善安住。</div>
<div class='lg-row'>我昔曾名堅固鎧，　得最上忍菩薩位；</div>
<div class='lg-row'>棄捨身命精進修，　經爾許時常無懈。</div>
<div class='lg-row'>親近八萬四千佛，　棄捨己身而奉事；</div>
<div class='lg-row'>近侍諸佛一劫中，　後居無數菩薩位。」</div>
</div><p>爾時，大悲思惟大梵天王白海意菩薩言：「善男子！所言佛法是何等增語？」</p>
<p>海意菩薩言：「大梵！此言佛法者，是一切法增語。何以故？如來以無分別相，如量取證菩提。無分別相者，即一切法平等相，如來是中如量取證菩提。大梵！若了一切法平等，即是菩提；是故此說一切法即是佛法。若一切法如是，即佛法亦如是。所有一切法自性，即佛法自性。一切法離故，應知佛法亦離。一切法空故，應知佛法亦空。大梵！一切法緣生，若能覺了諸法緣生即是菩提，如如來於一切法如是見而彼佛法亦如是見。」</p>
<p>梵天言：「善男子！豈非佛法越三界邪？」</p>
<p>菩薩言：「大梵！三界自性即是佛法。何以故？大梵！而彼佛法平等相中無高、無下，猶如虛空亦無高、下。佛法亦復如是，同彼虛空無高、無下。大梵！一切法亦然，自性空中等無高、下。大梵！若善男子及善女人，欲知佛法者，應如是知，然於所知方便不應取著。</p>
<p>「復次，大梵！佛法無方分，無處所，不生、不滅，非青、非黃、非赤、非白，故無顯色。非有形相故無形色，無形顯色故即是無相。大梵！無相義者即佛法義，佛法義者即不墮句義，不墮句義者即寂靜義，寂靜義者即是離義，離義者即是空義，空義者即無繫著義，無繫著義者即實性義，實性義者即真如義，真如義者即畢竟不生義，不生義者即不滅義，不滅義者即無住處義。」</p>
<p>爾時，海意菩薩重說頌曰：</p>

<div class="lg regular" style="margin-left:1em;"><div class='lg-row'>「所說無相義，　是勝佛法義；</div>
<div class='lg-row'>其說佛法義，　即不墮句義。</div>
<div class='lg-row'>不墮寂靜義，　寂靜是離義；</div>
<div class='lg-row'>離義即空義，　空義無著義。</div>
<div class='lg-row'>無著實性義，　實性真如義；</div>
<div class='lg-row'>真如即畢竟，　不生、不滅義。</div>
<div class='lg-row'>不滅無處義，　法義如是住；</div>
<div class='lg-row'>如所住法界，　諸法亦然住。</div>
<div class='lg-row'>如諸法所住，　佛法亦然住；</div>
<div class='lg-row'>如佛法所住，　生滅法亦然。</div>
<div class='lg-row'>無著法等義，　真如無異住；</div>
<div class='lg-row'>聲聞、緣覺法，　亦平等隨住。</div>
<div class='lg-row'>如是處住法，　佛法勝無上；</div>
<div class='lg-row'>無方分處所，　故佛法安住。</div>
<div class='lg-row'>勿於生滅中，　隨觀諸佛法；</div>
<div class='lg-row'>彼非形顯色，　無少法可得。</div>
<div class='lg-row'>無形亦無相，　佛法而開明；</div>
<div class='lg-row'>如諸法自性，　佛法亦如是。</div>
<div class='lg-row'>此所說平等，　無差別無相；</div>
<div class='lg-row'>如是求佛法，　諸法亦然求。</div>
<div class='lg-row'>若法無所得，　彼即無分別；</div>
<div class='lg-row'>佛及諸佛法，　一切法皆然。</div>
<div class='lg-row'>大仙處道場，　得平等正法，</div>
<div class='lg-row'>佛及諸佛法，　於道場觀察；</div>
<div class='lg-row'>彼所說佛法，　平等等故常，</div>
<div class='lg-row'>等無高下法，　如虛空清淨。</div>
<div class='lg-row'>若佛及佛智，　彼佛此所說，</div>
<div class='lg-row'>謂諸法緣生，　自性無所有；</div>
<div class='lg-row'>若自性不有，　即無少法生。</div>
<div class='lg-row'>實際此若知，　世間等無際；</div>
<div class='lg-row'>是際中起智，　隨轉一切法。</div>
<div class='lg-row'>所謂過去法，　及彼未來法；</div>
<div class='lg-row'>此名現在法，　此是諸佛法。</div>
<div class='lg-row'>如是三時中，　佛智無所著；</div>
<div class='lg-row'>由智無著故，　牟尼乃說法。</div>
<div class='lg-row'>所謂佛十力，　及四無所畏；</div>
<div class='lg-row'>諸佛十八種，　不共功德法。</div>
<div class='lg-row'>於是中普攝，　所有一切法；</div>
<div class='lg-row'>如是一切法，　是即諸佛法。」</div>
</div><p>復次，大悲思惟大梵天王重白海意菩薩言：「善男子！汝於如是法中，云何所見？」</p>
<p>菩薩言：「大梵！夫佛法者墮色數邪？」</p>
<p>梵天言：「不也。」</p>
<p>菩薩言：「若法非色即不可見，若無對礙即無表了。是中云何有所見邪？」</p>
<p>梵天言：「不也。善男子！」</p>
<p>菩薩言：「大梵！若佛法不可見者，即一切法亦如是。何以故？法本無二。此無二者即是一切法。大梵！若法有所見，彼即是有相，謂以無別可見無別佛法。若此如是見，彼如是佛法。若如是佛法，彼即如是見。」</p>
<p>梵天言：「善男子！若爾者，如來於一切法，不復有見。」</p>
<p>菩薩言：「大梵！若如來於佛法中有所見者，即彼如來及諸佛法，有實定性可得。」</p>
<p>梵天言：「善男子！若如是者，佛法不有邪？」</p>
<p>菩薩言：「大梵！若法無實定性，是中有無，悉不可說。若法非有無，彼即無所見。」</p>
<p>梵天言：「若爾，何故世尊今此會中說佛法邪？」</p>
<p>菩薩言：「大梵！如說虛空，非彼虛空有實定性。佛法亦復如是，此說佛法，非彼佛法有實定性。」</p>
<p>梵天言：「希有善男子！若初發心菩薩，聞此說已不生驚怖者，而是菩薩於佛法中被堅固鎧。」</p>
<p>菩薩言：「大梵！若諸眾生，得佛加持、已發菩提心者，聞此所說甚深佛法，即不生驚怖。又復，大梵！有取有執者即生驚怖，無取無執者不生驚怖；有依止有繫著者即生驚怖，無依止無繫著者不生驚怖；有我、我所見者即生驚怖，離我我所見者不生驚怖。」</p>
<p>梵天言：「善男子！菩薩有幾種力？若諸菩薩具是力者，即於如是甚深佛法中不生驚怖。」</p>
<p>菩薩言：「大梵！諸菩薩有八種力。若諸菩薩具是力者，乃於如是甚深佛法中不生驚怖。何等為八？一者、無障礙信力，於諸佛法生勝解故。二者、尊重出生善知識力，諦意隨順如師尊故。三者、多聞出生慧力，出世間法悉圓滿故。四者、福行出生承事之力，無量福行悉圓滿故。五者、深固作意出生智力，破諸魔故。六者、大慈出生大悲之力，於無我法離疑惑故。七者、安定出生善思惟力，大菩提心不忘失故。八者、無佗信出生忍力，獲得無生妙法忍故。大梵！此等是為菩薩八種勝力。若諸菩薩摩訶薩具是力者，能於甚深諸佛法中不生驚怖。」</p>
<p>爾時，世尊讚海意菩薩摩訶薩言：「善哉，善哉！海意！汝善說此菩薩八力。若諸菩薩具是力者，能於甚深諸佛法中不生驚怖。又復於佛法中，隨所聞已皆不生怖。海意當知！諸說法聲皆是分別，若於菩提勝義諦中即不能說。何以故？彼勝義諦，非語言、非詮表，亦非文字積集所行。尚非心、心所法而可能轉，況復文字有所行邪？海意！如汝所觀，諸佛世尊有所說者，但為不可思議一切眾生大悲轉故，乃於如是甚深法中成正覺已，於無文字、無語言、無記說、無詮表法中，為他眾生及補特伽羅，假以文字建立宣說。海意！譬如有人知此虛空，非色相故不可見，非對礙故無表了，然於空中以種種色彩畫形像，所謂象、馬、車乘，天、龍、夜叉、乾闥婆等，現諸色相。海意！於汝意云何？是人所作斯為難不？」</p>
<p>海意菩薩白佛言：「世尊！是人所作最極為難。」</p>
<p>佛言：「海意！諸佛世尊如復為難過極於彼。何以故？謂於不可說法中成正覺已，假以言說，為他眾生及補特伽羅建立宣說。由於不可說義中如實覺了，是故諸佛難作能作。海意！若復有人於此甚深佛法之中，不驚、不怖、不生恐畏者，當知是人於先佛所深種善根作諸勝行，是故於此甚深佛法不生恐畏。若復有人於此甚深經典一切世間難信解法如實知已，受持、讀誦、廣為他說者，當知是人能持如來一切法藏，能持一切眾生諸善法分。</p>
<p>「又復，海意！若有菩薩得佛眼照明，能於無量諸佛剎中，滿積珍寶持用供養，彼彼如來廣行布施。於汝意云何？而彼菩薩以是緣故得福多不？」</p>
<p>海意白佛言：「甚多，世尊！甚多，善逝！此之福蘊無量無數，乃至譬喻所不能及。」</p>
<p>佛言：「海意！我今語汝，如汝應知，若有菩薩能於如來法中善為作護，令三寶種不斷不絕，於諸眾生不捨大悲，於如是等甚深經典如來大智法中能了知已，受持、讀誦，何況是中如理修行，而此菩薩所得福蘊倍多於彼。何以故？所有財施，但是世間之所愛樂；若法施者，彼即出過一切世間。</p>
<p>「復次，海意！若有菩薩能護持正法者，而此菩薩得四種攝受。何等為四？一者、得佛攝受；二者、得天攝受；三者、得福攝受；四者、得智攝受。若諸菩薩得佛攝受者，當得四種最勝之法。何等為四？一者、常得不離瞻仰如來；二者、一切魔眾伺不得便；三者、獲得無盡陀羅尼門；四者、速具神力住不退轉地。海意！諸有菩薩為佛攝受者，獲得如是四種最勝之法。又諸菩薩若得天攝受者，當獲四種清淨。何等為四？一者、天眾神力，令其菩薩眾會清淨；二者、使令聽受正法專注一心；三者、遣除一切魔外之眾；四者、由天威神，能令一切無不清淨，悉得淨心。海意！諸有菩薩為天攝受者，獲得如是四種清淨。又諸菩薩若得福攝受者，當獲四種莊嚴之相。何等為四？一者、身莊嚴，謂相好圓滿；二者、語莊嚴，謂勝出一切眾生語言音聲；三者、國土莊嚴，謂諸所施作悉能顯示；四者、所生莊嚴，謂在所生處或為梵王帝釋護世天等。海意！諸有菩薩為福攝受者，獲得如是四種莊嚴。又諸菩薩，若得智攝受者，當獲四種照明之法。何等為四？一者、照明一切眾生根性，如其所應即為說法；二者、照明一切煩惱之病，積集法藥隨為治療；三者、神力照明，餘佛剎中悉能遍往；四者、法界照明，於一切法如實了知。海意！諸有菩薩為智攝受者，獲得如是四種照明。以是緣故，菩薩摩訶薩欲得如是攝受稱讚功德法者，應當勤行護持正法。若諸菩薩而能勤行護正法者，當獲無量最勝功德。」</p>

<p class='juan'>佛說海意菩薩所問淨印法門經卷第八</p></div>
</div><!-- end of div[@id='body'] -->
</body></html>