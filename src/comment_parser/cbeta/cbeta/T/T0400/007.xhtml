<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu7' />佛說海意菩薩所問淨印法門經卷第七</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><p>復次，佛告舍利子言：「譬如耆婆醫王，普觀大地一切草木無非是藥。修行般若波羅蜜多菩薩亦復如是，觀一切法無非菩提。又舍利子！譬如羅睺阿修羅王雖有勢力，不能於其日月道中而為障礙。一切魔眾亦復如是，雖有勢力，不能於其勤行精進菩薩所修菩提道中而為障礙。又舍利子！譬如色界諸天子眾所有宮殿依空而住；修甚深行諸菩薩眾亦復如是，猶如虛空平等無礙。諸法亦然，與虛空等，如是乃得阿耨多羅三<span class='corr'>藐</span>三菩提果。又舍利子！譬如世間諸有器用，既成就已，隨彼大小，空量現中，然彼虛空不增不減。菩薩亦復如是，修諸善力得成熟已，隨其深淺能受佛法，然彼佛法不增不減。又舍利子！譬如力士，極盡其力舉箭射空，終不能至虛空邊際。菩薩亦復如是，盡其信力，於佛法中而生信解，然不能得佛法邊際。又舍利子！如世陶器未成熟時，即不能得器用之名。菩薩亦復如是，菩提善根未成熟時，即不能得波羅蜜名。又舍利子！如人得見轉輪聖王已，不復樂見諸小國王。菩薩亦復如是，得見如來大法王已，不復樂見諸聲聞、緣覺。</p>
<p>「又舍利子！譬如牛跡水中而不能出一切珍寶。聲聞戒中亦復如是，不能出生佛、法、僧寶。又舍利子！譬如大海乃能出生諸妙珍寶。菩薩亦復如是，聞戒海中而能出生佛、法、僧寶。又舍利子！譬如新生太子，不名為王非不名王。初發心菩薩亦復如是，不名為佛非不名佛。又舍利子！譬如世間未經治瑩摩尼之寶，人不愛樂。初發心菩薩雖復說法，未得無畏亦復如是。又舍利子！如摩尼寶經治瑩者，清淨明亮人所愛樂。具修勝行菩薩亦復如是，獲得無畏而善說法，一切眾生皆生忻樂。又舍利子！如江湖中所出小寶亦不可輕。何以故？是寶雖小，若在房舍，或復闇中，能以光明普遍照耀。初發心菩薩亦復如是，勿生輕慢。何以故？而是菩薩得菩提已，能於一切佛剎土中，普放光明廣大照耀。又舍利子！譬如無價大摩尼寶，最極殊妙離諸塵垢。不退轉菩薩亦復如是，離諸慢心。又舍利子！譬如世間穀稼成熟實穗垂[禾*耑]。菩薩亦復如是，所修善法得圓滿已，於諸眾生謙下無礙。又舍利子！譬如世間劫火歘起，而此大地一切草木燒爇無餘。菩薩亦復如是，智火若然，一切煩惱種子習氣悉爇無餘，既滅盡已，然後乃證阿耨多羅三<span class='corr'>藐</span>三菩提果。又舍利子！譬如有火，若小若大燒三千界，而虛空性本自如是。菩薩亦復如是，若有菩薩成等正覺，若無菩薩成等正覺，而一切法自性如是。舍利子！如是等諸有譬喻如來所說，而能攝受諸菩薩眾。若有菩薩聞此說已生勝解者，而能於彼一切喻中悉得成就。」</p>
<p>當佛說是見邊法時，會中有二萬四千人，發菩提心。</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「難得最上佛菩提，　深妙無垢無所有；</div>
<div class='lg-row'>若人於此欲圓成，　是中勿當生疑惑。</div>
<div class='lg-row'>淨妙智慧無虛假，　真實光明普照耀；</div>
<div class='lg-row'>安住無垢妙印中，　此佛菩提能觀見。</div>
<div class='lg-row'>心自性淨而明亮，　前際後際亦復然；</div>
<div class='lg-row'>煩惱染污意中時，　應當勿離深固意。</div>
<div class='lg-row'>是中無作、無受者，　諸法自在無主宰；</div>
<div class='lg-row'>無我、人故說無我，　如空、如夢無自性。</div>
<div class='lg-row'>當觀此法非身業，　非語、非心所分別；</div>
<div class='lg-row'>無為實性異想無，　譬喻言詞不能說。</div>
<div class='lg-row'>與虛空等自性淨，　非色相故不可觀；</div>
<div class='lg-row'>非眼、耳、鼻、識所知，　非舌、非身亦非意。</div>
<div class='lg-row'>遠離非相、非無相，　無依寂靜湛如月；</div>
<div class='lg-row'>非意亦非心所行，　非識、非想、非思度。</div>
<div class='lg-row'>此非智業可能知，　云何識心而曉了？</div>
<div class='lg-row'>由佛無上大悲心，　假以文字而說法。</div>
<div class='lg-row'>眾生先世勝行業，　為善知識所攝受；</div>
<div class='lg-row'>如是相中聞法已，　獲無等喜無愛著。</div>
<div class='lg-row'>非彼諸魔伺得便，　不能知心及境界；</div>
<div class='lg-row'>隨何所作何所行，　而彼魔業不能勝？</div>
<div class='lg-row'>菩薩超越四魔已，　如理如教修福、慧；</div>
<div class='lg-row'>善住諸佛境界中，　此名修勝菩提者。</div>
<div class='lg-row'>眾生不能知所行，　修菩提者所行勝；</div>
<div class='lg-row'>施設多種行門中，　隨彼彼相為說法。</div>
<div class='lg-row'>如是世間種種行，　互相所緣而和合；</div>
<div class='lg-row'>大智了知諸行中，　隨所宣說無間斷。</div>
<div class='lg-row'>或有眾生多貪染，　或復多瞋悉了知；</div>
<div class='lg-row'>見瞋煩惱逼迫時，　彼癡性中起諸害。</div>
<div class='lg-row'>如是世間種種行，　菩薩隨了而能入；</div>
<div class='lg-row'>行相所緣及緣成，　隨其相言為宣說。</div>
<div class='lg-row'>譬如周遍置繩網，　大智持明者善知；</div>
<div class='lg-row'>普遍能破諸網已，　隨意所觀出無礙。</div>
<div class='lg-row'>菩薩勇智亦如是，　世間心意悉能入；</div>
<div class='lg-row'>普使令諸煩惱除，　周遍所行無覆障。</div>
<div class='lg-row'>如日舒光無援助，　蛇毒亦無於等侶；</div>
<div class='lg-row'>師子振吼亦復然，　菩薩所修無助伴。</div>
<div class='lg-row'>菩薩單己而無二，　積集最上諸佛法；</div>
<div class='lg-row'>精進勢力悉具圓，　摧滅世間諸煩惱。</div>
<div class='lg-row'>譬如有火得乾薪，　隨處增長其勢力；</div>
<div class='lg-row'>菩薩增長慧光明，　悉能照破諸煩惱。」</div>
</div><p>爾時，世尊復告海意菩薩摩訶薩言：「菩薩若能發起精進，常所堅固勤行樂欲，所起精進無有休息，而諸菩薩即於阿耨多羅三藐三菩提不為難得。何以故？海意！由精進故乃得菩提。若懈怠者，於佛菩提遠中復遠。無懈怠者能行布施，無懈怠者而能持戒，無懈怠者能起精進，無懈怠者能修禪定，無懈怠者能集智慧，無懈怠者能行自利，無懈怠者而能利他。以是緣故，汝今當知！菩薩若能發起精進，彼諸菩薩乃於阿耨多羅三藐三菩提不為難得。</p>
<p>「海意！我念過去世中大阿僧祇劫前，彼時有佛出現世間，號勇猛精進如來、應供、正等正覺、明行足、善逝、世間解、無上士、調御丈夫、天人師、佛、世尊，世界名善見，劫名花積。以何緣故，劫名花積？海意！是時三千大千世界大水充滿，水中復出八萬四千廣大蓮花，花有無數俱胝那庾多百千葉，殊妙可愛，觀者悅意。爾時淨居天眾見是花已咸生歡喜，意樂適悅，俱發是言：『若此蓮花廣大出現，決定當有正等正覺出此劫中。此劫不空，有佛世尊出現於世，猶如花積。』是故此劫名為花積。又復何緣而彼世界名為善見？以其世界最勝清淨，十方一切諸佛剎中，無量無數諸菩薩眾，咸悉往詣於彼世界而共瞻仰。當瞻仰時，一切大眾，於彼世界皆得喜相三摩地，一切妙樂皆悉具足。於彼世界所觀善妙，故名善見。</p>
<p>「海意！此善見世界七寶所成，有眾寶樹及寶樓閣，是寶光明普遍照耀。而彼世界無有女人，不受胎藏，於蓮花中自然化生，加趺而坐。又其世界無有餘乘，諸修行者唯住大乘。其土人民諸所受用如兜率天，須飲食者悉得如意，復得神通遊戲，能履虛空。彼勇猛精進如來法中，有二十六俱胝出家菩薩，具菩薩道入菩薩眾。復有無量在家之眾，修大乘行，是時彼佛為諸菩薩宣說勤行精進之法。彼佛告言：『汝諸大士，當勤精進，常所堅固，深極勤勞，深極樂欲，無令休息。』</p>
<p>「海意！其佛會中有一菩薩名堅固鎧，從座而起白其佛言：『世尊！云何菩薩能發精進？復以何法如來教授諸菩薩眾？』時勇猛精進如來告堅固鎧菩薩言：『善男子！所謂精進有其四種，而能普攝一切善法。何等為四？一者、發起；二者、勤作；三者、伺察；四者、修行。如是四種而能普攝一切善法。又復云何名為發起？何名勤作？何名伺察？何名修行？善男子！發起者，所謂發起大菩提心。勤作者，廣大積集一切善根。伺察者，於諸眾生作利益事。修行者，隨何等法悉住於忍。又發起者，勤求多聞。勤作者，如聞能說。伺察者，深固作意。修行者，起聖正見。又發起者，攝止慳心。勤作者，捨諸所有。伺察者，所有善利與一切眾生共之，迴向菩提。修行者不求果報。又發起者，振大捨聲。勤作者，諸來求者起善知識想。伺察者，諸所受用觀無常分。修行者，施已無悔。又發起者，諸所受用依法而求。勤作者，淨命自資。伺察者，行真實施。修行者，施時不起意念。又發起者，滌破戒垢。勤作者，禁戒無缺。伺察者，破戒眾生而將護之。修行者，雖具戒德不起意念。又發起者，身業清淨。勤作者，語業清淨。伺察者，心業清淨。修行者，諸法清淨。又發起者，諸有瞋心而不容受。勤作者，忍力發現。伺察者，自他作護。修行者，雖住忍辱不起意念。又發起者，諸有忿恚，皆令歡喜，復得清淨。勤作者，令諸忿恚歡喜和合。伺察者，內心清涼而無熱惱。修行者，自他無所得。又發起者，遣除懈怠。勤作者，於精進力而善決擇。伺察者，懈怠眾生而救護之。修行者，隨何等法皆住於忍。又發起者，積集善法。勤作者，成辦善法。伺察者，不樂餘乘。修行者，不壞諸業。</p>
<p>「『又發起者念；勤作者行；伺察者慧；修行者住。又發起者理；勤作者教；伺察者門；修行者出離道。又發起者，積集文字。勤作者，文義總持。伺察者，若聲若文皆悉不著。修行者，覺了諸法悉不可說。又發起者，親近善友。勤作者，遠離惡友。伺察者，於善惡友起心平等。修行者，如所說言隨能憶持。又發起者，起出家心。勤作者，於愛非愛所觀平等。伺察者，隨何等善悉樂希求。修行者，得現量智。又發起者，樂居曠野。勤作者，遠離憒閙。伺察者，樂處寂靜。修行者，修寂靜行。又發起者少欲。勤作者知足。伺察者，獲得妙樂。修行者，知所應量。又發起者，修增上戒學。勤作者，所修無雜。伺察者，修增上心學。修行者，修增上慧學。又發起者布施；勤作者愛語；伺察者利行；修行者同事。又發起者大慈；勤作者大悲；伺察者大喜；修行者大捨。又發起者，剎土清淨。勤作者，相好圓滿。伺察者，護持正法。修行者，救度眾生。又發起者，了知蘊魔。勤作者，越煩惱魔。伺察者，遠離死魔。修行者，摧伏天魔。又發起者知苦；勤作者斷集；伺察者修道；修行者證滅。又發起者，修身念處。勤作者，修受念處。伺察者，修心念處。修行者，修法念處。又發起者信；勤作者精進；伺察者念、定；修行者慧。又發起者，防斷不善之法。勤作者，圓滿生起一切善法。伺察者，若身、若心輕安調暢。修行者，獲得無加行神足。又發起者，修七覺分。勤作者，行八正道。伺察者，修習止觀。修行者，得明解脫。又發起者，發起諸行。勤作者，表示潔白之行。伺察者，心得輕安。修行者，不轉境界相智。』</p>
<p>「復次，海意！彼勇猛精進如來復告堅固鎧菩薩言：『善男子！由精進故身心輕安；即此精進，若因若見悉當遠離。又此精進能知名、色；又此精進能滅我、我所見；又此精進能解所取之縛；又此精進能除五蓋及現所起一切煩惱；又此精進能斷惡作及彼疑惑；又此精進破諸結病；又此精進而能勤力除斷諸障；又此精進離慢、過慢；又此精進超越一切所依、所著；又此精進離諸喜、恚；又此精進於無明有愛悉不染著；又此精進於貪、瞋法而悉不行；又此精進於其癡法而常伺察；又此精進，知覺內外十二處法；又此精進，了知五蘊及十八界本來不生；又此精進，心住寂靜、遍寂、近寂；又此精進，決了諸法悉無所得；又此精進，於一切法不取二相；又此精進，了知法性本來常住；又此精進，知一切法不來不去；又此精進，知一切法無取、無捨；又此精進，知一切法無作、無止；又此精進，知一切法無高、無下；又此精進，知一切法不出、不入；又此精進，知一切法無縛、無解；又此精進，知一切法無勤、無墮；又此精進，知一切法無放逸、無不放逸；又此精進，知一切法無能作、無所作；又此精進，知一切法無觀、無不觀；又此精進，知一切法無止息、無熾然；又此精進，知一切法無所護、無不護；又此精進，知一切法無集、無散。』</p>
<p>「海意！彼勇猛精進如來，為諸菩薩說如是等勤行精進法時，會中有一萬人得無生法忍。堅固鎧菩薩，於彼佛所，得聞如是精進法已，轉復發起精進勤求善法。如是精進常無休息經俱胝歲，過是已後得柔順忍。如是精進勤求善法，經爾所時，即於彼滅，滅已還於彼如來前重復化生，聽受宣說大集會正法；又復精進勤求善法。海意！其堅固鎧菩薩，以是緣故，經爾許時，普遍親近八萬四千佛，於彼花積劫中，發起精進勤求善法，經如是時一切勤行。</p>
<p>「海意！汝今勿生疑念，是時堅固鎧菩薩者豈異人乎？即我身是。我昔曾歷多菩薩位，棄背生死勤求菩提，乃至我今得成正覺，廣行精進深歷艱苦。況復世間懈怠眾生，起下劣精進者，而能獲得菩提果邪？海意！若諸眾生能發精進者，於我法中即得清淨，非懈怠者而能成就。以是緣故，汝今當知諸有精進不放逸者，即得菩提。」</p>
<p>當佛說是過去所行精進法時，會中有五千菩薩得無生法忍，七千天人發阿耨多羅三藐三菩提心。◎</p>

<p class='juan'>佛說海意菩薩所問淨印法門經卷第七</p></div>
</div><!-- end of div[@id='body'] -->
</body></html>