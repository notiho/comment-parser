<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說海意菩薩所問淨印法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />佛說海意菩薩所問淨印法門經卷第四</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p><p>◎爾時，世尊重說頌曰：</p>

<div class="lg regular" style="margin-left:1em;"><div class='lg-row'>「菩薩若聞菩提心，　乃能貫穿一切法；</div>
<div class='lg-row'>即此所有貫穿智，　於諸法中無所著。</div>
<div class='lg-row'>雖復了知甚深法，　菩薩於中不生怖；</div>
<div class='lg-row'>而亦不起恐怯心，　彼能獲得最勝道。</div>
<div class='lg-row'>諸法若因、若所緣，　如實覺了緣生法；</div>
<div class='lg-row'>有慧隨順諸法生，　而實不執於邊見。</div>
<div class='lg-row'>諸法若斷、若常中，　智者不生於著礙；</div>
<div class='lg-row'>覺了中際亦復然，　是故實際不思議。</div>
<div class='lg-row'>若法自性本無我，　是中我亦無自性；</div>
<div class='lg-row'>諸法無性亦復然，　本來不生皆空寂。</div>
<div class='lg-row'>諸法無生亦無起，　空無所取常清淨；</div>
<div class='lg-row'>遠離戲論無相門，　一切皆與虛空等。</div>
<div class='lg-row'>無心亦復無求願，　遠離一切諸欲貪；</div>
<div class='lg-row'>現觀諸色自性中，　其猶聚沫知無實。</div>
<div class='lg-row'>受如浮泡暫起滅，　想如陽焰妄相生；</div>
<div class='lg-row'>行如芭蕉中不堅，　識如幻法非久固。</div>
<div class='lg-row'>所有四界性無動，　與彼虛空界同等；</div>
<div class='lg-row'>內、外諸入亦復然，　境互相生而冥默。</div>
<div class='lg-row'>應知心法不在內，　亦非於外有所得；</div>
<div class='lg-row'>意法無我亦復然，　是中諸識皆無住。</div>
<div class='lg-row'>彼一切法無作意，　而亦遠離於我相；</div>
<div class='lg-row'>於一切法平等中，　如實覺了於正性。</div>
<div class='lg-row'>法本一味無異性，　一道一乘皆同等；</div>
<div class='lg-row'>道智如實若了知，　此義顯示於勝義。</div>
<div class='lg-row'>智者於義能悟入，　觀聲、非聲能覺了；</div>
<div class='lg-row'>世間所有一切聲，　前際後際二俱斷。</div>
<div class='lg-row'>若文、若義雖善解，　於中了知無二法；</div>
<div class='lg-row'>解此不可說義門，　即能現證真實性。</div>
<div class='lg-row'>諸法不生是苦智，　諸法平等是集智，</div>
<div class='lg-row'>諸法盡義是滅智，　諸法無為是道智。</div>
<div class='lg-row'>於彼身受心法中，　如理隨觀一一法；</div>
<div class='lg-row'>無念復無作意行，　此說是為四念處。</div>
<div class='lg-row'>若觀法界非界性，　平等正盡而平等；</div>
<div class='lg-row'>無斷之斷正法門，　此說是為四正斷。</div>
<div class='lg-row'>於心若得大自在，　此說是為四神足。</div>
<div class='lg-row'>超越一切有著心，　此即是名為信根；</div>
<div class='lg-row'>若於一切法寂靜，　此說名為精進根；</div>
<div class='lg-row'>無念之念正法門，　此說是名為念根；</div>
<div class='lg-row'>若了諸法無作意，　此說是名為定根；</div>
<div class='lg-row'>超越諸法戲論門，　此說是名為慧根；</div>
<div class='lg-row'>若法不起於他信，　即能獲得真實智。</div>
<div class='lg-row'>於心亦無所覺知，　此名信力、精進力；</div>
<div class='lg-row'>若了無生、無滅智，　此即是名為念力；</div>
<div class='lg-row'>寂定於心無所行，　此即定力得成就；</div>
<div class='lg-row'>非有、非離於分別，　此即是名為慧力。</div>
<div class='lg-row'>諸法義中實覺知，　此說是為七覺分。</div>
<div class='lg-row'>於法平等無差別，　此說是名為正見；</div>
<div class='lg-row'>無二法中如實觀，　無生是觀諸正道。</div>
<div class='lg-row'>無生是為無常義，　無起是名為苦義；</div>
<div class='lg-row'>無行是名無我義，　止息句是寂靜義。</div>
<div class='lg-row'>調伏心即是布施，　寂靜心即是持戒，</div>
<div class='lg-row'>盡法隨向是忍門，　正慧伺察名精進，</div>
<div class='lg-row'>畢竟寂止是禪定，　如實了知是為慧。</div>
<div class='lg-row'>眾生本來清淨心，　了知此說名為慈，</div>
<div class='lg-row'>與虛空等名為悲，　清淨適悅是為喜，</div>
<div class='lg-row'>一切所緣無住心，　此說是名為捨行。</div>
<div class='lg-row'>若復三輪得清淨，　即能了知一切法；</div>
<div class='lg-row'>如是貫穿諸法門，　而復永斷諸見執。</div>
<div class='lg-row'>此中所有定及慧，　即此二法能貫穿；</div>
<div class='lg-row'>遍入無量境界門，　此說是名正法智。」</div>
</div><p>爾時，世尊復告海意菩薩摩訶薩言：「海意！若菩薩得如是淨遍淨已，於一切眾生所起無虛假意。若為眾生之所摧壓，不生逼惱及諸障礙，得善覺了智，得決定慧；而彼菩薩，即能於此自說淨印三摩地根本，無住中住。云何是為安住三摩地根本？謂於一切眾生無障礙故，起大悲故；若得一切眾生常所恭敬，心亦不高，若不恭敬，心亦不下；由是之故，即法無所起，亦不生慢心，是故乃能隨住諸法，不住癡法，能生法智，普遍皆得。智為先導身業具足，智為先導語業具足，智為先導意業具足，若身、語、意諸所作業，一切皆以智為先導，菩薩即能隨智而轉。云何是菩薩智為先導身業具足？謂若眾生應見色身而可化度及調伏者，菩薩即當現威儀相，令彼眾生心得調伏。菩薩雖復如是現相，然無發悟，亦無分別。若或菩薩身起過失，愛着於身，身起異相，身行屈曲，身有動亂，身生計度。若如是者，而彼菩薩諸有過失集現其前，如斷多羅樹心，而於諸法後不復生。又若菩薩身得清淨，一切勝相莊嚴其身，手足柔輭殊妙可愛，成福生身，諸根無劣身分圓滿。菩薩雖具如是莊嚴之身，然於色相亦不驕恃，身雖嚴好而不生於和合之想。菩薩若見一切眾生種種色相有缺壞者，菩薩爾時不起慢心，為求法故謙下恭敬。所以者何？若自身法性與一切眾生身之法性，皆悉平等依止於智。菩薩於身及身法性，悉了知已，即得法身，不受分叚身。何名法身？謂以禪悅而為飲食，非分叚食。菩薩為欲順世間故，愍眾生故，示現受彼世間之食，不為身支治瘦劣故。菩薩但於法身，以其法命而為資養，非假世間叚食所資。何名法命？謂所資養，不從因緣所造作故，不越聖行。何名聖行？所謂無貪、無瞋、無癡，離諸煩惱，隨所施設密護於戒，是名聖行。菩薩由此智為先導身業具足，故獲諸智通，神力成就。以無發悟心，於一切佛剎中普為現身，隨諸佛剎一一眾生，應見菩薩色相光明莊嚴身者，菩薩即住無所發悟無分別中，具足光明莊嚴身相；於其身中放大光明，是光普照無量無數諸佛剎土。一切地獄、惡趣眾生，蒙光照觸悉得快樂。由快樂故樂觸現前，得樂觸故，一切眾生煩惱燒然，皆悉止息，咸得清涼身心調暢，彼諸眾生得調暢故善作佛事。海意！如是等法，名為菩薩智為先導身業具足。</p>
<p>「復次，海意！何名菩薩智為先導語業具足？謂若菩薩凡出語言，而常遠離語中一切麁惡過失。海意！何名語中麁惡過失？所謂菩薩常當遠離六十四種語之過失。何等六十四？一者、菩薩無麁澁語；二者、無濁亂語；三者、無壞器聲語；四者、無衰弱聲語；五者、無極高聲語；六者、無極下聲語；七者、無猛惡聲語；八者、無堅硬語；九者、無謇吃語；十者、無逼惱語；十一者、無離散語；十二者、無燒然語；十三者、無迷惑語；十四者、無怨恨語；十五者、無密切語；十六者、無染著語；十七者、無呻吟語；十八者、無童稚語；十九者、無震吼聲語；二十者、無熾盛語；二十一者、無掁觸語；二十二者、無不知時語；二十三者、無貪隨卑語；二十四者、無瞋障礙語；二十五者、無癡狂亂語；二十六者、無驚怖語；二十七者、無慢執語；二十八者、無作破壞語；二十九者、無諂曲語；三十者、無高慢語；三十一者、無離慢卑下語；三十二者、無隨愛覆藏語；三十三者、無非愛訐露語；三十四者、無不實說語；三十五者、無缺失語；三十六者、無虛妄語；三十七者、無鬪亂語；三十八者、無兩舌語；三十九者、無惡口語；四十者、無綺語；四十一者、無破朋友語；四十二者、無極利語；四十三者、無極柔軟語；四十四者、無凡俗語；四十五者、無不藏護語；四十六者、無繁多語；四十七者、無瞋害語；四十八者、無鬪諍語；四十九者、無賤劣語；五十者、無動亂語；五十一者、無輕浮語；五十二者、無面譏語；五十三者、無戲劇語；五十四者、無歌音語；五十五者、無非法語；五十六者、無離間語；五十七者、無自讚語；五十八者、無毀他語；五十九者、無侮翫語；六十者、無激動語；六十一者、無違背佛、法、僧語；六十二者、無毀謗賢聖語；六十三者、無非理作證語；六十四者、無一切麁惡過失等語。海意！如是六十四種語中過失，菩薩凡所發言皆悉遠離，即得語業清淨。凡所發言皆說無間斷語，說如實語，說正真語，說誠諦分位語，說隨諦轉語。隨入一切眾生語言，知一切眾生意樂，令諸眾生皆生歡喜，照明一切眾生根性，息諸煩惱。住佛威神，任持正法，所發語言，分明顯了，美妙可愛離諸過失，皆由福行之所成故。不生於貪攝功德語，不生於瞋深無源底，不生於癡十方世界施設語言。非無義利，隨往一切處皆無作相。海意！此為菩薩智為先導語業具足。</p>
<p>「復次，海意！何名菩薩智為先導意業具足？所謂菩薩剎那於一心中，遍入一切眾生心行，皆悉明了。住三摩呬多中，現諸威儀事，然亦不起彼三摩地。一切魔眾，悉不能知菩薩心業。遍入一切聲聞、緣覺之心，彼亦不知。而是菩薩，終不生心自害害他，亦不俱害。非心意所表，無少法中而生障礙。於一切法中，起智了知。由彼心意無表了故，即無所了知。不受而受，未具佛法，亦不滅受而為取證。海意！此名菩薩智為先導意業具足。</p>
<p>「海意！如是等法，是為菩薩安住自說淨印三摩地根本。此根本者，謂即菩薩身、語、意業，皆以智為先導。由其三業智先導故，即能獲得自說淨印三摩地法。海意當知！有十種法，此三摩地名為自說。何等為十？一者、初發起行，名為自說深心清淨故；二者、菩薩之行，名為自說六波羅蜜多清淨故；三者、顯示潔白之行，名為自說一切善法清淨故；四者、相好圓滿之行，名為自說無礙福行清淨故；五者、得辯才行，名為自說隨聞法行善令他得清淨故；六者、念定不散亂智，名為自說遠離一切麁重蓋障，現起煩惱清淨故；七者、菩提分法智，名為自說不放逸清淨故；八者、表示奢摩他、毘鉢舍那智，名為自說心意識清淨故；九者、十地次第之智，名為自說，一切對治建立法中，超越障礙悉清淨故；十者、大菩提場莊嚴之智，名為自說斷一切不善法，集一切善法清淨故。海意！具是十種法故，此三摩地名為自說。</p>
<p>「海意當知！復有二十種法，此三摩地名為淨印。何等二十？一者、內淨名為淨印，我清淨故；二者、外淨名為淨印，我所清淨故；三者、身淨名為淨印，一切見中悉清淨故；四者、一切法無我清淨，名為淨印，本來清淨故；五者、於一切法平等覺了清淨，名為淨印，一味清淨故；六者、空無相無願清淨，名為淨印，一切解脫清淨故；七者、虛空清淨，名為淨印，畢竟清淨故；八者、眾生界、法界清淨，名為淨印，離諸所作故；九者、現所見清淨，名為淨印，自智通清淨故；十者、日輪光明清淨，名為淨印，常照曜清淨故；十一者、三世無礙知見清淨，名為淨印，離諸障礙清淨故；十二者、表了門清淨，名為淨印，識智無住清淨故；十三者、無為清淨，名為淨印，有為自性清淨故；十四者、了知緣生清淨，名為淨印，善觀緣法故；十五者、隨證力無所畏佛法清淨，名為淨印，無能敵實智清淨故；十六者、了知佛法相清淨，名為淨印，先業清淨故；十七者、大慈、大悲清淨，名為淨印，不捨眾生清淨故；十八者、降伏諸魔外道清淨，名為淨印，一切所行清淨故；十九者、破一切煩惱種習清淨，名為淨印，諸法自性清淨故；二十者、於一剎那心中，普盡一切佛法之門，隨知清淨，名為淨印，積集圓滿清淨故。海意！具<span class='corr'>是</span>二十種法故，此三摩地名為淨印。</p>
<p>「海意當知！菩薩當坐菩提場時，乃能獲得是三摩地。得是三摩地後，當獲八種不共大神通相。何等為八？一者、忽然此三千大千世界，悉變金剛所成之地；二者、一切樹林花果枝葉，皆悉開敷俱向菩提樹，低垂曲折作恭敬相；三者、一切眾生於剎那間，不為一切煩惱之所惱害；四者、一切地獄惡趣眾生，悉見菩薩坐菩提場，見已皆獲快樂具足；五者、一切世界，空中悉現金色光明廣大照曜；六者、大地皆悉震動，然於其中亦無少分眾生而生嬈害；七者、所有十方現住說法教化諸佛世尊，以無畏法施其安慰，作如是言：『汝善男子，最勝最勝，是大導師。』八者、於一剎那心中，一切佛法集現其前。海意！而是菩薩得彼淨印三摩地已，後獲如是八種不共大神通相，而能出生無量功德之事，一切悉同此三摩地神通威力。」</p>

<p class='juan'>佛說海意菩薩所問淨印法門經卷第四</p></div>
</div><!-- end of div[@id='body'] -->
</body></html>