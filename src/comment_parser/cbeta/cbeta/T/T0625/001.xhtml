<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大樹緊那羅王所問經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 625 [No. 624]
<p class='juan'><a id='mulu1' />大樹緊那羅王所問經卷第一</p><p class="byline">姚秦龜茲三藏鳩摩羅什譯</p>
<div class='div-jing'><p>如是我聞：</p>
<p>一時佛住王舍城祇闍崛山，與大比丘眾六萬二千人俱；菩薩摩訶薩七萬二千——眾所知識，皆從十方世界來集，得陀羅尼無礙辯才，進入念慧慚愧具足，其志堅固猶如金剛，善修成就一切佛法，志意清淨成就具足，自不忘失菩提之心，亦能令他而不忘失；善調柔施攝伏諸根，善能知捨所愛之物；以清淨戒善自莊嚴，於諸眾生其心平等；以柔和忍力而自莊嚴；於無量那由他阿僧祇劫勤修進力；於諸禪定解脫三昧，遊戲神通自在無礙；善以智慧分別一切諸法句義；其心不動如大山王，於諸眾生其心平等，如地、水、火、風善離愛恚；常行慈心恒遣慈光；遍照眾生安住大悲；常勤觀察一切眾生，住於大喜樂法具足；住於大捨得無二智；利衰、毀譽、稱譏、苦樂，皆以超過如是世法；慧光善伏自眾他眾，降伏眾魔；世所難遇如優曇華，為諸眾生中大師子吼，究竟涅槃悕樂甚深四無所畏，為如來印之所印之；所記無錯如說而行，於深法藏義味相應；蔽諸日月，名稱流聞遍十方界；若為諸佛之所護持，守護法藏常不斷絕三寶種性；善能遊過無邊佛剎；善解了知，隨宜給侍諸佛世尊、聽聞受法；常勤精進教化眾生，得到方便智慧彼岸；善隨一切諸眾生根如應說法；善知一切諸眾生等意之行相；其心淨妙善巧言說，為大醫王善療眾病；已於無量阿僧祇佛所種諸善根；善集相好福德莊嚴；善能解了空、無相、願；善解諸法如幻如焰，如水中月如夢鏡像，解一切法如虛空相；善能解了一切眾生音聲言說；善分別法樂說無盡；善能觀察出世之慧，成就大力近佛十力，得明肉眼、天眼、慧眼、法眼、佛眼；善度莊嚴助道法分；善解超度一切諸道，明了菩薩法藏所攝；善能轉於不退法輪，得三昧印相；善能知到金剛場三昧，一切諸法自在三昧，常現在前，持大寶炬，其心謙下於諸眾生，常觀一切諸眾生心，亦常觀諸眾生智慧，近佛智慧，令諸眾生施作佛事；所作事辦皆已聚集，一切功德盡未來劫，說其功德不可窮盡。</p>
<p>其名曰：寶住菩薩、寶有菩薩、寶手菩薩、寶花菩薩、寶王菩薩、喜見菩薩、愛意菩薩、愛眼見菩薩、持地菩薩、作喜菩薩、大勢菩薩、大德菩薩、降魔菩薩、摩鳩提菩薩、儒天菩薩、曼陀羅香菩薩、實菩薩、等觀菩薩、無高下菩薩、善御菩薩、一切眾生不請友菩薩、彌勒菩薩、雲音菩薩、持山嚴菩薩、山積菩薩、上友菩薩、勇友菩薩、光明菩薩、光德菩薩、燈王菩薩、觀志菩薩、光莊嚴菩薩、雜綵冠菩薩、天冠菩薩、天王菩薩、天眼觀菩薩、觀世音菩薩、善臂菩薩、思志等菩薩、善住志菩薩、善住業菩薩、不動足集菩薩、金剛足進菩薩、越三界足菩薩、疾辯菩薩、速辯菩薩、無斷辯菩薩、住辯菩薩、妙音菩薩、梵音菩薩、喜一切眾生音菩薩、文殊師利法王子菩薩，如是等上首七萬二千人。於此三千大千世界，釋、梵、護世，并餘大威德諸天、龍、夜叉、乾闥婆、迦樓羅、緊那羅、摩睺羅伽、人與非人，比丘、比丘尼、優婆塞、優婆夷，皆來集會為欲聽法。</p>
<p>爾時世尊與無量百千大眾，恭敬圍遶而演說法。爾時天冠菩薩即從座起正衣服，偏袒右肩右膝著地，合掌向佛以偈讚曰：</p>

<div class="lg regular" style="margin-left:1em;"><div class='lg-row'>「超世為世作燈明，　智慧利益於世間；</div>
<div class='lg-row'>令結闇者得光明，　我今稽首離世間。</div>
<div class='lg-row'>十方行施最殊勝，　善自調心到彼岸；</div>
<div class='lg-row'>人天龍神所供養，　稽首敬禮燒結仁。</div>
<div class='lg-row'>勝相多利益世間，　金色圓光普周遍；</div>
<div class='lg-row'>持淨妙戒大美音，　稽首三界最無比。</div>
<div class='lg-row'>度諸眾生到彼岸，　調伏諸論無能動；</div>
<div class='lg-row'>善了知諸眾生心，　稽首敬禮勝大悲。</div>
<div class='lg-row'>斷諸結使不生著，　以力降怨善住戒；</div>
<div class='lg-row'>天中之天淨結垢，　我稽首禮降諸怨。</div>
<div class='lg-row'>眾寶中最無瑕穢，　常樂智慧為先首；</div>
<div class='lg-row'>除斷貪瞋愚癡垢，　稽首心等如虛空。</div>
<div class='lg-row'>演說四諦度四流，　說甘露法施淨眼；</div>
<div class='lg-row'>遊行三界為利眾，　我稽首禮持輪相。</div>
<div class='lg-row'>常為人天所供養，　常化眾生令度脫；</div>
<div class='lg-row'>虛空人天所供養，　我稽首禮人中勝。</div>
<div class='lg-row'>常樂集於正善法，　常以慈心等世間；</div>
<div class='lg-row'>人尊調御住正道，　稽首攝持一切德。</div>
<div class='lg-row'>淨音所說勝妙善，　適意柔軟梵音聲；</div>
<div class='lg-row'>善解眾音到彼岸，　稽首美妙如實說。</div>
<div class='lg-row'>趣空無相及無作，　能最甚深難見法；</div>
<div class='lg-row'>善能進趣入解脫，　稽首善知解脫道。</div>
<div class='lg-row'>世尊善解知因緣，　常能斷離二邊見；</div>
<div class='lg-row'>實說因緣業果報，　我稽首禮見世間。</div>
<div class='lg-row'>無有來者亦去者，　無慢善能觀諸法；</div>
<div class='lg-row'>如幻如焰水中像，　稽首敬禮善法眼。</div>
<div class='lg-row'>生若無生都無生，　若生及滅亦無滅；</div>
<div class='lg-row'>其所止處如法住，　調御善住如是處。</div>
<div class='lg-row'>所有言說便真實，　善住如如叵傾動；</div>
<div class='lg-row'>金剛山身無動搖，　我稽首禮叵傾動。</div>
<div class='lg-row'>其身口意等無異，　名聞無量遍三界；</div>
<div class='lg-row'>我今欲問勝丈夫，　願尊勿慮為演說。」</div>
</div><p>爾時天冠菩薩偈讚佛已，白佛言：「世尊！我今欲於如來、應供、正遍覺勝妙法中少有所問，若佛聽許乃敢諮請。」</p>
<p>爾時佛告天冠菩薩：「善男子！恣汝所問，隨汝所疑，如來當說悅可汝心。」</p>
<p>爾時天冠菩薩白佛言：「世尊！云何菩薩得成雜種莊嚴之辯？世尊！云何菩薩得增勝智，善知分別甚深之法？世尊！云何菩薩善知諸根？世尊！云何菩薩善能解知如應說法？世尊！云何菩薩善知一切眾生心行？世尊！云何菩薩知一切因行果報，亦知出過所行無失？世尊！云何菩薩莊嚴布施？世尊！云何菩薩莊嚴戒、忍、精進、禪、智？世尊！云何菩薩善能解知莊嚴梵道？世尊！云何菩薩不失神通？世尊！云何菩薩斷諸結使？世尊！云何菩薩度到彼岸？世尊！云何菩薩能現一切聲聞、緣覺及諸眾生形色威儀無有別異？世尊！云何菩薩觀於生死不住涅槃？世尊！云何菩薩觀眾生界不動法界？世尊！云何菩薩不退失利觀現失利？世尊！云何菩薩有大財寶封邑無盡，以方便力現為貧窮？世尊！云何菩薩行於諸行，令有作門入無作門？世尊！云何菩薩善觀諸法？世尊！云何菩薩決定分別一切諸法？世尊！云何菩薩行諸世法不為所污？世尊！云何菩薩於諸自在不觀望他？世尊！云何菩薩不離見佛？世尊！云何菩薩善自調伏無諸惡法？世尊！云何菩薩善為師導而不悋法？世尊！云何菩薩為諸眾生作實依止？世尊！云何菩薩能轉一切諸佛法輪？世尊！云何菩薩於一切法得灌頂位？」</p>
<p>爾時世尊讚天冠菩薩：「善哉善哉！善男子！汝今所問多所利益安樂世間利安人天，攝取未來諸菩薩等。善男子！汝常曾於恒河沙等佛世尊所諮請問難，今復當大利益安樂未來菩薩，令此大乘得久住世。善男子！汝之所問，善心諦聽，吾當演說。」</p>
<p>天冠菩薩白言：「世尊！受教而聽。」</p>
<p>「善男子！菩薩成就四法，得於雜種莊嚴之辯。何等為四？是菩薩於一切眾生無侵害心，捨諸一切所愛之物心無悔悋。有說法者不斷其說，起隨喜心歡喜踊躍，讚言善哉！勸請說法。若於晝夜、若在僧中、若在佛塔，以菩提心常為先道，起志欲心喜樂諸法。而是菩薩專心志欲，以法等施不期利養。善男子！是為菩薩成就四法，得成雜種莊嚴之辯。</p>
<p>「善男子！菩薩成就四法得增勝智，善知分別甚深之法。何等四？順因緣法知我實性。知入一切眾生實性。知生死行，無有來者無有去者。知一切法虛空印相。是為四。</p>
<p>「善男子！菩薩成就四法，善知諸根。何等四？善知法界門。觀諸法門無有障礙。知諸神通。善調伏心，無有二行。是為四。</p>
<p>「善男子！菩薩成就四法，善能解知如應說法。何等四？辯智。度眾生智。分別法智。自淨其心亦淨一切眾生之心。是為四。</p>
<p>「善男子！菩薩成就四法，善知一切眾生心行。何等四？智慧超出智無有礙。入於方便。諸有所作終不中悔。能自覺了。是為四。</p>
<p>「善男子！菩薩成就四法，善知造因所得業報，亦知出過所行無失。何等四？不說斷滅亦不說常因。於業報如實而知，如法而現諸法示相。是中無我無我所。知於所作不失果報。是為四。</p>
<p>「善男子！菩薩成就四法，莊嚴布施。何等四？莊嚴於相。莊嚴於好。無比喻色。無盡封邑及以寶手。是為四。</p>
<p>「善男子！菩薩成就四法，莊嚴持戒。何等四？作轉輪王而善莊嚴菩提之心。作釋提桓因而善莊嚴菩提之心。作大梵王而善莊嚴菩提之心。不墮惡道生人天善處，而善莊嚴菩提之心。是為四。</p>
<p>「善男子！菩薩成就四法，莊嚴忍辱。何等四？出梵音聲、迦陵頻迦聲。多人所愛心意悅樂。堅修善法。得金色膚。是為四。</p>
<p>「善男子！菩薩成就四法，莊嚴精進得不可壞。何等四？得一切眾生無能壞者，為諸眾生作不請友。有所為作專志不懈心無疲厭。樂集多聞。堅智莊嚴。是為四。</p>
<p>「善男子！菩薩無厭成就四法，莊嚴於禪，何等四？無諸閙亂。無有放逸。無有慳慢。不捨調伏心。是為四。</p>
<p>「善男子！菩薩成就四法，莊嚴智慧。何等四？不說我、人、眾生、壽命。得無礙辯。善能分別一切句義。於一切法無有疑惑。是為四。</p>
<p>「善男子！菩薩成就四法，莊嚴梵道。何等四？在空淨處生起慈心。為化眾生起於悲心。守護正法起於喜心。生如來智起於捨心。是為四。</p>
<p>「善男子！菩薩成就四法，不失神通。何等四？入於四禪而不退失。入四空定知於方便。心得自在知一切法。神通遊至無量佛剎。是為四。</p>
<p>「善男子！菩薩成就四法，斷諸結使。何等四？內自寂靜亦寂靜外。善觀諸法知如幻化。有大智力。非憍慢力。是為四。</p>
<p>「善男子！菩薩成就四法度到彼岸。何等四？知於欲流不證離欲。知於有流隨意往生。知於見流不捨諸見。知無明流不逆緣法。是為四。</p>
<p>「善男子！菩薩成就四法，能現一切聲聞、緣覺及諸眾生形色威儀無有別異。何等四？善起如幻三昧。如實而知一切法相。善觀五通。自觀己身知如幻化。是為四。</p>
<p>「善男子！菩薩成就四法，觀於生死不住涅槃。何等四？諸佛護持。自大悲心。善巧方便。不捨本願。是為四。</p>
<p>「善男子！菩薩成就四法，觀眾生界不動法界。何等四？觀自實性。解於法性。觀眾生性不疑智性。觀諸眾生同涅槃性。是為四。</p>
<p>「善男子！菩薩成就四法，不退失利觀現失利。何等四？善男子！以專志心趣向涅槃。修入生死。專志欲於一切佛法。現為聲聞、緣覺調伏。是為四。</p>
<p>「善男子！菩薩成就四法，有大財寶封邑無盡，以方便力現為貧窮無諸財賄。何等四？或現作於轉輪大王、釋、梵天王，為化尊勝諸眾生故。現作貧窮，為化貧窮諸眾生故。見來求者，盡捨一切所有財物。見大富者，現無盡寶有自在力。是為四。</p>
<p>「善男子！菩薩成就四法，令有作門入無作門。何等四？說一切行無常。淨於智行。得於覺知一切行無我。離於諸見得涅槃法寂智進行。是為四。</p>
<p>「善男子！菩薩成就四法，善觀察諸法。何等四？善淨慧眼。得明法眼。佛眼現前。於一切法得灌頂位。是為四。</p>
<p>「善男子！菩薩成就四法，決定分別一切諸法。何等四？辯智。無滯解了諦智。住四依智。不捨陀羅尼智。是為四。</p>
<p>「善男子！菩薩成就四法，行於世法不為所污。何等四？觀知世法。超出過於世間眾生。斷除愛恚無所染污。畢竟明淨。是為四。</p>
<p>「善男子！菩薩成就四法，於法自在不觀望他。何等四？定得自在。智得自在。慧得自在。方便得自在。是為四。</p>
<p>「善男子！菩薩成就四法，不離見佛。何等四？自往見佛亦勸眾生。自往聽法亦勸眾生。自發菩提心亦勸眾生發菩提心。常不捨離念佛三昧。是為四。</p>
<p>「善男子！菩薩成就四法，善自調伏無諸惡法。何等四？出世明慧觀察智見。顯示解脫。善集法忍。斷離一切不善法習。是為四。</p>
<p>「善男子！菩薩成就四法，善為師導而不悋法。何等四？專心利益一切眾生，志意堅固無所慊恨。常行教化一切眾生。自捨己樂修集智慧。常為一切眾生作利成於己利。是為四。</p>
<p>「善男子！菩薩成就四法，為諸眾生作實依止。何等四？捨於己利常求利他。自捨諸樂為諸眾生求於法樂。如所聞法為人廣說無有疲倦。以法養命不以衣食。是為四。</p>
<p>「善男子！菩薩成就四法，能轉一切諸佛法輪。何等四？得陀羅尼。得無斷辯知。入一切眾生心行。不觀種姓而為說法引入涅槃。是為四。</p>
<p>「善男子！菩薩成就四法，於一切法得灌頂位。何等四？出過諸行住菩薩行。得無生法忍示現生死。為不退轉印之所印入如來印。住第十地善知諸地。是為菩薩成就四法，於一切法得灌頂位。」</p>
<p>佛說如是諸四法時，三千大千世界六種震動，大光普照。於上空中百千億天，作天伎樂歌詠讚歎，雨天曼陀羅華，作是歎言：「如來世尊無量阿僧祇劫所集無上正真道法，皆悉於是諸四法中開示顯說。若有眾生得聞是經，受持、讀誦兼復書寫，於大眾中廣分別說，當知是人不從小功德來。若有眾生聞於如是諸四句法，聞已信解受持、讀誦，在大眾中廣為人說，不離菩提心，彼人不久當於人天諸大眾中大師子吼，如今如來大師子吼。我等今者快得善利，得聞如是諸四句法，復能信解演說如是諸四法。」</p>
<p>時八萬四千人天發阿耨多羅三藐三菩提心，萬二千菩薩得無生法忍。</p>
<p>爾時天冠菩薩白言：「世尊！菩薩成就幾法，佛涅槃後得聞是經，受持讀誦兼復書寫，於大眾中廣說顯示？」</p>
<p>佛告天冠菩薩：「善男子！菩薩成就八法，佛涅槃後受持讀誦書寫此經，於大眾中廣分別說。何等八？志意成就專向菩提。究竟行慈於諸眾生無侵害心。住於大悲化諸眾生。常求法利樂法欲法求法集法，心無滿足如海吞流。放捨身命守護正法。厚種善根集諸福德。發起大願諸佛護持。降諸魔怨離大眾畏。天冠！是為菩薩成就八法，佛涅槃後能得受持、讀誦、書寫如是經法，在大眾中廣為人說。」</p>
<p>當于演說如是法時，於此三千大千世界亦復六種震動，坑坎、<span class='corr'>堆垖</span>、諸山、污穢，江河、池流及諸大海，皆不復現，亦不惱觸水性眾生。爾時三千大千世界，悉平如掌微妙莊嚴，於此三千大千世界，百歲枯樹皆生花葉，傾向於佛，諸生卉樹花葉果茂亦傾向佛。此大地上生諸蓮花，大如車輪雜色可愛，妙香適意大光普照，遍此三千大千世界。上虛空中有諸天子，不現其形鼓眾伎樂，聞是樂音，雪山王中、香山王中，所有諸天倍出妙香，令此三千大千世界普悉大香。時雪山王、香山王中，雨眾妙花皆流趣佛，遍滿三千大千世界，其餘諸樹亦悉雨花，於上空中有一寶蓋覆萬由<span class='corr'>旬</span>，是大寶蓋垂真珠貫鈴網莊嚴，諸鈴網中所出音聲柔軟悅意，有大妙音遍聞三千大千世界。</p>
<p>爾時大德舍利弗見是變現，合掌向佛白言：「世尊！是何光瑞，有是希有未曾之相，普此三千大千世界，皆悉莊嚴甚可愛樂？」</p>
<p>佛告舍利弗：「是大樹緊那羅王！從香山中與無量緊那羅、無量乾闥婆、無量諸天、無量摩睺羅伽，大眾圍遶，欲來見佛禮拜供養。是大樹緊那羅王欲來見佛先現此相。」語言未久，大樹緊那羅王與無量緊那羅眾、無量乾闥婆眾、無量天眾、無量摩睺羅眾，大眾圍遶，作八萬四千伎樂，以淨妙歌善和眾樂。復有無量百千眾生皆悉隨從，菩薩神通大力所持，上昇虛空普雨眾花來詣佛所。到已，及諸侍從頂禮佛足，右遶七匝住世尊前。</p>
<p>爾時大樹緊那羅王以己所彈琉璃之琴，閻浮檀金花葉莊嚴，善淨業報之所造作，在如來前善自調琴，及餘八萬四千伎樂。是大樹緊那羅王當彈此琴，鼓眾樂時，其音普皆聞此三千大千世界，是琴音聲及妙歌聲，隱蔽欲界諸天音樂。</p>
<p>爾時欲界所有諸天，皆捨音樂來詣佛所。是大樹緊那羅王當鼓琴時，三千大千世界所有叢林諸山，謂：須彌山、王雪山、目真隣陀山、摩訶目真隣陀山、黑山，及眾藥草、樹木叢林悉皆涌沒。涌、漸遍涌、等遍涌，動、漸遍動、等遍動，震、漸遍振、等遍震，猶如有人極為醉酒，前却顛倒不能自持，諸山須彌頗峨涌沒亦復如是！</p>
<p>大樹緊那羅王當鼓琴時，佛大眾中，人、王眾等，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽，釋、梵、護世、若人、非人及離欲者，唯除菩薩不退轉者，其餘一切諸大眾等，聞是琴聲及諸樂音，各不自安從座起舞。</p>
<p>時諸一切聲聞大眾，聞琴樂音不能堪耐，各從座起，放捨威儀誕貌逸樂，如小兒舞戲不能自持。</p>
<p>爾時天冠菩薩語是一切諸大聲聞、大迦葉等：「汝諸大德已離煩惱，得八解脫見四聖諦，云何今者各捨威儀如彼小兒舉身動舞？」</p>
<p>於時大德諸聲聞等答言：「善男子！我於是中不得自在。何以故？由是琴音，我等各各不安樂坐，其體動舞不能自持，所有心念不能令住。」</p>
<p>爾時天冠菩薩語大德迦葉言：「如何耆年少欲知足，修行頭陀常樂空靜，天人、阿修羅敬汝如塔，大德云何不能持身，猶小兒舞？云何不護是大眾心？」</p>
<p>大迦葉言：「善男子！如旋嵐大風吹諸樹木、藥草、叢林，彼無有力能自安持，非彼本心之所欲樂，然彼鼓動不能自持。善男子！今此大樹緊那羅王！鼓作琴樂妙歌和順，諸簫笛音鼓動我心，如旋嵐風吹諸樹身，不能自持。是善丈夫誓願威勢福德神力，於諸聲聞及諸緣覺所有威德，彼為殊勝。」</p>
<p>爾時天冠菩薩語大迦葉：「汝今觀是不退菩薩威德勢力，彼琴樂音不能令其動搖驚揚。大德迦葉！誰見如是而當不發無上正真菩提道心？何以故？今有無量智所有威力，不如琴聲，令如是等大威德人聞是琴聲不能自持，其向大乘不退轉者，不能令動。」</p>
<p>爾時大樹緊那羅王更易調琴并及八萬四千餘樂，佛威神力及大樹緊那羅王宿善根力之所持故，諸琴樂音說是偈言：</p>

<div class="lg regular" style="margin-left:1em;"><div class='lg-row'>「一切諸法向寂靜，　如是乃至上中下；</div>
<div class='lg-row'>空靜寂滅無惱患，　無垢最上今顯現。</div>
<div class='lg-row'>諸眾生等無眾生，　過去現在亦復爾！</div>
<div class='lg-row'>以音聲說令眾聞，　是聲同等如法界。</div>
<div class='lg-row'>諸世界同無世界，　說事猶如虛空相；</div>
<div class='lg-row'>無生無增亦無減，　顯示虛妄如虛空。</div>
<div class='lg-row'>善覺諸佛悉同等，　法界決定無毀壞；</div>
<div class='lg-row'>解達施戒及智慧，　一相平等同無相。</div>
<div class='lg-row'>諸結寂滅永無結，　妄想於彼生分別；</div>
<div class='lg-row'>無內無外亦無中，　從於妄想顛倒有。</div>
<div class='lg-row'>若法非法無妄想，　推求諸法無所有；</div>
<div class='lg-row'>覺了名色如實性，　彼行於世無染著。</div>
<div class='lg-row'>過去未來無邊量，　所演說法亦如是，</div>
<div class='lg-row'>本際寂滅無盡滅，　無有方所無住處。</div>
<div class='lg-row'>以文字故說是法，　而此文字是盡相；</div>
<div class='lg-row'>知是文字盡相已，　於一切法無妄想。</div>
<div class='lg-row'>持心等持無所持，　彼此不違於法相；</div>
<div class='lg-row'>心及數法無有生，　知一切法入平等。</div>
<div class='lg-row'>際無際斷無所斷，　前後及中同叵得；</div>
<div class='lg-row'>了知三世平等已，　彼智無邊無有量。</div>
<div class='lg-row'>世間貪著於名色，　有邊無邊皆寂靜；</div>
<div class='lg-row'>了知因緣法相已，　無我、眾生、命妄想。</div>
<div class='lg-row'>所起我見永無起，　一切諸法亦無起；</div>
<div class='lg-row'>若所起者本無起，　彼常隨順順法忍。</div>
<div class='lg-row'>其性猶如雲中電，　一切法如我實性；</div>
<div class='lg-row'>我人眾生性自空，　入此陀羅尼印相。</div>
<div class='lg-row'>隨所覺知三脫門，　一相無相等同相；</div>
<div class='lg-row'>一切有法無邊量，　法法自無有妄想。</div>
<div class='lg-row'>以文字說分別法，　若上若中及與下；</div>
<div class='lg-row'>文字亦無有妄想，　推求分別真實義。</div>
<div class='lg-row'>義及文字共相應，　以音聲說無二義；</div>
<div class='lg-row'>若知本性常寂靜，　彼本際性常自斷。</div>
<div class='lg-row'>若本際性常自斷，　為利世故修諸行；</div>
<div class='lg-row'>推求本際無本際，　彼大慈悲最清淨。</div>
<div class='lg-row'>若大慈悲最清淨，　苦樂同等而修行；</div>
<div class='lg-row'>亦復無高亦無下，　彼名知利大丈夫。</div>
<div class='lg-row'>法眼寂靜最寂靜，　若見不見常寂靜；</div>
<div class='lg-row'>亦復無增亦無減，　彼性離作常寂靜。</div>
<div class='lg-row'>如空中聲叵捉持，　雖可聞知不可說；</div>
<div class='lg-row'>是演說者及聽者，　悉皆不實得自在。」</div>
</div><p>當諸琴樂演出是偈法音之時，八千菩薩得無生忍。</p>
<p>爾時天冠菩薩白佛言：「世尊！如是妙偈從何而出？」</p>
<p>佛言：「善男子！汝今自問大樹緊那羅王！彼當答汝。」</p>
<p>爾時天冠菩薩問於大樹緊那羅王：「緊那羅王！如是妙偈從何而出？」</p>
<p>答言：「善男子！從諸眾生音聲中出。」</p>
<p>又問：「諸眾生音聲從何而出？」</p>
<p>答言：「善男子！眾生音聲從虛空出。」</p>
<p>天冠菩薩問言：「緊那羅王！眾生音聲非口出耶？」</p>
<p>答言：「善男子！是眾生音為從身出、為從心出？」</p>
<p>天冠答言：「不從身出、亦不從心。何以故？身癡無知如草木瓦石；心無形色，不可覩見，無有觸礙，不可宣說，猶如幻化。」</p>
<p>大樹緊那羅言：「善男子！若離身心，從何而出？」</p>
<p>天冠答言：「從於思惟出生音聲。」</p>
<p>又問：「若無虛空，聲何由出？」</p>
<p>天冠答言：「若無虛空，聲終不出。」</p>
<p>緊那羅言：「善男子！是故當知一切音聲從虛空出，當知是聲即虛空性，聞已便滅，若其滅已同空性住，是故諸法若說不說同虛空性，是故應當不捨空際。如音聲分，諸法亦爾！若以音聲有所說法，而是諸法於音聲中求不可得，音聲於法求亦叵得。善男子！是故說言：『一切諸法不可言說，但以音聲名為言說。』當知言說為無所說，又以音聲名為言說。然是音聲本。無住處，若無住處則無堅實，則名為實；若其是實則不可壞；若不可壞則無有起；若無有起則無有滅；若無有滅是名清淨。若是清淨是則白淨；若是白淨是則無垢；若是無垢是則光明；若是光明則是心性；若是心性則是出過；若是出過則出過諸相；若出過諸相則是正位；若菩薩在正位是則名得無生法忍。若得無生法忍一切能忍，亦忍於空亦忍於人。何以故？不離於人名之為空，人即是空。忍於無相亦忍於相。何以故？是相實性即是無相。忍於無願亦忍於願。何以故？願實性相即是無願。一切法性及眾生性，一切常滅亦如是忍。何以故？一切眾生生死之性猶如幻夢，是名菩薩得無生法忍。不違一切法、不逆一切法，若順此忍則亦忍順隨諸法去；若無去則無來；若無去來知一切法是常住性如法常住，眾生亦爾！若得是處如法隨順、如處修行，是名成就無生法忍。一切言說即是音聲，為語他故起是音聲，是無生法忍無有能說無有能聽。何以故？是義不可得故，而是法忍非聲非說。</p>
<p>「善男子！如來世尊有大威德，同不可得義，不可得義說於有得。」</p>

<p class='juan'>大樹緊那羅王所問經卷第一</p></div>
</div><!-- end of div[@id='body'] -->
</body></html>