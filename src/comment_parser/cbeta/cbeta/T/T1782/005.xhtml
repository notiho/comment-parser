<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>說無垢稱經疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu19' /><a id='mulu20' />說無垢稱經贊卷第五<span class='note-inline'>(本)</span></p><p class="byline">大慈恩寺沙門基撰</p><p>◎經又妙吉<span class='note-inline'>(至)</span>非真非有。</p>
<p>贊曰。自下第二大段。調伏二乘心明大悲以破無。二乘唯自利。法執繫縛。今說大悲妙慧方便解故。名調伏二乘心明大悲以破無。以著空者無大悲故。文段有三。初明大悲觀自他疾。次所以者何下。釋其所由。後菩薩如是下。結成離繫。初中文二。初觀疾相。後起大悲。此初也。自他疾。非真實。非定有。因緣假合。所共成故。</p>
<p>經。如是觀時<span class='note-inline'>(至)</span>發起大悲。</p>
<p>贊曰。此起大悲也。不應如凡夫有愛者以起悲。不如二乘起二見以起悲。或准下文。不應起愛味著諸定起見執愛無方便慧而起於悲。或不應見執彼實愛染名利等而起於悲。唯並為斷一切有情客塵煩惱。起大悲也。前所不應。後所應也。</p>
<p>經。所以者何<span class='note-inline'>(至)</span>而有疲厭。</p>
<p>贊曰。下釋所。由此釋所不應。若同凡夫二乘。起於愛見。執著味染。處在生死。即有疲厭。煩惱未亡。物我未遣。故有疲勞。而生厭倦。</p>
<p>經。若為斷除<span class='note-inline'>(至)</span>無有疲厭。</p>
<p>贊曰。此釋所應。煩惱若亡。物我復遣。攝他同己。故於生死而無疲厭。故般若云。如是滅度無量眾生。實無眾生得滅度者。此是常心攝他同己。無愛見纏心。故能常度而無倦也。</p>
<p>經。菩薩如是<span class='note-inline'>(至)</span>纏繞其心。</p>
<p>贊曰。自下第三結成離繫。有三。初結成離繫。次引教證成。後廣明縛解。初有四縛。初三自利。後一利他。此初縛也。乘前起下。故言如是。無疲厭故。便無愛見纏繞其心。此更互也。前言無愛見即無疲厭。此言無疲厭便無愛見。二互為因故。</p>
<p>經。以無愛見<span class='note-inline'>(至)</span>即得解脫。</p>
<p>贊曰。此有二縛。以愛見滅。不為繫縛。繫縛無故。即得涅槃大解脫也。</p>
<p>經。以於生死<span class='note-inline'>(至)</span>證得解脫。</p>
<p>贊曰。此縛利他。自既解脫。便有智力。為說妙法。令他離繫。又證解脫。</p>
<p>經。世尊依此<span class='note-inline'>(至)</span>斯有是處。</p>
<p>贊曰。此引教證成。初引。後結。若自有縛。不解他縛。凡夫二乘也。自能解故。能解他縛。如來等也。此說究竟利益一切故。</p>
<p>經。是故菩薩<span class='note-inline'>(至)</span>離諸繫縛。</p>
<p>贊曰。此結也。</p>
<p>經。又妙吉祥<span class='note-inline'>(至)</span>菩薩解脫。</p>
<p>贊曰。下廣明縛解有二。初問。後答。此雙問也。</p>
<p>經。若諸菩薩<span class='note-inline'>(至)</span>菩薩解脫。</p>
<p>贊曰。下答有二對。初明著禪名縛。不著禪則解。後明無巧有智名縛。有巧有智名解。此初對也。著四靜慮八解脫八等持九等至名縛。味定不增修餘慧品。攝有生故。若智善巧。不捨靜慮諸等。持等而隨所應攝益三有等生。而生三有。無所貪味。名為解脫。</p>
<p>經。若無方便<span class='note-inline'>(至)</span>是名解脫。</p>
<p>贊曰。下明無巧有智名縛。有巧有智名解。有三。初標。次釋。後解妙慧善巧差別。此初標也。此意說言。無善巧方便。但善攝妙慧名縛。二乘等是無智用故。有善巧方便并善攝妙慧名解。有善方便。慧之用故。</p>
<p>經。云何菩薩<span class='note-inline'>(至)</span>名為繫縛。</p>
<p>贊曰。下釋有二對。初對住二乘無學菩薩。後對住二乘有學菩薩。初皆明縛。後皆明解。一一初皆問。次能答。後皆結。此問縛也。舊文二對。名字不同。義亦全別。應細勘之。</p>
<p>經。謂諸菩薩<span class='note-inline'>(至)</span>成熟有情。</p>
<p>贊曰。答也。若諸菩薩。同二乘等。以三等持。而自調伏。有善妙慧也。由修空故。不以相好內飾其身。由修無相。不嚴佛土。由修無願。不利有情。名無方便。或隨所應。不要次配。舊云。以愛見心莊嚴佛土等。應云無正慧心嚴佛等。故名為縛。</p>
<p>經。此諸菩薩<span class='note-inline'>(至)</span>則為繫縛。</p>
<p>贊曰。結也。</p>
<p>經。云何菩薩<span class='note-inline'>(至)</span>名為解脫。</p>
<p>贊曰。問解也。</p>
<p>經。謂諸菩薩<span class='note-inline'>(至)</span>修習作證。</p>
<p>贊曰。下釋有二。初釋有妙慧。後釋有方便。此釋有妙慧也。有相者。無願所觀依他起性。無相者。無相所觀圓成實性。空於此二。觀我我所。都不可得。斷染依他。修淨依他。名修習於圓成作證也。</p>
<p>經。復以相好<span class='note-inline'>(至)</span>名為解脫。</p>
<p>贊曰。此釋有方便并結也。舊文翻前無觀察義。准前應知。</p>
<p>經。云何菩薩<span class='note-inline'>(至)</span>名為繫縛。</p>
<p>贊曰。下第二對問縛也。</p>
<p>經。謂諸菩薩<span class='note-inline'>(至)</span>深生執著。</p>
<p>贊曰。釋也。見謂五見。煩惱謂貪瞋癡八纏三縛等。並如前說。此上現行。隨眠謂種子。由安住此。修善本時。不迴向菩提。而生執著。有諸煩惱。無方便也。又有釋言。此謂雙無。慧及方便二俱無故。舊無迴向。前釋為正。</p>
<p>經。此諸菩薩<span class='note-inline'>(至)</span>名為繫縛。</p>
<p>贊曰。結也。</p>
<p>經。云何菩薩<span class='note-inline'>(至)</span>名為解脫。</p>
<p>贊曰。此問解也。</p>
<p>經。謂諸菩薩<span class='note-inline'>(至)</span>不生執著。</p>
<p>贊曰。釋也。遠見故。修善迴向。不生執著。二種是。</p>
<p>經。此諸菩薩<span class='note-inline'>(至)</span>名為解脫。</p>
<p>贊曰。結也。</p>
<p>經。又妙吉祥<span class='note-inline'>(至)</span>是名為慧。</p>
<p>贊曰。下解妙慧善巧善巧差別。總有二。初皆解慧。後解方便。此解慧也。能觀諸法。身及疾二皆無等。是名慧。慧能觀故。</p>
<p>經。雖身有疾<span class='note-inline'>(至)</span>名方便。</p>
<p>贊曰。此解方便。雖疾不厭。常耐化生。慧之用也。</p>
<p>經。又觀身心<span class='note-inline'>(至)</span>是名為慧。</p>
<p>贊曰。第二解惠。身心者。五蘊和合假生疾者。依此眾苦逼迫之用。此二無始展轉相依。後生前滅。曾無暫問。非曾不生今始新生。非舊不滅今時始滅。又若言新有。即是舊來病。若言是舊疾。念念新所生。知身及疾念念有生滅。是故說言非新非故。</p>
<p>經。不求身心<span class='note-inline'>(至)</span>是名方便。</p>
<p>贊曰。此解方便。二乘知身及疾生滅。求畢竟滅。永入涅槃。名無方便。菩薩不然。不求永滅。故有方便慧皆二乘有。異生所無。方便二乘無。皆唯菩薩有。</p>
<p>經。又妙吉祥<span class='note-inline'>(至)</span>不調伏心。</p>
<p>贊曰。自下第三。雙調二心。明菩薩行。彰不住道。以雙破也。大文有三。初總標。次略釋。後廣說。此標也。</p>
<p>經。所以者何<span class='note-inline'>(至)</span>菩薩所行。</p>
<p>贊曰。此略釋也。煩惱生死。名不調心。出世自利。名調伏心。</p>
<p>經。若於是處<span class='note-inline'>(至)</span>菩薩所行。</p>
<p>贊曰。下廣說有三十七句。菩薩所行。分之為二。初三十四句。不同凡夫二乘所行。名菩薩所行。後有三句。得勝不捨劣。名菩薩所行。初中分七。初一句總。次有四句。次第不同凡夫二乘。次有四句。二二不同二乘凡夫。次有四句。次第不同二乘凡夫。次有七句。唯不同二乘。次有二句。唯不同凡夫。次有十二句。唯不同二乘。此總也。處謂處所。所修行處。或是道理處所。餘又可知。舊有三十一句。二十八句不同凡夫二乘。後有三句。得勝不捨劣。初中有二。初十句。雜不同凡夫二乘。後有十八句。唯不同二乘。初中分四。初有三句。雜不同凡夫二乘。次二句。次第不同凡夫二乘。次有三句。初二不同二乘。後一不同凡夫。後有二句。次第不同二乘凡夫。</p>
<p>經。若處觀察<span class='note-inline'>(至)</span>菩薩所行。</p>
<p>贊曰。下四句次第不同凡夫二乘。此二句也。凡觀生死。為所行境。便起煩惱。菩薩觀生死。而無煩惱。二乘觀涅槃。便畢竟滅。菩薩觀涅槃。不畢竟滅。</p>
<p>經。若處示現<span class='note-inline'>(至)</span>菩薩所行。</p>
<p>贊曰。此中二句。凡現四魔。乃成魔事。菩薩現四魔。乃越魔事。二乘求果智。非時證聖智。菩薩求種智。而不非時證聖智。菩薩證智。外應群機。而能濟拔名不非時。二乘證智。外不利生。名曰非時。不應時故。非道理也。</p>
<p>經。若求四諦<span class='note-inline'>(至)</span>菩薩所行。</p>
<p>贊曰。下四句。二二不同二乘凡夫。於中分二。初二句不同二乘。後二句不同凡夫。此初二句也。四諦者前方便。觀內證者正根本觀。非時證四諦。二乘所行。不非時證四諦。菩薩所行。自利不利他。名非時。自利亦利他。名為時。若正內證。便捨生死。二乘所行。雖正因證。攝受生死。名菩薩行。</p>
<p>經。若行一切<span class='note-inline'>(至)</span>菩薩所行。</p>
<p>贊曰。此後二句。不同凡夫。凡夫有緣起。便生見趣。菩薩現緣起。而遠見趣。現緣起者。現生死也。凡夫起有情及法相雜。有煩惱隨眠。菩薩現二相雜。而無煩惱隨眠。</p>
<p>經。若正觀察<span class='note-inline'>(至)</span>菩薩所行。</p>
<p>贊曰。下有四句。次第不同二乘凡夫。此初二句。二乘證無生故。墮聲聞正性。菩薩證無生。不墮聲聞正性。正性者人無我理。證智證此人無我理。名墮正性。凡夫攝受有情行處。有惑隨眠。菩薩攝受有情行處。而無煩惱種。</p>
<p>經。若正欣樂<span class='note-inline'>(至)</span>菩薩所行。</p>
<p>贊曰。後二句也。二乘樂遠離。求身心滅入於涅槃。菩薩樂遠離。不求身心盡永入涅槃。凡夫觀三界而迷亂真如。菩薩觀三界不迷亂真如。法界者真如也。</p>
<p>經。若樂觀察<span class='note-inline'>(至)</span>菩薩所行。</p>
<p>贊曰。下有七句。唯不同二乘。於中分二。初三等持行。後四餘雜行。此初也。二乘觀豈性。更無依求。菩薩觀空性。仍求功德。二乘觀無相。不外化眾生。菩薩觀無相。能外化眾生。二乘觀無願。而滅有趣。菩薩觀無願。示現有趣。有謂三有。趣謂五趣。舊云無作者願也。</p>
<p>經。若樂遊履<span class='note-inline'>(至)</span>菩薩所行。</p>
<p>贊曰。下四雜修。此初二也。無作者。無所起作。空性滅理。解觀我無。故成差別。替者瘀也。二乘遊空。不起眾行。菩薩起空。起善根無癈。二乘遊六度。便欣涅槃。菩薩遊六度。不欣涅槃。住無住故。有情心行妙智之彼岸。是涅槃故。舊云知心心數法。意顯彼所求彼岸。知而不求。</p>
<p>經。若樂觀察<span class='note-inline'>(至)</span>菩薩所行。</p>
<p>贊曰。二乘修無量。求生梵世。因有漏故。此果必生初禪中故。菩薩修無量。求大菩提。因無漏故。二乘遊六通。證漏盡之涅槃。菩薩遊六通。不證涅槃。住無住故。</p>
<p>經。若樂建立菩薩所行。</p>
<p>贊曰。此有二句。唯不同凡夫。凡夫建立諸法。攀緣邪道。邪解分別諸法也。菩薩建立諸法。不緣邪道。正理解了。釋諸法故。凡夫起六念。隨生諸漏。愛慢等生故。菩薩起六念不生諸漏。滅諸漏故。</p>
<p>經。若樂觀察<span class='note-inline'>(至)</span>菩薩所行。</p>
<p>贊曰。下十二句。唯不同二乘。有三。初二句。不同離染受生。次七句。不同修菩提分法。後三句。不同證無為有為。此初二句。二乘觀無漏。希求離染。菩薩觀無漏。不希離染留惑。至惑盡證佛一切智故。二乘得有漏定。隨定力而受生。菩薩得有漏定。不隨定力而受生。</p>
<p>經。若樂遊履<span class='note-inline'>(至)</span>菩薩所行。</p>
<p>贊曰。下七句。不同修菩提分法。此初三句也。二乘修念住。求身受心法遠離。菩薩修念住。不求四遠離。遠離者斷煩惱。二乘起正斷。勤斷二惡。勤修二善。故見善不善。菩薩無分別起四正斷。不見善不善。二乘起四神足。不能任運變現自在。菩薩起神足。能任運變現。加行大故。</p>
<p>經。若樂遊履<span class='note-inline'>(至)</span>菩薩所行。</p>
<p>讚曰。此中二句。二乘遊五根。自既得已。亦起分別有情諸根勝劣之妙智境。菩薩遊五根。無分別故。不起分別有情諸根之妙智境。雖有根上下力。而無分別故。由此舊云。而分別眾生諸根利鈍。二乘起五力。不求十力。菩薩起五力。而求十力。</p>
<p>經。若樂安立<span class='note-inline'>(至)</span>菩薩所行。</p>
<p>讚曰。此中二句。二乘七覺皆圓滿已。由有分別。後求佛法差別妙智妙用境界。菩薩七覺既圓滿已。由無分別。更不求佛差別妙智妙用所行。智果滿故。舊云。而分別佛之妙智。文乃相乖。不同二乘。理可成矣。二乘八道圓。厭背邪道。菩薩八道滿。不厭邪道。常教化故。舊云。而樂行無量佛道。求於果滿。二乘不求作佛。故不樂行。</p>
<p>經。若求止觀<span class='note-inline'>(至)</span>菩薩所行。</p>
<p>贊曰。下三句。不同證無為有為。初二不同無為。後一不同有為。二乘求止觀二因。墮畢竟滅。菩薩起止觀。不墮畢竟滅。常化眾生故。資糧者因也。二乘觀無生滅理。不能相好嚴身成滿佛事。菩薩內觀無生滅理。仍相好嚴身。成諸佛事。此二證無為不同。下明有為事業不同。二乘起威儀棄捨一切佛法緣慮之心。起世事已。不能更觀出世理事。菩薩起二乘之威儀事。亦能內緣一切佛法理事等。加行大故。</p>
<p>經。若隨諸法<span class='note-inline'>(至)</span>菩薩所行。</p>
<p>贊曰。上三十四句。不同凡夫二乘所行。下之三句。得勝不捨劣。名菩薩所行。一入定現威儀。二證理現眾相。三得果現修因。此中二句。究竟清淨本性常寂真如也。妙定者能觀定也。雖得真如。能緣勝定。隨定所行。不捨有情所樂威儀。或即不起滅定而現威儀。第一句也。一切佛土。其性空寂。無成無壞。如於空者法性土也。雖觀殊勝一切法性無相空土。非不種種莊嚴佛土。利樂有情。修劣報化土。第二句也。</p>
<p>經。若樂示現<span class='note-inline'>(至)</span>菩薩所行。</p>
<p>贊曰。此有一句。雖求殊勝八相現化。未為佛事。不捨修劣諸菩薩行。此中且說在果二相。後之三句。顯能為勝不捨劣故。</p>
<p>經。說是一切<span class='note-inline'>(至)</span>發心趣向。</p>
<p>贊曰。品第五段。結成利益。雖因次說菩薩所行天子發心。然是一品。終是利益。是以屬品為第五段。不屬近文。◎</p>
</div>
<div class='div-pin'><a id='mulu21' />◎
<p class='h1'>不思議品</p><p>方便品下。合有五品。明利他行。初之四品。隱迹利他。未現大神通。隨類濟物。故名隱迹利他。密權也。此之一品。現大神通。明顯迹利他。顯權也。神通妙用上位能知。故非下心之所思慮。亦非下言之所議度。今此廣明。名不思議品。此以無漏慧根為性。不思議體即神通故。其通之境妙用亦難測亦名不思議。</p>
<p>經。時舍利子<span class='note-inline'>(至)</span>當於何坐。</p>
<p>贊曰。就此品中。大文有四。初鶖子心念。二無垢訶說。三顯不思議。問妙吉祥十方坐是。四時眾獲益。八千菩薩得解脫是。此初文也。心念床座。希自坐之。舊文有三。無時眾益。</p>
<p>經。時無垢稱<span class='note-inline'>(至)</span>求床坐耶。</p>
<p>贊曰。下第二無垢訶說。於中有四。一問鶖子。二鶖子反答。三無垢廣說。四時眾獲益。此初問也。由昔心念。我等今者。為聞法故。二應相率。隨從詣彼。既不求座。故作此徵。</p>
<p>經。舍利子言<span class='note-inline'>(至)</span>非求床坐。</p>
<p>贊曰。二鶖子反答。</p>
<p>經。無垢稱言<span class='note-inline'>(至)</span>何況床坐。</p>
<p>贊曰。三無垢廣說。有三。初總明求法。次別明求法。後結成求法。是故舍利子若欲求法下是。此初文也。夫求法者。於五明處。求佛正法。應住猛利愛重求聞。設為聽聞一句善法。路由鐵地。尚歡喜入。何況欲聞多善言義。雖愛自身及諸資什。比愛正法。非為譬喻。無足無倦。深信柔和。心直見直。愛德愛法。往法師所。無詰難心。唯作慧眼妙寶智明勝果無罪悅意之想。深生敬重。無高慢心。不作壞戎畢族醜陋拙文鄙句異意之想。唯為求善。非顯己德。不為名利而求正法。應時殷重恭敬聽聞。勿起損害順求過心。唯為求解。專情屬耳。掃滌攝持。如是名為求於正法。所以雪山半偈捨命非難。香城滿教賣身為易。皆以正法可重不領身命。何況床座。</p>
<p>經。又舍利子<span class='note-inline'>(至)</span>無色界。</p>
<p>贊曰。下別明求法。總有十段。所求謂作證法。所不求者。雖可求知。不求證獲。故名不求。此即第一不求虛幻法。蘊界處三。及三界法。皆虛幻故。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第二不求二乘法。二乘執有三寶及四諦故。此不求別相三寶執。非不求三寶。不求知苦斷集證滅修道差別分別戲論。非不求證。非安立諦之真理也。</p>
<p>經。又舍利子<span class='note-inline'>(至)</span>非求遠離。</p>
<p>贊曰。此第三不求有漏法。有二。此不求起遣諸有漏法。法名寂靜。真如也。及近寂靜。餘無漏法也。名行有漏生滅。非謂求無漏法及求真如遠離法也。</p>
<p>經。諸求法者<span class='note-inline'>(至)</span>非謂求法。</p>
<p>贊曰。不求有漏中。此不求煩惱隨增法。法無貪染。真如也。離諸貪染。餘無漏也。皆不可貪染故。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第四不求所知法。此有二釋。一不求妄心所取境界。因緣真如非妄境故。若心分別。計為境界。非謂求法。數者計也。二不求有相差別境界。真如正法。無差別故。數者分別。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第五不求攝棄法。取謂攝取。捨謂棄捨。諸分別心謂法可取捨。因緣真如無取捨故。或法有生滅可有取捨。真無生滅。何有取捨。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第六不求愛著法。能攝藏則愛。所攝藏者。此愛所緣。既不求貪愛。故法不可攝藏。非愛境故。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第七不求有相法。真如正智。皆是無相。若隨法相而識遠者。是求法相。非求正法。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第八不求世俗法。諸求法者。不共一切世俗住法。真如法中。無所住故。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第九不求四境法。對法論云。眼所受是見義。耳所受是聞義。自然思搆應知如是如是是覺義。自內所受是知義。雖大乘中根識心所和合名見等。然根五義強故得名。瑜伽論云。見知現量攝。聞謂量言量。覺是比量。故知眼名見。耳鼻舌身并同時意名知。意緣教名聞。獨意思搆名覺。對法以耳為門而意緣教。故耳所受是聞。其實聞者意緣教也。此四皆依有漏差別心而建立之。故說真如非見聞等。</p>
<p>經。又舍利子<span class='note-inline'>(至)</span>非謂求法。</p>
<p>贊曰。此第十不求惡業煩惱所為法諸無漏法。非是惡業煩惱所為。故名無為。本求此故。或唯真如。名為無為。法根本故。</p>
<p>經。是故舍利子<span class='note-inline'>(至)</span>應無所求。</p>
<p>贊曰。此結成求法。諸求法者。不求一切諸非法法。於非法法。應無所求。於是法中。無求而求。是為求法。</p>
<p>經。說是法時<span class='note-inline'>(至)</span>得眼淨。</p>
<p>贊曰。此第四段。時眾獲益。得預流果。</p>
<p>經。時無垢稱<span class='note-inline'>(至)</span>大師子座。</p>
<p>贊曰。自下第三顯不思議。有二。初現不思議事。後說不思議事。有解脫名不可思議下是。現不思議事中。有四。初問座方三吉祥示處。三正明設座。四鶖子讚揚。文可知也。此間座方。問曰。何故初責求法非座。後問座方。方將設置。答。理應求真非俗。所以初訶。禮訖順機。所以今設。</p>
<p>經。妙吉祥言<span class='note-inline'>(至)</span>安隱住持。</p>
<p>贊曰。吉祥示處有二。初示。後贊。示中有九。一示處所。東方。二示道遠。三十六競伽沙佛國。三示佛國。山幢。四示佛。山燈王。五示安樂。現在住持。六示佛量。八十四億踰僐那。七示座量。六十八億踰僐那。八示菩薩量。四十二億踰<span class='corr'>僐</span>那。九示座量。三十四億踰僐那。此文有五。別僐配可知。</p>
<p>經。其佛身長<span class='note-inline'>(至)</span>踰繕那量。</p>
<p>贊曰。此文有四。</p>
<p>經。居士當知<span class='note-inline'>(至)</span>具諸功德。</p>
<p>贊曰。此讚座勝。示之令取此。或示化相主。或示他寂土。所以身座量皆大矣。</p>
<p>經。時無垢稱<span class='note-inline'>(至)</span>自在神通。</p>
<p>贊曰。自下第三正明設座。大文有三。初明起通。次明座至。後勸就座。此初文也。八地以上。恒在定中。順俗起通攝念入定。</p>
<p>經。即時東方<span class='note-inline'>(至)</span>無垢稱室。</p>
<p>贊曰。下明座至有三。初明座至。次明奇特。後明含容。此初文也。應時眾數。有三十二億。顯座非實。神力所致。乘空而來。</p>
<p>經。此誰菩薩<span class='note-inline'>(至)</span>既所未聞。</p>
<p>贊曰。此時奇特。聞能聞遠。昔所未聞。見見近。昔所未見。能見近遠之間。俱未有也。故為奇特。</p>
<p>經。其室欲然<span class='note-inline'>(至)</span>不相妨礙。</p>
<p>贊曰。下明含容有二。初明室變容座。後明世界不迮。此初文也。室廣為大。淨而非穢。諸獅子座。悉能含容。令小為大。十八變中舒也。或小能納大名廣。非變為大也。</p>
<p>經。廣嚴大城<span class='note-inline'>(至)</span>前後無異。</p>
<p>頌曰。此明世界不迮。瞻部界小。座量極大。二共一處。不相妨礙。小界不為大座所臨便為迫迮。故悉如本。初後無二。十八變中。眾像入身之所攝也。問。何故方丈變之令廣。世界極小不變令大。答。方丈別室。眾集變之。世界遍處。故不須變。計室論座。大於世界。神力任情。有變不變。</p>
<p>經。時無垢稱<span class='note-inline'>(至)</span>就師子坐。</p>
<p>贊曰。自下第三正勸就座。有二。初勸吉祥就座。後勸餘人就座。此初文也。吉祥神力。不待他令。禮賓之法。勸須就座。所以勸也。</p>
<p>經。與諸菩薩<span class='note-inline'>(至)</span>稱師子座。</p>
<p>贊曰。下勸餘人就座。有二。初勸。後坐。此勸也。道力不高。勸現神力。恐不相稱。故令變身。</p>
<p>經。其得神通<span class='note-inline'>(至)</span>端嚴而坐。</p>
<p>贊曰。下明就座有二。初明菩薩就座。後明聲聞就座。初中復二。初明自能。後顯他力。此初文也。身座相稱。故名端嚴。</p>
<p>經。其新學菩薩<span class='note-inline'>(至)</span>師子之座。</p>
<p>贊曰。下顯他方有三。初不能。次說利。後方得。此不能也。住地前故。</p>
<p>經。時無垢稱<span class='note-inline'>(至)</span>得五神通。</p>
<p>贊曰。此說利故。得世五通。</p>
<p>經。即以神力<span class='note-inline'>(至)</span>端嚴而坐。</p>
<p>贊曰。此方得也。</p>
<p>經。其中復有<span class='note-inline'>(至)</span>師子之座。</p>
<p>贊曰。下明聲聞就座。有五。初不能。二徵詰。三答屈。四說利。五方得。此初不能。二乘神力。雖至大千。他力所持。而不能座。或不現神通。任身欲坐。坐既高廣。是以不能。</p>
<p>經。時無垢稱<span class='note-inline'>(至)</span>不升此座。</p>
<p>贊曰。此徵詰也。聲聞極多。難以對悟。鶖子上首。所以偏告。欲令彼知聲聞道故。</p>
<p>經。舍利子言<span class='note-inline'>(至)</span>五不能升。</p>
<p>贊曰。三答屈也。座越已分。故不能昇。</p>
<p>經。無垢稱言<span class='note-inline'>(至)</span>方可得座。</p>
<p>贊曰。四說利也。座出燈王。故令禮敬。要加神力。方能昇故。顯歸敬者願必滿故。顯佛加持辨善事故。然前菩薩說令得通。方升寶座。機位堪故。今諸聲聞禮佛而坐。非得通者。根未堪故。</p>
<p>經。時大聲聞<span class='note-inline'>(至)</span>端嚴而坐。</p>
<p>贊曰。五方得也。身坐相稱。名端嚴坐。謝座歸憑。顯非勝道。令發心故。成唯識云。若定等力所變。身器界地自他則不決定。由此准知。座量及身他神力引。識隨大小。變之無爽。</p>
<p>經。舍利子言<span class='note-inline'>(至)</span>不相妨礙。</p>
<p>贊曰。現不思議事中。自下第四。鶖子讚揚。有二。初讚室能含容後讚世界如故。此初文也。問。前變廣博。室已非小。今言小室。何為相違。答。有二解。一室不變大。以小容大。名為廣博。室不大故。今名為小。二室變大。略有三解。神力變大。故前言廣。聲聞不測。猶見小室。又昔談今末。故云廣博。今言昔本。所以言小。又理實變大。前言廣博。覩相見小。今言小室。亦不相違。</p>
<p>經。廣嚴大城<span class='note-inline'>(至)</span>前後無異。</p>
<p>贊曰。此讚世界如故。其所見故。依初解廣。界大室小。依後解廣。室大界小。故言不迮。</p>
<p>經。無垢稱言<span class='note-inline'>(至)</span>可思議。</p>
<p>贊曰。自下第二。說不思議。因前讚揚。廣談希有。大文有三初說不思議。次迦葉歡眼。後重成解脫。初文有三。初總標。次廣說。唯舍利子下結。此初文也。八地已上。名為不退。有神通名解脫。證真解脫方能起故。亦解脫定障。名故名解脫。神用難測。名不思議。</p>
<p>經。若住如是<span class='note-inline'>(至)</span>形量不減。</p>
<p>贊曰。下廣說中。合有六翻。一一翻中。初皆有標。後多有結。此中六者。一大小相容。二寬狹相納。三往來自在。四延促任情。五運轉隨心。六同類往趣。初五轉境。後一變身。初翻之中。文有其五。一標能變者。二正明神變。三無緣不知。四根熟能委。五結成深妙。此初有二。標能變者解脫菩薩。二正明神變。山芥相容。問。山大不減。芥子不增。大小既殊。如何相納。答。空理義云。世俗虛假。勝義本空迷空假以礙心。大小由隔。悟幻化而通意。何不相容。況乎大小懸差。由迷執有。達空勝義。何礙不通。應理義云。略有八釋。一執有所執。大小懸殊。知所執空。何小何大。二不達依他。謂真大小。體之虛偽。何理不通。三事成大小。或不能容。理並圓成。何不相納。四執法有用。大小乃乖。知法因緣。同虛豈隔。五迷心執境。實境難容。識境皆心。何礙不得。六法真有相。大小不容。無相為真。何大何小。七未契真如。愚心香隔。知真達偽。智洞能通。八下位庸心。不能通會。上人威力。何事不能。此乃不思議力。非餘之所測也。合前十釋。下皆准知。然則隨其所可方可為之。不可以不思議便乖正理此言應允。智者當思。</p>
<p>經。雖現如是<span class='note-inline'>(至)</span>何往何入。</p>
<p>贊曰。三無緣不知。</p>
<p>經。唯令所餘<span class='note-inline'>(至)</span>入乎芥子。</p>
<p>贊曰。四根熟能委。覩神通力調伏之者。應覩神通入道之類。根熟者也。</p>
<p>經。如是安住<span class='note-inline'>(至)</span>獨覺所測。</p>
<p>贊曰。結成深妙。入者證也。此乃菩薩巧智所證。故非二乘凡夫境界。舉勝二乘。明凡不測。</p>
<p>經。又舍利子<span class='note-inline'>(至)</span>形量不減。</p>
<p>贊曰。二寬狹相納。文有其五。此有初二。標能變者。正明神變也。</p>
<p>經。雖現如是<span class='note-inline'>(至)</span>憂怖惱害。</p>
<p>贊曰。三無緣不知。有二。初明靈不測何往何人已前文也。後情識無驚。亦不令彼已下文是也。</p>
<p>經。唯令所餘<span class='note-inline'>(至)</span>獨覺所測。</p>
<p>贊曰。此有後二。根熟能委。結成深妙。</p>
<p>經。又舍利子<span class='note-inline'>(至)</span>無所增減。</p>
<p>贊曰。第三往來自在。文亦有五。此有初二。標能變者。正明神變。陶家輪者。陶師之家打凡輪也。置手掌中。而自旋轉。擲置還取。</p>
<p>經。雖現如是<span class='note-inline'>(至)</span>亦無惱害。</p>
<p>贊曰。三無緣不知。運動既大。仍不令其生往來想。及無惱害。</p>
<p>經。唯令所餘<span class='note-inline'>(至)</span>獨覺取測。</p>
<p>贊曰。此有後二。根熟能委。結成深妙。</p>
<p>經。又舍利子<span class='note-inline'>(至)</span>而令調伏。</p>
<p>贊曰。第四延促任情。文亦有五。此第二正明神變中有二。初明所為。後明神變。有見生死多時相續方能調伏。為延短為長。有見生死少時相續方能調伏。為促長為短。此明所為。彰下神變。</p>
<p>經。能以神通<span class='note-inline'>(至)</span>而令調伏。</p>
<p>贊曰。三正明神通也。</p>
<p>經。雖現如是<span class='note-inline'>(至)</span>覺知延促。</p>
<p>贊曰。此有二句。一無緣不知。時分延促以上文是。二根熟方委。唯令所餘以下文是。</p>
<p>經。如是安住<span class='note-inline'>(至)</span>獨覺所測。</p>
<p>贊曰。結成深妙。</p>
<p>經。又舍利子<span class='note-inline'>(至)</span>示諸有情。</p>
<p>贊曰。第五運轉隨心。文亦有五。初標能變者。二正明神變中有七。一集諸佛土。二遍到十方。三出妙供具。四普現色像。五能吸風輪。六內火置腹。七擲諸世界。此中有一。集諸佛土也。</p>
<p>經。又以神力<span class='note-inline'>(至)</span>而不移轉。</p>
<p>贊曰。二遍到十方。此有二釋。一云意勢通者。非以身去。以意勢力。變作有情。到十方界。示諸佛土。非但能變身無不去。其諸有情。住一佛國。曾不移轉。二云意勢通者。運身所作。隨心勢力。既極速疾。一剎那時。遍十方故。不同小乘身無不往。雖將有情至十方界。亦諸報土。別別佛土。自住法性。或住報化。一佛土中。而不移動。</p>
<p>經。又以神力<span class='note-inline'>(至)</span>星辰色像。</p>
<p>贊曰。此中有二。第三出妙供具。第四普現色像。</p>
<p>經。又以神力<span class='note-inline'>(至)</span>都無損害。</p>
<p>贊曰。此中有二。第五能吸風輪。第六內火置腹。</p>
<p>經。又以神力<span class='note-inline'>(至)</span>都無所損。</p>
<p>贊曰。第七擲諸世界也。身往下方取一世界。擲置上方過無數界。雖置餘方。世界無損。如以針鋒舉小棗葉。不以為難。</p>
<p>經。雖現如提<span class='note-inline'>(至)</span>便見是事。</p>
<p>贊曰。運轉隨心中。第三無緣不知。第四根熟方委。</p>
<p>經。如是安住<span class='note-inline'>(至)</span>獨覺所測。</p>
<p>贊曰。五結成深妙。</p>
<p>經。又舍利子<span class='note-inline'>(至)</span>種種色像。</p>
<p>贊曰。第六同類往趣。文唯有二。初標能變者。後正明明神變。神變中有二。一變身。二變語變身有二。初變自。後變他。此標能變及變自也。或聖或凡。或師或弟。如文自顯。更不重詳。</p>
<p>經。或以神力<span class='note-inline'>(至)</span>種種色像。</p>
<p>贊曰。此變化身。</p>
<p>經。或以神力<span class='note-inline'>(至)</span>第一微妙。</p>
<p>贊曰。下明變語。舉變化語。例變自語決定能。於中有二。初變法無礙聲。後變詞無礙聲。末後一翻。或以神力以下文是。初中有三。初轉作佛聲。以為根本。次能說法等從佛聲出。後結成利益。此初文也。能轉三品諸有情聲。並作佛聲。皆最第一。</p>
<p>經。從此佛聲<span class='note-inline'>(至)</span>吉祠差別。</p>
<p>贊曰。以下第二能悅法等從佛聲出。有三。初能說法。二顯三乘。三出音韻。此初文也。</p>
<p>經。乃至一切<span class='note-inline'>(至)</span>皆於中出。</p>
<p>贊曰。此顯三乘說法聲也。</p>
<p>經。乃至十方<span class='note-inline'>(至)</span>佛聲中出。</p>
<p>贊曰。此出音韻。諸佛聲韻。皆能出也。</p>
<p>經。普令一切<span class='note-inline'>(至)</span>悉皆調伏。</p>
<p>贊曰。結成利益。隨根葉異。無不調伏。</p>
<p>經。或以神力<span class='note-inline'>(至)</span>名得利益。</p>
<p>贊曰。此變詞無礙聲。皆令獲蓋。</p>
<p>經。唯舍利子<span class='note-inline'>(至)</span>終不可盡。</p>
<p>贊曰。說不思議中。自下第三結成前說。有二。初結自智辯頗窮。後說他解脫難盡。此初文也。</p>
<p>經。如我智慧<span class='note-inline'>(至)</span>以無量故。</p>
<p>贊曰。此說他解脫難盡。</p>
<p>經。爾時尊者<span class='note-inline'>(至)</span>歎未曾有。</p>
<p>贊曰。說不思議中。自下第二迦葉歎恨。有二。初明歎恨。後明利益。初中復二。初歎。後恨。此讚歎也。</p>
<p>經。便語尊者<span class='note-inline'>(至)</span>亦不能了。</p>
<p>贊曰。下自恨有六。一恨己不知。二明智能悟。三嗟無發趣。四怨己悲號。五慶他道勝。六顯能破惡。此恨己不知。文中有二。初喻。後合。</p>
<p>經。誰有智者<span class='note-inline'>(至)</span>正等覺心。</p>
<p>贊曰。二明智能悟。所以發心。</p>
<p>經。我等今者<span class='note-inline'>(至)</span>復何所作。</p>
<p>贊曰。三嗟無發趣。雖有大乘之因。乃為聲聞極果所損。已斷煩惱。如燋敗種。無復能為。未發心前。自深謙敗。非法華會不記作佛。</p>
<p>經。我等一切<span class='note-inline'>(至)</span>大十世界。</p>
<p>贊曰。四怨已悲號。</p>
<p>經。一切菩薩<span class='note-inline'>(至)</span>信解勢力。</p>
<p>贊曰。五慶他道勝。能生能長堅固信解之勢力故。</p>
<p>經。若有菩薩<span class='note-inline'>(至)</span>無所能為。</p>
<p>贊曰。六顯能破惡。魔不能為。</p>
<p>經。當於尊者<span class='note-inline'>(至)</span>正等覺心。</p>
<p>贊曰。第二結成利益。</p>
<p>經。時無垢稱<span class='note-inline'>(至)</span>解脫菩薩。</p>
<p>贊曰。說不思議中。自下第三重成解脫。有二。初明魔王多是解脫。後明大乞者亦多解脫。初中有二。初明魔王多是解脫。後釋所由。此初也。</p>
<p>經。方便善巧<span class='note-inline'>(至)</span>諸有情故。</p>
<p>贊曰。此釋所由。以方便度。多作魔王。利眾生故。</p>
<p>經。大迦葉波<span class='note-inline'>(至)</span>解脫菩薩。</p>
<p>贊曰。下明大乞者亦多解脫。有二。初顯。後結。中有三。初明所作。次釋所由。後喻明顯。此初復二。初明所乞。後明乞者。所乞有二。一內財。二外財。外財有七。一親屬。二世土地。三貴位。四飲食。五嚴身。六四事。七資產。</p>
<p>經。以巧方便<span class='note-inline'>(至)</span>意樂堅固。</p>
<p>贊曰。下釋所由。初標。後顯。此標也。欲令菩薩意樂堅固。故為大乞。而試驗之。</p>
<p>經。所以者何<span class='note-inline'>(至)</span>為此乞求。</p>
<p>贊曰。此顯前義。其大乞者。是勇猛菩薩。為利前眾生。行斯難事。非餘下劣能為大乞。志下劣故。</p>
<p>經。大迦葉彼<span class='note-inline'>(至)</span>為此乞求。</p>
<p>贊曰。下喻明顯。有二譬喻。初明力大能逼。後明力敵能逼。此初文也。諸七地前。為大乞者。猶如螢火。位居小故。不能逼迫大施菩薩。猶如日輪。威勢大故。八地以上。解脫菩薩。方能大乞而行逼迫威力大故。亦方大施。非前位能。</p>
<p>經。大迦葉波<span class='note-inline'>(至)</span>共相逼迫。</p>
<p>贊曰。此明力敵能逼。文意可知。</p>
<p>經。是名安住<span class='note-inline'>(至)</span>解脫境界。</p>
<p>贊曰。第二結也。</p>
<p>經。說此法時<span class='note-inline'>(至)</span>解脫境界。</p>
<p>贊曰。品第四段。結成利益。解脫境界謂八地以上。今此能入。並證不退。</p>
</div>
<div class='div-pin'><a id='mulu22' />
<p class='h1'>觀有情品</p><p>方便。聲聞。菩薩。問疾。不思議五品。明能利行。今此一品。明其所利。恐言所利有實眾生。今破彼執。顯皆非實。唯有假情。以為所利。故此一品。名所化處。觀謂觀察。有情即是所化生境。智慧簡擇。所化眾生。雖有可化。仍非實有。名觀有情。此品廣明。名觀有情品。雖此品中更明勝行。所化為主。名觀有情。或由觀彼。而起勝行。合名觀有情品。</p>
<p>經。時妙吉祥<span class='note-inline'>(至)</span>觀諸有情。</p>
<p>贊曰。就此品中。大文有二。初吉祥問答。明菩薩行。後天女對揚。破聲聞執。吉祥問答明菩薩行中。初觀所化。後明利行。初中復二。初問。後答。此問也。</p>
<p>經。無垢稱言<span class='note-inline'>(至)</span>一切有情。</p>
<p>贊曰。下答有二。空理義云。初觀俗諦假有有情。猶如幻事。似而非真。後觀真諦本空有情。此初文也。應理義云。初觀依他假有有情。後觀所執本空有情。此初文也。依他起性。猶如幻事。似非真故。</p>
<p>經。文妙吉祥<span class='note-inline'>(至)</span>觀第六蘊。</p>
<p>贊曰。空理義云。下觀真諦本空有情。應理義云。下觀所執本空有情。文分有二。初廣說喻。以顯非有。後結前義。釋空所由。初中四十三句。舊有二十九句。此有初十。如有智人。通下諸句喻。諸菩薩下。遂難釋。餘易可知。觀水聚沫所有前際。前際本無。先來空故。</p>
<p>經。觀第七根<span class='note-inline'>(至)</span>貪嗔癡毒。</p>
<p>贊曰。此中有十。梵云薩埵。此云有情。即六根是。舊文由此說如第七情。今言根也。無色界中。有定境色。無業果色。此中說無業果色也。薩迦耶見。通俱生分別。預流已上。無分別者。非無俱生。楞伽經云。佛告大慧。身見有二種。謂俱生妄相。妄相者即分別薩迦耶見故。觀一來果第三有者。一來果人。復有二生。往天未人。唯二生故。此依小生。非大生義。不還果者。不生欲界。故無胎藏。</p>
<p>經。觀得忍菩薩<span class='note-inline'>(至)</span>不生煩惱。</p>
<p>贊曰。此有後十。八地已上。名為得忍。忍相續故。故無慳等。七地猶起。為利益故。或初地上。得性戒或。創得忍故。無慳悋等。四禪已上。無入出息。況滅定乎。半擇迦者。此云絕勢。即黃門類。此有五種。生便。除去。嫉妬。半月。灌灑之類。八地已上。一切煩惱。種雖未斷。無漏相續。緣闕不生。名為畢竟不生煩惱。</p>
<p>經。觀夢寤已<span class='note-inline'>(至)</span>後有相續。</p>
<p>贊曰。此餘三也。夢時所見。尚未知無。故舉悟時。觀彼夢境。無學分段後有成無。非無變易。</p>
<p>經。如是菩薩<span class='note-inline'>(至)</span>無有情故。</p>
<p>贊曰。結成前義。釋空所由。空理義云。勝義諦中。諸法本空。無有情故。應理義云。遍計所執。諸法本空。無有情故。</p>
<p>經。妙吉祥言<span class='note-inline'>(至)</span>修於大慈。</p>
<p>贊曰。下明利行。有二。初明利他行。後明自利行。初中有四。明無量故。一一皆有初問後答。此初問也。</p>
<p>經。無垢稱言<span class='note-inline'>(至)</span>究竟安樂。</p>
<p>贊曰。答初有三。初總標。次廣說。後結成。此初文也。慈有三種。如前已說。為有情者。緣有情起。名有情緣慈。說如斯法者。緣法起故。名法緣慈。與究竟樂者。緣如起故。名無緣慈。</p>
<p>經。如是菩薩<span class='note-inline'>(至)</span>離內外故。</p>
<p>贊曰。下廣說慈。合有三十八句。分之為二。初三十句。別修無緣法緣有情三慈。勝劣證得為次第故。後有八句。別修有情法緣無緣三慈。觀行初後之次第故。初中有三。初九句。修無緣慈。緣真如故。次有十一句。修法緣慈。緣法起故。後有十句。修有情緣慈。緣有情故。法緣慈有二。一緣有情都無實體。唯有五蘊法。而與之樂。名為法緣。二緣一切教理行果所有妙法。名法緣慈。此但說後。不說前法。此中皆取增上所緣。如修正法以施眾生。先緣法故。名法緣慈。如緣有情而修正法。先緣有情故。名有情緣慈。此二或俱名法有情緣。二皆有故。真俗雙觀。三慈並有。理亦何爽。舊有二十九句。初二十四句。別解無緣法緣有情緣三。後有五句。別解有情法緣無緣。初中有九句。明無緣。次有九句。明法緣。次有六句。明有情緣。此牒初五。無緣之慈。離能所取。故修寂滅。離煩惱燒。故修無熟。三世理齊。故修如實。無等起因。故修不違。有因平等之所生起。並有為故。有順有違。真如無因。無所違迷。故修不違。真無內外。故修無二。</p>
<p>經。修無壞慈<span class='note-inline'>(至)</span>等虛空故。</p>
<p>贊曰。此無緣慈後四句也。真畢竟住。故修無壞。無壞時故。舊云。畢竟盡故。畢竟盡諸煩惱。故體不壞。能緣意樂。猶如金剛。故所觀如堅固難破。所修之慈。名堅固慈。真性本淨。故修清淨。真等虛空。故修平等。</p>
<p>經。修阿羅漢慈<span class='note-inline'>(至)</span>無休息故。</p>
<p>贊曰。下十一句。修法緣慈。有三。初三三乘。次二法軌。後六果位。此三句三乘慈。阿羅漢慈者。略有三義。一害煩惱賊。二無分段生。三應受妙供養。此取初義。獨證菩提。故不待師。亦不待資。不能利他資弟子也。菩薩二行利眾生故。緣二乘行。而起於慈。</p>
<p>經。修如來慈<span class='note-inline'>(至)</span>諸有情故。</p>
<p>贊曰。此二法報二身慈也。真如乃為法身如來理法故。報身名佛果位故。二別也。</p>
<p>經。修自然慈<span class='note-inline'>(至)</span>愛憎斷故。</p>
<p>贊曰。下六果位慈。此初三句也。在果任運平等覺法。故修自然。正覺與真如平等一味。故修菩提。貪嗔永滅。故修無漏。</p>
<p>經。修大悲慈<span class='note-inline'>(至)</span>觀性空故。</p>
<p>贊曰。此後三句。顯發大乘。故修大悲。利眾生故。觀都無我。故修無諍。若見有我。起惑淨故。觀法性空。故修無厭。法性若有。便有厭故。</p>
<p>經。修法施慈<span class='note-inline'>(至)</span>令無損故。</p>
<p>贊曰。下有十句。修有情緣。即十度也。此初三句。捲謂捲縮。如人與物。初時開手。後時捲著。堅法亦然。初與後休。餘文可解。</p>
<p>經。修精進慈<span class='note-inline'>(至)</span>現知法故。</p>
<p>贊曰。此有三句。不耽禪味。名無愛味。恒成種智。名現知法。皆為有情故。名有情緣慈。</p>
<p>經。修方便慈<span class='note-inline'>(至)</span>法性相故。</p>
<p>贊曰。下有四句。申善巧故。無有一事而不利樂。故名諸問。普能示現。修方便慈。由十大願所引發故。修妙願慈以濟眾生。並利樂事。故修大力。了知法性以悟眾生。故修智度。若那云智。智波羅蜜也。</p>
<p>經。修神通慈<span class='note-inline'>(至)</span>諸有情故。</p>
<p>贊曰。下有八句。別修有情法緣無緣三慈。初二有情。次五法緣。後一無緣。此有情緣也。不壞一切法性真加法相因故。故修神通。雖現神通種種變現不壞性相。</p>
<p>經。修無著慈<span class='note-inline'>(至)</span>離瑕穢故。</p>
<p>贊曰。此五句法緣也。心無障礙。及無所染。故修無著。意樂淨故。名不矯詐。加行淨故。不為諂曲。事事不虛。故修無誑。情無瑕穢。故修深心。瑕者玉病。雖外相善。內心有垢。名為瑕穢。</p>
<p>經。修安樂慈<span class='note-inline'>(至)</span>安樂事故。</p>
<p>贊曰。此一無緣安。樂事本唯真如故。舊本後五句明有情法緣無緣中。一句有情。三句法緣。一句無緣。</p>
<p>經。唯妙吉祥<span class='note-inline'>(至)</span>修於大慈。</p>
<p>贊曰。結也。</p>
<p>經。妙吉祥言<span class='note-inline'>(至)</span>修於大慈。</p>
<p>贊曰。此第二門。</p>
<p>經。無垢稱言<span class='note-inline'>(至)</span>修於大悲。</p>
<p>贊曰。此第二答。施己無慳。能拔於彼現當眾若。故名大悲。行弘廣故。不以不慳。名為大悲。但與樂故。</p>
<p>經。妙吉祥言<span class='note-inline'>(至)</span>修於大善。</p>
<p>贊曰。此第三問。</p>
<p>經。曰無垢稱言<span class='note-inline'>(至)</span>修於大喜。</p>
<p>贊曰。此第三答。作利無悔。善生喜故。不唯助喜名之為喜。</p>
<p>經。妙吉祥言<span class='note-inline'>(至)</span>修於大捨。</p>
<p>贊曰。此第四問。</p>
<p>經。無垢稱言<span class='note-inline'>(至)</span>修於大捨。</p>
<p>贊曰。此第四答。此中行捨亦兼平等。不希報故。不唯以勸捨惡為捨。</p>
<p>經。妙吉祥言<span class='note-inline'>(至)</span>當何所依。</p>
<p>贊曰。下明自利行。有十二問答。展轉相生。此初問也。地前菩薩。入於生死。教化眾生。若有怖畏。當何所依。地上不怖生死苦故。</p>
<p>經。無垢稱言<span class='note-inline'>(至)</span>諸佛大我。</p>
<p>贊曰。此答也。諸佛大我。大涅槃也。四德之我。名為大我。無住之住。名正依住。</p>
<p>經。又問菩薩<span class='note-inline'>(至)</span>解脫中住。</p>
<p>贊曰。第二問答。即此真如。離煩惱時。假名解脫。解脫體即擇滅無為。</p>
<p>經。又問欲令<span class='note-inline'>(至)</span>除其煩惱。</p>
<p>贊曰。第三問答。要除繫縛。身解脫故。</p>
<p>經。又問欲除<span class='note-inline'>(至)</span>觀察作意。</p>
<p>贊曰。第四問答。理謂二諦真如道理。順此之作意。名如理作意。體即思慧。</p>
<p>經。又問欲修<span class='note-inline'>(至)</span>不生不滅。</p>
<p>贊曰。第五問答。</p>
<p>經。又問何法<span class='note-inline'>(至)</span>善法不滅。</p>
<p>贊曰。第六問答。惡斷善修。名不生滅。由思惟故。起此正修。</p>
<p>經。又問善<span class='note-inline'>(至)</span>以身為本。</p>
<p>贊曰。第七問答。以有身故善不善生。此依起故。非因感本。</p>
<p>經。又問身<span class='note-inline'>(至)</span>欲貪為本。</p>
<p>贊曰。第八問答。此舉潤生近物之因。及欲界愛。故偏答欲貪實由癡等。</p>
<p>經。又問欲貪<span class='note-inline'>(至)</span>分別為本。</p>
<p>贊曰。第九問答。由能執心虛妄分別欲貪生故。</p>
<p>經。又問虛妄<span class='note-inline'>(至)</span>倒想為本。</p>
<p>贊曰。第十問答。倒想者境。由有倒境妄心生故。由此論云。亂相及亂體。應許為色識及與非色識。若無餘亦無。舊云倒想。依取像倒。分別心生。</p>
<p>經。又問倒想<span class='note-inline'>(至)</span>無住為本。</p>
<p>贊曰。第十一問答。無住即真如。由迷真如。倒境生故。</p>
<p>經。妙吉祥言<span class='note-inline'>(至)</span>一切諸法。</p>
<p>贊曰。第十二問答。真如無本。非他生故。亦無取住。更無依故。由此本故立諸法。染性迷生。淨性悟起。故唯識說為迷悟依。名立一切。非能生也。空理義云。無住即是真空性故。亦為迷悟二法根本。又因緣性空。從空性生一切諸法。故言無住立一切法。應理義云。若外道云能生一切。我之真如。非能生故。但為法依。故言無住立一切法。不言生也。經中所言心作一切。因緣之心。非法性心。故不相違。法性非能起。云何說能作。</p>
<p>經。時無垢稱<span class='note-inline'>(至)</span>大聲聞眾。</p>
<p>贊曰。下品第二。天女對揚破聲聞執。有三。初天女散華。次鶖子問答。後無垢讚歎。初中有三。初歡喜散華。次著與不著。後問答破執。此初文也。本住者。顯其非與吉祥俱來。天女者。位居八地。示為女身。故故品末云。已能遊戲神通智慧。得無生忍。於無上覺。永不退轉。乘本願力。隨欲成就一切有情。故知非是凡神鬼也。然以女多慈愛愍念心深。得利幽宮。權方濟益。況復欲化聲聞令離染著。示以散華之事。助揚無垢之能。故為女身。非為男相。既為化相。非定何天。據勝端嚴。多是他化。昔時淨名空室。所以潛形。今者利益便宜。其身乃現。渠散華者。華多香綺。愚俗染情。欲明聲聞有著。菩薩離之。故散之也。又華掩臭惡。馨香逢芳。現有敷榮之能。遠有結實之德。故唯散華。不散餘也。◎</p>

<div class='div-w'><p>文化丁卯五月十五萓此卷挍合畢此卷尤寫誤多矣難挍訂者或存本書又雖有改之者非自敢決定而就中三四之兩紙間能所釋錯雜難䶜列齒來責不顧咿嗤而為補助童蒙以私意經釋順次轉回之後哲勿必為軌範而已。</p>
<p>　　　　　　　　　　隆恭不惑干九支</p>
</div>
<p class='juan'>說無垢稱經本</p>
<p class='juan'><a id='mulu23' />說無垢稱經疏卷第五<span class='note-inline'>(末)</span></p><p>◎經時彼天花<span class='note-inline'>(至)</span>便著不隨。</p>
<p>贊曰。下明著與不著。有二。初明著不著。後明去不得。此初文也。</p>
<p>經。時聲聞眾<span class='note-inline'>(至)</span>皆不能去。</p>
<p>贊曰。此明去不得。</p>
<p>經。爾時天女<span class='note-inline'>(至)</span>何故云花。</p>
<p>贊曰。下問答破執。有三。初天女問。次鶖子答。後天女說。此天女問。</p>
<p>經。舍利子言<span class='note-inline'>(至)</span>我故去之。</p>
<p>贊曰。此鶖子答。</p>
<p>經。天女言止<span class='note-inline'>(至)</span>為不如法。</p>
<p>贊曰。下天女。有二。初標。後顯。此初也。</p>
<p>經。所以者何<span class='note-inline'>(至)</span>自不如法。</p>
<p>贊曰。下顯有二。初以人花相對。後以大小相對。初中有二。初顯。後釋。此顯也。</p>
<p>經。所以者何<span class='note-inline'>(至)</span>有異分別。</p>
<p>贊曰。此釋人華二別所以。無分別者。無總執分別。無異分別者。無差別。又初無共相。後無別相。</p>
<p>經。於善說法<span class='note-inline'>(至)</span>是已如法。</p>
<p>贊曰。下大小相對。有二。初明人有差別。後明花著有殊。此初文也。於佛戒律而出家者。有二分別。名不如法。乖理真故。無二分別。名如法者。順正理故。</p>
<p>經。唯舍利子<span class='note-inline'>(至)</span>及異分別。</p>
<p>贊曰。下明花著有殊。有二。一明分別有異有著不著。二明習斷有異有著不著。初中復二。初明分別有異有著不著。後明畏不畏異有著不著。此初文也。菩薩無二分別。故花不著。聲聞有二分別。故花著身。</p>
<p>經。唯舍利子<span class='note-inline'>(至)</span>不得其便。</p>
<p>贊曰。下明畏不畏異有著不著。初喻。後合。此喻也非人者。鬼神等類。</p>
<p>經。若畏生死<span class='note-inline'>(至)</span>不其便。</p>
<p>贊曰。此合也。二乘畏於生死。諸境得便。亂惑其心。菩薩不畏生死。諸境不能亂惑其意。</p>
<p>經。又舍利子<span class='note-inline'>(至)</span>花不著也。</p>
<p>贊曰。此明習斷有異有著不著。習者習氣。麁重是也。離種子外。別有體性。如惡口習起舞習等。</p>
<p>經。舍利子言<span class='note-inline'>(至)</span>經今幾何。</p>
<p>贊曰。天女對揚破聲聞執中。自下第二鶖子問答。大文有五。初問住室久近。二問發趣何乘。三問合轉女身。四問後生何處。五問證果時節。初中問答。合有十二。此初問也。</p>
<p>經。天女答言<span class='note-inline'>(至)</span>所住解脫。</p>
<p>贊曰。二答也。解脫者擇滅無為。有餘涅槃本性住空。故如住解脫。</p>
<p>經。舍利子言<span class='note-inline'>(至)</span>如是久耶。</p>
<p>贊曰。三問也。</p>
<p>經。天女復言<span class='note-inline'>(至)</span>亦何如久。</p>
<p>贊曰。四返問也。其汝解脫猶如何等之久近也。</p>
<p>經。時舍利子默然不答。</p>
<p>贊曰。五不答也。</p>
<p>經。天曰尊者<span class='note-inline'>(至)</span>默然不答。</p>
<p>贊曰。六更問。慧辨第一。何不答也。</p>
<p>經。舍利子言<span class='note-inline'>(至)</span>竟知何說。</p>
<p>贊曰。七答也。涅槃無名。性離言故。況本性有答住久近也。</p>
<p>經。天曰<span class='note-inline'>(至)</span>皆解脫相。</p>
<p>贊曰。八釋解脫。有三。一標。二釋。三結。此標也。</p>
<p>經。所以者何<span class='note-inline'>(至)</span>中間可得。</p>
<p>贊曰。下釋有二。一釋解脫相。二解文字相。此釋解脫相。以真如為體。</p>
<p>經。文字亦爾<span class='note-inline'>(至)</span>中間可得。</p>
<p>贊曰。此解文字相。於音聲上。假名安立。無實文字。何有內外。</p>
<p>經。是故<span class='note-inline'>(至)</span>其性平等。</p>
<p>贊曰。以一切法與真如性真解脫體都無差別。</p>
<p>經。舍利子都言<span class='note-inline'>(至)</span>為解脫耶。</p>
<p>贊曰。九問也。鶖子以離煩惱繫縛。所得擇滅而為解脫。故為此問。</p>
<p>經。天曰<span class='note-inline'>(至)</span>解脫。</p>
<p>贊曰。十釋也。二乘名為增上慢者。未得佛果。謂為第一。而更不求。小得謂多。名增上慢。皆無覆性。為此等故。說離煩惱所得擇滅。名為解脫。諸菩薩等名遠離者。為此等故。說諸煩惱本性真如。以為解脫。</p>
<p>經。舍利子言<span class='note-inline'>(至)</span>慧辨若斯。</p>
<p>贊曰。十一問也。汝何所得。汝何所證。慧辨如此。</p>
<p>經。天曰<span class='note-inline'>(至)</span>為增上慢。</p>
<p>贊曰。十一答。諸法本空。無得無證。言有得證。名增上慢。實有小得。非多得故。</p>
<p>經。舍利子言<span class='note-inline'>(至)</span>為何發趣。</p>
<p>贊曰。下第二問發趣何乘。有四。一問。二答。三難。四通。此初問也。</p>
<p>經。天女答言<span class='note-inline'>(至)</span>並皆發起。</p>
<p>贊曰。二答也。</p>
<p>經。舍利子言<span class='note-inline'>(至)</span>作如是說。</p>
<p>贊曰。三難也。依根學法名之為乘。總趣三乘。言難解了。名為密意。</p>
<p>經。天曰我常<span class='note-inline'>(至)</span>我為大乘。</p>
<p>贊曰。四通有三。初自行彼行。次應彼陳法。後釋諸疑難。此初文也。舊經無之。聲聞有二。一法花第二說聞法信受。二信解品中以道令聞。今依後義。故名聲聞。自然現覺真法性故。不待他教。樂獨善寂。故名獨覺。不說觀待緣而起悟覺亦名緣覺。不離慈悲。故為大乘。</p>
<p>經。又舍利子<span class='note-inline'>(至)</span>我為大乘。</p>
<p>贊曰。此應彼陳法。應物宣揚。或現彼形。故號三乘。</p>
<p>經。又舍利子<span class='note-inline'>(至)</span>草麻等香。</p>
<p>贊曰。下釋疑難。謂有疑難云。天女現為三乘。此室何故不見二乘人。不聞二乘法。下有四段。釋此疑妨。我雖為三乘有三乘德。室唯大乘。故不見二乘人。不聞二乘法。下四段中。一唯大乘行。二唯大乘理。三唯大乘教。四唯大乘果。行如香薰。增長善故。理如香體。能息惡故。餘二可知。初文有三。一喻說。二法說。三釋說。此喻也。瞻博迦者。舊云瞻蔔。此土所無。香最第一也。</p>
<p>經。如是答有<span class='note-inline'>(至)</span>功德香等。</p>
<p>贊曰。此法說也。</p>
<p>經。由此室中<span class='note-inline'>(至)</span>常所熏故。</p>
<p>贊曰。功德妙香。大乘行也。</p>
<p>經。又舍利子<span class='note-inline'>(至)</span>妙香而出。</p>
<p>贊曰。二唯大乘理也。那迦龍也。一切皆為膽大乘人。聞所說理。解理即歸。持香而出。</p>
<p>經。又舍利子<span class='note-inline'>(至)</span>相應言論。</p>
<p>贊曰。三唯大乘教。十二年者。即是菩薩十二住也。謂種性勝解行極喜增上。戒增上心三慧無相有功用無相無功用。及與無礙解最上菩薩住及與如來住。前十二住。名為菩薩顯入菩薩位。不曾聞說二乘法教。教理相順。名曰相應。不曾聞說二乘道理相順之教。唯聞大乘相應法教。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。四唯大乘果。由修大乘。得此八種殊勝之果。有三。一標。二釋。三結。此標也。</p>
<p>經。何等為八。</p>
<p>贊曰。下釋有二。初問。後答也。此問也。</p>
<p>經。謂舍利子<span class='note-inline'>(至)</span>殊勝之法。</p>
<p>贊曰。答即為八。初希也。事居空室。有此八希。表住真空能生八事。隨應可悉。恐繁且止。內有智慧。外感光明。第一遍知金色普照相續圓滿晝夜為明。唯說大乘。不以二乘。日月為照。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。二希也。聞法為緣。煩惱不害。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。三希也。親近善緣。故集不空。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。四希也。法教深妙。宣說六度不退法輪。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。五希也。供具殊妙。故有法樂。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。六希也。四大藏者無量攝事。內行滿故。外感四藏。法慧滿足。故豐財施。財少曰貪。全無曰窮。無婦曰鰥。無夫曰寡。無父母曰孤。無兄弟曰獨。無親旅者名曰無依。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。七希也。內見法身。外觀報佛。況化身利物。何求不至。故至心祈請。應念則來。感切希法。聞已而去。總十一佛。</p>
<p>經。又舍利子<span class='note-inline'>(至)</span>殊勝之法。</p>
<p>贊曰。八希也。眾生劫盡。淨土常安。凡覩小室。聖知淨土。況能現化。不有天宮。但由內德周備外相莊嚴。小室尚八希棄。大國<span class='corr'>恒</span>沙難有。濟八難。愍八部。斷八識。去八邪。顯八正道。得八解脫。所以希奇但現八種。</p>
<p>經。唯舍利子<span class='note-inline'>(至)</span>獨覺法乎。</p>
<p>贊曰。第三結也。故現無二乘聞唯大法。</p>
<p>經。時舍利子<span class='note-inline'>(至)</span>轉此女身。</p>
<p>贊曰。下第三問令轉女身。有三。一令女轉身。二轉舍利子。三還復本形。初中有五。一問。二答。三返問。四劫答。五正釋。此問也。鶖子下位不測上階。謂實女身。故問令轉。</p>
<p>經。天女答言<span class='note-inline'>(至)</span>當何所轉。</p>
<p>贊曰。答也。十二年者。或十二因緣。寄言十二年。自居生死。求實女身。都不得故。或言菩薩十二住中。寄言十二年。發心已來。求實女人。了不可得。或親侍淨名。入此室中。十二年矣。不須寄說。不但化為女相。求實女人性。亦不可得。既無女人。當何所轉。問。前答居此如住解脫。都無年載。何故今言十二年乎。答。前依真理解脫而答。故答無時。今依修行及住生死之分限故。答十二年。不相違也。</p>
<p>經。唯舍利<span class='note-inline'>(至)</span>為正問不。</p>
<p>贊曰。三返問也。顯已為女化而不真。</p>
<p>經。舍利子言<span class='note-inline'>(至)</span>當何所轉。</p>
<p>贊曰。四却答也。</p>
<p>經。天曰如是<span class='note-inline'>(至)</span>不轉女身。</p>
<p>贊曰。五正釋也。一切有為。猶如幻化。女既非真。何所可轉而令轉耶。</p>
<p>經。即時天女<span class='note-inline'>(至)</span>不轉女身。</p>
<p>贊曰。二轉舍利子。有三。一轉問。二答迷。三正釋。此轉問也。彼此轉摸復問鶖子。</p>
<p>經。時舍利子<span class='note-inline'>(至)</span>轉生女身。</p>
<p>贊曰。答迷也。不知男滅女轉所因。</p>
<p>經。天女復言<span class='note-inline'>(至)</span>亦當能轉。</p>
<p>贊曰。此正釋有三。一略例。二廣成。三引教。此初也。</p>
<p>經。如舍利子<span class='note-inline'>(至)</span>而實非女。</p>
<p>贊曰。此廣成也。舉他顯自。化女非實。</p>
<p>經。世尊依此<span class='note-inline'>(至)</span>非男非女。</p>
<p>贊曰。此引教也。相有男女。實無男女。事有男女。理實無故。言中一向。故名密意。</p>
<p>經。爾時天女<span class='note-inline'>(至)</span>今何所在。</p>
<p>贊曰。三還復本形。有三。一復形發問。二依理為酬。三讚揚引教。此初也。</p>
<p>經。舍利子言<span class='note-inline'>(至)</span>無在無變。</p>
<p>贊曰。依理為酬。女相已無。云不在。元非實女何所變。又法性空。何者在。何者變。舊云。無在無不在。無有實女昔在今不在。無無實女。何在不在。</p>
<p>經。天曰尊者<span class='note-inline'>(至)</span>是真佛諸。</p>
<p>贊曰。讚揚引教。法性本空。何在何變。又無如彼相。立一切法。悉皆無在。新新生故。無實自性。云何所變。舊云。一切法亦無在無不在。無實性故。</p>
<p>經。時舍利子<span class='note-inline'>(至)</span>當生何所。</p>
<p>贊曰。下第四問沒生何處。有四。一問。二答。三難。四通。此問也。不問所從。但問所往者。既言住此如住解脫。故不問從。唯問往也。</p>
<p>經。天女答言<span class='note-inline'>(至)</span>我當生彼。</p>
<p>贊曰。二答也。佛之化人。當生之處。哉當生彼。</p>
<p>經。舍利子言<span class='note-inline'>(至)</span>當所至處。</p>
<p>贊曰。三難也。化既非真。無沒無生。云何今言當有生處。</p>
<p>經。天曰尊者<span class='note-inline'>(至)</span>當生何所。</p>
<p>贊曰。空理義云。勝義諦中。諸法有情。既無體性。當何所生。應理義云。遍計所執法及有情。都無實體。當何所往。況我化現而得有生。</p>
<p>經。時舍利子<span class='note-inline'>(至)</span>正等菩提。</p>
<p>贊曰。下第五問證果時節。有九。此初問也。汝於久近當得菩提。當如何等。</p>
<p>經。天女答言<span class='note-inline'>(至)</span>久近亦爾。</p>
<p>贊曰。亦答也。如汝還成異生假者。身中復起異生有漏。如此久近。當得菩提。</p>
<p>經。舍利子言<span class='note-inline'>(至)</span>異生之法。</p>
<p>贊曰。三返答也。無道理處所時位還成異生。</p>
<p>經。天曰尊者<span class='note-inline'>(至)</span>證菩提者。</p>
<p>贊曰。四返成也。真如理為大菩提。故無住處。亦無時位可能證得及能證者。故般若云。實無少法名為菩提。</p>
<p>經。舍利子言<span class='note-inline'>(至)</span>已證當證。</p>
<p>贊曰。五引教難。現在現證。未來當證。過去已證。</p>
<p>經。天曰尊者<span class='note-inline'>(至)</span>超過三世。</p>
<p>贊曰。六以理通。經言三世當得菩提。依世文字語言說有。非依勝義真如菩提可有三世而言證得。真如菩提過三世故。</p>
<p>經。又舍利子<span class='note-inline'>(至)</span>阿羅漢耶。</p>
<p>贊曰。七又返問。欲令義明。故為此問。</p>
<p>經。舍利子言<span class='note-inline'>(至)</span>得無所得。</p>
<p>贊曰。八答也。從來不得今時證得解脫也。從來謂得今無所得妄境也。證無學時。先不得者今得。先得者今不得。故名得無得。又言不得即有所得。若欲得者。即無所無所得。</p>
<p>經。天曰尊者<span class='note-inline'>(至)</span>證無所證。</p>
<p>贊曰。九釋成也。菩提亦爾。從來不證今證真如也。無所證者今無所證所執也。所證或妄境也。</p>
<p>經。時無垢稱<span class='note-inline'>(至)</span>永不退轉。</p>
<p>贊曰。此第三段無垢讚歎。初讚其德。後釋為女。所由此初也。有六德。一遇良緣。二得神通力。三得智慧。四願滿足。五得無生忍。六至不退地。</p>
<p>經。乘本願力<span class='note-inline'>(至)</span>成熟有情。</p>
<p>贊曰。此釋為女所由。乘因本願。隨欲受生。故居此室。任物情宜。故現為女。◎</p>
</div>
<div class='div-pin'><a id='mulu24' />◎
<p class='h1'>菩提分品</p><p>方方品等下之五品。利他勝行。次上一品。觀所化處。次下二品。真實義處。明自利行。初之一品。真實有為世俗事行。次後一品。真實無為出世理行。利他之後。必自利故。欲證其理。先修事故。菩提覺果。分者因義。得佛菩提之因位行。今此廣明。名菩提分。非唯三十七菩提分也。</p>
<p>經。時妙吉祥<span class='note-inline'>(至)</span>到究竟趣。</p>
<p>贊曰。品段有三。初吉祥發問略明菩提之因。次無垢發問便明如來之種。後善現發問廣明菩提之業。能到佛趣。是菩提因。正修行故。能生因者。是如來種。談本性故。法父母等。是菩提業。果已滿故。無菩提因。佛果何以為證。無如來種。覺分如何得生。無父母等。佛果何相圓滿。故為三段。初為順因。次為建因。後明果德。未得菩提時。善不善法皆名佛性。故二皆因。善為報身因。不善為法身因。故勝鬘云。有二種如來藏。空智煩惱亦名如來藏也。初中有四。一問。二答。三徵。四釋。此問也。諸佛法者。謂通因果。究竟所趣。即佛果中菩提涅槃。云何能到得覺因也。非三十七菩提之分。彼共三乘。此不共故。</p>
<p>經。無垢稱言<span class='note-inline'>(至)</span>到究竟趣。</p>
<p>贊曰。二答也。凡夫所歸。名之為趣。聖人所歸。非凡所趣。遊此非趣。名行非趣。或趣有二。所趣名趣。謂佛果法。能趣非趣。菩提分是。今修覺分能趣。故言行於非趣。行此非趣。能到究竟趣。舊云行於非道。道者趣也。如五道等。</p>
<p>經。妙吉祥言<span class='note-inline'>(至)</span>行於非趣。</p>
<p>贊曰。三徵也。</p>
<p>經。無垢稱言<span class='note-inline'>(至)</span>煩惱塵垢。</p>
<p>贊曰。四釋有二。初釋。後結。釋中有三十三句。大文分二。初十九句。不同凡夫行。後有十四句。不同二乘行。然總分七。初六句依趣離惡行。次三句依根滅毒行。次十句依障修度行。次兩句依小修大行。次五句依惡修吾行。次四句依劣修勝行。後三句中修不住行。舊有三十一句。初唯有五句。末後唯二句故。初六句依趣離惡行中。初二句地獄。一句傍生。一句阿素洛。一句餓鬼。一句天趣。略無人趣及色界天。舊經亦有色界天者。錆也。此舉最勝難修處。故無人及色界諸天。菩薩常依二處化故。易而不論。此初二句。依地獄也。五無間者。謂殺父害母等五重逆業。此通三乘。若唯大乘。破塔寺等。無間生彼。既生彼已。受苦無間。故名無間。生五無間。必是極惡。多起恚惱忿恨毒心。菩薩生彼。利眾生故。無恚惱心。菩提分也。那洛迦者。此云惡者。㮈落迦者。此云苦器舊云地獄。生苦器者。名為惡者。有情生彼。煩惱塵垢。必是極重。菩薩生彼。塵垢皆無。此除最下。所餘地獄。以下諸句。言行彼者。皆是菩薩隨類化生。示行惡處。示起惡法。而能於彼無所作。事菩提分也。一切準知。更不重釋。</p>
<p>經。雖復行於<span class='note-inline'>(至)</span>傲慢故逸。</p>
<p>贊曰。旁生名黑闇。非天多自特。傲慢憍逸。菩薩皆離。</p>
<p>經。雖復行於<span class='note-inline'>(至)</span>不樂趣向。</p>
<p>贊曰。焰魔者。此云靜息。舊云閻羅也。地下過五百由旬。有焰魔王國。其王或不退菩薩所作。或有情為之。凡處焰魔者。多不嚴勝因。菩薩生彼。能集福慧。得無色定寂靜解脫。多樂趣向彼定彼生。菩薩行彼。不樂定生。</p>
<p>經。雖復行於<span class='note-inline'>(至)</span>而自調伏。</p>
<p>贊曰。第二有三句。依根滅毒行。貪於所欲多生染著。瞋於有情非情境中多生恚害。癡於一切黑暗無知不自調伏。菩薩雖行三不善根。而皆能滅此三毒性。</p>
<p>經。雖復示行<span class='note-inline'>(至)</span>見大怖畏。</p>
<p>贊曰。第三有十句。依障修度行。此初二句。雖復慳貪。布施財位。不顧身命。雖示犯戒。而立清涼十二杜多。少欲不多求。知足更不求。八大人覺等及戒四支小罪大怖。杜多者。除棄義。棄諸惡故。如聲聞地及別經說。八大人覺。如涅槃遺教。具戒四支。如決擇分。</p>
<p>經。雖復示行<span class='note-inline'>(至)</span>精進無智。</p>
<p>贊曰。雖示行瞋。安住慈悲。安忍無恚。雖行懈怠。修善無休。</p>
<p>經。雖復示行<span class='note-inline'>(至)</span>波羅密多。</p>
<p>贊曰。雖示根亂。而常恬寂靜默住定。雖示惡慧。常達一切信所信境。至慧到彼岸。</p>
<p>經。雖復示行<span class='note-inline'>(至)</span>濟度憍梁。</p>
<p>贊曰。諂曲詐偽令他歡喜。障方便善巧。菩薩雖示諂曲詐偽。而能修習方便善巧。亦今他喜。由憍慢故。多起密語。自恣陵他。起世耶願。障大妙願。菩薩示行憍慢耶願。而成濟度出世橋梁妙願。能為濟拔。能為橋梁。度有情故。如世願言無病長壽。菩薩亦隨而呪願之。意符出世。為世橋梁。</p>
<p>經。雖復示行<span class='note-inline'>(至)</span>不隨他緣。</p>
<p>贊曰。雖起煩惱。而成勝力。性淨無染。雖示眾魔。證佛覺慧。不隨魔縛。隨他緣者。隨他緣縛。上十九句。不同凡夫行。後十四句。不同二乘行。二乘得有貪鈌根等諸惡劣故。曲分為七。其義分明。</p>
<p>經。雖復示行<span class='note-inline'>(至)</span>成熟有情。</p>
<p>贊曰。第四有兩句。依小修大行。聲聞自利。不濟眾生。菩薩處之。為他說法。獨覺亦爾。無大慈悲。菩薩有之。成熟有情。</p>
<p>經。雖復現處<span class='note-inline'>(至)</span>妙色嚴身。</p>
<p>贊曰。第五有五句。依惡修善行。雖處貧窮。而得珍寶之手。出之無盡。雖示缺根。而具相好。相有其惡。心實得善故。</p>
<p>經。雖復現處<span class='note-inline'>(至)</span>福慧資糧。</p>
<p>贊曰。雖示現處卑賤家生。實生清淨法界佛家。種姓尊貴。修福慧因。</p>
<p>經。雖復現處<span class='note-inline'>(至)</span>超諸死畏。</p>
<p>贊曰。雖現身處羸疲劣弱醜陋之形眾所憎惡。而得勝妙那羅延天身。那羅延天身。最為第一。眾所樂見。雖現老病。而能離此根本業惑。超生死中五種怖畏。</p>
<p>經。雖復現處<span class='note-inline'>(至)</span>遠離之行。</p>
<p>贊曰。第六有四句。依劣修勝行。預流一來。尚有五劣。菩薩不爾。所餘皆通。無學有之。現作質易。而觀無常。不生貪著。息諸希求。雖處戲具。而出五欲淤泥之中。修遠離行。</p>
<p>經。雖復現處<span class='note-inline'>(至)</span>度諸世間。</p>
<p>贊曰。口不道忠信之言為頑。心不測德義之理曰囂。雖現處此愚癡類中。而具才辨總持念慧。雖現耶道處外道等中。而以正道化度一切。</p>
<p>經。雖復現處<span class='note-inline'>(至)</span>生死相續。</p>
<p>贊曰。第七有三句。中修不住行。此二不住生死涅槃。舊有二句。處生死能永斷。處涅槃能不住故。</p>
<p>經。雖復現處<span class='note-inline'>(至)</span>相續無斷。</p>
<p>贊曰。此一不住因之與果。雖現得果。仍修因行。</p>
<p>經。唯妙吉祥<span class='note-inline'>(至)</span>到究竟趣。</p>
<p>贊曰。第二結也。</p>
<p>經。時無垢稱<span class='note-inline'>(至)</span>願為略說。</p>
<p>贊曰。自下第二無垢發問便明如來之種。有四。一問。二答。三徵。四釋。此問也。種者因。性者類。佛因體類。名如來種性。</p>
<p>經。妙吉祥言<span class='note-inline'>(至)</span>是如來種性。</p>
<p>贊曰。二答有二。初別說。後結略。別說有二。初別陳。後類說。此別陳有四也。佛性之義。乃有多端。且涅槃云。或有佛性。善根人有。闡提人無。或有佛性。闡提人有。善根人無。或有佛性。二人俱有。或有佛性。二人俱無。故涅槃云。不得阿耨多羅三藐三菩提時。一切善不善法。皆名佛性。此經亦言塵勞之輩為如來種性。種性有二。一無漏。二有漏。無漏有二。一無為性。勝鬘經云。在纏名如來藏。出纏為法身。涅槃云。師子吼者。是決定說。一切眾生。悉有佛性。二有因緣性。在纏名多聞熏習法爾種子。出纏名報身。楞伽經云。阿梨耶識名空如來藏。具足無漏熏習法故。名不空如來藏。勝鬘依無為義。煩惱為能覆藏。真理為所覆藏。楞伽依有為義。阿賴耶識為能攝藏。種子名所攝藏。二種能藏。二種所藏。皆名如來藏。有漏有二。皆增上緣。一加行善者。隨順性。隨增長無漏種故。二餘不善者。違背性。違背障礙無漏法故。因斷於此。而得菩提。由此煩惱能覆真理。由現起此增功德故。名如來藏。由具二義。故此不善名如來藏。是故教云。未得菩提持。菩提為煩惱。不覺故迷。後處苦故。既得菩提已。煩惱為菩提。不迷故覺。因斷彼緣得菩提故。偽身種性。即薩迦耶見所緣五蘊身也。有愛者。潤後有愛。由身見本。無明為因。有愛為因。三界生死。以為種性。三毒四倒。後隨之起。亦皆如是。</p>
<p>經。如是所有<span class='note-inline'>(至)</span>是如來種性。</p>
<p>贊曰。此類說也。五蓋六處八耶十不善業道。並如前說。七識住者。一身異相異。如人欲界天及初靜慮。除劫初起想。謂苦樂不苦樂想。二身異想一。如梵眾天。謂劫初起。形貌既殊。同想梵王為眾生父。三身一想異。如第二靜慮。身貌不殊。樂捨交雜。四身一想一。謂第三靜慮。唯有樂想。故名想一。初靜慮中。由染污想。故言想一。第二靜慮。由二善想。故名想異。第三靜慮。由異熟想。故名想一。上四識住已。其下三無色。名別自成。五蘊四蘊。如其所應。是名識住。餘處損識。不立識住。惡趣重苦。第四靜慮。無想定天。非想地中。有滅盡定。能壞於識。令相續斷。故非識住。又有別解。如俱舍第八頌曰。身異及想異。身異同一想。翻此身想一。并無色下三。故識住有七。餘非有損壞。九惱事者。體皆即瞋。愛我怨家。憎我親友。及我己身。為三種。三世各三。此九能惱眾生之事。名九惱事。</p>
<p>經。以要言之<span class='note-inline'>(至)</span>是如來種性。</p>
<p>贊曰。此結略也。不能具說。是故要言。一切煩惱惡不善法。皆名佛種。此前所說。偽身識住。是有滿果。不善業道。是有漏業。所餘一切。皆是煩惱。除善順因。略攝所餘生死法盡。</p>
<p>經。無垢稱言<span class='note-inline'>(至)</span>作如是說。</p>
<p>贊曰。第三徵也。種者因義。能生了因。不善性乖。如何為種。故問此說何密意耶。言甚難了。</p>
<p>經。妙吉祥言<span class='note-inline'>(至)</span>正等覺心。</p>
<p>贊曰。第四釋中有二。初廣釋。後讚嘆。初中有二。初釋。後結。釋中有三法。初喻高原花不生卑濕方能起。二喻空中不種植有處方生長。三喻依海有勝寶非海即無珍。初中有三。一法。二喻。三合。此法也。正性者諦理也。入者預也。生謂異生。離此異生。名為離生。位謂位次。預在諦理。離異生位。即預流等。非彼能發正等覺心。要住煩惱。方能發故。此文多說。未發心前二乘聖者。非諸二乘畢竟不發。又此多依猛利速疾超越發心。故說二乘不能發心。非二乘者不趣大也。法華三周授聲聞記。涅槃亦說須陀涅人八萬劫到。乃至辟支十千劫到。又云所言到者。到阿耨菩提心。又云我於一時。說一乘一道一行一緣。能為眾生。作大寂靜。永斷一切結縛愁苦苦及苦因。令一切眾生到於一有。我諸弟子。不解我意。作如是言。如來說一切眾生皆得佛道。乃至廣說。說須陀洹乃至阿羅漢。背不得佛道。皆不解我意。故知二乘亦有得者。如論廣說。故言不得一向為論。</p>
<p>經。譬如高原<span class='note-inline'>(至)</span>此四種花。</p>
<p>贊曰。喻也。殟鉢羅。青色也。鉢持摩黃色也。拘母陀赤色。奔茶利白色也。此乃四色蓮花。</p>
<p>經。如是聲聞<span class='note-inline'>(至)</span>諸佛法故。</p>
<p>贊曰。合也。二乘如原。不能生故。煩惱如泥。能生花故。由惑覆理。理顯道生。道如花故。煩惱礙智。斷之智生。智如花故。由起煩惱。利樂眾生。增長智慧。慧如花故。</p>
<p>經。又善男子<span class='note-inline'>(至)</span>乃得生長。</p>
<p>贊曰。下第二喻。初喻。後法。此喻也。</p>
<p>經。如是聲開<span class='note-inline'>(至)</span>諸佛法也。</p>
<p>贊曰。此法也。二乘如空。不可種植。以無我故。身見如地。能生善故。二乘證空。不能進修。為我出世。不濟度眾。不生能進修故。</p>
<p>經。又善男子<span class='note-inline'>(至)</span>無價珍寶。</p>
<p>贊曰。下第三喻。初喻。後法。此喻也。</p>
<p>經。不入生死<span class='note-inline'>(至)</span>一切智心。</p>
<p>贊曰。此法也。要入惑海。識之起之及斷之故。方發起大心。</p>
<p>經。是故當知<span class='note-inline'>(至)</span>是如來種性。</p>
<p>贊曰。第二結也。</p>
<p>經。爾時尊者<span class='note-inline'>(至)</span>是如來種性。</p>
<p>贊曰。二讚嘆也。有三。初讚標舉。次釋所由。後結成義。此初文也。善說總也。實。如。無異。三語別也。初中後三。前三譬喻。如次配之。或如次配煩惱業苦。或言不虛名實。言順義名如。更無別名無異。</p>
<p>經。所以者何<span class='note-inline'>(至)</span>正等覺心。</p>
<p>贊曰。下釋所由。有二。初略。後廣。略中有二。初明不能。後明設能。此初也。相續者身。心身之中。煩惱種子。已斷憔敗。厭心不切。行心不猛。故不能也。</p>
<p>經。寧可成就<span class='note-inline'>(至)</span>究竟解脫。</p>
<p>贊曰。此明設能。設。造無間業者。能。發心非二乘等。</p>
<p>經。所以者何<span class='note-inline'>(至)</span>永無此能。</p>
<p>贊曰。下廣有二。初釋前。後喻顯。此釋前也。成就已下。廣上設能。我等以下。廣上不能。文意可解。法花會前。心猶未猛。不能自知。故自謙責。</p>
<p>經。如缺根士<span class='note-inline'>(至)</span>諸佛妙法。</p>
<p>贊曰。此喻顯也。隨缺五根。於五境中。無能受用。諸阿羅漢。缺煩惱根。故於佛法。不志求也。</p>
<p>經。是故異生<span class='note-inline'>(至)</span>終不能報。</p>
<p>贊曰。結成前義。初略。後廣。此略也。</p>
<p>經。所以者何<span class='note-inline'>(至)</span>一切佛法。</p>
<p>贊曰。下廣結成。初廣異生報恩。後廣二乘不能。此初文也。異生能速疾猛利發心修行。頓證成辨佛法。二乘不能。故涅槃云。須陀洹八萬劫到。乃至辟支十千劫到。今說速疾猛利損發。二乘不能。非全不能。又說。決定性不能。非不定性。又說。多分不能。非全不能。</p>
<p>經。聲聞獨覺<span class='note-inline'>(至)</span>正等覺心。</p>
<p>贊曰。此廣二乘不能。義如前說。</p>
<p>經。爾時眾中<span class='note-inline'>(至)</span>皆何所在。</p>
<p>贊曰。自下第三善現為問廣明菩提業。有二。初問。後答。此問也。</p>
<p>經。時無垢稱<span class='note-inline'>(至)</span>思空勝義舍。</p>
<p>贊曰。下答。有四十二頌。分二。初四十頌正答前問。後二頌結勸發心。發答前問中。三十九頌別答。後一頌總答。三十九頌別答之中。分三。初十二頌。以出世法隨配世法。以答前問。次有上頌。以出世行隨配事世。以答前問。後有二十二頌。示隨世事。以答前問。雖事亦有親族之類。欲令有情欣德修行。故假德行。以配臣僚。或初明行。次明境。後明智。故下總答云。如是無邊行及無邊所行無邊智圓滿以度諸眾生。初段分二。初三頌半。以出世法。隨配有情。後八頌半。以出世法。隨配非情。有情有五。一父母。二妻子。三僕使。四親友。五眷屬。或分為十。開父母妻子男女舍妓女別故。雖舍一種。亦是非情。理為本依。故此先說。從宗為論。總名有情。此初一頌有一。謂父母。第二頌有一。謂妻子。慧第六度無分別智。眾善根本。故名為母。第七方便度為父。後得智故。世間菩薩諸佛導師生。皆由此二智生故。舊云智度為母。即第十度。非眾德本。如何為母。故知智度無分別智。非第十也。法樂為妻聞法喜樂。生善行故。慈悲為女。能柔知故。諦法為男。續果善故。由聞諦教。善法種生。紹三寶故。空理義云。世俗諦中諸有所思。勝義諦空。以為其舍。一切菩薩之所歸故。應理義云。諸所思空。真如勝義。以為其舍。如來家有。真如理也。問。佛地經說。法樂為食。何故此中說為妻也。答。據義名別。彼據任持。故名為食。此據能生。故名為妻。亦不相違。法花經言。慈悲心為室諸法空為坐。何故此中以空為舍。二各別故。有為及無為。勝劣舍別故。</p>
<p>經。煩惱為賤隷<span class='note-inline'>(至)</span>四攝為伎女。</p>
<p>贊曰。此中有三。一僕俠。二親友。三眷屬。伎女亦入眷屬所攝。煩惱為賤隷。任意起滅故。覺分為親友。能成菩提故。能成佛因。皆名覺分。非三十七菩提分也。六度為眷屬。攝受萬行故。四攝為伎女。能生利樂故。</p>
<p>經。結集正法言<span class='note-inline'>(至)</span>說除諸垢穢。</p>
<p>贊曰。下八頌半。以出世法。隨配非情。有十六。一奇樂。二園林。三花菓。四池蓮。五車馬。六馳路。七嚴具。八衣鬘。九珍財。十床褥。十一飲食。十二沐浴。十三塗香。十四殄財。十五除然。十六建幢。此中有四。一法音為樂。悅心靈故。二總持為苑。攝持諸行故。大乘法為林。萬德滋茂故。三三十七覺品為花。當開菓實故。解脫涅槃菩提智慧為果。因花有故。四八解脫為浴池。除貪十垢故。定水湛然漏者。八解脫池中。常有定水。不動搖故。池寬水狹。如理應思。七清淨花常彌布中。如蓮處池。浴池何為。除惑垢故。垢謂六垢。害恨惱諂誑憍。七清淨者。一戒淨。二心淨。三見淨。四度疑淨。五道非道智見淨。六行智見淨。七行斷智見淨。或總分三十三。此中有九。開林水花除垢故。</p>
<p>經。神通為象馬<span class='note-inline'>(至)</span>迴向大菩提。</p>
<p>贊曰。此中有五。一神通為象馬。能運化故。大乘作車。能載利故。大乘之體。即二真智。故能載利。准法花中。後得智為一乘體。無分別智為白牛。二能調御菩提之心。馳於八道。八聖道也。三以三十二相而為嚴具。八十隨好而為綺間。莊嚴內德故。四慚悅為衣服。御眾惡故。勝意樂為鬘。瑩心首故。五正法為財。或七聖財。如前已說。或諸聖法。皆名為財。施諸眾生。曉示此法。以為方便。自無倒行。以為勝利。迴向菩提。而自受用。財有他自受用之德。故以正法而為喻也。或此有十二。開車御者綺好意鬘方便行行所迴向故。</p>
<p>經。四靜慮為床<span class='note-inline'>(至)</span>建立菩提幢。</p>
<p>贊曰。此中有七。一四靜處為床。心恒安處故。無貪淨命。以為菌耨。三業恒以為近依故。菌者單文。褥如單文名為菌褥舊云。從於淨命生。義稍難解。近藉身故。由念明記及智觀察。常自覺悟。恒在定中。故以靜慮而為床等。舊云。多聞增智慧。因定增慧故。以為自覺音。將所問法。以為自覺之音聲故。更無別配。二既飡真如不死之法。無起滅故。還飲擇滅解脫之味。離諸苦故。舊解脫味說為漿。除煩惱熱渴故。三於八解脫池。浴妙淨心。令無染故。四於此心上。塗上品戒香。滅眾惡故。熏身心故。菩薩戒也。五殄滅煩惱賊。是故勇健更無勝者。六摧伏四怨七建菩提幢。無上菩提極高大故。由此喻幢。或此有十二開菌褥念智常定飲味勇健故。</p>
<p>經。雖實無起滅<span class='note-inline'>(至)</span>利物無體倦。</p>
<p>贊曰。下有五頌。以出世行。隨配世事。以答前問。有六。一受生。二現土。三供養。四修業。五變現。六破惡。此中有四。一雖無生死。而故思於欲色受生。二能現佛土。明如日照生。三供養如來三事體空。一切無分別。兼攝供具亦體空故。四雖知佛國及有情空。修淨土業及利物業。曾無休息。亦無勞倦。</p>
<p>經。一切有情類<span class='note-inline'>(至)</span>有表事皆成。</p>
<p>贊曰。此有二也。一有情色聲威儀等法。學四無畏十力菩薩。一剎那中皆能現起。二生死魔業。雖能覺知。而能示現。隨彼起轉。至究竟時。以慧方便。能還斷盡。初覺魔業而示起者。表後斷滅。故至究竟。以慧方便。皆能斷盡。名有表事皆能成辨。本心所期。今滿足故。舊云。隨意皆能。現皆能現前而斷盡也。</p>
<p>經。或示現自身<span class='note-inline'>(至)</span>照令知速滅。</p>
<p>贊曰。自下第三有二十二頌。示隨世事以答前問。有六。二頌示無常。一頌勸求佛。二頌遍知達。七頌除憂苦。三頌現善巧。七頌濟危。此初文也。如遊戲具而作幻術。示現病死。非真亦爾。有情多執世界為常。故現火起及老病身。令知速滅。</p>
<p>經。千俱胝有情<span class='note-inline'>(至)</span>皆令趣菩提。</p>
<p>贊曰。此一頌勸令求佛。受彼諸供。勸趣菩提。</p>
<p>經。於諸禁呪術<span class='note-inline'>(至)</span>而不隨諸見。</p>
<p>贊曰。此二頌遍知達。初頌知六藝至究竟以利樂。後頌隨諸道以出家而利生。雖隨出家。不隨彼見。斷染見故。</p>
<p>經。或作日月天<span class='note-inline'>(至)</span>饒益諸有情。</p>
<p>贊曰。下七頌除憂苦。有四。此一頌為有情及物隨時而利濟。</p>
<p>經。能於疾疫劫<span class='note-inline'>(至)</span>欣然無恚害。</p>
<p>贊曰。此三頌屬三災以救生。</p>
<p>經。能於大戰陳<span class='note-inline'>(至)</span>勸發菩提心。</p>
<p>贊曰。此一頌勸怨因國以和好仍令發心。</p>
<p>經。諸佛土無量<span class='note-inline'>(至)</span>利樂名本生。</p>
<p>贊曰。此二頌往惡道而救。難佛土地獄。故菩薩救他。亦示無邊。彼背正法。而行眾惡。故墮地獄。亦復無邊。悲速拔苦。慈與安樂。現為大魚。於鱗甲內。養諸小虫。而令噉食。現為鹿王。救懷孕鹿。現為飛雉。救諸被燒諸有情類。如是往救利樂。此成佛已。名為本生。正是菩薩本生事故。</p>
<p>經。示受於諸欲<span class='note-inline'>(至)</span>後令修佛智。</p>
<p>贊曰。此三頌現善巧。有二。初二頌現二善巧。一受欲境而修定。二擾亂惡魔令不得便。下重釋初受欲修定。第三頌。示為婬女。勸修佛智。合有三種之善巧也。</p>
<p>經。或為城邑宰宰<span class='note-inline'>(至)</span>令趣大菩提。</p>
<p>贊曰。下有七頌。濟危。分六。此有二。一為尊能利下。初頌也。二現財乃施貧後頌也。</p>
<p>經。於諸憍慢者<span class='note-inline'>(至)</span>令發菩提心。</p>
<p>贊曰。此有二。一有力除憍慢。二巧便斷恐怖。悸者性怖也。驚恐怯怖。善巧安慰。仍令發心。</p>
<p>經。現作五通仙<span class='note-inline'>(至)</span>皆能善修學。</p>
<p>贊曰。此有二。一自現為仙。淨修梵行。勸眾生類。住戒忍慈。二見乏供侍。方便事之。隨彼種種。智慧方便。進諫勸修。愛樂正法。令於菩薩修行方便皆能隨學。</p>
<p>經。如是無邊行<span class='note-inline'>(至)</span>度脫無邊眾。</p>
<p>贊曰。此一頌總答。一無邊行業。二無邊所行境。三無邊智。四以上三種度脫無邊眾。由以智證境。起無邊行。度脫眾生。</p>
<p>經。假令一切佛<span class='note-inline'>(至)</span>都無有慧者。</p>
<p>贊曰。此二頌結勸發心。初頌結勝。故讚不窮。後頌勸之發心修學。上來略解文之意況。諸有智者。思之可知。不可以已未悟之心而反責於人也。新舊同異。一一應陳。恐厭繁文。故略而止。</p>
</div>
<div class='div-pin'><a id='mulu25' />
<p class='h1'>不二法門品</p><p>菩提分品及此一品。真實義處。明自利門。前品真實有為世俗事行。此品真實無為出世理行。利他之行。必自利故。欲證其理。先修事故。二者差別之義。二與非二。俱名為二。一三四等。名非二故。花嚴等。以一為二。法自在等。以二為二。甚深覺等。以三為二。光幢等。以五為二。喜見等。以六為二。准執一等。故皆是二。此除分別及事差別。名不二故。借其二名。表二及非二。非由言二體唯詮二故。初有十六。菩薩以二為二。後有十五。以非二為二。文<span class='corr'>殊</span>師利。以言心為二。無垢稱以有說為二。至下當知。空理義云。空性無差。俗妄有異。今說真同性不同俗妄異。故言不二法。此空即門。緣此能生真空智故。談其真性。非二非不二。今遮妄二法。故言不二法。妄不生空智。真空方可生。遮彼非門。故非門強說門。此品廣明。名不二法門品。應理義云。俗事及所執妄謂皆有異。真理非妄。成非妄異。今顯無相真如理唯是一。恐聞一定一。不說於一。但遮妄異。故言不二。不二之理。可軌可摸。故名為法。此能通生死無漏智解。立以門名。據實真如非不二。非法非二法。非門非不門。遮二故強名不二。遮非法故名法。遮非門故名門。此品廣明。名不二法門品。</p>
<p>經。時無垢稱<span class='note-inline'>(至)</span>各隨樂說。</p>
<p>贊曰。品段有二。初明不二法門。後明利益。初中復二。初明說不二法門。後明入不二法門。無垢稱入不二法是。說中又二。初無垢稱問諸菩薩說不二法門。後諸菩薩問妙吉祥說不二法門。或三十一菩薩。以分別執為二。無分別理名不二。智會此理。名入不二。文殊以言說為二。離言法性名不二。智達此性。名入不二。無垢以假智言說俱名為二。諸法真如名為不二。正智證真。名入不二。故故成各別。初中復二。初問。後答。此問也。入者證也解也。證解真理。名入不二。各隨辨才。隨情樂說。</p>
<p>經。時眾會中<span class='note-inline'>(至)</span>次第而說。</p>
<p>贊曰。下答有二。初略。後廣。此略也。</p>
<p>經。時有菩薩<span class='note-inline'>(至)</span>不二法門。</p>
<p>贊曰。下廣。合有三十一箇菩薩。別答前問。一一答中。文皆有四。一標菩薩名。二陳二法。三明不二。四總結之。然空理義。並以俗妄有二。真空無二。應理義云。皆以所執依他有二。圓成真如實無有二。此之二義。言勢遮執解文雖同。意況常別。恐厭文繁。更不別對。一一疏條。諸尋文者可具知也。生滅為二理名不二。證此無生正智名忍。初地已上。此忍證真如入不二。空理義云。空無有二。應理義云。理無事二。以生滅二。不說分別故。</p>
<p>經。復有菩薩<span class='note-inline'>(至)</span>不二法門。</p>
<p>贊曰。我我所分別名二。無二理名不二。證此無二理名入不二。此下皆以理遮執二。故言不二。所以二中皆言分別。舊經都無分別之言。意存空理故。</p>
<p>經。復有菩薩<span class='note-inline'>(至)</span>不二法門。</p>
<p>贊曰。有取者有著也。無取者無著也。有著無著分別為二。著有著。有所得。有所得故有增減。有增故有起作。有減故有息滅。若了證無著。即無所得。無所得故無增減。無增減。故無起作。無息滅。故於諸法中。無所執著。無執著心。達解此理。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。寂滅跡者即真理。理為智跡。智喻足。能履故。理為跡。所履故。</p>
<p>經。復有菩薩<span class='note-inline'>(至)</span>不二法門。</p>
<p>贊曰。散動者心馳外境。思惟者攝念內緣。初了二無。則無作意。後住二無。都無作意。</p>
<p>經。復有菩薩<span class='note-inline'>(至)</span>不二法門。</p>
<p>贊曰。一相者。空無我等共相之理。無相者。真如了知諸法無有共相。亦無自相。自相即別異相也。知此共自二有為相。一切都無。亦無真無相之體。知此有為及無為理。二智平等。名入不二。共相自相俱是有為。對彼無為。故名為二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。聲聞菩薩。二因緣心。性皆如幻。達二幻理。名入不二。</p>
<p>經。復有菩薩<span class='note-inline'>(至)</span>二法門。</p>
<p>贊曰。善及不善。無所起作。此二有相及與無相。二俱平等。無善可取。無惡可捨。了知於此。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。有罪名縛。無罪名解。以金剛無漏之智。達無縛解。名入不二。</p>
<p>經。復有菩薩<span class='note-inline'>(至)</span>二法門。</p>
<p>贊曰。有想者有漏想也。無想者無漏想也。或有漏生名有想。無漏生名無想。或有心想名有想。滅或無心想名無想。</p>
<p>經。復有菩薩<span class='note-inline'>(至)</span>不二法門。</p>
<p>贊曰。遠離一切有為諸行。起於覺慧。即觀無為如空之智。極善清淨。或遠有為行。即無為覺慧如空之智。極善清淨。既都無執。亦無所遣。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。可毀可壞。故名世間。翻此名出世。了世間空。初既不入。後亦不出。以不入故。無隨生死流。舊云溢者流溢之義。以不出故。亦無散滅。離於世間。境既如此。心亦不執。</p>
<p>經。復有菩薩<span class='note-inline'>(至)</span>不二法門。</p>
<p>贊曰。知生死空。本無流轉。亦無涅槃。二境本空。分別便滅。</p>
<p>經。復有菩薩<span class='note-inline'>(至)</span>則名無盡。</p>
<p>贊曰。此兩翻釋。初了都無有盡無盡。要究竟盡。乃名為盡。即煩惱等。究竟盡流。名為有盡既究竟盡。不復更得常可有盡。則名無盡。有有盡則無。無盡無便無體。即有有盡。有盡亦無體。故都無二。</p>
<p>經。又有盡者<span class='note-inline'>(至)</span>不法門。</p>
<p>贊曰。此第二翻釋。前約相續以解無二此約剎那。或前約染法。此約淨法。一剎那法。暫等滅無。定無有盡即是無盡。一剎那中有盡無故。無盡亦無。了二本空。分別不起。名入不二。舊云。若究竟盡者。更不可盡。故有盡者即是無盡。</p>
<p>經。復有菩薩<span class='note-inline'>(至)</span>不二法門。</p>
<p>贊曰。我無我體。其性都無。不可論二。此二分別。名之為二。了二境空。其分別斷。智達此理。名入不二。</p>
<p>經。復有菩薩<span class='note-inline'>(至)</span>不法門。</p>
<p>贊曰。了知無明本性空理。即是於明。執二為實。俱不可得。不可算計為有。超算計之路。觀此無二。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。上十六菩薩以兩為二。下十五菩薩以非二為二。或可總說。以二為二。五蘊為一。空為一故。下皆准知。空理義云。世俗取蘊性即真空。空與蘊體。二種無別。取蘊現在即有真空。非蘊滅已方有空性。由此故言。即是色空。非色滅空。者此破二執。一執世俗色外別有真空。為破此故云即是色空。色空無別。二執俗色滅方有真空。為破此故云非色滅空。蘊現有時。已有空故。應理義云。略有二解。一解。所執色即是空。色空無別體。非所執色滅方始有空。現色相時。性已空故。色既所執色。空亦即空無。二解。所執及依他色。並即真如空。空與真如。更無別體。亦非二色滅方有真如空。二色現時。真如有故。既無二別。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。四界者地水火風。空者。空理義云。謂真空性。應理義者。所執即空無。真如是空性。准前取蘊與空二解。前中後際。去來今也。性皆無倒。即真理故。</p>
<p>經。復有菩薩<span class='note-inline'>(至)</span>不二法門。</p>
<p>贊曰。眼色分別為二。乃至意法分別為二。根境對故。了知六二其性皆空。見眼空性。於色境上。便無三毒。乃至意法亦復如是。見已靜住。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。布施為一。迴向一切智性為一。故名為二。一切智性。即真如理。是智體故。知布施等即真如性。故名不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。空觀我等為無。無相無願。緣無為有為為有。了知我空。都無有相。此無相中。亦無可願。此無願中。心意識三都不可起。所取無故。能取亦無。又不別於無願以生心小。空即無願故。楞伽經云。藏識說名心。思量性名意。能了諸境相。是說名為識。如是於一空解脫門。具攝三種。能此通達。名入不二。成唯識云。空無相願。於計所執依他圓成。或皆通緣。或次第別緣。此依通緣。故名不二。乃至於無願亦即空無相。皆准此知。</p>
<p>經。復有菩薩<span class='note-inline'>(至)</span>不二法門。</p>
<p>贊曰。佛為先。法僧為後。三寶別體。分別為二。了佛尋法僧。三寶同體。皆無為相。與虛空等。無不在故。諸法亦爾。皆真如性。名為不二。同體三寶義如前說。</p>
<p>經。後有菩薩<span class='note-inline'>(至)</span>不二法門。</p>
<p>贊曰。薩迦耶者。虛偽身也。滅者真理。偽身與如。分別為二。知偽身即滅。不起偽身見。故於偽身及滅二種。無總分別及別分別。證二真如究竟滅性。無所猜凝。無驚無懼。執有身見。乃有猜疑。亦有驚懼。</p>
<p>經。後有菩薩<span class='note-inline'>(至)</span>不二法門。</p>
<p>贊曰。身語二色及意非色。分別為二。空理義云。了三本空皆無造作無造作之相相之故。其相無二。身空即語空。語空即意空。意空即一切法空。若能隨入一切法空無造作相。名入不二。應理義云。了三律儀本真如性皆無造作。身真如即語真如。語真如即意真如。意真如即一切法真如。能隨入此無作真如。名入不二。</p>
<p>經。復有菩薩<span class='note-inline'>(至)</span>不法門。</p>
<p>贊曰。諸不善業。可毀可厭。名為罪行。欲界善業。可愛可樂。名為福行。色無色界諸善定心。住於一境。名不動行。散定二地。分別為二。無作相者。空理無作相即真空性。應理無作相性即真如。故此空中無三差別。</p>
<p>經。復有菩薩<span class='note-inline'>(至)</span>不二法門。</p>
<p>贊曰。此等以一為二。一切二法者。一切分別差別之法。皆從我起。知我真實之理。即不起二。不起二故。即無能了。無能了故。即無所了。名入不二。無彼本來差別二故。</p>
<p>經。復有菩薩<span class='note-inline'>(至)</span>不二法門。</p>
<p>贊曰。二法者。謂一切分別差別。有所得者。謂本見有相。若了本有所得。若成本來無所得。則無所起取捨本末二。既無取捨二。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。了本真理。則無明暗。明暗無二故。如滅定無心。無心漏明。無有漏暗。都無分別。故舉為喻。</p>
<p>經。復有菩薩<span class='note-inline'>(至)</span>不二法門。</p>
<p>贊曰。了知生死涅槃本真理性無二。則無欣厭。究竟之理。生死無縛。涅槃非解。何所欣厭。</p>
<p>經。復有菩薩<span class='note-inline'>(至)</span>不二法門。</p>
<p>贊曰。善住正道。耶道便滅不行。若見有邪道。可見有正道。邪道既不見行。正道如何得有。二境相既無二。能覺非有。無二覺故。名入不二。</p>
<p>經。復有菩薩<span class='note-inline'>(至)</span>不二法門。</p>
<p>贊曰。虛謂有為事。實謂無為理。理諦可證。尚不見實。何況虛法不可為證而能見之。此真理性。非肉眼可見。唯慧眼能見。無分別智慧眼證時。於一切無分別故。無見無不見。名入不二。</p>
<p>經。如是會中<span class='note-inline'>(至)</span>不二法門。</p>
<p>贊曰。下第二諸菩薩問妙吉祥說不二法門。初結前生後以為問。後隨問以為答。各別說已以上結前。同時發問已下生後以為問。客來小位。解釋已周。故問上賓。談彰大義。</p>
<p>經。時妙吉祥<span class='note-inline'>(至)</span>猶名為二。</p>
<p>贊曰。此隨問以為答。初非前。後正述。此非前也。汝等雖遮二之分別名為不二。以有言說及帶分別。猶名為二。我今除言及絕分別。名為不二。故知二者分別差別。不是兩法。名為二也。</p>
<p>經。若諸菩薩<span class='note-inline'>(至)</span>不二法門。</p>
<p>贊曰。此正述也。無言無說。無表彰。無指示。離言說之戲論。絕起心之分別。名為不二。以不可言不可分別之理。遮於言說分別。故名不二。</p>
<p>經。時妙吉祥<span class='note-inline'>(至)</span>不二法門。</p>
<p>贊曰。上來明說方便因位外化利物不二法門。下明證入根本果位內證自利不二法門。初問。次入。後讚。此問也。</p>
<p>經。時無垢稱默然無說。</p>
<p>贊曰。此入也。正理幽玄。言蹄不測。縱以不言之言遣言。終非會於妙理。故默無說。以智冥真。名入不二最為深極。</p>
<p>經。妙吉祥言<span class='note-inline'>(至)</span>說分別。</p>
<p>贊曰。此讚也。我說不二。以言遣言。汝入不二。以智冥真。會妙雖同。親疎杳隔。說契真者。真由證故。說為疎也。證契真者。離言說故。證為親也。</p>
<p>經。此諸菩薩<span class='note-inline'>(至)</span>無生法忍。</p>
<p>贊曰。下第二段明利益也。創入初地。名悎不二。不二之理。即真如法。證會無生。亦初得也。或任運入不入八地也。相續無生。亦八地也。</p>
</div>
<p class='juan'>說無垢稱經疏卷第五<span class='note-inline'>(末)</span></p>
</div><!-- end of div[@id='body'] -->
</body></html>