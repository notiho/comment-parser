<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說最勝妙吉祥根本智最上祕密一切名義三摩地分</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1187
<p class='juan'><a id='mulu1' />佛說最勝妙吉祥根本智最上祕密一切名義三摩地分卷上</p><p class="byline">西天譯經三藏朝奉大夫試鴻臚卿傳法大師臣施護奉　詔譯</p>
<div class='div-jing'>
<div class="lg regular"><div class='lg-row'>爾時大吉祥　最勝金剛手</div>
<div class='lg-row'>具一切功德　能調難調者</div>
<div class='lg-row'>三界中最勝　最尊大無畏</div>
<div class='lg-row'>諸祕密部中　自在為主宰</div>
<div class='lg-row'>正智蓮華目　眉相復如蓮</div>
<div class='lg-row'>於佛世尊前　戲擲金剛杵</div>
<div class='lg-row'>復於須臾間　出現無邊數</div>
<div class='lg-row'>金剛杵圍繞　當戲擲杵時</div>
<div class='lg-row'>即有俱胝眾　金剛光照曜</div>
<div class='lg-row'>面現顰眉相　勇猛大無畏</div>
<div class='lg-row'>威德復殊勝　調伏於一切</div>
<div class='lg-row'>具悲智方便　自利利世間</div>
<div class='lg-row'>身心大歡喜　得最上妙樂</div>
<div class='lg-row'>復現忿怒相　佛世尊所作</div>
<div class='lg-row'>一切皆攝受　普獲於利樂</div>
<div class='lg-row'>是時金剛手　頂禮正覺尊</div>
<div class='lg-row'>釋迦牟尼佛　合掌而白言</div>
<div class='lg-row'>一切眾生類　愚沒生死泥</div>
<div class='lg-row'>起煩惱疑惑　無由能解脫</div>
<div class='lg-row'>願哀愍利樂　我及諸眾生</div>
<div class='lg-row'>令如理所得　了知幻化網</div>
<div class='lg-row'>佛為世間師　願宣說正法</div>
<div class='lg-row'>利樂諸眾生　令得無上果</div>
<div class='lg-row'>諸佛大三昧　最上真實智</div>
<div class='lg-row'>能了別眾生　諸根欲性等</div>
<div class='lg-row'>世尊正智眾　現烏瑟膩沙</div>
<div class='lg-row'>妙德真實智　最上自然智</div>
<div class='lg-row'>了達甚深義　一切廣大義</div>
<div class='lg-row'>無等寂靜義　最上最勝義</div>
<div class='lg-row'>瑜伽大教中　諸祕密名義</div>
<div class='lg-row'>聖三摩地分　初中後皆善</div>
<div class='lg-row'>過去佛已說　未來佛當說</div>
<div class='lg-row'>現在今世尊　三世盡宣說</div>
<div class='lg-row'>今此幻化網　我從是出生</div>
<div class='lg-row'>喜執大金剛　善持一切明</div>
<div class='lg-row'>如我所得法　愛樂而受持</div>
<div class='lg-row'>最勝堅固意　住佛祕密心</div>
<div class='lg-row'>如眾生意樂　願說最勝法</div>
<div class='lg-row'>滅煩惱無餘　令得最勝智</div>
<div class='lg-row'>如是祕密主　金剛手菩薩</div>
<div class='lg-row'>作合掌恭敬　勸請而前住</div>
<div class='lg-row'>爾時二足尊　釋迦牟尼佛</div>
<div class='lg-row'>從舌及面門　出廣大光明</div>
<div class='lg-row'>普照於十方　清淨諸惡趣</div>
<div class='lg-row'>三界光所照　四魔悉調伏</div>
<div class='lg-row'>復出美梵音　遍聞於三界</div>
<div class='lg-row'>稱讚祕密主　大力智金剛</div>
<div class='lg-row'>時佛作是言　善哉執金剛</div>
<div class='lg-row'>吉祥最勝者　勇猛金剛手</div>
<div class='lg-row'>汝大悲方便　廣為利世間</div>
<div class='lg-row'>是故勸請我　說祕密法門</div>
<div class='lg-row'>此祕密名義　妙德根本智</div>
<div class='lg-row'>最勝大吉祥　能伏諸魔等</div>
<div class='lg-row'>我今當善說　汝大祕密主</div>
<div class='lg-row'>住最上一心　諦聽佛所說</div>
<div class='lg-row'>時釋迦牟尼　即說如是法</div>
<div class='lg-row'>盡諸真言部　持明大呪部</div>
<div class='lg-row'>觀照三密部　世間最上部</div>
<div class='lg-row'>世出世間部　最上大印部</div>
<div class='lg-row'>烏瑟膩沙部　如是等諸部</div>
<div class='lg-row'>總攝一切法　是祕密名義</div>
<div class='lg-row'>六種大明王　無二說其二</div>
<div class='lg-row'>是無生法句　從彼而出生</div>
<div class='lg-row'>所謂</div>
</div><p class="dharani">阿阿<span class='note-inline'>(引)</span>壹翳嗢污伊愛烏奧暗惡</p>
<p class="lg-abnormal"><div class='lg-row'>此法安住諸智心　三世諸佛所共說</div>
</p><p>復次大明曰。</p>
<p class="dharani">唵<span class='note-inline'>(引)</span>嚩日囉<span class='note-inline'>(二合)</span>低<span class='note-inline'>(引)</span>剎拏<span class='note-inline'>(二合)</span>耨珂砌<span class='note-inline'>(引)</span>那<span class='note-inline'>(一句)</span>鉢囉<span class='note-inline'>(二合)</span>倪也<span class='note-inline'>(二合引)</span>倪也<span class='note-inline'>(二合引)</span>那謨<span class='note-inline'>(引)</span>哩多<span class='note-inline'>(二合)</span>曳<span class='note-inline'>(引二)</span>倪也<span class='note-inline'>(二合引)</span>那迦<span class='note-inline'>(引)</span>野嚩<span class='note-inline'>(引)</span>詣<span class='note-inline'>(引)</span>說囉<span class='note-inline'>(三)</span>阿囉跛左那<span class='note-inline'>(引)</span>野帝<span class='note-inline'>(引)</span>那莫</p>

<div class="lg regular"><div class='lg-row'>阿字為正智　諸佛從是生</div>
<div class='lg-row'>復為諸勝相　是最上字義</div>
<div class='lg-row'>大生無生義　離飲食語言</div>
<div class='lg-row'>捨最上愛樂　諸語業清淨</div>
<div class='lg-row'>最上增勝貪　諸眾生染行</div>
<div class='lg-row'>最上增勝瞋　諸煩惱大怨</div>
<div class='lg-row'>最上增勝癡　愚迷為智障</div>
<div class='lg-row'>最上增勝忿　大忿怒大怨</div>
<div class='lg-row'>最上增勝染　為諸染所纏</div>
<div class='lg-row'>如是貪瞋等　皆最上增勝</div>
<div class='lg-row'>祕密妙法門　通達能遠離</div>
<div class='lg-row'>執大智慧劍　破諸煩惱頂</div>
<div class='lg-row'>現大色大身　大相及大力</div>
<div class='lg-row'>大名大威德　大廣博圓滿</div>
<div class='lg-row'>大欲大自在　大喜及大樂</div>
<div class='lg-row'>大愛大名稱　大光大明照</div>
<div class='lg-row'>具一切廣大　出生大智慧</div>
<div class='lg-row'>了知大幻化　成就大幻義</div>
<div class='lg-row'>得大幻妙樂　識根本幻網</div>
<div class='lg-row'>大財大施主　淨戒最上持</div>
<div class='lg-row'>大忍辱大智　發起大精進</div>
<div class='lg-row'>大禪定等持　大慧堅固聚</div>
<div class='lg-row'>大方便大願　大力大智海</div>
<div class='lg-row'>大慈平等法　大悲心增上</div>
<div class='lg-row'>大慧悉通達　大方便廣作</div>
<div class='lg-row'>大神通變化　大行大速疾</div>
<div class='lg-row'>大神通自在　大力大勇猛</div>
<div class='lg-row'>善度諸有苦　大金剛執持</div>
<div class='lg-row'>大惡極忿怒　作大怖皆畏</div>
<div class='lg-row'>大明破諸喑　大呪最上尊</div>
<div class='lg-row'>大乘教濟度　大乘最上教</div>
<div class='lg-row'>法身大遍照　大寂大牟尼</div>
<div class='lg-row'>大明呪希有　大明呪自在</div>
<div class='lg-row'>得十波羅蜜　依十波羅蜜</div>
<div class='lg-row'>淨十波羅蜜　十波羅蜜教</div>
<div class='lg-row'>十地自在尊　十地善安住</div>
<div class='lg-row'>十智清淨我　十智淨堅固</div>
<div class='lg-row'>十相十種義　十力寂諸根</div>
<div class='lg-row'>最勝真常義　十相最寂靜</div>
<div class='lg-row'>遠離諸戲論　我及真如淨</div>
<div class='lg-row'>如語真實語　如理行無異</div>
<div class='lg-row'>無二說二語　皆住真實際</div>
<div class='lg-row'>無我師子吼　怖彼諸執相</div>
<div class='lg-row'>一切處解脫　如來速疾意</div>
<div class='lg-row'>降伏諸勝怨　如轉輪大力</div>
<div class='lg-row'>眾法中最上　主宰及敬愛</div>
<div class='lg-row'>大威德大智　諸教無能勝</div>
<div class='lg-row'>諸語中自在　無邊正語業</div>
<div class='lg-row'>真實語及義　宣說四聖諦</div>
<div class='lg-row'>隨順聲聞眾　不退阿那含</div>
<div class='lg-row'>及彼阿羅漢　漏盡諸苾芻</div>
<div class='lg-row'>尊上復利根　勇猛諸緣覺</div>
<div class='lg-row'>雖種種出生　同一真實相</div>
<div class='lg-row'>皆以智慧劍　斷煩惱無餘</div>
<div class='lg-row'>得安樂無畏　善住真實際</div>
<div class='lg-row'>得明行具足　善逝世間解</div>
<div class='lg-row'>無我相可生　安住二諦法</div>
<div class='lg-row'>出度輪迴際　所作皆已辦</div>
<div class='lg-row'>純一智所生　慧刀大猛利</div>
<div class='lg-row'>正法光明聚　照世出世間</div>
<div class='lg-row'>法王法自在　宣說最勝道</div>
<div class='lg-row'>分別成就義　離諸分別相</div>
<div class='lg-row'>彼分別界盡　顯最上法界</div>
<div class='lg-row'>福語福所生　大智智所作</div>
<div class='lg-row'>當起正智想　二法從是生</div>
<div class='lg-row'>畢竟離眾相　相應定自在</div>
<div class='lg-row'>不動大主宰　三身勝根本</div>
<div class='lg-row'>五身正智主　五智大自在</div>
<div class='lg-row'>五佛冠妙嚴　五眼淨無著</div>
<div class='lg-row'>諸佛最勝尊　出生諸佛子</div>
<div class='lg-row'>慧最上出生　正法中所作</div>
<div class='lg-row'>金剛一實理　世主最上生</div>
<div class='lg-row'>虛空自然智　大智大慧眼</div>
<div class='lg-row'>大光明遍照　大智光大日</div>
<div class='lg-row'>智光照世燈　大光明熾盛</div>
<div class='lg-row'>最上呪明王　大呪王所作</div>
<div class='lg-row'>大頂真實頂　自在現眾相</div>
<div class='lg-row'>諸佛無我性　普照無邊界</div>
<div class='lg-row'>於中現眾色　供養大仙尊</div>
<div class='lg-row'>持三部明呪　大三昧呪法</div>
<div class='lg-row'>持最勝三寶　說最上三乘</div>
<div class='lg-row'>最勝不空索　金剛索大攝</div>
<div class='lg-row'>金剛鉤大索　大金剛能怖</div>
<div class='lg-row'>金剛阿閦佛　即大圓鏡智</div>
<div class='lg-row'>從是智所生　一切方便門</div>
<div class='lg-row'>現大忿怒相　其相有六面</div>
<div class='lg-row'>六眼及六臂　圓滿復大力</div>
<div class='lg-row'>利牙而外出　大惡極可怖</div>
<div class='lg-row'>復現大笑相　百眼所莊嚴</div>
<div class='lg-row'>現焰鬘得迦　怖畏金剛相</div>
<div class='lg-row'>最上心金剛　廣大幻金剛</div>
<div class='lg-row'>最勝金剛部　無喻金剛場</div>
<div class='lg-row'>不動一髻尊　象皮為嚴飾</div>
<div class='lg-row'>訶訶聲大惡　呬呬聲大怖</div>
<div class='lg-row'>阿吒聲大笑　金剛喜大聲</div>
<div class='lg-row'>金剛士大士　金剛王大樂</div>
<div class='lg-row'>金剛相大喜　吽字金剛智</div>
<div class='lg-row'>持金剛智箭　執金剛利劍</div>
<div class='lg-row'>現金剛巧業　金剛破他軍</div>
<div class='lg-row'>金剛火惡視　金剛熾盛頂</div>
<div class='lg-row'>金剛大入寤　百眼金剛照</div>
<div class='lg-row'>金剛諸嚕摩　一嚕摩所攝</div>
<div class='lg-row'>俱胝那珂數　住金剛娑囉</div>
<div class='lg-row'>聖金剛持鬘　金剛寶莊嚴</div>
<div class='lg-row'>訶訶吒大聲　百字金剛聲</div>
<div class='lg-row'>妙音聲大吼　普振於三界</div>
<div class='lg-row'>虛空界無邊　音聲亦無礙</div>
<div class='lg-row'>真如無我相　實際無罣礙</div>
<div class='lg-row'>空性離語言　說廣大甚深</div>
<div class='lg-row'>出大法螺聲　擊大法健稚</div>
<div class='lg-row'>佛威力無勝　十方鳴法鼓</div>
<div class='lg-row'>無色中現色　種種色殊妙</div>
<div class='lg-row'>眾色吉祥光　現無餘影像</div>
<div class='lg-row'>最勝大自在　三界大主宰</div>
<div class='lg-row'>顯示諸聖道　建廣大法幢</div>
<div class='lg-row'>於彼三界中　出現童子身</div>
<div class='lg-row'>或現耆年相　尊長大世主</div>
<div class='lg-row'>佛三十二相　圓滿而具足</div>
<div class='lg-row'>普遍三界中　瞻仰生歡喜</div>
<div class='lg-row'>世間智功德　世間行無畏</div>
<div class='lg-row'>三界中最上　為主為依怙</div>
<div class='lg-row'>虛空藏出生　一切智智海</div>
<div class='lg-row'>無明藏所集　三有諸結縛</div>
<div class='lg-row'>滅煩惱無餘　出度輪迴岸</div>
<div class='lg-row'>戴智冠灌頂　正等覺莊嚴</div>
<div class='lg-row'>三苦等滅除　三世得解脫</div>
<div class='lg-row'>遠離一切障　等虛空清淨</div>
<div class='lg-row'>過去煩惱垢　三世悉同然</div>
<div class='lg-row'>諸眾生大龍　現功德山頂</div>
<div class='lg-row'>一切得解脫　如妙寶蓮華</div>
<div class='lg-row'>彼大如意寶　眾寶中最上</div>
<div class='lg-row'>堅牢大劫樹　最上大賢瓶</div>
<div class='lg-row'>利一切眾生　皆方便所作</div>
<div class='lg-row'>淨智淨分智　三昧智最上</div>
<div class='lg-row'>了別眾生根　具三種解脫</div>
<div class='lg-row'>功德智法智　廣大利吉祥</div>
<div class='lg-row'>吉中大吉祥　獲名稱廣愛</div>
<div class='lg-row'>具聖財大富　大喜復大樂</div>
<div class='lg-row'>善義而善作　喜稱大吉祥</div>
<div class='lg-row'>最勝大誓願　作最上救護</div>
<div class='lg-row'>諸有大怖畏　悉令滅無餘</div>
<div class='lg-row'>妙頂功德頂　最勝寂默頂</div>
<div class='lg-row'>五眼五髻尊　五唧囉頂髻</div>
<div class='lg-row'>諸有大苦行　執自見解脫</div>
<div class='lg-row'>以自所修行　謂最上梵行</div>
<div class='lg-row'>自謂得大仙　已得究竟法</div>
<div class='lg-row'>謂沐身外道　一切見等執</div>
<div class='lg-row'>從梵天所生　滅亦生梵天</div>
<div class='lg-row'>得離繫解脫　無礙寂靜法</div>
<div class='lg-row'>證寂靜涅槃　得最上圓寂</div>
<div class='lg-row'>了苦樂邊際　貪等法滅盡</div>
<div class='lg-row'>無勝無比喻　無相亦無著</div>
<div class='lg-row'>謂所得涅槃　出過一切道</div>
<div class='lg-row'>如是等邪執　皆不正解脫</div>
<div class='lg-row'>彼不能了知　無漏種微細</div>
<div class='lg-row'>清淨離塵染　遠離諸過失</div>
<div class='lg-row'>唯正智所覺　一切智通達</div>
<div class='lg-row'>彼一切識法　無二智可觀</div>
<div class='lg-row'>離疑惑分別　三世佛同體</div>
<div class='lg-row'>無初亦無後　一智眼所觀</div>
<div class='lg-row'>如來智頂生　同體而無垢</div>
<div class='lg-row'>語自在大語　勝語最上語</div>
<div class='lg-row'>無勝師子吼　無上無比等</div>
<div class='lg-row'>普現身大喜　或現火鬘相</div>
<div class='lg-row'>或吉祥妙光　大光明熾盛</div>
<div class='lg-row'>一切勝自在　離染法最上</div>
<div class='lg-row'>如無勝妙藥　治諸煩惱怨</div>
<div class='lg-row'>三界大吉祥　眾星曼拏羅</div>
<div class='lg-row'>建立大法幢　表剎十方界</div>
<div class='lg-row'>一廣大寶蓋　遍覆於世間</div>
<div class='lg-row'>慈悲二種法　作大曼拏羅</div>
<div class='lg-row'>大吉祥蓮華　自在為嚴飾</div>
<div class='lg-row'>最上寶蓋等　周匝而莊嚴</div>
<div class='lg-row'>諸佛大主宰　諸佛心自性</div>
<div class='lg-row'>諸佛大相應　諸佛同一教</div>
<div class='lg-row'>金剛寶灌頂　眾寶自在主</div>
<div class='lg-row'>諸觀自在王　諸執金剛尊</div>
<div class='lg-row'>諸佛廣大心　諸佛最上意</div>
<div class='lg-row'>諸佛廣博身　諸佛真實語</div>
<div class='lg-row'>金剛日大明　金剛淨根本</div>
<div class='lg-row'>眾色熾盛光　照貪等自性</div>
<div class='lg-row'>正覺跏趺坐　說妙法心義</div>
<div class='lg-row'>一切智智藏　正覺蓮華生</div>
<div class='lg-row'>眾幻化中主　持明大覺尊</div>
<div class='lg-row'>大金剛利劍　斷一切苦惱</div>
<div class='lg-row'>最上清淨字　金剛大法器</div>
<div class='lg-row'>金剛甚深義　金剛慧所了</div>
<div class='lg-row'>具諸波羅蜜　為大地莊嚴</div>
<div class='lg-row'>法無我清淨　正智根本心</div>
<div class='lg-row'>幻化網大教　一切教中主</div>
<div class='lg-row'>最勝金剛生　最勝大智聚</div>
<div class='lg-row'>大普賢妙意　地藏世間主</div>
<div class='lg-row'>諸佛大法藏　現眾變化輪</div>
<div class='lg-row'>諸性勝自性　諸性自性心</div>
<div class='lg-row'>無生法眾義　即諸法自性</div>
<div class='lg-row'>大慧剎那間　證悟一切法</div>
<div class='lg-row'>現諸法三昧　真實大寂默</div>
<div class='lg-row'>現證一切佛　正等正覺尊</div>
<div class='lg-row'>發大智光明　照無我自性</div>
</div>
<p class='juan'>佛說最勝妙吉祥根本智最上祕密一切名義三摩地分卷上</p></div>
</div><!-- end of div[@id='body'] -->
</body></html>