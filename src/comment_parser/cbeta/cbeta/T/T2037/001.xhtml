<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏稽古略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2037
<div class='div-xu'><a id='mulu1' />
<p class='h1'>釋氏稽古略序</p><p>吳興有大比丘。曰寶洲岸公。博學通古今。甞考釋氏事實上下數千載。年經而國緯著書一編。曰稽古手鑑。既又以為未備。復因其舊輯而廣之為稽古略。至正十四年秋九月。太原劉堯輔為之持其書。請於余為序以冠其編首。因取而閱之。蓋自有佛以來。凡名師大德之行業出處。以及塔廟之興壞。僧侶之眾寡。靡不具載。本之內典。參之諸史。旁及於傳記。而間以事之著顯者為之據。將以侈歷代之際遇而寓勸戒於其間。歲月先後。攷覈精審無所遺闕。可謂瞻且詳矣。然猶以略名之寶洲自謙也。竊甞怪夫佛之為教。自身毒萬里。遠至於中國。愈久益盛。根本深固而不可搖拔。其故何也。豈非扶植其教者代有其人與。若是編之所記。往往皆英偉魁傑之才。自重不屈。卓然有立。而使王公卿大夫向慕崇信奔走之不暇。則其扶植之功為何如。此師所以加之纂述表而出之之意也。傳之言曰。道不同不相為謀。佛氏之書非余之所學。余特嘉其聞見之博用心與力之。勒道雖不同而不可以不序。嗚呼觀其書而見其教之盛。知彼之扶植為有人。則亦可以有感也夫。</p>
<p>中山李桓序</p>
<p style="margin-left:1em">大明嘉靖癸丑歲姑洗月甲申日句曲天王寺後學沙門　昌腹　重刊</p>
<p>余甞略涉三教之書。道雖不同而理則一。松江南禪寶洲岸公。博通古今考傳記。以釋氏出處之迹。褒集成書。凡四帙。名曰稽古略。夫稽古二字始於唐虞。其來尚矣。予恭守是邦。得觀寶洲以古史之說而名其書。備述佛祖西來之意。浩浩瀚瀚端有源委。嗚呼自非慧性通徹深蘊佛之奧者。孰能若是哉。後之學者。苟能以寶洲之心為心。何患不到見性成佛之境耶。噫。</p>
<p style="margin-left:1em">至正乙未孟夏吉旦洛陽崔　<span class='note-inline'>(思誠)</span>謹題</p>
</div>
<div class='div-xu'><a id='mulu2' />
<p class='h1'>稽古略序</p><p>先師古今和尚承祖席之遺。主海潮寺凡二十有四年。興廢舉墜。宏暢宗風。四方來歸依者踵趾相接。咸豐壬子。先師謝事退休。傳之於清道。顧以根業淺薄。未能仰承付莂之重。復丁庚辛之難。寺燬於火。同治三年甲子。清道就舊址。結茅募緣。思為得尺得寸之計。辱海內檀越爭先佈捨。遂以次規復佛宇。增建禪堂。俾雲遊緇素得所棲息。清道不敢自詡其功能。實先師慈芘有以默相之也。復念寺眾群集。晨夕焚修。不有經典。如滅燭夜行。曷窺宗旨。而浙中五山十剎諸道場。備蒙列　聖寵頒　龍藏。悉付劫灰無一存者。光緒辛巳。銳意北行上書。政府達之　宸聽。得旨頒賜龍藏全部。儀衛副焉。敬謹捧歸建閣尊藏。以為山門之寶。時清道世臘已七十矣。朽鈍如昔。因退居別院。以承先師之遺意。重念先聖真言密諦。實儒者之經傳。景德傳鐙高僧聖僧列傳。佛祖通載諸書實。儒者之史鑑。名賢語錄箋疏。實儒者之子與集。禪宗漸頓即儒者之體用。四十二章經與中庸之澈上澈下同其功用。苟不潛心搜索。何以超入上乘。元至正初。覺岸禪師撰釋氏稽古略四卷。實竺典之叵編。吾人之寶筏。箸錄於四庫全書。而世少傳本。末學後世無從窺測。法徒寶藏此書。後附明僧大聞續略三卷。惜多損剝。復假錢塘丁氏八千卷樓藏本。斠勘精審。循翻雕古書之例。不更寫樣。以原書重付手民。敬列　欽定提要。辨之簡端。所以廣布　皇仁昭示來學。不學如清道者。藉得附名編末。實深幸焉。</p>
<p style="margin-left:1em">光緒十二年太歲在丙戌四月八日衲清道謹識</p>
</div>
<div class='div-other'><a id='mulu3' />
<p class='h1'>國朝圖<span class='note-inline'>(本五運紀)</span></p><div><img src='../images/T49p0738_01.gif' alt='T49p0738_01.gif' /></div>
</div>
<div class='div-other'><a id='mulu4' />
<p class='h1'>釋迦文佛宗派祖師授受圖略<span class='note-inline'>(本正宗記)</span></p><p>　　　　　　　　　　　　　　　　　　　　　　　　　　┌───────┐</p>
<p>　┌─優羅陀───┐　┌─淨飯王──┐┌─釋迦文佛─┘┌─摩訶男　　│</p>
<p>　└──────┐│　│　　　　　　││　　　　　　┌┤　　　　　　│</p>
<p>　┌─懿師摩──┘│　│　　　　　　└┤　　　　　　│└─阿那律　　│</p>
<p>　└──────┐│　│　斛飯王──┐└─難陀尊者　│　　　　　　　│</p>
<p>　　○大善生王─┘│　│　　　　　　└───────┘　　　　　　　│</p>
<p>　┌───────┘┌┤　　　　　　　　　　　　　　　　　　　　　　│</p>
<p>　└─瞿羅───┐　││　　　　　　┌───────┐┌─跋提尊者　│</p>
<p>　┌──────┘　││　甘露飯王─┘┌─調達　　　││　　　　　　│</p>
<p>　└─尼浮羅──┐　││　　　　　　┌┤　　　　　　└┤　提沙尊者　│</p>
<p>　┌──────┘　││　　　　　　││　　　　　　　│　　　　　　│</p>
<p>　└─師子頰────┘└─白飯王──┘└─阿難尊者　　└─甘露味女　│</p>
<p>┌─────────────────────────────────┘</p>
<p>└　一祖摩訶迦葉尊者　　　　　　二祖阿難尊者　　　　　　　三祖商那和修尊者　　　　　　四祖優波毱多尊者</p>
<p>　　五祖提多迦尊者　　　　　　　六祖彌遮迦尊者　　　　　　七祖婆須密尊者　　　　　　　八祖佛陀難提尊者</p>
<p>　　九祖伏馱蜜多尊者　　　　　　十祖脇尊者　　　　　　　　十一祖富那夜奢尊者　　　　　十二祖馬鳴大士</p>
<p>　　十三祖迦毘羅大士　　　　　　<span class='note-inline'>(台宗初祖)</span>十四祖龍樹大士　十五祖迦那提婆大士　　　　　十六祖羅睺羅多大士</p>
<p>　　十七祖僧迦難提大士　　　　　十八祖伽耶含多大士　　十九祖鳩摩羅多大士　　　　　二十祖闍夜多大士</p>
<p>　　二十一祖婆修盤頭大士　　　　二十二祖摩那羅大士　　　　二十三祖鶴勒那大士　　　　　二十四祖師子尊者</p>
<p>　　二十五祖婆舍斯多尊者　　　　二十六祖不如蜜多尊者　　　二十七祖般若多羅尊者　　　　二十八祖菩提達磨尊者</p>
<p>　　二十九祖<span class='note-inline'>(東土二祖)</span>慧可尊者　三十祖<span class='note-inline'>(東土三祖)</span>僧粲尊者　三十一祖<span class='note-inline'>(東土四祖)</span>道信尊者　三十二祖<span class='note-inline'>(東土五祖)</span>弘忍尊者</p>
<p>　　三十三祖<span class='note-inline'>(東土六祖)</span>慧能尊者────────────────────────────────────────┐</p>
<p>　┌─────────────────────────────────────────────────────┘</p>
<p>　│　　　　　　┌───────────┐</p>
<p>　│┌─南嶽讓─┘┌────龍潭信─┐　└─────馬祖一─┐　　┌────趙州諗　　　　　┌────大溈忠─┐</p>
<p>　└┤　　　　　　│　　┌─────┘　　　　┌──────┘　　│　　　　　　　　　　　　│　　┌─────┘</p>
<p>　　└─青原思─┐│　　└─德山鑒─┐　　　　│┌─南泉願────┘┌───汾陽昭─┐　　　│　　└─普庵肅</p>
<p>　　┌─────┘│　　┌─────┘　　　　└┤　　　　　　　　　│　┌─────┘　　　│</p>
<p>　　└─石頭遷─┐│　　└─雪峯存 ─┐　　└─百丈海─┐　　　│　└─石霜圓─┐　　　│┌───應庵華─┐</p>
<p>　┌──────┘│┌──────────┘┌───────┘　　　│　┌─────┘　　　││　┌─────┘</p>
<p>　│┌─天皇悟──┘│┌─○雲門偃─┐　　　│┌──黃<span class='corr'>蘗</span>運 ─┐│　└─楊岐會─┐　　　││　└─密庵傑─┐</p>
<p>　└┤　　　　　　　││┌─────┘　　　└┤　　　　　　　　　││　┌─────┘　　　││　┌─────┘</p>
<p>　　└─藥山儼─┐　││└─巴陵鑒─┐　　　　└─○大溈祐─┐　　││　└─白雲端─┐　　　││　└─靈隱岳</p>
<p>┌───────┘　└┤┌─────┘　　　　　┌─────┘　　││┌──────┘　　　││</p>
<p>│┌──船子誠─┐　　│└─雙泉寬　　　　　　　└─仰山寂─┐　　│││┌─五祖演───┐　││　┌─天童全</p>
<p>││┌─────┘　　│　　　　　　　　　　　　┌─────┘　　││└┤　　　　　　　│　││　│</p>
<p>││└─夾山會─┐　　└──玄沙備─┐　　　　　└─南塔涌　　　　││　└─瑯瑘覺 │　││　│　育王光</p>
<p>└┤┌─────┘　　　┌─────┘　　　　┌─────────┘│┌────────┘　││　│</p>
<p>　│└─上藍超　　　　　└─羅漢琛─┐　　　　└─○臨濟玄─┐　　　││┌─佛眼遠─────┘│　│　東林顏</p>
<p>　│　　　　　　　　　┌──────┘　　　　　┌─────┘　　　│││　　　　　　　　　　│　│</p>
<p>　└──雲巖晟─┐　　└─○法眼益─┐　　　　　└─興化獎─┐　　　│└┤　佛果勤─┐　　　　│┌┤　大禪明</p>
<p>　┌──────┘　　┌──────┘　　　　　┌─────┘　　　│　│　　　　　│　　　　│││</p>
<p>　└─○洞山价─┐　　│┌─天台韶─┐　　　　　└─南院顒─┐　　　│　└─佛鑑懃　│　　　　│││　有○者</p>
<p>　　┌─────┘　　└┤　　　　　│　　　　　┌─────┘　　　│┌──────┘　　　　│││</p>
<p>　　└─曹山寂─┐　　　└─永明潛　│　　　　　└─風穴沼─┐　　　││┌─虎丘隆──────┘││　禪分五</p>
<p>　　┌─────┘　　　┌─────┘　　　　　┌─────┘　　　│└┤　　　　　　　　　　　││</p>
<p>　　└─鹿門真　　　　　└─永明壽　　　　　　　└─首山念─────┘　└─大慧杲───────┘└─宗之始</p>
</div>
<p class='juan'><a id='mulu5' />釋氏稽古略</p><p class="byline">烏程職里寶相比丘釋　覺岸　寶洲<span class='note-inline'>(編集再治)</span></p>
<div class='div-other'><a id='mulu6' />
<p class='h1'>三皇</p>
<div class='div-other'><a id='mulu7' />
<p class='h2'>太昊庖犧氏</p><p>風姓。以木德王。都宛丘<span class='note-inline'>(今汴梁路陳州郡名淮陽。禹貢豫州之域)</span>。上古之人捕逐禽獸。食肉衣皮難以致之。太昊教民作網罟。以佃以漁豢養六畜。且以犧牲享神祇故。曰庖犧氏。後世曰伏犧氏。始畫八卦造書契。由是文籍生焉。以龍紀官。在位一百一十六年。易曰。伏犧刳木為舟。剡木為楫。琴操曰。伏犧作琴修身理性。反其天真也。通曆曰。伏犧作二十五絃之瑟。以制婚姻之禮。圖經曰。庖犧生<span class='corr'>陝</span>西鞏昌路秦州成紀縣。母曰華胥。禹貢雍州之域也。晉寧路河中府霍州有伏牛臺。伏犧伏牛乘馬之所。女媧墓在焉<span class='note-inline'>(冀州之域)</span>淮西廬州有女媧古廟。</p>
<p style="margin-left:1em">女媧氏　共工氏　大庭氏　柏皇氏　中皇氏　栗陸氏　驪連氏　赫胥氏　尊盧氏　混沌氏　昊英氏　朱襄氏　葛天氏　陰康氏　無懷氏</p>
<p>宋哲宗元祐五年二月。諸葛深紹運圖曰。已上十五氏。合一萬七千七百八十七年。</p>
<p>社稷神　風俗通曰。共工氏之子曰修。好遠遊。舟車所至。足跡所達。靡不窮覽。故祀以為社神。左傳曰。共工氏有子曰勾龍氏。平水土故祀以社。禮記曰。共工氏之覇九州也。其子曰后土。能平九州。故祀以為社。又厲山氏之有天下也。其子柱能植五穀。故祀以為稷。蔡邕獨斷曰。周棄播殖百穀。以稷為百穀之長。因以稷名。其神棄周后稷也。</p>
</div>
<div class='div-other'><a id='mulu8' />
<p class='h2'>炎帝神農氏</p><p>姜姓。繼伏犧氏。王火德。都魯。今東平路禹貢兗州之域。時人茹草飲水。食木實肉禽獸。多疾病。炎帝求可食之物。教以火食。時天雨粟。乃教民播種五穀。作陶治斤斧耒耜鋤鎒。以墾草莽。而五穀興故曰神農氏。又甞百草。一日遇七十毒。以一人不足為養。日中為市乃通有無。以火紀官。在位一百二十年。桓譚新論曰。神農氏削桐為琴。繩絲為弦。以通神明之德。廣雅曰。神農氏琴長三尺六寸。上有五弦。曰宮商角徵羽。周文王增二弦。曰少宮少商也。</p>
<p style="margin-left:1em">帝承　帝臨　帝明　帝宣　帝釐　帝哀　帝榆　帝岡　已上八帝皆神農氏。合五百一十年。末年諸侯相伐。歸之黃帝。</p>
</div>
<div class='div-other'><a id='mulu9' />
<p class='h2'>黃帝有熊氏</p><p>公孫姓。軒轅名。有熊國君少典之子。神農氏為天子。諸侯相侵伐。神農氏弗能征。諸侯侵陵。最彊暴者惟蚩尤。軒轅修德治兵。與炎帝氏戰而勝之。擒蚩尤於涿鹿殺之<span class='note-inline'>(今大都路涿州郡名范陽豫域)</span>。於是諸侯咸歸軒轅。推軒轅代神農氏為天子。黃帝元年丁亥始立制度。天下不順者從而征之。其土地東至于海。西至于崆峒<span class='note-inline'>(今甘肅省肅州路雍州域)</span>。南至于海。北逐獯鬻。邑於涿鹿之阿。遷徙無常。以兵師為營衛。以雲紀官。有土德之瑞。舉風后力牧犬山稽常先大鴻得六相。而天地治神明至。帝受河圖。見日月星辰之象。於是始有星官之書。命大撓探五行之情。占斗綱所建。於是始作甲子。命容成造曆。命隷首作算數。命伶倫造律呂。命車區占星氣。容成兼而總之。為文章以表貴賤。作舟車以濟不通。畫野分州得百里之國萬區。八家為井。井一為隣。隣三為朋。朋三為里。里五為邑。邑十為都。都十為師。師十為州。設左右大監。監於萬國。舉封禪之禮。作咸池之樂遠夷之國莫不入貢。黃帝二十五子。得姓者十四人。為十二姓。姬酉祁已縢箴任荀僖姞儇休。正妃二子一曰玄囂二曰昌意。皆得為諸侯。黃帝崩。人以為僊去。帝在位一百一十年<span class='note-inline'>(史記)</span>。皇甫謐曰。黃帝生<span class='corr'>陝</span>西鞏昌路秦州壽丘。塚在寧州橋山<span class='note-inline'>(雍州之域)</span>。黃帝上昇之地鼎湖<span class='note-inline'>(今淅東道處州路仙都山陽域)</span>。蚩尤塚<span class='note-inline'>(今東平路闞鄉)</span>高七丈。民常十月祀之。有赤氣出。如疋絳帛。民名為蚩尤旗。</p>
<p>易乾鑿度曰。昔燧人氏仰觀斗極以定方名。庖犧因之而畫八卦。黃帝受命。使大撓造甲子。容成次曆數。五行九宮之說自此而興。故說卦云。陽數九者。立天之道曰陰與陽陰。二陽一則天有三焉。立地之道曰柔與剛。柔二剛一則地亦有三焉。立人之道曰仁與義。義二仁一則人亦有三焉。三三合九。陰陽相包以成萬物。</p>
<p>指南車　黃帝蚩尤戰。蚩尤為大霧。軍士皆迷。黃帝作指南車以示四方。遂擒蚩尤殺之　有熊國　今河南新鄭是也<span class='note-inline'>(史記)</span>。</p>
</div></div>
<div class='div-other'><a id='mulu10' />
<p class='h1'>五帝</p>
<div class='div-other'><a id='mulu11' />
<p class='h2'>少昊金天氏</p><p>巳姓。黃帝子。字青陽。王金德。都窮桑<span class='note-inline'>(今濟寧路兗州曲阜)</span>。有鳳凰之瑞。因之以鳥紀官。在位八十四年。壽終一百歲。</p>
</div>
<div class='div-other'><a id='mulu12' />
<p class='h2'>顓頊高陽氏</p><p>昌意之子。黃帝孫也。以水德。都帝丘<span class='note-inline'>(今東昌路濮州兗域)</span>。生八才子。謂之八凱。少昊氏之衰。人民雜糅。民瀆于祀。祭享無度。帝平九黎之亂。神人不雜。無相侵瀆。作曆以孟春為元。故帝為曆宗也。土地東至蟠木。西至流沙。南至交趾。北至幽陵<span class='note-inline'>(今燕京也)</span>在位七十八年。海外經曰。東海中有山名曰度索。上有大桃樹。屈蟠三千里。地里誌曰。流沙在甘肅省甘州路。郡名張掖。</p>
</div>
<div class='div-other'><a id='mulu13' />
<p class='h2'>帝嚳高辛氏</p><p>蟜極之子。黃帝曾孫也。王木德。都西毫<span class='note-inline'>(今河南府路偃師縣也。古洛州像域)</span>。帝生而神聖。自言其名。順天之義。知民之急。仁而威。惠而信。取天地之財而節用之。撫教萬民而利誨之。推日月而迎送之。明鬼神而敬事之。日月所照。風雨所至。莫不服從。生八才子謂之八元。在位七十年。壽終一百五歲。崩葬今大名路開州秋山<span class='note-inline'>(兗冀二州之域)</span>。子摯<span class='note-inline'>(音至)</span>立在位九年。而不善。禪于唐侯<span class='note-inline'>(堯也)</span>。</p>
</div>
<div class='div-other'><a id='mulu14' />
<p class='h2'>帝堯陶唐氏</p><p>帝嚳子。摯之弟也。摯立封堯為陶侯。改封唐故曰陶唐氏。伊祁姓也。堯既受摯禪。以火德。都平陽<span class='note-inline'>(今晉寧路冀州之域)</span>。茅茨不剪。土階三尺蓂莢生于庭蓂草也。一日生一莢。至十五日成十五莢。十六日落一莢。至三十日落而盡<span class='note-inline'>(月小連落二莢)</span>。更生更落。帝自奉甚薄。賦役甚寡是時有大風猰<span class='note-inline'>(苦八反)</span>㺄<span class='note-inline'>(音俞)</span>封豨<span class='note-inline'>(胡鬼反)</span>脩蛇。皆為民害。帝乃使羿繳大風於青丘之澤<span class='note-inline'>(東方澤名)</span>殺猰㺄。斷脩蛇於洞庭。擒封豨於桑林。民乃悅。洪水為災。四岳舉鯀<span class='note-inline'>(禹之父也)</span>。治水九年弗成。帝之子丹朱不肖求賢德可以遜位者。群臣舉舜。帝以二女妻舜。歷試諸難。納于大麓<span class='note-inline'>(今順德路)</span>。烈風雷雨不迷。使之攝位。又二十八年帝崩。堯在位通舜攝共九十八年。壽一百九十八歲。堯作樂曰大章。舜避堯之子丹朱於河南<span class='note-inline'>(今汴梁地)</span>。天下朝覲訟獄者不歸丹朱而歸舜。舜乃即天子位<span class='note-inline'>(史記)</span>　書堯典曰放勳。蔡氏沈曰。放勳者總言堯之德業也。</p>
</div>
<div class='div-other'><a id='mulu15' />
<p class='h2'>帝舜有虞氏</p><p>曰重華。稱都君。黃帝八代孫。黃帝生昌意。昌意生顓頊。顓頊生窮蟬。窮蟬生康敬。康敬生句芒。句芒生蟜牛。蟜牛生瞽瞍。瞽瞍生舜。姚姓。舜母死。繼母生象。父母及象。常欲殺舜。舜盡孝悌之道事父母。待其弟尤恭。耕於歷山<span class='note-inline'>(河東)</span>。漁於雷澤<span class='note-inline'>(兗州)</span>。陶於河濱<span class='note-inline'>(今濟陰定陶西南陶丘亭)</span>。所居成聚。二年成邑。三年成都。二十以孝聞。年三十堯以二女妻之。將遜以位。舜舉高陽氏高辛氏之子八凱八元。凱主后土。元布五教於四方。堯於是使舜攝位。帝鴻氏有不才子。號曰渾沌。驩兜也。少皡氏有不才子。號曰窮奇。共工氏顓頊氏有不才子。號曰檮杌。鯀也。縉雲氏有不才子。號曰饕餮。三苗也。是謂四凶。仕於堯。堯未能去。舜皆投諸四裔。舉禹以治水。舜攝堯位二十八年。堯崩舜即天子位。以土德王。都蒲阪<span class='note-inline'>(今晉寧路河中府也)</span>。彈五弦琴歌南風。璇璣玉衡以齊七政。正曆數閏餘成歲。作樂曰九韶。苗民逆命。敷之德舞干羽于兩階七旬。有苗來格。子商均不肖。舜薦禹於天。使之代己位。在位五十年。南巡狩崩于蒼梧之野<span class='note-inline'>(今廣西道梧州路郡名蒼梧荊州域)</span>。壽一百一十歲。禹避舜之子商均於陽城。天下之人不歸商均而歸禹。禹遂即天子位。國號夏　舜欲造漆器。遇諫而止<span class='note-inline'>(又見唐太宗貞觀十七年)</span>。</p>
<p>瑞誕　大星如虹下流。華渚女節感而生少皡<span class='note-inline'>(史記)</span>。有星如虹感女樞而生顓帝<span class='note-inline'>(書疏)</span>。舜母感大虹而生舜<span class='note-inline'>(帝王世紀)</span>。</p>
<p>少皡之前。天下之號象其德。顓頊以來。天下之號因其名。若高陽高辛。皆所興之地。</p>
<p>宋神宗元豐三年。祕書丞劉恕字道原著外紀曰。六經惟春秋及易彖象文言說封序卦雜卦仲尼所作。詩書仲尼所刪定。皆不稱三皇五帝三王。易下繫曰。古者包犧氏之王天下也。包犧氏沒神農氏作。神農氏沒黃帝堯舜氏作。繼世更王而無三五之數。或以包犧至舜為五帝。孔子未甞道。學者不可附會臆說也。管子稱。明一者皇。察道者帝。通德者王。謀得兵勝者覇。孔頴達曰。管子書或是後人所錄。非本書也。莊子列子皆寓言誕妄。秦漢學者宗其文辭論議。故競稱三皇五帝。而不知古無其人。仲尼未甞道也。梁武帝以伏犧神農燧人為三皇。黃帝少皡帝嚳帝摯帝堯為五帝。舜非三王。亦非五帝。與三王為四代其指不通。歷世紛紛莫知定論也。太史公曰。學者多稱五帝尚矣。然尚書獨載堯以來。而百家言黃帝。其文不雅馴。薦紳先生難言之。孔子所傳。宰予問五帝德及帝繫姓。儒者或不傳。余甞西至崆峒。北過涿鹿。東漸於海。南浮江淮矣。至長老皆各往往稱黃帝堯舜之處。風教固殊焉。總之不離古文者近是。索隱曰。古文即帝德帝繫二書也近是。聖人之語子觀春秋國語其發明五帝德帝繫姓章矣。顧第弗深考。其所表見皆不虛。書缺有間矣。其軼乃時時見於他說。非好學深思心知其意。固難為淺見寡聞道也。余并論次擇其言尤雅者。故著為本紀書首。</p>
</div></div>
<div class='div-other'><a id='mulu16' />
<p class='h1'>夏</p>
<ul class="">
<li>帝禹</li>

<li>王啟</li>

<li>太康</li>

<li>仲康</li>

<li>王相</li>

<li>少康</li>

<li>王杼</li>

<li>王槐</li>

<li>王芒</li>

<li>王泄</li>

<li>不降</li>

<li>王扃</li>

<li>王廑</li>

<li>王孔甲</li>

<li>王皐</li>

<li>王發</li>

<li>履癸<span class="note-inline">(桀也)</span></li>
</ul>
<div class='div-other'><a id='mulu17' />
<p class='h2'>帝禹</p><p>姓姒氏。黃帝之孫。顓頊生鯀。鯀生禹。當堯之時洪水滔天。堯命鯀治水無功殛之死。舜攝位舉禹續父業。勞身焦思。居外十三年。過家之門不入。陸行乘車。水行乘船。泥行乘橇<span class='note-inline'>(充苪反)</span>。山行乘梮<span class='note-inline'>(拘玉反)</span>。行相地所有以貢及山川之便利。於是水害皆息。九州攸同。四隩可居。堯於是錫禹玄圭。告其成功。舜即正位。使禹為司空。以宅百揆。天錫洪範九疇。彝倫攸敘。天與禹洛出書。神龜負文列于背。有數至于九。禹遂因而第之以成九類。舜之子商均不肖。舜薦禹於天使代己位。舜崩。天下之人不歸商均而歸禹。禹即天子位。國號夏。以金德都韓。今汴梁路鈞州陽翟也。豫域仍有虞以建寅月為歲首。十寸為尺。色尚黑。牲用玄。以黑為徽號。作樂曰大夏。夏大也。言能大堯舜之德也。懸鐘鼓磬鐸鞀<span class='note-inline'>(音挑)</span>而以待四方之士。曰教寡人以道者擊鼓。諭以義者擊鐘。告以事者振鐸。語以憂者擊磬。有獄訟者搖鞀。初舜分天下為十二州。禹復為九州。收天下美銅鑄為九鼎。以象九州。昔黃帝作車。少皡加牛。奚仲加馬。禹命奚仲為車。正建旌旗斿旐。以別尊卑等級。古有醴酪。禹時儀狄作酒。禹飲而甘之。遂疎儀狄絕旨酒曰。後世必有以酒亡國者。禹任皐陶益以國政。禹娶塗山氏女生子啟。禹南巡狩會諸侯于塗山。承唐虞之盛。執玉帛者萬國。又致于會稽。防風氏後至。禹戮之。有典則以貽子孫。禹甞薦益於天。七年禹崩。在位九年。壽一百歲。益避位於箕山。天下之人不歸益而歸啟。啟乃即天子位　文命蔡沈曰。即禹貢所謂東漸西被朔南暨聲教者是也。</p>
<p style="margin-left:2em">神龜出洛。今河東山西道懷孟路孟州之孟津。周武王伐紂。師會盟津者是也。冀域塗山氏之國。今淮西安豐路臨濠府會稽。今浙東道越州紹興路也。並揚域禹崩于會稽橇。孟康云。形如箕行泥上。梮謂以鐵為。如錐頭長半寸。施之履下。上山不跌。</p>
</div>
<div class='div-other'><a id='mulu18' />
<p class='h2'>王啟</p><p>禹之子。母塗山氏女。在位十年崩。</p>
</div>
<div class='div-other'><a id='mulu19' />
<p class='h2'>太康</p><p>啟子荒逸畋獵洛水之表。十旬弗歸。有窮后羿因民之困距之於河。厥弟五人作歌以怨之。尚書也。在位三十年。失國不得歸。后羿立太康之弟仲康。</p>
</div>
<div class='div-other'><a id='mulu20' />
<p class='h2'>仲康</p><p>太康弟。羿立之。微弱義和湎淫。政出于羿。在位十四年。</p>
</div>
<div class='div-other'><a id='mulu21' />
<p class='h2'>王相</p><p>仲康子。為羿所逐失國居商丘。今河南府路歸德府也。依同姓斟灌斟鄩氏。羿自立號有窮。后羿自鉏遷于窮石。因夏氏代夏政。不修民事淫于原獸。棄賢不用。信用伯明氏之讒子寒浞。行媚于內。施賂于外。愚弄其民。復愚於羿。羿趨田家。眾殺羿而烹之。以食其子。其子不忍食殺于窮門。羿在位八年。寒浞因羿室。不改有窮之號。生澆及豷。浞使澆殺斟灌氏及斟鄩氏滅夏王相。相后乃有仍國君之女方娠。逃自竇歸于有仍生少康。浞處澆于過。處豷于戈。少康既長為仍牧正。澆求之。逃奔有虞為庖正。虞君妻以二姚。而邑諸綸有田一成<span class='note-inline'>(十里也)</span>。有眾一旅<span class='note-inline'>(五百人也)</span>。布德收夏眾。有夏遺臣曰靡自有鬲氏。收二國之餘民以滅浞。而立少康。少康使其臣女艾滅澆于過。使其子季杼滅豷于戈。有窮遂亡。浞在位三十二年。史記司馬貞索隱曰。左傳魏莊子曰。帝相既被篡殺。中間經羿浞二氏。蓋三數十年而此紀總不言之。直云帝相崩少康立。疎略之甚。相在位二十八年。</p>
</div>
<div class='div-other'><a id='mulu22' />
<p class='h2'>少康</p><p>帝相子滅浞還舊都復禹之跡。夏道復興民安。在位二十一年。</p>
<p style="margin-left:3em">越</p>
<p style="margin-left:1em">少康封少子無餘於會稽。號曰於越。自後二十世。周敬王時勾踐稱王。與吳王戰敗吳於㰎李<span class='note-inline'>(今淅西道嘉興路秀州也。揚域)</span>。復滅吳吳敗越於夫椒<span class='note-inline'>(吳郡太湖中椒山也)</span>。勾踐用臣范蠡大夫種等謀計。周元王三年遂乃滅吳。越後為楚所併<span class='note-inline'>(圖經)</span>。</p>
<p>勾踐世家　史記曰。夏后帝少康封庶子於會稽。以奉守禹之祀。文身斷髮。披草萊而邑焉。後二十餘世至允常。允常之時與吳王闔廬戰而想怨伐。允常卒子勾踐立。是為越王。元年吳王闔廬聞允常死。方興師伐越。越王勾踐襲擊吳師。吳師敗於㰎李。射傷吳王闔廬<span class='note-inline'>(杜預曰。吳郡嘉興縣南有㰎李城)</span>。闔廬且死。告其子夫差曰。必毋忘越。三年勾踐聞吳王夫差日夜勒兵。且以報越。越欲先吳未發往伐之。范蠡諫曰不可。臣聞兵者凶器也。戰者逆德也。爭者事之末也。陰謀逆德好用凶器。試身於所末上帝禁之。行者不利。越王曰。吾已決之矣。遂興師。吳王聞之悉發精兵擊越。敗之夫椒<span class='note-inline'>(杜預曰。夫椒在吳郡吳縣太湖中椒山是也)</span>。越王乃以餘兵五千人保棲於會稽<span class='note-inline'>(杜預曰。上會稽山也)</span>。吳王追而圍之。越王謂范蠡曰。以不聽子故至於此。為之奈何。蠡對曰。持滿者與天<span class='note-inline'>(韋昭曰。與天法天也。天道盈而不溢)</span>。定傾者與人<span class='note-inline'>(虞翻曰。人道尚謙卑以自牧)</span>。節事者以地<span class='note-inline'>(韋昭曰。時不至不可彊生。事不究不可彊成)</span>。卑辭厚禮以遺之不許而身與之市<span class='note-inline'>(韋昭曰。市利也。謂委管籥屬國家以身隨之)</span>勾踐曰諾。乃令大夫種行成於吳。膝行頓首曰。君王亡臣勾踐使陪臣種敢告下執事。勾踐請為臣妻為妾。吳王將許之。子胥言於吳王曰。天以越賜吳勿許也。種還以報勾踐。勾踐欲殺妻子燔寶器觸戰以死。種止勾踐曰。夫吳太宰噽貪。可誘以利請行告之。於是勾踐乃以美女寶器令種間獻吳太宰噽。噽受乃見大夫種於吳王。種頓首言。曰願大王赦勾踐之罪。盡入其寶器。不幸不赦。勾踐將盡殺其妻子燔其寶器。悉五千人觸戰必有當也。噽因說吳王曰。越以服為臣。若將赦之此國之利也。吳王將許之。子胥進諫曰。今不滅越後必悔之。勾踐賢君。種蠡良臣。若反國將為亂。吳王弗聽。卒赦越罷兵而歸。勾踐之困會稽也。喟然嘆曰。吾終於此乎。種曰湯繫夏臺。文王囚羑里。晉重耳犇翟。齊小白犇莒。其卒王覇。由是觀之。何遽不為福乎。吳既赦越。越王勾踐反國。乃苦身焦思置膽於坐。坐臥則仰膽。飲食亦嘗膽也。曰汝忘會稽之恥邪。身自耕作。夫人自織。食不如肉。衣不重裘。折節下賢人。厚遇賓客。振貧弔死。與百姓同其勞。欲使范蠡治國政。蠡對曰。兵甲之事。種不如蠡。鎮撫國家親院百姓。蠡不如種。於是舉國政屬大夫種。而使范蠡與大夫柘稽行成為質於吳。二歲而吳歸蠡。勾踐自會稽歸七年。拊循其士民。士民欲用以報吳。大夫逢同諫曰。國新流亡。今乃復殷給繕飾備利吳必懼。懼則難必至。且鷙鳥之擊也必匿其形。今夫吳兵加齊晉。怨深於楚越。名高天下。實害周室。德少而功多。必淫自矜。為越計莫若結齊親楚附晉以厚吳。吳之志廣必輕戰是。我連其權三國伐之。越承其弊可克也。勾踐曰善。居二年。吳王將伐齊。子胥諫曰。未可。臣聞勾踐食不重味。與百姓同苦樂。此人不死必為國患。吳有越腹心之疾。齊與吳疥㿅也。願王釋齊先越。吳王弗聽。遂伐齊敗之艾陵。虜齊高國以歸讓子胥。子胥曰。王毋喜。王怒。子胥欲自殺。王聞而止之。越大夫種曰。臣觀吳王政驕矣。請試甞之貸粟以卜其事請貸。吳王欲與。子胥諫勿與。王遂與之。越乃私喜。子胥言曰。王不聽諫。後三年吳其墟乎。太宰噽聞之乃數與子胥爭越議。因讒子胥曰。伍員貌忠而實忍人。其父兄不顧。安能顧王。王前欲伐齊。員彊諫已而有功用是反怨王。王不備伍員。員必為亂。與逢同共謀讒之王。王始不從。乃使子胥於齊。聞其託子於鮑氏。王乃大怒曰。伍員果欺寡人欲反。使人賜子胥屬鏤劒以自殺。子胥大笑曰。我令而父覇。我又立若。若初欲分吳國半予我。我不受已。今若反以讒誅我。嗟乎嗟乎一人固不能獨立。報使者曰。必取吾眼置吳東門。以觀越兵入也。於是吳任噽政居三年。勾踐召范蠡曰。吳已殺子胥。導諛者眾可乎。對曰未可。至明年春。吳王北會諸侯於潢池。吳國精兵從王。惟獨老弱與太子留守。勾踐復問范蠡。蠡曰可矣。乃發習流二千教士四萬人君子六千人<span class='note-inline'>(韋昭曰。君子王所親近有志行者。猶吳所謂資良齊所謂士也。虞翻曰。言君養之如子)</span>諸御千人伐吳。吳師敗遂殺吳太子。吳告急於王。王方會諸侯於潢池。懼天下聞之乃祕之。吳王已盟潢池。乃使人厚禮以請成越。越自度亦未能滅吳。乃與吳平。其後四年。越復伐吳。吳士民罷弊輕銳盡死於齊晉。而越大破吳。因而留圍之三年。吳師敗已。越遂復棲吳王於姑蘇之山。吳王使公孫雄<span class='note-inline'>(虞翻曰吳大夫)</span>肉袒膝行而前請成越王曰。孤臣夫差敢布腹心。異曰甞得罪於會稽。夫差不敢逆命。得與君王成以歸。今君王舉玉趾而誅孤臣。孤臣惟命是聽意者亦欲如會稽之赦孤臣之罪乎。勾踐不忍欲許之。范蠡曰。會稽之事天以越賜吳。吳不取。今天以吳賜越。越其可逆天乎。且夫君王蚤朝晏罷非為吳耶。謀之二十二年。一旦而棄之可乎。且夫天與弗取反受其咎。伐柯者其則不遠。君忘會稽之厄乎。勾踐曰。吾欲聽子言。吾不忍其使者。范蠡乃鼓進兵曰。王已屬政於執事<span class='note-inline'>(虞翻曰。執事蠡自謂也)</span>。使者去。不者且得罪。吳使者泣而去。勾踐憐之。乃使人謂吳王曰。吾置王甬東君百家<span class='note-inline'>(杜預曰。甬東會稽句章縣東海中州也)</span>。吳王謝曰。吾老矣不能事君王。遂自殺乃蔽其面曰。吾無面以見子胥也。越王乃葬吳王。而誅太宰噽。勾踐已平吳。乃以兵北渡淮。與齊晉諸侯會於徐州。致貢於周。周元王使人賜勾踐胙命為伯。當是時越兵橫行於江淮東。諸侯畢賀號稱覇王。范蠡遂去自齊。遺大夫種書曰。蜚鳥盡良弓藏。狡兔死走狗烹。越王為人長頸鳥喙可與共患難不可與共樂。子何不去。種見書稱病不朝。人或讒種且作亂。越王乃賜種劒曰。子教寡人伐吳七術。寡人用其三而敗吳。其四在子。子為我從先王試之。種遂自殺。勾踐卒。子王鼫與立。又五世王無彊伐楚。楚威王伐越。殺王無彊就除<span class='note-inline'>(史記)</span>。</p>
</div>
<div class='div-other'><a id='mulu23' />
<p class='h2'>王杼</p><p>少康子。在位十七年。</p>
</div>
<div class='div-other'><a id='mulu24' />
<p class='h2'>王槐</p><p>杼子。在位二十六年。</p>
</div>
<div class='div-other'><a id='mulu25' />
<p class='h2'>王芒</p><p>槐子。在位十八年。索隱曰。芒音亡。鄒誕生。音荒放反。</p>
</div>
<div class='div-other'><a id='mulu26' />
<p class='h2'>王泄</p><p>芒子。六夷服從。始加爵命之制。在位十七年。</p>
</div>
<div class='div-other'><a id='mulu27' />
<p class='h2'>王不降</p><p>泄子。在位五十九年。</p>
</div>
<div class='div-other'><a id='mulu28' />
<p class='h2'>王扃</p><p>不降弟。在位二十二年。</p>
</div>
<div class='div-other'><a id='mulu29' />
<p class='h2'>王廑</p><p>扃子。在位二十年。</p>
</div>
<div class='div-other'><a id='mulu30' />
<p class='h2'>王孔甲</p><p>廑子。不務修德。諸侯多叛。在位三十二年。</p>
</div>
<div class='div-other'><a id='mulu31' />
<p class='h2'>王皐</p><p>孔甲子。在位十一年。</p>
</div>
<div class='div-other'><a id='mulu32' />
<p class='h2'>王發</p><p>皐子。在位十三年。</p>
</div>
<div class='div-other'><a id='mulu33' />
<p class='h2'>王履癸</p><p>發子。是為桀。自孔甲以來。諸侯多叛。桀暴戾無道。百姓患之。伐有施氏娶其女妹喜寵之。桀自恃天命。指日曰。日亡吾乃亡。關龍逢黃圖陳諫桀殺之。湯使人哭之。桀怒囚湯於夏臺。既而釋之。湯修德。諸侯畏服。桀起九夷之師伐湯。九夷之師不至。伊尹佐湯伐桀于鳴條。今晉寧路解州。桀戰不勝。奔於三朡之國。湯又從而伐之。放於南巢而死。在位五十一年。夏氏亡。</p>
<p style="margin-left:1em">右夏十七主合四百三十二年。天下歸商<span class='note-inline'>(史記註四百七十八年)</span>。</p>
<p>按周禮自堯已前未有郡縣。舜巡五嶽始見州名。尚書禹貢已來方陳州號。春秋之時縣大郡小。以郡屬於縣。漢高已來以縣屬郡。典誥所明九州禹跡百郡秦并是也。</p>
</div></div>
<div class='div-other'><a id='mulu34' />
<p class='h1'>商</p>
<ul class="">
<li>帝湯</li>

<li>外丙</li>

<li>仲壬</li>

<li>太甲</li>

<li>沃丁</li>

<li>大庚</li>

<li>小甲</li>

<li>雍<span class="corr">己</span></li>

<li>太戊</li>

<li>仲丁</li>

<li>外壬</li>

<li>河亶甲</li>

<li>祖乙</li>

<li>祖辛</li>

<li>沃甲</li>

<li>祖丁</li>

<li>南庚</li>

<li>陽甲</li>

<li>盤庚</li>

<li>小辛</li>

<li>小乙</li>

<li>武丁</li>

<li>祖庚</li>

<li>祖甲</li>

<li>廩辛</li>

<li>庚丁</li>

<li>武乙</li>

<li>太丁</li>

<li>帝乙</li>

<li>受辛<span class="note-inline">(紂也)</span></li>
</ul>
<div class='div-other'><a id='mulu35' />
<p class='h2'>帝湯</p><p>黃帝之後。初帝嚳次妃簡狄。見玄鳥墮卵。取而吞之生契<span class='note-inline'>(音薛)</span>。契仕事唐虞為司徒。教民有功封於商。賜姓子氏。契生昭明。昭明生相土。相土生昌若。昌若生曹圉。曹圉生冥。冥生振。振生微。微生報丁。報丁生報乙。報乙生報丙。報丙生主壬。主壬生主癸。主癸生天乙。是為成湯。為夏方伯。葛伯不祀仇餉。湯始征之。是時伊尹耕于有辛之野。湯使人以幣聘之。因說湯伐夏以救民之事。湯進伊尹于桀。桀不能用。伊尹復歸湯。桀之賢臣費昌亦歸於湯。湯出見張網四面。湯為解其三面。更其祝曰。欲左者左。欲右者右。欲高者高。欲下者下。不用命者入吾網。漢南諸侯聞之曰。湯德及禽獸。歸之者四十餘國。桀暴虐萬姓。伊尹相湯伐桀。費昌為御戰于鳴條<span class='note-inline'>(解州也)</span>桀師敗績。湯放桀於南巢。諸侯大會。湯退就諸侯之位曰。天下惟有道者可以處之。可以治之。三讓。諸侯皆推湯。於是即天子位。以水德都亳<span class='note-inline'>(今河南府路偃師縣是也)</span>。除桀之邪虐。以寬治民。民喜遠近歸之。改正朔。夏之前皆以建寅之月為正月。湯既革夏命。乃以建丑之月為正月。十二寸為尺。色尚白。牲用白。以白為徽號。服旱冠而縞衣。初置二相。以伊尹仲虺為之。作樂曰大濩。在位十三年崩。壽一百歲。太子太丁早卒。次子外丙立。</p>
</div>
<div class='div-other'><a id='mulu36' />
<p class='h2'>外丙</p><p>湯次子在位二年　古史考伊尹生於空桑。今汴梁路陳留有空桑故城是也。</p>
</div>
<div class='div-other'><a id='mulu37' />
<p class='h2'>仲壬</p><p>外丙弟在位四年。</p>
</div>
<div class='div-other'><a id='mulu38' />
<p class='h2'>太甲</p><p>湯太子太丁之子。既即位不明厥德。顛覆湯之典刑。伊尹放之桐宮<span class='note-inline'>(湯墓所也)</span>。伊尹乃攝政當國以朝諸侯。太甲居桐三年。自怨自艾處仁遷義。伊尹乃以冕服奉太甲。復歸于亳。太甲增加修德。諸侯咸歸。保惠庶民。不敢侮鰥寡。號為太宗。在位三十三年。</p>
</div>
<div class='div-other'><a id='mulu39' />
<p class='h2'>沃丁</p><p>太甲子。在位二十九年。</p>
</div>
<div class='div-other'><a id='mulu40' />
<p class='h2'>太庚</p><p>沃丁弟。在位二十五年。</p>
</div>
<div class='div-other'><a id='mulu41' />
<p class='h2'>小甲</p><p>太庚子。在位三十六年。</p>
</div>
<div class='div-other'><a id='mulu42' />
<p class='h2'>雍<span class='corr'>己</span></p><p>小甲弟。商道寖衰。諸侯或不至。在位十四年。</p>
</div>
<div class='div-other'><a id='mulu43' />
<p class='h2'>太戊</p><p>雍<span class='corr'>己</span>弟。以伊隲為相。亳有祥桑穀共生于朝一暮大拱大戊問於伊隲。隲曰。妖不勝德。君之政其有闕歟。太戊於是修先王之政。明養老之禮。早朝晏退。問疾弔喪。三日而祥枯死。三年遠方重譯。而至者七十六國。有賢臣巫咸臣扈等共輔佐之。商道復興。號稱中宗。在位七十五年。</p>
</div>
<div class='div-other'><a id='mulu44' />
<p class='h2'>仲丁</p><p>太戊子。亳都有河決之害遷于囂。藍夷為寇。仲丁征之。在位十二年　囂音敖<span class='note-inline'>(山名)</span>有倉曰敖倉。汴梁路鄭州鴻溝在焉。</p>
</div>
<div class='div-other'><a id='mulu45' />
<p class='h2'>外壬</p><p>仲丁弟。在位五年。</p>
</div>
<div class='div-other'><a id='mulu46' />
<p class='h2'>河亶甲</p><p>外壬弟。囂有河決。遷都于相。在位十年商復衰相<span class='note-inline'>(河東山西道彰德路也。古相州郡名。郡冀州之域大名路滑州內黃縣有河亶甲所築之城。大名充冀二州之域)</span>。</p>
</div>
<div class='div-other'><a id='mulu47' />
<p class='h2'>祖乙</p><p>河亶甲之子。相州河決。遷都子耿。商道復興。在位十九年　耿今晉寧路河中府古蒲州也冀域。</p>
</div>
<div class='div-other'><a id='mulu48' />
<p class='h2'>祖辛</p><p>祖乙子。在位十六年。</p>
</div>
<div class='div-other'><a id='mulu49' />
<p class='h2'>沃甲</p><p>祖辛弟。在位二十年。</p>
</div>
<div class='div-other'><a id='mulu50' />
<p class='h2'>祖丁</p><p>祖辛子。在位三十一年。</p>
</div>
<div class='div-other'><a id='mulu51' />
<p class='h2'>南庚</p><p>沃甲子。在位二十九年。</p>
</div>
<div class='div-other'><a id='mulu52' />
<p class='h2'>陽甲</p><p>南庚弟。自仲丁已來。子弟爭立。九世亂。諸侯莫朝。商復衰。在位八年。</p>
</div>
<div class='div-other'><a id='mulu53' />
<p class='h2'>盤庚</p><p>陽甲弟。商道寖衰。又有河決之害。復遷于亳。臣民怨遷。盤庚作書告諭之。行湯之政。商道復興。在位二十九年　改商曰殷。</p>
</div>
<div class='div-other'><a id='mulu54' />
<p class='h2'>小辛</p><p>盤庚弟。殷道又衰。在位二十二年。</p>
</div>
<div class='div-other'><a id='mulu55' />
<p class='h2'>小乙</p><p>小辛弟。自為太子時。備知民事艱難。在位二十一年。</p>
</div>
<div class='div-other'><a id='mulu56' />
<p class='h2'>武丁</p><p>小乙子。居喪三年不言。夢上帝賚以良弼。乃圖其形求於天下。得傅說於版築之間。命以為相。政事修舉三年。蠻夷編髮重譯來朝者六國。自是章服多用翟羽。鬼方無道。武丁伐之。三年乃克。殷道復興。號為高宗。在位五十九年。</p>
<p>鬼方。契<span class='note-inline'>(音乞)</span>丹也。鮮卑<span class='note-inline'>(山名)</span>之遺種。北狄之國號。居黃水之南黃龍江之北。在秦漢曰匈奴。在隋唐曰突厥<span class='note-inline'>(音)</span>。漢書音義。夏曰獯鬻。商曰鬼方周曰玁狁。</p>
</div>
<div class='div-other'><a id='mulu57' />
<p class='h2'>祖庚</p><p>武丁子。在位十七年。</p>
</div>
<div class='div-other'><a id='mulu58' />
<p class='h2'>祖甲</p><p>祖庚弟。殷復衰在位十七年。</p>
</div>
<div class='div-other'><a id='mulu59' />
<p class='h2'>廩辛</p><p>祖甲子。在位六年。</p>
</div>
<div class='div-other'><a id='mulu60' />
<p class='h2'>庚丁</p><p>祖甲次子。在位二十三年。</p>
</div>
<div class='div-other'><a id='mulu61' />
<p class='h2'>武乙</p><p>庚丁子。時東夷寖盛。分遷海岱。在位五年。獵於河渭之間被震崩　遷都朝歌。今山西衛輝路冀域。</p>
</div>
<div class='div-other'><a id='mulu62' />
<p class='h2'>太丁</p><p>武乙子。在位十四年。時周公季伐戎羌克之。太丁命公季為牧師<span class='note-inline'>(官名)</span>。即周祖王季也。</p>
</div>
<div class='div-other'><a id='mulu63' />
<p class='h2'>帝乙</p><p>太丁子。殷益衰。在位四十七年。帝乙之妾有子。長曰微子啟。次曰中衍。季曰受德紂也。母為后。紂尚幼。帝乙及后欲立啟為太子。太史據法爭之曰。有妻之子不可立妾之子。乃立紂。</p>
</div>
<div class='div-other'><a id='mulu64' />
<p class='h2'>受德</p><p>紂也。帝乙之子。一名辛。都朝歌。漢曰殷都。即牧野之墟<span class='note-inline'>(今山西衛輝路冀州之域)</span>紂伐有蘇氏。獲其女妲已嬖之。惟其言是從。比干諫之。紂怒剖比干。紂始為象箸。箕子嘆曰。彼為象箸。必不盛以土簋。將為犀玉之杯。玉杯象箸必不羹菽藿衣短褐而舍於茅茨之下。則錦衣九重高臺廣室稱此。以求天下不足矣。遠方珍奇之物。輿馬宮至之漸。自此而始。故吾畏其卒也。紂以周侯昌及九侯鄂侯為三公。九侯進女於紂。女以禮自閑。紂不喜殺之[醢-右+(乞-乙+口)]九侯鄂侯爭之併殺鄂侯周侯聞之歎息崇侯虎因而譖昌於紂。紂乃囚昌於羑里<span class='note-inline'>(今彰德路冀州之域)</span>。閎夭散宜生之徒患之乃求有莘氏之美女驪戎之文馬有熊之尤駟及珍怪奇物因殷嬖臣費仲而獻之。紂大說。乃赦昌授昌曰西伯。賜弓矢斧鉞。使西伯得征伐。西伯行政善。諸侯來歸之。昌受西伯之命凡九年卒。又二年昌之子發會諸侯盟津伐紂。紂戰不勝。入登鹿臺之上。衣珠玉自燔。在位三十四年。殷亡。</p>
<p style="margin-left:1em">右商三十主合六百二十八年天下歸周。</p>
</div></div>
<div class='div-other'><a id='mulu65' />
<p class='h1'>周</p><p style="margin-left:1em">劉恕周外紀曰。文武其先祖后稷名棄。其母有邰<span class='note-inline'>(音台)</span>氏女曰姜原。為帝嚳元妃。出野見巨人跡。說而踐之。而身動如孕者。居期而生子。以為不祥。棄之隘巷。馬牛辟之不踐。徙置林中。多人遷之。又棄於渠中水上。飛鳥以翼覆之。姜原以為神。遂收養長之。初因棄之故曰棄。好耕農相地之宜穀者稼穡焉。民皆法則之。帝堯聞之舉為農師。天下得其利有功封於邰。號曰后稷。別姓姬氏。后稷卒不窟立。不窟卒子鞠立。鞠卒子公劉立。公劉雖在戎狄之間。復修后稷之業。百姓懷之。多從而保焉。周道之興。實由此。始公劉卒子慶節立國於豳<span class='note-inline'>(今陔西路佛州)</span>。慶節卒子皇僕立。皇僕卒子羌弗立。羌弗卒子毀隃<span class='note-inline'>(容朱切)</span>立。毀隃卒子公非立。公非卒子高圉立。高圉卒子亞圉立。亞圉卒子公叔祖立。公叔祖卒子古公亶父立<span class='note-inline'>(大王也)</span>。古公亶父復修后稷公劉之業。積德行義。國人戴之。獯鬻戎狄攻焉。古公遂去豳。渡漆水踰梁山。止於岐山之下<span class='note-inline'>(山在扶風。今<span class='corr'>陝</span>西風翔府)</span>。豳人舉國扶老携弱。歸古公於岐下<span class='note-inline'>(皇甫<span class='corr'>諡</span>曰。邑於周地故始改國曰周)</span>。古公有長子曰太伯。次曰虞仲。其妃大姜生少子曰季歷。季歷娶太任皆賢婦人。太任生子曰昌。昌生有聖瑞。太伯虞仲知古公欲立季歷以傳昌。乃亡如荊蠻。文身斷髮以讓季歷。古公卒子季歷立。季歷篤於仁義。諸侯順之。王季卒子昌立<span class='note-inline'>(西伯)</span>。</p>

<ul class="">
<li><span class="note-inline">(西伯昌文王也)</span></li>

<li>武王</li>

<li>成王</li>

<li>康王</li>

<li>昭王</li>

<li>穆王</li>

<li>共王</li>

<li>懿王</li>

<li>孝王</li>

<li>夷王</li>

<li>厲王</li>

<li>共和</li>

<li>宣王</li>

<li>幽王<span class="note-inline">(擕王)</span></li>

<li>平王</li>

<li>桓王</li>

<li>莊王</li>

<li>僖王</li>

<li>惠王</li>

<li>襄王</li>

<li>頃王</li>

<li>匡王</li>

<li>定王</li>

<li>簡王</li>

<li>靈王</li>

<li>景王<span class="note-inline">(悼王)</span></li>

<li>敬王</li>

<li>元王</li>

<li>貞定王<span class="note-inline">(涼生思王)</span></li>

<li>考王</li>

<li>威烈王</li>

<li>安王</li>

<li>烈王</li>

<li>顯王</li>

<li>慎靚王</li>

<li>赧王</li>
</ul>
<div class='div-other'><a id='mulu66' />
<p class='h2'>文王</p><p>姬姓昌名。受殷命為西伯。凡九年卒。壽九十七歲。高辛氏之後也。伯夷叔齊者孤竹君之子。讓國不仕。聞西伯善養老歸焉。太顛閑夭散宜生鬻子辛甲之徒皆歸之。呂望年八十餘釣渭水。西伯獵載之歸。尊為太公。虞苪爭田質於西伯。入境見耕者讓畔行者讓路。慚而還。以所爭之田讓而不取。漢南諸侯聞而歸者四十餘國。西伯卒子發嗣位。</p>
<p style="margin-left:2em">孤竹君之國今遼西之地周封箕子於朝鮮者是也隷遼陽省古肅慎地。</p>
</div>
<div class='div-other'><a id='mulu67' />
<p class='h2'>武王</p><p>諱發。西伯昌之子。既嗣位。以太公望為師。以弟周公且為輔。召公奭畢公高皆左右東觀<span class='note-inline'>(音貫)</span>。兵至于盟<span class='note-inline'>(音孟)</span>津<span class='note-inline'>(今懷孟路孟州)</span>。諸侯不期而會者八百。皆曰紂可伐矣。武王曰未也。乃還師而歸。居二年紂暴虐滋甚。殺王子比干囚箕子。紂之兄微子乃抱其樂器而犇<span class='note-inline'>(音奔)</span>周。於是武王遍告諸侯曰。殷有重罪不可以不伐。乃東伐紂。十二月戊午師畢渡盟津。諸侯咸會陳師牧野<span class='note-inline'>(即紂之都今河東山西道衛輝路也)</span>。紂發兵七十萬人拒武王。眾倒戈無戰心而潰。紂乃登於鹿臺之上。衣其珠玉。自燔於火而死。武王斬紂頭。懸大白之旗。於時諸侯尊武王為天子。己卯武王元年殷初定。乃使其弟管叔鮮蔡叔度相紂之子武庚治殷。命召公奭釋箕子之囚。畢公釋百姓之囚。表商容之間。命南宮括散鹿臺之財。發鉅橋<span class='note-inline'>(今廣平路)</span>之粟。以拯貧弱氓隷。命閎夭封比干之墓<span class='note-inline'>(衛輝路庸城也)</span>。命宗祝饗祠于軍。乃罷兵西歸。武王追思先聖。褒封神農之後於焦<span class='note-inline'>(今<span class='corr'>亳</span>州)</span>。黃帝之後於祝。帝堯之後於蘇<span class='note-inline'>(隷幽州)</span>。帝舜之後於陳。大禹之後於<span class='corr'>杞</span>。封功臣謀士。師尚父為首於營丘曰齊。周公於曲阜曰魯。召公於薊曰北燕。畢公高於畢。弟叔鮮於管<span class='note-inline'>(鄭州)</span>叔度於蔡。叔振鐸於曹。叔武於郕。叔處於霍。康叔封衛。聃季載皆少未封。制天下立七十一國。封兄弟之國十有五人。姬姓之國四十人。改正朔以建子月為正月。色尚青。服以冕。王木德。以居鎬。武王問箕子。以天道作洪範<span class='note-inline'>(尚書篇名)</span>。封箕子於朝鮮<span class='note-inline'>(今遼西地)</span>。而不臣也。餘各以次受封。武王將營居於洛邑。縱馬於華山之陽。放牛於桃林之野<span class='note-inline'>(河南府路<span class='corr'>陝</span>西)</span>。偃干戈振兵釋旅。王二年有疾。周公為壇告太王王季文王。請代武王之死。武王遷都於鄗。文王之廟在酆<span class='note-inline'>(並今<span class='corr'>陝</span>西安西路也)</span>。武王作樂曰大武。在位七年。壽九十三。初舜肇十二州以冀州南北廣大分燕北地為幽州夏殷併幽為冀。周襄王二十八年。北燕伯朝晉稱北燕。蓋有南燕故也。堯之後其南燕乎。北燕姬姓召公之後也。南燕姞姓后稷妃家也。</p>
<p>詩　初殷紂命西伯昌典治南國。江漢汝旁之諸侯作邑於酆。西伯命岐邦周召之地。為周公旦召公奭之<span class='corr'>采</span>地。至武王定天下。巡狩述職陳誦諸侯之詩。以觀民風。得周召二公之德教尤純。屬之太師。分而國之。曰周南國風召南國風。周公作樂。用之鄉人焉。用之邦國焉。</p>
<p style="margin-left:1em">文王時詩三十六篇。</p>
<p style="margin-left:1em">周南　十一篇。關睢葛覃卷耳樛木螽斯桃夭兔罝芣苜漢廣汝墳麟之趾。</p>
<p style="margin-left:1em">召南　十二篇。鵲巢<span class='corr'>采</span>蘩草蟲<span class='corr'>采</span>蘋行露羔羊殷其雷標有梅小星江有氾野有死麕騶虞。</p>
<p style="margin-left:1em">小雅　八篇。鹿鳴四牡皇皇者華伐水天保<span class='corr'>采</span>薇出車杈杜。</p>
<p style="margin-left:1em">大雅　五篇。棫樸思齊皇矣靈臺旱麓。</p>
<p style="margin-left:1em">武王時詩六篇。</p>
<p style="margin-left:1em">召南　二篇。甘棠何彼穠矣。</p>
<p style="margin-left:1em">小雅　四篇。魚麗南陔白華華黍。</p>
<p style="margin-left:1em">頌　四篇。時邁桓賚般。</p>

<div class='div-other'><a id='mulu68' />
<p class='h3'>陳</p><p style="margin-left:1em">帝舜之後虞幕裔孫閼父之子胡公滿。武王克殷。以元女太姬妻之封諸陳。賜姓媯氏。媯蕩是也。國陳<span class='note-inline'>(今汴梁路陳州)</span>。自滿五世至慎公年不可考。慎公圉成之子幽公立而後可紀。二十四君。合六百四十五年。始武王元年己卯終敬王四十二年癸亥。</p>

<table>
<tr><td>周共和元年　陳幽公寧十四年</td>
<td>共和十一年　僖公孝元年</td>
<td>宣王三十三年　武公靈元年</td>
</tr>
<tr><td>幽王□年　夷公說元年</td>
<td>幽王五年　平公燮元年</td>
<td>平王十七年　文公圉元年</td>
</tr>
<tr><td>平王二十三年　桓公鮑元年</td>
<td>桓王十四年　厲公佗元年</td>
<td>桓王二十四年　利公躍元年莊公楚元年</td>
</tr>
<tr><td>莊王五年　宣公杵臼元年</td>
<td>襄王五年　穆公欵元年</td>
<td>襄王二十一年　共公朔元年</td>
</tr>
<tr><td>頃王六年　靈公平國元年</td>
<td>定王九年　成公午元年</td>
<td>靈王四年　哀公弱元年</td>
</tr>
<tr><td>景王三十六年　惠公吾元年</td>
<td>敬王十五年　懷公柳元年</td>
<td>敬王十九年　閔公越元年</td>
</tr>
<tr><td>敬王四十二年　陳為楚滅</td>
<td/>
<td/>
</tr></table></div>
<div class='div-other'><a id='mulu69' />
<p class='h3'>齊</p><p style="margin-left:1em">太公望生冀州。其先出於神農氏。甞為四嶽伯益佐禹治水有功。賜姓姜氏封於呂。至太公望為文王武王師。號尚父。封於齊。都營丘<span class='note-inline'>(今山東益都路古青州也)</span>。武王命太公曰。五侯九伯汝得征之。齊由此得征伐為上國。自尚父七世至獻公年不可考。獻公子武公立年始可紀。始武王元年己卯至安王二十三年壬寅。康公薨於海上。國為田氏。秦始皇帝二十六年庚辰王建降于秦。通三十一主合七百四十四年國亡。初陳敬仲十一世孫完。周惠王五年奔齊。以陳氏為田氏。五世生桓子。始大於齊。又三世成子得齊政。田常生襄子盤。盤生莊子白。白生太公和。相齊。齊康公淫於酒色不聽政。安王十一年田和遷康公於海上。使食一城以奉其先祀。安王十三年田和會魏文侯楚人衛人於濁澤求為諸侯。魏文侯為之請於王及諸侯。王許之。十六年王命和為侯王十七年和薨。子桓公午立。王二十三年。齊康公薨於海上無子。田氏遂并齊而國之。是歲桓公午亦薨子。威王田齊立。田氏冐齊入戰國。</p>

<table>
<tr><td>周共和元年　武公壽十年</td>
<td>宣王四年　厲公無忌元年</td>
<td>宣王十三年　文公赤元年</td>
</tr>
<tr><td>宣公二十五年　成公說元年</td>
<td>宣王三十四年　莊公[日*冓]元年</td>
<td>平王四十一年　僖公祿父元年</td>
</tr>
<tr><td>桓王二十三年　襄公諸兒　元年無知</td>
<td>莊王十二年　桓公小白　元年始覇</td>
<td>惠王十年賜命　齊為侯伯無詭</td>
</tr>
<tr><td>襄王十年　孝公昭元年</td>
<td>襄王二十年　昭公潘元年</td>
<td>匡王元年　懿公商人元年</td>
</tr>
<tr><td>匡王五年　惠公元元年</td>
<td>定王九年　頃公無野元年</td>
<td>簡王五年　靈公環元年</td>
</tr>
<tr><td>靈王十九年　莊公光元年</td>
<td>靈王二十五年　景公杵臼元年</td>
<td>敬王三十一年　孺子茶元年</td>
</tr>
<tr><td>敬王三十二年　悼公陽位元年</td>
<td>敬王三十六年　簡公壬元年</td>
<td>敬王四十年　平公驁元年</td>
</tr>
<tr><td>貞定王十四年　宣公積元年</td>
<td>威烈王二十二年　康公貸元年</td>
<td>安王十一年田和　遷康公於海上</td>
</tr>
<tr><td>安王十三年　田和求為諸侯</td>
<td>安王十六年王命　太公田和為諸侯</td>
<td>安王十七年和薨　桓公午元年</td>
</tr>
<tr><td>安王二十四年　齊威王田齊元年</td>
<td>顯王三十七年　宣王　元年</td>
<td>赧王二年　湣王　元年</td>
</tr>
<tr><td>赧王三十二年　襄王法章元年</td>
<td>赧王五十一年　王建元年</td>
<td>秦始皇二十六年　五建降秦國亡</td>
</tr></table><p>顯王四十三年。齊宣王以孟軻為上卿。赧王十七年。秦請齊孟甞君田文為相。既而不用乃囚之得亡去。赧王二十九年。齊湣王既滅宋。欲并二周為天子。燕昭王謀伐齊。諸侯害齊王之暴。皆爭合謀赧王三十一年。燕以樂毅為上將軍。并將秦魏韓趙之兵伐齊。齊師大敗。齊王走莒。楚使淖齒弑之。赧王三十二年。齊亡臣王孫賈相與求湣王子法章立之。是為襄王。保莒三十六年。齊田單火牛復齊。始皇二十六年。秦攻齊。齊王建降秦。遷建於共<span class='note-inline'>(衛州共城)</span>。餓而死。齊田氏一百八十二年。合尚父之初封共九百二十六年。</p>
</div>
<div class='div-other'><a id='mulu70' />
<p class='h3'>魯</p><p style="margin-left:1em">周公旦。文王子。武王弟也。佐武王克殷。封於魯。都曲阜<span class='note-inline'>(而今山東濟寧路兗州九州之□也)</span>。周公留佐王。其子伯禽就受封之國。至獻公之子慎公濞年世乃可紀。始武王元年己卯。終秦孝文王元年辛亥。三十四君合八百七十三年。楚考烈王滅之。遷頃公為家人。</p>

<table>
<tr><td>周共和元年　慎公濞七年</td>
<td>宣王十一年　武公敖元年</td>
<td>宜王十三年　懿公戲元年</td>
</tr>
<tr><td>宣王二十二年　伯御自立</td>
<td>宣王三十三年　孝公稱元年</td>
<td>平王三年　惠公不皇元年</td>
</tr>
<tr><td>平王四十九年　隱公息始元年</td>
<td>桓王九年　桓公允元年</td>
<td>莊王四年　莊公同元年</td>
</tr>
<tr><td>惠王十六年　閔公開元年</td>
<td>惠王十八年　僖公甲元年</td>
<td>襄王二十六年　文公興元年</td>
</tr>
<tr><td>匡王五年　宣公俀元年</td>
<td>定王十七年　成公黑肱元年</td>
<td>簡王十四年　襄公午元年</td>
</tr>
<tr><td>景王四年　昭公祠元年</td>
<td>敬王十一年　定公宋元年</td>
<td>敬王二十六年　哀公蔣元年</td>
</tr>
<tr><td>考王十一年　元公嘉元年</td>
<td>威烈王十七年　穆公衍元年</td>
<td>安王二十六年　共公奮元年</td>
</tr>
<tr><td>顯王十五年　康公毛元年</td>
<td>顯王二十四年　景公偃元年</td>
<td>慎靚王五年　平公旅元年</td>
</tr>
<tr><td>赧王十九年　湣公賈元年</td>
<td>赧王四十二年　頃公　元年</td>
<td>秦孝文王元年　國亡</td>
</tr></table><p>　　　惠王十四年魯莊公立叔孫氏</p>
<p>三桓　惠王十七年魯閔公立孟孫氏</p>
<p>　　　惠王三十年魯僖公立季孫氏</p>
</div>
<div class='div-other'><a id='mulu71' />
<p class='h3'>北燕</p><p style="margin-left:1em">召公奭。武王弟。武王克殷。封之於北燕<span class='note-inline'>(薊州冀州)</span>。時自<span class='corr'>陝</span>以西。召公主之。聽訟治民各得其所。公卒民懷之。以其甞聽事甘棠樹下不敢伐。作甘棠詩以美之。召公下九世年不可考。惠侯立而後可紀。始武王元年己卯。顯王三十六年入戰國　周共和<span class='note-inline'>(元年)</span>惠侯<span class='note-inline'>(元年)</span>。</p>

<table>
<tr><td>宣王二年　僖侯　元年</td>
<td>宣王二十八年　頃侯　元年</td>
<td>平王五年　哀侯　元年</td>
</tr>
<tr><td>平王七年　斳侯　元年</td>
<td>平王四十三年　穆侯　元年</td>
<td>桓王十年　宣侯　元年</td>
</tr>
<tr><td>桓王二十三年　桓侯　元年</td>
<td>莊王七年　莊公　元年</td>
<td>頃王二年　襄公　元年</td>
</tr>
<tr><td>定王六年　宣公　元年</td>
<td>定王二十一年　昭公　元年</td>
<td>簡王十二年　武公　元年</td>
</tr>
<tr><td>靈王十八年　文公　元年</td>
<td>靈王二十四年　懿公　元年</td>
<td>景王六年　惠公　元年</td>
</tr>
<tr><td>景王十年　悼公　元年</td>
<td>景王十七年　共公　元年</td>
<td>景王二十二年　平公　元年</td>
</tr>
<tr><td>敬王十六年　簡公　元年</td>
<td>敬王二十八年　獻公　元年</td>
<td>貞定王五年　考公　元年</td>
</tr>
<tr><td>貞定王二十年　成公　元年</td>
<td>考王八年　閔公　元年</td>
<td>烈王四年　僖公　元年</td>
</tr>
<tr><td>烈王七年　桓公　元年</td>
<td>顯王八年　文公元年</td>
<td>顯王三十四年　文公卒</td>
</tr>
<tr><td>顯王三十七年　易王　元年</td>
<td>慎靚王元年　王噲　元年</td>
<td>赧王四年　昭王平元年</td>
</tr>
<tr><td>赧王三十六年　惠王　元年</td>
<td>赧王四十四年　武成王元年</td>
<td>赧王五十九年　孝王　元年</td>
</tr>
<tr><td>秦昭襄王五十三年　王喜　元年</td>
<td>始皇帝二十五年　國滅</td>
<td/>
</tr></table><p>顯王三十四年。燕文公卒。合七百九十年。自後入戰國也。顯王四十六年。燕稱王。赧王三年燕王噲十年也。噲以國讓其相子之為王。燕人攻子之國大亂。齊王伐燕。取子之[醢-右+(乞-乙+口)]之殺燕王噲。燕人共立大子平。是為昭王。昭王築臺置千金於臺上。以招延天下士。郭隗始應之。秦始皇二十五年。秦虜燕王喜國滅。燕入於戰國凡一百六年。合初封共八百九十六年。</p>
</div>
<div class='div-other'><a id='mulu72' />
<p class='h3'>蔡</p><p style="margin-left:1em">叔度文王子。武王封之使之相武庚<span class='note-inline'>(殷紂王子)</span>。與管叔流言作亂。周公相成王。放叔度於郭隣。其子胡率德改行。復封於蔡<span class='note-inline'>(今汴梁路汝寧。有古蔡州豫州之域)</span>。自叔度五世至厲侯年不可考。厲侯子武侯立而後可紀。始武王元年己卯。終貞定王二十二年甲午。二十五君合六百七十六年。楚惠王滅。</p>

<table>
<tr><td>周共和元年　武侯二十三年</td>
<td>共和五年　定侯元年</td>
<td>宣王十九年　僖侯所事元年</td>
</tr>
<tr><td>平王十年　共侯與元年</td>
<td>平王十二年　戴侯元年</td>
<td>平王二十二年　宣侯楷父元年</td>
</tr>
<tr><td>桓王六年　桓侯封人元年</td>
<td>莊王三年　哀侯獻舞元年</td>
<td>惠王三年　穆侯盻元年</td>
</tr>
<tr><td>襄王七年　莊王田牛元年</td>
<td>匡王二年　文侯申元年</td>
<td>定王十六年　景侯同元年</td>
</tr>
<tr><td>景王三年　靈侯般元年</td>
<td>景王十六年　平侯盧元年</td>
<td>景王二十四年　悼侯東齒元年</td>
</tr>
<tr><td>敬王二年　昭侯甲元年</td>
<td>敬王三十年　成侯朔元年</td>
<td>貞定王十三年　聲侯產元年</td>
</tr>
<tr><td>貞定王十七年　元侯齊元年</td>
<td>貞定王二十二年　國亡</td>
<td/>
</tr></table><p>初莊王十五年。蔡哀侯為楚虜。在楚九年而卒。</p>
</div>
<div class='div-other'><a id='mulu73' />
<p class='h3'>曹</p><p style="margin-left:1em">叔振鐸。文王子。武王封之於曹<span class='note-inline'>(濟寧路曹州也。豫州之域)</span>。五世至孝伯年不可考。孝伯之子夷伯立而後可紀。始武王元年己卯。終敬王三十三年甲寅。二十五君合六百三十六年。宋景公滅之。</p>

<table>
<tr><td>周共和元年　僖伯喜二十四年</td>
<td>共和八年　幽伯強元年</td>
<td>宣王三年　戴伯蘇元年</td>
</tr>
<tr><td>宣王三十三年　惠伯兕元年</td>
<td>平王十二年　穆公武元年</td>
<td>平王十五年　桓公終生元年</td>
</tr>
<tr><td>桓公十九年　莊公射姑元年</td>
<td>惠王七年　僖公夷元年</td>
<td>惠王十六年　昭公班元年</td>
</tr>
<tr><td>惠王二十五年　共公襄元年</td>
<td>頃王元年　文公壽元年</td>
<td>定王十三年　宣公盧元年</td>
</tr>
<tr><td>簡王九年　成公負芻元年</td>
<td>靈王十八年　武公勝元年</td>
<td>景王十八年　平公須元年</td>
</tr>
<tr><td>景王二十二年　悼公午元年</td>
<td>敬王六年　聲公野元年</td>
<td>敬王十一年　隱公通元年</td>
</tr>
<tr><td>敬王十五年　靖公露元年</td>
<td>敬王十九年　曹伯陽元年</td>
<td>敬王三十三年　國滅</td>
</tr></table></div>
<div class='div-other'><a id='mulu74' />
<p class='h3'>吳</p><p style="margin-left:1em">泰伯弟虞仲之後也。初古公亶父<span class='note-inline'>(大王也)</span>。長子曰泰伯。次曰虞仲。少曰季歷<span class='note-inline'>(王季也)</span>。季歷生昌<span class='note-inline'>(文王也)</span>。昌生有聖瑞。泰伯虞仲知古公欲立季歷以傳昌。乃亡如荊蠻。文身斷髮以讓季歷。是曰勾吳。號為吳泰伯。無子。虞仲生季簡。季簡生叔達。叔達生周章。武王克殷求其後得周章。時已君吳矣。因封之於吳<span class='note-inline'>(今浙西道平乃路揚州之域也)</span>。十三世至去齊年不可考。去齊子壽夢立。吳始大稱王而後可紀。始武王元年己卯終元王三年戊辰。二十君六百五十年。越勾踐滅之。</p>

<table>
<tr><td>周簡王元年　　壽夢元年</td>
<td>靈王十一年　諸樊元年</td>
<td>靈王二十五年　餘祭　元年</td>
</tr>
<tr><td>景王元年　餘昧　元年</td>
<td>景王十九年　王僚　元年</td>
<td>敬王六年　闔閭光元年</td>
</tr>
<tr><td>敬王二十五年　夫差　元年</td>
<td>元王三年　國為越滅</td>
</tr></table><p>壽夢<span class='note-inline'>(一名菜)</span>諸樊<span class='note-inline'>(一名遏)</span>餘昧<span class='note-inline'>(一名夷末)</span>闔閭<span class='note-inline'>(一名光)</span>王[嘹-口+彳]壽夢第三子餘昧之子州于也。號王[嘹-口+彳]專諸刺之。壽夢有三子。長曰諸樊。次曰餘祭。少曰餘昧。闔閭諸樊之長子也。</p>
</div></div>
<div class='div-other'><a id='mulu75' />
<p class='h2'>成王</p><p>誦。武王子。即位年十三周公居冢宰攝政。元年丙戌管叔蔡叔霍叔皆文王子。流言曰。公將不利於孺子。武庚從而同反。周公作大誥奉王命以討之。二年周公居東討武庚管叔誅之。放蔡叔於郭隣。降霍叔為庶人。東土以寧。六年周公作樂曰勺。言能勺先祖之道也。又作樂曰武。以象武王之武功也。七年初武王作邑於鎬京。謂之宗周。是為西都將營成周。居於洛邑而未果。至是成王如武王之志。定鼎于郟鄏。二月使召公先相宅。三月周公至洛興工營築。謂之王城。是為東都。南係於洛水。北因于郟山。周公又營成周。成王居洛邑。遷殷頑民於成周。復還歸西都。十二月周公歸政於成王。成王在位三十七年。內七年周公攝政。</p>
<p>食貨　初虞夏商之世。幣金有三品。或黃或曰或赤或錢或布或刀或龜具。至是太公望乃立九府圜法。錢圜凾方。輕重以銖。布帛廣二尺二寸為幅。長四丈為匹。故貨寶於金。利於刀。流於泉。布於布。束於帛<span class='note-inline'>(漢食貨志)</span>。</p>
<p>詩　成王時。雅頌五十篇。</p>
<p>小雅　十篇。棠棣崇丘由庚南山有臺菁菁者莪彤弓蓼蕭湛露南有嘉魚由儀。</p>
<p>大雅　十三篇。文王大明綿下武生民行葦文王有聲既醉鳧鷖般樂公劉洞酌卷阿。</p>
<p>頌　二十七篇。清廟維清烈文天作我將執競思文臣工噫嘻振鷺豐年有瞽載見有客訪落敬之小毖載芟良耜絲衣閔予小子昊天有成命維天之命潛雝武酌。</p>
<p>豳國風　周公居東思公劉居豳憂念民事。序已志豳國變風作七篇。七月鴟鴞東山破斧伐柯九罭狼跋<span class='note-inline'>(豳今<span class='corr'>陝</span>西開城路風翔府之邠州雍州之域也)</span>。</p>

<div class='div-other'><a id='mulu76' />
<p class='h3'>晉</p><p style="margin-left:1em">叔虞成王母弟。王五年削桐葉為圭。戲曰。吾以此封若。史佚請擇日。王曰。吾與之戲耳。史佚曰。天子無戲言。周公成之。遂封叔虞於堯之故墟。曰唐侯。都翼。叔虞子燮改唐曰晉。都平晉縣<span class='note-inline'>(今冀寧路即大原路古并州也。冀州之域)</span>。至昭侯。封文侯之弟成師於曲沃號桓叔。至景公遷新田<span class='note-inline'>(絳邑)</span>謂曲沃。為故絳。晉自叔虞至厲侯福五世年不可考。厲侯子靖侯立而後可紀。始成王五年庚寅。終安王二十六年乙巳。三十八君合七百四十六年。魏韓趙共廢晉靖公為家人。三分其地。曲沃桓叔生莊伯。莊伯生武公。繼世為曲沃之君。強盛常有滅晉之志。惠王二年。武公伐晉而滅之。當是時天子之使適在晉。故大夫為之請命于天子之使。天子之使為之請命天子。王使號父。命曲沃武公以軍為晉侯。桓叔晉穆公之子也。</p>
<p style="margin-left:1em">曲沃翼城二縣隷絳州。聞喜安邑二縣隷解州。皆屬晉寧路。即平陽路古晉州也。冀州之域。</p>

<table>
<tr><td>周共和元年　　靖公宜臼十八年</td>
<td>共和二年　　　僖侯司徒元年</td>
<td>宣王六年　　　　　獻侯籍元年</td>
</tr>
<tr><td>宣王十七年　　穆侯費生元年</td>
<td>宣王四十四年　殤叔元年</td>
<td>幽王二年　　　　　文侯仇元年</td>
</tr>
<tr><td>平王二十六年　昭侯伯元年</td>
<td>平王三十二年　孝侯平元年</td>
<td>平王四十八年　　　鄂侯却元年</td>
</tr>
<tr><td>桓王三年　　　哀侯光元年</td>
<td>桓王十一年　　小子侯元年</td>
<td>桓王十六年　　　　侯緡元年武公殺之</td>
</tr>
<tr><td>惠王元年　　　獻公說諸元年</td>
<td>襄王二年　　　惠公夷吾元年</td>
<td>襄王十五年　　　　懷公圉元年</td>
</tr>
<tr><td>襄王十六年　　文公重耳始覇元年</td>
<td>襄王三十五年　襄公驩元年</td>
<td>襄王二十二年　靈公提元年</td>
</tr>
<tr><td>定王元年　　　成公黑臀元年</td>
<td>定王八年　　　景公繻元年</td>
<td>簡王六年　　　　　厲公壽曼元年</td>
</tr>
<tr><td>簡王十四年　　悼公周元年</td>
<td>靈王十五年　　平公彪元年</td>
<td>景王十四年　　　　昭公夷元年</td>
</tr>
<tr><td>景王二十一年　頃公去疾元年</td>
<td>敬王九年　　　定公午元年</td>
<td>元王三年　　　　　出公鑿元年</td>
</tr>
<tr><td>貞定王十三年　哀公驕元年</td>
<td>考王四年　　　幽公柳元年</td>
<td>威烈王七年　　　　烈公上元年</td>
</tr>
<tr><td>安王十年　　　考公頃元年</td>
<td>安王二十五年　靖公俱酒元年</td>
<td>安王二十六年　　　國滅</td>
</tr></table><p>晉有六卿。曰智氏．趙氏．韓氏．魏氏．范氏．中行氏。彊而專權。晉侯卑弱不能制。貞定王十一年智氏與韓趙魏共滅范氏中行氏分其地。貞定王十二年晉侯怒四卿之驕暴。告齊魯欲伐之。四卿乃反攻公。公奔齊死之。是曰出公。乃立哀公。貞定王十三年智氏又約韓魏共伐趙。三年不能克。趙乃約韓魏。反攻智伯。滅其族三分智伯之地。</p>
</div>
<div class='div-other'><a id='mulu77' />
<p class='h3'>宋</p><p style="margin-left:1em">武王元年封殷紂之庶子武庚治殷。既叛而誅之。周公東歸。成王封殷帝乙之裔微子。以代殷後國號宋。用殷之禮樂於周為客而不臣國應天府<span class='note-inline'>(今沛梁路歸德府豫州之域也)</span>自微子至厲公賦年不可考。厲公子僖立公而後可紀。始成王二年丁亥。終赧王二十九年乙亥。王偃無道齊魏楚共滅之。三十二君合八百三十九年。</p>

<table>
<tr><td>周共和元年　僖公舉十八年</td>
<td>共和十二年　惠光覸元年</td>
<td>宣和二十八年　哀公　元年</td>
</tr>
<tr><td>宣王二十九年　戴公　元年</td>
<td>平王六年　武公司空元年</td>
<td>平王二十四年　穆公和元年</td>
</tr>
<tr><td>平王四十三年　穆公和元年</td>
<td>桓王元年　殤公與夷元年</td>
<td>桓王十年　莊公馮元年</td>
</tr>
<tr><td>莊王六年　閔公捷元年</td>
<td>莊王十五年　游弑閔公自立</td>
<td>僖王元年　桓公御說殺游元年</td>
</tr>
<tr><td>襄王二年　襄公茲父元年</td>
<td>襄王十六年　成公王臣元年</td>
<td>襄王三十三年　昭公杵臼元年</td>
</tr>
<tr><td>匡王二年　文公鮑革元年</td>
<td>定王十九年　共公瑕元年</td>
<td>簡王十一年　平公成元年</td>
</tr>
<tr><td>景王十四年　元公佐元年</td>
<td>敬王四年　景公頭曼元年</td>
<td>貞定王元年　昭公特元年</td>
</tr>
<tr><td>威烈王二十三年　悼公購由元年</td>
<td>安王七年　休公由元年</td>
<td>烈王四年　辟公辟兵元年</td>
</tr>
<tr><td>顯王四十一年　康王偃元年</td>
<td>赧王二十九年　國滅</td>
</tr></table><p>詩　商頌五篇那祀成湯也。烈祖祀中宗也。玄鳥祀高宗也。長發太禘也。殷武祀高宗也。嚴粲詩註曰。微子為商之後。故商之禮樂皆存於宋。至七世傳之戴公。其間禮樂廢壞。亦非戴公之罪。自戴公而上。微子而下。其所由來者漸矣。有正考甫者。得商頌之十二篇。於周之太師。宋之禮樂雖為廢壞。然正考甫得商頌於周之太師。是商之禮樂雖失之於宋。而得之於周也。周用六代之樂。樂章固常存之。故得有商頌也。然商頌十二篇。今乃有五篇。蓋刪詩時。又已亡其七矣<span class='note-inline'>(詩輯)</span>。</p>
</div>
<div class='div-other'><a id='mulu78' />
<p class='h3'>衛</p><p style="margin-left:1em">周公既伐管蔡。以殷民半封康叔於衛<span class='note-inline'>(今山西衛輝路古衛州也。冀州之域)</span>。七世至頃侯年不可考。頃王之子僖侯立。而後可紀。始成王二年丁亥終秦二世元年壬辰。四十一主合九百單六年。懿公時狄侵衛。懿公出奔。戴公立野處漕邑。齊桓公攘戎狄。城楚丘而封之。衛文公徙居楚丘。是以衛國風木瓜美齊桓公也。</p>

<table>
<tr><td>周共和元年　僖侯十四年</td>
<td>宣王十六年　武公和元年</td>
<td>平王十四年　莊公楊元年</td>
</tr>
<tr><td>平王三十七年　桓公完元年</td>
<td>桓王元年　州吁元年</td>
<td>桓王二年　宣公晉元年</td>
</tr>
<tr><td>桓王二十一年　惠王朔元年</td>
<td>莊王九年　衛惠公十二年</td>
<td>惠王九年　懿公赤元年</td>
</tr>
<tr><td>惠王十七年　戴公申元年</td>
<td>惠王十八年　文公叡元年</td>
<td>襄王十八年　成公鄭元年</td>
</tr>
<tr><td>定王八年　穆公遨元年</td>
<td>定王十九年　定公贜元年</td>
<td>簡王十年　獻公衍元年</td>
</tr>
<tr><td>靈王十四年　殤公秋元年</td>
<td>景王二年　襄公惡元年</td>
<td>景王十一年　靈公元元年</td>
</tr>
<tr><td>敬王二十八年　出公輒元年</td>
<td>敬王四十年　莊公崩憒元年</td>
<td>敬王四十三年　侯起元年</td>
</tr>
<tr><td>貞定王元年　悼公默元年</td>
<td>貞定王十七年　敬公弗元年</td>
<td>考王十年　昭公紏元年</td>
</tr>
<tr><td>威烈王王元年　襄公亹元年</td>
<td>威烈王十二年　慎公頹元年</td>
<td>烈王四年　聲公訓元年</td>
</tr>
<tr><td>顯王八年　成侯速元年</td>
<td>顯王二十二年　衛貶自侯服屬三晉</td>
<td>顯王三十四年　平侯元年</td>
</tr>
<tr><td>顯王四十五年　自貶曰君嗣君元年</td>
<td>赧王三十三年　懷君元年</td>
<td>秦昭襄王五十五年　元君元年</td>
</tr>
<tr><td>秦始皇十八年　君角元年</td>
<td>秦二世元年滅　之廢角為庶人</td>
</tr></table></div>
<div class='div-other'><a id='mulu79' />
<p class='h3'>楚</p><p style="margin-left:1em">顓頊之後裔。世居蠻荊為君長。周初有鬻熊事文王。成王時封其孫熊繹于楚。姓<span class='corr'>芈</span>氏<span class='note-inline'>(<span class='corr'>芈</span>音靡)</span>為楚子<span class='note-inline'>(今荊湖北道江陵路古荊州也。禹貢九州之一。後漢光武起兵綠林山。即此地是也)</span>。熊繹九世至熊延年不可考。熊延子熊勇立。而後可紀。始成王至威烈主三十四年悼王立合七百十五年入戰國。赧王十六年秦伐楚劫懷王。十八年懷王亡歸。秦追及之。懷王薨于秦。赧王五十三年楚考烈王寇元年徙都壽春<span class='note-inline'>(今淮西安豊路)</span>秦昭襄王五十四年。楚遷於鉅陽。楚自悼王元年至始皇二十四年得一百七十九年。</p>

<table>
<tr><td>周共和元年　熊勇</td>
<td>共和五年　熊嚴元年</td>
<td>宣王三年　熊霜元年</td>
</tr>
<tr><td>宣王元年　熊綢元年</td>
<td>宣王二十九年　熊鄂元年</td>
<td>宣王三十八年　若敖熊儀元年</td>
</tr>
<tr><td>平王八年　霄敖熊坎元年</td>
<td>平王十四年　蚡胃熊眴元年</td>
<td>平王三十一年武王　熊通始稱王元年</td>
</tr>
<tr><td>莊王八年　文王熊貲元年</td>
<td>惠王元年　堵敖熊艱元年</td>
<td>惠王六年　成王熊渾元年</td>
</tr>
<tr><td>襄王二十七年　穆王商臣元年</td>
<td>頃王六年　莊王侶元年</td>
<td>定王十七年　共王審元年</td>
</tr>
<tr><td>靈王十三年　康王昭元年</td>
<td>景王元年　郟敖豪元年</td>
<td>景王五年　靈王䖍元年</td>
</tr>
<tr><td>景王七年　平王疾棄元年</td>
<td>敬王五年　昭王珍元年</td>
<td>敬王三十一年　惠王章元年</td>
</tr>
<tr><td>考王十年　簡王中元年</td>
<td>威烈王十九年　聲王當元年</td>
<td>威烈王二十四年　悼王元年入戰國</td>
</tr>
<tr><td>安王二十二年　臧肅王元年</td>
<td>烈王七年　宣王元年</td>
<td>顯王三十年　威王元年</td>
</tr>
<tr><td>顯王四十一年　懷王元年</td>
<td>赧王十七年　襄王元年</td>
<td>赧王五十三年　考烈王寇元年</td>
</tr>
<tr><td>秦始皇十年　幽王元年</td>
<td>始皇二十年　王負芻元年</td>
<td>始皇二十四年　國滅</td>
</tr></table></div></div>
<div class='div-other'><a id='mulu80' />
<p class='h2'>康王</p><p>釗。成王子。修文武之業。天下安寧刑措不用。在位二十六年。</p>
</div>
<div class='div-other'><a id='mulu81' />
<p class='h2'>昭王</p><p>瑕康王子。王道微闕。楚人不朝。王乃南征。國人以膠船乘王。至中流膠液。王及祭公皆溺死。在位五十一年。</p>
<p>釋迦牟尼佛按。明教大師正宗記曰。天地更始。閻浮洲方有王者興曰大人。大人者沒後。王因之繼作而不已。古今殆不可勝數。後世有王者曰大善生。大善生出懿師摩。懿師摩出憂羅陀。憂羅陀出瞿羅。瞿羅出尼浮羅。尼浮羅出師子頰。師子頰出淨飯王。然此七世皆王獨懿師摩。淨飯號為聖王。如來即出於淨飯聖王者也。始如來以往世。會然燈佛於蓮華大城。然燈授之記曰。汝後成佛如我。號曰釋迦牟尼。更劫無數逮迦葉佛世。廼以菩薩成道。上生於覩史陀天。應其補處。號護明大士。及其應運適至。大士乃以迦毘羅國處閻浮提之中。白淨飯王真轉輪族。宜因之以生。即捐天壽。示乘白象從日中降神於其母摩耶夫人右脇而止。及其將生。摩耶乃往國苑無憂木下。其花方妍。夫人欲取之舉手。聖子乃自其右脇而誕。神龍澍水以澡之。地發金蓮以承之。聖子乃四方各蹈七步。以手上下指之曰。四維上下唯我最尊。王尋持之與謁天廟。天像起為之致禮還宮。大集賢者。為其名之號曰薩婆悉達。稍長命師傅。教以世書。未幾立為太子。為娶太子已大潔清。雖示同世娶。而非有凡意。以夙業緣乃指其妃之腹云。却後六年。汝當生一男。一旦命駕欲遊。雖更出四門。而皆有所遇。終以其老病死與沙門者感之。而出家之意愈篤。太子時年十九歲。二月八夜。乘馬出自北門。至檀特山。小息林間。遂釋衣冠。自以其所佩寶劍絕其鬚髮。誓曰。願共一切斷此煩惱。淨居天化人以僧伽梨致太子。因得法服服之。進入其山嘉處彌樓寶山居。其阿藍伽藍習不用處定。三年復進欝頭藍處。習非非想定。三年進象頭山。雜外道輩為之苦行。日食麻麥。居六年。以無心意無受行。而外道亦化。聖人乃自思之曰。今此苦行非正解脫。吾當受食而後成佛。即沐浴於尼連河。受牧牛氏女所獻乳麋。尋詣畢鉢木下。天帝化人擷瑞草以席其坐。以二月七日之夕<span class='note-inline'>(周建子為正月丑為二月漢正復建寅丑為十二月)</span>入正三昧。八日明星出時示廓然大悟。乃成等正覺。陞金剛座。天帝師之請轉法輪。先是憍陳如五人侍從於山中。至此首與度之。故入鹿野苑談四諦法。然因是而得道果者亦億計。遂獨之摩竭提國。化優樓迦葉弟兄三人。時國主瓶沙王有竹林園。施佛為精舍。請如來館之。未幾王舍城舍利弗目犍連皆從受化。如來曰彼二來者當為我上足弟子。於是度之。初大迦葉入山習禪。至是趣竹林精舍。如來起迎謂眾曰。吾滅後。而法被來世六萬歲者此人之力也。是時如來成道已六載矣。後迎之還國。以見父王。父王大喜。因詔其族。五百貴子從之出家。及其還宮也。其子羅睺羅禮之。持聖人之衣而告眾曰。此正如來也。用是為母釋其群疑。其後以化期將近。乃命摩訶迦葉曰。吾以清淨法眼涅槃妙心實相無相微妙正法今付於汝。汝當護持。并勅阿難。副貳傳化無令斷絕。而說偈曰。法本法無法。無法法亦法。今付無法時。法法何曾法。偈已復謂大迦葉曰。吾將金縷僧伽梨衣亦付於汝。汝其轉授補處慈氏佛。俟其出世。宜謹守之。大迦葉敬奉佛勅。世尊一旦往拘尸那城娑羅雙木之間。欲般涅槃。會純陀長者懇獻供養。如來因之復大說法。度須跋陀羅。右脇而臥。泊然大寂。內之金棺。待大迦葉至。而後三昧火燔然。自焚燼已而舍利光燭天地。天人神龍分而塔之<span class='note-inline'>(正宗記)</span>。又曰。稽夫如來之生也。當此周昭王九年甲寅之四月八日。其出家也當昭王之二十七年壬申之二月八日。其成道也當昭王三十三年之戊寅。其滅度也當穆王三十六年壬申之二月十五日。化已凡一千一十七年。以漢孝明帝永平十年丁卯之歲而教被華夏。嗚呼如來示同世壽凡七十九歲。以正法持世方四十九年化度有情。其不可勝數。若如來之生與滅及其出家成道。或當周昭王穆王之年。然自周武王至厲王皆無年數。及宣王方有之。舊譜乃曰。昭王九年二十七年三十三年。穆王之三十六年。或者頗不以為然。吾甞辯之。故考太史公三代世表。視其序曰。余讀諜記。黃帝以來皆有年數。稽其曆譜諜。終始五德之傳。古文咸不同乖異。夫子之弗論次其年月豈虛哉。以此驗三代已前非實無年數。蓋太史公用孔子為尚書之志。故不書其年。乃作世表嵩又評曰。其付法於大迦葉者。其於何時必何以明之。曰涅槃會之初。如來告諸比丘曰汝等不應作如是語。我今所有無上正法。悉已付囑摩訶迦葉。是迦葉者當為汝等作大依止。此其明矣<span class='note-inline'>(涅槃經第二卷)</span>。正宗記又評曰。寶林傳燈二書。皆書天竺諸祖入滅之時。以合華夏周秦之歲甲。然周自宣王已前未始有年。又支竺相遠數萬餘里。其人化滅。或有更千餘歲。其事渺茫隔越吾恐以重譯比校。未易得其實。輒略其年數甲子。且從而存其帝代耳。唯釋迦文佛菩提達磨至于中國六世之祖。其入滅年甲稍可推校。乃備書也<span class='note-inline'>(出明教大師正宗記)</span>傳法正宗記者宋杭州佛日禪師契嵩之所作也。師廣西道藤州鐔津李氏子。母鍾氏。七歲出家事東山沙門。十三得度。十九遊方下沅湘涉衡嶽。謁神鼎諲禪師。諲與語奇之。然無所契悟。遊袁筠間。受記莂於洞山聰公。遍參知識。夜則頂戴觀音像誦其號。必滿十萬乃寢。世間經書章句不學。而能作原教十餘萬言。明儒釋之道一貫。以抗宗韓排佛之說後居杭州靈隱永安蘭若。著禪門定祖圖。傳法正宗記。輔教編上仁宗皇帝萬言書。經開封府繳進。嘉祐七年三月十七日。賜付傳法院編次入藏下詔褒寵賜號明教大師。宰相韓琦大參。歐陽脩延見而尊禮之。歐曰。不意僧中有此郎既東還棲永安。神宗熙寧五年六月四日晨興寫偈曰。後夜月初明吾今喜獨行不學大梅老。貪隨鼯鼠聲。至中夜而化。闍維不壞者五。曰頂曰耳曰舌曰童真曰念數珠。其頂骨出舍利。紅白晶潔。是月八日。道俗合諸不壞者。葬於故居永安蘭若之左。壽六十六歲。僧臘五十三。詳見尚書屯田員外郎陳舜俞撰師行業紀。師字仲靈。號潛子。法嗣洞山聰禪師。聰嗣文殊真。真嗣德山密。密嗣雲門偃禪師<span class='note-inline'>(五燈會元)</span>。釋迦牟尼如來賢劫第四佛也。</p>
<p>五比丘者。憍陳如。頞鞞。跋提。十力迦葉。摩男。俱利。頌曰。頞鞞跋提并俱利。此三屬在父之親。陳如十力母之親。初轉法輪先度此。</p>
<p>迦葉弟兄三人者。優樓頻羅迦葉。伽耶迦葉。那提迦葉也。非大迦葉。兼其徒侶一千人。又度王舍城舍利弗目犍連。兼其徒侶各一百人。那舍長者子等五十人。是眾隨佛行住故。經前列眾稱千二百五十人俱是也。經存大數。故略五人。</p>
<p>世尊拈華。迦葉微笑。出大梵王問佛決疑經云。佛在靈鷲山中。大梵天王以金色波羅華持以獻佛。世尊拈華示眾。人天百萬悉皆罔措。獨有迦葉破顏微笑。世尊曰。吾有正法眼藏涅槃妙心。分付迦葉。詳見宋神宗熙寧十年丞相王荊國公說。</p>
<p>結集法藏見一祖迦葉下。</p>
<p>四諦法者苦集滅道也。一苦諦。別則二十五有。總則六道生死。二集諦。即見思惑。又云見修。又云四住。又云染污無知。又云取相惑。又云枝末無明。又云通惑。又云界內惑。名雖不同但見思耳。三滅諦。滅前苦集顯遍真理。因滅會真滅非真諦。四道諦。略則戒定慧。廣則三十七道品。道品者四念處四正勤四如意足五根五力七覺支八正道。然四諦之中分世出世。前二諦為世間因果。苦果集因。後二諦為出世間因果。滅果道因。且何故世出世前果後因。蓋聲聞根鈍。知苦斷集慕果修因。是故然也。</p>
</div>
<div class='div-other'><a id='mulu82' />
<p class='h2'>穆王</p><p>滿。昭王子。在位五十五年。壽終一百五歲。徐夷作亂。率九夷以伐宗周。西至河上。穆王畏其偪。分命東方諸侯。徐子王之。徐子嬴姓。地方五百里行仁義得朱弓矢自以為得天瑞。乃稱偃王陸地而朝者三十六國。王正西巡狩樂而忘返聞徐子<span class='corr'>僭</span>號。乃命造父為御而歸以救偃王之亂。命楚伐徐。徐子北走彭城<span class='note-inline'>(今徐州青兗域)</span>百姓隨之者以萬數。穆王乃以趙城封造父。其族由此為趙氏。</p>
</div>
<div class='div-other'><a id='mulu83' />
<p class='h2'>共王</p><p>繄扈。穆王子。在位十年。</p>
</div>
<div class='div-other'><a id='mulu84' />
<p class='h2'>懿王</p><p>囏。共王子。徙都槐里。史記載王有詩。今無之。蓋逸詩也。在位二十五年　槐里。今<span class='corr'>陝</span>西安西路興平縣雍域。老子聃所葬之地。</p>
<p>詩　齊太公五世哀公荒淫。懿王使烹焉。齊之變風始作五篇。鷄鳴還著東方之日東方未明。</p>
</div>
<div class='div-other'><a id='mulu85' />
<p class='h2'>孝王</p><p>辟方。懿王弟。時有詩。今無之。蓋逸詩也。王在位十五年。</p>
<p>西天一祖摩訶迦葉尊者摩竭陀國人也。姓婆羅門。其父號飲澤。母號香志。生而其體金色。初名迦葉波。此曰飲光。蓋取其體之金色光明照耀飲諸光明也。懇父母求出家。為沙門入山。以杜多行自修。會空中有告者曰。佛已出世。請往師之。尊者趨於竹林精舍。特申恭敬。如來乃分座命之坐。時大眾皆驚。謂其何以與此。如來為眾廣說其夙緣。以斷群疑。尋為之說法。而尊者即座成道。然其積修勝德。而智慧高遠故。如來甞曰。我今所有大慈大悲四禪三昧無量功德以自莊嚴。而迦葉比丘亦復如是。一朝乃以正法付之。囑其相傳無令斷絕。復授金縷袈裟命之轉付彌勒。及如來大般涅槃。而尊者方在耆闍崛山。是時地震。光明照耀。即以天眼知之。乃謂眾曰。佛涅槃矣。嗟乎正法眼滅。世間空虛。與其徒即趨拘尸那城。既至雙木之間。而如來既化內於金棺。尊者大慟。遂感如來足出於棺。以慰其哀慕。尋致栴檀白㲲以資其闍維。既經七日。迦葉告五百阿羅漢。令詣十方集諸羅漢王舍城雙樹間。至中夏安居。於十五日結集三藏。闍王日給千人飯食。滿足一夏。爾時迦葉告諸比丘。佛已茶毘。金剛舍利宜與人天為其福田。吾等比丘當務結集以惠來世為其大明。即以神通自昇須彌之頂。而說偈曰。如來弟子且莫涅槃。得神通者當赴結集。遂擊金鐘。其偈因鐘聲而普聞。故應真羅漢皆會於畢鉢羅巖。唯阿難以漏未盡不得即預。宿戶外。終夕思之及曉乃得正證。遂扣戶以告迦葉。迦葉曰。若然汝可以神通自戶鑰中入。阿難如其言而至。是時僉議。三藏者宜何為先。迦葉曰。宜先修多羅。因謂諸聖曰。此阿難比丘多聞總持有大智慧。常隨如來。梵行清淨。所聞佛法如水傳器。無有遺餘。佛所讚嘆。聰敏第一。宜可請彼集修多羅藏。大眾默然。迦葉告阿難曰。汝今宜宣法眼。阿難聞語信受。觀察眾心而宣偈言。比丘諸眷屬離佛不莊嚴。猶如虛空中眾星之無月。說是偈已禮眾僧足。陞法座而宣是言。如是我聞一時佛在某處說某經。乃至人天等作禮奉行。時迦葉問諸比丘。阿難所言不錯謬乎。皆曰不異世尊所說。次命優婆離以集毘尼藏。復命阿難集阿毘曇達磨藏。他部命迦旃延已。而迦葉尊者即入願智三昧觀其所集。果無謬者。然尊者處世方四十五年。終以結集既畢。而說法度人亦無量矣。念自衰老。宜入定於雞足山以待彌勒。故命阿難曰。昔如來將般涅槃預以正法眼付囑於我。我將隱矣。此復付汝。汝善傳持無使斷絕。乃說偈曰。法法本來法。無法無非法。何於一法中。有法有不法。阿難作禮奉命。尊者入定於山。當此周孝王之世也<span class='note-inline'>(正宗記)</span>。</p>
</div>
<div class='div-other'><a id='mulu86' />
<p class='h2'>夷王</p><p>燮。孝王子。覲禮不明。王下堂而見諸侯。荒服不朝。命虢公帥六師伐太原之戎。至於俞泉獲馬千疋。王在位十六年。壽六十歲。</p>
<p>詩　衛康叔七世至頃侯政衰。衛風始變。詩一篇。邶柏舟。</p>
<p>二祖阿難尊者　王舍城人也。姓剎帝利。白飯王之子。釋迦如來之從弟也。始名阿難陀。此云慶喜。亦名歡喜。如來成道之夕。生王之家大慶。且喜以故名之。投佛出家。多聞博達。智慧無礙。世尊以為總持第一。有大功德。受持法藏。如水傳器。乃命之以為侍者。至是垂入涅槃。至殑伽河。又念。先時所度弟子宜當來集。須臾五百羅漢自空而下。中有二羅漢。一曰商那和脩。一曰末田底迦。尊者知其皆大法器。而命之曰。昔如來以正法眼藏付大迦葉。迦葉入定而付於我。我今將滅。用傳汝等。汝受吾教當聽偈言。本來付有法。付了言無法。各各須自悟。悟了無無法。復謂商那和脩曰。汝善行化護持正法無令斷絕。謂末底迦曰。昔佛記云。滅度五百歲中當汝于罽賓國敷宣大法。後宜往之以興教化已。而尊者踊身虛空現十八變。入風奮迅三昧而滅分舍利。一分奉忉利天。一分奉娑竭羅龍宮。一分奉毘舍離王。一分奉阿闍世王。各起寶塔而供養之。當此周夷王之世也<span class='note-inline'>(正宗記)</span>。</p>
<p>十八變　出文句補註章。</p>
<p style="margin-left:2em">右脇出水　左脇出火　左脇出水</p>
<p style="margin-left:2em">右脇出火　身上出水　身下出火</p>
<p style="margin-left:2em">身下出水　身上出火　履地如水</p>
<p style="margin-left:2em">履水如地　空沒現地　地沒現空</p>
<p style="margin-left:2em">虛空中行　虛空中住　虛空中坐</p>
<p style="margin-left:2em">虛空中臥　空現大身　大復現小</p>
</div>
<div class='div-other'><a id='mulu87' />
<p class='h2'>厲王</p><p>胡。夷王子暴虐。萬民弗忍。後三年叛王出奔于彘。周公召公二相以太子靜尚幼。乃相與和協。共理國事稱曰共和。王崩于彘。在位四十年。</p>
<p>詩　王之變雅始作。</p>
<p>大雅　五篇。民勞板蕩抑桑柔。</p>
<p>陳風始變　幽公二篇。宛丘東門之[示*分]。</p>
<p>檜風始變　四篇。羔裘素冠隰有萇楚匪風。</p>
</div>
<div class='div-other'><a id='mulu88' />
<p class='h2'>共和</p><p>周公召公共理國事。至十四年王崩于彘。太子靜既長於召公之家。二相共立之。是為宣王。</p>
<p>釋迦文佛舍利寶塔　東天竺國阿育王碎七寶末造八萬四千寶塔。盡收西域及龍宮所藏世尊舍利。一一塔之。命耶舍尊者舒指放光八萬四千道令捷疾鬼各隨一光盡處安置一塔。遍娑婆界。震旦國者一十九所。至西晉武帝太康三年。有劉薩訶者。病死入冥見梵僧。指往會稽育王塔處。<span class='corr'>懺</span>悔得甦。出家名慧達。至會稽遍求不見。偶一夜聞地下鐘聲。即誠懇經三日。忽從地涌寶塔。高一尺四寸廣七寸。佛像悉具。達既見塔精勤禮懺。廣瞻瑞像。今明州阿育王山廣利禪寺佛舍利塔是也。育王造塔之時。當此周厲王共和之世也<span class='note-inline'>(阿育王山塔傳)</span>。</p>
</div>
<div class='div-other'><a id='mulu89' />
<p class='h2'>宣王</p><p>靜。厲王子。周公召公輔王修政。法文武成康之遺風。王命召公伐平淮夷。申伯仲山甫順天下。更失理喻德教舉遺士。海內翕然向風。諸侯復宗周。周道中興。尹吉甫作詩美之。王在位四十六年。</p>
<p>詩　宣王詩二十篇。</p>
<p>小雅　十四篇。六月<span class='corr'>采</span>芑車攻吉日鴻雁庭燎沔水鶴鳴祈父白駒黃鳥我行其野斯于無羊。</p>
<p>大雅　六篇。雲漢崧高烝民韓奕江漢常武。</p>
<p>衛國風　武公一篇。鄘柏舟。</p>
<p>陳風　釐公三篇。衡門東門之池東門之揚。</p>

<div class='div-other'><a id='mulu90' />
<p class='h3'>鄭</p><p style="margin-left:1em">宣王二十二年。封弟友於鄭<span class='note-inline'>(今汴梁路鄭州郡名<span class='corr'>滎</span>陽豫州之域。初管叔之國也)</span>二十二主四百三十二年韓滅之。</p>

<table>
<tr><td>周宜王二十二年　桓公友元年</td>
<td>平王元年　武公掘突元年</td>
<td>平王二十八年　莊公寤生元年</td>
</tr>
<tr><td>桓王二十年　厲公突元年</td>
<td>莊王元年　昭公忽元年</td>
<td>莊王三年　子亹元年</td>
</tr>
<tr><td>惠王五年　文公捷元年</td>
<td>襄王二十五年　穆公蘭元年</td>
<td>定王二年　靈公夷元年</td>
</tr>
<tr><td>定王三年　襄公堅元年</td>
<td>定王二十一年　悼公費元年</td>
<td>簡王二年　成公踚元年</td>
</tr>
<tr><td>簡王十四年　僖公輝元年</td>
<td>靈王七年　簡公嘉元年</td>
<td>景王十六年　定公寧元年</td>
</tr>
<tr><td>敬王七年　獻公蠆元年</td>
<td>敬王二十年　聲公勝元年</td>
<td>貞定王七年　哀公易元年</td>
</tr>
<tr><td>貞定王十五年　共公丑元年</td>
<td>威烈王三年　幽公已元年</td>
<td>威烈王四年　儒公駘元年</td>
</tr>
<tr><td>安王七年　康王乙元年</td>
<td>烈王元年鄭康王　二十年也為韓滅</td>
<td/>
</tr></table></div>
<div class='div-other'><a id='mulu91' />
<p class='h3'>秦</p><p style="margin-left:1em">嬴姓。其先出高陽氏。顓帝裔孫女修子大業生柏翳曰大費。佐禹平水土。其後造父御穆王。得幸封於趙<span class='note-inline'>(今<span class='corr'>陝</span>西䡗昌路秦州也。雍州之域。本西戎之地)</span>。大費十九世生非子。為孝王主馬。蕃息賜邑之號嬴秦為附庸至秦仲。宣王授命作大夫。始有車馬禮樂之好。秦仲之孫襄公。值幽王為西戎所敗。平王東遷將兵救周有功。平王元年賜之地。始命為諸侯聘。享平王六年秦文公都隴州<span class='note-inline'>(隸䡗昌路)</span>始孝王賜邑之。赧王九年昭襄元年也。三十君合五百六十三年。昭襄王併周。赧王崩。</p>
<p>秦風始變詩一篇　車粼美秦仲也。</p>

<table>
<tr><td>周共和元年　秦仲四年</td>
<td>宣王七年　莊公元年</td>
<td>幽王五年　襄公元年</td>
</tr>
<tr><td>平王六年　文公元年都隴</td>
<td>桓王五年　寧公元年</td>
<td>桓王十七年　出子元年</td>
</tr>
<tr><td>桓王二十三年　武公元年</td>
<td>惠王二年　宣公元年</td>
<td>惠王十四年　成公元年</td>
</tr>
<tr><td>惠王十八年　穆公任郟元年</td>
<td>襄王三十二年　康公罃元年</td>
<td>匡王五年　共公和元年</td>
</tr>
<tr><td>定王四年　桓公元年</td>
<td>簡王十年　景公后元年</td>
<td>景公九年　哀公元年</td>
</tr>
<tr><td>敬王二十年　惠公元年</td>
<td>敬王三十年　悼公元年</td>
<td>元王元年　厲共公元年</td>
</tr>
<tr><td>貞定王二十七年　躁公元年</td>
<td>考王十三年　懷公元年</td>
<td>威烈王二年　靈公元年</td>
</tr>
<tr><td>威烈王十二年　簡公悼子元年</td>
<td>安王二年　惠公元年</td>
<td>安王十六年　出公元年</td>
</tr>
<tr><td>安王十八年　獻公元年</td>
<td>顯王五年獻公敗晉　師王賜公黻攜之服</td>
<td>顯王八年　孝公元年</td>
</tr>
<tr><td>顯王三十二年　惠文王元年</td>
<td>赧王五年　武王元年</td>
<td>赧王九年　昭襄王元年</td>
</tr></table><p>顯王十九年。秦商鞅築冀闕宮庭於咸陽。徙都之。併諸小鄉聚集為一縣。縣置令丞。凡三十一縣。廢井田。開阡陌。平斗桶方斛權衡丈尺。</p>
<p>顯王三十年。秦入戰國。顯王四十五年秦惠文王改其國之十四年為元年。赧王五十九年。秦昭襄王五十一年也。併周遷九鼎<span class='note-inline'>(西周滅)</span>。</p>
<p>三祖商那和修尊者　摩突羅國人也。亦名舍那婆斯。姓毘舍多。父林勝。母嬌奢耶。在胎六年而生。梵語商諾迦此云自然服。即西域九枝秀草名也。若聖降生則此草生於淨潔之地。和修生時瑞草斯應。持法行化尋於吒利國。得優波毱多以為給侍。祖問之曰。汝年幾耶。毱多曰。我年十七。祖曰。汝身十七性十七耶。多曰。師髮已白。為髮白耶心白耶。祖曰。我但髮白。非心白也。多曰。我身十七非性十七。後三載遂為剃落授具。至是付以正法偈曰。非法亦非心。無心亦無法。說是心法時。是法非心法。付法已隱于罽賓國南象白山中。後於三昧中見弟子毱多有五百徒眾常多懈慢。乃往彼現龍奮迅三昧以調伏之。而說偈曰。通達非彼此。至聖無長短。汝除輕慢意。疾得阿羅漢。五百比丘依教奉行。尊者乃現十八變火光三昧。用焚其身。毱多收舍利。葬於梵迦羅山。當此宣王之世也<span class='note-inline'>(正宗記)</span>。</p>
</div></div>
<div class='div-other'><a id='mulu92' />
<p class='h2'>幽王</p><p>宮涅。宣主子。嬖於褒姒。信虢石父之譖。廢申后。放太子宜臼于申。以褒姒為后生子余。王寵信褒姒。西戎之兵殺王驪山下虜褒姒。王在位十一年虢公立王子余。國人不順。立未經年晉文侯殺余。是曰攜王。諸侯即申國。立故太子宜臼。是曰平王<span class='note-inline'>(<span class='corr'>已</span>上之年月春秋前)</span>。</p>
<p>詩　幽王之詩。</p>
<p>小雅　四十三篇。節南山正月十月之交雨無正。小旻小宛小弁巧言何人斯巷伯谷風蓼莪四月。北山無將大車小明鼓鐘楚茨信南山甫田大田瞻彼洛矣裳裳者華。桑扈鴛鴦頗弁車牽青蠅賓之初筵魚藻采菽角弓苑柳。都人士采綠黍苗隰桑白華綿蠻瓠葉漸漸之石苕之華何草不黃。</p>
<p>大雅　二篇瞻印召旻。</p>
</div>
<div class='div-other'><a id='mulu93' />
<p class='h2'>平王</p><p>宜臼。幽王子。在位五十一年。幽王既被害。酆鄗逼近戎狄。不可居。乃東遷都于洛邑。王室微弱。號令不行。政由方伯。齊楚秦晉漸大。</p>
<p>詩　平王桓王莊王詩通十篇。</p>
<p>貶為王國風　平王<span class='note-inline'>(六篇)</span>黍離君子于役君子陽陽揚之水中谷有蓷葛藟桓王<span class='note-inline'>(三篇)</span>兔爰采葛大車。莊王一篇。丘中有麻。</p>
<p>衛風　四篇。淇奧綠衣考槃碩人。</p>
<p>鄭風始變　一篇緇素。</p>
<p>唐風　晉也七篇。山有樞楊之水椒聊綢繆林杜恙裘[(上/矢)*烏]羽。</p>
<p>秦風　四篇。駟鐵美襄公也。始受命為諸侯有佃狩園囿焉。小戎兼葭終南。</p>
<p>陳風僖公一篇。墓門。</p>
<p>四祖優波毱多尊者　吒利國人也。姓首陀。父善意。年十七出家。二十證果。隨方行化。魔宮震動。魔波旬俟尊者定。密持纓絡縻于祖頸。祖出定知魔所為。乃以人狗蛇三尸化為華鬘。酬奉波旬尸蛆臭穢。波旬厭惡。盡己神力不能去。乃趨梵王求去尸穢。梵王曰。此十力弟子所作。我不可釋。汝須歸心尊者。為說偈曰。若因地倒。還因地起。離地求起。終無是理。波旬乃哀露懺悔。尊者謂曰。汝可口自唱言歸依三寶。魔王合掌三唱歸依佛歸依法歸依僧。華鬘悉除。波旬大喜作禮說偈曰。稽首三昧尊。十力聖弟子。我今願迴向。勿令有劣弱。作禮而去。尊者每度一弟子。以一籌置於石室。其室縱十八肘。廣十二肘。充滿其間。以法付提多迦偈曰。心自本來心。本心非有法。有法有本心。非心非本法。付法已踊身虛空作十八變。却復本座。跏趺而逝。提多迦以室內籌用焚師軀。收舍利建塔供養。當此周平王之世也<span class='note-inline'>(正宗記)</span>今住持以方丈曰籌室者取此。</p>
<p>十力　是處非處力。知業力。三昧力。知根力。知欲力。知性力。至道力。宿命力。天眼力。無漏力。</p>
<p>春秋　魯史也。孔子作春秋。始魯隱公元年。平王四十九年也。孔子以平王為東周之始王。隱公讓國之賢君。始起此者。蓋寓褒貶賞罰。以正一王之法<span class='note-inline'>(劉恕外紀)</span>。</p>
</div>
<div class='div-other'><a id='mulu94' />
<p class='h2'>桓王</p><p>林平王孫。太子泄早世乃立在位二十三年。初平王東遷。晉鄭來輔。諸侯賓從。王奪鄭伯政鄭不朝。王乃伐鄭。師敗王傷。自是天子威令弱矣。</p>
<p>詩　王國風三篇見平王下。</p>
<p>衛風　州吁宣公惠公二十六篇。</p>
<p>衛　竹竿伯兮有狐芃蘭河廣。</p>
<p>邶　燕燕日月終風擊鼓凱風雄雉匏有苦葉谷風式微旄丘簡兮泉水北門北風靜女新臺二子乘舟。</p>
<p>鄘　君子偕老牆有茨桑中鶉之奔奔。</p>
<p>魏風　七篇葛屨汾沮洳園有桃陟岵十畝之間伐檀碩鼠。</p>
<p>邶鄘附衛。</p>
</div>
<div class='div-other'><a id='mulu95' />
<p class='h2'>莊王</p><p>佗。桓王子。在位十五年。</p>
<p>詩　王國風一篇。見平王下。</p>
<p>齊風　襄公六篇。南山甫田盧今敝筍載馳猗嗟。</p>
<p>鄭風　六篇。將仲子叔于田大叔于田恙裘遵大路女曰鷄鳴。又二篇。褰裳湊洧。</p>
<p>五祖提多迦尊者　摩伽陀國人也。未詳其姓。初名香眾。梵語提多迦此云通真量。初香眾從毱多尊者求出家。毱多問之曰。汝身出家心出家耶。香眾曰。我來出家非為身心。毱多曰。不為身心。復誰出家。曰。夫出家者無我我故。無我我故即心不生滅。心不生滅。則是常道諸佛亦常。心無形相。其體亦然。毱多曰。汝當大悟心自通達。宜依佛法僧紹隆聖種。即為剃落受具足戒。名之曰提多迦。授以大法。提多迦得法已。行化至中印度。其國有大仙者八千人。其首曰彌遮迦。師眾詣尊者而禮之。遂求出家。其徒仙眾從之而俱求出家。尊者受之。鬚髮自除。袈裟著體。尊者命遮迦曰。昔如來以大法眼密付大迦葉。展轉而至於我。我今付汝。汝當傳持勿絕。聽吾偈曰。通達本心法。無法無非法。悟了同未悟。無心亦無法。偈已尊者起身大虛作十八變。用火光三昧而自焚之。彌遮迦與眾收其舍利。建塔於班茶山供養之。當此周莊王之世也<span class='note-inline'>(正宗記)</span>。</p>
</div>
<div class='div-other'><a id='mulu96' />
<p class='h2'>釐王</p><p>胡齊。莊王子。在位五年。齊桓公始覇會諸侯為盟主用管仲為政。號曰仲父。四民不使雜處。制國為二十一鄉。作內政而寄軍令。謹正鹽筴。</p>
<p>詩　唐風晉也。武公二篇。無衣有杖之杜。</p>
<p>鄭風　十一篇。有女同車山有扶蘇籜兮狡童丰東門之墠風雨出其東門子衿揚之水野有蔓草。</p>
</div>
<div class='div-other'><a id='mulu97' />
<p class='h2'>惠王</p><p>閬。釐王子。在位二十五年。初莊王愛少子子頹。欲立為太子不克。惠王二年秋。邊伯五大夫怨惠王。召燕衛伐周。王出奔溫居于鄭。燕衛及諸大夫立頹為王。四年鄭伯虢公帥師伐王城。殺子頹及五大夫。奉惠王歸周。二十四年惠王崩。襄王不敢發喪。畏叔帶也。告難於齊。二十五年諸侯謀王室。既定而後發喪<span class='note-inline'>(史記)</span>。</p>
<p>詩　唐風二篇。葛生采苓。</p>
<p>鄭風　一篇。清人。</p>
<p>曹風　一篇。蜉蝣。</p>
<p>衛風　二篇。定之方中載馳。</p>
<p>魯頌　魯僖公在位三十三年。至是季孫行父請命于周。而史克作頌四篇。稱僖公也。䮐有駜泮水閟宮史克魯之史官也。</p>
</div>
<div class='div-other'><a id='mulu98' />
<p class='h2'>襄王</p><p>鄭惠王子。在位三十三年。初惠王少子叔帶有寵。惠后欲立之而不克。至是叔帶欲與戎狄伐周。王知之將誅叔帶。叔帶奔齊。王元年齊桓公會諸侯于葵丘<span class='note-inline'>(今汴梁路雍州古匡城。論語子畏於匡者是也。豫州之域)</span>八年王以戎難告齊。齊桓公使諸侯戍周。襄王九年齊桓公卒。王十七年狄人奉叔帶伐周。襄王奔鄭。狄人立叔帶為王。是時晉文公避驪姬之難始返國。襄王告急于晉。晉文公帥諸侯伐周。而殺叔帶。奉襄王歸周。王賜文公為侯伯。</p>
<p>詩衛風　文公三篇。螮蝀相鼠于旄。又一篇。木瓜。美齊桓公也。</p>
<p>陳風　宣公二篇。防有鵲巢月出。</p>
<p>秦風　穆公一篇。黃鳥。康公四篇。晨風無衣渭陽權輿。</p>
<p>六祖彌遮迦尊者　中印度人也。未詳姓氏。一日至北天竺國。市中一人持酒器逆祖曰。尊者何方而來。欲往何所。祖曰。從自心來。欲往無處。曰識我手中物否。祖曰。此是觸器而負淨者。曰尊者其識我否。祖曰。我即不識。識即不我。祖復謂之曰。汝可自道姓氏。其人遂說偈曰。我今生此國。復憶昔時日。本姓頗羅墮名字婆須密。祖攝受為其剃度。以圓戒德。尋命之曰。我方老邁將般涅槃。如來正法眼藏今以付汝。汝當傳之無使斷絕。聽吾偈曰。無心無可得。說得不名法。若了心非心。始解心心法偈已。尊者即入獅子奮迅三昧。騰身太虛高七多羅木。却復本座化火自焚。婆須密收靈骨舍利。以七寶函貯之。建塔寘其上層供養。當此周襄王之世也<span class='note-inline'>(正宗記)</span>。</p>
</div>
<div class='div-other'><a id='mulu99' />
<p class='h2'>頃王</p><p>壬臣襄王子。在位六年。</p>
<p>詩曹風　共公三篇。候人鴖鳩下泉。</p>
<p>陳風　靈公二篇。株林澤陂。</p>
</div>
<div class='div-other'><a id='mulu100' />
<p class='h2'>匡王</p><p>班。頃王子。在位二十一年。</p>
</div>
<div class='div-other'><a id='mulu101' />
<p class='h2'>定王</p><p>瑜。匡王子。在位二十一年。</p>
<p>老子　姓李氏。名聃。字伯陽。聃諡也。定王三年丁巳九月十四日生楚國陳郡苦縣賴鄉曲仁里。聃之生也。釋迦文佛入滅已三百四十六年矣。簡王四年己卯。伯陽年二十三。仕周為守藏吏。十三年遷柱下史。自是五十四年不遷時人目為吏隱。敬王元年壬午。老子年八十六歲。去周與散關<span class='note-inline'>(今<span class='corr'>陝</span>西興元路鳳州)</span>。令尹喜西遊流沙。而死於扶風郡。葬槐里<span class='note-inline'>(今<span class='corr'>陝</span>西安西路興平縣也)</span>。</p>
<p>七祖婆須蜜尊者　北天竺國人也。姓頗羅墮。遇彌遮迦出家受法。行化至迦摩羅國。忽有智有來前。稱名佛陀難提。今與尊者論義。須蜜曰。仁者論即不義。義即不論。若擬論義終非義論。難提以其義勝遂求度。須蜜特命四果聖人。為其授戒。未幾乃命之曰。如來正法眼藏今以付汝。汝其傳之。慎無斷絕。聽吾偈曰。心同虛空界。示等虛空法。證得虛空時。無是無非法。已而須蜜起身作十八變。乃入慈心三昧。時梵王帝釋及諸天眾俱來作禮。而說偈言。賢劫眾聖祖。而當第七位。尊者哀念我。請為宣佛地。須蜜從三昧起。示眾曰。我所得法而非有故。若識佛地離有無故。語已還入三昧。示涅槃相。難提即於本座起七寶塔。祕其全體。當此周定王之世也<span class='note-inline'>(正宗記)</span>。</p>
<p>列祖葬全身者始此。</p>
</div>
<div class='div-other'><a id='mulu102' />
<p class='h2'>簡王</p><p>夷定王弟。在位十四年。</p>
</div>
<div class='div-other'><a id='mulu103' />
<p class='h2'>靈王</p><p>泄心。簡王子。在位二十七年。</p>
<p>孔子　靈王二十一年庚戌十一月庚子。生魯國陬邑平鄉。母顏氏禱於尼丘而生故名丘。字仲尼。孔子之生也。釋迦文佛入滅四百年。敬王四十一年壬戌孔子。卒年七十三歲。葬魯曲阜<span class='note-inline'>(今濟寧路兗州禹貢九州之一也。尼丘山隸兗州泗水縣)</span>。</p>
</div>
<div class='div-other'><a id='mulu104' />
<p class='h2'>景王</p><p>貴。靈王子。在位二十五年。王十八年太子聖卒。王少子朝王欲立之。未果王崩。周相單旗劉狄立王次子猛為王。子朝因舊官百工之喪職秩者。以逐劉子。劉子奔揚。單子奉子猛于莊宮。子朝之徒夜使人取猛以歸。單子出奔。子朝之徒奉王猛以追單子。晉人帥師納王猛于王城。猛尋卒。是曰悼王。諸大夫奉王猛母弟丐為王。是曰敬王。子朝又見敬王下。</p>
<p>八祖佛陀難提尊者　迦摩羅國人也。姓瞿曇氏。頂有肉髻。辯捷無礙。初遇婆須蜜出家得道。行化至提伽國。度弟子伏馱蜜多付法。偈曰。虛空無內外。心法亦如此。若了虛空故。是達真如理。爾時尊者即現神變。却復本座。儼然寂滅。眾興寶塔。葬其全身。當此周景王之世也<span class='note-inline'>(正宗記)</span>。</p>
</div>
<div class='div-other'><a id='mulu105' />
<p class='h2'>敬王</p><p>丐。景王子。在位四十三年。王元年周大夫尹氏立子朝為王入王城。王如劉。王四年冬克鞏逐王子朝。王入于成周。自是謂王城為西周。成周為東周王十六年。子朝之徒作亂。王出奔于晉。十七年晉侯帥師納王。王入于王城<span class='note-inline'>(已上之年月春秋中)</span>。</p>
<p>九祖伏馱蜜多尊者　提伽國人也。姓毘舍羅。八祖行化至毘舍羅家。其父長者致禮問何所須。祖曰。我求侍者。長者曰。我有一子名伏馱蜜多。年已五十。口未曾言足不曾履。祖曰。如汝所說真吾弟子。伏馱聞之。遽起禮拜而說偈言父母非我親。誰是最親者。諸佛非吾道。誰是最道者。祖答曰。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。伏馱聞偈已。便行七步。祖曰。此子悲願廣大。慮父母愛情難捨故不言不履耳。長者遂捨令出家。祖授以具戒。付以法眼。既得法已。行化至中印度。授弟子脇尊者正法眼藏偈曰。真理本無名。因名顯真理。受得真實法。非真亦非偽。法已即入滅盡三昧而般涅槃。眾以香油旃檀闍維。收舍利建塔于那蘭陀寺。當此周敬王之世也<span class='note-inline'>(正宗記)</span>。</p>
</div>
<div class='div-other'><a id='mulu106' />
<p class='h2'>元王</p><p>仁。敬王子。在位八年。</p>
</div>
<div class='div-other'><a id='mulu107' />
<p class='h2'>貞定王</p><p>介。元王子。在位二十八年崩。子去疾立<span class='note-inline'>(是為哀王)</span>立三月弟叔襲殺哀王而自立<span class='note-inline'>(是為思王)</span>立五月少弟嵬攻殺思王而自立。考王也<span class='note-inline'>(史記)</span>。</p>
<p>辛卯十九年。世尊入滅五百歲。天竺國無著菩薩其弟天親菩薩。初尚小乘。造論五百部。後契悟大乘。復造大乘論五百部。號千部論師。</p>
<p>十祖脇尊者　中印度人也。本姓難生處胎六十年。父長者香蓋捨其出家。執侍九祖未曾睡眠。謂其脇不至席號脇尊者焉。持化至華氏國。憩一樹下告眾曰。此地變金色。當有聖人入會。言訖地變金色。有長者子富那夜奢。合掌立前而說偈曰。師坐金色地。常說真實義。回光而照我。令入三摩地。祖乃度之既具戒。以如來大法眼藏付之偈曰。真體自然真因真說有理。領得真真法。無行亦無止。付法已即現神變而入涅槃。化火自焚。四眾各以衣裓盛舍利。隨處興塔而供養。當此周貞定王之世也<span class='note-inline'>(正宗記)</span>。</p>
</div>
<div class='div-other'><a id='mulu108' />
<p class='h2'>考王</p><p>嵬。貞定王子也。在位十五年崩。考王封其弟於河南是為桓公。以續周公之官職。桓公卒。子威公代立。威公卒。子惠公代立。乃封其少子於鞏<span class='note-inline'>(徐廣曰。惠公之子也)</span>以奉王。號東周惠公。至赧王時。東西周分治。王赧徙都西周。西周武公<span class='note-inline'>(徐廣曰。惠公之長子)</span>之共<span class='note-inline'>(史記)</span>。</p>
</div>
<div class='div-other'><a id='mulu109' />
<p class='h2'>威烈王</p><p>午。考王子。在位二十四年。王二十三年九鼎震。命晉大夫魏斯趙籍韓虔為諸侯<span class='note-inline'>(史記)</span>。</p>

<div class='div-other'><a id='mulu110' />
<p class='h3'>魏</p><p style="margin-left:1em">畢公高之後。與周同姓。畢萬事晉獻公滅魏以封萬為魏大夫。至桓子與趙韓共滅智伯。三分其地。至文侯斯。以卜子夏田子方為師。都安邑<span class='note-inline'>(隷河東山西道解州)</span>顯王二十九年。秦破魏師虜魏公子印。魏惠王恕。使使獻河西之地於秦以和。去安邑徙都大梁<span class='note-inline'>(今小梁也)</span>。</p>

<table>
<tr><td>周威烈王二十三年　文侯斯二十二年</td>
<td>安王十六年　武王擊元年</td>
<td>烈王六年　惠王罃元年</td>
</tr>
<tr><td>顯王三十五年　惠王改稱後元年</td>
<td>慎靚王三年　襄王元年</td>
<td>赧王二十年　昭王　元年</td>
</tr>
<tr><td>赧王三十九年　安釐王元年</td>
<td>秦始皇五年　景閔王增元年</td>
<td>始皇二十年　王假元年</td>
</tr>
<tr><td>始皇二十一年　國亡</td>
<td/>
<td/>
</tr></table><p>秦昭襄王五十二年。魏舉國聽秦令。始皇二十一年秦滅魏。八君合一百七十九年。</p>
</div>
<div class='div-other'><a id='mulu111' />
<p class='h3'>趙</p><p style="margin-left:1em">與秦共祖。蜚廉子惡來弟季勝五世孫造父事穆王。至幽王時。周大夫趙奄父之子叔帶去周如晉。事文公。始建趙氏于晉。又五世趙夙。又七世簡子鞅生襄子無䘏。與魏韓滅智伯。襄子卒孫浣立。浣生籍。受王命為諸侯<span class='note-inline'>(以今趙州隷燕南何北道真定路也。冀州之域)</span>赧王八年。趙武靈王變胡服騎射。備四境之難。赧王十六年。趙王自稱主父。赧王十七年。趙惠文王元年。封其弟勝為平原君。赧王三十二年。趙王得楚和氏璧。趙十一君一百八十二年。秦始皇二十五年秦滅之。趙代玉嘉悼襄王長子幽穆王兄也。秦既虜其趙君。嘉乃自立於代<span class='note-inline'>(蔚州也。隷今上都路腹裏。禹貢冀州之域)</span>尋為秦所滅。</p>

<table>
<tr><td>周威烈王二十三年　烈侯籍元年</td>
<td>安王三年　武侯元年</td>
<td>安王六十年　敬侯　元年</td>
</tr>
<tr><td>烈王二年　成侯種元年</td>
<td>顯王二十年　肅侯元年</td>
<td>顯王四十四年　武靈王元年</td>
</tr>
<tr><td>赧王十七年　惠文王向元年</td>
<td>赧王五十年　孝成王丹元年</td>
<td>秦始皇帝元年　悼襄王元年</td>
</tr>
<tr><td>始皇十二年　幽穆王遷元年</td>
<td>始皇二十年　代王嘉元年</td>
<td>始皇二十五年　秦滅之</td>
</tr></table></div>
<div class='div-other'><a id='mulu112' />
<p class='h3'>韓</p><p style="margin-left:1em">與周同姓。曲沃莊伯之弟曰韓萬。其孫簡為定伯。生子輿。事晉。封曰韓武子。三世韓獻子厥始姓韓為晉卿。自厥六世至康子與趙魏滅智伯。自康子二世至虔。始受王命為諸侯。國頴昌府。周烈王元年韓滅鄭徙都之<span class='note-inline'>(今汴梁路鄭州)</span>周顯王四十六年。韓稱王赧王元年韓以太子質秦。秦始皇十四年。韓王納地于秦。請為藩臣。韓公子曰韓非者聘秦。至始皇十七年秦滅韓。十一君合一百七十四年。</p>

<table>
<tr><td>周威烈王二十三年　景侯䖍元年</td>
<td>安王三年　烈王取元年</td>
<td>安王十六年　文侯　元年</td>
</tr>
<tr><td>安王二十六年　哀侯　元年</td>
<td>烈王六年　懿侯　元年</td>
<td>顯王十一年　昭侯　元年</td>
</tr>
<tr><td>顯王三十七年　惠侯　元年</td>
<td>顯王四十六年　韓稱王</td>
<td>赧王四年　襄王倉元年</td>
</tr>
<tr><td>赦王二十年　僖王　元年</td>
<td>赦王四十三年　桓惠王元年</td>
<td>秦始皇帝九年　王安元年</td>
</tr>
<tr><td>始皇十七年　國亡</td>
<td/>
<td/>
</tr></table></div></div>
<div class='div-other'><a id='mulu113' />
<p class='h2'>安王</p><p>驕。威烈王子在位二十六年。</p>
<p>十一祖富那夜奢尊者　華氏國人也。姓瞿曇氏。父寶身既得法於脇尊者。至波羅奈國。有馬鳴大士歸依求度。祖為眾曰。此大士者。昔為毘舍利國王。其國有一類人。如馬裸露。王運神通分身為蠶。彼乃得衣。後復生中印度。馬人感戀悲鳴。因號馬鳴。是時大士以偈慰彼眾曰。我見汝無衣。心生保善護。示化於窠圍。當得諸濟度。既而祖謂大士曰。如來記云吾滅度後六百年。當有賢者馬鳴。於波羅奈國摧伏異道。度人無量。繼吾傳化。今正是時。即告之曰。如來大法眼藏。今付於汝。聽吾偈曰。迷悟如隱顯。明暗不相離。今付隱顯法。非一亦非二。付法已。即現神變。湛然圓寂。眾興寶塔。以閟全身。當此周安王之世也<span class='note-inline'>(正宗記)</span>。</p>
</div>
<div class='div-other'><a id='mulu114' />
<p class='h2'>烈王</p><p>喜。安王子。在位七年。</p>
</div>
<div class='div-other'><a id='mulu115' />
<p class='h2'>顯王</p><p>扁烈王子。在位四十八年。王七年河山以東強國六淮泗之間小國十餘楚魏與秦接界魏築長城。自鄭濱洛以北有上郡。楚有漢中南有巴黔<span class='note-inline'>(音宸)</span>中。皆以夷翟遇。秦擯斥之。不得與中國之會盟。鄒人孟軻見魏惠王<span class='note-inline'>(魏遷梁因曰梁)</span>。王曰。叟不遠千里而來。亦有以利吾國乎。孟子曰。君何必曰利。仁義而已矣。初孟子師孔子之孫子思。甞問牧民之道何先。子思曰。先利之。孟子曰。君子所以教民。亦仁義而已矣。何必利。子思曰。仁義固所以利之也。上不仁則下不得其所。上不義則下樂為詐也。此為不利大矣　故易曰。利者義之和也。又曰。利用安身以崇德也。此皆利之大也<span class='note-inline'>(孔叢子)</span>。宋丞相司馬溫國公光曰。子思孟子之言一也。夫惟仁者為知仁義之利。不仁者不知也。故孟子之對梁王。直以仁義而不及利者。所與言之人異故也<span class='note-inline'>(通鑑)</span>。顯王三十二年孟軻為魏卿。四十三年為齊上卿<span class='note-inline'>(兗州曲阜有孟軻墓)</span>王四十四年夏四月秦初稱王。四十六年韓燕皆稱王。趙武靈王獨曰無其實敢處其名乎。令國人謂己曰君。四十八年齊封田嬰於薛。號曰靖郭君。君有子四十餘人。其賤妾之子曰文。文倜儻饒智略。賓客請靖郭君以文為嗣靖郭君卒。文嗣為薛公。孟甞君也。</p>
<p>十二祖馬鳴大士波羅奈國人也。亦名功勝。蓋以其夙有功德。又以有作無作諸功德最為殊勝故名焉。既受法已。闡揚於華氏國。有魔名迦毘摩羅。眷屬三千。向祖作諸神變。祖曰。汝盡神力化性海得乎。魔曰。何謂性海。祖曰。性海者。山河大地皆依建立三昧。六通由茲發現迦毘摩羅聞言。愈加問難。知祖理勝。遂發信心。與徒三千俱求剃度。祖乃召五百應真。與授具戒。大士因之乃大造論議。尋告之曰。如來大法眼藏。今當付汝。汝聽偈言。隱顯即本法。明暗元不二。今付悟了法。非取亦非離。付囑已。即入龍奮迅三昧。挺身空中。如日輪相。然後復本座示寂。四眾以真體閟之龍龕。當此周顯王之世也<span class='note-inline'>(正宗記)</span>。</p>
</div>
<div class='div-other'><a id='mulu116' />
<p class='h2'>慎靚王</p><p>定。顯王子。在位七年。</p>
</div>
<div class='div-other'><a id='mulu117' />
<p class='h2'>赧王</p><p>延。慎靚王子。在位五十九年。周東西分理。為諸侯所侵。赧王五十九年。秦昭襄王五十一年也。秦將軍樛<span class='note-inline'>(居由切)</span>伐韓伐趙。赧王恐乃倍秦。與諸侯約從。將天下銳師出伊闕攻秦。令無得通陽城。秦使將軍樛攻西周。赧王入秦頓首。盡獻其邑三十六。秦受其獻。歸赧王于周。是歲赧王崩<span class='note-inline'>(已上之年月春秋後)</span>。</p>
<p style="margin-left:1em">右周三十六王合八百六十七年天下歸秦。</p>
<p>十三祖迦毘摩羅大士　華氏國人也。未詳其姓。初為外道。有大幻術。徒侶三千。通諸異論既得法於馬鳴大士。行化至西印度。彼國太子名雲自在。請宮中供養。祖不允。太子曰。城北大山有一石窟。可住禪寂。祖諾。行數里逢一大蟒。祖與授三歸依。蟒脫去至石窟。又北十里有大樹蔭覆五百大龍。其樹王名龍樹常為龍眾說法。迎祖曰。深山孤寂。龍蟒所居。大德至尊。何枉神足。祖曰。吾非至尊。來訪賢者。龍樹默念曰。此師得決定性明道眼否。是大聖繼真乘否。祖曰。汝雖心語我已意知樹聞悔謝求度祖即度之。未幾乃命之曰。今以如來大法眼藏付囑於汝。聽吾偈曰。非隱非顯法。說是真實際。悟此隱顯法。非愚亦非智。付法已。即顯神變化火焚身。龍樹收五色舍利建塔焉。當此周赧王之世也<span class='note-inline'>(正宗記)</span>三歸依者歸依佛歸依法歸依僧也。</p>
</div></div>
<div class='div-other'><a id='mulu118' />
<p class='h1'>秦</p><p style="margin-left:1em">嬴姓。水德王。都咸陽<span class='note-inline'>(安西路也。京兆雍州之域)</span>建國元起。見周宣王下　秦顓頊苗裔孫曰女脩。女脩織玄鳥隕卵。女脩吞之生大業。大業生大費。與禹平水土。舜賜羸姓氏。</p>

<ul class="">
<li>昭襄王</li>

<li>孝文王</li>

<li>莊襄王</li>

<li>始皇帝</li>

<li>二世</li>

<li>子嬰</li>
</ul>
<div class='div-other'><a id='mulu119' />
<p class='h2'>昭襄王</p><p>則又曰瑕秦武王之母弟。惠文王之子也。立五十一年。并周遷九鼎。在位五十六年。</p>
</div>
<div class='div-other'><a id='mulu120' />
<p class='h2'>孝文王</p><p>戊昭襄王子。立三月薨。</p>
</div>
<div class='div-other'><a id='mulu121' />
<p class='h2'>莊襄王</p><p>楚。孝文王子。在位四年。元年東周君與諸侯謀伐秦。秦使相國呂不韋帥師討之。東周滅封相國為文信侯。</p>
</div>
<div class='div-other'><a id='mulu122' />
<p class='h2'>始皇帝</p><p>政。莊襄王子。嗣位年十三。國事皆委文信侯稱仲父。始皇二年天下冠帶之國七而三國邊於戎狄。秦自隴以西有綿諸緄戎翟䝠之戎。岐梁經漆之北有義渠大蘂烏氏胊<span class='note-inline'>(求于切)</span>衍之戎。而趙北有林胡樓煩之戎。燕北有東胡山戎。各分散居谿谷。秦滅義渠始於隴西北地上郡。築長城以拒胡。趙武靈王北破林胡樓煩。築長城自代並陰山下至高闕為塞。置雲中雁門代郡。燕破東胡却千餘里。築長城自造陽。至襄平置上谷漁陽右北平遼東郡以拒胡。及戰國之末而匈奴始大。始皇二十六年初并天下。自以為德兼三皇。功過五帝。乃更號曰皇帝。除<span class='corr'>諡</span>法以謂下議上也。命為制令為詔。自稱曰朕。又曰。朕為始皇帝。後世以計數。二世三世至于萬世。承運以水德。初齊威宣王時。鄒衍論著終始五德之運。齊人奏之。始皇采用其說。始改年朝賀。皆以十月朔衣服旌旄節旗皆尚黑。數以六為紀改臘為嘉平。分天下為三十六郡。曰。三川．河東．南陽．南郡．九江．障郡．會稽．頴川．碭郡．泗水．薛郡．東郡．瑯琊．齊郡．上谷．漁陽．右北．平遼．西遼．東代郡．鉅鹿．邯鄲．上黨．太原雲中．九原．雁門．上郡．隴西．北地．漢中．巴郡．蜀郡．黔中．長沙。凡三十五。與內史為三十六郡。郡置守尉監。收天下兵聚咸陽。銷以為鐘鐻金人十二。帝三十四年。丞相李斯上書。謂史官非秦記皆燒之。有偶語詩書。棄市以古非今者。族所不去者。醫藥卜筮種樹之書。若欲有學法令以吏為師。制曰可。侯生盧生相與亡去。始皇怒使人廉問。諸生相告。引犯禁者四百六十餘人。皆坑之咸陽。三十六年冬十月。始皇出遊左丞相斯從少子胡亥請從。西至平原津而病。七月丙寅。始皇崩於沙丘平臺。在位三十七年壽五十歲。中車府令行符爾事。趙高乃與丞相斯詐謀。受詔立胡亥為太子。歸至咸陽。始乃發喪。襲位。九月葬始皇驪山下。</p>
<p>十四祖龍樹大士　西天竺國人也。亦名龍勝。得法後至南印度。彼國之人多信福業。祖為說法。彼相謂曰。人有福業世間第一。徒言佛性。誰能覩之。祖曰。汝欲見佛性。先須除我慢。彼曰。佛性大小。祖曰。非大非小。非廣非狹。無福無報。不死不生。彼聞理勝。悉回初心。彼眾中有長者子名迦那提婆。并彼眾等咸願出家。祖為剃落。命諸聖與授具戒。其國先有外道五千餘眾。作大幻術。眾皆宗仰。祖悉化之令歸三寶。祖因之造大智度論中論十二門論。垂之於世。不啻其千萬偈。悉皆方便。開釋正法。以應其機宜。於後乃命迦那提婆曰。如來以大法眼付囑迦葉。乃至於我。我今付汝。聽吾偈曰。為明隱顯法。方說解脫理。於法心不證。無瞋亦無喜。付法已入月輪三昧。廣現神變。復就本座。凝然禪寂。迦那提婆與諸四眾共建寶塔以葬焉。當此奏始皇帝之世也<span class='note-inline'>(正宗記)</span>。</p>
</div>
<div class='div-other'><a id='mulu123' />
<p class='h2'>二世</p><p>胡亥。始皇帝少子也。元年秋陽城人陳勝<span class='note-inline'>(字涉)</span>。陽夏人吳廣。起兵淮西。蘄州下相人項梁。起兵於吳。狄人田儋起兵於齊。勝廣詐稱大楚。勝自立為將軍。廣為都尉入據陳。陳中父老請立勝為楚王。九月劉季兵起於沛。是曰沛公。天下豪傑皆起爭應立六國後。項梁者楚將項燕之子也。項籍<span class='note-inline'>(字羽)</span>梁兄之子。二年趙高害李斯死。二世以高為丞相。沛公還攻豐拔之。項梁召諸別將會薛計事。居巢人范增年七十。說梁立楚後。求得楚懷王之孫曰心。夏六月立心為楚王。從民望也。三年關東皆叛。趙高恐二世怒誅及其身。乃謝病不朝。陰與其婿咸陽令閻樂。謀易上更立王子嬰樂乃將吏卒千餘人。入望夷宮。二世曰。吾願得一郡為王弗許。又曰。願為萬戶侯弗許。曰願與妻子為黔首比諸公子。閻樂曰。臣受命丞相。為天下誅足下。麾其兵進。二世乃自殺。趙高乃悉召諸大臣公子曰。秦故王國。始皇君天下故稱帝。今六國復自立。秦地益小。乃以空名為帝。不可宜為王如故。乃立始皇故太子扶蘇之子嬰為秦王。令子嬰齋。當廟見受玉璽。子嬰為其二子謀曰。丞相高殺二世。恐群臣誅之。佯以義立我我稱病不行。丞相必來。來則殺之。已而果自來。子嬰遂刺殺高於齋宮。三族其家。子嬰立。在位四十六日。十月。沛公至㶚上。子嬰降。</p>
<p>二世元年壬辰</p>

<table>
<tr><td>魏　王咎　元年</td>
<td>趙王　武臣　元年</td>
<td>齊王　田儋　元年</td>
</tr>
<tr><td>楚隱王陳勝</td>
<td>燕王韓廣元年　漢五年漢滅之</td>
<td/>
</tr></table><p>二年癸巳</p>

<table>
<tr><td>魏王　豹元年　漢二年九月滅之</td>
<td>趙王　歇元年　漢三年漢滅之</td>
<td>齊王田佐元年　漢四年漢滅之</td>
</tr>
<tr><td>夏六月項梁立楚懷王孫心為楚王</td>
<td>韓王　成</td>
<td/>
</tr></table><p>二世三年甲午漢元年也</p>

<table>
<tr><td>韓王　鄭昌　漢三年漢滅之</td>
<td colspan="2"/>
</tr></table></div>
<div class='div-other'><a id='mulu124' />
<p class='h2'>子嬰</p><p>始皇太子扶蘇之子。立四十六日。十月。沛公至㶚上。子嬰素車白馬係頸以組。封皇帝璽符節。降軹道旁。沛公西入咸陽。</p>
<p style="margin-left:1em">右秦自昭襄王至子嬰。合五十年。天下歸漢。</p>
</div></div>
<div class='div-other'><a id='mulu125' />
<p class='h1'>西漢</p>
<ul class="">
<li>高祖</li>

<li>惠帝</li>

<li>呂后</li>

<li>文帝</li>

<li>景帝</li>

<li>武帝</li>

<li>昭帝</li>

<li>昌邑王</li>

<li>宣帝</li>

<li>元帝</li>

<li>成帝</li>

<li>哀帝</li>

<li>平帝</li>

<li>孺子嬰</li>
</ul><p>劉姓。以火德王。都長安<span class='note-inline'>(今安西路京兆即秦之咸陽也。雍州之域。高祖改曰長安)</span>。漢初用秦正。以十月為正月。至武帝太初元年。始用夏正建寅為正月。漢五年天下既定。婁敬戍隴西過洛陽。因虞將軍見上曰。秦地被山帶河四塞以為固。宜都之。上問群臣。張良曰。婁敬說是也。即日車駕西都長安。拜婁敬為郎中。賜姓劉。</p>

<div class='div-other'><a id='mulu126' />
<p class='h2'>高祖</p><p>諱邦字季沛。豐邑中陽里人。在秦為泗上亭長<span class='note-inline'>(兗州也)</span>送徒役驪山。徒多道亡。邦縱其囚自匿于沛。秦二世元年。沛父老立季為沛公。蕭何曹參等收沛子弟得三千人以應之。秦二世三年十月。先入關至㶚上。秦子嬰降居。數日項羽屠咸陽。殺秦降王子嬰。燒秦宮室。秦民大失望。項羽陽尊楚懷王心為義帝。都郴<span class='note-inline'>(今桂陽邑。荊州之域)</span>分天下王諸將。羽自立為西楚覇王。都彭城<span class='note-inline'>(河南府路徐州)</span>。立沛公為漢王。都南鄭<span class='note-inline'>(今<span class='corr'>陝</span>西興元路郡名漢中)</span>。二分關中王。秦降將章邯等三人。以距塞漢路。漢王怒欲攻項羽。周勃灌嬰樊噌皆勸之。蕭何諫之。乃遂就國稱漢元年。以何為丞相。次拜韓信大將。引兵出襲雍。雍王章邯戰敗走。塞王欣翟<span class='note-inline'>(直格反)</span>王翳皆降。以其地為渭南河上上郡。漢二年冬十月。項王密使九江王欒布等擊義帝殺之江中。漢王南渡平陰津至洛陽。新城三老董公遮說王曰。順德者昌。逆德者亡。兵出無名事故不成項羽無道放殺其主。大王宜率三軍之眾為之素服以告諸侯而伐之。於是漢王為義帝發喪以告諸侯。趙王陳餘遣兵助漢。項王雖聞漢東欲遂破齊而後擊漢。漢王以故得率諸侯兵凡五十六萬人伐楚。遂入彭城。項王聞之。自以精兵二萬人至彭城。大破漢軍圍漢王三匝會。大風折木發屋。窈冥晝晦。楚軍大亂壞散。漢王乃得與數十騎遁去審食其從太公<span class='note-inline'>(漢王父也)</span>呂后間行求漢王。反遇楚軍。項王常置軍中為質。漢四年漢遣侯公說項王羽請太公。羽乃與漢約中分天下。割洪溝<span class='note-inline'>(今鄭州也)</span>以西為漢。以東為楚。九月楚歸太公呂后。乃引兵而東歸。漢王欲西歸。張良陳平曰。漢有天下太半。楚兵食盡。此天亡之時也。今釋弗擊。所謂養虎自遺患也。漢王從之。五年冬十月。漢王追項王至固陵<span class='note-inline'>(今汴梁路汝寧府光州固始地)</span>十二月。項王至垓<span class='note-inline'>(音該沛郡)</span>下夜聞漢軍四面皆楚歌。遂潰圍南出馳至烏江<span class='note-inline'>(今淮西和州地)</span>。烏江亭長艤船待項王笑曰。天之亡我。我何渡焉。且籍與江東子弟八千人渡江而西。今無一人還縱江東父兄憐而王我。我何面目見之。縱彼不言。籍獨不愧於心乎。乃自刎而死。漢王即皇帝位于氾<span class='note-inline'>(敷劍反)</span>水之陽<span class='note-inline'>(今濟漢界)</span>。更王后曰皇后。太子曰皇太子。六年夏尊大公為太上皇。天下既定。命蕭何次律令。韓信申軍法。張蒼定章程<span class='note-inline'>(章者歷數之章術。程者權衡丈尺斛斗也。歷家至朔同日謂之章。十九年七閏為一章也。程如稱石程書謂<span class='corr'>律</span>度量衡之則也。文中子孝宣以章程練名實。謂法令成章之品式爾)</span>叔孫通制禮儀。陸賈造新語。封功臣為列侯。剖符作誓。丹書鐵契金匱石室藏之宗廟。誓曰。使黃河如帶泰山若礪。國以永存。爰及苗裔。帝在位十二年。五十三歲崩。</p>
</div>
<div class='div-other'><a id='mulu127' />
<p class='h2'>惠帝</p><p>盈。高祖太子。在位七年。壽二十四歲。</p>
</div>
<div class='div-other'><a id='mulu128' />
<p class='h2'>呂后</p><p>諱雉姓呂氏。惠帝母。惠帝崩。太后取後宮美人子為太子立之。太后臨朝稱制。四年少帝知而言之。太后遂幽少帝永巷中。立恒中王義為帝。更名弘不稱元年。以太后制天下事故也。至文帝立。皆滅之於邸。八年秋七月太后崩。壽七十二<span class='note-inline'>(在位八年)</span>呂祿呂產欲作亂。太尉周勃等誅諸呂。諸大臣相與陰謀。使人召代王。上天子璽符代王。讓者五。遂乃即天子位。</p>
</div>
<div class='div-other'><a id='mulu129' />
<p class='h2'>文帝</p><p>諱恒。高祖第三子。封代王。陳平周勃既誅諸呂。遣使迎王至長安即帝位十六年。又後元七年在位。共二十三年壽四十六崩。帝除去肉刑。務行寬大。身衣弋綈。帷帳無文繡。治㶚陵<span class='note-inline'>(葬所)</span>皆瓦器。不得以金銀銅鐵為飾。因山不起墳帝專務以德化民海內殷富。天下斷獄數百。幾致刑措。</p>
<p>十五祖迦那提婆大士　南天竺國人也。姓毘舍羅。謁龍樹龍樹先以滿鉢盛水置座前。提婆以一針投之。欣然契會。既得法至迦毘羅國。彼有長者曰梵摩淨德。園樹生耳如菌。取而食之。隨取隨長。祖至其家。長者問菌所自。祖曰。汝家曾供養一比丘道眼不明。虛霑信施。報為木菌。乃說偈曰。入道不通理。復身還信施。汝年八十一。其樹不生耳長者年八十一。樹果不生菌。長者捨第二子羅睺羅多隨祖出家。祖度之。至巴連弗城。有諸外道掩抑佛法。祖往化之。有不從者。發百千難問。祖恣其無礙之辯。一皆折之。由是廣造論議。若有百論之類是也。勝事既集。以法付羅睺羅多。偈曰。本對傳法人。為說解脫理。於法實無證。無終亦無始。已而入奮迅三昧。體放八光而趣寂滅。眾興塔葬焉。當此漢文帝之世也<span class='note-inline'>(正宗記)</span>。</p>
</div>
<div class='div-other'><a id='mulu130' />
<p class='h2'>景帝</p><p>啟。文帝太子。即帝位七年。又中元七年。又後元三年共十七年。壽四十八。帝以笞法五百三百太重乃更滅笞法。遵文帝之業。移風易俗。黎民淳厚。周云成康。漢稱文景。</p>
</div>
<div class='div-other'><a id='mulu131' />
<p class='h2'>武帝</p><p>徹。景帝子。在位五十四年。壽終七十一。罷黜百家表章以六經興太學修郊祀定音律作詩樂建封禪禮百神紹周後號令文章煥然。帝雅好儒術丞相竇嬰。太尉田蚡。御史大夫趙綰。請立明堂以朝諸侯。薦其師申公。時年八十餘。以為太中大夫。舍魯邸議明堂巡狩改歷服色。帝招四方賢材之士。莊助最先進<span class='note-inline'>(漢書作嚴助避明帝諱也)</span>後得吳人朱買臣。趙人吾丘壽王。蜀人司馬相如。平原東方朔。吳人牧皐。濟南終軍。並在左右。太初元年十一月甲子朔冬至。命司馬遷造漢太初曆。以寅為正月歲首。色尚黃。數用五。然而行兵用武。外開四夷。至于榷酒酤筦鹽鐵。鑄白金造皮弊。帝時始有年號。自古帝王未有也。即位初曰建元元年建元<span class='note-inline'>(六)</span>元光<span class='note-inline'>(六)</span>元朔<span class='note-inline'>(六)</span>元狩<span class='note-inline'>(六)</span>元鼎<span class='note-inline'>(六)</span>元封<span class='note-inline'>(六)</span>太初<span class='note-inline'>(四)</span>天漢<span class='note-inline'>(四)</span>太始<span class='note-inline'>(四)</span>征和<span class='note-inline'>(四)</span>後元<span class='note-inline'>(二)</span>。</p>
<p>十六祖羅睺羅多大士　迦毘羅國人也。行化至室羅筏城。謂徒眾曰。此有聖者當紹祖位。至金水河於石窟。見僧伽難提安坐入定。伺之三七日。方從定起。祖問曰。汝身定耶心定耶。提曰。身心俱定。祖曰。身心俱定何有出入。提曰。雖有出入不失定相。知金在井金體常寂。祖曰。若金在井若金出井。金無動靜何物出入。提曰。言金動靜何物出入。言金出入金非動靜。祖曰。若金在井出者何金。若金出井在者何物。往返徵詰。難提豁然即求度脫。祖以右手擎金鉢。舉至梵宮。取彼香飯。大眾有郤。即命難提分座同食。眾復疑之。意其師弟子混而無品。祖知之曰。汝不得食皆由此故。今與吾分座之者。乃過去娑羅王如來也。應物而降跡耳。難提知眾有慢。乃曰。佛滅度後人無至信。正念輕微不信真如。唯愛神力。言訖以右手漸展入地。至金剛輪際。取其露水。以琉璃器持至會所。大眾見之即生欽慕悔過作禮。於是祖命僧伽難提而付法眼。偈曰。於法實無證。不取亦不離。法非有無相。內外云何起。付法已安坐歸寂。四眾建塔。以閟全身。當此前漢武帝之世也<span class='note-inline'>(正宗記)</span>。</p>
</div>
<div class='div-other'><a id='mulu132' />
<p class='h2'>昭帝</p><p>弗陵。武帝子。在位十三年。壽二十二歲。大司馬大將軍霍光。車騎將軍太僕金日磾。左將軍上官桀受武帝顧命遺詔政政。百姓充實舉賢良文學議罷搉酤。始元元年。遣王平等持節行郡國。問民疾苦冤夫職者始元<span class='note-inline'>(六)</span>元鳳<span class='note-inline'>(六)</span>元平<span class='note-inline'>(一)</span>。</p>
<p>十七祖僧伽難提大士　室羅筏城寶莊嚴王之子。生而能言。常讚佛事。年七歲以偈告父母曰。稽首大慈父和南骨血母。我今欲出家。幸願哀愍。故父母許其在家出家。復命沙門禪利多為之師積。十九年捨離王宮。入定金河大巖石窟。又十年得法已行化至摩提國。至山峰下。見一童子持圓鑑直造祖前。祖問。汝幾歲耶。曰百歲。祖曰。汝年尚幼。何言百歲。曰我不會理正百歲耳。祖曰。汝善機耶。曰佛言若人生百歲不會諸佛機未若生一日而得決了之祖曰。汝手中者當何所表。曰諸佛大圓鑑。內外無瑕翳。兩人同得見。心眼皆相似。彼父母聞其子語。即捨令出家。祖度之授具戒。名之曰伽耶舍多。他時風吹殿鈴聲。祖問曰。鈴鳴耶風鳴耶。舍多曰。非風鈴鳴我心鳴耳。祖曰。心復誰乎。舍多曰。俱寂靜故。祖曰。善哉善哉。繼吾道者非子而誰。即付法眼。偈曰。心地本無生。因地從緣起。緣種不相妨。華果亦復爾。祖付法已。右手攀樹而化。眾議奉全身塔于高原。眾力不能舉。即樹下闍維。收舍利起塔。當此漢昭帝之世也<span class='note-inline'>(正宗記)</span>。</p>
</div>
<div class='div-other'><a id='mulu133' />
<p class='h2'>昌邑王</p><p>賀。哀王之子。武帝孫元平元年四月。昭帝崩無嗣大將軍霍光與群臣議立王。王素狂縱。六月受皇帝璽綬。尊皇后曰皇太后。帝每不受諫。在位二十七日。皇太后詔廢之送昌邑邸。迎立武帝曾孫病已於民間。為昭帝嗣更名詢<span class='note-inline'>(本紀)</span>。</p>
</div>
<div class='div-other'><a id='mulu134' />
<p class='h2'>宣帝</p><p>詢。初名病已。武帝戾太子。據生史皇孫。史皇孫生詢武帝曾孫也。即位年十八。在位二十五年壽終四十三。帝興自民間。知民疾苦。自大將軍霍光薨後。始親政事。魏相丙吉為相。黃覇龔遂董為太守。信賞必罰。吏稱其職。民安其業。地節三年。丞相韋賢以老病罷就第。丞相致仕自賢始五鳳四年。大司農中丞耿壽昌奏置常平倉。穀賤增價。糶以利農。穀貴減價。糶民便之。賜壽昌爵關內侯。甘露三年。上以戎狄賓服思股肱之美。乃圖畫其人於麒麟閣。法其形貌署其官爵名。惟霍光不名。但曰太司馬大將軍博陸侯姓霍氏。其次張安世韓增趙充國魏相丙吉杜延年劉德梁丘賀蕭望之蘇武凡十一人。皆有功德。知名當世。是以表而揚之。明著中興輔佐。列於方叔召虎仲山甫焉。詔諸儒講五經同異。蕭望之等平奏其議。上親稱制臨決焉。乃立梁丘易大小夏侯尚書穀梁春秋博士。黃龍元年崩　本始<span class='note-inline'>(四)</span>地節<span class='note-inline'>(五)</span>元康<span class='note-inline'>(四)</span>神爵<span class='note-inline'>(四)</span>五鳳<span class='note-inline'>(四)</span>甘露<span class='note-inline'>(四)</span>黃龍。</p>
<p>東漢光武建武十九年。追尊宣帝曰中宗。</p>
</div>
<div class='div-other'><a id='mulu135' />
<p class='h2'>元帝</p><p>奭。宣帝子。在位十六年。壽四十三。班彪贊曰。臣外祖兄弟為元帝侍中。語臣曰。元帝多材藝善書史。少而好儒。及即位徵用儒生。委之以政。上牽制文義。優游不斷。帝寬弘盡下出於恭儉。號令溫雅有古之風烈。竟寧元年五月崩　初元<span class='note-inline'>(五)</span>永光<span class='note-inline'>(五)</span>建昭<span class='note-inline'>(五)</span>竟寧<span class='note-inline'>(一)</span>。</p>
</div>
<div class='div-other'><a id='mulu136' />
<p class='h2'>成帝</p><p>驁。元帝太子。在位二十六年。壽四十五。建始元年封舅王崇為安成侯。賜譚商立根逢時爵關內侯。王氏專政。五侯驕奢並作威福。永始元年封王莽為新都侯。綏和元年十一月。大司馬王根薦莽自代莽為大司馬。時年二十八。莽折節散財交士以立名譽。綏和二年三月帝崩　建始<span class='note-inline'>(四)</span>河平<span class='note-inline'>(四)</span>陽朔<span class='note-inline'>(四)</span>鴻嘉<span class='note-inline'>(四)</span>永始<span class='note-inline'>(四)</span>元延<span class='note-inline'>(四)</span>綏和<span class='note-inline'>(二)</span>。</p>
<p>十八祖伽耶舍多大士　摩提國人也。姓欝頭藍。父天蓋。母方聖娠。凡七日而誕。童時持鑑出遊。遇難提得度。行化至大月氏國至一婆羅門舍。舍主鳩摩羅多年三十學梵志。適見祖問曰。是何徒眾。祖曰。是佛弟子。彼聞佛號心神竦然。即時閉戶。祖良久扣其門。羅多應曰。此舍無人祖曰答無者誰。羅多聞語知是異人。據開門延接。祖指其舍簷之下犬宿之處為羅多曰。汝父埋金於此今為犬以守之。遂掘地果得金。乃發宿命智。投誠出家。祖度之授具已。祖以法眼付之。偈曰。有種有心地。因緣得發萌。於緣不相礙。當生生不生。祖付法已。踊身虛空現十八變化火自焚。眾以舍利起塔供養。當此前漢成帝之世也<span class='note-inline'>(正宗記)</span>。</p>
</div>
<div class='div-other'><a id='mulu137' />
<p class='h2'>哀帝</p><p>欣。元帝孫。成帝弟。定陶共王之子。在位六年。壽二十五。帝屢誅大臣。欲強主威。王莽辭以病免。帝崩無嗣。元后召王莽為大司馬。迎中山王衎而立之　建平<span class='note-inline'>(四)</span>元壽<span class='note-inline'>(二)</span>。</p>
</div>
<div class='div-other'><a id='mulu138' />
<p class='h2'>平帝</p><p>衎。元帝孫。中山王箕之子。在位五年。即帝位年九歲。太后臨朝。大司馬王莽秉政。元始元年賜莽號安漢公。四年夏加安漢公為宰衡。五年夏五月策命安漢公莽。以九錫攝行天子事。十冬二月。莽因臘日上椒酒。置毒酒中。帝有疾。莽詐作策請命於泰畤。願以身代藏策金縢置于殿前。勅諸公莫敢言。丙午帝崩。壽十四　元始<span class='note-inline'>(五)</span>。</p>
<p>九錫　一車馬　二衣服　三樂則　四朱戶　五納陛　六虎賁　七斧鉞　八弓矢　九秬鬯</p>
</div>
<div class='div-other'><a id='mulu139' />
<p class='h2'>孺子嬰</p><p>宣帝玄孫。年二歲立之。有司奏。武功長孟通浚井得白石。上圓下方。有丹書著石文曰。告安漢公莽為皇帝。符命之起自此始。大后怒而力不能沮莽。如周公故事稱攝皇帝。吏民皆稱臣。禮儀皆如天子。元年五月詔莽稱假皇帝。以居攝三年。為初始元年。即真天子位。定有天下之號曰新。以是冬十二月為明一正月。商正也。時孺子未即皇帝位。璽藏長樂宮。及莽即帝位請璽。太后不肯授莽。莽使安陽侯舜諭旨以脇太后。太后出漢璽投之于地。策命孺子嬰為定安公　初始元年戊辰王莽纂位。</p>
<p style="margin-left:1em">右西漢十四君合二百十四年。</p>
</div></div>
<div class='div-other'><a id='mulu140' />
<p class='h1'>新室</p><p>王莽。字巨卿。元城人。孝元皇后弟王曼之子。既移漢祚。封太皇太后王氏曰新室文母。去漢號莽恃其詐慝煩民玩兵罪盈怨積。天下怒之起兵誅莽。漢兵推立劉玄為帝。三輔豪傑共殺莽。莽篡位十四年。三輔者京兆左馮翊<span class='note-inline'>(同州也)</span>右扶風<span class='note-inline'>(鳳翔府)</span>建國<span class='note-inline'>(五)</span>天鳳<span class='note-inline'>(六)</span>地皇<span class='note-inline'>(三)</span>。</p>
</div>
<div class='div-other'><a id='mulu141' />
<p class='h1'>更始</p><p>劉姓。玄名。字聖公。舂陵戴侯曾孫。即位。以劉秀<span class='note-inline'>(光武)</span>為司隷校尉。繼立為蕭王。赤眉入關立劉盆子。而更始亡。更始在位二年。後漢光武建武元年。詔封玄為淮陽王。</p>
</div>
<div class='div-other'><a id='mulu142' />
<p class='h1'>劉盆子</p><p>城陽景王章之後。王莽末。樊崇起兵於莒。崇盧其眾與莽軍相亂。皆朱其眉以相認破莽軍。更始二年以盆子為天子。後漢建武三年降光武以盆子為趙王郎中。因病失目　右新室更始合一十六年。復為東漢。</p>

<table>
<tr><td>癸未更始元年　○王莾滅</td>
<td>梁王劉永據　睢陽稱帝元年</td>
<td>淮南王李憲據　九城稱帝元年</td>
</tr>
<tr><td>甲申　更始二年</td>
<td>劉永二年</td>
<td>李憲二年</td>
</tr>
<tr><td>成公孫迷據成都稱帝龍興元年</td>
<td>寧朔王隗囂　據秦州</td>
<td>乙酉東漢光武　建武元年</td>
</tr>
<tr><td>劉永三年</td>
<td>李憲三年</td>
<td>成　龍興二年</td>
</tr>
<tr><td>隗囂</td>
<td/>
<td/>
</tr></table></div>
<div class='div-other'><a id='mulu143' />
<p class='h1'>劉永</p><p>梁王劉永。據睢陽稱帝。東漢光武建武四年戊子劉[糸*干]元年。次年己丑漢滅之。</p>
</div>
<div class='div-other'><a id='mulu144' />
<p class='h1'>李憲</p><p>淮南王李憲。據九城稱帝。至庚寅光武建武六年。漢滅之。</p>
</div>
<div class='div-other'><a id='mulu145' />
<p class='h1'>公孫述</p><p>據成都稱帝。始甲申終于丙申。建武十二年漢滅之。</p>
</div>
<div class='div-other'><a id='mulu146' />
<p class='h1'>隗囂</p><p>寧朔王隗囂公孫述立之據秦州。始甲申終甲午。漢建武十年隗純元年。光武滅之。</p>
</div>
<div class='div-other'><a id='mulu147' />
<p class='h1'>盧芳</p><p>據安定<span class='note-inline'>(今典元路涇州)</span>號漢稱帝。始乙酉年曰元年。東漢建武十六年降於光武。</p>
</div>
<div class='div-other'><a id='mulu148' />
<p class='h1'>彭寵</p><p>漁陽守。據檀薊二州稱燕王。始建武丁亥終建武五年己丑。光武滅之。</p>
</div>
<div class='div-other'><a id='mulu149' />
<p class='h1'>張步</p><p>齊王。東漢建武三年丁亥。劉永立之。建武五年己丑。光武滅之。</p>
<p>十九祖鳩摩羅多大士　大月氏國婆羅門子。既得法眼。至中天竺國。有大士名闍夜多。問曰。我家父母素信三寶。而常縈疾瘵。凡所營作皆不如意。而我隣家久為旃陀羅行。而身常勇健所作和合。彼何幸而我何辜。祖曰。何足疑乎。且善惡之報有三時焉。凡人但見仁夭暴壽逆吉義凶。便謂無因果虛罪福。殊不知影響相通。毫釐靡忒。縱經百千萬劫亦不磨滅。佛說業通三世者。蓋以前世所作善業而報在此生。此生苟為不善。則應在來世。故人有此生雖為善而不得其福者。前惡之報勝也。今世雖作惡而不受其殃者。前善之勝也。苟以今生非得福報復務為惡。而來世益墮惡趣也。苟以此世得其福報。復務為善。而來世益得善趣也。又前世為善。其德方半。而改志為惡。及此生也。先福而後禍。此生為惡。其事方半。而變行為善。及來世也。先禍而後福。今汝父與汝之隣。其善惡之應不以類至蓋先業而致然也。豈可以一世求之耶。時闍夜多聞是語已。頓釋所疑祖曰。汝雖以信三業。而未明業從惑生。惑因識有。識依不覺。不覺依心。心本清淨。無生滅無造作。無報應無勝負。寂寂然靈靈然。汝若入此法門。可與諸佛同矣。一切善惡有為無為皆如夢幻。闍夜多承言領旨。即發宿慧懇求出家。既受具。祖曰。汝當紹行化迹。乃付法眼偈曰。性上本無生。為對求人說。於法既無得。何懷決不決。又云。此是妙音如來見性清淨之句。汝宜傳布後學。言訖即於座上以指爪[(牙*又)/(厂@力)]面如紅蓮華。出大光明照耀四眾而入寂滅。闍夜多起塔供養。當此王莽新室之世也<span class='note-inline'>(正宗記)</span>。</p>
</div>
<div class='div-other'><a id='mulu150' />
<p class='h1'>東漢<span class='note-inline'>(都洛陽。今河南府路)</span></p>
<ul class="">
<li>光武</li>

<li>明帝</li>

<li>章帝</li>

<li>和帝</li>

<li>殤帝</li>

<li>安帝</li>

<li>北鄉<span class="corr">侯</span></li>

<li>順帝</li>

<li>冲帝</li>

<li>質帝</li>

<li>桓帝</li>

<li>靈帝</li>

<li>獻帝</li>
</ul>
<div class='div-other'><a id='mulu151' />
<p class='h2'>世祖光武皇帝</p><p>諱秀。字文叔。南陽人。漢景帝七世孫。長沙定王發之後南頓令劉欽之子。癸未更始元年為偏將軍行大司馬事。甲申更始二年立之為蕭王。擊銅馬賊。關西號為銅馬帝。初光武兵起綠林山<span class='note-inline'>(今江陵路荊門荊州湖北道也。禹貢制州之域)</span>。乙酉諸將議上尊號。帝不許者三。四軍行到南平棘。諸將復固請之。耿純進曰。不正號位。士大夫望絕散去難可復合。行至鄗<span class='note-inline'>(京兆也)</span>。乃命有司設壇場於鄗南千秋亭五成陌。六月即皇帝位。改元建武。大赦。帝在位三十三年。壽六十二歲崩。帝以仁厚之德濟英雄之志。即位十六年而天下為一。精勤為治。保全功臣。尊尚儒術。百姓又安。幸太學修文教。非警急不言軍旅。聘隱逸以為不賓之臣　建武<span class='note-inline'>(三十一)</span>中元<span class='note-inline'>(二)</span>。</p>
<p>世尊釋迦文佛　入滅至建武二十七年得一千載矣。</p>
</div>
<div class='div-other'><a id='mulu152' />
<p class='h2'>顯宗明皇帝</p><p>諱莊。光武第四子。帝遵建武法度。后妃之家不使預政。臨幸辟雍。養三老五更。至於羽林之士。悉通孝經。文教為盛。法令分明。永平三年圖畫中興功臣。列二十八將於南宮雲臺。又益以王常李通竇融卓茂。合三十二人。獨馬援以椒房之親不與焉。永平四年。東平王蒼來朝。帝問。居家何者最樂。對曰為善最樂。帝嘆曰。此言甚大可以保國二十八將者鄧禹為首。次馬成吳漢王梁賈復陳俊耿弇杜茂寇恂傅俊岑彭堅鐔馮異王覇朱祐任光祭遵李忠景丹萬修蓋延邳肜銚期劉植耿純臧宮馬武劉隆　永平<span class='note-inline'>(十八)</span>。</p>
<p>佛教流通東土之始　永平七年。帝夢金人長大項有日光。飛至殿庭。旦問群臣。太學聞人傅毅奏曰。周昭王時。西域有佛出世。其形長一丈六尺。而黃金色。陛下所夢將必是乎。博士王遵推周書異記佐之。帝遂遣中郎蔡愔博士秦景等一十八人。使西域求佛法。蔡愔等至天竺隣境月氏國。遇梵僧攝摩騰竺法蘭二人奉佛經像來震旦<span class='note-inline'>(東土也)</span>。遂同東還<span class='note-inline'>(永平十年至京)</span>。摩騰入闕獻經像。帝大悅館于鴻臚寺。蘭亦間行而後至。帝於城西雍門外別立一寺。騰蘭居之。以白馬馱經而來遂名白馬寺。永平十四年。五嶽道士費叔牙褚善信等忌之。斥言虛偽。騰蘭白於帝曰。吾佛出世間。法水火不能壞請與方士驗之。帝勅叔牙等。盡出所有奇經祕訣。與沙門所持來經像就焚之。正月十五日火作。而沙門諸經完然不燼。方士稽首欽服。帝益異之。由是騰蘭習漢言。久之譯四十二章經十地斷結佛本生法海藏佛本行等五經。帝甞幸其寺。騰蘭進曰。寺東何館。帝曰昔有阜無因而起。夷之復然。夜有光怪。民呼為聖塚。因祀之疑洛陽神也。騰曰。按天竺金藏詮所誌。阿育王藏如來舍利於天下。凡八萬四千所。今支那震旦境中十有九處。此其一也。帝大驚。即日駕幸聖塚。而騰蘭隨往拜起。忽有圓光現塚上。三身現光中。侍衛呼萬歲。帝喜曰。不遇二大士。安知上聖遺祐哉。詔塔其上受制度於騰蘭。塔成九層。高二百尺。明年光又現。有金色手出塔頂尺許。如琉璃中見。天香郁然。帝駕幸拜瞻。光隨步武旋繞。自午及申而滅。於時皇弟楚王英喜為浮圖齋戒。甞奉縑贖繾。帝還之以助伊蒲塞桑門之盛饌<span class='note-inline'>(見漢書并費長房三寶紀)</span>。永平十六年攝摩騰示寂。竺法蘭自譯經五部凡十三卷。帝在位十八年。壽四十八歲。永平十八年八月帝崩<span class='note-inline'>(本紀)</span>。</p>
<p>二十祖闍夜多大士　中天竺國人也。既得法。行化至羅閱城。彼有辯論之師婆修盤頭。常一食不臥。六時禮佛。清淨無欲。祖欲度之。言以激之。盤頭發無漏智。憶念七劫前生安樂國。年垂老行當證果。見大光明菩薩。以策杖靠壁。禮拜菩薩。不知策杖倚拖畫壁佛面。成大我慢。遂失二果。今獲見師。願垂慈誨。祖即告曰。汝久積德本。當繼吾宗。聽吾偈曰。言下合無生。同於法界性。若能如是解。通達事理竟。祖付法已倒立奄然而寂。闍維舍利建塔。當此後漢明帝之世也<span class='note-inline'>(正宗記)</span>。</p>
</div>
<div class='div-other'><a id='mulu153' />
<p class='h2'>肅宗章帝</p><p>烜。明帝太子。務從寬厚。除慘酷之科。深元元之愛。著胎養之令。盡心孝道。平徭簡賦。人賴其慶。在位十三年壽三十三。元和二年春正月。詔曰。令云民有產子者。復勿算三歲。今諸懷姙者賜胎養穀人三斛。復其夫勿算一歲。著以為令。乙丑帝耕於定陶。進幸魯祠孔子於闕里。及七十二弟子。作六代之樂。大會孔氏男子二十以上者六十二人。帝謂孔僖曰。今日之會。寧於卿宗有光榮乎。對曰。臣聞明王聖主莫不尊師貴道。今陛下親屈萬乘。辱臨敞里。此乃崇禮先師。增輝聖德。至於光榮非所敢承。帝大笑曰。非聖者子孫焉有斯言乎。拜僖郎中<span class='note-inline'>(漢書)</span>　建初<span class='note-inline'>(八)</span>元和<span class='note-inline'>(二)</span>章和<span class='note-inline'>(二)</span>。</p>
</div>
<div class='div-other'><a id='mulu154' />
<p class='h2'>和帝</p><p>肇。章帝第四子。在位十七年。壽二十七。竇太后臨朝。以兄憲為侍中。永元四年。竇氏父子兄弟充滿朝廷專權。帝以中常侍鄭眾定議誅憲。宦官用權自此而始<span class='note-inline'>(漢書)</span>　永元<span class='note-inline'>(十六)</span>元興<span class='note-inline'>(一)</span>。</p>
</div>
<div class='div-other'><a id='mulu155' />
<p class='h2'>殤帝</p><p>隆。和帝少子。元興元年十二月生。始百日和帝崩。帝即位。鄧太后臨朝。鄧隲為車騎將軍。改元延平。八月帝崩。太后迎清河王慶之子祐為和帝嗣。即皇帝位　延平<span class='note-inline'>(一)</span>。</p>
</div>
<div class='div-other'><a id='mulu156' />
<p class='h2'>恭宗安帝</p><p>祐。在位十九年。太后臨朝。建光元年三月。皇太后鄧氏崩。凡鄧氏皆免官歸故里隲自殺。帝始親政事。宦者江京樊豐等。及乳母王聖與閻后妄造虛無。搆讒太子。九月廢皇太子保為濟陰王。延光四年三月帝崩。壽三十二歲　永初<span class='note-inline'>(七)</span>元初<span class='note-inline'>(六)</span>永寧<span class='note-inline'>(一)</span>建光<span class='note-inline'>(一)</span>延光<span class='note-inline'>(四)</span>。</p>
<p>二十一祖婆修盤頭大士　羅閱國人也。姓毘舍佉。父光蓋。母嚴一年十一禮光度羅漢。出家受戒。尋遇闍夜多大士。激發大慧。乃得付法。行化至那提國。彼國王名當自在。王有次子名摩拏羅。王捨出家。祖曰。善哉大王。能捨其子。即與授具。付法偈曰。泡幻同無礙。如何不了悟。達法在其中。非今亦非古。祖付法已。踊身高半由旬。屹然而住。四眾瞻仰。虔請復座跏趺而逝。荼毘得舍利建塔。當此後漢安帝之世也<span class='note-inline'>(正宗記)</span>。</p>
</div>
<div class='div-other'><a id='mulu157' />
<p class='h2'>北鄉侯</p><p>懿濟北惠王之子。延光四年三月。安帝后閻氏立之。后臨朝。十月北鄉侯薨。十一月中常侍孫程王康等十九人斬江京等。迎濟陰王保即皇帝位。時年十二。</p>
</div>
<div class='div-other'><a id='mulu158' />
<p class='h2'>順帝</p><p>保。安帝太子。既即位。遣侍御史持節。收閻顯及其弟耀晏誅之。遷大后離宮。封孫程等皆為列侯。是為十九侯。立皇后梁氏。在位十九年。壽三十歲　永建<span class='note-inline'>(六)</span>陽嘉<span class='note-inline'>(四)</span>永和<span class='note-inline'>(六)</span>漢安<span class='note-inline'>(二)</span>建康<span class='note-inline'>(一)</span>。</p>
<p>正一道教　永和六年。四川西道成都路崇慶州鶴鳴山有士曰張道陵。自號天師。造符水醮籙之術。著道書二十四卷。百姓求其道咸歸焉。道陵死傳之子衡。衡死傳之子魯盛行於世。道家醮禱宗此。而始傳嗣及今。天下宗仰。是曰正一教焉。</p>
</div>
<div class='div-other'><a id='mulu159' />
<p class='h2'>冲帝</p><p>炳。順帝子。建康元年八月即帝位。太后梁氏臨朝。永嘉元年正月崩。在位一年。壽三歲　永嘉<span class='note-inline'>(一)</span>。</p>
</div>
<div class='div-other'><a id='mulu160' />
<p class='h2'>質帝</p><p>纘。章帝玄孫。初冲帝崩。梁太后徵清河王蒜及渤海孝王鴻之子纘。皆至京師。清河王年二十餘。為人嚴重。動止有法。太尉李固欲立之。大將軍梁冀不從。與太后謀罷蒜歸國立帝。年八歲。帝聰慧目冀曰。此跋扈將軍也。冀惡之。夏六月冀使左右置毒煮餅進之。帝苦煩甚崩。在位一年。壽九歲　本初<span class='note-inline'>(一)</span>。</p>
</div>
<div class='div-other'><a id='mulu161' />
<p class='h2'>桓帝</p><p>志。章帝曾孫。年十五。太后猶臨朝政。立皇后梁氏。太后之妹也。帝在位二十一年。壽三十六。和平元年正月。太后詔歸政於帝。二月太后崩。延熹二年梁冀秉政幾二十年。威行內外。天子拱手常不平。呼中常侍單超徐璜黃門令具瑗<span class='note-inline'>(即具獨坐)</span>小黃門史左悺唐衡。定議誅冀。悉收梁氏。百姓莫不稱慶。封單超徐璜等五人為縣侯世謂之五侯也。建和<span class='note-inline'>(三)</span>和平<span class='note-inline'>(一)</span>元嘉<span class='note-inline'>(二)</span>永興<span class='note-inline'>(二)</span>永壽<span class='note-inline'>(三)</span>延熹<span class='note-inline'>(九)</span>永康<span class='note-inline'>(一)</span>。</p>
<p>建和二年。西域月氏國沙門支婁迦讖亦名文讖至洛陽。譯佛經凡二十一部計六十三卷。</p>
<p>永興二年。帝鑄黃金浮圖老子像。覆以百寶蓋。宮中身奉祀之。世人以金銀作佛像。自此而始也<span class='note-inline'>(三寶紀)</span>。</p>
<p>二十二祖摩拏羅大士　那提國常自在王之子。年三十遇婆修大士出家傳法。至西印度。彼國王名得度。瞿曇種族。於佛乘勤行精進。一日行道處見一小塔。高一尺四寸。其色青玄。眾莫能舉。王即大會梵行禪觀呪術三眾。問塔所因。眾莫能辯祖為王曰。此塔阿育王所造佛舍利塔也。四面示相。前則尸毘王割股飼鷹救鴿。後則慈力王剜身然燈。左則薩埵太子投崖飼虎。右則月光王捐捨寶首。四面皆是釋迦世尊宿世修道之跡。今王有緣故出現耳。言已舉之。王說即傳位太子。投祖出家。是為得度比丘。祖乃往月氏國。受彼王寶印并尊者鶴勒那供養。鶴勒那問祖曰。我有何緣鶴眾隨我。祖曰。汝昔甞為比丘赴會龍宮。汝弟子眾咸欲隨從。汝觀五百眾中。無有一人堪受妙供。時諸子曰。師常說法。於食等者於法亦等。今既不然。何聖之有。時汝即令其眾赴會。是諸弟子福薄德微。墮於羽族。然已五劫。今乃轉受鶴身。曰以何方便令彼解脫。祖曰。我有無上法寶。汝當聽受化未來際。而說偈曰。心隨萬境轉轉處實能幽。隨流認得性。無喜亦無憂。時諸鶴眾聞偈。飛鳴而去。祖跏趺寂然奄化。鶴勒那與寶印王闍維之。斂舍利起塔供養。當此後漢桓帝之世也<span class='note-inline'>(正宗記)</span>。</p>
</div>
<div class='div-other'><a id='mulu162' />
<p class='h2'>靈帝</p><p>宏。章帝玄孫。河間孝王曾孫也。年十二。竇太后立之。陳蕃多力焉帝乳母趙嬈<span class='note-inline'>(音裊)</span>及諸女。尚書中常侍曹節王甫等諂事太后。濁亂四方。帝在位二十二年。壽三十四崩　建寧<span class='note-inline'>(四)</span>熹平<span class='note-inline'>(六)</span>光和<span class='note-inline'>(六)</span>中平<span class='note-inline'>(六)</span>。</p>
<p>光和三年。帝遣中使。洛陽佛塔寺飯諸沙門。懸繒燒香。散華然燈<span class='note-inline'>(三寶紀)</span>。</p>
<p>江淮寺塔之始　安息國沙門安清。字世高。本世子當嗣位。讓之叔父出家。桓帝建和二年至洛陽。譯佛經二十九部凡一百七十六卷。至是建寧四年。因附舟浮遊至廬山䢼<span class='note-inline'>(音恭)</span>亭廟。神靈其能分風送往來之舟會艤舟奉牲請福。神降語曰。舟有沙門可與來。高至。神曰。吾昔與子俱出家學道。吾好施然而多瞋報形極醜。家此湖千里皆所轄。旦夕且死必入地獄。我有縑段絹雜寶物。可為立法營塔。使我生善處。因泣下。高許之。高徐曰。能出形相勞苦乎神曰。形惡奈何。高曰。第出之。於是出其首帳中。蓋巨蟒也。悲淚如雨。高取絹物至豫章為建太安寺。乃江淮寺塔之始也。神報之曰。生善處已。後人於山西澤中。見死蟒頭尾數里。今潯陽縣有大蛇村是也<span class='note-inline'>(自鏡錄)</span>中平元年黃巾賊滅初鉅鹿人。今順德路也。張角以妖術教授號大平道。呪符水以療疾病。眾共神之角弟子周遊四方十餘年。徒眾數十萬。自青徐幽冀荊揚兗豫八州之人莫下畢應。凡三十六方。方猶將軍也。大方萬餘人。小方六七千人。角弟子唐周上書告之。有詔逐捕角等。角勅諸方俱起皆着黃巾以為標幟。故時人謂之黃巾賊。旬月之間天下響應京師震動。發天下精兵。遺中郎將盧植討之。垂當拔之。宦官誣植。詔皇甫嵩討角嵩與角弟梁戰。大破之斬梁。角先已病死。剖棺戮屍傳首京師。</p>
</div>
<div class='div-other'><a id='mulu163' />
<p class='h2'>少帝</p><p>辯。靈帝子。中平六年四月靈帝崩。帝即位。年十四。何太后臨朝。封皇弟協為陳留王。宦官蹇碩欲誅大將軍何進而立協。中軍校尉袁紹因勸何進悉誅宦官進白太后。太后不聽。紹又曰。多召四方猛將。使引兵向京城以脇太后。進然之并州牧董卓即時就道。中常侍張讓段珪。詐以太后詔何進。斬進於嘉德殿前。袁紹何苗聞進被害。乃引兵屯朱雀闕下。捕得趙忠等斬之。宦官死者二千餘人。讓珪劫帝幸小平津。讓珪急赴水死。卓脇太后廢帝為弘農王。帝在位一百八十日。立其弟陳留王協。殺何太后。卓自為相國。</p>
<p>靈帝中平六年四月。帝即位。改元永漢。又改光熹。又改昭寧。後仍作中平。六年十月帝廢。</p>
</div>
<div class='div-other'><a id='mulu164' />
<p class='h2'>獻帝</p><p>協。靈帝中子。董卓逼帝遷都長安。焚毀洛陽宗廟。初平元年正月。關東州郡皆起兵討卓。推渤海太守袁紹為盟主。典軍校尉曹操。長沙太守孫堅。亦皆兵起討卓。自是孫堅起江浙。袁紹據幽并。劉表據荊楚。劉璋據蜀漢。董卓忍於誅殺。人不聊生。初平三年司徒王允司隷校尉黃琬等。密謀誅卓。中郎將呂布膂力過人。卓常以布自衛。允因告以誅卓布許之。四月帝有疾新愈。大會未央殿。卓朝服乘車而入。布持矛刺卓。趣兵斬之。百姓相慶歌舞於道建安元年曹操迎帝都許。今汴梁路許州。以操為司空。以劉備為豫州刺史天下紛然兵起。建安二年。袁術稱帝於壽春。今淮西安豐路建安。十八年五月。封曹操為魏公。加九錫<span class='note-inline'>(九錫見前漢平帝下)</span>七月。魏始建社稷宗廟。十一月魏初置尚書侍中六卿。十九年。劉備圍成都劉璋開城降。建安二十一年二月。魏公操還鄴。今山西彰德路。五月進操爵為王。二十二年詔魏王操設天子旌旗。出入稱警蹕。冕十有二旒。乘金根車駕六馬。設五時副車。立其子丕為太子。建安二十四年己亥七月。劉備自稱漢中王。曹操表孫權為驃騎將軍假節。領荊州牧。封南昌侯。庚子年正月。操至洛陽薨。壽六十六歲。太子丕嗣王位。年曰延康。十一月受漢禪。改元黃初。封漢帝為山陽公。帝在位三十年。壽五十四歲。至魏明帝青龍二年薨。<span class='corr'>諡</span>曰孝獻皇帝　初平<span class='note-inline'>(四)</span>興平<span class='note-inline'>(二)</span>建安<span class='note-inline'>(二十四)</span>。</p>
<p>譯經　自永平年至建安末。緇素十二人。譯佛經律二百九十三部計三百九十五卷<span class='note-inline'>(聞元釋教錄)</span>。</p>
<p style="margin-left:1em">右東漢十三帝。合一百九十五年禪于魏。三分天下。</p>
<p>理惑　興平二年。牟子者未詳名字。世稱牟子。避世隱居。著理惑。設問答凡三十七篇。見梁僧祐律師弘明集。今略出其八篇。節其文句。設問曰。何以正言佛。佛為何謂乎。牟子曰。佛者覺也。猶言三皇神五帝聖也。問曰。佛經眾多。欲得其要而棄其餘。直說其實而除其華。牟子曰否。夫日月俱明各有所照。二十八宿各有所主。百藥並生各有所愈。<span class='corr'>狐</span>裘備寒。絺綌御暑。舟輿異路俱致行旅。孔子不以五經之備。復作春秋孝經者。欲博道術資人意耳。佛經雖多其歸為一也。猶七典雖異其貴道德仁義亦一也。孝所以說多者。隨人行而與之。子張子游俱問一孝。而仲尼答之異攻其短也。何棄之有哉。問曰。佛有三十二相八十種好。何其異於人也甚矣。殆富耳之語非實之云也。牟子曰。諺云少所見多所怪。覩駱駝言馬腫背。堯眉八彩。舜目重瞳。皐陶鳥喙。文王四乳。禹耳三漏。周公背僂。伏犧龍鼻。仲尼反頨。老子日角目淵鼻有雙柱。手把十文。足蹈二五。此非異於人乎。佛之相好奚疑哉。問曰。孝經言。身體髮膚受之父母不敢毀傷。曾子臨沒曰。啟予手啟予足。今沙門剃頭何。其違聖人之語。不合孝子之道也。牟子曰。孝經言。先王有至德要道。太伯斷髮文身。自從吳越之俗。違於身體髮膚之義。然孔子稱之。其可謂至德矣。仲尼不以其斷髮毀之也。豫讓吞炭漆身。聶政皮面自刑。伯姬蹈火高行截容。君子為勇而死義。不聞譏其毀沒也。問曰。夫福莫踰於繼嗣。不孝莫過於無後。沙門棄妻子捐財貨。終身不娶。何違其福孝之行也。牟子曰。許由棲巢木。夷齊餓首陽。聖孔稱其賢。曰求仁得仁者也。不聞譏其無後無貨也。問曰。佛道言人死當更復生。僕不信此言之審也。牟子曰。人臨死其家上屋呼之。死已復呼誰乎。問者曰。呼其魂魄。牟子曰。神還則生。不還則神何之乎。曰成鬼神。牟子曰。是知魂神固不滅矣。但身自朽爛耳。身譬五穀之根葉。魂神如五穀之種實。根葉生而必死種實豈有終乎。問曰。為道亦死。不為道亦死。有以異乎。牟子曰。所謂無一日之善而問終身之譽者也。有道雖死神歸福堂。為惡既死神當其殃。愚夫闇於成事。賢智預於未萌。道與不道。如金比草。禍之與福如白方黑。安得無異乎。問曰。孔子云。未能事人焉能事鬼。未知生焉知死。此聖人之所紀也。今佛家輒說生死之事鬼神之務。殆非聖哲之語也。牟子曰。若子之言。所謂見外而未識內者也。孔子以子路不問本末乃抑之耳。孝經曰。為之宗廟以鬼享之。春秋祭祀以時思之。又曰。生事愛敬。死事哀戚。豈不教人事鬼神知生死哉。周公為武王請命曰。且多才多藝能事鬼神夫何為也。佛經所說生死之趣非此類乎。</p>
<p>二十三祖鶴勒那大士　月氏國人也。姓婆羅門。父千勝。母金光。年二十二出家。三十歲遇摩拏羅得法。行化至中印度。為王說法。王欣然歸敬。初大士上足曰龍子。早世。龍子之兄曰師子。依大士得度。一日指東北問眾曰。是何氣象眾不諳。師子曰。我見氣如白虹。復有黑氣五道。橫亘其中。大士曰。吾滅後五十年。北天竺國當有難起。嬰在汝身。吾將滅矣。今將法眼付囑於汝。善自護持。汝往他國。難累汝躬。慎早付授無令斷絕。聽吾偈曰。認得心地時。不說不思議。了了無可得。得時不說知。付法已。大士即騰身太虛作十八變。復其座寂然遷化。四眾闍維將分其舍利務各塔之。大士顯靈降跡而說偈曰。一法一切法。一法一切攝。吾身非有無。何分一切塔。眾即合一浮圖而供養之。當此後漢獻帝之世也<span class='note-inline'>(正宗記)</span>。</p>
</div></div>
<div class='div-other'><a id='mulu165' />
<p class='h1'>三國</p>
<div class='div-other'><a id='mulu166' />
<p class='h2'>魏</p>
<ul class="">
<li>文帝<span class="note-inline">(年)</span>黃初<span class="note-inline">(七)</span></li>

<li>明帝<span class="note-inline">(年)</span>太和<span class="note-inline">(六)</span>青龍<span class="note-inline">(四)</span>景初<span class="note-inline">(三)</span></li>

<li>邵陵厲公<span class="note-inline">(年)</span>正始<span class="note-inline">(九)</span>嘉平<span class="note-inline">(五)</span></li>

<li>高貴鄉公<span class="note-inline">(年)</span>正元<span class="note-inline">(三)</span>甘露<span class="note-inline">(四)</span></li>

<li>元帝<span class="note-inline">(年)</span>景元<span class="note-inline">(四)</span>咸熙</li>
</ul><p>曹姓。以土德。都鄴。古相州<span class='note-inline'>(今河東山西道彰德路也。禹貢冀州之域)</span>後遷洛陽。初武王操字孟德。山東沛國譙人。父嵩官至太尉。祖騰漢靈帝中常侍。嵩乃騰之養子。操於漢末為東郡太守。董卓亂關中。操迎漢帝都許州<span class='note-inline'>(今隷汴梁路也)</span>後進操爵為魏王。子丕為太子。漢帝建安二十四年己亥。明年庚子正月魏王操自鄴至洛陽薨。時太子丕在鄴即魏王位。改元延康。十一月受漢禪即皇帝位。改元黃初。大赦。國號魏。追尊父王操武皇帝。廟號太祖。改相國為司徒。御史大夫為司空。魏五主合四十五年。</p>
<p style="margin-left:4em">蜀</p>
<p style="margin-left:1em">先主<span class='note-inline'>(年)</span>章武<span class='note-inline'>(二)</span>。</p>
<p>後主<span class='note-inline'>(年)</span>建興<span class='note-inline'>(十五)</span>延熙<span class='note-inline'>(二十)</span>景曜<span class='note-inline'>(五)</span>炎興<span class='note-inline'>(一)</span>。</p>
<p>劉姓。備名。字玄德。漢中山靖王勝之後。都成都<span class='note-inline'>(四川西道)</span>。魏文帝黃初二年。備即皇帝位於成都西武擔之南。建元章武。在位三年。壽六十三。後主在位四十年。二主合四十二年。</p>
<p style="margin-left:4em">吳</p>
<p style="margin-left:1em">權<span class='note-inline'>(在位三十年)</span>黃武<span class='note-inline'>(七)</span>黃龍<span class='note-inline'>(二)</span>嘉禾<span class='note-inline'>(六)</span>赤烏<span class='note-inline'>(十三)</span>太元<span class='note-inline'>(一)</span>。</p>
<p style="margin-left:1em">亮<span class='note-inline'>(在位六年)</span>建興二五鳳<span class='note-inline'>(二)</span>太平<span class='note-inline'>(三)</span>。</p>
<p style="margin-left:1em">休<span class='note-inline'>(在位六年)</span>永安<span class='note-inline'>(六)</span>。</p>
<p style="margin-left:1em">皓<span class='note-inline'>(在位十七年)</span>天興<span class='note-inline'>(一)</span>甘露<span class='note-inline'>(一)</span>寶鼎<span class='note-inline'>(三)</span>建衡<span class='note-inline'>(三)</span>鳳凰<span class='note-inline'>(三)</span>天冊<span class='note-inline'>(一)</span>天璽<span class='note-inline'>(一)</span>天紀<span class='note-inline'>(四)</span>。</p>
<p>孫姓。名權。字仲謀。堅之子。策之弟也。魏文帝黃初二年。魏拜權為吳王。加九錫。權自公安徙都鄂。更鄂曰武昌<span class='note-inline'>(江南湖北道武昌路荊域)</span>。壬寅年建元黃武。己酉年四月。權即皇帝位。大赦。改元黃龍。九月遷都建業<span class='note-inline'>(江東道建康路古昇州也揚域)</span>立子和為太子。魯王覇謀去太子求己代之。權怒廢和為庶人。賜覇死。立少子亮為太子。乙酉年冬皓遷都武昌。丁亥年十二月還都建業。庚子晉武帝太康元年二月。晉伐吳。皓出降至闕。夏四月晉帝詔賜皓爵歸命侯。吳四主合五十九年。</p>

<div class='div-other'><a id='mulu167' />
<p class='h3'>魏文帝</p><p>丕。武帝太子。庚子年正月即魏王位。建元延康十一月受漢禪。即皇帝位改元黃初黃初<span class='note-inline'>(七)</span>。</p>

<table>
<tr><td>庚子　魏　黃初元年七</td>
<td>蜀劉氏</td>
<td>吳孫氏</td>
</tr>
<tr><td>辛丑　　　黃初二年</td>
<td>備即皇帝位章武元年二</td>
<td>魏拜權為吳王加九錫權在位三十年</td>
</tr>
<tr><td>壬寅　　　黃初三年</td>
<td>章武二年</td>
<td>黃武元年七</td>
</tr>
<tr><td>癸卯　　　黃初四年</td>
<td>四月先主殂子禪立建興元年十五</td>
<td>黃武二年</td>
</tr></table><p>蜀　章武三年四月。先主備殂於永安。丞相諸葛亮奉喪還成都。<span class='corr'>諡</span>曰昭烈。五月太子禪即皇帝位。改元建興。</p>
<p>吳　黃武二年。西域月氏國優婆塞支謙。字恭明。博覽經籍遊洛邑。黑瘦眼多白睛黃。時語曰。支郎眼中黃。形雖小是智囊。避地歸吳。吳主悅之拜為博士。譯佛經一百二十九部凡一百五十二卷。謙受業於支亮。亮字紀明。亮受業於支讖。世謂天下博知不出三支<span class='note-inline'>(弘明集)</span>。</p>

<table>
<tr><td>甲辰　黃初五年</td>
<td>禪　建興二年</td>
<td>黃武三年</td>
</tr>
<tr><td>乙巳　黃初六年</td>
<td>建興三年</td>
<td>黃武四年</td>
</tr></table><p>魏　陳思王曹植。字子建。武帝中子。十歲誦詩書十萬餘言。善屬文。每讀佛經留連嗟玩。以為至道之宗極。轉讀七聲升降曲折之響。世皆諷而則之。遊魚山聞有聲特異。清颺哀婉。因傚其聲為梵讚。今法事有魚山梵。即其餘奏也<span class='note-inline'>(弘明集)</span>。</p>

<table>
<tr><td>丙午　黃初七年</td>
<td>建興四年</td>
<td>黃武五年</td>
</tr></table><p>魏　平原王叡。甄夫人生。文帝子也。郭后無子。帝使后養之。甄夫人被誅未建為嗣。黃初七年帝與平原王叡獵。見子母鹿。帝親射殺其母。命叡射其子。叡泣曰。陛下已殺其母。臣不忍復殺其子。帝即放弓矢為之惻然。夏五月帝疾篤。乃立叡為太子。丙辰召曹真陳群司馬懿。並受遺詔輔政。丁巳帝殂。壽四十六歲。</p>
</div>
<div class='div-other'><a id='mulu168' />
<p class='h3'>魏明帝</p><p>叡。文帝太子。黃初七年五月即帝位太和<span class='note-inline'>(六)</span>青龍<span class='note-inline'>(四)</span>景初<span class='note-inline'>(三)</span>。</p>

<table>
<tr><td>丁未　魏　太和元年</td>
<td>蜀　建興五年</td>
<td>吳　黃武六年</td>
</tr>
<tr><td>戊申　　　太和二年</td>
<td>建興六年</td>
<td>黃武七年</td>
</tr>
<tr><td>己酉　　　太和三年</td>
<td>建興七年</td>
<td>吳權四月即皇帝位黃龍元年遷都建業</td>
</tr>
<tr><td>庚戌　　　太和四年</td>
<td>建興八年</td>
<td>黃龍二年</td>
</tr>
<tr><td>辛亥　　　太和五年</td>
<td>建興九年</td>
<td>黃龍三年</td>
</tr>
<tr><td>壬子　　　太和六年</td>
<td>建興十年</td>
<td>嘉禾元年</td>
</tr>
<tr><td>癸丑　　　青龍元年</td>
<td>建興十一年</td>
<td>嘉禾二年</td>
</tr>
<tr><td>甲寅　　　青龍二年二月漢山陽公薨<span class="corr">諡</span>孝獻皇帝</td>
<td>建興十二年二月諸葛亮卒</td>
<td>嘉禾三年</td>
</tr>
<tr><td>乙卯　　　青龍三年</td>
<td>建興十三年</td>
<td>嘉禾四年</td>
</tr>
<tr><td>丙辰　　　青龍四年</td>
<td>建興十四年</td>
<td>嘉禾五年</td>
</tr></table><p>魏　青龍四年。詔公卿舉才德兼備者各一人。司馬懿以州兗刺史王昶應選。昶為人謹厚。名其兄之子曰默曰沈。子曰渾曰深。為書戒之曰。吾以四者為名。欲使汝曹顧名思義不敢違越也。夫物速成則疾亡。晚就則善終。朝華之草夕而零。落松柏之茂隆冬不衰。是以君子戒於闕黨也。夫能屈以為伸。讓以為得。弱以為強。鮮不遂矣。夫毀譽者愛惡之原。而禍福之機也。孔子曰。吾之於人誰毀誰譽。以彼聖人之德猶尚如此。況庸庸之徒而輕毀譽哉。人或毀己。當退而求之於身。若己有可毀之行則彼言當矣。若己無可毀之行則彼言妄矣。當則無怨於彼。妄則無害於身。又何反報焉。諺曰。救寒莫如重裘。止謗莫如自修。斯言信矣<span class='note-inline'>(魏誌)</span>。</p>

<table>
<tr><td>丁巳　魏　景初元年　魏改蜀正朔</td>
<td>建興十五年</td>
<td>吳　嘉禾六年</td>
</tr></table><p>魏　景初元年正月。山茌<span class='note-inline'>(什之反又音淄)</span>縣言黃龍見高堂隆。以為魏得土德故其瑞黃龍見。宜改正朔易服色以神明其政變民耳目。帝從其議。三月下詔改元。以是月為孟夏四月。服色尚黃。犧牲用白。從地正也。更命太和曆曰景初曆。三年復寅為正。</p>

<table>
<tr><td>戊午　景初二年</td>
<td>延熙元年</td>
<td>赤烏元年</td>
</tr>
<tr><td>己未　景初三年帝崩復寅為正</td>
<td>延熙二年</td>
<td>赤烏二年</td>
</tr></table><p>魏　景初三年正月。帝手詔召司馬懿於汲。帝執其手曰。吾以後事屬君。君與曹爽輔少子。指齊王芳謂懿曰。此是也。是日立齊王為皇太子。帝尋殂。壽三十六。正月太子即位。年八歲。加曹爽司馬懿侍中都督中外諸軍錄尚書事。并州刺史畢軌及鄧颺季勝何晏丁謐皆有才名。曹爽輔政。驟加引擢。晏等使爽發詔轉司馬懿為太傅。外以名號尊之。內欲令尚書奏事先來由己。二月以司馬懿為太傅。以爽弟羲為中領軍。其餘諸弟皆以列侯。侍從貴寵莫比。七月帝始親臨朝。十二月詔復以建寅之月為正月。</p>
</div>
<div class='div-other'><a id='mulu169' />
<p class='h3'>魏邵陵厲公</p><p>芳。明帝養子。立為太子。即位年八歲。大將軍曹爽專政。勢傾四方。正始八年。大將軍爽用何晏鄧颺丁謐之謀。遷太后於永寧宮。太傅懿不能禁。與爽有隙。稱疾不與政事。嘉平元年春正月。帝謁高平陵。大將軍爽與弟中領軍羲武衛將軍訓等皆從太傅懿。以皇太后令閉諸城門。勒兵據武庫授兵。出屯洛水浮橋。召司徒高柔行大將軍事據爽營。太僕王觀行中領軍事據羲營。因奏爽罪惡於帝。爽奉帝還宮。爽兄弟歸家。懿發洛陽吏卒圍守之。有司奏。爽與何晏鄧颺丁謐畢軌季勝等陰謀反逆。收爽等劾。以大逆不道夷三族。嘉平三年八月。太傅司馬懿卒。詔以其子師為撫軍大將軍錄尚書事　正始<span class='note-inline'>(九)</span>嘉平<span class='note-inline'>(五)</span>。</p>

<table>
<tr><td>庚申　邵陵厲公在位十五年　正始元年</td>
<td>延熙三年</td>
<td>赤烏三年</td>
</tr>
<tr><td>辛酉　正始二年</td>
<td>延熙四年</td>
<td>赤鳥四年</td>
</tr></table><p>吳　赤烏四年。康居國三藏康僧會至吳。營立茅茨。設像行道。國人初見沙門驚異之。有司以聞。孫權曰。是漢明帝所夢佛道之遺風耶。詔至問狀。會進曰。如來大師化已千年。然靈骨舍利神應無方。昔阿育王奉之為八萬四千塔。此其遺化也。權以為誇己曰。舍利可得當為塔之。苟其無驗國有常刑。會請期七日無驗。乃展二七日無驗。權曰。趣烹之。會默念。佛名真慈。夫豈違我哉。更請展期又七日。五鼓矣。聞鏘然有聲。起視缾中。光明錯發。黎明進之。權與公卿聚觀嘆曰。希世之瑞也。會又言。舍利威神。一切世間無能壞者。權使力士搥之。砧碎而光明自若。權乃為建塔於建業之佛陀里。又為寺奉會居焉。額曰建初。江南寺塔此為始也。僧會康居國大丞相之長子也<span class='note-inline'>(弘明集)</span>。</p>
<p>吳王權。問太傅闞澤曰。漢明何年佛教入中國。何緣不及東方。澤曰。永平年佛法初至。計今赤烏四年則一百七十年矣。永平十四年五嶽道士褚善信等乞與西僧觕法。於是善信負妄慚而死。其徒以屍歸葬南嶽。凡中國人例不許出家。無人流布。加之罹亂歲深方至本國。權曰。孔子制術典訓。教化來葉。老莊修身。自玩放浪山林。歸心澹泊。何事佛為。澤曰。孔老二教法天制用不敢違天。佛教諸天奉行不敢違佛。以此言之。優劣可見也<span class='note-inline'>(弘明集宗炳明佛論)</span>。闞澤字德潤。會稽山陰人。好學居貧。為人傭書自給。所寫既畢。則能誦記。由是博覽群籍。虞翻見而稱之曰。闞生矯傑仲舒子雲流也澤官至太子太傅<span class='note-inline'>(吳誌)</span>。</p>

<table>
<tr><td>壬戌　魏　正始三年</td>
<td>蜀　延熙五年</td>
<td>吳　赤烏五年</td>
</tr>
<tr><td>癸亥　正始四年</td>
<td>延熙六年</td>
<td>赤烏六年</td>
</tr>
<tr><td>甲子　正始五年</td>
<td>延熙七年</td>
<td>赤烏七年</td>
</tr>
<tr><td>乙丑　正始六年</td>
<td>延熙八年</td>
<td>赤烏八年</td>
</tr>
<tr><td>丙寅　正始七年</td>
<td>延熙九年</td>
<td>赤烏九年</td>
</tr>
<tr><td>丁卯　正始八年</td>
<td>延熙十年</td>
<td>赤烏十年</td>
</tr>
<tr><td>戊辰　正始九年</td>
<td>延熙十一年</td>
<td>赤烏十一年</td>
</tr>
<tr><td>己巳　嘉平元年</td>
<td>延熙十二年</td>
<td>赤烏十二年</td>
</tr>
<tr><td>庚午　嘉平二年</td>
<td>延熙十三年</td>
<td>赤烏十三年</td>
</tr></table><p>戒律　魏嘉平二年。天竺沙門曇柯迦羅。此云法時。至洛陽。譯僧祇戒本。時比丘特剪髮而已。未有律儀。迦羅始出戒本。而以戒心為日用。時西域梵僧曇無德齎四分律至洛陽。迦羅請曇無德等立羯磨法。有安息國沙門曇諦至。亦善律學。遂同譯出戒經一卷。由是疏決其源。法道遂興焉中。國戒法自此而始<span class='note-inline'>(紫芝通論戒律儀軌)</span>。</p>

<table>
<tr><td>辛未　魏　嘉平三年　司馬懿卒</td>
<td>蜀　延熙十四年</td>
<td>吳　太元元年</td>
</tr>
<tr><td>壬申　嘉平四年</td>
<td>延熙十五年</td>
<td>吳王四月殂子亮立　建興元年</td>
</tr>
<tr><td>癸酉　嘉平五年</td>
<td>延熙十六年</td>
<td>建興二年</td>
</tr></table><p>二十四祖師子尊者　中天竺國人也。姓婆羅門。少依婆羅僧出家習定。晚師鶴勒那大士得法。既受懸記。遂乃往於他國。行化至罽賓國。其國先有沙門。曰婆黎迦。專習小乘禪觀。黎迦之後。其徒承其法者。遂分為五家。其學有曰禪定。有曰知見。有曰執相。有曰捨相。有曰持不語。然競以其能相勝。尊者皆往正之。首謂持不語者曰。佛教勤演般若。孰為不語而反佛說耶。次謂捨相者曰。佛教威儀具足梵行清白。豈捨相耶。次謂執相者曰。佛土清淨自在無著。何執相耶。次謂知見者曰。諸佛知見無所得故。此法微妙覺聞不及。無為無相何知見耶。然四者之眾皆服其教。其五禪觀之眾。其首者名達磨達。號有知識眾皆尊之。以前四眾之屈憤然不甘。遂造尊者欲相問難。尊者謂曰。仁者習定何乃來此。若此來也何甞習定。答曰。我來此處心亦不亂。定隨人習豈在處所。祖曰。仁者之來其習亦至。既無處所豈在人習。答曰。定習人故非人習定。我雖去來其定常習。祖曰。人非習定定習人故當自來去其定誰習。答曰。如淨明珠內外無翳。定若通達乃當如此。祖曰。定若通達必似明珠。今見仁者非珠所類。答曰。其珠明徹。內外悉定。我心不亂猶若是珠。祖曰。其珠無內外。仁者何能定。穢物非動搖。此定不是淨。達磨達義屈。遂禮之曰。我於學道蓋虛勞耳。非聞斯言幾不知至。尊者當容我師之。祖乃謂之曰。諸佛禪定無有所得。諸佛覺道無有所證。無得無證是真解脫。酬因答果世之業報。而此法之中悉不如是。汝若習定乃當然也。達磨達忻然奉教。祖既攝五眾名聞遐邇。其國一長者子曰斯多。年僅二十常握左手。其父求祖醫之。其父先有夢感<span class='note-inline'>(夢感緣起具傳燈錄)</span>祖謂斯多曰。可還我珠。童子遽開手奉珠。長者欣然捨之出家。祖即與授具。以前緣故名婆舍斯多。祖曰。此國加難於我。然我衰老豈更苟免。而我所傳如來大法眼藏今以付汝。汝宜奉之。自務傳化。或遇疑者即將我僧伽黎衣為之信驗。聽吾偈曰正說知見時。知見俱是心。當心即知見。知見即於今。婆舍斯多奉命。即日去之居無何。其國果有兄弟二人。兄曰魔目多。弟曰都洛遮。相與隱山學外道法。一旦都洛遮謂其兄曰。我將竊入王宮作法殺王以奪其國。遂易其徒皆為僧形。其法無効為國擒之。兵者以沙門奏。王大怒曰。我素重佛。何以為此大逆遂勅誅沙門。其王彌羅崛。自仗劍詣尊者曰。師得無相法耶。曰得。王曰生死有懼乎。祖曰。已離生死何有懼也。王曰。不懼可施我頭。祖曰。身非我有豈況於頭。王即斬之。尊者首墮白乳湧高丈許。王之右臂即截然自絕。尋病七日而死。王方疾時。太子光首大募力士為父悔謝。有僊者自象白山來謂光首曰。此夙對不必憂也。太子憂解。塔師子尊者遺<span class='corr'>骸</span>於被害處。當此魏邵陵厲公齊王芳之世也<span class='note-inline'>(正宗記)</span>。</p>
<p>魏　帝在位十四年。與左右謀誅大將軍司馬師不克。甲戌年九月。大將軍師乃謀廢帝。召群臣會議。奏太后收帝璽綬。歸藩于齊。使郭芝入白太后。授帝齊王印綬。為築宮於河內。迎立東海王之子髦。至晉受魏禪。封齊王曰邵陵公。晉泰始十年薨。<span class='corr'>諡</span>曰厲。壽四十三歲。</p>
</div>
<div class='div-other'><a id='mulu170' />
<p class='h3'>魏高貴鄉公</p><p>髦。東海王霖之子。文帝孫也。甲戌年九月。司馬師迎帝立之。正元二年正月。司馬師卒于許昌。二月詔其弟昭為大將軍錄尚書事。甘露元年四月。賜大將軍昭兗冕之服。赤舃副焉。三年五月詔以司馬昭為相國封晉公。加九錫。昭讓乃止。甘露四年春正月。黃龍二見寧陵井中。帝曰。龍者君德也。上不在天。下不在田。而屈於井中。非嘉祥也。作潛龍詩以自諷。司馬昭見而惡之。在位七年　正元<span class='note-inline'>(二)</span>甘露<span class='note-inline'>(五五月帝殂)</span>。</p>

<table>
<tr><td>甲戌　魏　正元元年　九月改</td>
<td>蜀　延熙十七年</td>
<td>吳　五鳳元年</td>
</tr>
<tr><td>乙亥　正元二年　正月司馬師卒</td>
<td>延熙十八年</td>
<td>五鳳二年</td>
</tr>
<tr><td>丙子　甘露元年</td>
<td>延熙十九年</td>
<td>太平元年</td>
</tr>
<tr><td>丁丑　甘露二年</td>
<td>延熙二十年</td>
<td>太平二年</td>
</tr></table><p>魏　許州<span class='note-inline'>(隷汴梁路郡名頴川豫域)</span>朱士衡棄俗出家。為漢地沙門之始。於洛陽講道行經。為此土講經之始。經有疑。士衡直往西域。求梵夾證之<span class='note-inline'>(本傳)</span>。</p>

<table>
<tr><td>戊寅　甘露三年</td>
<td>蜀　景曜元年</td>
<td>吳景帝休權第六子　永安元年</td>
</tr></table><p>吳　吳主亮權之少子也。年九歲即位。在位六年。為人聰偉。孫琳憚之不朝。亮乃與全尚謀誅琳。事泄。九月。琳夜以兵圍宮。廢亮為會稽王。迎立瑯瑘王休。琳復有怨言。休䘖之。密與張布丁奉謀。因臘會誅琳夷琳三族。休景帝也。在位六年<span class='note-inline'>(吳誌)</span>。</p>

<table>
<tr><td>己卯　魏　甘露四年</td>
<td>蜀　景曜二年</td>
<td>吳　永安二年</td>
</tr></table><p>魏　庚辰年正月。帝見威權日去。不勝其忿。五月召侍中王沈。尚書王經。散騎常侍王業謂曰。司馬昭之心。路人所知也。吾不能坐受廢辱。今日當與卿自出討之。王經曰。昔魯昭公不忍季氏敗走失國為天下笑。今權在其門為日久矣。陛下一旦如此。無乃欲除疾而更深之邪。禍殆不測宜見重詳。帝乃出懷中黃素投地曰。行之決矣。遂拔劍升輦。率殿中宿衛蒼頭官僮鼓譟而出。中護軍賈充自外入。逆與帝戰於南闕下。太子舍人成濟問充曰。事急矣當云何。充曰。司馬公畜養汝等。正為今日。濟即抽戈刺帝殞於車下。壽二十歲。昭入殿中召群臣會議。尚書左僕射陳泰不至。昭使其舅尚書荀顗召之。泰入見悲慟。昭亦對之泣曰。玄伯卿何以處我。泰曰。獨有斬賈充少可以謝天下耳。昭久之曰。卿更思其次。泰曰。泰言惟有進於此。不知其次。昭乃不復。更言。太后下令罪狀高貴鄉公廢為庶人。收王經及其家屬付廷尉。經謝其母。母怡然笑而應曰。人誰不死。正恐不得其所。以此并命何恨之有。太傅司馬孚等。請以王禮葬高貴鄉公。太后許之。使中護軍司馬炎迎燕王宇之子常道鄉公璜於鄴。為明帝嗣。六月太后詔常道鄉公。更名奐即皇帝位。時年十五。</p>
</div>
<div class='div-other'><a id='mulu171' />
<p class='h3'>魏元帝</p><p>奐。武帝孫。在位五年。禪於晉封帝。為陳留王。宮于鄴。至惠帝太安元年薨。壽五十八。<span class='corr'>諡</span>曰魏元皇帝。景元<span class='note-inline'>(四)</span>成熙<span class='note-inline'>(一)</span>。</p>

<table>
<tr><td>庚辰　魏六月改　景元元年</td>
<td>蜀　景曜三年</td>
<td>吳　永安三年</td>
</tr>
<tr><td>辛巳　景元二年</td>
<td>景曜四年</td>
<td>永安四年</td>
</tr>
<tr><td>壬午　景元三年</td>
<td>景曜五年</td>
<td>永安五年</td>
</tr></table><p>譙郡嵆康。文辭壯麗。好言莊老。而尚奇任俠。與陳留院籍．籍兄子咸．河內山濤．河南向秀．琅琊王戎．沛人劉伶。特相友善。號竹林七賢。</p>

<table>
<tr><td>癸未　魏分益州為梁州　景元四年</td>
<td>蜀改炎興元年後主禪降魏封扶風王</td>
<td>吳　永安六年</td>
</tr>
<tr><td>甲申　咸熙元年</td>
<td/>
<td>吳主休五月殂皓立　元興元年</td>
</tr></table><p>吳永安七年五月休死。<span class='corr'>諡</span>曰景皇帝。丞相濮陽與左將軍張布說朱太后。不立休子[雨/單]乃立皓。皓權太子和之子。改元元興　[雨/單]<span class='note-inline'>(音灣)</span>。</p>
<p>西域沙門至魏譯佛經凡六人。曰曇柯迦羅．曇無德．康僧鎧．支彊梁接．白延．支彊梁接。出經律論十二部。</p>
<p>魏咸熙元年三月。進晉公昭爵文王。五月追命舞陽文宣侯司馬懿為晉宣王。忠武侯司馬師為景王。乙酉年五月加文王世子曰太子。八月文王司馬昭卒。太子嗣為相國晉王。十二月帝禪位于晉王。</p>
<p style="margin-left:1em">右魏五主。合四十五年。天下歸晉。</p>
<p>[雨/單]　按吳主詔曰。太子名[雨/單]。[雨/單]音如湖水灣奧之灣字也。</p>
<p style="margin-left:4em">晉</p>
<p>姓司馬氏。河內人。世執魏政。受魏禪。王金德。都上洛曰西晉。移都建康曰東晉。</p>
</div></div>
<div class='div-other'><a id='mulu172' />
<p class='h2'>西晉</p>
<ul class="">
<li>武帝</li>

<li>惠帝</li>

<li>懷帝</li>

<li>愍帝</li>
</ul>
<div class='div-other'><a id='mulu173' />
<p class='h3'>武皇帝</p><p>諱炎。字安世。文帝昭之子也。受魏禪即皇帝位。封魏帝為陳留王。追尊晉宣王懿為高祖宣皇帝<span class='note-inline'>(懿字仲達)</span>景王師為世宗景皇帝<span class='note-inline'>(師字子元)</span>宣帝長子也。壽四十八歲。文王昭為太祖文皇帝<span class='note-inline'>(昭字子上)</span>景帝母弟也。壽五十五歲。武帝在位二十五年。壽五十五歲○泰始<span class='note-inline'>(十)</span>咸寧<span class='note-inline'>(五)</span>太康<span class='note-inline'>(十)</span>。</p>

<table>
<tr><td>乙酉　晉　泰始元年　十帝崇重佛事廣造伽藍方志</td>
<td>吳　甘露元年　徙都武昌</td>
</tr></table><p>吳主皓始即位。遍毀神祠。波及梵宇。臣僚諫曰。先帝感瑞剏寺不可毀也。皓乃遣張昱往告康僧會。會挫其辭。理辯鋒出。昱不能屈。歸以會才高聞。皓召至。問曰。佛言善惡報應可得聞乎。會曰。明主以孝慈治天下。則赤鴉翔而老人<span class='note-inline'>(星名)</span>見。以仁德育萬物。則醴泉洌而嘉禾茁。善既有應。惡亦如之。故為惡於隱鬼得而誅之。為惡於顯人得而誅之。易稱積善餘慶。詩美求福不回。雖儒典之格言。即佛教之明訓。皓曰。然則周孔既明安用佛教。會曰。周孔不欲深言故略示其跡。佛教不止淺言故詳示其要。皆為善也。聖人惟恐善之不多。陛下以為嫌何也。皓無以酧之遂罷。皓有疾請會說法悔罪。會為開示玄要。及授五戒。少頃疾愈。由是奉會為師。崇飾寺塔<span class='note-inline'>(法苑珠林)</span>。</p>

<table>
<tr><td>丙戌　泰始二年</td>
<td>吳　寶鼎元年</td>
</tr></table><p>燉煌菩薩　月氏國沙門竺曇摩羅察。晉言法護。至洛陽。護學究三十六國道術兼通其事。及自天竺大齎梵本婆羅門經達于玉門。因居燉煌。世號燉煌菩薩初譯法華經。曰正法華者是也。後遊洛邑及之江左。晉懷帝永嘉中隨處譯經。未甞暫停。時優婆塞聶承遠執筆助翻。垂四百卷。及承遠卒。其子道真訽稟咨承法護筆授。道真亦自譯經六十餘卷。時晉沙門釋法炬．法立．支敏度．及優婆塞衛仕度等譯出眾經。炬與立等每相參合。廣略同異。編次部類。凡一百四十餘卷。復有沙門畺良樓至．安法欽．竺叔蘭．白法祖．支法度等各出眾經。所以西晉已來宣譯增盛。教相廣流此土者。法護有殊功。護所譯經凡一百七十五部。至晉愍帝建興元年絕筆不譯。護甞於燉煌<span class='note-inline'>(今甘肅省沙州路。古流沙地。禹貢雍州之域也)</span>建立伽藍。精進行道　秦築長城西不過臨洮則未有此地漢為燉煌郡。陽關玉門關洼水在焉。漢武帝甞得奇馬於水邊是也<span class='note-inline'>(圖經)</span>。</p>

<table>
<tr><td>丁亥　晉　泰始三年</td>
<td>吳寶鼎二年　還都建業</td>
</tr>
<tr><td>戊子　泰始四年</td>
<td>寶鼎三年</td>
</tr>
<tr><td>己丑　泰始五年</td>
<td>建衡元年</td>
</tr>
<tr><td>庚寅　泰始六年</td>
<td>建衡二年</td>
</tr>
<tr><td>辛卯　泰始七年</td>
<td>建衡三年</td>
</tr>
<tr><td>壬辰　泰始八年</td>
<td>鳳凰元年</td>
</tr>
<tr><td>癸巳　泰始九年</td>
<td>鳳凰二年</td>
</tr>
<tr><td>甲午　泰始十年</td>
<td>鳳凰三年</td>
</tr>
<tr><td>乙未　咸寧元年</td>
<td>天冊元年</td>
</tr>
<tr><td>丙申　咸寧二年</td>
<td>天璽元年</td>
</tr>
<tr><td>丁酉　咸寧三年</td>
<td>天紀元年</td>
</tr>
<tr><td>戊戌　咸寧四年</td>
<td>天紀二年</td>
</tr>
<tr><td>己亥　晉　咸寧五年</td>
<td>吳皓　天紀三年</td>
</tr>
<tr><td>庚子　太康元年　四月滅吳</td>
<td>天紀四年四月祚終</td>
</tr></table><p>夏四月。孫皓歸晉。賜爵歸命侯。吳四主合五十九年。譯經道俗四人。出經一百八十九部凡四百一十七卷<span class='note-inline'>(譯記)</span>。</p>
<p>法師康僧會。是年九月入滅。會譯經十四部凡三十卷<span class='note-inline'>(本傳)</span>。</p>
<p>辛丑太康二年。壬寅太康三年。</p>
<p>世尊舍利　是年出現明州<span class='note-inline'>(今浙東道慶元路也)</span>今阿育王山廣利禪寺<span class='note-inline'>(初見周共和時)</span>。</p>
<p>癸卯<span class='note-inline'>(四年)</span>甲辰<span class='note-inline'>(五年)</span>乙巳<span class='note-inline'>(六年)</span>丙午<span class='note-inline'>(七年)</span>丁未<span class='note-inline'>(八年)</span>戊申<span class='note-inline'>(九年)</span>。</p>
<p>朱士衡。初魏高貴鄉公甘露二年講道行經。有疑難直往西域求梵本證之。至是丁未年。得梵本於于闐國。將發歸程。于闐小乘眾白其國王曰。漢人欲以婆羅門書惑亂正典。王若不禁將盲聾漢地。士衡憤慨曰。此佛經也。乃求燒經為證。王積薪縱火。火燼經在。光明錯發。王眾駭服。王乃津遣送達洛陽。士衡復至許昌。又二年于闐國尊者無叉羅所譯放光般若經三十卷是也<span class='note-inline'>(本傳)</span>　己酉太康十年。</p>
</div>
<div class='div-other'><a id='mulu174' />
<p class='h3'>惠帝</p><p>諱衷。字正度。武帝第二子。泰始二年立為皇太子。為人戇騃。母楊皇后保護之。武帝亦以皇孫遹聰慧故不忍廢。武帝崩。太子即位。尊楊皇后曰皇太后。立妃賈氏為皇后。八月立廣陵王遹為皇太子。至丙寅光熙元年也。十一月帝食餅中毒崩。在位十七年。四十八歲。帝於洛下造興聖寺。常供千僧<span class='note-inline'>(弘明集)</span>永熙<span class='note-inline'>(一)</span>元康<span class='note-inline'>(九)</span>永康<span class='note-inline'>(一)</span>永寧<span class='note-inline'>(一)</span>大安<span class='note-inline'>(二)</span>永興<span class='note-inline'>(二)</span>先熙<span class='note-inline'>(一)</span>。</p>
<p>庚戌永熙元年四月武帝<span class='corr'>崩</span>。帝即位改元。</p>
<p>辛亥元康元年正月改永平。又改元康<span class='note-inline'>(帝紀)</span>。</p>
<p>皇后賈氏。險悍多權。略不肯以婦道事太后。欲干預政事。為太傅楊駿所抑。二月后密與殿中郎孟觀李肇謀。誅駿夷三族。死者數千人。后矯詔送太后永寧宮<span class='note-inline'>(竟卒于金墉城)</span>徵宣帝子汝南王亮為太宰。與太保衛瓘皆錄尚書事。執政竟瓘惡衛軍將軍楚王瑋<span class='note-inline'>(帝之弟也)</span>剛愎好殺。罷其軍。權遣之國瑋忿怨。六月后使帝手詔賜瑋。免亮及瓘官。瑋遂勒本軍矯詔執亮瓘殺之。太子少傅張華使董猛說賈后。宜以瑋專殺之罪誅之。后亦欲殺瑋。華白帝遣殿中將軍王宮齎騶虞幡麾眾曰。楚王矯詔勿聽也。眾釋仗走執瑋下廷尉斬之。於是賈后專朝矣<span class='note-inline'>(帝紀)</span>。</p>
<p>元康六年丙辰。西竺沙門耆域。初來交廣。既達襄陽。此年至洛陽。見比丘衣服華麗乃曰。大違戒律非佛意也。太守滕永文兩腿攣屈。經年不能起行。求域治之。域以淨衣楊枝拂之者三。滕即能行。域知世之將亂。乃辭歸天竺。有僧乞言為誡。域令會眾。眾集。域陞座曰。守口攝身意。慎勿犯眾惡。修行一切善。如是得度世。言訖便默。眾遮道請中食者數百人。域許之。明日域分應其家。各喜其來。及發洛南徐行。而追者莫及。域以杖畫地曰。于此訣矣。是日有出長安者。見域在大寺。有賈胡濕登者。其夕會域宿於流沙<span class='note-inline'>(本傳)</span>。</p>
<p>己未元康九年。賈后計謀廢太子遹。以帝弟成都王頴鎮鄴。以宣帝弟之孫河間王顒鎮關中。</p>
<p>庚申永康元年正月。賈后殺太子遹於許昌。四月趙王倫<span class='note-inline'>(宣帝第九子也)</span>以孫秀計討賈后。廢為庶人。斬賈謐。倫陰與孫秀謀篡位。先除朝望且報宿怨。執張華裴頠解系等斬之。倫矯詔賜賈后死<span class='corr'>諡</span>故太子遹曰愍懷。秋八月。孫秀以宿恨害石崇。詔加相國倫九錫。</p>
<p>辛酉永寧元年正月。相國倫使散騎常侍義陽王威逼奪帝璽綬。使禪位于倫。倫備法駕入宮。即皇帝位。改元建始。帝出居金墉城。惠帝弟齊王冏。成都王頴河間王顒。常山王又等。四月起兵討倫。斬孫秀等於中書省。迎帝於金墉城復位。賜倫死并收其子荂<span class='note-inline'>(妨無切)</span>誅之。六月詔齊王冏為大司馬加九錫<span class='note-inline'>(九錫見王莾下)</span>。常山王改封長沙。</p>
<p>壬戌大安元年。齊武閔王冏既得志頗驕奢擅權。中外失望。主簿顧榮東曹掾張翰皆慮禍及翰因秋風起思菰菜蓴羹鱸魚膾歎曰。人生貴適志耳。富貴何為。即引去榮故酣飲不省府事。河間王顒上表陳冏罪狀。且言。勒兵十萬。欲與成都王頴．新野王歆．范陽王虓會洛陽。請長沙王乂。廢冏還第。以頴代冏輔政。顒遂舉兵。帥張方等趍。洛陽。遣使邀頴。十二月顒表至。冏大懼。張方帥兵二萬軍新安。檄長沙王乂使討冏。乂將左右百餘人入宮閉諸門。奉天子攻大司馬府。連戰三日。冏眾大敗。大司馬長史趙淵執冏以降。冏至殿前。帝惻然欲活之。乂叱牽出斬於閶闔門外。同黨皆夷三族。長沙王乂雖在朝廷。事無巨細皆就鄴。諮大將軍頴。頴以孫惠為參。將陸雲為右司馬是歲陳留王薨。<span class='corr'>諡</span>曰魏元皇帝。</p>

<table>
<tr><td>癸亥　大安二年</td>
<td>成李特建　初元年</td>
<td>前涼　張軌</td>
<td>慕容廆始出仕</td>
<td>代拓跋祿官後曰昭帝九年</td>
</tr></table><p>大將軍頴恃功驕奢。百度弛廢甚於齊王冏。時嫌長沙王乂在內不得逞其欲。八月頴與河間毛顒共表乂專擅朝廷。起兵誅之。顒以張方為都督。將兵自函谷東趍洛陽。以平原內史陸機為前將軍。督石超等軍南向洛陽屯於河橋。詔以乂為太尉都督中外諸軍事以禦之。十月大尉乂奉帝與陸機戰于建春門。機軍大敗赴七里㵎。死者如積水為之不流。石超遁去。頴收機殺之。并其弟雲張方兵逼京師。</p>

<table>
<tr><td colspan="2">甲子　晉　永興元年</td>
<td>漢劉淵據平陽　元熙元年</td>
<td>成雄即成都王位　建興元年</td>
</tr>
<tr><td/>
<td>前涼　張軌</td>
<td>慕容廆　廆戶賄切</td>
<td>代　拓跋十年</td>
</tr></table><p>長沙厲王乂。屢與大將軍頴戰。正月東海王越<span class='note-inline'>(宣帝弟之孫也)</span>慮事不濟。潛與殿中諸將夜收乂送別省啟帝。下詔免乂官置金墉城。越欲殺乂以絕眾心。乃遣人密告張方。方取乂至營殺之。大將軍頴入京師。復還鎮于鄴。詔頴為丞相。加東海王越守尚書令。頴表盧志為中書監參署丞相府事。河間王顒還鎮長安。二月丞相頴表廢皇后羊氏幽于金墉城。廢皇太子覃為清河王。詔以頴為皇太弟。乘輿服御皆遷于鄴。頴僭侈日甚。嬖倖用事。大失眾望。司空東海王越與乂故將右衛將軍陳胗等謀討之。河間王顒遣張方鎮洛陽頴拒之。由是顒頴有隙。七月戊戌復皇后羊氏及太子覃。己亥越等奉帝討頴。頴遣石超帥眾五萬拒戰。乘輿敗績於蕩陰。百官侍御。皆散侍中嵆紹朝服下馬登輦。以身衛帝。頴兵斫紹。血濺帝衣。帝墮草中亡六璽。帝如鄴幸頴營司空越奔下邳。八月復廢太子賈及羊氏。司空越弟東瀛公騰王浚合兵擊頴將王斌大破之。鄴中大震。百僚奔走。士卒分散。廬志勸頴奉帝還洛陽。顒將張方擁兵專制朝政。太弟頴不得復預事。張方在洛既久。兵士剽掠眾情喧喧。十一月張方劫帝遷都長安。軍人分爭府藏。魏晉以來蓄積掃地無遺。帝入長安復皇后羊氏。詔太弟頴以成都王還第。更立豫章王熾為皇太弟。帝兄弟二十五人。時存者唯頴熾及吳王晏。晏材質庸下。熾冲素好學。故太宰顒立之<span class='note-inline'>(帝紀)</span>。</p>

<table>
<tr><td colspan="2">乙丑　晉　永興二年</td>
<td>漢　元熙二年</td>
<td>成　建興二年</td>
<td>前涼　張軌</td>
</tr>
<tr><td/>
<td>慕容廆</td>
<td>代</td>
<td colspan="2"/>
</tr></table><p>東海中尉劉洽。以張方劫遷車駕。勸司空越起兵討之。七月越傳檄山東征鎮云。欲紏率義旅奉迎天子還復舊都。於是范陽王虓<span class='note-inline'>(許支切)</span>及王浚等。共推越為盟主。浚遣其將祁弘。帥突騎鮮卑烏桓為越先驅。太宰顒大懼。斬張方首送越。</p>

<table>
<tr><td colspan="2">丙寅　晉　光熙元年</td>
<td>漢　元熙三年</td>
<td>大成雄即皇帝位　晏平元年</td>
<td>前涼　張軌</td>
</tr>
<tr><td/>
<td>容慕廆</td>
<td>代</td>
<td colspan="2"/>
</tr></table><p>夏五月。祁弘等西入關。太宰顒單馬逃入太白山。弘等入長安奉帝東還洛陽。以司空越為太傅錄尚書事。范陽王虓鎮鄴。南陽王模鎮許昌。王浚幽州刺史。頴為劉輿所殺。顒為南陽王模所殺　十一月帝崩。</p>
</div>
<div class='div-other'><a id='mulu175' />
<p class='h3'>懷帝</p><p>諱熾。字豐度。武帝第二十五子。永興元年立為皇太弟。光熙元年十一月惠帝崩。皇太弟即帝位。永嘉五年為漢兵所執。遷帝及六璽於平陽<span class='note-inline'>(今晉寧路冀州之域)</span>。漢主聰封帝為特進左光錄大夫平阿公。壬申年又封曰會稽郡公。癸酉年二月帝遇害。壽三十歲　<span class='note-inline'>(永嘉六)</span>。</p>

<table>
<tr><td colspan="2">丁卯　晉　永嘉元年</td>
<td>漢劉淵　元熙四年</td>
<td>大成李雄　晏平二年</td>
<td>前涼　張氏</td>
<td>慕容廆</td>
</tr>
<tr><td/>
<td>代　拓跋</td>
<td colspan="4"/>
</tr>
<tr><td colspan="2">戊辰　永嘉二年</td>
<td>漢淵即皇帝位　永鳳元年</td>
<td>晏平三年</td>
<td>前涼</td>
<td/>
</tr>
<tr><td/>
<td>代</td>
<td colspan="4"/>
</tr>
<tr><td colspan="2">己巳　永嘉三年</td>
<td>河瑞元年</td>
<td>晏平四年</td>
<td>前涼</td>
<td/>
</tr>
<tr><td/>
<td>代</td>
<td colspan="4"/>
</tr>
<tr><td colspan="2">庚午　永嘉四年</td>
<td>淵七月卒子聰立　光興元年</td>
<td>晏平五年</td>
<td>前涼</td>
</tr>
<tr><td/>
<td>代猗廬居代稱公後尊之曰穆帝</td>
<td colspan="4"/>
</tr>
<tr><td colspan="2">辛未　永嘉五年漢兵執帝</td>
<td>漢聰　嘉平元年</td>
<td>大成　<span class="corr">玉</span>衡元年</td>
<td>前涼</td>
<td/>
</tr>
<tr><td/>
<td>代公</td>
<td colspan="4"/>
</tr>
<tr><td colspan="2">壬申　本紀書　永嘉六年</td>
<td>嘉平二年</td>
<td>玉衡二年</td>
<td>前涼</td>
<td/>
</tr>
<tr><td/>
<td>代公</td>
<td colspan="4"/>
</tr></table></div>
<div class='div-other'><a id='mulu176' />
<p class='h3'>愍帝</p><p>諱鄴。字彥旗。吳王晏之子。武帝之孫也。洛陽不守。懷帝蒙塵。荀組等奉帝為太子建行臺於長安立社稷。癸酉年二月。懷帝遇害。四月凶問至長安。群臣奉帝即位。改元建興。四年九月。漢大司馬劉曜逼長安。十一月帝謂群臣曰。今厄如此。當忍恥出降以活士民。群臣號泣攀車執帝手。劉曜使宗敞奉帝還宮。丁酉遷帝及公卿以下於其營。辛丑送至平陽。漢主聰以帝為光祿大夫封懷安侯。丁丑年十二月遇害。壽十八歲　帝長安造通靈。白馬二寺<span class='note-inline'>(弘明集)</span>　建興<span class='note-inline'>(四)</span>。</p>

<table>
<tr><td colspan="2">癸酉　晉　建興元年</td>
<td>漢　嘉平三年</td>
<td>大成　玉衡三年</td>
<td>前涼　張氏</td>
<td>慕容廆</td>
</tr>
<tr><td/>
<td>代公</td>
<td colspan="4"/>
</tr></table><p>三月有二佛石像浮海入吳松江扈瀆。士民共瞻其浮遊。巫師士庶爭往迎之。風濤[漓-禸]湧。吳縣朱膺者素奉佛。往迎像接之登舟。其輕如羽。佛之背題名。一曰維衛。一曰迦葉。奉安通玄寺<span class='note-inline'>(今平江路開元寺也)</span>梁簡文皇帝製記作讚<span class='note-inline'>(寺記碑文)</span>。</p>

<table>
<tr><td colspan="2">甲戌　晉　建興二年</td>
<td>嘉平四年</td>
<td>玉衡四年</td>
<td>前涼</td>
<td/>
</tr>
<tr><td/>
<td>代公</td>
<td colspan="4"/>
</tr>
<tr><td colspan="2">乙亥　建興三年</td>
<td>漢拜石勤為<span class="corr">陝</span>伯　建元元年</td>
<td>玉衡五年</td>
<td>前凉</td>
<td/>
</tr>
<tr><td/>
<td>代公</td>
<td colspan="4"/>
</tr>
<tr><td colspan="2">丙子　<span class="corr">晉</span>建興四年　漢兵執帝</td>
<td>漢劉聰　麟元元年</td>
<td>大成李　玉衡六年</td>
<td>前涼　張寔襲位</td>
<td>慕容廆</td>
</tr>
<tr><td/>
<td>代公　拓跋</td>
<td colspan="4"/>
</tr></table><p>西晉華戎譯經道俗十二人。出經律六百卷。建寺一百八十所。度僧尼三千七百人<span class='note-inline'>(弘明集)</span>。</p>
<p style="margin-left:1em">右西晉四帝合五十二年移都建康　初曰建業。避愍帝諱改曰建康。</p>
<p>雜處中夏接于晉魏之國者　開橫曆列於繫統甲子之下方。冉魏不在十六國數。</p>
<p style="margin-left:1em">漢劉淵趙劉曜見東晉成帝咸和三年。</p>
<p style="margin-left:1em">前涼張軌見東晉武帝太元元年。</p>
<p style="margin-left:1em">成李特後改曰漢見東晉穆帝永和三年。</p>
<p style="margin-left:1em">後趙石勒見東晉穆帝永和五年。</p>
<p style="margin-left:1em">前燕慕容廆初自惠帝大安二年出仕見東晉廢。</p>
<p style="margin-left:1em">帝太和五年。</p>
<p style="margin-left:1em">前秦符氏見東晉武帝太元十九年。</p>
<p style="margin-left:1em">後秦姚氏見東晉安帝義熙十三年。</p>
<p style="margin-left:1em">後涼呂光見東晉安帝隆安五年。</p>
<p style="margin-left:1em">西秦乞伏國仁見宋文帝元嘉五年。</p>
<p style="margin-left:1em">後燕慕容垂見東晉安帝義熙三年。</p>
<p style="margin-left:1em">南涼禿髮烏孤見東晉安帝義熙十年。</p>
<p style="margin-left:1em">西涼李暠見宋武帝永初三年。</p>
<p style="margin-left:1em">北涼沮渠蒙遜見宋文帝元嘉十六年。</p>
<p style="margin-left:1em">北燕馮氏見宋文帝元嘉十三年。</p>
<p style="margin-left:1em">大夏赫連勃勃見東晉安帝義熙二年。</p>
<p style="margin-left:1em">南燕慕容德見東晉安帝義熙五年。</p>
<p>元魏西東分理之後　東魏禪于齊。周滅齊。西魏禪于周。周禪隋。</p>
</div></div>
<p class='juan'>釋氏稽古略卷一</p></div>
</div><!-- end of div[@id='body'] -->
</body></html>