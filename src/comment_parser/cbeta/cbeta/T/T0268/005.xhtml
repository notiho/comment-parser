<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說廣博嚴淨不退轉輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />佛說廣博嚴淨不退轉輪經卷第五</p><p class="byline">宋涼州沙門智嚴譯</p><p>◎爾時阿難白佛言：「世尊！甚為希有，魔王波旬，聞說此經不作留難。」佛告阿難：「以不聞故不作留難。所以者何？文殊師利法王子，以神力隱蔽令不得聞故無留難。」</p>
<p>爾時文殊師利法王子還攝神力，惡魔波旬即於夢中聞說新異不退轉法輪，亦聞稱釋迦牟尼佛名，即便驚悟，愁憂恐怖身毛皆竪，即從床上自投於地，作如是言：「先所降伏今不伏我，先所領土今不屬我。」愁憂苦惱發聲啼哭，以愁憂苦惱發聲啼哭故，身形老瘦猶如百歲老人。爾時惡魔波旬，將四種兵及三千大千世界所有魔天，來詣佛所；猶如菩薩坐道樹時，魔嚴兵眾來詣佛所亦復如是。爾時惡魔波旬，身形老劣如百歲人，頭低脊膢行步遲重，喘息短氣舉身戰掉，扶杖而行來詣佛所。當魔波旬來詣佛時，於虛空中所將眷屬四種兵眾，聞說不退轉法輪，亦聞釋迦牟尼佛名。時四種兵及諸眷屬，自然而住不能得前，生如是念：「我等不復隨從波旬。」爾時波旬單獨羸老，白佛言：「乃至不留一人扶接我者，本降伏者今不伏我，先所領土今不屬我。世尊憐愍一切眾生，我今亦在眾生數中而不垂愍，乃至不留一人授我水者。」</p>
<p>爾時世尊告波旬言：「眾生界多是無盡法。波旬當知！假令日日恒河沙等諸佛出世，一一諸佛於日日中度恒河沙眾生令般涅槃，而眾生界猶不可盡。」</p>
<p>時魔波旬復白佛言：「眾生界雖不可盡，如我今者單獨羸老，在道行時若其顛躄，乃至無有扶接我者。唯願世尊，安慰我意，令我歡喜速得還去。」</p>
<p>佛告波旬：「且安意去，若有眾生，不信不解不退法者，是諸眾生皆屬於汝，是汝眷屬汝得自在，一切皆是扶接汝者。」</p>
<p>爾時波旬聞是語已，歡喜踊躍作如是言：「我今當為眾生作諸留難，令於此法不信不解生於疑惑，生疑惑故當屬於我，我得自在。」爾時波旬復白佛言：「唯願世尊，重安慰我令我歡喜而得還去。佛自說言：『若有眾生聞我名者，皆於阿耨多羅三藐三菩提而不退轉。』從今已往更莫復說。所以者何？若有眾生聞此語已，勤行精進求佛菩提。」</p>
<p>爾時世尊告波旬言：「汝安意去！我當令諸眾生乃至無有住菩提者，亦復無有出眾生界者，無有眾生離色陰者，離受、想、行、識陰者。波旬且安意去！我常令諸眾生，無有離身見者，離戒取、見取者，離有所得者，離六十二見者，離過去、未來、現在想者，離殺生者，離不與取、邪婬者，離妄語、綺語、惡口、兩舌者，離貪恚、邪見者。波旬且安意去！我不教眾生而行布施、持戒、忍辱、精進、禪定、智慧，亦不教眾生行四攝法，不令眾生離眾生想，離<span class='corr'>堅</span>著想，離父母想，離兄弟、姊妹、男女想，離晝夜想，離半月、一月、一年想，離布施、持戒、忍辱、精進、禪定、智慧想，菩提心想，力、無畏想，根、力、覺、道想，佛、法、僧想，障菩提想，一切種智想。波旬汝且安意去！我當令眾生於一切法無遠離想。」</p>
<p>爾時波旬歡喜踊躍拔愁憂箭，即於是處還復本形，以諸天花而散佛上，遶佛三匝住於佛前，而說偈言：</p>

<div class="lg regular" style="margin-left:1em;"><div class='lg-row'>「今日兩足尊，　說此微妙音；</div>
<div class='lg-row'>佛無有二言，　今我大歡喜。」</div>
</div><p>時魔波旬說此偈已，歡喜安意漸離佛去，還本天宮皆共和合，受五欲樂以自娛樂，更不復生留難之心。</p>
<p>說此降伏遣魔法時，大地六種震動。阿難白佛言：「世尊！以何因緣大地震動？」</p>
<p>佛告阿難：「說此降伏遣魔法時，六萬四千菩薩，於諸法中得無生法忍。」</p>
<p>阿難白佛言：「世尊！今此會中頗有疑惑是法者不？」</p>
<p>佛告阿難：「<span class='corr'>今</span>此會中有十億眾生，皆生疑惑心意迷悶，作如是說：『為是何語，將非我等錯謬聞耶？』以是事故不知時方，亦不自知從何所來欲至何所，以疑惑故各不相見。」</p>
<p>阿難白佛：「唯願世尊，以慈悲心為此眾生速作照明，莫令此眾懷疑惑故墮於惡趣。以何因緣而作是說：『惡魔波旬且安意去！我不令眾生住於菩提，乃至波旬且安意去！我不令眾生於一切法無遠離想。』唯願世尊！為此眾生速作照明，亦令將來眾生逮照明故，受持此法而不忘失，願分別說。」</p>
<p>爾時世尊，便說偈言：</p>

<div class="lg regular" style="margin-left:1em;"><div class='lg-row'>「菩提無住相，　亦無能住者；</div>
<div class='lg-row'>是故說眾生，　無住菩提者。</div>
<div class='lg-row'>菩提與眾生，　無二無有異；</div>
<div class='lg-row'>是故說眾生，　無住菩提者。</div>
<div class='lg-row'>亦無有眾生，　能離眾生界；</div>
<div class='lg-row'>無所有不生，　畢竟不可得。</div>
<div class='lg-row'>難思眾生界，　其性本自空；</div>
<div class='lg-row'>假令一切智，　不見其離想。</div>
<div class='lg-row'>我所說諸陰，　無眾生能離；</div>
<div class='lg-row'>此陰與眾生，　無異常寂滅。</div>
<div class='lg-row'>已知陰是空，　而不離其性；</div>
<div class='lg-row'>說其體是一，　不可取而離。</div>
<div class='lg-row'>已能知諸陰，　不取不可離；</div>
<div class='lg-row'>無我無自性，　畢竟無所依。</div>
<div class='lg-row'>諸陰如虛空，　陰所行亦爾；</div>
<div class='lg-row'>行無所行故，　說陰如虛空。</div>
<div class='lg-row'>如說虛空界，　非生非能生；</div>
<div class='lg-row'>陰性亦如是，　無有能離者。</div>
<div class='lg-row'>身見自性相，　無法而可得；</div>
<div class='lg-row'>以不可得故，　我說不可離。</div>
<div class='lg-row'>疑無有自性，　畢竟不可得；</div>
<div class='lg-row'>以不得疑故，　眾生無能離。</div>
<div class='lg-row'>無有諸眾生，　能持選擇戒；</div>
<div class='lg-row'>見取諸眾生，　亦復不可得。</div>
<div class='lg-row'>計有得法者，　眾生不可得；</div>
<div class='lg-row'>有得法無心，　不離於自性。</div>
<div class='lg-row'>如所說諸見，　凡有六十二；</div>
<div class='lg-row'>如是等諸見，　皆如水中影。</div>
<div class='lg-row'>已知此諸見，　皆如水中影；</div>
<div class='lg-row'>無我無所有，　自性不可得。</div>
<div class='lg-row'>過去未來想，　及與現在想；</div>
<div class='lg-row'>此想無所有，　亦如水中影。</div>
<div class='lg-row'>此想無有我，　眾生不可得；</div>
<div class='lg-row'>以不得眾生，　是故不可離。</div>
<div class='lg-row'>殺害諸眾生，　必趣嶮惡處；</div>
<div class='lg-row'>安置涅槃中，　無有能動者。</div>
<div class='lg-row'>眾生若可得，　可有離動相；</div>
<div class='lg-row'>眾生無有實，　故說不可離。</div>
<div class='lg-row'>菩提名不與，　未曾有與者；</div>
<div class='lg-row'>雖勤作方便，　而無動離者。</div>
<div class='lg-row'>不行施眾生，　教行勝法施；</div>
<div class='lg-row'>雖勤作方便，　而無動離者。</div>
<div class='lg-row'>亦不得眾生，　依倚婬欲者；</div>
<div class='lg-row'>欲中無有邪，　可與非邪合。</div>
<div class='lg-row'>妄語諸眾生，　有緣者應化；</div>
<div class='lg-row'>雖勤作方便，　而無動離者。</div>
<div class='lg-row'>兩舌與惡口，　及以非時言；</div>
<div class='lg-row'>如是等言說，　如響令人惑。</div>
<div class='lg-row'>此法無處所，　亦不可染著；</div>
<div class='lg-row'>此諸聲如響，　知其無所依。</div>
<div class='lg-row'>本所有無明，　深計著於我；</div>
<div class='lg-row'>以知我真實，　無能動離者。</div>
<div class='lg-row'>亦能知瞋恚，　畢竟無有相；</div>
<div class='lg-row'>菩提無相故，　無能動離者。</div>
<div class='lg-row'>若能知邪見，　是名為正見；</div>
<div class='lg-row'>以過著見法，　無能動離者。</div>
<div class='lg-row'>不教諸眾生，　而以女色施；</div>
<div class='lg-row'>賢聖所禁制，　是施有過患。</div>
<div class='lg-row'>邪見所持戒，　聖道所捐棄；</div>
<div class='lg-row'>智者不應教，　以此求聖法。</div>
<div class='lg-row'>外道所稱讚，　種種諸忍相；</div>
<div class='lg-row'>此忍非正道，　令人到涅槃。</div>
<div class='lg-row'>外道所稱讚，　五熱精進法；</div>
<div class='lg-row'>不能至菩提，　智者應捨離。</div>
<div class='lg-row'>外道諸禪定，　盡行諸有想；</div>
<div class='lg-row'>非諸佛所讚，　是以不教他。</div>
<div class='lg-row'>不用世俗慧，　教化諸眾生；</div>
<div class='lg-row'>此慧不能得，　不思議佛慧。</div>
<div class='lg-row'>於清淨眾生，　成就無畏者；</div>
<div class='lg-row'>我說於是眾，　不行四攝法。</div>
<div class='lg-row'>深敬念佛者，　不教離是著；</div>
<div class='lg-row'>佛有無染智，　亦無諸障礙。</div>
<div class='lg-row'>深敬念法者，　不教離是著；</div>
<div class='lg-row'>離欲最勝法，　云何而可離？</div>
<div class='lg-row'>不著眾生想，　而發菩提心；</div>
<div class='lg-row'>菩提不可著，　云何而得離？</div>
<div class='lg-row'>父母及兄弟，　姊妹男女想；</div>
<div class='lg-row'>此想皆如幻，　云何而可離？</div>
<div class='lg-row'>此想一切處，　無法無所有；</div>
<div class='lg-row'>無法無有故，　云何而可離？</div>
<div class='lg-row'>晝想及夜想，　半月一月想；</div>
<div class='lg-row'>此想無真實，　如熱時炎水。</div>
<div class='lg-row'>施想與戒想，　忍辱精進想；</div>
<div class='lg-row'>此想非真想，　云何以想離？</div>
<div class='lg-row'>定想及慧想，　菩提心之想；</div>
<div class='lg-row'>力無畏諸根，　是想皆虛誑。</div>
<div class='lg-row'>諸覺及道想，　佛想與法想；</div>
<div class='lg-row'>皆從無知起，　云何離此想？</div>
<div class='lg-row'>分別諸僧想，　此想亦眾多；</div>
<div class='lg-row'>從分別起故，　我說不可離。</div>
<div class='lg-row'>不著菩提想，　及一切智想；</div>
<div class='lg-row'>此想遠諸佛，　不思議菩提。</div>
<div class='lg-row'>以是故我說，　波旬無智人；</div>
<div class='lg-row'>不離此諸想，　而遠求菩提。</div>
<div class='lg-row'>諸法及菩提，　皆悉知如如；</div>
<div class='lg-row'>宣說不離義，　去魔憂惱心。」</div>
</div><p>世尊決定說此降伏遣魔法時，會中十億眾生，拔猶豫箭無復疑惑，逮大照明，於諸法中得無生法忍。會中十億眾生皆共和合，住於佛前，而說偈言：</p>

<div class="lg regular" style="margin-left:1em;"><div class='lg-row'>「不思議佛道，　今我以證知；</div>
<div class='lg-row'>佛是導世師，　除斷我疑心。</div>
<div class='lg-row'>以逮大照明，　安住佛法中；</div>
<div class='lg-row'>諸方明淨故，　得見一億佛。</div>
<div class='lg-row'>亦得見其法，　知色等不生；</div>
<div class='lg-row'>遭遇救世師，　得淨如是智。</div>
<div class='lg-row'>亦得見一億，　諸佛嚴淨土；</div>
<div class='lg-row'>無上導世師，　皆悉住其中。」</div>
</div><p>爾時十億眾生說此偈已，脫身所著上妙之服，為供養法歡喜奉佛，作如是言：「願令此法流布，一切眾生皆得耳聞。」</p>
<p>爾時阿難白佛言：「世尊！若有眾生，聞是降伏遣魔法者，能信能解不生疑惑，是善男子、善女人得幾所福？」</p>
<p>佛告阿難：「若善男子、善女人，聞此降伏遣魔法，一經耳能信能解不疑惑者，功德甚多不可限量。」</p>
<p>阿難白佛言：「其所得福可以方喻知不？」</p>
<p>佛告阿難：「若善男子、善女人，於日初分供養百千諸佛，於日中分供養百千諸佛，於日後分供養百千諸佛，尊重讚歎，以上妙房舍一切所須皆悉充足，經百千劫，是善男子、善女人，所得功德寧為多不？」</p>
<p>阿難白佛言：「世尊！甚多甚多，不可限量難以喻知。」</p>
<p>佛告阿難：「若善男子、善女人，聞此降伏遣魔法，一經耳能信能解不疑惑者，其福勝彼。」</p>
<p>爾時虛空中有三善男子求菩薩乘，自然而現漸漸而來，各各執持千大蓮花，其花高廣踰須彌山，有百千萬億葉，出百千萬億光色。爾時尊者阿難及諸時會，皆共遙見三善男子求菩薩乘者，漸漸而來，見已生希有心。爾時阿難白佛言：「世尊！此善男子為從何來？」</p>
<p>佛告阿難：「東方過恒河沙佛土有世界，名花高須彌山，此善男子，於彼世界，聞說此法及上因緣，以是故來。」</p>
<p>阿難白佛：「彼世界佛名號何等？」</p>
<p>佛告阿難：「彼佛名華高須彌山王如來等正覺，今現在說法。」</p>
<p>爾時三善男子求菩薩乘者，前詣釋迦牟尼佛，頭面禮足右遶三匝，右膝著地一心合掌，以所執華而散佛上，作如是言：「世尊！我等今於此法，能信能解不生疑惑。所以者何？我等於此法中，無有疑惑猶如如來。」</p>
<p>爾時第一善男子求菩薩乘者白佛言：「世尊！若作是說：『我是如來。』此言便是正說。所以者何？我於此法不生疑惑故。」爾時第二善男子求菩薩乘者白佛言：「世尊！若作是說：『我是世尊。』此言便是正說。所以者何？我於此法不生疑惑故。」爾時第三善男子求菩薩乘者白佛言：「世尊！若作是說：『我是佛。』此言便是正說。所以者何？我於此法不生疑惑故。」◎</p>
<p>◎爾時會中百千眾生，心皆擾動不安本坐，作是念：「無有二佛竝出世間，今此善男子，以何等故發如是言？」作是念已，展轉相語：「且共默然。世尊在座，自當解說此諸菩薩如是語義。」</p>
<p>爾時阿難白佛言：「世尊！此諸菩薩名字何等？乃能作是大師子吼。」</p>
<p>佛告阿難：「其一菩薩名樂求如來音聲，第二菩薩名樂求世尊音聲，第三菩薩名樂求佛音聲。阿難當知！以是緣故，彼菩薩摩訶薩作如是說。」</p>
<p>阿難白佛言：「世尊！今此會中有百千眾生，心皆擾動作是念：『無有二佛並出世間，以何緣故彼作是說？』唯願如來敷演其義，令此大眾心不擾動，所種善根增益明淨。世尊！如人澡浴嚴治髮爪膚色鮮淨，復以赤栴檀水更浴其身，膚色鮮淨倍勝於前。世尊！是諸眾生亦復如是，若聞說是語義，所種善根增益，明淨倍勝於前。」</p>
<p>爾時世尊，即說偈言：</p>

<div class="lg regular" style="margin-left:1em;"><div class='lg-row'>「皆共一心聽，　我說是語義；</div>
<div class='lg-row'>何故名如來，　世尊及佛耶？</div>
<div class='lg-row'>能知過去如，　亦知未來如；</div>
<div class='lg-row'>見一切法如，　是故名如來。</div>
<div class='lg-row'>如先昔諸佛，　行不思議施；</div>
<div class='lg-row'>我亦行此施，　是故作是說。</div>
<div class='lg-row'>如先昔諸佛，　求無依倚道；</div>
<div class='lg-row'>我亦如是求，　是故名如來。</div>
<div class='lg-row'>不住一切法，　求寂靜菩提；</div>
<div class='lg-row'>亦不得菩提，　是故名如來。</div>
<div class='lg-row'>如昔諸菩薩，　勤苦行忍辱；</div>
<div class='lg-row'>我亦行是忍，　能到忍彼岸。</div>
<div class='lg-row'>如我昔精進，　勤求於菩提；</div>
<div class='lg-row'>彼亦勤精進，　是故名如來。</div>
<div class='lg-row'>彼已能通達，　諸法平等相；</div>
<div class='lg-row'>亦不生心念，　是故名如來。</div>
<div class='lg-row'>不念一切法，　其性常平等；</div>
<div class='lg-row'>知此平等已，　而無差別心。</div>
<div class='lg-row'>已能通達此，　如如平等定；</div>
<div class='lg-row'>通達此定故，　是故名如來。</div>
<div class='lg-row'>所說一切法，　各自有性相；</div>
<div class='lg-row'>已知此性相，　畢竟常寂然。</div>
<div class='lg-row'>知相名為慧，　知虛名為智；</div>
<div class='lg-row'>若能知眾生，　名到慧彼岸。</div>
<div class='lg-row'>如先昔智者，　智慧到彼岸；</div>
<div class='lg-row'>亦不得此慧，　到彼岸寂然。</div>
<div class='lg-row'>彼亦得此慧，　而到於彼岸；</div>
<div class='lg-row'>不得此慧故，　是故名如來。</div>
<div class='lg-row'>不得菩提如，　其性相難議；</div>
<div class='lg-row'>不得一切法，　是故名如來。</div>
<div class='lg-row'>已能逮無著，　不著如如來；</div>
<div class='lg-row'>不著一切法，　通無著道故。</div>
<div class='lg-row'>如先導世師，　能知見正道；</div>
<div class='lg-row'>此道真實相，　未曾有始終。</div>
<div class='lg-row'>彼亦如是修，　最勝無上道；</div>
<div class='lg-row'>此道無始終，　性空無所有。</div>
<div class='lg-row'>知道無始終，　諸法皆平等；</div>
<div class='lg-row'>亦知如平等，　是故名如來。</div>
<div class='lg-row'>道如菩提如，　及與不住如；</div>
<div class='lg-row'>知如如虛空，　是故名如來。</div>
<div class='lg-row'>我所說諸法，　其如常平等；</div>
<div class='lg-row'>若能見此如，　應當求菩提。</div>
<div class='lg-row'>阿難以是事，　彼作如是說；</div>
<div class='lg-row'>如說能修行，　彼亦如是行。</div>
<div class='lg-row'>若能行是行，　能作如是說；</div>
<div class='lg-row'>知是不退轉，　無畏諸菩薩。</div>
<div class='lg-row'>阿難應當知，　無畏諸菩薩；</div>
<div class='lg-row'>能作如是說，　自言是如來。」</div>
</div><p>阿難白佛言：「世尊！以何因緣，得何等法，名世尊耶？」</p>
<p>爾時世尊，便說偈言：</p>

<div class="lg regular" style="margin-left:1em;"><div class='lg-row'>「皆共一心聽，　<span class='corr'>於</span>百千億劫；</div>
<div class='lg-row'>求如是菩提，　無量難思議。</div>
<div class='lg-row'>為諸眾生故，　求如是菩提；</div>
<div class='lg-row'>未曾有怖畏，　是故名世尊。</div>
<div class='lg-row'>不畏於生死，　正住生死中；</div>
<div class='lg-row'>化度諸眾生，　是故名世尊。</div>
<div class='lg-row'>云何不怖畏？　云何住生死？</div>
<div class='lg-row'>云何度眾生？　云何名世尊？</div>
<div class='lg-row'>生死無有法，　而可破壞者；</div>
<div class='lg-row'>不牢不破壞，　以此度眾生。</div>
<div class='lg-row'>是名不怖畏，　是名住生死，</div>
<div class='lg-row'>是名度眾生，　是名為世尊。</div>
<div class='lg-row'>知諸法虛空，　而無怯弱心，</div>
<div class='lg-row'>宣說諸法相，　而無所怖畏。</div>
<div class='lg-row'>已斷諸怖畏，　遠離諸難處；</div>
<div class='lg-row'>不畏難處故，　度難處眾生。</div>
<div class='lg-row'>度多億眾生，　過生死嶮難；</div>
<div class='lg-row'>亦不得生死，　及所度眾生。</div>
<div class='lg-row'>安置諸眾生，　寂靜涅槃岸；</div>
<div class='lg-row'>亦不得眾生，　是名為世尊。</div>
<div class='lg-row'>恒為諸眾生，　說如虛空法；</div>
<div class='lg-row'>未曾生怖畏，　是名為世尊。</div>
<div class='lg-row'>法性無差別，　說有種種名；</div>
<div class='lg-row'>平等如菩提，　菩提不可得。</div>
<div class='lg-row'>教導諸眾生，　令趣向菩提；</div>
<div class='lg-row'>雖教如是法，　未曾有所說。</div>
<div class='lg-row'>不可說而說，　度脫多眾生；</div>
<div class='lg-row'>無畏無所取，　是故名世尊。</div>
<div class='lg-row'>遠離一切想，　能修菩提相；</div>
<div class='lg-row'>已過一切想，　是名為世尊。</div>
<div class='lg-row'>已能滅諸想，　煩惱無有餘；</div>
<div class='lg-row'>以是故得稱，　名之為世尊。</div>
<div class='lg-row'>以慧觀諸法，　知諸法平等；</div>
<div class='lg-row'>常不求少法，　是故名世尊。</div>
<div class='lg-row'>不重於名譽，　亦不求名譽；</div>
<div class='lg-row'>恒為諸眾生，　說離名譽法。</div>
<div class='lg-row'>菩提離名譽，　彼亦如是求；</div>
<div class='lg-row'>若有重名譽，　是名遠菩提。</div>
<div class='lg-row'>是聲猶如響，　分別故多種；</div>
<div class='lg-row'>橫生諸分別，　我有如是名。</div>
<div class='lg-row'>不著一切聲，　亦不依倚名；</div>
<div class='lg-row'>無戲論菩提，　是名為世尊。</div>
<div class='lg-row'>知如是諸法，　名之為世尊；</div>
<div class='lg-row'>亦不得菩<span class='corr'>提</span>，　是故名世尊。</div>
<div class='lg-row'>知如是諸法，　而無有所著；</div>
<div class='lg-row'>求如是菩提，　解脫無有漏。</div>
<div class='lg-row'>阿難！以是事，　及諸餘因緣；</div>
<div class='lg-row'>菩薩摩訶薩，　自言是世尊。」</div>
</div><p>阿難白佛言：「世尊！以何因緣，得何等法，名為佛耶？」</p>
<p>爾時世尊，便說偈言：</p>

<div class="lg regular" style="margin-left:1em;"><div class='lg-row'>「覺知一切法，　此法無所有；</div>
<div class='lg-row'>已覺無有法，　是故名為佛。</div>
<div class='lg-row'>覺了諸煩惱，　不令得自在；</div>
<div class='lg-row'>以智離煩惱，　是故名為佛。</div>
<div class='lg-row'>能覺此身空，　此身無所屬；</div>
<div class='lg-row'>此身不牢固，　牢固不可得。</div>
<div class='lg-row'>愚於不牢身，　而生堅牢想；</div>
<div class='lg-row'>彼如實覺知，　是故名為佛。</div>
<div class='lg-row'>覺無明無智，　自性無所有；</div>
<div class='lg-row'>已得於明智，　是故名為佛。</div>
<div class='lg-row'>所有過去想，　覺知是無想；</div>
<div class='lg-row'>知想無相故，　更不隨此相。</div>
<div class='lg-row'>修未來諸想，　現在想亦然；</div>
<div class='lg-row'>已修一切想，　是故名為佛。</div>
<div class='lg-row'>覺知色前際，　未曾有生起；</div>
<div class='lg-row'>凡小雖分別，　不能令色生。</div>
<div class='lg-row'>覺受無根本，　根本不可得；</div>
<div class='lg-row'>於一切法中，　亦無有受者。</div>
<div class='lg-row'>知想猶如幻，　其性無所有；</div>
<div class='lg-row'>於一切法中，　不為想所累。</div>
<div class='lg-row'>知行不能作，　種種諸身相；</div>
<div class='lg-row'>身空行亦空，　是故無所作。</div>
<div class='lg-row'>知行及與身，　猶如芭蕉樹；</div>
<div class='lg-row'>如實能覺知，　是故名為佛。</div>
<div class='lg-row'>觀識之實性，　亦不在身內；</div>
<div class='lg-row'>亦不在身外，　而可有是識。</div>
<div class='lg-row'>於一切法中，　識性不可得；</div>
<div class='lg-row'>而於此身中，　無形無處所。</div>
<div class='lg-row'>能如是知識，　識性無所有；</div>
<div class='lg-row'>無想猶如幻，　未曾見識生。</div>
<div class='lg-row'>於一切法中，　無有見識者；</div>
<div class='lg-row'>一切眾生性，　未曾有作者。</div>
<div class='lg-row'>眾生無作者，　諸法畢竟然；</div>
<div class='lg-row'>若法若眾生，　無有來去相。</div>
<div class='lg-row'>覺一切諸法，　畢竟無有相；</div>
<div class='lg-row'>無分別戲論，　是故名為佛。</div>
<div class='lg-row'>如諸佛不住，　佛正法大乘；</div>
<div class='lg-row'>不住一切法，　是故名為佛。</div>
<div class='lg-row'>如如諸法如，　諸佛不住如；</div>
<div class='lg-row'>佛如菩提如，　是竟不可得。</div>
<div class='lg-row'>為求菩提故，　應發如是心；</div>
<div class='lg-row'>能覺此心相，　少法不可得。</div>
<div class='lg-row'>為求菩提故，　應發如是心；</div>
<div class='lg-row'>此心菩提等，　亦覺知如幻。</div>
<div class='lg-row'>阿難！以是事，　彼作如是說；</div>
<div class='lg-row'>自言我是佛，　如佛導世師。</div>
<div class='lg-row'>以佛之名聲，　說如是等法；</div>
<div class='lg-row'>若有住此法，　盡應求菩提。</div>
<div class='lg-row'>若有知此法，　是則近菩提；</div>
<div class='lg-row'>於一切法中，　不生諸疑惑。</div>
<div class='lg-row'>於諸法無疑，　必為世間上；</div>
<div class='lg-row'>已知此法故，　能解密語義。」</div>
</div><p>爾時世尊，說如來世尊佛名已，是時會中百千眾生白佛言：「世尊！我等無復疑網逮大照明，得解菩薩摩訶薩名為如來、世尊、佛義，以一切法不可得故，於諸法中逮得法忍。如來今者猶如父母矜接我等，不令我等心有擾動，亦得覺知不擾動法，猶如虛空不可擾動。所以者何？我等今者覺一切法，猶如虛空無擾動故。」爾時會中百千眾生，頭面禮佛右遶三匝，去佛不遠默然而坐。</p>
<p>爾時會中有菩薩摩訶薩，名常笑諸根清淨，即從坐起，以種種華而散佛上，即說偈言：</p>

<div class="lg regular" style="margin-left:1em;"><div class='lg-row'>「眾生多果想，　能解彼果想；</div>
<div class='lg-row'>離果得具足，　故禮世間智。</div>
<div class='lg-row'>眾生貪著果，　行種種果名；</div>
<div class='lg-row'>唯佛能除解，　故禮世間智。</div>
<div class='lg-row'>宣說果平等，　而以覺悟他；</div>
<div class='lg-row'>說果是假名，　故禮世間智。</div>
<div class='lg-row'>宣說平等法，　住平等法中；</div>
<div class='lg-row'>覺一切法等，　故禮世間智。</div>
<div class='lg-row'>眾生得果想，　除此有得心；</div>
<div class='lg-row'>唯佛能除斷，　故禮世間智。</div>
<div class='lg-row'>具知果寂滅，　不住種種果；</div>
<div class='lg-row'>諸佛善密語，　故禮世間智。」</div>
</div><p>爾時常笑諸根清淨菩薩摩訶薩，說是偈已，讚歎世尊，頭面禮足右遶三匝，去佛不遠一心觀佛，目不暫眴歡喜而住。</p>
<p>爾時會中有菩薩摩訶薩，名蓮華德藏，即從坐起，以花散佛，說此偈言：</p>

<div class="lg regular" style="margin-left:1em;"><div class='lg-row'>「眾生多有想，　能解此有心；</div>
<div class='lg-row'>離怖無所取，　故禮牟尼尊。</div>
<div class='lg-row'>於諸有寂靜，　說無所有法；</div>
<div class='lg-row'>遠離一切有，　故禮牟尼尊。</div>
<div class='lg-row'>知有是空無，　其性無有我；</div>
<div class='lg-row'>以遠離有畏，　故禮牟尼尊。</div>
<div class='lg-row'>遠離諸憂慼，　能拔憂慼者；</div>
<div class='lg-row'>永斷諸繫縛，　故禮牟尼尊。」</div>
</div><p>爾時蓮華德藏菩薩摩訶薩，說此偈已，讚歎世尊，復更說偈，而白佛言：</p>

<div class="lg regular" style="margin-left:1em;"><div class='lg-row'>「於後惡世中，　若有聞此經；</div>
<div class='lg-row'>不生怖畏者，　皆應合掌禮。」</div>
</div><p>爾時無垢意菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「若有聞此經，　不生疑惑者；</div>
<div class='lg-row'>於一切時中，　應以眾花散。」</div>
</div><p>爾時廣思惟菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「此經中廣說，　無量諸佛法；</div>
<div class='lg-row'>眾生聞是法，　不疑惑者少。</div>
<div class='lg-row'>貪著於己身，　生種種身想；</div>
<div class='lg-row'>得聞如是經，　云是顛倒說。</div>
<div class='lg-row'>當知屬於魔，　為魔所抑持；</div>
<div class='lg-row'>無智聞此經，　返更生疑惑。」</div>
</div><p>爾時青蓮華目菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「若有聞此經，　不生疑惑者；</div>
<div class='lg-row'>猶如世間眼，　亦名施眼者。」</div>
</div><p>爾時樂供養塔菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「若有聞此經，　深生信樂者；</div>
<div class='lg-row'>此人處世間，　猶如最上塔。」</div>
</div><p>爾時渴仰意菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「雖在生死中，　應數生渴仰；</div>
<div class='lg-row'>不著一切法，　能不疑此經。」</div>
</div><p>爾時樂以衣施菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「應以多億衣，　細軟而平正；</div>
<div class='lg-row'>以供覆其身，　不疑此法者。」</div>
</div><p>爾時樂以食施菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「所說諸餚饍，　味中最上者；</div>
<div class='lg-row'>應以供其人，　不疑此法者。」</div>
</div><p>爾時悲念樂見眾生菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「悲念諸眾生，　應數數涕泣；</div>
<div class='lg-row'>而於此經中，　無有信樂意。</div>
<div class='lg-row'>若人少時間，　疑惑於此經；</div>
<div class='lg-row'>當知地獄來，　還趣向地獄。</div>
<div class='lg-row'>親近惡知識，　不解是深法；</div>
<div class='lg-row'>無明網所覆，　不向此妙趣。</div>
<div class='lg-row'>破戒自纏裹，　惡意好求短；</div>
<div class='lg-row'>貪著於利養，　能誹謗是經。</div>
<div class='lg-row'>不勤求菩提，　懈怠不精進；</div>
<div class='lg-row'>惡慧樂小法，　不信解是經。</div>
<div class='lg-row'>貪利養眾生，　計我隨愛欲；</div>
<div class='lg-row'>深著於三世，　不能信是經。</div>
<div class='lg-row'>愚佷惡心性，　染愛盲無智；</div>
<div class='lg-row'>好樂多談說，　而不信是經。</div>
<div class='lg-row'>好選擇衣服，　貪味嗜飲食；</div>
<div class='lg-row'>少於白法者，　能誹謗是經。</div>
<div class='lg-row'>著果諸眾生，　好說著果法；</div>
<div class='lg-row'>解佛微密語，　如是者甚難。</div>
<div class='lg-row'>過去先昔佛，　無上導世師；</div>
<div class='lg-row'>盡能供養者，　能信解是經。」</div>
</div><p>爾時遠離惡法菩薩摩訶薩，即於佛前，而說偈言：</p>

<div class="lg regular" style="margin-left:1em;"><div class='lg-row'>「愚心貪著果，　能誹謗是經；</div>
<div class='lg-row'>應遠離是人，　猶如臭糞穢。</div>
<div class='lg-row'>亦如爛死屍，　行者皆遠避；</div>
<div class='lg-row'>謗此經眾生，　皆應常遠離。</div>
<div class='lg-row'>猶如劫村賊，　住大曠野中；</div>
<div class='lg-row'>聞者皆馳走，　恐為我作難。</div>
<div class='lg-row'>應如是馳走，　遠離是惡賊；</div>
<div class='lg-row'>瞋恚懷惡意，　誹謗是經者。」◎</div>
</div>
<p class='juan'>廣博嚴淨經卷第五</p></div>
</div><!-- end of div[@id='body'] -->
</body></html>