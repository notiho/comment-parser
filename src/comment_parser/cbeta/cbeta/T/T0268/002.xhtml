<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說廣博嚴淨不退轉輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說廣博嚴淨不退轉輪經卷第二</p><p class="byline">宋涼州沙門智嚴譯</p><p>◎爾時阿難白佛言：「文殊師利法王子問佛世尊廣博嚴淨不退轉輪法耶？」</p>
<p>佛言：「阿難！如是，如是！文殊師利法王子問我廣博嚴淨不退轉輪法。所以者何？諸佛世尊，皆轉廣博嚴淨不退轉輪法。」</p>
<p>阿難白佛言：「以何因緣，世尊說堅信、<span class='corr'>堅</span>法、八人、須陀洹、斯陀含、阿那含、阿羅漢、聲聞、辟支佛耶？世尊！彼之所行是菩薩法耶？」</p>
<p>佛告阿難：「如是，如是！彼所行者是菩薩法。所以者何？五濁眾生心樂小法不求大乘，是故諸佛以方便力隨眾生性而為說法，以諸眾生多樂小法不堪大乘，如來以方便力觀其深心，令發道意入佛智慧。阿難！如來以如是方便度諸眾生到安隱處，無為無作離心數法，皆悉平等永滅苦樂，無有方所亦無住處，安隱寂靜無餘涅槃。」</p>
<p>爾時世尊說是語已而便默然。時尊者阿難問文殊師利言：「以何因緣故如來默然？」</p>
<p>文殊師利言：「尊者阿難！以諸眾生聞說是法少能信者，是故默然。世尊說微密之語，唯我能了，今四部眾咸生此疑：『以何緣故，世尊說堅信法乃至聲聞、辟支佛耶？』今此百千萬億那由他諸天，亦有百千萬億那由他諸菩薩摩訶薩，皆生疑心：『世尊何故說堅信、堅法乃至聲聞、辟支佛乘？』以佛默然而不說此難信法故，諸河泉源小大諸水湛然不流，空中諸鳥亭住不飛，日月不行，一切燈炬無復光照，一切眾生無有威光。所以者何？世尊默然而不解說難信法故。」</p>
<p>爾時世尊所住精舍，一萬蓮華迴旋圍遶者，皆發此言：「唯願世尊說廣博嚴淨不退轉輪法。所以者何？我等曾於此處聞九十二億百千那由他諸佛皆說此法。」</p>
<p>是時尊者舍利弗白佛言：「世尊！願說廣博嚴淨不退轉輪法。所以者何？我夜後分與文殊師利法王子，至東方恒河沙佛土，是諸如來皆說此法；南、西、北方、四維、上、下，無量無邊不可計數諸佛世尊皆宣此法。」</p>
<p>時虛空中有八十萬五千那由他諸天，白佛言：「世尊！願說廣博嚴淨不退轉輪法。所以者何？我等曾於此處，聞九十二億百千那由他諸佛皆說此法。」</p>
<p>爾時尊者阿難白佛言：「世尊！以何因緣說堅信、堅法乃至聲聞、辟支佛？今此四眾咸皆默然，乃至無有謦咳之聲，今此會中百千萬億眾生皆生疑惑：『世尊何故說堅信、堅法乃至聲聞、辟支佛乘？』唯願世尊，拔此大眾心中疑箭，此諸大眾是佛時證。」</p>
<p>佛告阿難：「如是，如是！諸佛世尊所說之法皆有時證。」</p>
<p>阿難白佛言：「誰是證耶？」</p>
<p>佛告阿難：「法是我證，諸佛如來以法為證而有所說。」</p>
<p>佛告阿難：「諦聽！諦聽！善思念之！吾當為汝分別解說，菩薩摩訶薩名曰堅信，乃至名曰辟支佛乘。」時尊者阿難，諸大聲聞，皆悉一心聽佛所說。</p>
<p>佛告阿難：「菩薩摩訶薩，令無量無邊阿僧祇眾生信佛知見，信佛知見已，不著色不著受、想、行、識，以不著色不著受、想、行、識故，是菩薩摩訶薩名為堅法。復次，阿難！菩薩摩訶薩，信諸佛所說法皆悉空寂，信此法者，是菩薩摩訶薩名為堅信。復次，阿難！菩薩摩訶薩，信於佛智，便作是念：『我等亦當成就此智，亦不見此智。』是故阿難！菩薩摩訶薩名為堅信。復次，阿難！菩薩摩訶薩，於五欲樂不生欣樂成就信力，是故菩薩摩訶薩名為堅信。復次，阿難！菩薩摩訶薩作是念：『如佛世尊，以不可思議法施諸眾生，我亦應學以不可思議法施諸眾生。』如是菩薩摩訶薩名為堅信。復次，阿難！菩薩摩訶薩心生歡喜捨一切物，乃至自身尚以布施，何況餘物，信行此施而不倚著，於一切處不生慳悋；以此因緣迴向菩提，亦不起菩提見，是菩薩摩訶薩名為堅信。復次，阿難！菩薩摩訶薩信心清淨無有怯弱，於佛、法、僧心得淳淨，守護六情無所願求，無信眾生，於佛、法、僧令生信樂，已生信樂心不放逸，發菩提心不著心相，信知六界與法界等。云何信知？所謂此界以諸音聲文字故說，實不可得。信知諸行是無常、苦、空、無我之法，亦信無漏聖戒非戲論法具諸三昧，信一切眾生即是滅界，眾生之相即是滅相，以無依心見諸眾生即是法界，而於此法不見法界。所以者何？法界即是眾生無心之界。菩薩摩訶薩如是信者名為堅信。一切眾生無有住處。所以者何？自性空故。亦復不見眾生形相，見諸眾生同涅槃相。所以者何？眾生界空，是故即見是涅槃相。若有能信如是法者，令多眾生得如是信。是故阿難！菩薩摩訶薩名為堅信。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「能令諸眾生，　信向佛知見；</div>
<div class='lg-row'>心不生染著，　是名為堅信。</div>
<div class='lg-row'>信諸佛說法，　其性相皆空；</div>
<div class='lg-row'>能信解此法，　是名為堅信。</div>
<div class='lg-row'>信諸佛知見，　是不可思議；</div>
<div class='lg-row'>發心而勤求，　我應得是智。</div>
<div class='lg-row'>不生信樂心，　貪求五欲樂；</div>
<div class='lg-row'>是信力成就，　是名為堅信。</div>
<div class='lg-row'>信諸牟尼尊，　以法施眾生；</div>
<div class='lg-row'>我亦應隨學，　是名為堅信。</div>
<div class='lg-row'>信能行布施，　乃至捨自身；</div>
<div class='lg-row'>亦不生施想，　是名為堅信。</div>
<div class='lg-row'>信能施一切，　不生慳悋心；</div>
<div class='lg-row'>盡迴向菩提，　是名為堅信。</div>
<div class='lg-row'>信向於諸佛，　其心無穢濁；</div>
<div class='lg-row'>亦信無心法，　是名為堅信。</div>
<div class='lg-row'>能守護六情，　亦不復願求；</div>
<div class='lg-row'>已信解此法，　是名為堅信。</div>
<div class='lg-row'>諸不信眾生，　以信而建立；</div>
<div class='lg-row'>令隨順佛法，　是名為堅信。</div>
<div class='lg-row'>以此信向心，　盡迴向菩提；</div>
<div class='lg-row'>而不得心相，　是名為堅信。</div>
<div class='lg-row'>知六界平等，　即與法界同；</div>
<div class='lg-row'>以音聲分別，　不得諸界性。</div>
<div class='lg-row'>信諸行無常，　苦空無有我；</div>
<div class='lg-row'>成就是信力，　是名為堅信。</div>
<div class='lg-row'>信無漏聖戒，　非是論戲法；</div>
<div class='lg-row'>具戒三昧者，　是名為堅信。</div>
<div class='lg-row'>信諸眾生界，　即是滅界性；</div>
<div class='lg-row'>能信如是相，　是名信中信。</div>
<div class='lg-row'>眾生無依性，　即是諸法界；</div>
<div class='lg-row'>如此諸法界，　其性難思議。</div>
<div class='lg-row'>若能如是信，　隨順彼法相；</div>
<div class='lg-row'>此無畏菩薩，　是名為堅信。</div>
<div class='lg-row'>信諸眾生身，　畢竟無所住；</div>
<div class='lg-row'>其性本空無，　是故無處所。</div>
<div class='lg-row'>眾生是涅槃，　其性即空故；</div>
<div class='lg-row'>以是義顯示，　寂靜涅槃相。</div>
<div class='lg-row'>若能如是信，　名無畏菩薩；</div>
<div class='lg-row'>如是諸眾生，　皆名為堅信。</div>
<div class='lg-row'>阿難善受持，　亦如是宣說；</div>
<div class='lg-row'>若有如是信，　是名為堅信。</div>
<div class='lg-row'>如是等諸法，　餘無量無邊；</div>
<div class='lg-row'>佛為諸菩薩，　說是差別相。</div>
</div><p>「如是，阿難！如來、應、正等覺，以方便力為聲聞人說菩薩摩訶薩名為堅信。復次，阿難，今當為樂此法眾生，復以偈頌說菩薩摩訶薩名堅信義。」</p>
<p>爾時世尊，即說偈言：</p>

<div class="lg regular" style="margin-left:1em;"><div class='lg-row'>「皆共和合一心聽，　我說佛子諸功德；</div>
<div class='lg-row'>布施持戒及精進，　忍辱禪定智慧身。</div>
<div class='lg-row'>信向樂求如是法，　不信者信佛淨智；</div>
<div class='lg-row'>有如是信名菩薩，　導化世間無厭惓。</div>
<div class='lg-row'>信解諸法無分別，　其性空寂佛所說；</div>
<div class='lg-row'>若能善解如是法，　是名菩薩堅信者。</div>
<div class='lg-row'>信佛知見無有量，　發心欲求如是智；</div>
<div class='lg-row'>無上大人所有智，　我當何時得此智。</div>
<div class='lg-row'>不信欲樂是淨法，　不為欲因行惡業；</div>
<div class='lg-row'>以信力故樂求法，　有此勝信名菩薩。</div>
<div class='lg-row'>信諸如來以法施，　我亦應當如是學；</div>
<div class='lg-row'>佛所說法隨順行，　有此勝信名菩薩。</div>
<div class='lg-row'>信能捨此上餚饍，　象馬金寶及奴婢；</div>
<div class='lg-row'>男女眷屬所愛妻，　大小村城及國土。</div>
<div class='lg-row'>亦以手足支節施，　破骨出髓無所畏；</div>
<div class='lg-row'>耳鼻眼目及以頭，　有此勝信名菩薩。</div>
<div class='lg-row'>信知此身內無主，　是故能以惠施他；</div>
<div class='lg-row'>亦復能以妙法施，　以是因緣求佛智。</div>
<div class='lg-row'>信能捨此無我身，　見來求者心歡喜；</div>
<div class='lg-row'>如是眾生我善友，　為菩提捨危脆身。</div>
<div class='lg-row'>信如是法菩提因，　以清淨心化世間；</div>
<div class='lg-row'>聞法不疑佛知見，　有此勝信名菩薩。</div>
<div class='lg-row'>知眼無常及耳鼻，　舌身及意亦復然；</div>
<div class='lg-row'>知是虛偽不牢固，　為菩提因悉能捨。</div>
<div class='lg-row'>見苦眾生無信手，　化令住信能信施；</div>
<div class='lg-row'>自住慈心愍世間，　皆令信佛最上智。</div>
<div class='lg-row'>見著六塵行惡者，　化令迴心趣佛智；</div>
<div class='lg-row'>不得此心菩提因，　能信菩提無心相。</div>
<div class='lg-row'>見諸眾生界無智，　不知六界是平等；</div>
<div class='lg-row'>此法皆同法界相，　以音聲說不可得。</div>
<div class='lg-row'>見諸眾生在生死，　無常計常癡冥中；</div>
<div class='lg-row'>教信諸行是無常，　令信解空無有我。</div>
<div class='lg-row'>見諸眾生行惡戒，　教令信佛無上戒；</div>
<div class='lg-row'>自淨戒定諸功德，　有此勝信名菩薩。</div>
<div class='lg-row'>見諸眾生多懶墮，　教令信佛大精進；</div>
<div class='lg-row'>知精進力自調伏，　能持此信名菩薩。</div>
<div class='lg-row'>見愚眾生計壽命，　教信陰身無有壽；</div>
<div class='lg-row'>了知滅界同法界，　若知此法是勝信。</div>
<div class='lg-row'>分析此身無去住，　雖復異世業不亡；</div>
<div class='lg-row'>所造善惡諸業因，　終不遠離此法性。</div>
<div class='lg-row'>見眾生性無依法，　此界亦同諸眾生；</div>
<div class='lg-row'>法界平等不思議，　無畏菩薩如是信。</div>
<div class='lg-row'>佛說此信無有二，　勤修善行知諸法；</div>
<div class='lg-row'>亦為他說如是信，　而不染著於三有。</div>
<div class='lg-row'>信如是等眾生性，　無有決定常住處；</div>
<div class='lg-row'>空不可取無相法，　能信是法名菩薩。</div>
<div class='lg-row'>是諸眾生如空定，　亦不寂靜涅槃界；</div>
<div class='lg-row'>不可說有諸性相，　知是法者名持信。</div>
<div class='lg-row'>見諸眾生信邊法，　以寂靜法而導之；</div>
<div class='lg-row'>故於三界得高稱，　亦名持信勝菩薩。</div>
<div class='lg-row'>若有如是妙勝信，　發無畏心樂求法；</div>
<div class='lg-row'>我法若有黠慧人，　廣向時眾而宣說。</div>
<div class='lg-row'>已說堅信諸功德，　及餘種種差別相；</div>
<div class='lg-row'>不著三界清淨心，　憐愍眾生良福田。</div>
<div class='lg-row'>長夜布施自調伏，　住清淨戒修忍辱；</div>
<div class='lg-row'>精進修定及智慧，　行菩薩行心調伏。</div>
<div class='lg-row'>以諸相應方便智，　導眾生到安隱處；</div>
<div class='lg-row'>能令不墮諸惡趣，　有如是智名菩薩。</div>
<div class='lg-row'>以真淨心動世界，　震起波踊有六種；</div>
<div class='lg-row'>光照華上坐菩薩，　皆說寂靜空無法。</div>
<div class='lg-row'>東方國土及南方，　西方北方亦復然；</div>
<div class='lg-row'>上方下方及四維，　皆同說此寂靜法。</div>
<div class='lg-row'>寧捨身命不疑佛，　亦教他人信佛智；</div>
<div class='lg-row'>若諸眾生有是信，　佛及行者能證知。</div>
◎</div><p>◎「復次，阿難！云何如來說菩薩摩訶薩名為堅法？阿難當知！菩薩摩訶薩，於佛正法終不退轉，受持佛法為他宣說終不毀犯，於不可思議真如法界，應當逮得如是等法，堅心受持而無怯弱；能觀諸法真實之相不生染著故，而於此法無所受持，於法非法亦不生著，應如是持樂求諸法；求已能受，受已能持，持已能說，歡喜調柔易可共住，常樂宣說寂靜之法，不動法界能逮諸法真實之相；於諸法中善得調伏，亦不毀損常住妙身，如此之身常住故妙；應知此身無始無終無聚無散，應如是知；如佛世尊，為諸菩薩分別解說，於此法中亦應逮得，見一切法清淨無垢，善解諸法無可著處；諸法性虛不可得見，以不見故無所受持；宣說法界無相無性，無有言說亦無所有無有思想，遠離思想心不可得，其性寂靜離諸音聲，無有言說非境界法；常樂受持宣說是法，而於是法心無所依，以如是等無所有法，種種差別為菩薩摩訶薩說，而於此法不作合散無種種相，如其所說皆已逮得，已得此法名為性地；性地菩薩摩訶薩，乃至於少法中不生來去想，已能受持不來去法，而於此法不生增減亦無聚散，若能受持不增不減不聚不散，如是等法是名堅法。菩薩摩訶薩於諸法性得無所得，以於此法性無所得故，是菩薩摩訶薩名為堅法。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「於諸佛正法，　而無所退轉；</div>
<div class='lg-row'>能持如是法，　是名為堅法。</div>
<div class='lg-row'>未曾有毀犯，　不思議法界；</div>
<div class='lg-row'>能逮如是法，　是名為堅法。</div>
<div class='lg-row'>久發心受持，　諸佛所說法；</div>
<div class='lg-row'>心無有怯弱，　是名為堅法。</div>
<div class='lg-row'>於一切法性，　正趣而勤求；</div>
<div class='lg-row'>不生染著心，　是名為堅法。</div>
<div class='lg-row'>不著亦不住，　亦能教示他；</div>
<div class='lg-row'>能持如是法，　是名為堅法。</div>
<div class='lg-row'>調柔易共住，　宣說寂靜法；</div>
<div class='lg-row'>不動彼法性，　是名為持法。</div>
<div class='lg-row'>了知諸法體，　而無有性相；</div>
<div class='lg-row'>於此法決定，　是名為持法。</div>
<div class='lg-row'>亦未曾毀損，　常住真妙身；</div>
<div class='lg-row'>當知此身者，　即以法為體。</div>
<div class='lg-row'>此身無終始，　諸法之所成；</div>
<div class='lg-row'>於此無增減，　是名為持法。</div>
<div class='lg-row'>佛為諸菩薩，　宣說諸法相；</div>
<div class='lg-row'>能得如是法，　是名為持法。</div>
<div class='lg-row'>此界性自空，　於法無染著；</div>
<div class='lg-row'>能持如是法，　是名為持法。</div>
<div class='lg-row'>觀察一切法，　性空不可見；</div>
<div class='lg-row'>以不見法故，　亦復無所持。</div>
<div class='lg-row'>以無所持故，　能顯示法界；</div>
<div class='lg-row'>無性相音聲，　其體無所有。</div>
<div class='lg-row'>遠離諸思想，　心亦不可得；</div>
<div class='lg-row'>以不得心故，　名不可思議。</div>
<div class='lg-row'>已遠離心想，　宣示寂靜法；</div>
<div class='lg-row'>無音聲境界，　名不可思議。</div>
<div class='lg-row'>能持如是法，　亦復無所信；</div>
<div class='lg-row'>不依無所信，　不依無所有。</div>
<div class='lg-row'>佛為諸菩薩，　宣說如是法；</div>
<div class='lg-row'>不合亦不散，　亦無種種相。</div>
<div class='lg-row'>若說於此行，　得住於性地；</div>
<div class='lg-row'>已住於性地，　即名性地人。</div>
<div class='lg-row'>住性地菩薩，　畢竟無所依；</div>
<div class='lg-row'>能持如是法，　是名為持法。</div>
<div class='lg-row'>以是故阿難！　菩薩摩訶薩，</div>
<div class='lg-row'>於法無所得，　即名為持法。</div>
<div class='lg-row'>若有諸眾生，　佛道生遠想；</div>
<div class='lg-row'>以方便力故，　令到究竟處。</div>
<div class='lg-row'>如是法及餘，　為諸菩薩說；</div>
<div class='lg-row'>以微妙方便，　顯示佛知見。</div>
<div class='lg-row'>持法大明人，　唯佛能證知；</div>
<div class='lg-row'>及修行此法，　無畏諸菩薩。</div>
<div class='lg-row'>不可思議智，　說持法差別；</div>
<div class='lg-row'>法非法清淨，　安住是法中。</div>
</div><p>「如是，阿難！如來正等覺，以方便力故為聲聞人，說菩薩摩訶薩名為堅法。</p>
<p>「復次，阿難！云何如來說菩薩摩訶薩名為八人？阿難當知！菩薩摩訶薩，已過八邪修八解脫不著八正，過凡夫法而無所作，逮平等道過凡夫法，勤求菩提不得菩提；離諸邪見而修正見逮平等道；離自身相，雖未得佛身而求菩提；離眾生想，而修佛想逮平等想；離眾生摷窟法求無摷窟法，於諸法中而無所住。所以者何？不見有法而可住者；過世間法開通聖法已逮滅界，亦不得世間及出世間法，遠離有無是法非法，善能觀察斷常二邊；觀去來現在心相，乃至菩提心相亦不可得。所以者何？已逮眾生心相平等法故；是以毒不能害火不能燒刀不傷身。所以者何？已能遠離諸境界故。雖未得佛行，已於諸趣無有決定。所以者何？菩提離諸趣故。菩提趣者安靜無為，菩提性空無有處所，是以刀不傷身名不可害，其乘速疾名不可害。所以者何？速達此乘無有罣礙，以是事故刀不傷身。亦有遍緣眾生慈菩提行慈，一切眾生界不可得，無所行慈一切法空慈，趣寂靜界慈，離瞋恚慈，行智明慈，能照菩提，眾生界不可得慈，遍緣眾生故刀不能傷，知欲、色、無色界皆悉平等，亦知法界平等如菩提無種種相。不可知不可著，無戲論無垢穢，安隱寂靜離諸音聲，菩薩摩訶薩能了知是界，於諸趣中所有言說音聲皆能了知。所以者何？以於無來去法界中得無住法忍故。善知一切眾生言音，而為解說寂滅之法，不作是念：『我於是時為此眾生說法。』已遠離我想諸音聲故，知諸法寂靜故，於諸法中不取其相，不可得故，不著言說故，是菩薩摩訶薩名為八人。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「已過於八難，　正住八解脫；</div>
<div class='lg-row'>不著八正見，　是名為八人。</div>
<div class='lg-row'>已過凡夫法，　而不住正道；</div>
<div class='lg-row'>處中離二邊，　是名為八人。</div>
<div class='lg-row'>已過凡夫法，　而離求菩提；</div>
<div class='lg-row'>不得菩提相，　是名為八人。</div>
<div class='lg-row'>遠離諸邪見，　能修行正見；</div>
<div class='lg-row'>逮得平等道，　是名為八人。</div>
<div class='lg-row'>遠離自身相，　而不住菩提；</div>
<div class='lg-row'>雖未得佛身，　是名為八人。</div>
<div class='lg-row'>除去眾生想，　能修行佛想；</div>
<div class='lg-row'>已逮平等相，　是名為八人。</div>
<div class='lg-row'>離眾生摷窟，　求無摷窟法；</div>
<div class='lg-row'>不住於諸法，　是名為八人。</div>
<div class='lg-row'>已過世間法，　而開通聖法；</div>
<div class='lg-row'>成就於滅界，　是名為八人。</div>
<div class='lg-row'>諸佛所說法，　及餘世間法；</div>
<div class='lg-row'>不得此法相，　是名為八人。</div>
<div class='lg-row'>見有是一邊，　見無第二邊；</div>
<div class='lg-row'>能捨如是見，　是名為八人。</div>
<div class='lg-row'>觀察中道法，　及與斷常邊；</div>
<div class='lg-row'>知是平等想，　是名為八人。</div>
<div class='lg-row'>不得過去心，　及與未來心；</div>
<div class='lg-row'>現在心不住，　是名為八人。</div>
<div class='lg-row'>所說最初心，　能生菩提者；</div>
<div class='lg-row'>此心不可得，　云何得菩提？</div>
<div class='lg-row'>若能逮得此，　不得菩提心；</div>
<div class='lg-row'>故毒火不能，　傷害壞其身。</div>
<div class='lg-row'>其趣雖不定，　遍修如是行；</div>
<div class='lg-row'>逮無去來法，　故名不可害。</div>
<div class='lg-row'>菩提無趣相，　以音聲故說；</div>
<div class='lg-row'>善解音聲相，　故名不可害。</div>
<div class='lg-row'>去相不可得，　來相亦復爾；</div>
<div class='lg-row'>音聲說去來，　故名速疾乘。</div>
<div class='lg-row'>是故名安隱，　亦名為空無；</div>
<div class='lg-row'>亦名速疾乘，　亦名不可害。</div>
<div class='lg-row'>如是速疾乘，　菩薩應通達；</div>
<div class='lg-row'>無能罣礙者，　是故名不害。</div>
<div class='lg-row'>設以利刃刀，　不能傷其身；</div>
<div class='lg-row'>不見於身相，　故刀不能害。</div>
<div class='lg-row'>遍緣眾生慈，　及以菩提慈；</div>
<div class='lg-row'>行菩提慈故，　不為刀所害。</div>
<div class='lg-row'>無行無眾生，　不得眾生界；</div>
<div class='lg-row'>寂靜無生慈，　遍緣眾生慈。</div>
<div class='lg-row'>遠離瞋恚慈，　及行智明慈；</div>
<div class='lg-row'>能照菩提慈，　遍緣諸眾生。</div>
<div class='lg-row'>解刀是空法，　善修於身相；</div>
<div class='lg-row'>未得菩提道，　不為刀所害。</div>
<div class='lg-row'>已逮寂靜界，　遠離諸惡趣；</div>
<div class='lg-row'>惡業不能障，　不為刀所害。</div>
<div class='lg-row'>遠離於無明，　已證知明法；</div>
<div class='lg-row'>逮得菩提照，　是名為八人。</div>
<div class='lg-row'>能知欲色界，　無色界是空；</div>
<div class='lg-row'>皆悉是平等，　是名為八人。</div>
<div class='lg-row'>界與菩提等，　無有種種相；</div>
<div class='lg-row'>無智無分別，　清淨無戲論。</div>
<div class='lg-row'>已逮此平等，　菩薩無所依；</div>
<div class='lg-row'>所說諸音聲，　能遍至諸趣。</div>
<div class='lg-row'>來去諸音聲，　皆歸於法界；</div>
<div class='lg-row'>於無住法中，　得此最上忍。</div>
<div class='lg-row'>善解眾生音，　為說寂滅法；</div>
<div class='lg-row'>不生如是心，　我為彼說法。</div>
<div class='lg-row'>已過音聲法，　不取種種相；</div>
<div class='lg-row'>知諸法寂滅，　是名為八人。</div>
<div class='lg-row'>已過諸音聲，　通達音聲界；</div>
<div class='lg-row'>不著音聲者，　故名為八人。</div>
<div class='lg-row'>阿難！以是事，　是名為八人；</div>
<div class='lg-row'>雖作如是說，　其實不可得。</div>
</div><p>「如是，阿難！如來等正覺，以方便力為聲聞人，說菩薩摩訶薩名為八人。</p>
<p>「復次，阿難！云何如來說菩薩摩訶薩名須陀洹？阿難當知！不可思議佛道名須陀洹。菩薩摩訶薩住無所住近於佛道，不受諸法，無所依倚亦無所緣；不住諸法畢竟無生。菩薩摩訶薩為得是道故，堅固精進、堅固思惟無有懈怠；終不違逆心無所依，諸佛所乘無上最勝出要之道，不著此道亦不住中，以如是道推求諸法；雖復推求而無所得，而於彼道不動不住；於道想、生死想、佛想能生平等，於結障法平等、諸法平等、諸佛平等，遠離身見能生佛見開悟諸見，修對治想已過我想。阿難！以是事故，菩薩摩訶薩名須陀洹。不著佛道逮無染道，不疑佛菩提，不選擇戒，乃至不見佛戒；以不見故，不選擇戒不分別戒，永斷三結不住三界，已逮佛道離眾生想，無所依止離依止法，專求佛道得安隱寂靜道。不惜身命，以歡喜心能捨一切物，顏貌和悅無有嚬蹙；為菩提故而行布施，無有少物而不能捨；為濟苦眾生故，令到涅槃故，為修有相法故，得無相法故，離眾生想入眾無畏，說寂靜法淨菩提道；無所怖畏乃至無有死畏。所以者何？以逮得寂靜法，遠離塵垢安住佛道，善修惡趣諸平等想無戲論道。阿難！以是事故，菩薩摩訶薩名須陀洹。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「不思議佛道，　名為須陀洹；</div>
<div class='lg-row'>若有住此道，　必流入菩提。</div>
<div class='lg-row'>此道如虛空，　不依一切法；</div>
<div class='lg-row'>無緣無所住，　所有不可得。</div>
<div class='lg-row'>菩薩堅精進，　能逮如是法；</div>
<div class='lg-row'>諸佛導世者，　無上出要道。</div>
<div class='lg-row'>不染著此道，　亦復不住中；</div>
<div class='lg-row'>以此道推求，　不見一切法。</div>
<div class='lg-row'>此道無動搖，　亦復無住中；</div>
<div class='lg-row'>不懈怠如佛，　不逆無所畏。</div>
<div class='lg-row'>所說生死相，　佛想亦復然；</div>
<div class='lg-row'>能於此平等，　知是須陀洹。</div>
<div class='lg-row'>諸結及與障，　能覆佛道者；</div>
<div class='lg-row'>皆悉能遠離，　是名須陀洹。</div>
<div class='lg-row'>能斷於身見，　而生於佛見；</div>
<div class='lg-row'>開悟諸邪見，　善修對治想。</div>
<div class='lg-row'>善修自身想，　知我想過患；</div>
<div class='lg-row'>是名須陀洹，　不著於佛道。</div>
<div class='lg-row'>設生此猶豫，　我不得菩提；</div>
<div class='lg-row'>即得無染著，　而求於佛道。</div>
<div class='lg-row'>亦不選擇戒，　不願佛尸羅；</div>
<div class='lg-row'>已斷於戒想，　不分別尸羅。</div>
<div class='lg-row'>永斷於三結，　不住於三界；</div>
<div class='lg-row'>已逮得佛道，　善修眾生想。</div>
<div class='lg-row'>以無所緣道，　而求於菩提；</div>
<div class='lg-row'>已逮寂靜道，　佛無垢菩提。</div>
<div class='lg-row'>好樂行布施，　和顏無嚬蹙；</div>
<div class='lg-row'>不惜於身命，　為無戲論道。</div>
<div class='lg-row'>為苦惱眾生，　一切皆能捨；</div>
<div class='lg-row'>令過須陀洹，　妙勝果之上。</div>
<div class='lg-row'>遠離諸有想，　善通達無相；</div>
<div class='lg-row'>以是故無有，　惡名諸怖畏。</div>
<div class='lg-row'>所說法非法，　二俱能遠離；</div>
<div class='lg-row'>於中不染著，　無有惡名畏。</div>
<div class='lg-row'>若入大眾時，　其心無所畏；</div>
<div class='lg-row'>宣說寂滅法，　已淨菩提道。</div>
<div class='lg-row'>若起眾生想，　能生其真實；</div>
<div class='lg-row'>以是故無垢，　遠離一切畏。</div>
<div class='lg-row'>已離一切怖，　乃至無所畏；</div>
<div class='lg-row'>已得寂靜道，　安隱無有上。</div>
<div class='lg-row'>知惡趣平等，　而不生怖畏；</div>
<div class='lg-row'>此道現在前，　無有吾我想。</div>
<div class='lg-row'>菩薩如是法，　名為須陀洹；</div>
<div class='lg-row'>為樂小法者，　而作如是說。</div>
<div class='lg-row'>以微妙方便，　宣說於佛法；</div>
<div class='lg-row'>於道放逸者，　令入如是法。</div>
<div class='lg-row'>諸佛之導師，　捨方便而說；</div>
<div class='lg-row'>為諸久行人，　求最勝道者。</div>
<div class='lg-row'>以是故阿難！　我說須陀洹；</div>
<div class='lg-row'>黠慧諸眾生，　能解了是事。</div>
<div class='lg-row'>以是故阿難！　我說須陀洹；</div>
<div class='lg-row'>不黠慧眾生，　謬分別是事。</div>
<div class='lg-row'>凡小無智心，　不解微密語；</div>
<div class='lg-row'>愚心起諍訟，　不解微妙義。</div>
<div class='lg-row'>滿足多百法，　乃名須陀洹；</div>
<div class='lg-row'>以須陀洹名，　顯示諸佛法。</div>
</div><p>「如是，阿難！如來等正覺，以方便力為聲聞人，說菩薩摩訶薩名須陀洹。◎</p>

<p class='juan'>廣博嚴淨經卷第二</p></div>
</div><!-- end of div[@id='body'] -->
</body></html>