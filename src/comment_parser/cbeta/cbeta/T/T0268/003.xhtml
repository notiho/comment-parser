<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說廣博嚴淨不退轉輪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說廣博嚴淨不退轉輪經卷第三</p><p class="byline">宋涼州沙門智嚴譯</p><p>◎「復次，阿難！云何如來說菩薩摩訶薩名斯陀含？阿難當知！菩薩摩訶薩，隨學佛智解了菩提不從緣生，為無緣智故而求佛智；以眾因緣求無處所禪，而求佛智得燒煩惱法，燒諸煩惱得佛平等法，求未得法如諸佛、阿羅訶、三藐三佛陀；雖度眾生而不動眾生求、不動眾生界。有諸眾生慧心微薄，愁憂苦惱不解法界，欲令此眾住於智故而求佛智，於根、力、覺、道、解脫三昧，先自覺悟覺悟眾生，而求佛智所可用智能至道場。為得此智，而求佛智佛眼，是不可思議無障礙眼，恒以此眼利益世間。為求是智眼故，求智中勝智所可用智，知一切法如如亦不可得，此智所可用智，令一切眾生住是智中，所謂不住一切法智，以是事故而來此間。來已見眾生界，是不可思議界，求是界已不得此界，眾生從何而生？不知眾生生處。從眾生界有差別名，觀察法界眾生界時，不見是差別相，見眾生界盡入法界，見法界是平等道、佛法道，是眾生不可得道、眾生平等智道。為求是無比智故，此智清淨離塵垢，不得此智不可以此智求，知此智是無所知智。菩薩摩訶薩以此智故而有差別，未得此智，為求此智而來此間。阿難！以是事故，菩薩摩訶薩名斯陀含。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「隨學諸佛智，　其智無有上；</div>
<div class='lg-row'>以求佛智故，　是名斯陀含。</div>
<div class='lg-row'>所說眾因緣，　能生於菩提；</div>
<div class='lg-row'>為如是緣故，　是故來此間。</div>
<div class='lg-row'>所說無處禪，　能燒諸煩惱；</div>
<div class='lg-row'>以是故來此，　為生此禪故。</div>
<div class='lg-row'>先所未得法，　一切智所行；</div>
<div class='lg-row'>我亦欲求故，　而來於此間。</div>
<div class='lg-row'>不動諸眾生，　法界亦如是；</div>
<div class='lg-row'>為不移動故，　是故來此間。</div>
<div class='lg-row'>苦惱無黠慧，　愁憂諸眾生；</div>
<div class='lg-row'>欲令如是眾，　住佛無量智。</div>
<div class='lg-row'>諸根力覺道，　解脫及與禪；</div>
<div class='lg-row'>自覺覺他故，　而求於佛智。</div>
<div class='lg-row'>能趣向道場，　先佛所行法；</div>
<div class='lg-row'>為求此法故，　是故來此間。</div>
<div class='lg-row'>為求如是智，　不思議佛眼；</div>
<div class='lg-row'>求如是眼故，　而來於此間。</div>
<div class='lg-row'>諸佛導世師，　所行巧方便；</div>
<div class='lg-row'>為求如是智，　諸智中最勝。</div>
<div class='lg-row'>諸所可用智，　能知諸法如；</div>
<div class='lg-row'>此智不可得，　云何求諸法？</div>
<div class='lg-row'>願令多眾生，　安住無上智；</div>
<div class='lg-row'>亦欲令他知，　故來於此間。</div>
<div class='lg-row'>來已見眾生，　其界不思議；</div>
<div class='lg-row'>是以斯陀含，　來此求眾生。</div>
<div class='lg-row'>以求眾生界，　眾生不可得；</div>
<div class='lg-row'>是故雖來求，　亦復不可知。</div>
<div class='lg-row'>不知諸眾生，　及以眾生界；</div>
<div class='lg-row'>若能知此界，　知眾生差別。</div>
<div class='lg-row'>觀察一切法，　觀已無所見；</div>
<div class='lg-row'>安住於定心，　而求諸佛法。</div>
<div class='lg-row'>若有此淨智，　無垢性清淨；</div>
<div class='lg-row'>亦不得此智，　而知於所知。</div>
<div class='lg-row'>以如是眾生，　能逮得此智；</div>
<div class='lg-row'>名無依菩薩，　是故來此間。</div>
<div class='lg-row'>阿難！以是事，　名為斯陀含；</div>
<div class='lg-row'>無黠慧眾生，　謬分別是事。</div>
<div class='lg-row'>阿難！以是事，　名為斯陀含；</div>
<div class='lg-row'>勤精進眾生，　乃能知是事。</div>
<div class='lg-row'>慧者解微密，　於深法決定；</div>
<div class='lg-row'>能解如是義，　速能生菩提。</div>
</div><p>「如是阿難！如來等正覺，以方便力為聲聞人，說菩薩摩訶薩名斯陀含。</p>
<p>「復次，阿難！云何如來說菩薩摩訶薩名阿那含？阿難當知！菩薩摩訶薩，已過分行得佛所行，遠離一切諸所行法，知無來去法，於諸法中無所依無所住，是故不來此間。所以者何？亦不見法來去相故。已過凡夫離凡夫想，亦離佛想過無所住法，無有因緣能使來者。所以者何？已逮寂靜界故。諸佛導世者，說凡夫禪不往生，彼離諸難處永斷愛欲，不貪摶食永離食想，逮得菩提示諸邪見無所貪著。知六十二見性同涅槃離諸蓋想，離諸法中所有過患清淨無垢，制伏憍慢拔無明箭。已害愛結無復喜愛，燒諸煩惱離一切想，拔憂惱箭離慢大慢，善知諸音逮得照明，乘不可思議佛乘，得菩薩摩訶薩性。離欲污泥得先佛所藏，最勝智藏無增無減，得一切眾生乘中最上佛乘。離有無想斷一切疑，菩薩摩訶薩成就如是等法，不來此間名阿那含。復次，阿難！菩薩摩訶薩有緣眾生令住菩提。云何而住？所謂眾生即是菩提，菩提即是眾生，能覺眾生想。所以者何？已了知性空故。知眾生界是不可思議界故，是故能覺此想，能知眾生界即是虛空界，虛空界空故遠離眾生界，虛空界離虛空性無所止住，虛空界虛空性空，以如是法令諸眾生迴向菩提。所以者何？知眾生是虛空界。眾生界皆入虛空界。所以者何？眾生性諸法性各各相入。所以者何？以不可得故。以不可得故不來此間，是故數名阿那含。一切諸法中無有數相，諸佛已過數相。阿難！以是事故，菩薩摩訶薩名阿那含。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「已離不復來，　更不修分行；</div>
<div class='lg-row'>已離分行故，　是名阿那含。</div>
<div class='lg-row'>善知來去相，　不依一切法；</div>
<div class='lg-row'>不得少處所，　而可來此間。</div>
<div class='lg-row'>諸佛導世師，　所說凡夫禪；</div>
<div class='lg-row'>更不往彼間，　是名阿那含。</div>
<div class='lg-row'>諸法無來相，　去相不可得；</div>
<div class='lg-row'>逮無來去相，　是名阿那含。</div>
<div class='lg-row'>其人更不復，　趣向三惡道；</div>
<div class='lg-row'>已逮諸佛法，　是名阿那含。</div>
<div class='lg-row'>永斷一切欲，　不貪於摶食；</div>
<div class='lg-row'>已逮菩提道，　是名阿那含。</div>
<div class='lg-row'>所說諸見處，　凡有六十二；</div>
<div class='lg-row'>更不住見處，　故名阿那含。</div>
<div class='lg-row'>諸法無性相，　已離於性相；</div>
<div class='lg-row'>如實了知故，　更不來此間。</div>
<div class='lg-row'>說涅槃寂靜，　能燒諸煩惱；</div>
<div class='lg-row'>能遠離諸相，　故不來此間。</div>
<div class='lg-row'>已斷諸難處，　能遠離塵垢；</div>
<div class='lg-row'>到安隱涅槃，　是名阿那含。</div>
<div class='lg-row'>已降伏惡魔，　及其諸眷屬；</div>
<div class='lg-row'>不為彼所動，　是名阿那含。</div>
<div class='lg-row'>已拔無明箭，　亦害諸愛結；</div>
<div class='lg-row'>已覺知喜愛，　是名阿那含。</div>
<div class='lg-row'>能燒諸煩惱，　亦離諸有想；</div>
<div class='lg-row'>決定勝妙果，　是名阿那含。</div>
<div class='lg-row'>已拔憂惱箭，　除去諸憍慢；</div>
<div class='lg-row'>善知五陰相，　是名阿那含。</div>
<div class='lg-row'>已逮諸照明，　不思議佛乘；</div>
<div class='lg-row'>遠離欲污泥，　是名阿那含。</div>
<div class='lg-row'>已得大智藏，　先佛之所藏；</div>
<div class='lg-row'>諸藏中最勝，　是名阿那含。</div>
<div class='lg-row'>已安住無上，　諸佛之大乘；</div>
<div class='lg-row'>永斷諸疑心，　是名阿那含。</div>
<div class='lg-row'>有緣諸眾生，　皆令住菩提；</div>
<div class='lg-row'>為彼住菩提，　而不來此間。</div>
<div class='lg-row'>能知諸空界，　眾生界難思；</div>
<div class='lg-row'>已離如是想，　是名阿那含。</div>
<div class='lg-row'>能知眾生界，　及以法界空；</div>
<div class='lg-row'>不得諸眾生，　是名阿那含。</div>
<div class='lg-row'>其心更不求，　取著諸有相；</div>
<div class='lg-row'>已到無相處，　是名阿那含。</div>
<div class='lg-row'>阿難！以是事，　是名阿那含；</div>
<div class='lg-row'>以無所住法，　而住佛法中。</div>
</div><p>「是故阿難！如來等正覺，以方便力為聲聞人，說菩薩摩訶薩名阿那含。</p>
<p>「復次，阿難！云何如來說菩薩摩訶薩名阿羅漢？阿難當知！菩薩摩訶薩，離諸分行應行佛行，拔濟一切眾生行破諸煩惱，應為煩惱所苦眾生解煩惱縛，而不得眾生亦不得煩惱縛，應作是事名阿羅漢。捨有所得住無所得，知一切空，此空亦空，通達無相，以離諸相離一切想，知眾生想是過患法，能捨無智達無心法，曉了空法應逮菩提，應生不可思議佛菩提，以是事故名阿羅漢。應宣說法，如三世佛已說今說當說，其所說法皆悉寂靜，無有戲論清淨無穢，通達是事故名阿羅漢。應令眾生住於菩提，知一切法及與菩提是無所有而不可取，應修佛慈不著眾生慈，以如是慈遍緣眾生，而不得眾生，已逮眾生不可得慈，故名阿羅漢。應說諸法利益眾生，而不起法非法想，於諸法中，應常在先，是名阿羅漢。應為眾生說根、力、覺、道，而於此法不染不著，故名阿羅漢。應令眾生知清淨菩提，令彼眾生起如是菩提，故名阿羅漢。應於世間眾生利養而不貪著，應為眾生說不貪著利養法，說此法故名阿羅漢。應往諸佛世界，應見諸佛如佛見佛，見如是佛世界已，應當發心求如是世界，所謂不可思議世界，不可量世界，無等等世界，無邊世界，無戲論世界，不可說世界，空世界，無相世界，無作世界，不退轉世界，離女人世界，離婬欲世界，無煩惱世界，佛無礙辯世界，菩薩世界，無障礙世界，無染世界，降魔世界，無怨敵世界，無畢竟涅槃世界，此諸世界，於一切世界中上，應求如是世界，故名阿羅漢。未生諸法應生起，故名阿羅漢。於欲不染於可瞋法不生瞋，故名阿羅漢。於無上滅集智速通達故，名阿羅漢。以阿羅漢故名為菩提，以菩提故名阿羅漢。菩提不動，以眾生界不動故，應令百千萬億眾生住菩提道，住菩提道故名阿羅漢。一切眾生及與菩提，從無分別生，應以是平等法教諸眾生，此平等法，於一切法中無與等者，此平等菩提從無分別生，應知如是法，知是法已，為眾生說無有增減，成就無增減法故名阿羅漢。應說如是離音聲法，故名阿羅漢。應解如是多眾生著，所謂眾生不可得著，眾生斷常著，眾生身見著，不能過著，見諸法不生不滅無為無作著，不壞色著，不壞受、想、識、行著，離凡夫法著，建立諸佛法著，須陀洹果想著，斯陀含果想著，阿那含果想著，阿羅漢果想著，辟支佛果想著，如來等正覺想著，菩提心想著，為菩提故行施著，為菩提故護戒著，取瞋恚想行忍著，取懈怠想行精進著，取亂心想生禪定著，取惡慧想修智慧著，於父母妻子男女眷屬兄弟姊妹所愛諸親著，欲見愛念諸親著，樂談說著，煩惱法出要法作二見著，貪利養著，見在家出家著，見卑勝法著，離凡夫法著，緣佛法著，見下上法著，具足諸相方便著，生佛世界想著，應除眾生如是著故名阿羅漢。亦不分別是眾生是涅槃法、是眾生非涅槃法，是眾生能生法、是眾生不能生法，是眾生行菩提、是眾生不能行菩提，是眾生持戒、是眾生毀戒，是眾生多福、是眾生少福，不起如是二見名阿羅漢。亦不分別是眾生是福田、是眾生非福田，是眾生精進、是眾生不精進，是眾生凡小、是眾生智明，此是女人、此是男子、此是非男非女，此是法、此是非法，不起如是二見名阿羅漢。亦不分別是眾生於菩提退轉、是眾生於菩提不退轉，是眾生於菩提得自在、是眾生於菩提不得自在，是眾生近菩提、是眾生遠菩提，發如此心，我當得菩提入無餘涅槃，略說能除眾生一切著故名阿羅漢。阿難！阿羅漢如是除眾生著已，亦為眾生說眾生實性，說如是法故，菩薩摩訶薩名阿羅漢。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「已能捨一切，　所有諸分行；</div>
<div class='lg-row'>能捨分行故，　是名阿羅漢。</div>
<div class='lg-row'>能斷諸煩惱，　及苦眾生結；</div>
<div class='lg-row'>皆令得解脫，　是名阿羅漢。</div>
<div class='lg-row'>遠離有所得，　住無所得法；</div>
<div class='lg-row'>知一切法空，　是名阿羅漢。</div>
<div class='lg-row'>已能知解空，　亦通達無相；</div>
<div class='lg-row'>遠離一切相，　是名阿羅漢。</div>
<div class='lg-row'>應行最勝行，　諸佛之所行；</div>
<div class='lg-row'>度脫諸眾生，　生死大險難。</div>
<div class='lg-row'>已離一切相，　知眾生想過；</div>
<div class='lg-row'>能捨諸想故，　是名阿羅漢。</div>
<div class='lg-row'>捨諸無知想，　通達無心法；</div>
<div class='lg-row'>已知空法故，　是名阿羅漢。</div>
<div class='lg-row'>應逮得諸佛，　不思議菩提；</div>
<div class='lg-row'>應勤行精進，　是名阿羅漢。</div>
<div class='lg-row'>應宣說諸法，　清淨無戲論；</div>
<div class='lg-row'>令眾生住道，　是名阿羅漢。</div>
<div class='lg-row'>應以遍緣慈，　令眾生安樂；</div>
<div class='lg-row'>而不得眾生，　是名阿羅漢。</div>
<div class='lg-row'>應宣說諸法，　於眾最第一；</div>
<div class='lg-row'>無法非法想，　是名阿羅漢。</div>
<div class='lg-row'>應為諸眾生，　說根力覺道；</div>
<div class='lg-row'>不染著此法，　是名阿羅漢。</div>
<div class='lg-row'>應令他眾生，　覺了清淨法；</div>
<div class='lg-row'>亦能生菩提，　是名阿羅漢。</div>
<div class='lg-row'>應不生貪著，　世所有利養；</div>
<div class='lg-row'>不貪利養故，　是名阿羅漢。</div>
<div class='lg-row'>應往詣諸佛，　嚴淨妙世界；</div>
<div class='lg-row'>諸佛所住處，　為眾生說法。</div>
<div class='lg-row'>應當發是心，　求此嚴淨界；</div>
<div class='lg-row'>應求是界故，　是名阿羅漢。</div>
<div class='lg-row'>於欲無所染，　瞋處不生瞋；</div>
<div class='lg-row'>知菩提平等，　是名阿羅漢。</div>
<div class='lg-row'>已於滅集智，　通達寂滅相；</div>
<div class='lg-row'>以菩提道故，　是名阿羅漢。</div>
<div class='lg-row'>於諸眾生界，　不移動眾生；</div>
<div class='lg-row'>令多億眾生，　皆住菩提道。</div>
<div class='lg-row'>眾生及菩提，　從無分別生；</div>
<div class='lg-row'>能知此平等，　是名阿羅漢。</div>
<div class='lg-row'>一切法等中，　此法等最上；</div>
<div class='lg-row'>此等及菩提，　從無分別生。</div>
<div class='lg-row'>知已為他說，　而無有增減；</div>
<div class='lg-row'>亦從此法生，　故名阿羅漢。</div>
<div class='lg-row'>應為此眾生，　說無音聲法；</div>
<div class='lg-row'>解脫多眾生，　而無有動者。</div>
<div class='lg-row'>眾生不可得，　及斷常二邊；</div>
<div class='lg-row'>為除諸邪見，　令得脫眾苦。</div>
<div class='lg-row'>著諸法生滅，　無為無作相；</div>
<div class='lg-row'>諸苦惱眾生，　以相而分別。</div>
<div class='lg-row'>不毀壞於色，　於受亦復然；</div>
<div class='lg-row'>想行及與識，　令離此諸著。</div>
<div class='lg-row'>於此凡夫法，　而見有移動；</div>
<div class='lg-row'>住佛法不住，　皆令得解脫。</div>
<div class='lg-row'>住於諸果想，　緣覺想亦然；</div>
<div class='lg-row'>為眾生說法，　令離佛想著。</div>
<div class='lg-row'>著於菩提心，　著施亦復然；</div>
<div class='lg-row'>著於戒忍者，　為說無著法。</div>
<div class='lg-row'>取於懈怠想，　分別行精進；</div>
<div class='lg-row'>定心與亂想，　惡慧及妙慧。</div>
<div class='lg-row'>不分別此法，　知無種種相；</div>
<div class='lg-row'>應當如是說，　是名阿羅漢。</div>
<div class='lg-row'>堅著於我想，　聲聞多分別；</div>
<div class='lg-row'>為除分別故，　應為彼說法。</div>
<div class='lg-row'>父母及妻子，　無慧故貪著；</div>
<div class='lg-row'>此道非菩提，　是生死所行。</div>
<div class='lg-row'>此是我兄弟，　姊妹愛念心；</div>
<div class='lg-row'>除彼貪愛著，　是名阿羅漢。</div>
<div class='lg-row'>故作巧談說，　發他喜勇心；</div>
<div class='lg-row'>生意欲得見，　先舊諸所親。</div>
<div class='lg-row'>若得相見時，　展轉生愛著；</div>
<div class='lg-row'>無智顛倒故，　屬魔不自在。</div>
<div class='lg-row'>遠離諸利養，　知利養過患；</div>
<div class='lg-row'>應為諸眾生，　說諸利養過。</div>
<div class='lg-row'>此是煩惱法，　此是出要法；</div>
<div class='lg-row'>不著此二見，　是名阿羅漢。</div>
<div class='lg-row'>貪著於利養，　而不能自解；</div>
<div class='lg-row'>能除彼著故，　是名阿羅漢。</div>
<div class='lg-row'>此是在家法，　此是出家法；</div>
<div class='lg-row'>凡小起分別，　應為解彼著。</div>
<div class='lg-row'>於一切法中，　而見有卑勝；</div>
<div class='lg-row'>著是器非器，　應解如是著。</div>
<div class='lg-row'>遠離凡夫法，　而緣於佛法；</div>
<div class='lg-row'>應為彼說法，　離得不得著。</div>
<div class='lg-row'>大小非堅法，　如是甚眾多；</div>
<div class='lg-row'>當應為解著，　眾生如是相。</div>
<div class='lg-row'>能生諸相好，　其事亦眾多；</div>
<div class='lg-row'>唯有調柔者，　能除彼想著。</div>
<div class='lg-row'>諸佛妙世界，　興起修淨心；</div>
<div class='lg-row'>著彼世界想，　應當為除却。</div>
<div class='lg-row'>涅槃非涅槃，　能生不能生；</div>
<div class='lg-row'>此行菩提道，　此不求菩提；</div>
<div class='lg-row'>惡戒及善戒，　有福及無福；</div>
<div class='lg-row'>愚智諸眾生，　而作種種相。</div>
<div class='lg-row'>如是諸眾生，　多有種種想；</div>
<div class='lg-row'>為除此想故，　應為彼說法。</div>
<div class='lg-row'>此是良福田，　此非良福田；</div>
<div class='lg-row'>分別愚智法，　其事亦眾多。</div>
<div class='lg-row'>取著於女想，　亦復分別男；</div>
<div class='lg-row'>是聖是非聖，　分別起二見。</div>
<div class='lg-row'>眾生無慧心，　起於此二見；</div>
<div class='lg-row'>著此二見者，　應當為除斷。</div>
<div class='lg-row'>退轉不退轉，　有記及無記；</div>
<div class='lg-row'>此近於菩提，　此不近菩提。</div>
<div class='lg-row'>已逮於菩提，　畢竟般涅槃；</div>
<div class='lg-row'>行如是諸相，　分別於涅槃。</div>
<div class='lg-row'>唯有調柔者，　除眾生是想；</div>
<div class='lg-row'>是名阿羅漢，　亦名除想者。</div>
<div class='lg-row'>此是菩薩法，　說名阿羅漢；</div>
<div class='lg-row'>若見此本緣，　知是阿羅漢。</div>
</div><p>「如是阿難！如來等正覺，以方便力為聲聞人，說菩薩摩訶薩名阿羅漢。</p>
<p>「復次，阿難！云何如來說菩薩摩訶薩<span class='corr'>名</span>為聲聞？阿難當知！菩薩摩訶薩以佛法聲、不可思議法聲、寂靜菩提法聲、無戲論法聲、無垢清淨法聲，令無量無邊不可計眾生聞故，名為聲聞。復以涅槃是無比法安樂法聲，念處、正勤、神足、根、力、覺、道法聲，令多眾生速能勤求，名為聲聞。說此身空非堅固法，堅固不可得，凡夫愚小貪著此身，為解說聲；又說眼入所見虛妄，應生佛眼不可思議法眼，以此眼故令多眾生無愚惑聲；又說諸法無生相聲，名為聲聞。又說音聲其喻如響，不應於聲而生染著，無有聞者亦無說者，於香不生嗅想，無有嗅香者，如人夢中嗅眾多香，實無有香亦無嗅者，以顛倒故起嗅香想，此香猶如夢法，而不可信亦無牢固，說是法聲名為聲聞。復說舌入猶如肉段，不能知味，如此肉段，猶如聚沫實無所有，如是味想不可思議，味界無心，離諸心法不應生心，知心是不住相，說如是法聲令眾生聞，名為聲聞。又於此法了了現見，如其所見能宣說聲，又說是身空無性相，以無相故不生亦無所生，為多眾生說是菩提法聲，名為聲聞。復說意入空無所有亦無自性，其猶如幻不生不滅，說是法聲名為聲聞。又說不可思議法施，此法能得菩提，菩提不可思議，法施亦不可思議，能生不可思議菩提法。所以者何？如其種子果實亦然，此中無果，以音聲故說果。復說財施下劣法施最勝，除却慳心，無所分別不生施想，猶如幻師於所幻事無所分別，如是以無所分別心，而行布施能生菩提，說是法聲名為聲聞。此聲離一切說息諸煩惱，過諸言說離諸染著，以是音聲為諸眾生宣說佛法。所以者何？此音聲一切音中最上。以是音聲宣說佛法，此聲不可破壞亦無所依，從無二無別生，如其所生說無二無別佛法。是故阿難！菩薩摩訶薩，以如是法聲令眾生聞，名為聲聞。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「以不可思議，　最上佛法聲；</div>
<div class='lg-row'>令多眾生聞，　菩薩名聲聞。</div>
<div class='lg-row'>能為多眾生，　說菩提寂滅；</div>
<div class='lg-row'>清淨無戲論，　是名為聲聞。</div>
<div class='lg-row'>宣說涅槃樂，　其樂無有比；</div>
<div class='lg-row'>亦說寂滅相，　是名為聲聞。</div>
<div class='lg-row'>說念處正勤，　根力及覺道；</div>
<div class='lg-row'>速生此法故，　是名為聲聞。</div>
<div class='lg-row'>宣說此身空，　牢固不可得；</div>
<div class='lg-row'>為諸凡小者，　顯說是身相。</div>
<div class='lg-row'>又<span class='corr'>說</span>於眼入，　所見皆虛妄；</div>
<div class='lg-row'>無智諸眾生，　於此生染惑。</div>
<div class='lg-row'>應生於佛眼，　難思平等眼；</div>
<div class='lg-row'>於無生法中，　亦不生惑著。</div>
<div class='lg-row'><span class='corr'>知</span>聲猶如響，　解耳亦復然；</div>
<div class='lg-row'>此中無聞者，　亦復無說者。</div>
<div class='lg-row'>以無聞說故，　不應生染著；</div>
<div class='lg-row'>宣示諸眾生，　是名為聲聞。</div>
<div class='lg-row'>如人於夢中，　嗅種種諸香；</div>
<div class='lg-row'>但依顛倒起，　而實無所有。</div>
<div class='lg-row'>應如是知鼻，　不能嗅彼香；</div>
<div class='lg-row'>為顛倒眾生，　菩薩宣說是。</div>
<div class='lg-row'>說舌是空無，　肉段不知味；</div>
<div class='lg-row'>若肉能知味，　手觸時應知。</div>
<div class='lg-row'>宣說如是想，　味想多過患；</div>
<div class='lg-row'>當知此味界，　是不可思議。</div>
<div class='lg-row'>菩薩無所依，　能現見了了；</div>
<div class='lg-row'>宣說現見法，　是名為聲聞。</div>
<div class='lg-row'>宣說如是身，　空無有性相；</div>
<div class='lg-row'>空無性相故，　不生無所生。</div>
<div class='lg-row'>菩提亦如是，　不生無所生；</div>
<div class='lg-row'>為多眾生說，　故名為聲聞。</div>
<div class='lg-row'>說意入性相，　其實無所有；</div>
<div class='lg-row'>說無所有法，　故名為聲聞。</div>
<div class='lg-row'>宣說布施法，　法施難思議；</div>
<div class='lg-row'>此施能出生，　無上佛菩提。</div>
<div class='lg-row'>財施是下劣，　法施為最勝；</div>
<div class='lg-row'>能除慳貪心，　得至菩提果。</div>
<div class='lg-row'>離諸宣說聲，　息諸煩惱聲；</div>
<div class='lg-row'>離諸染著聲，　無垢清淨聲。</div>
<div class='lg-row'>最上微妙聲，　其聲性寂靜；</div>
<div class='lg-row'>以此寂靜聲，　說難思佛法。</div>
<div class='lg-row'>此聲不可壞，　亦復無所依；</div>
<div class='lg-row'>說無二無別，　故名為聲聞。</div>
<div class='lg-row'>以如是音聲，　宣諸佛所說；</div>
<div class='lg-row'>隨音聲而說，　而求菩提道。</div>
<div class='lg-row'>常為他宣說，　嚴淨佛世界；</div>
<div class='lg-row'>無上道世師，　諸佛所住處。</div>
<div class='lg-row'>說此三千界，　如虛空而住；</div>
<div class='lg-row'>如空諸眾生，　皆同涅槃相。</div>
<div class='lg-row'>所說四十四，　令眾生差別；</div>
<div class='lg-row'>皆悉如虛空，　不思無分別。</div>
<div class='lg-row'>此界亦如是，　莫生堅固想；</div>
<div class='lg-row'>此中無生死，　無煩惱可滅。</div>
<div class='lg-row'>生中無法生，　亦無有眾生；</div>
<div class='lg-row'>此皆寂靜故，　無有見生者。</div>
<div class='lg-row'>恒為眾生說，　晝夜不斷絕；</div>
<div class='lg-row'>而不生是念，　我為眾生說。</div>
<div class='lg-row'>聲聞如是知，　亦為眾生說；</div>
<div class='lg-row'>無聞能聞故，　是名為聲聞。</div>
<div class='lg-row'>其心意勇猛，　宣說最上法；</div>
<div class='lg-row'>若能知此法，　亦知諸法如。</div>
<div class='lg-row'>聲聞說如是，　無染無有漏；</div>
<div class='lg-row'>亦為多眾生，　說無染著法。</div>
<div class='lg-row'>若知無染界，　清淨無戲論；</div>
<div class='lg-row'>於諸佛法中，　欲觀不能見。</div>
<div class='lg-row'>諸佛所說法，　遠則不可見；</div>
<div class='lg-row'>近亦復無有，　而能得見者。</div>
<div class='lg-row'>聲聞說是法，　令多眾生信；</div>
<div class='lg-row'>安住是法中，　故名為聲聞。</div>
<div class='lg-row'>阿難以是事，　我說是聲聞；</div>
<div class='lg-row'>當知是聲聞，　是無依菩薩。</div>
</div><p>「是故阿難！如來等正覺，以方便力為聲聞人，說菩薩摩訶薩名為聲聞。</p>
<p>「復次，阿難！云何如來說菩薩摩訶薩名辟支佛？阿難當知！菩薩摩訶薩，於一切法現見了了，以現見了了故能知聖法，而於諸法不增不減，覺一切法無有增減，現見了了名辟支佛。覺知一切不可思議法，覺知一切眾生等同涅槃，而不可得不生不滅，不生不滅故即是實際，照涅槃際，眾生際，一切諸法無所有際，稱名字際，不可言說際，不依言說，不可以言說說。所以者何？言說法空不得自在，言說不能知眾生際及以法際，現見了了覺知此際名辟支佛。現見色陰，以言說故名為色陰，而此色陰無有言說，離言說故，但以言說名為色陰，此中無我我所。所以者何？言說說者此二皆空，不得自在不生不滅，言說無知，云何能說此是色陰，受、想、行、識？亦應如是了了現見，現見識陰，以言說故名為識陰，而此識陰無有言說，離言說故，但以言說名為識陰，此中無我我所。所以者何？言說說者此二皆空，不得自在不生不滅。言說無知，云何能說此是識陰？於此五陰言說諸緣了了現見，名辟支佛。所以者何？此陰言說諸緣，此緣無緣非緣能知。阿難！是菩薩摩訶薩名辟支佛。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「現見一切法，　知聖法亦然；</div>
<div class='lg-row'>無諍不可壞，　畢竟無有相。</div>
<div class='lg-row'>現見一切法，　其性相自空；</div>
<div class='lg-row'>若知自性相，　畢竟無所有。</div>
<div class='lg-row'>已逮此現見，　與彼法無異；</div>
<div class='lg-row'>是名為正覺，　難思辟支佛。</div>
<div class='lg-row'>眾生如涅槃，　其始不可得；</div>
<div class='lg-row'>無始無終際，　是名為實際。</div>
<div class='lg-row'>眾生如涅槃，　畢竟無有生；</div>
<div class='lg-row'>若法無有生，　說名為涅槃。</div>
<div class='lg-row'>眾生如涅槃，　亦有諸照用；</div>
<div class='lg-row'>照用無有我，　故名為涅槃。</div>
<div class='lg-row'>眾生如涅槃，　立種種名字；</div>
<div class='lg-row'>不生亦不滅，　以言說故說。</div>
<div class='lg-row'>言說性是空，　言說無所知；</div>
<div class='lg-row'>以無所知故，　眾生是涅槃。</div>
<div class='lg-row'>言說不自在，　無我無有心；</div>
<div class='lg-row'>以言說無性，　畢竟無所有。</div>
<div class='lg-row'>言說不依際，　亦復無所住；</div>
<div class='lg-row'>言說所說者，　難思眾生際。</div>
<div class='lg-row'>眾生際涅槃，　不思議實際；</div>
<div class='lg-row'>安隱無戲論，　最勝歸依處。</div>
<div class='lg-row'>猶如電光際，　即是眾生際；</div>
<div class='lg-row'>無緣無處所，　不思議實際。</div>
<div class='lg-row'>一切法邊際，　無有眾名字；</div>
<div class='lg-row'>以名字名故，　其際不可得。</div>
<div class='lg-row'>實際不可名，　亦無能知者；</div>
<div class='lg-row'>眾生際無我，　當知此際空。</div>
<div class='lg-row'>言說不依際，　言說無所宣；</div>
<div class='lg-row'>若能了知此，　無有眾生際。</div>
<div class='lg-row'>言不自在空，　言不知諸際；</div>
<div class='lg-row'>言說所言者，　難思眾生際。</div>
<div class='lg-row'>如是等諸際，　自然能覺知；</div>
<div class='lg-row'>是名為正覺，　難思辟支佛。</div>
<div class='lg-row'>現見於色陰，　以名字故說；</div>
<div class='lg-row'>此陰無言說，　常離言說故。</div>
<div class='lg-row'>遠離於所知，　所知名計壽；</div>
<div class='lg-row'>能知此所知，　而無有住處。</div>
<div class='lg-row'>所說名色陰，　色陰無有我；</div>
<div class='lg-row'>言不自在空，　畢竟無生滅。</div>
<div class='lg-row'>所言言說性，　畢竟無所有；</div>
<div class='lg-row'>以無所有故，　能說色陰名。</div>
<div class='lg-row'>受想亦如是，　行識亦復然；</div>
<div class='lg-row'>以無有言說，　說是五陰名。</div>
<div class='lg-row'>此陰不可說，　亦復不可斷；</div>
<div class='lg-row'>不生亦不滅，　無處非無常。</div>
<div class='lg-row'>非煩惱出要，　非報亦非業；</div>
<div class='lg-row'>非取亦非捨，　非戲論寂滅。</div>
<div class='lg-row'>亦非奢摩他，　非毘婆奢那；</div>
<div class='lg-row'>非多欲知足，　非懈怠精進。</div>
<div class='lg-row'>非掉亦非悔，　亦無有增減；</div>
<div class='lg-row'>不得所生法，　而可以為戒。</div>
<div class='lg-row'>不修無分別，　宣說無分別；</div>
<div class='lg-row'>無怖無有諍，　無縛亦無解。</div>
<div class='lg-row'>以此入言說，　言說無所入；</div>
<div class='lg-row'>言說及諸法，　無言說而說。</div>
<div class='lg-row'>自能逮現見，　說法無窮已；</div>
<div class='lg-row'>依如是三昧，　不著諸言說。</div>
<div class='lg-row'>有此現見智，　知言說平等；</div>
<div class='lg-row'>如言說諸法，　以無言說說。</div>
<div class='lg-row'>已逮此現見，　更不復隨他；</div>
<div class='lg-row'>是名為正覺，　難思辟支佛。</div>
</div><p>「復次，阿難！菩薩摩訶薩，現見無明及行非生想，知識自性，知名色自性，知六入自性，知觸自性，知受自性，知愛自性，知取自性，知有自性，知生自性，知老死自性，於此法中了了現知名辟支佛。」</p>
<p>爾時世尊，欲重宣此義，而說偈言：</p>

<div class="lg regular" style="margin-left:1em;"><div class='lg-row'>「現見於無明，　畢竟不能生；</div>
<div class='lg-row'>猶如水中影，　終始無所有。</div>
<div class='lg-row'>明見一切法，　而無動搖相；</div>
<div class='lg-row'>若見法如是，　是故名為明。</div>
<div class='lg-row'>明性如虛空，　一切法皆爾；</div>
<div class='lg-row'>若得此現見，　是名辟支佛。</div>
<div class='lg-row'>如說此身行，　而不在於內；</div>
<div class='lg-row'>亦不在於外，　此身行不生。</div>
<div class='lg-row'>身行如芭蕉，　畢竟無堅固；</div>
<div class='lg-row'>不生亦不滅，　其性如虛空。</div>
<div class='lg-row'>無畏諸菩薩，　若得此現見；</div>
<div class='lg-row'>是名為正覺，　難思辟支佛。</div>
<div class='lg-row'>了知一切法，　其性常如幻；</div>
<div class='lg-row'>亦能深信解，　識無所有性。</div>
<div class='lg-row'>觀察如此識，　所行而虛妄；</div>
<div class='lg-row'>以有此知故，　能知識性空。</div>
<div class='lg-row'>已知智非知，　一切處無染；</div>
<div class='lg-row'>若知如是法，　識則同於幻。</div>
<div class='lg-row'>如說諸名色，　無受不可說；</div>
<div class='lg-row'>而知其性相，　畢竟無所有。</div>
<div class='lg-row'>能說諸入性，　而無有取相；</div>
<div class='lg-row'>能如是知入，　此是性空故。</div>
<div class='lg-row'>觸性無不在，　住於諸入中；</div>
<div class='lg-row'>觀察此觸時，　如幻無所有。</div>
<div class='lg-row'>觸性本自空，　分別故能知；</div>
<div class='lg-row'>而此諸觸性，　住處無方所。</div>
<div class='lg-row'>若能現見觸，　智者能遠離；</div>
<div class='lg-row'>有慧遠離觸，　是名辟支佛。</div>
<div class='lg-row'>能知受相空，　受亦無自性；◎</div>
</div>
<div class="lg regular"><div class='lg-row'>如泡不牢固，　畢竟無所有。</div>
<div class='lg-row'>已斷一切愛，　通達無愛法；</div>
<div class='lg-row'>已到愛盡處，　是名辟支佛。</div>
<div class='lg-row'>知取無所取，　亦知是虛無；</div>
<div class='lg-row'>不生無所有，　如熱時炎水。</div>
<div class='lg-row'>本來諸有想，　及本有生想；</div>
<div class='lg-row'>若知此性想，　畢竟無所有。</div>
<div class='lg-row'>已離一切老，　更不復受死；</div>
<div class='lg-row'>而於一切處，　不復更受身。</div>
<div class='lg-row'>已逮此現見，　而無有所依；</div>
<div class='lg-row'>以辟支佛名，　宣說諸菩薩。</div>
</div><p>「如是阿難！如來等正覺，以方便力為聲聞人，說菩薩摩訶薩名為辟支佛。如是阿難！諸佛如來，說菩薩摩訶薩名為堅信、堅法、八人、須陀洹、斯陀含、阿那含、阿羅漢、聲聞、辟支佛。」</p>
<p>爾時尊者阿難，便說偈言：</p>

<div class="lg regular" style="margin-left:1em;"><div class='lg-row'>「自在導世師，　不可說而說；</div>
<div class='lg-row'>於空中作結，　即空而解之。</div>
<div class='lg-row'>佛有大方便，　說無著法者；</div>
<div class='lg-row'>於不可說法，　而能分別說。」</div>
</div>
<p class='juan'>廣博嚴淨不退轉輪經卷第三</p></div>
</div><!-- end of div[@id='body'] -->
</body></html>