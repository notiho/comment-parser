<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>修行道地經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />修行道地經卷第四</p><p class="byline">西晉三藏竺法護譯</p>
<div class='div-pin'><a id='mulu25' />
<p class='h1'>◎勸悅品第二十</p>
<div class="lg regular"><div class='lg-row'>承慧得度眾，　道成清為流，</div>
<div class='lg-row'>其智常飲此，　服以法甘露。</div>
<div class='lg-row'>厥水而無盡，　猶穿漏不斷，</div>
<div class='lg-row'>願歸智慧種，　道德已具足。</div>
<div class='lg-row'>其以羸弱者，　承學意自達，</div>
<div class='lg-row'>造度定意使，　立志法禪思。</div>
<div class='lg-row'>其佛天中天，　行權善方便，</div>
<div class='lg-row'>現無量智慧，　身心歸稽首。</div>
</div><p>假使修行發羸弱心，心自念言：「我得善利，脫乎八難，得閑居自在。吾已逮遇一切智師而有歸命，其法無欲，眾僧具成；吾已梵行種道，而有成者，或向道者。眾人墮邪我順正道，餘人行反吾從等行；今吾不久為法王子，天上、人間難戒德香，不匿其功德得不惱熱，爾乃安隱服解脫味，日當飽滿獲救濟安，度於惡路無有恐懼，乘于寂觀入八道行，到無恐難趣泥洹城。」以是自勸，遵奉精勤。於是頌曰：</p>

<div class="lg regular"><div class='lg-row'>修行設羸弱，　常僥遇法利，</div>
<div class='lg-row'>吾得歸世尊，　正法及眾僧。</div>
<div class='lg-row'>方便歡喜心，　以勸羸弱意，</div>
<div class='lg-row'>常專思遵奉，　是謂為修行。</div>
<div class='lg-row'>初學及道成，　人雜如叢樹，</div>
<div class='lg-row'>以離於邪徑，　便立在正路。</div>
<div class='lg-row'>戒德以為香，　譬如林樹熏，</div>
<div class='lg-row'>忽然而解脫，　得道則普現。</div>
<div class='lg-row'>而從佛生經法樹，　因眾要鈔如採華，</div>
<div class='lg-row'>正法須臾有懈怠，　欲令自勉故說是。◎</div>
</div></div>
<div class='div-pin'><a id='mulu26' />
<p class='h1'>◎修行道地經行空品第二十一</p>
<div class="lg regular"><div class='lg-row'>各自名人物，　悉知其本號，</div>
<div class='lg-row'>曉眾生微苦，　如蓮花根絲。</div>
<div class='lg-row'>以審諦觀故，　無有吾我想，</div>
<div class='lg-row'>人上不計身，　願禮無著尊。</div>
<div class='lg-row'>其光照於世，　如炬明冥室，</div>
<div class='lg-row'>厥心之所覩，　一切無固要。</div>
<div class='lg-row'>我歸命彼覺，　其心行平等，</div>
<div class='lg-row'>察諸天及人，　普見如空無。</div>
</div><p>設修行者有吾我想而不入空，則自剋責：「吾衰無利用心罣礙，不順空慧樂吾我想。」憂慼自勉誘心至空，或誡其志誘之向之，因至本無三界皆空，萬物無常。有是計者，諫進其心令不放逸。於是頌曰：</p>

<div class="lg regular"><div class='lg-row'>其不解空有我想，　志則動起如樹搖；</div>
<div class='lg-row'>勸誘厥心向空無，　不久當獲至本淨。</div>
</div><p>譬如國王而有俳兒，其俳母終，持服在家，王欲聞說使人召之。王欲相見，俳自念言：「吾有親老適見背棄，今王嚴急，若不往者，當奪我命，或見誅罰；母雖壽終，無他基業，宜當應之，不違尊命。」陽作俳戲得王歡心，強自伏意制於哀慼，不復念母則自莊嚴，和悅被服便往奉現，外陽嘲說令王歡喜，退自思念遭於母喪，心中悲慼如火燒草，嗚呼，痛哉！何忍當笑。適罹重喪竊畏國王，即制哀心如水澆火；遂復俳戲稍忘諸憂，戲笑益盛令王踊躍。其修行者亦當如是，誘進道心，使解空無除吾我想，因是習行遂入真空。於是頌曰：</p>

<div class="lg regular"><div class='lg-row'>譬如王有俳，　身遭重憂喪，</div>
<div class='lg-row'>陽笑除憂慼，　心遂歡喜悅。</div>
<div class='lg-row'>修行亦如是，　稍誘心向空，</div>
<div class='lg-row'>照耀近慧明，　志定不動轉。</div>
</div><p>是故行者當順空教設誡其心，或中亂者起吾我想，則自思惟：「譬如有人合集草木以用作栰，欲渡廣河，其水急暴漂而壞栰。吾誘進心從來積日，勤苦叵言亂志卒起，違其專精有吾我想。」於是頌曰：</p>

<div class="lg regular"><div class='lg-row'>譬如合集草木栰，　山川江河漂之壞，</div>
<div class='lg-row'>愛欲之河急如是，　意念于寂則向空。</div>
</div><p>「譬如夏月熱燋草木，得霖雨時，便復茂生五穀豐盛；吾思惟空則無吾我，設不思惟便興身想。」於是頌曰：</p>

<div class="lg regular"><div class='lg-row'>譬如於彼霖雨時，　諸枯草木悉茂生，</div>
<div class='lg-row'>設使修行思惟空，　則捐吾我無想念。</div>
</div><p>修行自念：「吾所以坐，欲求滅度，實事叵求，設有我者可方求之，而我本空無有吾我。今欲分別身之本無，我何所是？寧有身乎？」於是頌曰：</p>

<div class="lg regular"><div class='lg-row'>其處我想解乃覺，　常諦觀之為本無，</div>
<div class='lg-row'>設使隨俗不自了，　若如冥中追于盲。</div>
</div><p>其修行者退自思惟：「有身成我，衣食供養有餘與他，是為吾我，計本悉空。假使有難，先自將護然後救他；若捨身已，復有餘患，則當追護；人一切貪皆由身興，無復他討。是故知之，身為吾我。」於是頌曰：</p>

<div class="lg regular"><div class='lg-row'>諸貪財色皆為身，　設有恐難先自護，</div>
<div class='lg-row'>永不顧人唯慕己，　是故俗人為吾我。</div>
</div><p>修行自念：「當觀身本六事合成。何謂為六？一曰地，二曰水，三曰火，四曰風，五曰空，六曰神。」何謂為地？地有二事：內地、外地。於是頌曰：</p>

<div class="lg regular"><div class='lg-row'>地水火風空，　魂神合為六，</div>
<div class='lg-row'>身六外亦六，　佛以聖智演。</div>
</div><p>何謂身地？身中堅者，髮毛、爪齒、垢濁、骨肉、皮革、筋連、五臟、腸胃、屎穢不淨。諸所堅者是謂身地。於是頌曰：</p>

<div class="lg regular"><div class='lg-row'>人身積之若干種，　髮毛爪齒骨皮肉，</div>
<div class='lg-row'>及餘體中諸所堅，　是則謂為內身地。</div>
</div><p>彼修行者便自念言：「吾觀內地是我身不？神為著之與內合乎？身合為異吾我別乎？」當觀剃頭下鬚髮時，著於目前一一分髮，百反心察何所吾我？設一毛我，安置餘者？若毛悉是，斯亦非應為若干身。又除鬚髮從小至長亦難計量，若持著火燒其髮時，身便當亡。髮從四生：一曰因緣，二曰塵勞，三曰愛欲，四曰飲食。計是非身則無吾我，鬚髮眾緣合我適有。一髮墮地，設投於火，若捐在廁，以足蹈之於身無患，在於頭上亦無所益；以是觀之，在頭在地，等而無異。於是頌曰：</p>

<div class="lg regular"><div class='lg-row'>頭上雖多髮，　增減亦無異，</div>
<div class='lg-row'>設除及與在，　亦不以為憂。</div>
<div class='lg-row'>諦觀察是已，　則無有吾我，</div>
<div class='lg-row'>是故分別了，　各各無有身。</div>
</div><p>假使彼髮為吾我者，如截葱<span class='corr'>薤</span>後則復生。以是計之，當復有我。所以者何？其葱<span class='corr'>薤</span>者自毀自生，一切皆空非吾無我。假使鬚髮與神合者，如水乳合猶尚可別，設使鬚髮有吾我者，初在胎中受形識時，都無髮毛，爾時吾我為在何許？後因緣生，以是知之，髮無吾我，髮生不生，若除、若在，計無有身。以是觀之，草苗及髮一無有異。於是頌曰：</p>

<div class="lg regular"><div class='lg-row'>假使鬚髮有吾我，　便當可見如葱<span class='corr'>薤</span>，</div>
<div class='lg-row'>身猶芻草剉斬之，　觀體與草等無異。</div>
</div><p>其修行者思惟如是：「本無有吾，今不見我。」曉了若斯不懷狐疑，如髮無我一切亦然。髮毛、爪齒、骨肉、皮膚悉無所屬，諦觀如是，地無吾我，我不在地。於是頌曰：</p>

<div class="lg regular"><div class='lg-row'>身髮種類無吾我，　分別體內百千段，</div>
<div class='lg-row'>於中求之無有身，　譬如入水而求火。</div>
</div><p>其修行者心自念言：「吾求內地都無吾我，當察外地。儻有吾我，依外地耶？」何謂外地？與身不連，麁強堅固離於人身，謂為土地、山巖、沙石、瓦木之形，銅、鐵、鉛、錫、金、銀、鍮石、珊瑚、虎魄、車磲、馬瑙、琉璃、水精、諸樹、草木、苗稼、穀物，諸所積聚。於是頌曰：</p>

<div class="lg regular"><div class='lg-row'>山巖石瓦地樹木，　及餘諸所有形類，</div>
<div class='lg-row'>其各離身眾殖生，　是則名曰外地種。</div>
</div><p>其修行者觀於外地，則知內地無有吾我。所以者何？內地增減則有苦安；尚無有身，何況外地當有體耶？設有破壞斷截燒滅，墾掘剝裂不覺苦痛，寧可謂之有吾我乎？故外內地皆無所屬，等而無異。於是頌曰：</p>

<div class="lg regular"><div class='lg-row'>譬如內地無吾我，　何況在外而有者；</div>
<div class='lg-row'>以觀無我等無異，　省之同空而不別。</div>
</div><p>何謂為水？水為在我，我為在水？水有二事：內水、外水。何謂內水？身中諸軟，濕膩、肪膏、血脈、髓腦、涕淚、涎唾、肝膽、小便之屬，身中諸濕是謂內水。於是頌曰：</p>

<div class="lg regular"><div class='lg-row'>肝膽諸血脈，　及汗肪之屬，</div>
<div class='lg-row'>涕淚諸小便，　身中諸濕者；</div>
<div class='lg-row'>散體有柔軟，　與神不相連，</div>
<div class='lg-row'>通流遍身中，　是謂為內水。</div>
</div><p>其修行者，涕唾在前諦觀視之：以木舉之我著此乎？假使依是日日流出，棄捐滅沒將定在外，不計是我，亦不護之。假使木擎有吾我者，盛著器中以何名之？如是觀者諦知無身。所以者何？計於形體無有若干，以此之比水種眾多，水則無我，內外亦爾。於是頌曰：</p>

<div class="lg regular"><div class='lg-row'>假使我如水，　水消我則滅；</div>
<div class='lg-row'>如身水稍長，　我者亦應爾。</div>
<div class='lg-row'>如棄體中水，　不貪計是身，</div>
<div class='lg-row'>諦觀如是者，　則無有吾我。</div>
</div><p>其修行者復更省察：已見內水無有吾我，當觀外水<span class='corr'>為有我耶</span>？我依水乎？何謂外水？不在己者，根味、莖味、枝葉花實之味，醍醐、麻油、酒漿、霧露、浴池、井泉、溝渠、澇水、江河、大海、地下諸水，是謂外水。於是頌曰：</p>

<div class="lg regular"><div class='lg-row'>地上諸可名水者，　及餘眾藥根莖味，</div>
<div class='lg-row'>與身各別不相連，　是則謂之為外水。</div>
</div><p>其修行者諦觀外水分別如是。而身中水尚無吾我，有所增減令身苦痛，何況外水而有身乎？設有取者於己無損，若有與者於身無益。以是觀之，此內外水等而無異。所以者何？俱無所有。於是頌曰：</p>

<div class="lg regular"><div class='lg-row'>身中諸水無吾我，　設有苦樂及增減，</div>
<div class='lg-row'>如是外水豈有身，　苦樂增減而無患。</div>
</div><p>今當觀察諸火種：火有我耶？我著火乎？何謂為火？火有二事：內火、外火。何謂內火、身中溫暖諸熱煩滿，其存命識消飲食者，身中諸溫此為內火。於是頌曰：</p>

<div class="lg regular"><div class='lg-row'>身中諸煖消飲食，　溫和存命諸熱者，</div>
<div class='lg-row'>是則體分及日光，　斯謂名之為內火。</div>
</div><p>其修行者當作等觀：身中諸溫或熱著頭，或在手足、脊脇、腹背。如是觀者各各有異，計人身一不應有我，諦視如是則無所屬，是為內火。於是頌曰：</p>

<div class="lg regular"><div class='lg-row'>分別計人身，　心察火無我，</div>
<div class='lg-row'>所處若干種，　各各不見我。</div>
</div><p>其修行者便自思惟：「吾求內火則無有身，當觀外火為有我乎？我依火耶？」何謂外火？與身不連，謂火及炎溫熱之屬，日月星宿所出光明，諸天神宮、地岸、山巖、鑿石之火，衣服、珍琦、金銀、銅鐵、珠璣、瓔珞及諸五穀、樹木、藥草、醍醐、麻油、諸所有熱是謂外火。於是頌曰：</p>

<div class="lg regular"><div class='lg-row'>日月炎火及星宿，　下地諸石光熱者，</div>
<div class='lg-row'>及餘一切諸溫暖，　是則名曰為外火。</div>
</div><p>其修行者思惟外火所覩如是，則知外火不可稱數。火有二事：有所燒煮、火在草木不焚草木。所處各異，設外火中有吾我者，則不別異。以故知之外火無身，亦不在彼，內火、外火俱而無異。所以者何？等歸于空。於是頌曰：</p>

<div class="lg regular"><div class='lg-row'>所以有此火，　唯燒熱炊熟，</div>
<div class='lg-row'>山巖諸石子，　所積聚如是。</div>
<div class='lg-row'>各各所在異，　熾然不一時，</div>
<div class='lg-row'>外火<span class='corr'>為</span>若斯，　是故知無我。</div>
</div><p>今當觀察：諸所風氣為有我耶？我在風耶？何謂為風？風有二事：內風、外風。何謂內風？身所受氣上下往來，橫起脇間、脊、背、腰風，通諸百脈骨間之風，掣縮其筋力風；急暴諸風興作動發則斷人命，此謂內風。於是頌曰：</p>

<div class="lg regular"><div class='lg-row'>載身諸風猶機關，　其斷人命眾風動，</div>
<div class='lg-row'>喘息動搖掣縮體，　是則名曰為內風，</div>
</div><p>其修行者當作是觀：「此內諸風，皆因飲食不時節起及餘因緣；風不虛發，風若干種，步步之中各各起滅，於彼求我而不可得。以是言之，求於內風而無吾我。」於是頌曰：</p>

<div class="lg regular"><div class='lg-row'>人身動風及住風，　計若干種從緣起，</div>
<div class='lg-row'>此各殊異非有我，　是故內風而無身。</div>
</div><p>其修行者心自念言：「今求內風則無有我，當復察外。」何謂外風？不與身連，東西南北暴急亂風、飄風、冷熱多少微風、興雲之風、旋嵐動風、成敗天地及持水風，是謂外風。於是頌曰：</p>

<div class="lg regular"><div class='lg-row'>四方諸風及寒熱，　旋嵐之風亦成敗，</div>
<div class='lg-row'>持雲塵清并飄風，　是則名曰為外風。</div>
</div><p>其修行者觀風如是，則自念言：「外風不同，或大或小或時中適；或時盛熱持扇自扇，若有塵土而拂拭之；急疾飄風，則逝驚人；旋嵐之風立在虛空，天地壞時拔須彌山，兩兩相搏皆令破壞，舉下令上，飄高使墮，相撐碎壞皆使如塵。計身有一無有大小，外風既多又復大小，觀內、外風等無差特。所以者何？俱無所屬。」於是頌曰：</p>

<div class="lg regular"><div class='lg-row'>若使執扇除汗暑，　人身中風及旋嵐，</div>
<div class='lg-row'>虛空眾風亦無我，　是則名曰為外風。</div>
</div><p>其修行者皆能分別了此四大；雖爾未捨，不解身空所在作為，輒計有身亦言有吾。以觀本無，計內四種及外四種俱等無異。色、痛、想、行、識則為猗內亦無所猗。所以者何？其心意識而不在內，痛、想、行、識亦不與身四大相連。於是頌曰：</p>

<div class="lg regular"><div class='lg-row'>當觀察此四種分，　其無慧者常懷疑，</div>
<div class='lg-row'>色痛行識不連內，　安當相著外四種。</div>
</div><p>其修行者假使狐疑，當觀本原能解其根，則知如審。譬如種樹而生果實，非是本子亦不離本；一切如是，因獲四大，如有五陰，則在胞胎成心精神，形如濁酪則生息肉，稍稍而成小兒之身，從少小身便至中年。是若干種本從胎起，既成就身，非初合身亦不離初，始從胎精稍稍成形，至于中年精神所處，四大種之變漸漸日長；以觀本無則無有我，等無差特四種法爾，精神所處漸漸成軀，其無精神亦轉長大。於是頌曰：</p>

<div class="lg regular"><div class='lg-row'>內由心生實，　如樹從子出，</div>
<div class='lg-row'>心如樹因果，　外種亦如是。</div>
<div class='lg-row'>其身法亦然，　因心念眾想，</div>
<div class='lg-row'>厥外種無意，　安能有眾想。</div>
</div><p>譬如外種或有出金，後有工師或出銅鐵、或出鉛錫、或出銀者，或出鍮石、車磲、馬瑙、琉璃、水精、珊瑚、虎魄、碧英、金剛、金精眾寶，其於外種出如是輩琦璝珍異。計身內種胎中始生，若二肉摶名為眼相，其目中光有所見者名曰為睛，目中黑瞳因于內睛得見外形，內外相迎然後為識。識何所興？謂痛、想、行；若如從目生痛、想、行，耳、鼻、口、意亦復如是。內外諸種等亦無異，從內諸種心痛、想、行，本從內起不由于外。於是頌曰：</p>

<div class="lg regular"><div class='lg-row'>有護於外種，　用出金銀故，</div>
<div class='lg-row'>內種亦如是。　二肉摶成眼，</div>
<div class='lg-row'>從眼根覩色，　因色而成識，</div>
<div class='lg-row'>由心起眾想，　內自在號識。</div>
</div><p>其修行者儻有是疑：所謂內種頗有踰者，所謂內中之內。或自覺言：「朦瞑之人不聞不了，其心反耶入於貢高，所見身者則是吾所，我為有體我或在內，觀他人身亦如是也！所覩如斯不能起踰。佛解人身四大，五陰及諸衰入，因號之身。我所、他人，計此內外凡俗言耳！如俗所言吾欲從之，設不從者儻有諍訟，學道之人未曾計形。」於是頌曰：</p>

<div class="lg regular"><div class='lg-row'>我寧有勝乎，　能超內我耶？</div>
<div class='lg-row'>愚騃亦如是，　無慧隨邪見。</div>
<div class='lg-row'>言語有增減，　凡俗所說耳，</div>
<div class='lg-row'>智慧除如是，　分別無特異。</div>
</div><p>其修行者見知了了成清淨慧，設使內種是我所者，常得自在當制訶之，進退由人所以知之。無我者何不得自在？慼於衰老鬚髮自白，爪長、齒落、面皺、皮緩，顏色醜變、筋脈為緩，肉損、傷骨、風寒熱至，相錯不和膿血濁亂，計外四大亦復如是。或有掘地山崩谷壞，地、水、火、風或增或損。用不自在是故無身，由此知之，內外諸種無吾非我。於是頌曰：</p>

<div class="lg regular"><div class='lg-row'>生老病死至，　猶尚不自在，</div>
<div class='lg-row'>外地亦如此，　崩掘常增減。</div>
<div class='lg-row'>內眾事成身，　外種亦若干，</div>
<div class='lg-row'>如實正諦觀，　則知無吾我。</div>
</div><p>修行自念：「我心云何？」從久遠來，四大悉空反謂我所。譬如夏熱清淨無雲，遊於曠澤遙見野馬，當時地熱如散炭火，既無有水，草木皆枯，及若沙地日中炎盛。或有賈客失眾伴輩，獨在後行上無傘蓋，足下無履體面汗出，唇口燋乾熱炙身體，張口吐舌劣極甚渴，四顧望視其心迷惑，遙見野馬意為是水，謂為不遠似如水波，其邊生樹若干種類，鳧、鴈、鴛鴦皆遊其中。「我當至彼自投坑底，復出除身垢熱及諸劇渴、疲極得解。」爾時彼人念是已後，盡力馳走趣於野馬，身劣益渴遂更困頓，氣乏心亂即復思惟：「我謂水近，走行有里，永不知至，此為云何？本之所見實是何水？吾自惑乎？」遂復進前，日轉晚暮，時向欲涼不見野馬，無有此水，心即覺之：「是熱盛炎之所作耳！吾用渴極，遙見野馬，反謂是水。」於是頌曰：</p>

<div class="lg regular"><div class='lg-row'>遙見日盛炎，　謂是流水波，</div>
<div class='lg-row'>以渴困極故，　意想呼是河。</div>
<div class='lg-row'>時暮遂向涼，　更諦察視之，</div>
<div class='lg-row'>乃知是野馬，　吾惑謂為水。</div>
</div><p>修行自念：「吾本亦然，渴於情欲追之不息，著終始愛還自燋然，迷守疑想、癡網所蓋，野馬見惑；吾從久遠唐有是心，貪著于我謂是吾所。今已覺了所覩審諦，身所想見斯已除矣！」今覩六分無有吾我，觀一毛髮永不見有，況於體中毛孔諸物；解身一毛有若干說，況當講論一切地乎！於是頌曰：</p>

<div class="lg regular"><div class='lg-row'>自觀其身謂有我，　愚渴見炎亦如是，</div>
<div class='lg-row'>知此六分非我所，　有是心者諸合德。</div>
</div><p>其修行者當復思惟：「愚者不明，發心生想是吾斯我。」彼意所念，眾想邪行；初起謂念，後起謂行；思是然後，心中風動令口發言，倚四大身計吾有我。是事皆空無吾、無我，唯是陰種諸入之根，是故有身因號名人。男子、丈夫、萌類、視息，載齒之種志從內動，因風有聲令舌而言。譬如大水高山流下，其震動暢逸行者聞之；亦如深山之嚮，呼者即應；人舌有言本從心起，亦猶如是。於是頌曰：</p>

<div class="lg regular"><div class='lg-row'>依倚諸種想眾法，　本從邪思起意念，</div>
<div class='lg-row'>因長成身有言說，　出若干義如山川。</div>
</div><p>其修行者當復自念：「是四種身無吾、無我，轉相增害。」譬如有人財富無數而有四怨，四怨念言：「此人大富財寶不呰，田地舍宅器物無量，奴婢僕使無所乏少，宗室親友皆亦熾盛。吾等既貧復無力勢，我輩不能得報此怨，當以方便屈危斯人，當以何因成其方計？常親近之乃可報怨。」爾時四怨詐往歸命，各自說言：「我等為君趨走給使以當奴客，所欲作為願見告勅。」其人即受，悉親信之令在左右。四怨恭肅晚臥早起，悚慄叉手諸可重作皆先為之，不避劇難。爾時富者見彼四怨恭敬順從，清淨言和卑下其心，意甚愛之，謂此四人：「是吾親親，莫踰卿者。」所在坐席輒歎說之：「是吾親友，亦如兄弟子孫，無異是輩所興，有可作為，吾終不違。」有是教已，食飲同器出入參乘。於是頌曰：</p>

<div class="lg regular"><div class='lg-row'>親近無數便，　除慢不逆命，</div>
<div class='lg-row'>卑下如家客，　順意令歡喜。</div>
<div class='lg-row'>怨安能行此，　是等為本讐，</div>
<div class='lg-row'>在世有嫌結，　依之如親友。</div>
</div><p>爾時富者親是四怨心未曾踈，然後有緣與斯四人，從其本城欲到異縣。自共竊議：「此人長夜是我重讐，今者在此墮吾手中，既在曠野無有人民，此間前後所傷非一也！今斯道路離城玄隔去縣亦遠，前後無人邊無候望，亦無放牧、取薪草人、射獵之者也！今正日中，猛獸尚息，況人當行！今垂可危。」於時四怨捉富者髮，<span class='corr'>抴</span>之著地，騎其胸上，各陳本罪。一怨言曰：「某時殺我父。」第二人言：「卿殺我兄。」第三人言：「汝殺我子。」第四人言：「汝殺我孫。今得卿便段段相解，當截其頭解解斬之，自省本心曾所作不？皆思惟之。今汝亡命至閻羅獄。」爾時富者爾乃覺耳：「是我怨家反謂親親，初來附吾吾愛信之，食飲好樂不為悋惜視之如子，吾所欲得悉著其前，久欲害我我不覺耳！今捉我頭撲之在地陳吾萬罪，截吾耳鼻及手足指、剝皮、斷舌，今諦知卿是我仇怨。」於是頌曰：</p>

<div class="lg regular"><div class='lg-row'>其人相隨來，　怨家像善友，</div>
<div class='lg-row'>口軟心懷毒，　如灰覆盛火。</div>
<div class='lg-row'>現信無所持，　剝吾如屠羊，</div>
<div class='lg-row'>其人心乃覺，　是怨非親友。</div>
</div><p>修行如是等觀此義：「吾本自謂地、水、火、風四事屬我，今諦察之，已為覺知，是為怨家骨鎖相連。所以者何？身水增減，令發寒病有百一苦，本從身出還自危己也！若使身火復有動作，則發熱疾百一之患，本從身出還復自危也！風種若起，則得風病百一之痛也！地若動者眾病皆興。是為四百四病俱起也！是四大身皆是怨讐，悉非我許誠可患厭，明者捐棄未曾貪樂。」於是頌曰：</p>

<div class="lg regular"><div class='lg-row'>火本在於木，　相揩還自然，</div>
<div class='lg-row'>四種亦如是，　不和危其身。</div>
<div class='lg-row'>明人常諦觀，　省察其本原，</div>
<div class='lg-row'>是內四大空，　此怨何為樂？</div>
</div><p>其修行者自思惟念：「吾觀四種，實非我所。當觀空種為何等類？空者有身？身為有空？」何謂空種？空有二事：內空、外空。何謂內空？身中諸空，眼、耳、鼻、口、身、心、胸、腹、腸胃、孔竅臭穢之屬，骨中諸空眾脈瞤動；是輩名為內空也！於是頌曰：</p>

<div class="lg regular"><div class='lg-row'>如蓮華諸孔，　體空亦如斯，</div>
<div class='lg-row'>骨肉皮動瞤，　身內空無異。</div>
</div><p>其修行者當作斯觀：「身中諸孔皆名曰空，不從此空而起想念，不與空合。所以者何？意從心起，意意相續本從對生，其意法者當自觀心，觀他人心，心無亦空，無所依倚；以三達智察去、來、今皆無所有，若干方便省於內空永不見身，是故內空而無吾我。」於是頌曰：</p>

<div class="lg regular"><div class='lg-row'>觀於內種何所在，　永不得我如毛塵；</div>
<div class='lg-row'>是故身空心意識，　譬如冥影但有名。</div>
</div><p>其修行者當作是觀：「已見內空悉無所有，當復觀外為何等類？為有我？我依之耶？」何謂外空？不與身連，無像色者，而不可見，亦不可獲，無有身形不可牽制，不為四種之所覆蓋；因是虛空分別四大，而依往反出入進退，上下行來，屈申舉動，下深上高；風得周旋火起山崩，日月星宿周匝圍繞，得因而行是為外空。於是頌曰：</p>

<div class="lg regular"><div class='lg-row'>不見其色像，　能忍無罣礙，</div>
<div class='lg-row'>眾人因往還，　屈申及動作；</div>
<div class='lg-row'>眾水所通流，　日月風旋行，</div>
<div class='lg-row'>山崩若火起，　是謂為外空。</div>
</div><p>其修行者諦觀如是：「而身內空尚非吾所，況復外空而云我乎？」執心專精，內外諸空等無有異。所以者何？無有苦樂故也！不可捉持無有想念，已無心意，無有苦樂，不當計我。於是頌曰：</p>

<div class="lg regular"><div class='lg-row'>是身中諸空，　計體了無我，</div>
<div class='lg-row'>何況於外空，　當復計有所？</div>
<div class='lg-row'>察於內外空，　悉等無差異，</div>
<div class='lg-row'>以不與苦樂，　離於諸想念。</div>
</div><p>今當觀察：心神之種，心有我，我依心神耶？何謂心神？心神在內不在外，心依內種得見外種而起因緣。神有六界：眼、耳、鼻、口、身、心之識也！彼修行者當作是知：目因色明，猶空隨心，以是之故便有眼識。於是頌曰：</p>

<div class="lg regular"><div class='lg-row'>因內諸種大，　及外眾四分，</div>
<div class='lg-row'>如兩木相鑽，　火出識如斯。</div>
<div class='lg-row'>耳鼻身口意，　分別成六事，</div>
<div class='lg-row'>色為罪福主，　是名曰諸識。</div>
</div><p>其眼識者不在目裏，不在外色，色不與眼而合同也，亦不離眼。從外因色，內而應之，緣是名識。於是頌曰：</p>

<div class="lg regular"><div class='lg-row'>譬如取火燧，　破之為百分，</div>
<div class='lg-row'>而都不見火；　觀火不離木，</div>
<div class='lg-row'>其諸識之種，　計之亦若斯。</div>
<div class='lg-row'>因六情有識，　察之不可分。</div>
</div><p>譬如有王上在高樓，與群臣百僚俱會。未為王時在於山居為仙人子，群臣迎之立為國王，未曾聽樂，聞鼓、箜篌、琴瑟之聲，其音甚悲，柔和雅妙得未曾有，顧謂群臣：「是何等聲其音殊好？」於是頌曰：</p>

<div class="lg regular"><div class='lg-row'>如仙人王在閑居，　來在人間聞琴聲，</div>
<div class='lg-row'>其王爾時問群臣：　「是何音聲殊乃爾？」</div>
</div><p>群臣白王：「大王未曾聞此音耶？」於是頌曰：</p>

<div class="lg regular"><div class='lg-row'>群臣報王曰：　「王未曾聞耶？」</div>
<div class='lg-row'>如王見試者，　臣不宣惡言。</div>
</div><p>王告群臣言：「吾身本學，久居雪山為仙人子，其處閑居，與此差別以故不聞。」於是頌曰：</p>

<div class="lg regular"><div class='lg-row'>王以本末為臣說，　止在閑居法為樂，</div>
<div class='lg-row'>遊于獨處故不知，　不能分別此音聲，</div>
</div><p>爾時傍臣前啟王言：「大王欲知，是名曰琴。」於是頌曰：</p>

<div class="lg regular"><div class='lg-row'>王未曾聞此，　不解音所出，</div>
<div class='lg-row'>臣言人中尊，　是者名曰琴。</div>
</div><p>王告傍臣：「便取琴來，吾觀之何類？」即受勅命則持琴來。王告之曰：「吾不用是，取其聲來！」傍臣報曰：「是名曰琴，當興方便動作功夫乃有聲耳！何緣舉聲以示王乎！」於是頌曰：</p>

<div class="lg regular" style="margin-left:0em;"><div class='lg-row'>其王有所問，　群臣尋答曰：</div>
<div class='lg-row'>「其聲不可獲，　無有自然音。」</div>
</div><p>王問群臣：「興何功夫而令有聲？」群臣白王：「此名曰琴，工師作成既用燥材，加以筋纏以作成竟；復試厥音，令不大小，使其平正。」於是頌曰：</p>

<div class="lg regular"><div class='lg-row'>治用燥材作斯琴，　覆以薄板使內空，</div>
<div class='lg-row'>復著好絃調其音，　然後爾乃聲悲和。</div>
</div><p>臣啟王曰：「鼓琴當工巧節相和，不急不緩，不遲不疾，知音時節，解聲麁細，高下得所。又既曉賦詠、歎詠之聲，歌不失節習於鼓音；八音、九韶、十八之品，品有異調，其絃之變三十有九。」於是頌曰：</p>

<div class="lg regular"><div class='lg-row'>其音而悲和，　宣暢聲逸殊，</div>
<div class='lg-row'>四部聲柔軟，　能歌皆通利。</div>
<div class='lg-row'>曉了詩賦詠，　若如天伎樂，</div>
<div class='lg-row'>得如是人者，　鼓琴乃清和。</div>
</div><p>群臣白王：「如斯師者，調琴絃聲爾乃悲快，如向者王之所聞，聲已滅盡矣不可復得。設人四方追逐其音，求之所在而不可獲。」王謂群臣：「所謂琴者，無益於世，無有要矣！是謂為琴，令無數人放逸不順，為是見欺迷惑於人。取是琴去，破令百分棄捐于野。」於是頌曰：</p>

<div class="lg regular"><div class='lg-row'>若干功夫成其音，　是為虛妄迷惑俗，</div>
<div class='lg-row'>假使無鼓聲不出，　煩勞甚多用是為？</div>
</div><p>其修行者作是思惟：「譬如彼琴，興若干功爾乃成聲；眼亦如是，無風寒熱，其精明徹，心不他念，目因外明，所覩色者無有遠近，色無細微亦不覆蓋。識非一種，因是之緣便有眼識。」於是頌曰</p>

<div class="lg regular"><div class='lg-row'>如琴若干而得成，　聲從耳聞心樂之，</div>
<div class='lg-row'>無有眾病目睛明，　設無他念名眼識。</div>
</div><p>所從因緣起眼識者，其緣所合無常、苦、空、非我之物，因從眼識而致此患。設有人言：「有常樂命，是我所者。」是不可得，此為虛言，安可自云：「眼識我所。」以是知之，身無眼識也！眼識無常，心諸所想亦復如是。審諦觀者知其根本，一切諸法皆非我所。譬如御車摘取芭蕉之樹一葉，謂之為堅，在手即微，次第擿取至其根株無一堅固，亦不有要安能令剛也！修行如是，從初發意時，觀其毛髮：「為是我所？為在他所？」審觀如是，察其髮頭，一切地種、水、火、風、空，并及精神視察無身。</p>
<p>如吾曾聞：「日入夜冥，有人獨行而無有月光，遂至中半，遙察見樹，謂之為賊，如欲拔刀、張弓、執戟，危我不疑，心懷恐怖不敢復前，舉足移動志甚愁慼惱不可言；天轉向曉，星宿遂沒日光欲出，爾乃覺知非賊是樹。」其修行者當作是觀：「我自往昔愚癡所蓋，謂有吾身及頭、手足、脇脊、胸腹諸所合聚，行步、進止、坐起、言語，所可作為。稍稍自致，學問曉道智慧聰明，愚癡之冥遂為淺薄，爾乃解了無有吾我，骨鎖相連、皮革裹纏，因心意風，行步、進止、臥起、語言有所作為。」於是頌曰：</p>

<div class="lg regular"><div class='lg-row'>有人冥行路，　望見樹謂賊；</div>
<div class='lg-row'>愚人亦如是，　見身計有我。</div>
<div class='lg-row'>明無吾我人，　積眾事成體，</div>
<div class='lg-row'>骨鎖諸孔流，　因心神動風。</div>
</div><p>吾曾聞之：「昔有一國，諸年少輩遊在江邊而相娛樂，以沙起城或作屋室，謂是我所各各自護，分別所為令不差錯，作之已竟。中有一子，即以足觸壞他沙城，主大瞋恚牽其頭髮，以拳打之舉聲大叫：『某壞我城，仁等願來助我治罪！』眾人應聲，悉往佐助而撾治之，足蹈其身：『汝何以故，壞他人所作？』其輩復言：『汝破他城，當還復之。』共相謂曰：『寧見此人，壞他城不？其有効者，治罪如是。』各自在城而戲欣笑勿復相犯。」於是頌曰：</p>

<div class="lg regular"><div class='lg-row'>小兒作沙城，　觸之皆破壞，</div>
<div class='lg-row'>戲笑而作之，　謂為是我所。</div>
<div class='lg-row'>各各自懷心，　是吾城屋界，</div>
<div class='lg-row'>而已娛樂中，　如王處國宮。</div>
</div><p>「爾時小兒娛樂沙城，謂是我所將護愛之，不令人觸。日遂向冥各欲還歸，其心不戀，不顧沙城，各以手足蹋壞之，去而歸其家。」於是頌曰：</p>

<div class="lg regular"><div class='lg-row'>小兒積沙以為城，　在中娛樂盡黃昏，</div>
<div class='lg-row'>日適向冥不戀慕，　即捨其城歸還家。</div>
</div><p>其修行者當作是觀：「吾未解道，計有吾我，恩愛之著，普護身色，老病將至，無常對到，忽盡滅矣！今適捨色心無所樂，以智慧法分別散壞四大、五陰。今已解了，色、痛、想、行、識諸入之衰，皆非我所，如今五陰非身所有，過去、當來、現在亦然。」其觀生死以如是者，便能具足得至脫門，欲求空者順行若斯。於是頌曰：</p>

<div class="lg regular"><div class='lg-row'>其有習欲者，　不捨恩愛著，</div>
<div class='lg-row'>普自將護身，　如人奉敬親。</div>
<div class='lg-row'>若離於情欲，　如月蝕光伏，</div>
<div class='lg-row'>知身如沙城，　不復計吾我。</div>
</div><p>其修行者見三界空，不復願樂有所向生。何謂無願而向脫門？所有境界婬怒癡垢，假使起者制而不隨，是謂無願而向脫門。無想如是。已了是者，謂三脫門。其修行者所以專精，唯欲解空。於是頌曰：</p>

<div class="lg regular"><div class='lg-row'>三界不見我，　所覩皆為空，</div>
<div class='lg-row'>安能復求生？　一切不退還。</div>
<div class='lg-row'>設心常思念，　無想無願空，</div>
<div class='lg-row'>如在戰鬪中，　降伏除怨賊。</div>
<div class='lg-row'>觀五陰本無，　依倚在人身，</div>
<div class='lg-row'>過去及當來，　現在亦如是。</div>
<div class='lg-row'>積聚勤苦身，　一切悉敗壞，</div>
<div class='lg-row'>明者觀五陰，　如水之泡沫。</div>
<div class='lg-row'>若得無想願，　覩三界皆空，</div>
<div class='lg-row'>致三脫安隱，　悉度眾苦惱。</div>
<div class='lg-row'>見吉祥不遠，　如掌中觀文，</div>
<div class='lg-row'>是謂為沙門，　無有終始患。</div>
<div class='lg-row'>省察覺佛諸經法，　為求解脫永安隱，</div>
<div class='lg-row'>義深廣演說總哀，　令行者解多講空。</div>
</div></div>
<p class='juan'>修行道地經卷第四</p>
</div><!-- end of div[@id='body'] -->
</body></html>