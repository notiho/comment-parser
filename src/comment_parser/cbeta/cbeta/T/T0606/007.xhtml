<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>修行道地經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu35' />修行道地經卷第七</p><p class="byline">西晉三藏竺法護譯</p>
<div class='div-pin'><a id='mulu36' />
<p class='h1'>弟子三品修行品第二十八</p>
<div class="lg regular"><div class='lg-row'>巍巍佛德尊，　威神不可量，</div>
<div class='lg-row'>道法隨時化，　度脫諸十方。</div>
<div class='lg-row'>覩見生死瑕，　為現法橋梁，</div>
<div class='lg-row'>毀呰終始苦，　嗟嘆于泥洹。</div>
<div class='lg-row'>分別弟子快，　而順示厥行，</div>
<div class='lg-row'>稍稍而開導，　乃至于大安。</div>
</div><p>若有修行，見終始患，地獄之毒、畜生之惱、餓鬼之苦、人中憂憒、天上無常，不可堪矣！展轉周旋譬如車輪，生、老、病、死、飢、渴、寒、暑，恩愛之別，怨咎集會，愁惻之痛，叵具說言。從累劫來與父母違，兄弟離闊，妻子之乖，涕泣流淚超于四海，飲親之乳踰于五江四瀆之流；或父哭子或子哭父，或兄哭弟或弟哭兄，或夫哭妻或妻哭夫，顛倒上下不可經紀，種勤苦根愚癡之元。修行見然皆患厭之，但欲免斯生死之病，晝夜精進，不捨道義求於無為。自見宿命從無量劫往反生死，設積身骨過須彌山，其髓塗地可遍天下，三千世界計死若周，其血流墮多於古今天下普雨。修行自察如是之厄，千萬劫說猶不可竟，故棄捨家除髮去鬚，專精求道不慕世榮，若如明者不貪屍形。於是頌曰：</p>

<div class="lg regular"><div class='lg-row'>修行見終始，　地獄之苦惱，</div>
<div class='lg-row'>畜生餓鬼厄，　天下世間別；</div>
<div class='lg-row'>生死之展轉，　譬如于車輪，</div>
<div class='lg-row'>父子兄弟乖，　妻息子離慼；</div>
<div class='lg-row'>涕哭淚流下，　超于四海水，</div>
<div class='lg-row'>飲親之乳湩，　踰於五江河。</div>
<div class='lg-row'>修行故捨家，　專精為道法，</div>
<div class='lg-row'>不慕時俗榮，　如明者捨毒。</div>
</div><p>修行自念：「我身或來不可稱限，不自覺知合會離別，憂欝之痛譬如劇醉不可了之，枉說趣語自為審諦，恩愛之著譬如膠漆不能自濟，則行精進遠俗近道。」譬如有人遠遊他國賈作求利，至彼未久興大疾病，死亡者眾十不遺一，死屍狼藉臭處叵言，既無良醫又無好藥可以療之。其人恐怖悔詣彼國，設不來者不遭此難，夙夜反側愁不可言：「設我病瘳，一還本國無有還時。」其人適遇得一大醫，飲藥鍼炙，疾稍稍愈氣力強健，即反本土與家相見，自陳值厄困不可言，從令以後終不敢行，不至彼土。一衣一食何所求耶？唯欲自寧，安知餘人也！後念若聞彼土之名，戰慄惶懅，不欲出舍而守其身。弟子如是，見五道苦，婬、怒、癡、病、生死無息，夙夜專精坐禪念道，得世尊教，諮嗟泥洹，毀呰終始，是為良醫。飲之好藥疾則除者，謂佛法經去三毒也。死屍狼藉者，謂五陰六衰。悔至其國者，自惟念言：「從累劫來周旋生死，恩愛之著猶心多端，不見苦諦、習、盡、道諦；已得道證，畏苦厭身早般泥洹，不能還教固在然熾，須佛世尊示本無一，乃當進前得不退轉進却自由。」於是頌曰：</p>

<div class="lg regular"><div class='lg-row'>譬如有人遠行賈，　至於彼國遭疾病，</div>
<div class='lg-row'>眾人死亡十遺一，　死屍狼藉無藏者。</div>
<div class='lg-row'>心自悔恨至其國，　吾何不遇值此殃，</div>
<div class='lg-row'>則得良醫療其疾，　便還本土難復行。</div>
<div class='lg-row'>畏生死患亦如是，　覩於五道周旋苦，</div>
<div class='lg-row'>自責本咎不覺道，　終始辛苦甚憂惱，</div>
<div class='lg-row'>一心精進求泥洹，　欲度世間諸怖驚，</div>
<div class='lg-row'>惡終始困猶死屍，　專志而向無為城。</div>
</div><p>修行恐畏：「或當命盡不得度脫，還歸三塗難得拔出，不當懈怠計有吾我，如世凡人與三寶乖窈窈冥冥。」譬如昔者，有眾賈人遠行治生，更歷曠野無人之處，行道疲極便眠睡臥，亦不持時、不嚴兵仗。大賊卒至而無覺者，不施弓矢為賊所害，中有力者便走得脫，飢困歸家。更復設計求強猛伴，復順故道行賈求利，每冥息寐，持時行夜，嚴正弓箭。賊見如是不敢前格，知之難當便自退去。窈窈冥冥者，謂為癡網，因癡致行而生識著，名色、六入，更樂、痛、愛、受、<span class='corr'>有</span>、生老病死，愁憂啼哭，痛不可意。行治生者，謂修行也。疲極臥寐者，謂不曉了非常、苦、空、非身也。無行夜者，謂不思惟深經之義也。兵仗不嚴者，不遵大慈、大悲之慧，趣欲自救，不念眾生也。賊來見危者，謂坐禪思不入空靜，而為五陰、六衰所迷，墮四顛倒，非常謂常，苦謂有樂，非身謂有身，空謂有實，命盡生天，福<span class='corr'>賜</span>還世，不離三塗也。強者力走得脫歸家者，謂得羅漢也。即求強伴更治生者，謂至泥洹，知羅漢限不至究竟，見佛受教，更發大意為菩薩也。與眾為伴相隨行者，謂六度無極諸等行也。兵仗嚴正持時行夜者，謂大慈、大悲，分別空行，不著不斷也。賊退還者，謂不起法忍無罣礙慧，覩三界空不畏生死，一切四魔皆為之伏也。於是頌曰：</p>

<div class="lg regular"><div class='lg-row'>修行恐命盡，　或入三惡道，</div>
<div class='lg-row'>不復計吾我，　歸命於三寶。</div>
<div class='lg-row'>猶昔有<span class='corr'>賈</span>人，　遠行求財利，</div>
<div class='lg-row'>睡眠而臥寐，　為惡賊所害。</div>
<div class='lg-row'>中有強健者，　盡力走得脫，</div>
<div class='lg-row'>歸家說遭厄，　今乃得安耳，</div>
<div class='lg-row'>已得羅漢道，　乃自知為限，</div>
<div class='lg-row'>不能入生死，　以泥洹為礙。</div>
<div class='lg-row'>更合強猛伴，　嚴兵時行夜，</div>
<div class='lg-row'>賊見不敢前，　便退歸本土。</div>
<div class='lg-row'>在於無為界，　知泥洹為限，</div>
<div class='lg-row'>則發菩薩意，　行大慈大悲。</div>
<div class='lg-row'>分別深空行，　不著無所斷，</div>
<div class='lg-row'>周旋度生死，　無有三界難。</div>
</div><p>修行奉法，入四等心無大慈悲。譬如小龍能雨一縣而不周遍，雖為人民潤不足言，羅漢行道四等如是。若如海龍普雨天下無所不潤，菩薩大人大慈大悲，普及眾生無所不濟。佛天中天見心如是，便為現限莫踰泥洹，稍稍進之至于大道知本迷惑。喻有一人而有三子，父少小養至令長大，衣食、醫藥未曾令乏。父轉年長氣力衰微，謂諸子言：「汝輩不孝，生長活汝使成為人，吾既年老，不欲供養報乳育恩，反逼我身求財衣食，何緣爾乎？當告縣官治殺汝等。」子聞父教即懷恐怖，歸命於父：「我輩兄弟愚癡所致不識義理，不顧父母恩養之德，愛重望深不自察非，今聞嚴教即當奉命，遵修孝道超凡他人，夙夜匪懈無辱我先。」時彼諸子各行治生，入海採珍得諸七寶供給父母，至孝巍巍唯念二親不自顧身，獲大光珠名曰照明，即往奉父。父見明珠頭白更黑，齒落更生，為大長者遠近歸仰，是謂父慈子則為孝也！為弟子行無有大慈。父有三子者，謂心、意、識也。養長子者，謂婬、怒、愚癡著於三界也。衣食之者，謂五陰、六衰、十二因緣縛也。子長續求供養者，謂諸情欲不知厭足也。父恐欲詣縣官告者，謂覺非常欲斷六入。子受其教奉行孝道者，謂歸命佛。三子更孝順者，布施奉戒智慧之元也。入海得七寶者，至七覺意成羅漢道也。遂至孝者，知弟子限至泥洹界，更發大意為菩薩道。得照明珠父更少者，現在定意見十方佛無所罣礙也。於是頌曰：</p>

<div class="lg regular"><div class='lg-row'>昔者有一人，　而生有三子，</div>
<div class='lg-row'>養育令長大，　故求父衣食。</div>
<div class='lg-row'>父告於三子：　「吾又年老極，</div>
<div class='lg-row'>汝當供養父；　既大索吾力，</div>
<div class='lg-row'>告言汝向官，　榜笞以五毒。」</div>
<div class='lg-row'>子聞父之命，　則奉行孝道，</div>
<div class='lg-row'>入海求七寶，　供奉于尊父，</div>
<div class='lg-row'>又得照明珠，　父則更年少。</div>
<div class='lg-row'>三子心意識，　情欲不知足，</div>
<div class='lg-row'>父訶更孝順，　謂施戒道慧。</div>
<div class='lg-row'>遵於七覺意，　成羅漢泥洹，</div>
<div class='lg-row'>受佛大深教，　更發菩薩心，</div>
<div class='lg-row'>道德甚巍巍，　覩見十方佛，</div>
<div class='lg-row'>不礙四大身，　猶空無所拘。</div>
</div><p>譬如昔者而有一鼈，從海出遊至於岸邊，有一大狐追之欲危其命。鼈覺狐來藏頭四足覆於甲下，狐住待之：「設出頭足我當摶食。」鼈急不動，狐極捨去。鼈還詣於大神龍王，說其本末，求為龍王身，乃無所畏。能制五陰，不為魔嬈，得泥洹道。得為龍者，入菩薩道，不畏四魔，救濟眾生。於是頌曰：</p>

<div class="lg regular"><div class='lg-row'>如鼈縮頭足，　不畏羅漢然，</div>
<div class='lg-row'>得飛為龍神，　菩薩亦如是。</div>
</div><p>譬如有人遠行求財，涉於寒暑謂得大利，或處遇賊亡失其業。又有明人自於本土造方便計，利入無量供給四方，積功累德。計無常、苦、行空、非身，觀外萬物成敗之事，或得禪定成羅漢道，更從發意求為菩薩。或有達者，知四大空無有內外，行大慈悲加哀十方，雖有所度為無所度，道無遠近解慧為上，得平等覺無去來今若如虛空。於是頌曰：</p>

<div class="lg regular"><div class='lg-row'>如人遠賈作，　弟子亦如是，</div>
<div class='lg-row'>積功觀惡露，　察萬物非常；</div>
<div class='lg-row'>菩薩如明人，　求利不遠遊，</div>
<div class='lg-row'>無生死泥洹，　得成平等覺。</div>
</div><p>其修行者恐畏生死，惡三界難，畏苦厭身不了本無，趣欲越患不念眾生。譬如軍壞諸羸劣人，唯欲自救不濟危厄。有此心者，佛則為說除三毒之惱，泥洹為快，離冥就明。譬如導師將大賈人遠涉道路，於大曠野斷無水草，賈人呼嗟，謂塗悠悠安能所至，永為窮矣！時彼導師聰明博學亦有道術，知於賈人心之所念厭患涉路，則於中道化作一國，城邑人民土地豐樂五穀平賤，賈人大喜轉共議言：「一何快乎！本謂彌久，何時脫難到于人間？適有此念便至此城，當復何懼。」時眾賈人便住彼土，快相娛樂飲食自恣，從意休息。如欲厭之城郭則沒，不見國土。賈人皆怪何故如此也？導師答曰：「卿等患厭，謂道懸曠永無達矣！吾故化城國土人民使得休息，見汝厭之故則沒之！」佛言如是，弟子之行畏終始苦謂生死惱，懼三界患早欲滅度，故為示之。羅漢易得誘進使前，度於生死而盡三垢，得無為道自以為達成就具足。臨滅度時，佛則住前現于大道：「是未為通發無上正真之道也，得無所從生法忍至一切智，乃為達耳！」譬如有國遭於三厄。何等為三？一曰盜賊，二曰穀貴，三曰疾病。眾人流散走到他國，久後國安，或有往還者，或有恐怖三難之患永不可反。佛言國者，謂三界也。遭三厄者，謂三毒垢也。捨詣他國，謂羅漢也。國安還者，謂菩薩以得無所從生法忍一切深慧，還入三世度一切也。遭於三厄而不還者，羅漢以得無為，懼三難處，而不能還度脫眾生也！於是頌曰：</p>

<div class="lg regular"><div class='lg-row'>譬如眾賈人，　行於大曠野，</div>
<div class='lg-row'>疲極恐不達，　導師化城郭。</div>
<div class='lg-row'>眾人住休息，　安止有日月，</div>
<div class='lg-row'>知其心厭已，　便沒不復現。</div>
<div class='lg-row'>佛世尊如是，　見畏生死難，</div>
<div class='lg-row'>便為現無為，　使度三界苦。</div>
<div class='lg-row'>臨般泥洹時，　為示大道化，</div>
<div class='lg-row'>令逮無從生，　廣濟於一切。</div>
<div class='lg-row'>又譬如大國，　卒遭三厄患，</div>
<div class='lg-row'>各散詣他國，　國安還不還。</div>
<div class='lg-row'>畏生死之難，　是謂為弟子，</div>
<div class='lg-row'>還國不以恐，　菩薩化十方。</div>
<div class='lg-row'>權慧方便化，　皆令得其所，</div>
<div class='lg-row'>譬如大船師，　往返無休息。</div>
<div class='lg-row'>佛世尊如是，　法身來往返，</div>
<div class='lg-row'>周旋於一切，　如日光普現。</div>
</div></div>
<div class='div-pin'><a id='mulu37' />
<p class='h1'>修行道地經緣覺品第二十九</p><p>其從緣覺而不自了，既發無上正真道，不與善友而受真法，專自反行。假使奉教六度無極而皆有想，欲得尊號三十二相、八十種好，威神尊重；不了善權，佛現色身反謂有身，便墮緣覺。如有男子欲見大海，遊到陂池及眾江河，於彼求寶而獲水精、小明月珠，自以逮得金剛尊光。從菩薩心而還退者，不曉如來無出入法，空而無形，道無三世去、來、今也；而謂見空以為定矣，而不了知適空之行；適度三界不能進前，上不及佛復踰弟子，中道而止。譬如有人欲見天帝而覩邊王，則謂是帝；欲學正覺意有齊限，不解深慧還墮緣覺，亦如是也！若有斯心，佛便導示緣覺之法。</p>
<p>譬如長者，年又老極其子眾多，有大殿舍柱久故腐，中心火興；諸子放逸淫於五樂不覺此災，父時念言：「此舍久故柱心火然，轉恐柱摧壞殿鎮之，當奈之何？」欲作方便誘化使出令免火難，父則於外作諸伎樂，使人呼諸子：「各當賜汝象馬、車乘、摩尼之珠。」諸子遙聞伎樂之聲，又被父命，悉馳出舍往詣父所，父則各賜諸子寶車、好乘，等而不偏。諸子白曰：「向者尊父呼我等出，各賜異珍，今者何故所賜一等？」長者告曰：「吾殿久故，柱中心腐而內生火，吾恐柱摧鎮殺汝等，故作伎樂呼汝輩出，吾心乃安。皆是我子等愛念之，故悉與之珍寶車乘。」佛言其故殿舍，謂三界也。柱腐欲壞者，謂三毒之患周旋生死。柱內火然，謂眾想念也。長者，謂如來也。諸子放逸，謂著三界欲也。作伎樂者，謂佛說罪福。呼諸子出各賜與者，現三道教也。諸子悉出父等與寶者，為現大乘無有三道，臨滅度時乃了之耳！於是頌曰：</p>

<div class="lg regular"><div class='lg-row'>譬如有長者，　諸子甚眾多，</div>
<div class='lg-row'>五樂自迷惑，　著於故殿舍，</div>
<div class='lg-row'>柱腐而欲壞，　中心而生火，</div>
<div class='lg-row'>父恐殿舍崩，　鎮殺其諸子。</div>
<div class='lg-row'>因作眾伎樂，　出子等賞賜，</div>
<div class='lg-row'>佛世尊如是，　從緣覺意成。</div>
<div class='lg-row'>臨滅度之時，　佛則往其前，</div>
<div class='lg-row'>為現一法教，　大乘等無異。</div>
</div><p>修行發意欲求大道，不了本無，著佛色身三十二相、八十種好、人中之尊。譬如有人，聞四方帝號轉輪王，主四天下而有七寶，諸子千人力皆勇猛；城廣且長，東西四百有八十里，南北二百八十里也；中有大殿方四十里，四寶床座。人民熾盛，五穀豐熟，快樂無極，伎樂之音有十二部，夫人、婇女八萬四千，諸國治王八萬四千，象馬車乘其數亦然。王有四德，何謂四德？長者、梵志、凡庶、小民皆敬聖帝，如子奉父；王愛念之，猶母哀子；王所教化，則受奉行；遠近歸命，如人仰天依地得活。復有四德：無寒無熱，初不飢渴，生未曾病，本祐所致。其人聞之欲往見帝，慕其聖教便發進行，於道疲勞見一異道，則順入中覩一大城，人民熾盛，樹木、流水，樂不可言，謂是城郭為聖帝邦，便止其土。又斯雖樂，鬼神之處，其人不覺也！時有天王名曰休息，即覩其人為解說之：「此非聖帝處也，是鬼神國也！」轉輪聖王威德巍巍，爾乃欣然親近奉從。若有發意學菩薩道，不了深義不分別空，世間無佛；出入閑居處於樹下，觀察萬物非常、苦、空，身不久立，不解本無，以得緣覺自以為成。臨般泥洹佛在前住，為現大法深妙之教，十二因緣本無有根也！曉本末空，無去、來、今，大慈大悲不見三界，無泥洹想乃成正真，度脫一切也！於是頌曰：</p>

<div class="lg regular"><div class='lg-row'>譬如有人求聖王，　及見一城謂是邦，</div>
<div class='lg-row'>諸小國王憶轉輪，　在中娛樂謂大通。</div>
<div class='lg-row'>休息天王往見之，　則為解<span class='corr'>說</span>此鬼土，</div>
<div class='lg-row'>非為大帝轉輪王，　爾乃驚怖自知非。</div>
<div class='lg-row'>便發往詣大帝邦，　見威神德大巍巍，</div>
<div class='lg-row'>吾冥不解久迷惑，　則奉聖王常侍從。</div>
<div class='lg-row'>欲學大道不了了，　還墮緣覺亦如是，</div>
<div class='lg-row'>然後受佛深微行，　乃至無上正真道。</div>
<div class='lg-row'>光光佛威德，　其德濟眾生，</div>
<div class='lg-row'>等心加一切，　除三毒之名。</div>
<div class='lg-row'>永脫生死苦，　道因智慧成，</div>
<div class='lg-row'>清淨如日光，　徹照三界冥。</div>
</div></div>
<div class='div-pin'><a id='mulu38' />
<p class='h1'>修行道地經菩薩品第三十</p><p>其修行者因自思惟：「人在生死譬如車輪，反覆上下而不離地，終始若斯，往返之患不離三界，皆是本癡不了本無，謂有四大猗之為諦。復如有人見師化幻而謂是人，不知化成；愚人如是，貪著吾我計有身命，不曉其體地、水、火、風。」譬如有人遠出欲遊行詣他國，素聞道難，常懷懼心畏於盜賊，四向望候遙見諸塢眾石草木，謂有大賊數千百騎，當奈之何？各走馳散不知所湊。中有導師呼語眾人：「勿得便捨，至劇難處而無水漿，或值窮厄不濟身命，或困乏極爾乃來還，往返既久加復疲勞，悉失財物當何依怙？裸匱<span class='corr'>飢</span>凍反當求恃，而從豪富歸命舉假。且自安心共相率化，遣人探候，設無賊者徑可進前，假使有來堅志共戰當令走壞。所以者何？一人欲死十人不當，十人欲死百人不當，百人欲死千人不當，千人欲死萬人不當，萬人欲死天下縱橫。」眾人受教不復馳散，皆住嚴待遣人探竊，唯見草木瓦石之屬，永無盜賊。眾人忻歡爾乃進前，皆謂導師天下無雙，智慧明達誠非世有；舉動進止，輒從其命不敢違失。菩薩大人修行如是，為一切導解三界空，一切如化，五陰猶幻，不惡生死而滅其身，開化十方為示正路。嗟嘆菩薩深遠無侶，周旋三界度脫生死，弟子既小志常懷懼，趣欲滅身不及一切，又不究竟當復還退。從發意始，明人因此聞菩薩教，皆發無上正真道意也！於是頌曰：</p>

<div class="lg regular"><div class='lg-row'>菩薩大士為修行，　了一切空身如化，</div>
<div class='lg-row'>因緣合成得是體，　坐心不正追逐邪。</div>
<div class='lg-row'>譬如賈人遠遊行，　遙見樹木謂是賊，</div>
<div class='lg-row'>心各懷懅而馳散，　導師解之心乃安。</div>
<div class='lg-row'>菩薩如是解本無，　為一切師廣說法，</div>
<div class='lg-row'>示弟子等大道深，　如日光出無浮雲。</div>
</div><p>菩薩學道稍稍漸前至無極慧，因六度無極分別空行，積功累德無央數劫乃得佛道。譬如有人少小仕進，始為困貧轉得大富，求為丞尉遂成令長，進二千石稍到州牧，四征公卿大臣，轉至帝王、轉輪聖王、天帝、梵尊。為菩薩道次第學者亦譬如是，稍稍發意布施、持戒、忍辱、精進、一心、智慧，縛制六情除去三毒陰衰之蓋，向空、無想、無願之法，至不退轉，近成具事一生補處。猶如磨鏡洗治平鐵，稍稍令細遂復發明；稍稍習行六度無極，積功累德不可計劫，自致得佛開度十方。於是頌曰：</p>

<div class="lg regular"><div class='lg-row'>如人少仕進，　至尉及令長，</div>
<div class='lg-row'>二千石州牧，　四征至公卿，</div>
<div class='lg-row'>大王并轉輪，　日月天帝釋；</div>
<div class='lg-row'>菩薩亦如是，　稍稍積功德，</div>
<div class='lg-row'>奉六度無極，　行是得至佛，</div>
<div class='lg-row'>開化十方人，　悉令至大安。</div>
</div><p>菩薩學定專精一心，稍去眾垢進化其志。譬如有人欲行入海，日月行前而往不退，雖遭飢寒未曾動移，不計遠近勤勞之厄，行不休息遂至海邊，合人上船入海採寶，雖知三難不以為懅。到大龍王所居之宮，從求如意上妙明珠欲給窮乏，龍王與之，言：「施一切，勿得愛惜。眾人蒙光而不耗減。」其人得珠蒙恩忽還，以至一國無不得安。菩薩如是，等心行道欲濟眾生，慈、悲、喜、護，一心念佛，其所在方，專精向之未曾懈廢，七日、十日、三月、一載不為俗想，一心向佛并化眾生，乘摩訶衍無極之教，見十方佛，受教得定，三昧不動為一切講。譬如從龍王得如意珠廣及眾人。</p>
<p>譬如有人而聞天上有好玉<span class='corr'>女</span>端正姝好，意欲往見無有神足，夙夜思想臥起不忘，積有年歲未曾他念，便於夢中得往見之，坐起進止。菩薩如是，一心思惟向某方佛，積年不息，得三昧定，行不偽懈，累劫不厭，自致得佛；菩薩行道大慈、大悲哀加一切。</p>
<p>昔有一人其目不明，不見日光，心中憂悒：雖有日明，我眼盲冥不能覩也！當奈之何？求得神師飲之甘露，內病即除，其眼精徹得覩日光，察八方上下及諸人民。初發大意，六入、五陰、三毒未除，不能得見十方諸佛；從成就菩薩受法深教，行四等心，解三界空，便得三昧見十方佛，從定意起救濟眾生。譬如珍寶著水精上，如以其器受於瑠璃，瑠璃之色令器同像。菩薩如是，一心念佛無有他志，即得定意見十方佛，因佛威神本德所致見佛世尊。於是頌曰：</p>

<div class="lg regular"><div class='lg-row'>譬如有人行入海，　未曾懈癈乃至耳，</div>
<div class='lg-row'>合人乘船至龍王，　從求大寶如意珠，</div>
<div class='lg-row'>以施一切莫不蒙。　菩薩如是行四恩，</div>
<div class='lg-row'>大慈大悲行大道，　一心精進三昧門。</div>
<div class='lg-row'>如人聞天有玉女，　夙夜思惟夢得見，</div>
<div class='lg-row'>菩薩如是等精進，　見十方佛無不遍。</div>
<div class='lg-row'>又如目冥思日光，　良醫治之眼即明，</div>
<div class='lg-row'>菩薩如是專向佛，　未曾休息不退轉。</div>
<div class='lg-row'>如以珍寶著水精，　展相光耀無不照，</div>
<div class='lg-row'>菩薩如是三昧定，　從佛受教遍教化。</div>
</div><p>菩薩積功累德欲度一切，視之如父，視之如母，視之如子、視之如身，等而無異。為五道人勤苦無量不以為劇，雖歷五道生死之患、地獄之苦、餓鬼之毒、畜生之惱、天上世間終始之厄，心不迴動；行大慈悲、四恩無厭，救濟十方免眾想念。譬如彼月初生之時，若小羊角，日日稍大遂至成滿，光明普照眾星獨輝。次第學道為菩薩法，布施、持戒、忍辱、精進、一心、智慧，經無數劫勤苦之行，身心相應言行相副，念十方人若如父母無有親踈。譬如種樹稍稍生芽，後生莖節、枝葉、華實，漸行如是；從初發意便喜向佛，以獲悅心休息惡道，成就六度無極之法，入善方便、不起法忍、一切佛慧，則轉法輪示現滅度，分布大法後生蒙恩。</p>
<p>猶如有人欲立大屋，先平其地漸興根基，稍累其牆令至高大，以材木覆梁柱牢堅，以瓦瓦之塗治仰泥，作悉成了而<span class='corr'>堊</span>灑之，白壁赤柱儼然巍巍；然後請會親族、門室、善友、鄉黨無不周遍，飲食作樂無不欣歡。菩薩如是，積行無量不以勤苦而有厭懈，覩彼眾生展轉五道，終始周旋如磨不定，發大慈悲無蓋之慧欲救一切，猶若如空無所不覆；道德以成，現處三界示於色身，三十二相、八十種好令眾見悅，為十方人而師子吼，一切聞聲莫不歸伏，各從本心成三乘行。於是頌曰：</p>

<div class="lg regular"><div class='lg-row'>初發意菩薩，　慈念諸十方，</div>
<div class='lg-row'>如父母子身，　等心無希望。</div>
<div class='lg-row'>漸漸發行迹，　如樹芽至莖，</div>
<div class='lg-row'>枝葉節華實，　種者功不唐。</div>
<div class='lg-row'>菩薩亦如是，　稍稍奉行道，</div>
<div class='lg-row'>功德以成滿，　平等最吉祥。</div>
<div class='lg-row'>猶若起大屋，　平地始基牆，</div>
<div class='lg-row'>累之令高大，　覆蓋正圓方。</div>
<div class='lg-row'>請會親鄉黨，　飲食作樂倡，</div>
<div class='lg-row'>菩薩救眾生，　度脫以道光。</div>
</div><p>何謂超行？適發道意至不退轉無所從生，具足成就至阿惟顏。俱行菩薩何緣獨爾？解三界空、五陰無處，四諦無根緣想而生，十二之因以癡為元；觀察癡元亦無處所，有所著求則名之癡。慧者了無，譬如幻師還觀化人不見有人。菩薩如是，省三處空猶如野馬、夢幻、芭蕉、深山之嚮，但可有名而不可見。昔有一人自於夢中見有國中多諸人民，王大嚴急，群臣奉事不敢失意，五穀平賤、衣被、綵色、倡伎、娛樂。其人覩之，欣然為觀往見國王，王便立之以為大臣，賜與官職、僕從、田宅、七寶，踊躍無量。又自見身復入地獄、餓鬼之中，化為驢身在輩中鳴；忽然上天，七寶宮殿玉女相娛。從夢便覺不覩所獲，則自解了五道如夢，一切本無而不可得，分別此慧則不退轉至無處所，權慧具足明學大道。觀心如幻，五陰、六入若如群臣，色、聲、香、味、細滑之法，五道所有，皆如彼人所夢覺也！見無所見亦無夢想，是謂超越至無極慧不緣次第。於是頌曰：</p>

<div class="lg regular"><div class='lg-row'>人身及五陰，　觀之無處所，</div>
<div class='lg-row'>四諦十二緣，　一切悉如化。</div>
<div class='lg-row'>如其夜夢見，　一國大快樂，</div>
<div class='lg-row'>為王作大臣，　伎樂而豪富。</div>
<div class='lg-row'>入地獄餓鬼，　為驢輩中鳴，</div>
<div class='lg-row'>天上七寶殿，　相娛寤不見。</div>
<div class='lg-row'>慧者觀三界，　五陰悉如夢，</div>
<div class='lg-row'>以了無處所，　逮得不起忍。</div>
<div class='lg-row'>道法無遠近，　猶空無所處，</div>
<div class='lg-row'>心空解本無，　忽如日大光。</div>
<div class='lg-row'>當爾時之慧，　無得無所失，</div>
<div class='lg-row'>道無去來今，　覺乃本無一。</div>
</div><p>何謂超行？人本一故，用不解之便起吾我，適著便縛，以縛求脫；不著無縛，何誰求脫？譬如五事而住虛空，雲、霧、塵、煙、灰，不能為彼虛空作垢。心本如空，五陰之毒喻如五事，不蔽心本曉了無形，慧無罣礙入深法忍，不以次第。譬如有人曾為凡人，家既困乏行詣佛所，遂檀越食，發一好心：「我身宿罪不能布施，今得貧厄，衣不蔽形，食不充口，又不作福，因佛求食；我設有財，廣施供佛及諸聖眾，給足窮乏。」爾時世尊及與聖眾各自罷去，乞士自責：「吾本薄祐不能興德，獲斯困匱。」思惟是已，臥蔭樹下，日已差中餘蔭皆移，所臥樹下其影不轉，體諸垢坌悉為除去，自然有威。時國王崩，當得賢人以為君主，募一國中無不周遍，獨見乞士有超異德，樹蔭覆之若如大蓋，往啟群臣詠其威德。人民咸喜嚴駕奉迎，立為國王。以得帝王，普興德化，供佛眾聖。</p>
<p>人在生死五道之苦，五陰、六入、十二因緣，聞佛深法本無之慧，大慈大悲加於一切，雖欲度人不見有人，度無所度不見吾我，三界如響一切無我，等猶虛空，則超入慧不退轉法，無所從生阿惟顏事，名之有德亦無所獲。譬如日出眾冥皆索，還成平等無所適莫，不見有縛亦無所脫。譬如金山自然無作，曉求金者輒如得之不以為難。人本清淨而無垢穢，覺了此慧便入道門而無罣礙，猶空自淨無有淨者。於是頌曰：</p>

<div class="lg regular"><div class='lg-row'>如人久困貧，　乞食從眾聖，</div>
<div class='lg-row'>便自還剋責，　吾宿積罪冥。</div>
<div class='lg-row'>便發恭敬意，　慈念于眾生，</div>
<div class='lg-row'>若得為帝王，　給施於萬姓。</div>
<div class='lg-row'>則臥於樹下，　其影蔭彼形，</div>
<div class='lg-row'>使者啟群臣，　悉往而奉迎，</div>
<div class='lg-row'>立之為國王，　事佛及眾聖。</div>
<div class='lg-row'>菩薩亦如是，　超越解本淨，</div>
<div class='lg-row'>德高為巍巍，　度脫諸群生。</div>
<div class='lg-row'>五事不污空，　心淨如寶英，</div>
<div class='lg-row'>救濟五道厄，　使除終始冥，</div>
<div class='lg-row'>如月十五日，　星中而獨明。</div>
</div><p>昔有一人欲往見佛，知為云何身形何像？所說何趣？阿難遙見前白佛言：「此遠來者為是何人？」佛言：「阿難！未曾有人。」其人徑前欲得覩佛，而不見之。佛身忽然永不在座。人自思惟：「故來覲佛而不見之。」察念何謂？便自解了：「世尊法身本無有形，用吾我人而現此身。譬如深山人呼響應，因對有聲；法身無處，何緣欲見？」適思此已，便逮無所從生阿惟顏，了無內外普等若空，超入正覺。於是頌曰：</p>

<div class="lg regular"><div class='lg-row'>昔有人發意，　欲見佛世尊，</div>
<div class='lg-row'>其尊何等類？　說法義云何？</div>
<div class='lg-row'>阿難問何人？　佛言未曾有。</div>
<div class='lg-row'>尊身忽不現，　怪之何所湊？</div>
<div class='lg-row'>便自解了慧，　佛身無所遊，</div>
<div class='lg-row'>空體慧住道，　示現無不周，</div>
<div class='lg-row'>道法如嚮應，　等心無怨讐，</div>
<div class='lg-row'>解義若斯者，　如空莫不覆。</div>
</div><p>發意菩薩欲救一切，觀四大身因緣合成，若如幻化。譬如假物，則非我所有亦非他人。猶如合材機關木人因對動搖，愚者覩之謂為是人；慧明察之合木無人，一切三界皆空如是。色、痛、想、行、識、十二因本無有往返，若水中影無有形名，如是行者超入法城。於是頌曰：</p>

<div class="lg regular"><div class='lg-row'>初發意菩薩，　解四大本空，</div>
<div class='lg-row'>視生死泥洹，　一切覩皆同。</div>
<div class='lg-row'>譬如借他物，　<span class='corr'>當</span>還所取供，</div>
<div class='lg-row'>不計吾我人，　除去諸曚曚。</div>
<div class='lg-row'>不見心意識，　道明越海江，</div>
<div class='lg-row'>三界如幻化，　菩薩受諷誦。</div>
<div class='lg-row'>五道猶野馬，　眾惡悉佛種，</div>
<div class='lg-row'>勸化諸未解，　法身不轉動。</div>
</div><p>或有慧人自然發意：「如來之行，不因言說而至正覺，如日大光一時普遍，解空義者無道俗觀，等如虛寂永不可名。譬如曠野污埿之中無有下種，自然有生青蓮、芙蓉、莖華；菩薩如是，在恩愛中，三界之難忽然慧解，不見生死、不住泥洹，教化一切令至大安。」於是頌曰：</p>

<div class="lg regular"><div class='lg-row'>於是發意為菩薩，　分別空義解本末，</div>
<div class='lg-row'>以入道法無所乏，　智慧具足神通達。</div>
<div class='lg-row'>猶如蓮華生污泥，　發如來意成菩薩，</div>
<div class='lg-row'>開化一切眾生類，　等住法門為正覺。</div>
<div class='lg-row'>華生泥中清淨好，　四種之色喻四等，</div>
<div class='lg-row'>超越次第阿惟顏，　勇猛力伏首楞嚴。</div>
</div><p>菩薩修道，譬如飛鳥飛行空中無所觸礙，以空為地不畏於空。菩薩如是，發意之頃便入道慧，善權方便不以為乏，心等如空無所住止，不離生死、不樂泥洹，俱不增減。譬如五種綵色各異皆因草木，草木根生悉因從地，地下有水，水下有風，風因空立，如是計本悉無所有；若如浮雲忽有氣來，況無所至！菩薩如是，解三界空喻之如風，無所住止，計有吾我便有三處，不見有我安計有彼？不明無冥無淨不淨，便入本無亦無出入。</p>
<p>譬如昔者有一小蟲，心懷金剛住於海邊，閻浮大樹高四千里，樹則震動不能自安。樹神問之：「卿何以故震動不安？」樹報之曰：「蟲住我上所以不安。」神又問曰：「金翅大鳥立於仁上何故不動？小蟲處上而獨戰慄？」樹報之曰：「此蟲雖小腹懷金剛，吾不能勝，是故搖動。」其小蟲者，謂發意菩薩也。其大樹者，謂三界也。樹動不安者，謂發意菩薩超至深慧<span class='corr'>達</span>阿惟顏，三千大千世界為六反震動。其金翅鳥住上不搖，謂諸弟子四道雖成，無所能感也！於是頌曰：</p>

<div class="lg regular"><div class='lg-row'>譬如小鳥住大樹，　戰慄不安五枝散，</div>
<div class='lg-row'>菩薩大士亦如是，　超行成就動三千。</div>
<div class='lg-row'>其心堅固如金剛，　度脫一切生死患，</div>
<div class='lg-row'>弟子猶如金翅鳥，　處在三界無所感。</div>
</div><p>菩薩解慧，入深微妙不從次第，猶如有人卒立為帝，凡夫之士曉了本無，心等如空而無處所至阿惟顏。昔者虛空忽有藥樹，枝葉普覆八隅上下，其氣照下，諸毒草木惡氣悉除，長育天下，諸有好人大小悉安；地高為平，卑者則高，天下太平無有溪谷及與山陵，七寶自然，雨墮甘露，人民大小莫不以歡：「吾本有福以離眾患，出入行步無所畏難，無有惡獸盜賊之苦，藥樹自然蒙者皆安；風雨時節五穀豐熟，面色和悅，衣食化至無有眾惱。」猶如大樹忽然生空，普照天下；若有凡夫在生死中，卒解深慧，至真本無而無罣礙。氣照天下者，謂彼菩薩放大光明以成為佛，除一切人婬、怒、癡垢也。長育令安，謂使四輩奉行道義也。令高下平者，使五道人皆獲平等慧。七寶自然者，謂七覺意也。雨甘露者，謂講菩薩法也。人民安隱五穀豐滋，謂終始斷逮五神通，遂至大義阿惟顏住。於是頌曰：</p>

<div class="lg regular"><div class='lg-row'>如人卒立為國王，　菩薩大士亦如是，</div>
<div class='lg-row'>曉了深慧至無極，　得成佛道度十方。</div>
<div class='lg-row'>猶如虛空生大樹，　根株枝葉四分布，</div>
<div class='lg-row'>照於八隅上下方，　地高下平五穀滋。</div>
<div class='lg-row'>人在生死凡夫身，　忽解深法惠流布，</div>
<div class='lg-row'>令十方人度三塗，　等心一切雨甘露。</div>
</div></div>
<p class='juan'>修行道地經卷第七<span class='note-inline'>(丹藏促為六卷)</span></p>
</div><!-- end of div[@id='body'] -->
</body></html>