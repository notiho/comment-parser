<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大慧普覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />大慧普覺禪師偈頌卷第十一</p><p class="byline">徑山能仁禪院住持嗣法慧日禪師臣蘊聞　上進</p>
<div class='div-other'><a id='mulu25' />
<p class='h1'>皇帝在建邸請陞堂偈</p><p style="margin-left:0em;text-indent:0em;" class="lg-abnormal"><div class='lg-row'>豁開頂門眼。　照徹大千界。　既作法中王。　於法得自在。</div>
</p><p>又作偈。</p>

<div class="lg regular" style="margin-left:0em;"><div class='lg-row'>大根大器大力量。　荷擔大事不尋常。　一毛頭上通消息。</div>
<div class='lg-row'>遍界明明不覆藏。</div>
</div><p>御賜真讚師演成四偈。</p>
<p style="margin-left:0em;text-indent:0em;" class="lg-abnormal"><div class='lg-row'>生滅不滅。　如水中月。　不可攬觸。　妙在甄別。</div>
</p><p style="margin-left:0em;text-indent:0em;" class="lg-abnormal"><div class='lg-row'>常住不住。　是真實義。　一幅丹青。　輝天鑑地。</div>
</p><p style="margin-left:0em;text-indent:0em;" class="lg-abnormal"><div class='lg-row'>圓覺空明。　胡來漢現。　一點靈光。　萬化千變。</div>
</p><p style="margin-left:0em;text-indent:0em;" class="lg-abnormal"><div class='lg-row'>隨物現處。　廓清寰宇。　不動神情。　氣吞項羽。</div>
</p></div>
<div class='div-other'><a id='mulu26' />
<p class='h1'>泉州惠安縣迎藏經請小參偈</p><p style="margin-left:0em;text-indent:0em;" class="lg-abnormal"><div class='lg-row'>稽首十力大導師。　三界獨尊無比況。　示現成佛轉法輪。</div>
<div class='lg-row'>廣演無邊契經海。　眾生心想念念殊。</div>
<div class='lg-row'>所轉法輪亦差別。　法輪功德不可量。　盡思竭力無能測。</div>
<div class='lg-row'>有大經卷在一塵。　量等三千大千界。</div>
<div class='lg-row'>世有聰慧明達人。　具足天眼悉知見。　破塵出經作佛事。</div>
<div class='lg-row'>不作實與非實想。　又以無邊法界空。</div>
<div class='lg-row'>納在佛身一毛孔。　須彌鐵圍及大海。</div>
<div class='lg-row'>一一包容無迫隘。　一毛既爾餘悉然。　導師方便亦如是。</div>
<div class='lg-row'>念念普遍諸毛孔。　念念克證金剛慧。</div>
<div class='lg-row'>念念成就佛菩提。　念念滿足普賢願。　而不生於戲論心。</div>
<div class='lg-row'>亦不住於深境界。　如夢如幻如水月。</div>
<div class='lg-row'>如優曇華出世間。　如是常轉大經卷。　了無能轉所轉者。</div>
<div class='lg-row'>三世諸佛諸菩薩。　聲聞獨覺及天人。</div>
<div class='lg-row'>地獄修羅鬼畜等。　一一皆承此經力。</div>
<div class='lg-row'>我今復與諸佛子。　各生殊勝難遇心。　還攝此經一歸塵。</div>
<div class='lg-row'>安住毘盧法寶藏。</div>
</p></div>
<div class='div-other'><a id='mulu27' />
<p class='h1'>莊泉伯檢察為先安撫請陞堂偈</p><p style="margin-left:0em;text-indent:0em;" class="lg-abnormal"><div class='lg-row'>近來學佛人。　少見不顛倒。　唯務資談柄。　棄大而就小。</div>
<div class='lg-row'>昧却直截事。　外邊打之遶。　畢竟那一著。</div>
<div class='lg-row'>何曾得分曉。　獨有莊居士。　真實沒虛矯。　斷除煩惱根。</div>
<div class='lg-row'>烈火燒乾草。　心地既安然。　魔境豈能擾。</div>
<div class='lg-row'>任爾鬧浩浩。　我常靜悄悄。　末後示真歸。</div>
<div class='lg-row'>如脫破布襖。　加趺入禪定。　皓月臨清沼。　透過生死關。</div>
<div class='lg-row'>擊碎無價寶。　剛正大丈夫。　一了一切了。</div>
</p></div>
<div class='div-other'><a id='mulu28' />
<p class='h1'>方敷文請陞堂舉那吒太子因緣</p>
<div class="lg regular" style="margin-left:0em;"><div class='lg-row'>骨肉都還父母了。　不知那箇是那吒。　一毛頭上翻身轉。</div>
<div class='lg-row'>一一毛頭渾不差。</div>
</div></div>
<div class='div-other'><a id='mulu29' />
<p class='h1'>趙提宮請陞堂偈</p>
<div class="lg regular" style="margin-left:0em;"><div class='lg-row'>言前薦得已天涯。　句後承當路轉賒。　一擊鐵關如粉碎。</div>
<div class='lg-row'>水天空闊雁行斜。</div>
</div></div>
<div class='div-other'><a id='mulu30' />
<p class='h1'>李參政轉物菴<span class='note-inline'>(并引泰發)</span></p><p style="margin-left:1em">江月老人。牓所居之室曰轉物。蓋取首楞嚴若能轉物即同如來之義。書來索銘。妙喜宗杲為之銘曰。</p>
<p>若能轉物即同如來。咄哉瞿曇誑諕癡獃。物無自性我亦非有。轉者為誰徒勞心手。知無自性復是何物。瞥起情塵捫空揣骨。此菴無作住者何人。具頂門眼試辨疎親。</p>
</div>
<div class='div-other'><a id='mulu31' />
<p class='h1'>富樞密妙高堂<span class='note-inline'>(并引季申)</span></p><p style="margin-left:1em">樞密富公。閱華嚴大教。娛戲毘盧性海。隨所寓揭名曰妙高堂。蓋取法界勝樂妙高之義作自受用佛事。書來索銘。妙喜某為之銘曰。</p>

<div class="lg regular" style="margin-left:0em;"><div class='lg-row'>妙高堂隨所至。　牓未懸落第二。　似猛焰藏蚊蚋。</div>
<div class='lg-row'>擬承當生妄計。　德雲師安有作。　在別峯亦寬廓。</div>
<div class='lg-row'>住佛地何所託。　我作銘任圖度。</div>
</div></div>
<div class='div-other'><a id='mulu32' />
<p class='h1'>魏侍郎淨心閣<span class='note-inline'>(邦達)</span></p><p style="margin-left:0em;text-indent:0em;" class="lg-abnormal"><div class='lg-row'>偉哉廣大寂滅心。　譬如虛空不分別。　擬心求淨即染污。</div>
<div class='lg-row'>況復比倫諸佛土。　又如夢中所見物。</div>
<div class='lg-row'>所見雖有不可取。　如是通達無有疑。　淨心之義炳然現。</div>
<div class='lg-row'>是義現矣難測量。　超諸色相離言說。</div>
<div class='lg-row'>過去未來現在世。　佛及菩薩與聲聞。　一切含識有情類。</div>
<div class='lg-row'>平等於義如實了。　善哉奇特過量人。</div>
<div class='lg-row'>只以此閣演是義。　演已便息隨所緣。</div>
<div class='lg-row'>亦與夢中無差別。　我以父母所生口。　說此無上妙伽陀。</div>
<div class='lg-row'>莊嚴廣大寂滅心。　為諸來者作饒益。</div>
</p></div>
<div class='div-other'><a id='mulu33' />
<p class='h1'>向侍郎無熱軒<span class='note-inline'>(并引伯恭)</span></p><p style="margin-left:1em">薌林居士。於所居園。臨池作無熱軒。將於北埭起連輝觀。取華嚴無熱大龍王宮流出四河華林寶樹接影連輝之義。樂谷韓公司諫為之記。居士來索鄙語乃說是偈。</p>
<p style="margin-left:0em;text-indent:0em;" class="lg-abnormal"><div class='lg-row'>勇猛精進過量人。　號曰薌林大居士。　住無變易真實處。</div>
<div class='lg-row'>而常順行諸佛法。　不作世間顛倒業。</div>
<div class='lg-row'>成辦出世勝方便。　而能於此方便中。　幻出難思諸境界。</div>
<div class='lg-row'>復於難思境界中。　而現種種殊勝事。</div>
<div class='lg-row'>華林寶樹咸放光。　接影連輝相鑒徹。　光色清淨如金剛。</div>
<div class='lg-row'>世間無有能壞者。　又如無熱大寶池。</div>
<div class='lg-row'>四面分流入於海。　是海廣大無邊際。</div>
<div class='lg-row'>不出居士一毛孔。　於一毛孔放光明。　八萬四千同時發。</div>
<div class='lg-row'>不勞居士轉舌相。　只以此光宣妙法。</div>
<div class='lg-row'>是法即是此光明。　不離是光說此法。　大海毛孔亦復爾。</div>
<div class='lg-row'>此是薌林無熱義。　是義如空不可量。</div>
<div class='lg-row'>一一包羅世間相。　我今以此無義語。　略為居士出隻手。</div>
<div class='lg-row'>佛子來登無熱軒。　眾寶妙沙開戶牖。</div>
</p></div>
<div class='div-other'><a id='mulu34' />
<p class='h1'>蔡知縣小菴<span class='note-inline'>(并引)</span></p><p style="margin-left:1em">快活居士。結菴於南嶽之陽。以小名之。蓋取石頭和尚菴雖小含法界之義。居士欲予書其牓。因說是偈。</p>
<p style="margin-left:0em;text-indent:0em;" class="lg-abnormal"><div class='lg-row'>此菴非小亦非大。　堪笑石頭空揑怪。　不知法界即此菴。</div>
<div class='lg-row'>彊謂此菴含法界。　而今欲識住菴人。</div>
<div class='lg-row'>萬象之中獨露身。　妙喜為寫此菴牓。　要與太虛為近隣。</div>
</p></div>
<div class='div-other'><a id='mulu35' />
<p class='h1'>汪狀元燕坐軒<span class='note-inline'>(聖錫)</span></p>
<div class="lg regular" style="margin-left:0em;"><div class='lg-row'>不於三界現身意。　<span class='corr'>掉</span>舉何如憒憒時。　寄語軒中燕坐者。</div>
<div class='lg-row'>好看新月下前谿。</div>
</div></div>
<div class='div-other'><a id='mulu36' />
<p class='h1'>韓司諫樂谷</p>
<div class="lg regular" style="margin-left:0em;"><div class='lg-row'>人言至樂在此谷。　孰信樂為谷所移。　以樂均施不樂者。</div>
<div class='lg-row'>方名真樂丈夫兒。</div>
</div></div>
<div class='div-other'><a id='mulu37' />
<p class='h1'>六湛堂</p><p style="margin-left:0em;text-indent:0em;" class="lg-abnormal"><div class='lg-row'>非湛非搖此法源。　當機莫厭假名存。　直須過量英靈漢。</div>
<div class='lg-row'>方入無邊廣大門。　萬境交羅元不二。</div>
<div class='lg-row'>六窓晝夜未嘗昏。　飜思龐老事無別。　擲劍揮空豈有痕。</div>
</p></div>
<div class='div-other'><a id='mulu38' />
<p class='h1'>同塵菴</p>
<div class="lg regular" style="margin-left:0em;"><div class='lg-row'>塵無自性攬真成立。　擬和其光同亦俱失。　外既匪寬內亦不窒。</div>
<div class='lg-row'>是義非虛亦復非實。　菴中主人如玉處石。　作如是觀千載一息。</div>
</div></div>
<div class='div-other'><a id='mulu39' />
<p class='h1'>喻郎中觀我菴<span class='note-inline'>(子才)</span></p><p style="margin-left:0em;text-indent:0em;" class="lg-abnormal"><div class='lg-row'>萬物備於我。　我觀卒未休。　智者返觀我。　縱橫得自由。</div>
</p></div>
<div class='div-other'><a id='mulu40' />
<p class='h1'>黃智通居士善住菴</p><p style="margin-left:0em;text-indent:0em;" class="lg-abnormal"><div class='lg-row'>善住菴中人。　從來無所住。　只這無住心。　便是安身處。</div>
</p></div>
<div class='div-other'><a id='mulu41' />
<p class='h1'>謝紫巖居士<span class='note-inline'>(張侍郎)</span></p>
<div class="lg regular" style="margin-left:0em;"><div class='lg-row'>紫巖分惠建谿茗。　妙喜答以青州衫。　得人一牛還一馬。</div>
<div class='lg-row'>前三三與後三三。</div>
</div></div>
<div class='div-other'><a id='mulu42' />
<p class='h1'>答劉安撫<span class='note-inline'>(方明)</span></p>
<div class="lg regular" style="margin-left:0em;"><div class='lg-row'>毛錐子上通消息。　爭似亡言絕見知。　後夜一輪空界月。</div>
<div class='lg-row'>清光千里共依依。</div>
</div></div>
<div class='div-other'><a id='mulu43' />
<p class='h1'>寄無垢居士<span class='note-inline'>(張侍郎)</span></p>
<div class="lg regular" style="margin-left:0em;"><div class='lg-row'>上苑玉池方解凍。　人間楊柳又垂春。　山堂盡日焚香坐。</div>
<div class='lg-row'>長憶毘耶多口人。</div>
</div></div>
<div class='div-other'><a id='mulu44' />
<p class='h1'>示汪居士<span class='note-inline'>(南叟)</span></p>
<div class="lg regular" style="margin-left:0em;"><div class='lg-row'>一毛頭上無邊剎。　決定識情難測量。　直下不生邪險見。</div>
<div class='lg-row'>壺中日月自然長。</div>
</div></div>
<div class='div-other'><a id='mulu45' />
<p class='h1'>示周子充寫華嚴經</p>
<div class="lg regular" style="margin-left:0em;"><div class='lg-row'>總別同異成壞行布。　圓融無礙塵入眾剎。　非寬剎入眾塵非隘。</div>
<div class='lg-row'>居士筆端宣暢果海。　因源自在我今說偈。　讚揚同證一真法界。</div>
</div></div>
<div class='div-other'><a id='mulu46' />
<p class='h1'>示了然居士<span class='note-inline'>(舉之)</span></p>
<div class="lg regular" style="margin-left:0em;"><div class='lg-row'>長樂沙坑鄭了然。　不依本分要參禪。　自言已到無參處。</div>
<div class='lg-row'>哥羅管爾米疆年。</div>
</div></div>
<div class='div-other'><a id='mulu47' />
<p class='h1'>示韓令人<span class='note-inline'>(子蒼宅)</span></p>
<div class="lg regular" style="margin-left:0em;"><div class='lg-row'>說不到處著一句。　風前截斷千差路。　超佛越祖只如今。</div>
<div class='lg-row'>壁立萬仞無回互。</div>
</div></div>
<div class='div-other'><a id='mulu48' />
<p class='h1'>示大悲長老</p>
<div class="lg regular" style="margin-left:0em;"><div class='lg-row'>一棒打破生死窟。　當時凡聖絕行蹤。　返笑趙州心不歇。</div>
<div class='lg-row'>老來猶自走西東。</div>
</div></div>
<div class='div-other'><a id='mulu49' />
<p class='h1'>示祥雲懿長老</p>
<div class="lg regular" style="margin-left:0em;"><div class='lg-row'>奪却衲僧拄杖。　當下便無伎倆。　喝下鐵眼忽開直。</div>
<div class='lg-row'>據千峯頂上。</div>
</div></div>
<div class='div-other'><a id='mulu50' />
<p class='h1'>示鼎需禪人</p>
<div class="lg regular" style="margin-left:0em;"><div class='lg-row'>面門豎亞摩醯眼。　肘後斜懸奪命符。　瞎却眼解却符。</div>
<div class='lg-row'>趙州東壁掛葫蘆。</div>
</div></div>
<div class='div-other'><a id='mulu51' />
<p class='h1'>示彌光禪人</p>
<div class="lg regular" style="margin-left:0em;"><div class='lg-row'>龜毛拈得笑咍咍。　一擊萬重關鎖開。　慶快平生在今日。</div>
<div class='lg-row'>孰云千里賺吾來。</div>
</div></div>
<div class='div-other'><a id='mulu52' />
<p class='h1'>示祖元禪人</p>
<div class="lg regular" style="margin-left:0em;"><div class='lg-row'>萬仞崖頭解放身。　起來依舊却惺惺。　飢餐渴飲渾無事。</div>
<div class='lg-row'>那論昔人非昔人。</div>
</div></div>
<div class='div-other'><a id='mulu53' />
<p class='h1'>示遵璞禪人</p>
<div class="lg regular" style="margin-left:0em;"><div class='lg-row'>一口吞盡三世佛。　正是吾家客作兒。　爭似璞禪無用處。</div>
<div class='lg-row'>一毛頭上便忘機。</div>
</div></div>
<div class='div-other'><a id='mulu54' />
<p class='h1'>示法泉侍者</p><p style="margin-left:0em;text-indent:0em;" class="lg-abnormal"><div class='lg-row'>言前超佛祖。　日輪正當午。　豁開三要關。　一擊塗毒鼓。</div>
<div class='lg-row'>既發上頭機。　莫問千鈞弩。　放去絕遮攔。</div>
<div class='lg-row'>揑聚非回互。　咄哉老瞿曇。　住住住住住。</div>
</p></div>
<div class='div-other'><a id='mulu55' />
<p class='h1'>示用禪人</p><p style="margin-left:0em;text-indent:0em;" class="lg-abnormal"><div class='lg-row'>未點先行不唧[口*留]。　不撥自轉已出醜。　那堪更鼓兩片皮。</div>
<div class='lg-row'>豈止鑿空開戶牖。　火中木馬空嘶鳴。</div>
<div class='lg-row'>水底泥牛謾哮吼。　用禪用禪聽我言。　拶到懸崖須放手。</div>
</p></div>
<div class='div-other'><a id='mulu56' />
<p class='h1'>送直禪人</p><p style="margin-left:0em;text-indent:0em;" class="lg-abnormal"><div class='lg-row'>直出直入直行直坐。　直禪上人直須恁麼。　本自圓成不立功課。</div>
<div class='lg-row'>飢來喫飯寒來向火。　不在瞿曇非干達磨。</div>
<div class='lg-row'>擬心思量返遭殃禍。　我說是言已招口過。</div>
<div class='lg-row'>明眼人前一場話墮。　請事斯語無忘骨剉。</div>
</p></div>
<div class='div-other'><a id='mulu57' />
<p class='h1'>送法輪思藏主化鍾</p>
<div class="lg regular" style="margin-left:0em;"><div class='lg-row'>覆為鍾仰為鼎。　自是法輪家風。　妙喜爭敢馳騁。</div>
<div class='lg-row'>思禪人固相請。　援毫臨紙忽猛省。　一聲直透須彌頂。</div>
</div></div>
<div class='div-other'><a id='mulu58' />
<p class='h1'>送超僧鑑</p>
<div class="lg regular" style="margin-left:0em;"><div class='lg-row'>桶底脫時大地闊。　命根斷處碧潭清。　好將一點紅爐雪。</div>
<div class='lg-row'>散作人間照夜燈。</div>
</div></div>
<div class='div-other'><a id='mulu59' />
<p class='h1'>寄福勝長老</p>
<div class="lg regular" style="margin-left:0em;"><div class='lg-row'>真人十八界元空。　三十一人同姓呂。　分散游山各占山。</div>
<div class='lg-row'>三十一人又同處。</div>
</div></div>
<div class='div-other'><a id='mulu60' />
<p class='h1'>寄歸宗華姪禪師</p>
<div class="lg regular" style="margin-left:0em;"><div class='lg-row'>坐斷金輪第一峯。　千妖百怪自潛蹤。　年來又得真消息。</div>
<div class='lg-row'>說道楊岐正脈通。</div>
</div></div>
<div class='div-other'><a id='mulu61' />
<p class='h1'>送了明長老歸長蘆</p><p style="margin-left:0em;text-indent:0em;" class="lg-abnormal"><div class='lg-row'>人言棒頭出孝子。　我道憐兒不覺醜。　長蘆長老恁麼來。</div>
<div class='lg-row'>妙喜空費一張口。　從教四海妄流傳。</div>
<div class='lg-row'>野干能作師子吼。　孰云無物贈伊行。　喝下鐵圍山倒走。</div>
</p></div>
<p class='juan'>大慧普覺禪師偈頌卷第十一</p>
</div><!-- end of div[@id='body'] -->
</body></html>