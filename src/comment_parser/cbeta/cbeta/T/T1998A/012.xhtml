<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大慧普覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu62' />大慧普覺禪師讚佛祖卷第十二</p><p class="byline">徑山能仁禪院住持嗣法慧日禪師臣蘊聞　上進</p>
<div class='div-other'><a id='mulu63' />
<p class='h1'>釋迦出山相</p>
<div class="lg regular" style="margin-left:0em;"><div class='lg-row'>正覺山前折却本。　三七日內心頭悶。　却來鹿苑討便宜。</div>
<div class='lg-row'>好與拽飜椎一頓。</div>
</div></div>
<div class='div-other'><a id='mulu64' />
<p class='h1'>文殊問疾</p><p style="margin-left:0em;text-indent:0em;" class="lg-abnormal"><div class='lg-row'>居士何曾病。　是病因問有。　兩眼對兩眼。　世醫咸拱手。</div>
</p></div>
<div class='div-other'><a id='mulu65' />
<p class='h1'>觀音大士</p><p style="margin-left:0em;text-indent:0em;" class="lg-abnormal"><div class='lg-row'>過去正法明。　現前觀自在。　眼觀諸音聲。　耳聽眾妙色。</div>
<div class='lg-row'>二義俱寂滅。　誰受此說者。　是說亦寂滅。</div>
<div class='lg-row'>誰為此說者。　能觀及所觀。能聽洎所聽。　返觀觀聽者。</div>
<div class='lg-row'>是亦無所有。　大哉觀世音。　快說如是法。</div>
<div class='lg-row'>是法不思議。　聽者亦希有。　我今以一毛。</div>
<div class='lg-row'>遍量法界空。　作此如幻言。　讚是真實相。</div>
</p></div>
<div class='div-other'><a id='mulu66' />
<p class='h1'>入定觀音</p><p style="margin-left:0em;text-indent:0em;" class="lg-abnormal"><div class='lg-row'>世間種種音聲相。　眾以耳聽非目覩。　唯此大士眼能觀。</div>
<div class='lg-row'>瞑目諦觀為佛事。　於眼境界無所取。</div>
<div class='lg-row'>耳鼻舌身意亦然。　善哉心洞十方空。　六根互顯如是義。</div>
<div class='lg-row'>眼色耳聲鼻嗅香。　身觸意思無差別。</div>
<div class='lg-row'>當以此觀如是觀。　取此為實成妄想。　若離妄想取實法。</div>
<div class='lg-row'>展轉惑亂失本心。　本心既失隨顛倒。</div>
<div class='lg-row'>不見大士妙色身。　無眼耳鼻舌身意。</div>
<div class='lg-row'>互顯之義亦寂滅。　亦無大士妙色身。　亦無種種音聲相。</div>
<div class='lg-row'>佛子能作如是觀。　永離世間生死苦。</div>
</p></div>
<div class='div-other'><a id='mulu67' />
<p class='h1'>維摩居士</p><p style="margin-left:0em;text-indent:0em;" class="lg-abnormal"><div class='lg-row'>冷坐毘耶城。　百病一時發。　不得文殊來。　幾乎無合殺。</div>
</p></div>
<div class='div-other'><a id='mulu68' />
<p class='h1'>九祖伏馱密多尊者</p><p style="margin-left:0em;text-indent:0em;" class="lg-abnormal"><div class='lg-row'>默坐半百春。　無喜亦無瞋。　東西行七步。　抖擻舊精神。</div>
</p></div>
<div class='div-other'><a id='mulu69' />
<p class='h1'>初祖達磨大師</p>
<div class="lg regular" style="margin-left:0em;"><div class='lg-row'>來時已沒當門齒。　去時唯有一隻履。　葱嶺那邊逢宋雲。</div>
<div class='lg-row'>十分彰露醜舉止。</div>
</div></div>
<div class='div-other'><a id='mulu70' />
<p class='h1'>傅大士</p><p style="margin-left:0em;text-indent:0em;" class="lg-abnormal"><div class='lg-row'>天上無彌勒。　地下無彌勒。　拍版與門槌。　畢竟是何物。</div>
</p></div>
<div class='div-other'><a id='mulu71' />
<p class='h1'>六祖大鑑禪師</p>
<div class="lg regular" style="margin-left:0em;"><div class='lg-row'>擔柴賣火村裏漢。　舌本瀾翻不奈何。　自道來時元沒口。</div>
<div class='lg-row'>却能平地起風波。</div>
</div></div>
<div class='div-other'><a id='mulu72' />
<p class='h1'>李長者</p><p style="margin-left:0em;text-indent:0em;" class="lg-abnormal"><div class='lg-row'>以一毛端智。　遍量法界空。　智空無自性。　空智在其中。</div>
</p></div>
<div class='div-other'><a id='mulu73' />
<p class='h1'>龐居士</p><p style="margin-left:0em;text-indent:0em;" class="lg-abnormal"><div class='lg-row'>男女不婚嫁。　隨緣賣笊籬。　這般滋味子。　豈與外人知。</div>
</p></div>
<div class='div-other'><a id='mulu74' />
<p class='h1'>趙州和尚</p>
<div class="lg regular" style="margin-left:0em;"><div class='lg-row'>庭柏無根虛空有骨。　十分魯鈍似遼天鶻。　熱至乘涼寒燒榾柮。</div>
<div class='lg-row'>夫是之謂趙州古佛。</div>
</div></div>
<div class='div-other'><a id='mulu75' />
<p class='h1'>船子和尚</p>
<div class="lg regular" style="margin-left:0em;"><div class='lg-row'>驀口一橈玄路絕。　藥山之道始流傳。　離鉤三寸無消息。</div>
<div class='lg-row'>覺海方乘般若船。</div>
</div></div>
<div class='div-other'><a id='mulu76' />
<p class='h1'>臨濟和尚</p><p>稱鎚上揑出汁。枯骨裏敲出髓。全無些子蘊藉。一味賣弄口嘴。更說甚麼。三要三玄四種料揀。大似青天白日十字街頭見神見鬼。咄。</p>
</div>
<div class='div-other'><a id='mulu77' />
<p class='h1'>雲門和尚</p><p style="margin-left:0em;text-indent:0em;" class="lg-abnormal"><div class='lg-row'>開雪峯口出睦州氣。　袖手儼然耽耽虎視。　我說是言有語無義。</div>
<div class='lg-row'>石火電光咄哉鈍滯。　伽梨勃窣知是誰。</div>
<div class='lg-row'>有人續得末後句。　許爾親見渠儂。</div>
</p></div>
<div class='div-other'><a id='mulu78' />
<p class='h1'>布袋和尚<span class='note-inline'>(二)</span></p><p style="margin-left:0em;text-indent:0em;" class="lg-abnormal"><div class='lg-row'>三千威儀都不修。　八萬細行渾不顧。　只因鬧市等箇人。</div>
<div class='lg-row'>被人喚作破落戶。　兜率內院久拋離。</div>
<div class='lg-row'>縱歸迷却來時路。　稽首彌勒世尊。　得恁寬腸大肚。</div>
</p><p style="margin-left:0em;text-indent:0em;" class="lg-abnormal"><div class='lg-row'>肩擔一條吉撩棒。　棒頭挂雙破木履。　盡力撮却布袋口。</div>
<div class='lg-row'>不知裏許有甚底。　落落魄魄鬧市行。</div>
<div class='lg-row'>䖃䖃苴苴沒羞恥。　龍華會上若逢渠。　定與椎落當門齒。</div>
</p></div>
<div class='div-other'><a id='mulu79' />
<p class='h1'>金華聖者</p>
<div class="lg regular" style="margin-left:0em;"><div class='lg-row'>金華聖者誰識。　撞著猪頭便喫。　雖然無愛無憎。</div>
<div class='lg-row'>其奈有損有益。　使得破落僧徒也道。　逆行順行天莫測。</div>
<div class='lg-row'>若無末後一著。　至今有口難分析。</div>
</div></div>
<div class='div-other'><a id='mulu80' />
<p class='h1'>南安巖主</p>
<div class="lg regular" style="margin-left:0em;"><div class='lg-row'>贈以之中語。　咸云祕密言。　誰知此老子。　非妙亦非玄。</div>
<div class='lg-row'>直截不藏覆。　當機火裏蓮。　誰人明此意。　端坐自擎拳。</div>
</div></div>
<div class='div-other'><a id='mulu81' />
<p class='h1'>言法華</p>
<div class="lg regular" style="margin-left:0em;"><div class='lg-row'>旋陀羅尼三昧。　語默元無罣礙。　攪衣著屐走街。</div>
<div class='lg-row'>剛被時人笑怪。　問伊住止何處。　向道我儂弗會。</div>
<div class='lg-row'>進前擬議思量。　咄哉漆桶不快。</div>
</div></div>
<div class='div-other'><a id='mulu82' />
<p class='h1'>雪竇明覺禪師</p><p>太湖三萬六千頃之渺茫。即師之口也。洞庭七十一二朵之巍峭。即師之舌也。不動口不搖舌。已說現說當說。無少無剩也。回狂瀾起既倒。活必死之疾於膏肓。即師荷擔大法。而主盟此道也。至於飛鯤鵬於藕絲竅中。置須彌盧於蟭螟睫上。而無寬曠迫隘之量也。我生師之後。而不識師。今覩師之遺像。而作是言者。蓋欲一類闡提毛道凡夫與夫敗善根非器眾生。使其知有吾門單傳直指之妙而已也。</p>
</div>
<div class='div-other'><a id='mulu83' />
<p class='h1'>楊岐和尚</p><p style="margin-left:0em;text-indent:0em;" class="lg-abnormal"><div class='lg-row'>異類中行。　拕犁拽耙。　栗棘金圈。　是何言話。</div>
</p></div>
<div class='div-other'><a id='mulu84' />
<p class='h1'>白雲端和尚<span class='note-inline'>(二)</span></p><p style="margin-left:0em;text-indent:0em;" class="lg-abnormal"><div class='lg-row'>少處更減。　多處又添。　達磨不會。　却反西天。</div>
</p><p style="margin-left:0em;text-indent:0em;" class="lg-abnormal"><div class='lg-row'>飢餮渴飲。　閑坐困眠。　赤手殺人。　血濺梵天。</div>
</p></div>
<div class='div-other'><a id='mulu85' />
<p class='h1'>五祖演和尚<span class='note-inline'>(二)</span></p><p style="margin-left:0em;text-indent:0em;" class="lg-abnormal"><div class='lg-row'>赤骨力地。　有裩無袴。　敢與海神。　爭先鬪富。</div>
</p>
<div class="lg regular" style="margin-left:0em;"><div class='lg-row'>說大脫空荷擔佛祖。　七八圓全不成三五。　村歌社舞可憐生。</div>
<div class='lg-row'>引得兒孫弄泥土。</div>
</div></div>
<div class='div-other'><a id='mulu86' />
<p class='h1'>西余端和尚</p><p style="margin-left:0em;text-indent:0em;" class="lg-abnormal"><div class='lg-row'>被底禮寅朝。　去住隨風掃。　名呼章相公。　侮嫚圓照老。</div>
<div class='lg-row'>不托和尚兩拳打翻。　回頭妖僧一句罵倒。</div>
<div class='lg-row'>只看這幾著子。　不必問他禪道。　箇是金毛師子兒。</div>
<div class='lg-row'>狐狸野干徒叫譟。</div>
</p></div>
<div class='div-other'><a id='mulu87' />
<p class='h1'>慧日雅和尚</p><p style="margin-left:0em;text-indent:0em;" class="lg-abnormal"><div class='lg-row'>嵌嵌枯枯磊磊落落。　暗嗚叱咤萬人氣索。　宴坐胡床傾湫倒嶽。</div>
<div class='lg-row'>秉殺活劍解生死縛。　不墮塵緣寧居寂寞。</div>
<div class='lg-row'>豁開濟北三要三玄。　提持關西末後一著。</div>
<div class='lg-row'>慧日之影沈姑谿。　泥牛觸折祥麟角。</div>
</p></div>
<div class='div-other'><a id='mulu88' />
<p class='h1'>寂音尊者<span class='note-inline'>(覺範)</span></p>
<div class="lg regular" style="margin-left:0em;"><div class='lg-row'>頭如杓面如楪。　口無舌說無竭。　是而非同而別。</div>
<div class='lg-row'>種空華抽暗楔。　死木蛇活如蝎。　擊塗毒腦門裂。</div>
<div class='lg-row'>是阿誰甘露滅。</div>
</div></div>
<div class='div-other'><a id='mulu89' />
<p class='h1'>草堂清和尚</p><p style="margin-left:0em;text-indent:0em;" class="lg-abnormal"><div class='lg-row'>凜凜孤風世所稀。　碧眸炯炯電光輝。　貧兒示與衣中寶。</div>
<div class='lg-row'>富者教伊赤體歸。　毒手慣曾烹佛祖。</div>
<div class='lg-row'>洪鑪常用大鉗鎚。　小根魔子還知否。　此是吾家真白眉。</div>
</p></div>
<div class='div-other'><a id='mulu90' />
<p class='h1'>圜悟和尚<span class='note-inline'>(三)</span></p><p style="margin-left:0em;text-indent:0em;" class="lg-abnormal"><div class='lg-row'>道大德備之詞。　讚師之真。　此處無金二兩。　俗人酤酒三升。</div>
<div class='lg-row'>超佛越祖之談。　讚師之禪。　削圓方竹杖。</div>
<div class='lg-row'>鞔却紫茸氈。　無可諭無可說。　正是守著繫驢橛。</div>
<div class='lg-row'>那堪更言。　七坐道場。　三奉詔旨。　大似鄭州出曹門。</div>
<div class='lg-row'>且喜沒交涉。　降此之外畢竟如何。</div>
<div class='lg-row'>江南兩浙春寒秋熱。　寄語諸方不要饒舌。</div>
</p><p style="margin-left:0em;text-indent:0em;" class="lg-abnormal"><div class='lg-row'>風雷為舌虛空為口。　應群生機作師子吼。　眼光爍破四天下。</div>
<div class='lg-row'>驚起法身藏北斗。　箇是楊岐嫡孫。</div>
<div class='lg-row'>喝下須彌倒走。</div>
</p><p style="margin-left:0em;text-indent:0em;" class="lg-abnormal"><div class='lg-row'>這老漢無置錐之地而不貧。　有無價之寶而不富。</div>
<div class='lg-row'>覩眾善而不欣。　遇諸惡而不怖。　一著當陽全提。</div>
<div class='lg-row'>要且秋毫不露。　有時石火裏藏身。　却向電影中回互。</div>
<div class='lg-row'>塞却臨濟三玄門。　截斷巖頭末後句。</div>
</p></div>
<div class='div-other'><a id='mulu91' />
<p class='h1'>普融平和尚</p><p style="margin-left:0em;text-indent:0em;" class="lg-abnormal"><div class='lg-row'>示無作相擊塗毒鼓。　行無緣慈誅佛誅祖。　如是見得普融。</div>
<div class='lg-row'>妙喜未敢相許。　直下來也如龍似虎。</div>
<div class='lg-row'>一槌打破太虛空。　至今一缺無人補。</div>
</p></div>
<div class='div-other'><a id='mulu92' />
<p class='h1'>長靈卓和尚</p><p style="margin-left:0em;text-indent:0em;" class="lg-abnormal"><div class='lg-row'>厚重如山嚴冷似鐵。　破毘盧印坐衲僧舌。　派出靈源源清流徹。</div>
<div class='lg-row'>指曜靈寒呼顧兔熱。　謂此是長靈眼中重著屑。</div>
<div class='lg-row'>謂此非長靈知君猶未瞥。</div>
<div class='lg-row'>是耶非耶俱為剩說。　真耶妄耶水中捉月。</div>
<div class='lg-row'>而今要見這老人。　剔起眉毛須辨別。　嘉州大像喫一槌。</div>
<div class='lg-row'><span class='corr'>陝</span>府鐵牛流出血。</div>
</p></div>
<div class='div-other'><a id='mulu93' />
<p class='h1'>佛性泰和尚</p>
<div class="lg regular" style="margin-left:0em;"><div class='lg-row'>慣說五家宗派禪。　不將玄妙與人傳。　晚年一處真奇特。</div>
<div class='lg-row'>食罷長伸兩脚眠。</div>
</div></div>
<div class='div-other'><a id='mulu94' />
<p class='h1'>佛燈珣和尚</p><p style="margin-left:0em;text-indent:0em;" class="lg-abnormal"><div class='lg-row'>天姿出格蕭灑。　胸次過人惺惺。　臨濟頂中髓。</div>
<div class='lg-row'>楊岐眼裏睛。　棒頭明殺活。　喝下顯疎親。　孤鸞無伴侶。</div>
<div class='lg-row'>師子不同群。　鍾山佛鑑之嫡子。　雙徑山僧之法兄。</div>
</p></div>
<div class='div-other'><a id='mulu95' />
<p class='h1'>竹菴珪和尚</p><p style="margin-left:0em;text-indent:0em;" class="lg-abnormal"><div class='lg-row'>讚歎竹菴也是妙喜。　罵詈竹菴也是妙喜。　讚之罵之各有所以。</div>
<div class='lg-row'>讚之者為渠具衲僧正眼。</div>
<div class='lg-row'>罵之者為渠浸在醋甕裏。　或曰。如竹菴之為宗師也。</div>
<div class='lg-row'>不可讚不可罵。　精金美玉自有定價。</div>
<div class='lg-row'>讚之罵之徒增話杷。　妙喜聞之笑而不答。　但拊掌叩齒三下。</div>
<div class='lg-row'>從教渠讚龜打瓦。</div>
</p></div>
<div class='div-other'><a id='mulu96' />
<p class='h1'>天童覺和尚</p><p style="margin-left:0em;text-indent:0em;" class="lg-abnormal"><div class='lg-row'>烹佛烹祖大鑪韛。　鍛凡鍛聖惡鉗鎚。　起曹洞於已墜之際。</div>
<div class='lg-row'>針膏肓於必死之時。　善說法要。</div>
<div class='lg-row'>罔涉離微。　不起于座。　而變荊棘林為梵釋龍天之宮。</div>
<div class='lg-row'>而無作無為。　神澄定靈。　雪頂龐眉。　良工幻出兮不許僧繇知。</div>
<div class='lg-row'>虛堂張挂兮梁寶公猶迷。</div>
<div class='lg-row'>箇是天童老古錐。　妙喜知音更有誰。</div>
</p></div>
<div class='div-other'><a id='mulu97' />
<p class='h1'>普明琳和尚</p><p>觸處無礙得大自在。達磨脊梁釋迦腦蓋。夫是之謂普明老人。敢與諸塵作對者也。</p>
<p>大慧普覺禪師讚佛祖終</p>
</div>
<div class='div-other'><a id='mulu98' />
<p class='h1'>大慧普覺禪師自讚</p>
<div class='div-other'><a id='mulu99' />
<p class='h2'>李參政請讚<span class='note-inline'>(漢老)</span></p>
<div class="lg regular" style="margin-left:0em;"><div class='lg-row'>這漢沒量罪過。　不合引惹措大。　被渠笑裏藏刀。</div>
<div class='lg-row'>殺却吾祖達磨。　不知有底冤讐。　一向興災作禍。</div>
<div class='lg-row'>杲上座諾。　惺惺著。　莫教話墮。</div>
</div></div>
<div class='div-other'><a id='mulu100' />
<p class='h2'>吳提刑請讚<span class='note-inline'>(元昭)</span></p><p style="margin-left:0em;text-indent:0em;" class="lg-abnormal"><div class='lg-row'>這箇村和尚。　少人能近傍。　黑漆麁竹篦。　佛來也一棒。</div>
<div class='lg-row'>沒秋毫人情。　有萬千無狀。　慈悲時觀音菩薩之所不如。</div>
<div class='lg-row'>瞋恚時阿脩羅王亦難比況。</div>
<div class='lg-row'>世上可憎可惡者。　是這般底。　阿師如何。</div>
<div class='lg-row'>也有人畫渠供食。</div>
</p></div>
<div class='div-other'><a id='mulu101' />
<p class='h2'>鄭學士請讚<span class='note-inline'>(尚明)</span></p><p style="margin-left:0em;text-indent:0em;" class="lg-abnormal"><div class='lg-row'>參得圜悟禪。　擔起睦州版。　透過祖師關。　瞎却頂門眼。</div>
<div class='lg-row'>肚裏黑漫漫。　心中平坦坦。　性氣得人憎。</div>
<div class='lg-row'>發時渾不管。　鞏縣茶缾喫。　一槌擊碎饒州白瓷盌。</div>
</p></div>
<div class='div-other'><a id='mulu102' />
<p class='h2'>蔡郎中請讚<span class='note-inline'>(子應)</span></p>
<div class="lg regular" style="margin-left:0em;"><div class='lg-row'>賦性暴舉止傲。　說甚禪談甚道。　有箇沒意智獃郎。</div>
<div class='lg-row'>隨例妄想顛倒。　蔡郎中還見麼。　若也當面諱却。</div>
<div class='lg-row'>便是監主自盜。</div>
</div></div>
<div class='div-other'><a id='mulu103' />
<p class='h2'>蔡宣教請讚<span class='note-inline'>(正卿)</span></p>
<div class="lg regular" style="margin-left:0em;"><div class='lg-row'>手裏指東畫西。　口中胡說亂道。　生慣打葛藤。</div>
<div class='lg-row'>天真不屬做造。　有箇蔡正卿。　時時來著到。</div>
<div class='lg-row'>水流濕火就燥。　馬面團圝隨人所好。</div>
</div></div>
<div class='div-other'><a id='mulu104' />
<p class='h2'>蔡宣教請讚<span class='note-inline'>(春卿)</span></p><p style="margin-left:0em;text-indent:0em;" class="lg-abnormal"><div class='lg-row'>咄哉。　無知半憨半癡。　黑豆換人眼睛。　十分愛討便宜。</div>
<div class='lg-row'>一朝死入地獄。　定墮鑊湯泥犁。　佛也救爾不得。</div>
<div class='lg-row'>任爾鳳林吒之。</div>
</p></div>
<div class='div-other'><a id='mulu105' />
<p class='h2'>儲大夫請讚<span class='note-inline'>(彥倫)</span></p><p style="margin-left:0em;text-indent:0em;" class="lg-abnormal"><div class='lg-row'>雲門妙喜真。　雲臺居士畫。　利鈍不相資。　展向虛堂挂。</div>
<div class='lg-row'>妙喜利中鈍。　鈍得顢頇。　雲臺鈍中利。</div>
<div class='lg-row'>利得脫灑。　如今利鈍都挂壁。　師子飜身絕蹤跡。</div>
<div class='lg-row'>蹤跡無便塗糊。　一時分付儲大夫。　唵摩尼達里悉利蘇盧。</div>
</p></div>
<div class='div-other'><a id='mulu106' />
<p class='h2'>趙通判請讚<span class='note-inline'>(邦禮)</span></p><p style="margin-left:0em;text-indent:0em;" class="lg-abnormal"><div class='lg-row'>謂汝是善人耶。　嫉惡之太甚。　謂汝是惡人耶。</div>
<div class='lg-row'>好賢而樂善。　而於善惡兩塗之間了無遺恨<span class='note-inline'>(咦)</span>。</div>
<div class='lg-row'>好箇自是漢。　高談無畔岸。　成佛作祖且緩緩。</div>
<div class='lg-row'>這一則公案。　分付趙通判。</div>
</p></div>
<div class='div-other'><a id='mulu107' />
<p class='h2'>許司理請讚<span class='note-inline'>(壽源□密長老代請)</span></p>
<div class="lg regular" style="margin-left:0em;"><div class='lg-row'>湛不搖處正好著力。　欲識吾真出陰界入。　一毛端頭師子返擲。</div>
<div class='lg-row'>赤肉團上萬仞壁立。　沖密湛然知不知。　鐵牛生得玉猫兒。</div>
</div></div>
<div class='div-other'><a id='mulu108' />
<p class='h2'>廖知縣請讚<span class='note-inline'>(李繹)</span></p><p style="margin-left:0em;text-indent:0em;" class="lg-abnormal"><div class='lg-row'>我讚我真孰能委悉。　火風煗動地水堅濕。　俱屬現量擬心則失。</div>
<div class='lg-row'>就而明之是妄非實。　背而捐之土木瓦石。</div>
<div class='lg-row'>吾說是言如箭射的。　離此別求幻惑無識。</div>
</p></div>
<div class='div-other'><a id='mulu109' />
<p class='h2'>朱主簿請讚</p>
<div class="lg regular" style="margin-left:0em;"><div class='lg-row'>龐老曾升馬祖堂。　西江吸盡更無雙。　而今妙喜朱居士。</div>
<div class='lg-row'>覿面分明不覆藏。</div>
</div></div>
<div class='div-other'><a id='mulu110' />
<p class='h2'>聞監務請讚<span class='note-inline'>(子清)</span></p><p style="margin-left:0em;text-indent:0em;" class="lg-abnormal"><div class='lg-row'>謂汝太惺惺。　時復放淈[泳-永+盾]。　謂汝太褊急。　間或又容物。</div>
<div class='lg-row'>既作人天師。　開口便輕忽。　莊嚴賢劫中。</div>
<div class='lg-row'>且無如此佛。　寄語聞子清。　莫信這箇賊。</div>
</p></div>
<div class='div-other'><a id='mulu111' />
<p class='h2'>唐道人請讚</p><p style="margin-left:0em;text-indent:0em;" class="lg-abnormal"><div class='lg-row'>這尊慈無摸[打-丁+索]。　忽地喜忽地惡。　喜也和氣。　如春百華開萼。</div>
<div class='lg-row'>怒也雷電。　風雲一時俱作。　似恁麼做處。</div>
<div class='lg-row'>若非阿脩羅王。　即是金僊大覺。　唐道人緊收却。</div>
<div class='lg-row'>逢人不用展開。　卷來送在壁角。</div>
</p></div>
<div class='div-other'><a id='mulu112' />
<p class='h2'>江令人請讚<span class='note-inline'>(少明宅)</span></p><p style="margin-left:0em;text-indent:0em;" class="lg-abnormal"><div class='lg-row'>渠本宣州人。　生緣在寧國。　前不尊釋迦。　後不敬彌勒。</div>
<div class='lg-row'>家貧無飯噇。　出家去投佛。　行脚走諸方。</div>
<div class='lg-row'>江南遍江北。　纔參臨濟禪。　便作白拈賊。　眼裏有瞳人。</div>
<div class='lg-row'>肚中無點墨。　還如跛阿師。　說得行不得。</div>
</p></div>
<div class='div-other'><a id='mulu113' />
<p class='h2'>無著道人請讚</p><p style="margin-left:0em;text-indent:0em;" class="lg-abnormal"><div class='lg-row'>汝求吾之讚。　復讚吾之真。　大海絕涓滴。　須彌無一塵。</div>
<div class='lg-row'>以訐為直而非直。　以察為明而非明。</div>
<div class='lg-row'>象王回旋師子嚬呻。　性不可會瞥喜瞥瞋。　與佛祖為冤敵。</div>
<div class='lg-row'>與魔外為親姻。　自是其是而人不汝是。</div>
<div class='lg-row'>自神其神而人不汝神。　如此為人善知識。</div>
<div class='lg-row'>少喫酸醋三五升。</div>
</p></div>
<div class='div-other'><a id='mulu114' />
<p class='h2'>超宗道人請讚</p>
<div class="lg regular" style="margin-left:0em;"><div class='lg-row'>一條白棒佛祖俱打。　超宗禪人大膽不怕。　畫我來乞讚。</div>
<div class='lg-row'>鬼門上帖卦。　三十年後此話大行。　任一切人讚龜打瓦。</div>
</div></div>
<div class='div-other'><a id='mulu115' />
<p class='h2'>舟峯長老求讚</p><p style="margin-left:0em;text-indent:0em;" class="lg-abnormal"><div class='lg-row'>蕭蕭灑灑有取有捨。　䖃䖃苴苴無真無假。　客來須看賊來須打。</div>
<div class='lg-row'>一條竹篦天上天下。　背觸當鋒任人酬價。</div>
<div class='lg-row'>咄哉村僧少說大話。　龜年收取挂高堂。　從他讚歎從他罵。</div>
</p></div>
<div class='div-other'><a id='mulu116' />
<p class='h2'>鼎需禪人求讚</p><p style="margin-left:0em;text-indent:0em;" class="lg-abnormal"><div class='lg-row'>身心一如。　身外無餘。　咄這瞎驢。　付與鼎需。</div>
</p></div>
<div class='div-other'><a id='mulu117' />
<p class='h2'>蘊聞禪人請讚</p><p style="margin-left:0em;text-indent:0em;" class="lg-abnormal"><div class='lg-row'>蘊聞聞自性。　自性離聞蘊。　吾真亦復然。　逈超千聖頂。</div>
</p></div>
<div class='div-other'><a id='mulu118' />
<p class='h2'>用宣禪人請讚</p><p style="margin-left:0em;text-indent:0em;" class="lg-abnormal"><div class='lg-row'>宣傳吾真。　吾為宣說。　眨上眉毛。　大巧若拙。</div>
</p></div>
<div class='div-other'><a id='mulu119' />
<p class='h2'>思岳禪人求讚</p>
<div class="lg regular" style="margin-left:0em;"><div class='lg-row'>兩耳卓朔口門窄。　兩眼皮薄鼻露竅。　一生舌本謾瀾翻。</div>
<div class='lg-row'>何曾唱得胡家調。</div>
</div></div>
<div class='div-other'><a id='mulu120' />
<p class='h2'>悟本禪人求讚</p><p style="margin-left:0em;text-indent:0em;" class="lg-abnormal"><div class='lg-row'>一千七百癡衲子。　圍遶這箇無明叟。　細膩渾沒一星兒。</div>
<div class='lg-row'>麁慥却有七八斗。　未甞寂寂入禪定。</div>
<div class='lg-row'>終日波波廊下走。　為人巴鼻亦好笑。　更不容人謾開口。</div>
<div class='lg-row'>盲枷瞎棒當慈悲。　是與不是劈脊婁<span class='note-inline'>(上聲)</span>。</div>
<div class='lg-row'>如斯主法作宗師。　枉續牟尼子孫後。</div>
<div class='lg-row'>本禪千萬莫學伊。　學伊和爾不唧[口*留]。</div>
</p></div>
<div class='div-other'><a id='mulu121' />
<p class='h2'>法寶禪人求讚</p>
<div class="lg regular" style="margin-left:0em;"><div class='lg-row'>這無狀世間稀。　住佛屋著佛衣。　噇佛飯說佛非。</div>
<div class='lg-row'>多忿怒少慈悲。　畫得似差毫氂。　寶禪者應自知。</div>
</div></div>
<div class='div-other'><a id='mulu122' />
<p class='h2'>守淨禪人求讚</p><p style="margin-left:0em;text-indent:0em;" class="lg-abnormal"><div class='lg-row'>瞋恚癡未除。　心意識顛倒。　談禪信口開。　舌頭胡亂掃。</div>
<div class='lg-row'>其施汝者不名福田。　供養汝者墮三惡道。</div>
<div class='lg-row'>箇是雲門村僧。　即非杜撰長老。</div>
</p></div>
<div class='div-other'><a id='mulu123' />
<p class='h2'>遵璞禪人求讚</p><p style="margin-left:0em;text-indent:0em;" class="lg-abnormal"><div class='lg-row'>臨濟燒黃檗禪版。　香嚴哭溈山拄杖。　雲門村叟效顰。</div>
<div class='lg-row'>也作這般伎倆。　作麼生是這般伎倆<span class='note-inline'>(咄)</span>。</div>
<div class='lg-row'>傳來鐵鉢盛猫飯。　磨衲袈裟入墨盆。　祖翁活計都壞了。</div>
<div class='lg-row'>不知將底付兒孫。</div>
</p></div>
<div class='div-other'><a id='mulu124' />
<p class='h2'>僧鶚禪人求讚</p><p style="margin-left:0em;text-indent:0em;" class="lg-abnormal"><div class='lg-row'>這漢一生空倔彊。　偏向人前放軟頑。　涅槃路上栽荊棘。</div>
<div class='lg-row'>解脫門前緊著關。　不別法身三種病。豈識楞嚴義八還。</div>
<div class='lg-row'>謾把少林無孔笛。　等閑吹過<span class='corr'>汩</span>羅灣。</div>
</p></div>
<div class='div-other'><a id='mulu125' />
<p class='h2'>正言禪人求讚</p>
<div class="lg regular" style="margin-left:0em;"><div class='lg-row'>虛空裏揣出骨。　閃電中作窠窟。　有問妙喜家風。</div>
<div class='lg-row'>此外更無別物。</div>
</div></div>
<div class='div-other'><a id='mulu126' />
<p class='h2'>祖傳禪人求讚</p><p style="margin-left:0em;text-indent:0em;" class="lg-abnormal"><div class='lg-row'>䖃苴全似川僧。　蕭灑渾如浙客。　偏向情未生時。</div>
<div class='lg-row'>拈出報慈一隔。　尊性不定莫可窺測。　見小時嫌蟭螟眼太寬。</div>
<div class='lg-row'>見大時謂太虛空忒窄。　似這般底阿師。</div>
<div class='lg-row'>如何受人天供養。　好與劈腮一摑。</div>
</p></div>
<div class='div-other'><a id='mulu127' />
<p class='h2'>妙道禪人求讚</p><p style="margin-left:0em;text-indent:0em;" class="lg-abnormal"><div class='lg-row'>這村僧無明大。　少柔和多褊隘。　愛罵人舌頭快。</div>
<div class='lg-row'>受佛蔭破佛戒。　不精進常懈怠。　謗般若彌天罪。</div>
<div class='lg-row'>入地獄永不悔。　聞者憎見者怪。　攪叢林尤叵耐。</div>
<div class='lg-row'>虛銷信施三十年。　異世出頭償夙債。</div>
<div class='lg-row'>就中只有一處長。　解道雞嶼洋無蓋。</div>
</p></div>
<div class='div-other'><a id='mulu128' />
<p class='h2'>沖密禪人求讚</p><p style="margin-left:0em;text-indent:0em;" class="lg-abnormal"><div class='lg-row'>佛祖有密語。　有說即不密。　密禪畫吾真。　密意已漏泄。</div>
<div class='lg-row'>如析栴檀香。　片片體非別。　密意在其中。</div>
<div class='lg-row'>密亦如是說。</div>
</p></div>
<div class='div-other'><a id='mulu129' />
<p class='h2'>文俊禪人求讚</p>
<div class="lg regular" style="margin-left:0em;"><div class='lg-row'>咄這擔版漢。　從來無所知。　曾經一頓飽。　忘却累年飢。</div>
<div class='lg-row'>動便觸人諱。　拍盲不識時。　平生沒活計。　赤手討便宜。</div>
</div></div>
<div class='div-other'><a id='mulu130' />
<p class='h2'>如本禪人求讚</p>
<div class="lg regular" style="margin-left:0em;"><div class='lg-row'>真兮妄兮兩孤。　作對待兮偏枯。　水凌虛而風靜兮月非無。</div>
<div class='lg-row'>即妄即真兮毒藥與醍醐。　到此誰人識得渠。</div>
</div></div>
<div class='div-other'><a id='mulu131' />
<p class='h2'>法宏禪人求讚</p>
<div class="lg regular" style="margin-left:0em;"><div class='lg-row'>不曾動著舌頭。　葛藤已遍天下。　等閑一擊虛空。</div>
<div class='lg-row'>隨手便成縫罅。　法宏貌得吾真。　彷彿鎮州普化。</div>
<div class='lg-row'>我今寫讚上頭。　要作叢林佳話。</div>
</div></div>
<div class='div-other'><a id='mulu132' />
<p class='h2'>德光禪人求讚</p><p style="margin-left:0em;text-indent:0em;" class="lg-abnormal"><div class='lg-row'>有德必有光。　其光無間隔。　名實要相稱。　非青黃赤白。</div>
<div class='lg-row'>參徹佛祖頂[寧*頁]禪。　不是等閑相誑嚇。</div>
<div class='lg-row'>我所參得底只要涅槃堂裏用。　且不聽杜撰禪師三千八百畫。</div>
<div class='lg-row'>吾為作證明。　他年將作軌格。</div>
</p></div>
<div class='div-other'><a id='mulu133' />
<p class='h2'>若懷首座求讚歸洋嶼菴</p>
<div class="lg regular" style="margin-left:0em;"><div class='lg-row'>吾於閩有大因緣。　夜夢晝思無間然。　他日定歸洋嶼去。</div>
<div class='lg-row'>楞伽室內作終焉。</div>
</div></div>
<div class='div-other'><a id='mulu134' />
<p class='h2'>雪峯空長老求讚</p><p style="margin-left:0em;text-indent:0em;" class="lg-abnormal"><div class='lg-row'>慧空抓著吾痒處。　吾甞劄著伊痛處。　痛處痒痒處痛。</div>
<div class='lg-row'>不與千聖同途。　豈與衲僧共用。　莫言掃帚竹裏無錢筒。</div>
<div class='lg-row'>蒿枝叢林無梁棟。　雖然家醜不可外揚。</div>
<div class='lg-row'>也要諸方眼目定動。　而今各自不得已。</div>
<div class='lg-row'>一任畫出這般不唧[口*留]底老凍[鼻*(梟-木+瓜)]。　但將懸向壁角落頭。</div>
<div class='lg-row'>使來者瞻之仰之。　晝夜六時燒兜樓婆畢力迦沈水栴檀之香。</div>
<div class='lg-row'>作七代祖翁之供。</div>
</p></div>
<div class='div-other'><a id='mulu135' />
<p class='h2'>師玿長老求讚</p><p style="margin-left:0em;text-indent:0em;" class="lg-abnormal"><div class='lg-row'>畫得百千本。　都盧<span class='corr'>秖</span>這是。　師玿好承當。　楊岐第七世。</div>
</p></div>
<div class='div-other'><a id='mulu136' />
<p class='h2'>禪人求讚<span class='note-inline'>(四)</span></p><p style="margin-left:0em;text-indent:0em;" class="lg-abnormal"><div class='lg-row'>咄哉滅胡種。　面目真可惡。　過橋便拆橋。　得路便塞路。</div>
<div class='lg-row'>雖欲彊柔和。　畢竟觸人怒。　萬事類如此。</div>
<div class='lg-row'>誰敢相親附。　乞兒囊本空。　常誇敵國富。　聞說閻羅王。</div>
<div class='lg-row'>未免生怕怖。　休更放大言。　嫌佛不肯做。</div>
</p><p style="margin-left:0em;text-indent:0em;" class="lg-abnormal"><div class='lg-row'>鄒搜歛似天烝棗。　輕輕觸著便煩惱。　身著如來三事衣。</div>
<div class='lg-row'>口中謗佛法僧寶。　從來纖芥不與人。</div>
<div class='lg-row'>一毫不就他人討。　驀然合眼入黃泉。　定須聒譟閻羅老。</div>
</p>
<div class="lg regular" style="margin-left:0em;"><div class='lg-row'>上無片瓦蓋頭。　下無卓錐之地。　赤骨[骨*歷]箇渾身。</div>
<div class='lg-row'>與人爭甚閑氣。　些子無明不奈何。　說甚祖師西來意。</div>
</div>
<div class="lg regular" style="margin-left:0em;"><div class='lg-row'>鐵蛇在握。　毒氣爍爍。　擬議不來。　劈口便著。</div>
<div class='lg-row'>秉炬入塔。</div>
</div></div></div>
<div class='div-other'><a id='mulu137' />
<p class='h1'>為彥維那下火</p><p>這箇上座。了五蘊性空。悟諸法無我。纔覺四大乖違。知是收因結果。預於三兩日前。洗浴剃頭親寫遺言。問我乞一把火不顧頂後。萬里神光豈戀目前。玄關金鎖無明業識癡團。一一從頭點過如此。了事衲僧世間能有幾箇。彥維那既恁麼。更有一事須說破。若到天台雁蕩遊。傳語嵩山破竈墮。</p>
</div>
<div class='div-other'><a id='mulu138' />
<p class='h1'>為充禪人下火<span class='note-inline'>(充平日唯頂一大笠)</span></p><p>人人皆有四大。充禪獨有五大。地水火風之餘。更有一枚笠大。此笠內空外空內外空。包含欲界色界無色界。說甚須彌鐵圍江河大海。萬象森羅總在裏許無迫無隘。而今四大已乖張。唯有笠大鎮長在。這笠大甚奇怪。一唱兩唱三唱。貴亦不賣賤亦不賣。畢竟如何。打與充禪同入火光三昧。</p>
</div>
<div class='div-other'><a id='mulu139' />
<p class='h1'>為法燈監寺下火</p><p>以火炬指龕云。這箇是已滅底法燈。復舉起火炬云。這箇是無漏底智火。無漏智火然法燈。然也滅也無不可燈。監寺還知麼。灰飛煙滅後。優曇華一朵。</p>
</div>
<div class='div-other'><a id='mulu140' />
<p class='h1'>為超禪人下火</p>
<div class="lg regular" style="margin-left:0em;"><div class='lg-row'>山下麥黃蠶已斷。　一隊死人送活漢。　活人身似鐵金剛。</div>
<div class='lg-row'>即今再入紅鑪鍛。</div>
</div></div>
<div class='div-other'><a id='mulu141' />
<p class='h1'>為月禪人入塔</p><p>捧起骨云。靈山話月。曹谿指月。妙喜今朝捧月。子細窮究將來。一時未得勦絕。何以故。却被這箇阿師。盡把機關漏泄。既漏泄。看看。又是中秋節。無物堪比倫。教渠自家說。</p>
</div>
<div class='div-other'><a id='mulu142' />
<p class='h1'>為益照二禪人入塔</p><p>呈起左手骨云。這箇是眉州益。呈起右手骨云。這箇是饒州照。一人會禪。一人會教。雖然各自行畢竟同時到。且道。同時到底事作麼生。誰家別館池塘裏。一對鴛鴦畫不成。</p>
<p>師臨示寂。親書遺奏畢。侍僧乞留頌。師厲聲曰。無頌便死不得也。乃大書云。</p>
<p>生也只恁麼。死也只恁麼。有偈與無偈。是甚麼熱大。</p>
<p style="margin-left:1em">宗師垂語。切忌錯會。要須識得真實受用處。方證大自在解脫安樂法也。隆興甲申。季夏十日。紫巖居士張浚書。</p>

<p class='juan'>大慧普覺禪師讚佛祖卷第十二</p></div>
</div><!-- end of div[@id='body'] -->
</body></html>