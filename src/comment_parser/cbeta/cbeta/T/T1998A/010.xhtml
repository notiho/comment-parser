<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大慧普覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' /><span class='corr'>大</span>慧普覺禪師語錄卷第十</p><p class="byline">徑山能仁禪院住持嗣法慧日禪師臣蘊聞　上進</p>
<div class='div-other'><a id='mulu23' />
<p class='h1'>頌古</p><p>世尊未離兜率已降王宮。未出母胎度人已畢。頌云。</p>

<div class="lg regular" style="margin-left:0em;"><div class='lg-row'>利刃有蜜不須舐。　蠱毒之家水莫甞。　不舐不嘗俱不犯。</div>
<div class='lg-row'>端然衣錦自還鄉。</div>
</div><p>世尊初生。一手指天一手指地。云天上天下唯我獨尊。頌云。</p>

<div class="lg regular" style="margin-left:0em;"><div class='lg-row'>老漢纔生便著忙。　周行七步似顛狂。　賺他無限癡男女。</div>
<div class='lg-row'>開眼堂堂入鑊湯。</div>
</div><p>世尊拈華。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>拈起一枝華。　風流出當家。　若言付心法。　天下事如麻。</div>
</p><p>外道問佛。頌云。</p>

<div class="lg regular" style="margin-left:0em;"><div class='lg-row'>兩處牢關擊不通。　纖塵不動自乖宗。　忽然業鏡百雜碎。</div>
<div class='lg-row'>黃面瞿曇失却蹤。</div>
</div><p>達磨面壁頌云。</p>

<div class="lg regular" style="margin-left:0em;"><div class='lg-row'>金鼇一掣滄溟竭。　徒自悠悠泛小舟。　今日煙波無可釣。</div>
<div class='lg-row'>不須新月更為鉤。</div>
</div><p>二祖安心。頌云。</p>

<div class="lg regular" style="margin-left:0em;"><div class='lg-row'>覓心無處更何安。　嚼碎通紅鐵一團。　縱使眼開張意氣。</div>
<div class='lg-row'>爭如不受老胡謾。</div>
</div><p>女子出定。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>出得出不得。　是定非正定。　罔明與文殊。　喪却窮性命。</div>
</p><p>馬祖三十年不少鹽醬。頌云。</p>

<div class="lg regular" style="margin-left:0em;"><div class='lg-row'>見得分明識得親。　舉來猶自涉塗程。　直饒不犯毫芒者。</div>
<div class='lg-row'>也是拈䭔舐指人。</div>
</div><p>百丈再參馬祖。頌云。</p>

<div class="lg regular" style="margin-left:0em;"><div class='lg-row'>馬駒喝下喪家風。　四海從茲信息通。　烈火焰中撈得月。</div>
<div class='lg-row'>巍巍獨坐大雄峯。</div>
</div><p>國師三喚侍者。頌云。</p>

<div class="lg regular" style="margin-left:0em;"><div class='lg-row'>啞子得夢與誰說。　起來相對眼麻彌。　已向人前輸肺腑。</div>
<div class='lg-row'>從教他自覓便宜。</div>
</div><p>溈山有句無句。頌云。</p>

<div class="lg regular" style="margin-left:0em;"><div class='lg-row'>若將此語定綱宗。　孤負明招獨眼龍。　笑裏忽分泥水路。</div>
<div class='lg-row'>方知千里共同風。</div>
</div><p>明招虎生七子。頌云。</p>

<div class="lg regular" style="margin-left:0em;"><div class='lg-row'>第七菸菟沒尾巴。　食牛之氣已堪誇。　叢林悱悱爭脣吻。</div>
<div class='lg-row'>幾箇行人得到家。</div>
</div><p>南泉。不是心不是佛不是物。頌云。</p>

<div class="lg regular" style="margin-left:0em;"><div class='lg-row'>倒腹傾腸說向君。　不知何故尚沈吟。　而今便好猛提取。</div>
<div class='lg-row'>付與世間無事人。</div>
</div><p>南泉。心不是佛智不是道。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>雨散雲收後。　崔嵬數十峯。　倚襴頻顧望。　回首與誰同。</div>
</p><p>黃檗。汝等諸人盡是噇酒糟漢。頌云。</p>

<div class="lg regular" style="margin-left:0em;"><div class='lg-row'>身上著衣方免寒。　口邊說食終不飽。　大唐國裏老婆禪。</div>
<div class='lg-row'>今日為君注破了。</div>
</div><p>臨濟凡見僧入門便喝。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>入門便喝。　全無巴鼻。　引得兒孫。　弄粥飯氣。</div>
</p><p>麻谷問臨濟十二面觀音。頌云。</p>

<div class="lg regular" style="margin-left:0em;"><div class='lg-row'>昧却當陽箇一著。　牽來拽去互施呈。　不知陰却王維手。</div>
<div class='lg-row'>更有何人畫得成。</div>
</div><p>臨濟問僧甚麼處來。僧便喝。濟便揖坐。僧擬議。濟便打。又一僧來。濟竪起拂子。僧禮拜。濟便打。復見僧來亦竪起拂子。僧不顧。濟亦打頌云。</p>

<div class="lg regular" style="margin-left:0em;"><div class='lg-row'>五月五日午時書。　赤口毒舌盡消除。　更饒急急如律令。</div>
<div class='lg-row'>不須門上畫蜘蛛。</div>
</div><p>臨濟無位真人。頌云。</p>

<div class="lg regular" style="margin-left:0em;"><div class='lg-row'>腦後見腮村僧。　大開眼了作夢。　雖然趁得老鼠。</div>
<div class='lg-row'>一棒打破油甕。</div>
</div><p>趙州訪臨濟。頌云。</p>

<div class="lg regular" style="margin-left:0em;"><div class='lg-row'>一人眼似鼓槌。　一人頭如木杓。　兩箇老不識羞。</div>
<div class='lg-row'>至今無處安著。</div>
</div><p>南泉平常心是道。頌云。</p>

<div class="lg regular" style="margin-left:0em;"><div class='lg-row'>勸君不用苦勞神。　喚作平常轉不親。　冷淡全然沒滋昧。</div>
<div class='lg-row'>一回舉起一回新。</div>
</div><p>趙州使得十二時。頌云。</p>

<div class="lg regular" style="margin-left:0em;"><div class='lg-row'>使得十二時辰。　呼來却教且去。　倚官挾勢欺人。</div>
<div class='lg-row'>茫茫無本可據。</div>
</div><p>趙州訪茱萸。頌云。</p>

<div class="lg regular" style="margin-left:0em;"><div class='lg-row'>深淺聊將拄杖探。　忽然平地起波瀾。　傾湫倒嶽驚天地。</div>
<div class='lg-row'>到海方知徹底乾。</div>
</div><p>趙州一日從殿上過。乃喚侍者一聲。侍者應諾。州云。好一殿功德。侍者無對。頌云。</p>

<div class="lg regular" style="margin-left:0em;"><div class='lg-row'>好一殿功德。　總是過去佛。　百福相嚴身。　不使栴檀刻。</div>
<div class='lg-row'>日日香煙夜夜燈。　看來當甚乾蘿蔔。</div>
</div><p>趙州問投子。大死底人却活時如何。投子云。不許夜行投明須到。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>禾黍不陽豔。　競栽桃李春。　飜令力耕者。　半作賣華人。</div>
</p><p>趙州勘婆。頌云。</p>

<div class="lg regular" style="margin-left:0em;"><div class='lg-row'>天下禪和說勘破。　爭知趙州已話墮。　引得兒孫不丈夫。</div>
<div class='lg-row'>人人點過冷地臥。</div>
</div><p>趙州問南泉。知有底人向甚麼處去。泉云。山前檀越家作一頭水牯牛去。州云。謝師答話。泉云。昨夜三更月到窓。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>度體裁衣。　量水打碓。　毫髮不差。　且居門外。</div>
</p><p>趙州一日在方丈內。聞沙彌喝參。州向侍者云。教伊去。侍者纔教去。沙彌便珍重。州向傍僧云。沙彌得入門。侍者在門外。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>飋飋風松。　蕭蕭雨檜。　師子咬人。　韓獹逐塊。</div>
</p><p>趙州一日在東司上。見文遠過。遂喚云。文遠。遠應諾。州云。東司上不可與爾說佛法。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>趙州有密語。　文遠不覆藏。　演出大藏教。　功德實難量。</div>
</p><p>趙州一日共文遠行次。忽指面前地云。這裏好造箇巡鋪。遠便近前展兩手云。把將公驗來。州與一掌。遠云。公驗分明過。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>一正一邪。　一倒一起。　文遠趙州。　靴裏動指。</div>
</p><p>趙州一日在佛殿上。見文遠禮佛。以拄杖打一下。遠云。禮佛也是好事。州云。好事不如無。頌云。</p>

<div class="lg regular" style="margin-left:0em;"><div class='lg-row'>文遠修行不落空。　時時瞻禮紫金容。　趙州拄杖雖然短。</div>
<div class='lg-row'>腦後圓光又一重。</div>
</div><p>趙州狗子無佛性。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>有問狗佛性。　趙州答曰無。　言下滅胡族。　猶為不丈夫。</div>
</p><p>趙州云。金佛不度鑪。木佛不度火。泥佛度不水。真佛內裏坐。頌云。</p>

<div class="lg regular" style="margin-left:0em;"><div class='lg-row'>九十七種妙相。　顧陸筆端難狀。　趙州眼目精明。</div>
<div class='lg-row'>覷見心肝五藏。</div>
</div><p>青州布袗。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>青州七斤衫。　盡力提不起。　打破趙州關。　總是自家底。</div>
</p><p>鎮州蘿蔔。頌云。</p>

<div class="lg regular" style="margin-left:0em;"><div class='lg-row'>參見南泉王老師。　鎮州蘿蔔更無私。　拈來塞斷是非口。</div>
<div class='lg-row'>雪曲陽春非楚詞。</div>
</div><p>趙州有佛處不得住。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>有佛處不得住。　生鐵稱鎚被蟲蛀。　無佛處急走過。</div>
<div class='lg-row'>撞著嵩山破竈墮。　三千里外莫錯舉。　兩箇石人相耳語。</div>
<div class='lg-row'>恁麼則不去也。　此語已行遍天下。</div>
<div class='lg-row'>摘楊華摘楊華。　唵嚤呢噠哩吽㗶吒。</div>
</p><p>趙州問僧。甚麼處來。僧云。雪峯來。州云。雪峯有何言句示人。僧云。雪峯尋常道。盡大地是沙門一隻眼。汝等諸人向甚麼處屙。州云。上座若回。寄箇鍬子去。頌云。</p>

<div class="lg regular" style="margin-left:0em;"><div class='lg-row'>塗路波吒數十州。　傳言送語當風流。　不知脚下泥生<span class='corr'>刺</span>。</div>
<div class='lg-row'>蹋著錐人脚指頭。</div>
</div><p>保壽問胡釘鉸。頌云。</p>

<div class="lg regular" style="margin-left:0em;"><div class='lg-row'>直饒釘得遮一縫。　點檢將來非好手。　可憐兩箇老禪翁。</div>
<div class='lg-row'>却向俗人說家醜。</div>
</div><p>疎山造壽塔。頌云。</p>

<div class="lg regular" style="margin-left:0em;"><div class='lg-row'>鑿壞十方常住地。　三錢使盡露屍骸。　羅山古佛雖靈驗。</div>
<div class='lg-row'>未免將身一處埋。</div>
</div><p>羅山在禾山。送同行矩長老出門次。山把拄杖面前一攛。矩無對。山云。石牛攔古路。一馬勿雙駒。後有僧舉似疎山。山云。石牛攔古路。一馬生三寅。頌云。</p>

<div class="lg regular" style="margin-left:0em;"><div class='lg-row'>出門握手話分携。　古路迢迢去莫追。　却笑波心遺劍者。</div>
<div class='lg-row'>區區空記刻舟時。</div>
</div><p>德山托鉢。頌云。</p>

<div class="lg regular" style="margin-left:0em;"><div class='lg-row'>一撾塗毒聞皆喪。　身在其中總不知。　八十翁翁入場屋。</div>
<div class='lg-row'>真誠不是小兒嬉。</div>
</div><p>雲門云。世界恁麼廣闊。為甚聞鐘聲披七條。頌云。</p>

<div class="lg regular" style="margin-left:0em;"><div class='lg-row'>鐘聲披起欝多羅。　碧眼胡兒不奈何。　一箭雙雕隨手落。</div>
<div class='lg-row'>拈來元是柵中鵝。</div>
</div><p>德山見僧入門便棒。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>入門便棒。　郎當不少。　依而行之。　胡麻廝繳。</div>
</p><p>百丈野狐。頌云。</p>

<div class="lg regular" style="margin-left:0em;"><div class='lg-row'>不落不昧。　石頭土塊。　驀路相逢。　銀山粉碎。　拍手呵呵笑一場。</div>
<div class='lg-row'>明州有箇憨布袋。</div>
</div><p>深明二上座同行。見魚跳出網。頌云。</p>

<div class="lg regular" style="margin-left:0em;"><div class='lg-row'>俊哉一躍透重淵。　霹靂追之去不還。　却笑龍門燒尾者。</div>
<div class='lg-row'>依前點額在波瀾。</div>
</div><p>南泉打破粥鍋。頌云。</p>

<div class="lg regular" style="margin-left:0em;"><div class='lg-row'>南泉打破閑家具。　浩浩諸方作話看。　今日為君重舉過。</div>
<div class='lg-row'>明明歷歷不顢頇。</div>
</div><p>首山竹篦。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>背觸非遮護。　明明直舉揚。　吹毛雖不動。　遍地是刀槍。</div>
</p><p>瑞巖喚主人公。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>瑞巖家風。　喚主人公。　昨夜南山。　虎咬大蟲。</div>
</p><p>興化同參相見。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>鏌鎁在握。　天魔膽落。　明眼衲僧。　休更卜度。</div>
</p><p>興化打克賓。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>丹生生鸑鷟。　師子產狻猊。　棒下摩醯眼。　徒誇第一機。</div>
</p><p>興化紫羅帳裏撒真珠。頌云。</p>

<div class="lg regular" style="margin-left:0em;"><div class='lg-row'>對眾全提摩竭令。　豈是閑開兩片皮。　喝下瞎驢成隊走。</div>
<div class='lg-row'>夢中推倒五須彌。</div>
</div><p>興化上堂云。今日不用如何若何。便請單刀直入。興化為爾證據。時有旻德長老。出眾禮拜。起來便喝。化亦喝。德又喝。化又喝。德禮拜歸眾。化云。適來若是別人。三十棒一棒也較不得。何故為他旻德會一喝不作一喝用。頌云。</p>

<div class="lg regular" style="margin-left:0em;"><div class='lg-row'>暗中携手上高山。　及至天明各自行。　無限中塗未歸客。</div>
<div class='lg-row'>明明開眼墮深坑。</div>
</div><p>三聖云。我逢人即出。出則不為人。興化云。我逢人即不出。出則便為人。頌云。</p>

<div class="lg regular" style="margin-left:0em;"><div class='lg-row'>陽焰何曾能止渴。　畫餅幾時充得饑。　勸君不用栽荊棘。</div>
<div class='lg-row'>後代兒孫惹著衣。</div>
</div><p>南泉見鄧隱峯來。指淨瓶云。淨瓶是境。爾不得動著境。與我將水來。峯將淨瓶傾水於南泉面前。泉便休。歸宗云。鄧隱峯也是亂瀉。頌云。</p>

<div class="lg regular" style="margin-left:0em;"><div class='lg-row'>眼中無翳休挑刮。　鏡上無塵不用磨。　信脚出門行大路。</div>
<div class='lg-row'>橫擔拄杖唱山歌。</div>
</div><p>石頭云。恁麼也不得。不恁麼也不得。恁麼不恁麼總不得。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>好箇話端。　阿誰解舉。　舉得十分。　未敢相許。</div>
</p><p>三聖問雪峯。透網金鱗。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>全死中全活。　全活中全死。　一箇訝郎當。　一箇福建子。</div>
</p><p>夾山境。頌云。</p>

<div class="lg regular" style="margin-left:0em;"><div class='lg-row'>境話會來雖未是。　却問如今作麼生。　清涼元本鼻頭直。</div>
<div class='lg-row'>夾山依舊兩眉橫。</div>
</div><p>睦州擔板。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>睦州擔板。　那容眨眼。　闊狹短長。　不須增減。</div>
</p><p>僧問睦州。一氣還轉得一大藏經也無。州云。有甚饆鑼䭔子快下將來。頌云。</p>

<div class="lg regular" style="margin-left:0em;"><div class='lg-row'>一氣轉一大藏教。　頓漸偏圓權與實。　無邊妙義炳然彰。</div>
<div class='lg-row'>元來一字也不識。</div>
</div><p>臨濟會中。兩堂首座齊下喝。僧問還有賓主也無。濟云。賓主歷然。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>以平報不平。　王法本無親。　臨濟雖明眼。　也是黃龍精。</div>
</p><p>普化明頭來明頭打。頌云。</p>

<div class="lg regular" style="margin-left:0em;"><div class='lg-row'>先師會裏呈真處。　臨濟堂前喫菜時。　連此三回露拴索。</div>
<div class='lg-row'>咄這緣臺盤乞兒。</div>
</div><p>明招一日天寒上堂。大眾纔集。招云。風頭稍硬。不是爾安身立命處。且歸煖室商量。便歸方丈。大眾隨至立定。招云。纔到煖室便見瞌睡。以拄杖一時趁下。頌云。</p>

<div class="lg regular" style="margin-left:0em;"><div class='lg-row'>夜半明星當午現。　愚夫猶待曉雞鳴。　可憐自屎不知臭。</div>
<div class='lg-row'>又欲重新拈似人。</div>
</div><p>保壽開堂。頌云。</p>

<div class="lg regular" style="margin-left:0em;"><div class='lg-row'>提起須彌第一槌。　電光石火太遲遲。　象王行處狐蹤絕。</div>
<div class='lg-row'>師子咆哮百獸危。</div>
</div><p>古德莊上喫油餈。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>和尚不赴堂。　莊主謝臨屈。　一字入公門。　九牛撤不出。</div>
</p><p>玄沙云。若論此事。喻一片田地。四至界分。結契賣與諸人了也。只有中心樹子猶屬老僧在。頌云。</p>

<div class="lg regular" style="margin-left:0em;"><div class='lg-row'>祖父田園都賣了。　四邊界至不曾留。　奈何猶有中心樹。</div>
<div class='lg-row'>惱亂春風卒未休。</div>
</div><p>首山新婦騎驢阿家牽。頌云。</p>

<div class="lg regular" style="margin-left:0em;"><div class='lg-row'>新婦騎驢阿家牽。　步步相隨不著鞭。　歸到畫堂人不識。</div>
<div class='lg-row'>從今嬾更出門前。</div>
</div><p>烏臼見玄紹二上座來。遂問。二禪伯近離甚麼處。僧云江西。臼便打。僧云。久嚮和尚有此機要。臼云。爾既不會。第二箇近前來。僧擬議。臼亦打云。同坑無異土。參堂去。頌云。</p>

<div class="lg regular" style="margin-left:0em;"><div class='lg-row'>猛焰不容蚊蚋泊。　大海那能宿死屍。　任是三頭并六臂。</div>
<div class='lg-row'>望風無不竪降旗。</div>
</div><p>雲門乾屎橛。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>雲門乾屎橛。　全超法報化。　無事出山游。　百錢杖頭掛。</div>
</p><p>雲門須彌山。頌云。</p>

<div class="lg regular" style="margin-left:0em;"><div class='lg-row'>巍巍一座大彌盧。　荷負非干氣力麁。　縱使不隨言語會。</div>
<div class='lg-row'>却來當面受塗糊。</div>
</div><p>大愚鋸解稱鎚。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>問佛如何是。　宗師即便酬。　稱鎚將鋸解。　言外度迷流。</div>
</p><p>僧問興化。四方八面來時如何。化云。打中間底。僧便禮拜。化云。興化今日赴箇村齋。向來中路撞著一陣卒風暴雨。却向古廟裏閃避得過。頌云。</p>

<div class="lg regular" style="margin-left:0em;"><div class='lg-row'>古廟裏頭回避得。　紙錢堆畔暗嗟吁。　閑神野鬼皆驚怕。</div>
<div class='lg-row'>只為渠儂識梵書。</div>
</div><p>雪峯望州亭相見。頌云。</p>

<div class="lg regular" style="margin-left:0em;"><div class='lg-row'>望州烏石與僧堂。　業識茫茫不可當。　提起衲僧拄杖子。</div>
<div class='lg-row'>五湖四海沸如湯。</div>
</div><p>夾山目前無法意在目前不是目前。法非耳目之所到。頌云。</p>

<div class="lg regular" style="margin-left:0em;"><div class='lg-row'>癡人面前休說夢。　生鐵團上須尋縫。　明明。說與却佯聾。</div>
<div class='lg-row'>只管外邊閑打閧。</div>
</div><p>無業國師云。若一毫頭凡聖情念未盡。不免入驢胎馬腹裏去。白雲端和尚云。設使一毫頭凡聖情念淨盡。亦未免入驢胎馬腹裏去。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>移身不移步。　移步不移身。　走却金師子。　捉得玉麒麟。</div>
</p><p>靈雲見桃華。頌云。</p>

<div class="lg regular" style="margin-left:0em;"><div class='lg-row'>總道見桃華悟道。　此語不知還是無。　茫茫宇宙人無數。</div>
<div class='lg-row'>那箇男兒是丈夫。</div>
</div><p>玄沙云。諦當甚諦當。敢保老兄未徹在。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>打破鬼門關。　日輪正當午。　一箭中紅心。　大地無寸土。</div>
</p><p>洞山云。言無展事。語不投機。承言者喪。滯句者迷。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>言無展事語不投機。　承言者喪滯句者迷。　逢人不得錯舉。</div>
</p><p>舉道者訪琅琊。頌云。</p>

<div class="lg regular" style="margin-left:0em;"><div class='lg-row'>奪得驪珠即便回。　小根魔子盡疑猜。　拈來拋向洪波裏。</div>
<div class='lg-row'>撒手大家空去來。</div>
</div><p>僧問風穴。語默涉離微。如何通不犯。穴云。常憶江南三月裏。鷓鴣啼處百華香。頌云。</p>

<div class="lg regular" style="margin-left:0em;"><div class='lg-row'>忽爾出門先見路。　纔方洗脚便登船。　神仙祕訣真堪惜。</div>
<div class='lg-row'>父子雖親不可傳。</div>
</div><p>趙州訪道吾。吾見來著豹皮裩。把吉撩棒。在三門前等候。纔見州來。便高聲唱喏而立。州云。小心祇候著。吾又唱喏一聲而去。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>有禮有樂。　有唱有酬。　人平不語。　水平不流。</div>
</p><p>臨濟遷化時示眾云。吾滅後不得滅却吾正法眼藏。三聖出云。爭敢滅却和尚正法眼藏。濟云。已後有人問爾。向他道甚麼。三聖便喝。濟云。誰知吾正法眼藏向遮瞎驢邊滅却。頌云。</p>

<div class="lg regular" style="margin-left:0em;"><div class='lg-row'>瞎驢一跳眾皆驚。　正法那堪付與人。　三要三玄俱喪盡。</div>
<div class='lg-row'>堂堂擺手出重城。</div>
</div><p>僧問乾峯。十方薄伽梵。一路涅槃門。頌云。</p>

<div class="lg regular" style="margin-left:0em;"><div class='lg-row'>撦破雲門一柄扇。　抝折乾峯一條棒。　二三千處管絃樓。</div>
<div class='lg-row'>四五百條華柳巷。</div>
</div><p>雲門大師云。聞聲悟道。見色明心。作麼生是聞聲悟道見色明心。乃云。觀世音菩薩將錢來買餬餅。放下手云。元來只是饅頭。頌云。</p>

<div class="lg regular" style="margin-left:0em;"><div class='lg-row'>見色明心事已差。　聞聲悟道更交加。　觀音妙智慈悲力。</div>
<div class='lg-row'>荊棘林生優鉢華。</div>
</div><p>雲門大師拈起拄杖舉教云。凡夫實謂之有。二乘析謂之無。緣覺謂之幻有。菩薩當體即空。乃云。衲僧見拄杖。但喚作拄杖。行但行坐但坐。總不得動著。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>剔開金殿鎖。　撞動玉樓鐘。　泣露千般草。　吟風一樣松。</div>
</p><p>陸亘大夫問南泉。肇法師也甚奇怪。解道天地與我同根。萬物與我一體。泉指庭前華召大夫云。時人見此一株華。如夢相似。頌云。</p>

<div class="lg regular" style="margin-left:0em;"><div class='lg-row'>天地同根伸一問。　未曾擡步已亡家。　無陰陽處華重發。</div>
<div class='lg-row'>玉本無瑕却有瑕。</div>
</div><p>玄沙三種病人。頌云。</p>

<div class="lg regular" style="margin-left:0em;"><div class='lg-row'>玄沙三種病人話。　透出雲門六不收。　莫待是非來入耳。</div>
<div class='lg-row'>從前知己返為讎。</div>
</div><p>玄沙見新到纔禮拜。沙云。因我得禮爾頌云。</p>
<p style="margin-left:0em;text-indent:0em;" class="lg-abnormal"><div class='lg-row'>夫子不識字。　達磨不會禪。　玄沙無此語。　切莫妄流傳。</div>
</p><p>南院上堂云。赤肉團上壁立千仞。時有僧問。赤肉團上壁立千仞。豈不是和尚道。院云是。僧便掀倒禪床。院云。爾看這瞎漢亂做。僧擬議。院便打趁出院。頌云。</p>

<div class="lg regular" style="margin-left:0em;"><div class='lg-row'>赤肉團邊用得親。　主賓有理各難伸。　兩箇駝子相逢著。</div>
<div class='lg-row'>世上如今無直人。</div>
</div><p>百丈侍馬祖游山歸忽然哭。同事問云。憶父母耶。丈云無。同事云。被人罵耶。丈云無。同事云。哭作甚麼。丈云。問取和尚。同事往問馬祖。祖云。爾去問取他。同事回至寮中見百丈呵呵大笑。同事云。適來為甚麼哭。如今為甚麼笑。丈云。適來哭而今笑。同事罔然。頌云。</p>

<div class="lg regular" style="margin-left:0em;"><div class='lg-row'>有時笑兮有時哭。　悲喜交并暗催促。　此理如何舉向人。</div>
<div class='lg-row'>斷絃須得鸞膠續。</div>
</div><p>楊岐和尚問僧。栗棘蓬爾作麼生吞。金剛圈爾作麼生跳。頌云。</p>

<div class="lg regular" style="margin-left:0em;"><div class='lg-row'>金剛圈栗棘蓬。　玄沙三種病。　石鞏一張弓。</div>
<div class='lg-row'>直截為君說。　新羅在海東。</div>
</div><p>僧問楊岐。如何是佛。岐云。三脚驢子弄蹄行。僧云。便恁麼去時如何。岐云。湖南長老。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>楊岐一頭驢。　只有三隻脚。　潘閬倒騎歸。　攧殺黃幡綽。</div>
</p><p>僧問青原思和尚。如何是佛法大意。原云。廬陵米作麼價。頌云。</p>

<div class="lg regular" style="margin-left:0em;"><div class='lg-row'>老青原沒縫罅。　問佛法酬米價。　差毫釐成話杷。</div>
<div class='lg-row'>無面目得人怕。</div>
</div><p>僧問巖頭。古帆未掛時如何。頭云。後園驢喫草頌云。</p>
<p style="margin-left:0em;text-indent:0em;" class="lg-abnormal"><div class='lg-row'>後園驢喫草。　一老一不老。　驀地撞出來。　鬪湊得恰好。</div>
</p><p>僧問巖頭。古帆未掛時如何。頭云。小魚吞大魚。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>小魚吞大魚。　直路太縈紆。　古帆休更問。　處處得逢渠。</div>
</p><p>僧問五祖演和尚。如何是臨濟下事。祖云。五逆聞雷。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>五逆聞雷。　曾參顏回。　一粒豆子。　爆出冷灰。</div>
</p><p>僧問圜悟和尚。如何是佛。悟云。口是禍門。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>口是禍門。　電激雷奔。　娑竭出海。　震動乾坤。</div>
</p><p>佛眼和尚讀靈源十二時歌有偈云。一日日一時時。龍門老心自知。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>日日日日。　時時時時。　違時失候。　箇老古錐。</div>
</p><p>南禪師云。鐘樓上念讚。床脚下種菜時如何。黃檗勝禪師云。猛虎當路坐。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>直出直入。　當面不識。　更擬如何。　著甚死急。</div>
</p><p>二十四祖尊者因。罽賓國王秉劍於前曰。師得蘊空否。曰已得。曰既得蘊空離生死否。曰已離。曰既離生死可施我頭否。曰身非我有豈況於頭。王便斬之。白乳湧高數尺。王臂自墮頌云。</p>

<div class="lg regular" style="margin-left:0em;"><div class='lg-row'>殺人須是殺人漢。　當下一刀成兩段。　頭臂雖虧劍刃鋒。</div>
<div class='lg-row'>何似秦時[車*度]轢鑽。</div>
</div><p>芭蕉拄杖。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>十字街頭。　現成行貨。　擬欲商量。　漆桶蹉過。</div>
</p><p>汾陽十智同真。頌云。</p>

<div class="lg regular" style="margin-left:0em;"><div class='lg-row'>兔角龜毛眼裏栽。　鐵山當面勢崔嵬。　東西南北無門入。</div>
<div class='lg-row'>曠劫無明當下灰。</div>
</div><p>雲門抽顧頌鑒咦。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>雲門鑒咦。　少有人知。　咄無孔鐵鎚。</div>
</p><p>龐居士問馬大師。不與萬法為侶者是甚麼人。大師云。待汝一口吸盡西江水即向汝道。頌云。</p>

<div class="lg regular" style="margin-left:0em;"><div class='lg-row'>一口吸盡西江水。　甲乙丙丁庚戊<span class='corr'>己</span>。　咄咄咄。</div>
<div class='lg-row'>囉囉哩。</div>
</div><p>法華經云。大通智勝佛。十劫坐道場。佛法不現前。不得成佛道。頌云。</p>

<div class="lg regular" style="margin-left:0em;"><div class='lg-row'>燕坐道場經十劫。　一一從頭俱漏泄。　世間多少守株人。</div>
<div class='lg-row'>掉棒擬打天邊月。</div>
</div><p>維摩經云。其施汝者不名福田。供養汝者墮三惡道。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>獨坐許誰知。　青山對落暉。　華須連夜發。　莫待曉風吹。</div>
</p><p>圓覺經云。居一切時不起妄念。於諸妄心亦不息滅。住妄想境不加了知。於無了知不辯真實。頌云。</p>

<div class="lg regular" style="margin-left:0em;"><div class='lg-row'>荷葉團團團似鏡。　菱角尖尖尖似錐。　風吹柳絮毛毬走。</div>
<div class='lg-row'>雨打梨花蛺蝶飛。</div>
</div><p>楞嚴經云。見見之時見非是見。見猶離見見不能及。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>春至自開華。　秋來遷落葉。　黃面老瞿曇。　休搖三寸舌。</div>
</p><p>文殊菩薩所說般若經云。清淨行者不入涅槃。破戒比丘不入地獄。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>壁上安燈盞。　堂前置酒臺。　悶來打三盞。　何處得愁來。</div>
</p><p>楞伽經云。五法三自性二種無我。頌云。</p>

<div class="lg regular" style="margin-left:0em;"><div class='lg-row'><span class='corr'>陝</span>府鐵牛白癩。　嘉州大像耳聵。　兩箇病痛一般。</div>
<div class='lg-row'>咄哉漆桶不快。</div>
</div><p>殃崛摩羅尊者。於一長者家持鉢。適值其家婦人產難。長者遂白尊者曰。尊者是佛弟子。如何救得我家產難。尊者云。我乍入道。未能相救。當去問佛。尊者往見佛具陳斯事。佛言。汝但去說。我自從賢聖法來。未曾殺生。尊者依佛所說往告長者。婦人聞之。當時分免。頌云。</p>

<div class="lg regular" style="margin-left:0em;"><div class='lg-row'>華陰山前百尺井。　中有寒泉徹骨冷。　誰家女子來照影。</div>
<div class='lg-row'>不照其餘照斜領。</div>
</div><p>浮盃和尚因。凌行婆問。盡力道不得底句分付阿誰。盃云。浮盃無剩語。婆云。未到浮盃不妨疑著。盃云。別有長處不妨拈出。婆歛手哭云。蒼天中更添冤苦。盃無語。婆云。語不識偏正。理不知倒邪。為人即禍生。頌云。</p>

<div class="lg regular" style="margin-left:0em;"><div class='lg-row'>掌內摩尼曾不顧。　誰能護惜孃生袴。　浮盃不會老婆禪。</div>
<div class='lg-row'>直至如今遭點污。</div>
</div><p>後有僧舉似南泉。泉云。苦哉浮盃。被這老婆摧折一上。婆聞笑云。王老師猶少機關在。時有幽州澄一禪客。乃問婆。南泉為甚少機關。婆哭云。可悲可痛。澄一罔措。婆乃問會麼澄一合掌而立。婆云。猗死禪和如麻似粟。後澄一舉似趙州。州云。我若見這臭婆問教口啞。澄一云。未審和尚怎生問他。州便打。澄一云。為甚却打某甲。州云。似這猗死禪和不打更待何時。頌云。</p>

<div class="lg regular" style="margin-left:0em;"><div class='lg-row'>電光石火尚猶遲。　猗死禪和那得知。　轉面回頭擬尋討。</div>
<div class='lg-row'>夕陽已過綠梢西。</div>
</div><p>婆聞却云。趙州合喫婆手中棒。州聞哭云。可悲可痛。婆聞乃歎云。趙州眼光爍破四天下。州聞令人去問云。如何是趙州眼。婆乃豎起拳。州聞乃作頌送云。當機覿面提。覿面當機疾。報爾凌行婆。哭聲何得失。婆答云。哭聲師已曉。已曉復誰知。當時摩竭令。幾喪目前機。頌云。</p>

<div class="lg regular" style="margin-left:0em;"><div class='lg-row'>眼光爍破四天下。　婆子拳頭沒縫罅。　當機覿面事如何。</div>
<div class='lg-row'>猛虎脊梁誰解跨。</div>
</div><p>南泉云。三世諸佛不知有。狸奴白牯却知有。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>三世諸佛不知有。　老老大大外邊走。　眼皮蓋盡五須彌。</div>
<div class='lg-row'>大洋海裏飜筋斗。　<span class='note-inline'>(一)</span>狸奴白牯却知有。</div>
<div class='lg-row'>瀑布不溜青山走。　堪笑無端王老師。　錯認簸箕作熨斗<span class='note-inline'>(二)</span>。</div>
</p><p>臨濟問寺主。甚麼處去來。云州中糶黃米去來。濟以拄杖畫一畫云。還糶得這箇麼。生便喝。濟便打。次典座至。濟乃舉似典座。座云。寺主不會和尚意。濟云。爾又作麼生。座禮拜。濟亦打。頌云。</p>

<div class="lg regular" style="margin-left:0em;"><div class='lg-row'>一堆紅焰亘晴空。　不問金鍮鐵錫銅。　入裏盡教成水去。</div>
<div class='lg-row'>那容蚊蚋泊其中。</div>
</div><p>五祖和尚舉。僧問趙州。如何是祖師西來意。州云。庭前柏樹子。恁麼會便不是了也。如何是祖師西來意。庭前柏樹子。恁麼會方始是。頌云。</p>

<div class="lg regular" style="margin-left:0em;"><div class='lg-row'>崎崎嶇嶇平坦坦。　平坦坦處甚崎嶇。　驀地跛驢能蹴蹋。</div>
<div class='lg-row'>抹過追風天馬駒。</div>
</div><p>師室中常舉竹篦問學者曰。喚作竹篦則觸。不喚作竹篦則背。眾下語皆不契。因僧請益。復成五頌示之。頌云。</p>
<p style="margin-left:0em;text-indent:0em;" class="lg-abnormal"><div class='lg-row'>雲門舉起竹篦。　開口知君話墮。　上方香積不餐。</div>
<div class='lg-row'>甘伏食人涕唾<span class='note-inline'>(一)</span>。　雲門舉起竹篦。　禪和切忌針錐。</div>
<div class='lg-row'>鸞鳳不棲荊棘。　[感*鳥][感*鳥]偏守空池<span class='note-inline'>(二)</span>。　雲門舉起竹篦。</div>
<div class='lg-row'>通身帶水拕泥。　奉報參玄上士。</div>
<div class='lg-row'>撒手懸崖勿遲<span class='note-inline'>(三)</span>。　雲門舉起竹篦。　擬議知君亂統。</div>
<div class='lg-row'>直饒救得眼睛。　當下失却鼻孔<span class='note-inline'>(四)</span>。　雲門舉起竹篦。</div>
<div class='lg-row'>露出心肝五臟。　可憐猗死禪和。　猶自魂飛膽喪<span class='note-inline'>(五)</span>。</div>
</p></div>
<p class='juan'>大慧普覺禪師語錄卷第十</p>
</div><!-- end of div[@id='body'] -->
</body></html>