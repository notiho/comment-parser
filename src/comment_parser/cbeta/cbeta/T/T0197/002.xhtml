<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說興起行經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />佛說興起行經卷下</p><p class="byline">後漢外國三藏康孟詳譯</p>
<div class='div-jing'><a id='mulu10' />
<p class='h1'>佛說地婆達兜擲石緣經第七</p><p>聞如是：</p>
<p>一時佛在阿耨大泉，與大比丘眾五百人俱，皆是阿羅漢，六通神足，唯除一比丘——阿難也。</p>
<p>是時，佛告舍利弗：「往昔過去世，於羅閱祇城，有長者名曰須檀，大富，多饒財寶、象、馬、七珍、僮僕、侍使，產業備足。子名須摩提。其父須檀，奄然命終。須摩提有異母弟，名修耶舍。摩提心念：『我當云何設計，不與修耶舍分？』須摩提復念：『唯當殺之，乃得不與耳。』須摩提語修耶舍：『大弟，共詣耆闍崛山上，有所論說去來。』修耶舍曰：『可爾。』須摩提即執弟手上山，既上山已，將至絕高崖頭，便推置崖底，以石塠之，便即命絕。」</p>
<p>佛語舍利弗：「汝知爾時長者須檀者不？則今父王真淨是也；爾時子須摩提者，則我身是；弟修耶舍者，則今地婆達兜是。」</p>
<p>佛語舍利弗：「我爾時貪財、害弟，以是罪故，無數千歲，在地獄中燒煮、為鐵山所塠。爾時殘緣，今雖得阿惟三佛，故不能免此宿對。我於耆闍崛山經行，為地婆達<span class='corr'>兜</span>舉崖石，長六丈、廣三丈，以擲佛頭。耆闍崛山神，名金埤羅，以手接石，石邊小片，迸墮中佛脚拇指，即破血出。」</p>
<p>於是，世尊即說宿命偈曰：</p>

<div class="lg regular" style="margin-left:1em;"><div class='lg-row'>「我往以財故，　殺其異母弟，</div>
<div class='lg-row'>推著高崖下，　以石塠其上。</div>
<div class='lg-row'>以是因緣故，　久受地獄苦，</div>
<div class='lg-row'>於其地獄中，　為鐵山所塠。</div>
<div class='lg-row'>由是殘餘<span class='corr'>殃</span>，　地婆達下石，</div>
<div class='lg-row'>崖片落傷脚，　破我脚拇指。</div>
<div class='lg-row'>因緣終不朽，　亦不著虛空。</div>
<div class='lg-row'>當護三因緣，　莫犯身、口、意。</div>
<div class='lg-row'>今我成尊佛，　得為三界將，</div>
<div class='lg-row'>阿耨大泉中，　說此先世緣。」</div>
</div><p>佛語舍利弗：「汝觀如來，眾惡已盡、諸善普具，諸天、龍、神、帝王、臣民、一切眾生，皆欲度之，尚有宿緣，不能得免，況復愚冥、未得道者？舍利弗等，當學如是，莫犯身、口、意。」</p>
<p>佛說是已，舍利弗及五百羅漢、阿耨大龍王、天、龍、鬼神、乾沓和、阿須倫、迦樓羅、甄陀羅、摩休勒，聞佛所說，歡喜受行。</p>
</div>
<div class='div-jing'><a id='mulu11' />
<p class='h1'>佛說婆羅門女栴沙謗佛緣經第八</p><p>聞如是：</p>
<p>一時佛在阿耨大泉，與大比丘眾五百人俱，皆是羅漢，六通神足，除一比丘——阿難也。</p>
<p>佛告舍利弗：「往昔阿僧祇劫前，爾時有佛，號名盡勝如來、至真、等正覺、明行成為、善逝、世間解、無上士、道法御、天人師，號佛、世尊，時在波羅㮈國，與大比丘六萬八千眾，皆是羅漢。舍利弗！爾時盡勝如來有兩種比丘：一種比丘名無勝，一種比丘名常歡。無勝比丘者，六通神足也；常歡比丘者，結使未除。</p>
<p>「爾時，波羅㮈城，有長者名大愛，有象、馬、七寶，資財無極。大愛長者有婦，名曰善幻，端正無比。兩種比丘，往來其家，以為檀越。善幻婦者，供養無勝比丘，衣被、飲食、床臥、醫藥，四事無乏；供養常歡，至為微薄。何以故？無勝比丘，斷於諸漏，六通具足；常歡比丘，結使未盡，未成道故也。常歡比丘見無勝比丘偏受供養，興嫉妬意，橫生誹謗曰：『無勝比丘與善幻通，不以道法供養，自以恩愛供養耳。』」</p>
<p>佛語舍利弗：「汝知爾時盡勝如來弟子常歡者不？則我身是；欲知善幻婦人者，則今婆羅門女，名栴沙者是。」</p>
<p>佛語舍利弗：「我爾時無故誹謗無勝羅漢，以是罪故，無數千歲，在地獄中，受諸苦痛。今雖得佛，為六師等、諸比丘眾、漏盡、未盡、及諸王、臣民、清信士女說法時，以餘殃故，多舌童女，帶杅起腹，來至我前曰：『沙門何以不自說家事？乃說他事為。汝今日獨自樂，不知我苦耶。何以故？汝先共我通，使我有娠，今當臨月事，須酥油養於小兒，盡當給我。』」</p>
<p>爾時，眾會皆低頭默然。時釋提桓因侍後扇佛，以神力化作一鼠，入其衣裏，嚙於帶杅，忽然落地。爾時，諸四部弟子、及六師徒等，見杅墮地，皆大歡喜，揚聲稱慶，欣笑無量，皆同音罵曰：「汝死赤吹罪物，何能興此惡意，誹謗清淨無上正真？此地無知，乃能容載如此惡物也。」諸眾各說，是時，地即為劈裂，焰火踊出，女便墮中，徑至阿鼻大泥犁中。</p>
<p>大眾見此女現身墮泥犁，阿闍世王便驚恐，衣毛為竪，即起叉手，長跪白言：「此女所墮，今在何處？」</p>
<p>佛答大王：「此女所墮，名阿鼻泥犁。」</p>
<p>阿闍世王復問佛：「此女不殺人、亦不偷盜，直妄語，便墮阿鼻耶？」</p>
<p>佛語阿闍世王：「我所說緣法，有上、中、下，身、口、意行。」</p>
<p>阿闍世王復問：「何者為重？何者為中？何者為下？」</p>
<p>佛語阿闍世王：「意行最重，口行處中，身行在下。」阿闍世王復問佛，佛答曰：「身行麤現，此事可見；口行者，耳所聞；此二事者，世間所聞見。」佛語大王：「意行者，設發念時，無聞見者，此是內事。眾行，為意釘所繫。」</p>
<p>王復問佛：「意不可見，云何獨繫意釘耶？」</p>
<p>佛答王曰：「若男子、女人，設欲身行殺、盜、婬者，先當思惟，朝中人定何時可行也，思惟何處可往。」佛復語王：「夫人作行，先心計挍，然後施行，是故繫於意釘，不在身口也。」佛復語王：「是口行者，欲行口行時，先意思惟：『若在大會，講論法時；若在都坐，斷當律時，設問我者，我當違反彼說，此間非是已事；若有是語者，我當反之，此受他意氣故，作是語耳。』若行此三事不著者，復更作計，當往鬪之曰：『彼欲殺汝、破汝、壞汝，汝當隨我語，莫信他人。』若作此兩舌者，成於虛偽，滅其正法，命終之後，墮於泥犁。」佛語王：「是故，口行繫於意釘，不繫身、口。」</p>
<p>王復問佛：「何以故？」</p>
<p>佛答王曰：「身三、口四，皆繫意釘，意不念者，身不能獨行，是故身、口繫意釘。」</p>
<p>於是，世尊即說偈曰：</p>

<div class="lg regular" style="margin-left:1em;"><div class='lg-row'>「意中熟思惟，　然後行二事。</div>
<div class='lg-row'>佯慚於身、口，　未曾愧心意。</div>
<div class='lg-row'>先當慚於意，　然後耻身、口，</div>
<div class='lg-row'>此二不離意，　亦不能獨行。」</div>
</div><p>於是，阿闍世王聞佛說法，涕泣悲感。佛問王：「王何為涕？」</p>
<p>王答曰：「為眾生無智，不解三事，恒有損減，是故悲耳。此眾生但謂身、口為大，不知意為深奧。世尊！我本謂身、口為大，意為小；今從佛聞，乃知意為大，身、口為小。」</p>
<p>佛問王曰：「本何以知身、口大，意為小；今方云意大，身口、小耶？」</p>
<p>王復白佛：「夫人殺生，人皆見之；若偷盜、婬妷，亦人所見，此身三事，天下盡見；口行妄語、惡口、兩舌、言不至誠，此口四事，天下所聞；意家三事，非耳所聞、非眼所見。是故，眾生以眼見、耳聞為大。今聞佛說，乃知心意為大，身，口為小。以是故，身、口二事，繫於意釘。」</p>
<p>佛復問王：「云何知意釘為大，身、口二事，繫於意釘？」</p>
<p>王白佛言：「此多舌女人，欲設謗毀，先心思念：『當以繫杅起腹，在大眾中，說是輩事。』又聞佛說，是故，我知意大，身、口小。」</p>
<p>佛語大王：「今云何解意大，身、口小？」</p>
<p>王答曰：「設欲行事，先心發念，然後身、口行之。是故，知意大，身、口小。」</p>
<p>佛言：「善哉！善哉！大王善解此事，常當學此，意大，身、口小。」</p>
<p>說是法時，眾中八十比丘，漏盡意解；二百比丘，得阿那含道；四百比丘，得斯陀含道；八百比丘，得須陀洹道；八萬天與人，皆得法眼淨；十萬人及非人，皆受五戒；二十萬鬼神，受三自歸。</p>
<p>於是，世尊說宿緣偈言：</p>

<div class="lg regular" style="margin-left:1em;"><div class='lg-row'>「盡勝如來時，　我比丘多歡，</div>
<div class='lg-row'>毀謗於無勝，　墮於地獄久。</div>
<div class='lg-row'>以是殘因緣，　多舌童女來，</div>
<div class='lg-row'>在於大眾中，　前立謗毀我。</div>
<div class='lg-row'>宿對終不滅，　亦不著虛空。</div>
<div class='lg-row'>當護三因緣，　莫犯身、口、意。</div>
<div class='lg-row'>今我成佛道，　得為三界將，</div>
<div class='lg-row'>阿耨大泉中，　自說先世緣。」</div>
</div><p>佛語舍利弗：「汝觀如來，眾惡已盡、諸善普具，諸天、龍、鬼神、帝王、臣民、一切眾生，皆欲度之，尚不免此宿緣，況汝愚冥、未得道者？舍利弗！當護身、口、意。」</p>
<p>佛說是已，舍利弗、及五百羅漢、阿耨大龍王、八部鬼神，聞佛所說，歡喜受行。</p>
</div>
<div class='div-jing'><a id='mulu12' />
<p class='h1'>佛說食馬麥宿緣經第九</p><p>聞如是：</p>
<p>一時佛在阿耨大泉，與大比丘眾五百人俱，皆是羅漢，六通神足。</p>
<p>佛告舍利弗：「過去久遠世，時佛名毘婆葉如來、至真、等正覺、明行成為、善逝、世間解、無上士、道法御、天人師，號佛、世尊，在槃頭摩跋城中，與大比丘眾十六萬八千人俱。王名槃頭，與群臣、庶民、清信士女，以四事供養毘婆葉如來及眾，終已無乏。爾時，城中有婆羅門，名因提耆利，博達梵志四圍典籍，亦知尼揵筭術，及婆羅門戒，教五百童子。</p>
<p>「王設會先請佛，佛便默然許之。王還具饌，種種濃美，及設床座，氍氀毾㲪。辦已畢，王執香爐，於座上長跪啟曰：『今時已到，唯願屈尊。』時毘婆葉佛，見時已至，便勅大眾，著衣持鉢，當就王請。大眾圍遶，往詣王宮，就座而坐。王即下食，手自斟酌種種餚饍。</p>
<p>「爾時，有一比丘，名曰彌勒，時病不行。佛及大眾，食已各還，還時，皆為諸病比丘請食。過梵志山，見食香美，便興妬嫉意曰：『此髠頭沙門，正應食馬麥，不應食此甘饌之供。』告諸童子：『汝等見此髠頭道人，食於甘美餚饍不？』諸童子曰：『爾實見。此等師主，亦應食馬麥。』」</p>
<p>佛語舍利弗：「汝知爾時山王婆羅門不？則我身是；爾時五百童子者，今五百羅漢是；爾時病比丘彌勒者，則今彌勒菩薩是。」佛語舍利弗：「我爾時興妬嫉，意言是輩不應食甘饍，正應食馬麥耳，及卿等亦云如是。以是因緣，我及卿等，經歷地獄，無數千歲。今雖成佛，爾時殘緣，我及卿等，於毘蘭邑，故食馬麥九十日。我爾時不言與佛馬麥，但言與比丘，以是故，我今得食㨶麥仁；以卿等加言，當與佛麥故，今日卿等，食著皮麥耳。」</p>
<p>於是，世尊說宿緣偈言：</p>

<div class="lg regular" style="margin-left:1em;"><div class='lg-row'>「我本為梵志，　所學甚廣博。</div>
<div class='lg-row'>教授五百童，　在於樹園中。</div>
<div class='lg-row'>在毘葉佛世，　形罵諸比丘，</div>
<div class='lg-row'>不應食粳粮，　正應食馬麥。</div>
<div class='lg-row'>汝等童子說，　實如師所道，</div>
<div class='lg-row'>并及此等師，　亦應食馬麥。</div>
<div class='lg-row'>以是因緣故，　久受地獄苦。</div>
<div class='lg-row'>爾時殘餘殃，　亦五百比丘，</div>
<div class='lg-row'>婆羅門時請，　當會毘蘭邑，</div>
<div class='lg-row'>與卿食馬麥，　九十日不減。</div>
<div class='lg-row'>因緣終不朽，　亦不著虛空。</div>
<div class='lg-row'>當護三因緣，　莫犯身、口、意。</div>
<div class='lg-row'>今我成佛道，　得為三界將，</div>
<div class='lg-row'>阿耨大泉中，　自說先世緣。」</div>
</div><p>佛語舍利弗：「汝觀如來，眾惡已盡，諸善普具，諸天、龍、神、帝王、臣民、一切眾生，皆欲度之，尚不能得免宿世餘殃，況愚冥、未得道者？」</p>
<p>佛語舍利弗：「當學護三因緣，莫犯身、口、意。舍利弗！當學如是。」</p>
<p>佛說是已，舍利弗及五百羅漢、阿耨大龍王、八部鬼神，聞佛所說，歡喜受行。</p>
</div>
<div class='div-jing'><a id='mulu13' />
<p class='h1'>佛說苦行宿緣經第十</p><p>聞如是：</p>
<p>一時佛在阿耨大泉，與大比丘眾五百人俱，皆是阿羅漢，六通神足，唯除一比丘——阿難也。</p>
<p>是時，佛告舍利弗：「往昔波羅<span class='corr'>㮈</span>城邊，去城不遠，有多獸邑，中有婆羅門，為王太史，國中第一。有一子，頭上有自然火鬘，因以為名。婆首端正，有三十相，梵志典籍、圖書、<span class='corr'>讖</span>記，無事不博，外道禁戒及諸算術，皆悉明練。時有一瓦師子，名難提婆羅，與火鬘少小親友，心相敬念，須臾不忘。瓦師子精進、勇猛、慈仁、孝順，其父母俱盲，供養二親，無所乏短。難提婆羅雖為瓦師，手不掘地，亦不使人掘，唯取破<span class='corr'>牆</span>、崩岸及鼠壤，和以為器，成好無比。若有男子、女人欲來買者，以穀、麥、麻、豆置地，取器而去。初不爭價數，亦不取金、銀、財帛，唯取穀米，供食而已。</p>
<p>「迦葉如來所住精舍，去多獸邑不遠，與大比丘眾二萬人，皆是羅漢。護喜語火鬘曰：『共見迦葉如來去乎？』火鬘答曰：『護喜用見此髠頭道人為？直是髠頭人耳，何有道哉？佛道難可得！』如是至三。護喜後日復語火鬘曰：『共至水上澡浴乎？』火鬘答曰：『可爾。』便共詣水澡浴，已著衣服，護喜舉右手遙指示曰：『迦葉如來精舍，去是不遠，可共暫見不？』火鬘答曰：『護喜用見此髠頭道人為？髠頭道人，何有佛道？佛道難得！』護喜便捉火鬘衣牽曰：『共至迦葉佛去來，去佛甚近、不遠。』火鬘便脫衣、捨走，護喜逐後，捉腰帶挽曰：『為可暫共見佛，便還耶。』火鬘復解帶捨走曰：『我不欲見此髠頭沙門。』護喜便捉其頭，牽曰：『為一過，共見佛去來。』」</p>
<p>佛語舍利弗：「爾時波羅<span class='corr'>㮈</span>國俗，諱捉人頭，捉頭者法皆斬刑。火鬘代其驚怖，心念曰：『此瓦師子，分死捉我頭耶。』護喜語火鬘曰：『爾，我死終不相置，要當使卿見佛。』火鬘心念：『此非小事，必當有好事耳，乃使此人分死相捉。』火鬘曰：『放我頭，我隨子去耳。』護喜即放，火鬘便還，結頭、著衣服，即相隨共詣迦葉佛所。</p>
<p>「護喜禮迦葉如來足，於一面坐，火鬘直立舉手，問訊而已，便坐一面。護喜叉手，白迦葉佛言：『此火鬘者，多獸邑中太史之子，是我少小親友。然其不識三尊、不信三寶、不見佛、不聞法、不供養眾僧，願世尊開化愚冥，使其信解。』火鬘童子熟視世尊，從頭至足、從足至頭，覩佛相好，威容巍巍，諸根寂定，純淑調和，以三十二相，嚴飾其體，八十種好，以為姿媚，儀如娑羅樹花，身猶須彌山，無能見其頂，面如月滿，光如日明，身色如金山。火鬘見佛相好已，便心念曰：『我梵讖記所載相好，今佛盡有，唯無二事耳。』</p>
<p>「火鬘於是說偈問曰：</p>

<div class="lg regular" style="margin-left:2em;"><div class='lg-row'>「『所聞三十二，　大士之相好，</div>
<div class='lg-row'>於此人中尊，　唯不覩二事。</div>
<div class='lg-row'>豈有丈夫體，　猶如馬藏不？</div>
<div class='lg-row'>寧有廣長舌，　覆面舐頭不？</div>
<div class='lg-row'>願為吐舌示，　令我決狐疑。</div>
<div class='lg-row'>我見乃當知，　如經所載不？』</div>
</div><p>「於是，迦葉如來便出廣長舌相，以覆其面上及肉髻，并覆兩耳，七過舐頭，縮舌入口，色光出照大千世界，蔽日月明，乃至阿迦膩吒天光，還遶身七匝，從頂上入。迦葉如來以神足力，現陰馬藏，令火鬘獨見，餘人不覩。火鬘童子具足見佛三十二相，無一缺減，踊躍歡喜，不能自勝。</p>
<p>「迦葉如來為火鬘童子說法。說何法？說菩薩斷功德法：『何等為斷菩薩功德法？身行惡、口言惡、意念惡，身不可行而行、口不可言而言、意不可念而念。云何菩薩身不可行而行者？後作佛時，身形短小，族姓子！是為菩薩身不可行而行報也。云何菩薩口不可言而言者？後出家學時，力極勤苦，乃當得佛，族姓子！是為菩薩口不可言而言報。云何菩薩意不可念而念者？菩薩後成佛時，境內眾僧，常不和合，在在處處，共相是非，族姓子！是為菩薩心不可念而念報。族姓子！是為菩薩三惡行對，族姓子！當棄是。』</p>
<p>「於是，火鬘童子即退前禮佛足，長跪叉手，白佛言：『我今懺悔，身不可行而行、口不可言而言、意不可念而念，願世尊當受我此懺悔，從今已往，不復敢犯。』如此懺至三。迦葉如來，默然受之。火鬘童子、護喜童子，俱起，稽首佛足，辭退而還。</p>
<p>「火鬘童子於中路，忽思惟向三惡報，便報護喜曰：『卿為失利，不為得利；卿為無利，不為有利。我不應見卿面，不喜聞卿名。』護喜答曰：『何以故爾？』火鬘曰：『卿早從迦葉佛，聞深法寶，何能在家，而不作道？』護喜答曰：『卿不知我父母年老，又復俱盲，供養二親，何由出家？我亦久欲為道耳，若我出家為道者，父母便當命終，以是故，不得出家耳。』火鬘語護喜曰：『我從迦葉佛聞菩薩行三惡緣對，不復樂在家。我欲從此還至佛所，求為比丘。』護喜報曰：『善哉！善哉！火鬘得思惟力耶，便可時還。所以然者，佛世難值故也。』火鬘童子即抱護喜已，便遶三匝，叉手謝曰：『我設有身、口、意，過於卿者，願見原恕。苦卿指授正真大道。』</p>
<p>「於是，火鬘童子說頌讚曰：</p>

<div class="lg regular" style="margin-left:2em;"><div class='lg-row'>「『仁為我善友，　法友無所貪，</div>
<div class='lg-row'>導我以正道，　是友佛所譽。』</div>
</div><p>「火鬘童子於是說偈已，遶護喜三匝已，還詣精舍迦葉佛所，稽首佛足，兩膝跪地，叉手白佛言：『寧可得從迦葉如來，下鬚髮入道，受具足戒不？』」佛語舍利弗：「迦葉即度火鬘童子，為道授其具足戒。」</p>
<p>佛語舍利弗：「汝知爾時火鬘童子不？則我身是；火鬘父者，今父王真淨是；爾時瓦師童子護喜者，我為太子，在宮婇女，時夜半，作瓶天子來謂我曰：『時到，可出家去為道。』者是。舍利弗！此護喜者，頻勸我出家，則是作道善知識也。」</p>
<p>佛語舍利弗：「我前向護喜作惡語道：『迦葉佛，髠頭沙門，何有佛道？佛道難得！』以是惡言故，臨成阿惟三佛時，六年受苦行。舍利弗！爾時日食一麻、一米、大豆、小豆，我如是雖受辛苦，於法無益。我忍飢渴、寒熱、風雨、蚊虻之苦，身形枯燥，謂乎我成佛道，實無所得。舍利弗！我六年苦行者，償先緣對畢也，然後乃得阿耨三耶三菩阿惟三佛耳。」</p>
<p>於是，世尊說宿緣偈曰：</p>

<div class="lg regular" style="margin-left:0em;"><div class='lg-row'>「我昔火鬘童，　向於護喜說：</div>
<div class='lg-row'>『髠頭何有佛？　佛道甚難得！』</div>
<div class='lg-row'>以是因緣故，　六年日不減，</div>
<div class='lg-row'>受此勤苦行，　望得成佛道。</div>
<div class='lg-row'>不以是苦行，　能得成佛道，</div>
<div class='lg-row'>非道而行求，　因緣自纏繞。</div>
<div class='lg-row'>宿緣終不朽，　亦不著虛空。</div>
<div class='lg-row'>當護三因緣，　莫犯身、口、意。</div>
<div class='lg-row'>今我成佛道，　得為三界將，</div>
<div class='lg-row'>阿耨大泉中，　自說先世緣。」</div>
</div><p>佛語舍利弗：「汝觀如來，眾惡已盡、諸善普具，諸天人、神鬼、乾沓和、阿須倫、迦樓羅、甄陀羅、摩休勒、一切眾生，皆欲度之，我猶不免宿對，況復愚冥、未得道者？舍利弗！當學護身三、口四、意三，舍利弗！當學如是。」</p>
<p>佛說如來先世因緣時，萬一千天子，得須陀洹道；八千龍，皆受五戒；五千夜叉，受三自歸。</p>
<p>阿耨大龍王叉手白佛：「世尊！於我泉上，受我供養，說宿命因緣法，使我將來成佛時，莫有如此因緣；使我眾惡皆盡，作真淨如來。」</p>
<p>佛語阿耨大龍王：「汝欲得如是願者，當極護身、口、意，不令犯者，可得如上所願，眾惡消盡，作真淨如來。」</p>
<p>阿耨大龍王聞佛所說，踊躍歡喜。以天栴檀香散佛及五百羅漢上。</p>
<p>佛於是為諸天、龍、神，說安慰法：「何謂安慰法？行布施法、行持戒法、行生天道法、行斷欲法、行斷三惡道法、行無漏法、行清淨法。」</p>
<p>佛說如是已，與諸比丘，各離本花座。比丘圍遶佛，踊在虛空，高七多羅，以神足飛行，猶鳥翔雲，徐徐而還，在羅閱祇竹園精舍。</p>
<p>佛說是已，舍利弗及五百羅漢、阿耨大龍王、八部鬼神，歡喜受行。</p>
</div>
<p class='juan'>佛說興起行經卷下</p>
</div><!-- end of div[@id='body'] -->
</body></html>