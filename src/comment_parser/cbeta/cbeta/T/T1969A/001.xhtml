<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>樂邦文類</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1969A
<div class='div-xu'><a id='mulu1' />
<p class='h1'>樂邦文類序</p><p>昔善逝愍群生之旋復於諸苦趣也。指樂邦令歸依。列聖幽讚。宿耆受生者不一。載諸竺墳。燦如星陳。及後之宗焉者漸遠。率以聲色求。而不知求諸心。故大鑒示以惟心。俾知欲得淨土。當淨其心。是善逝說觀佛。而示是心是佛之旨也。是具三心十心。而往生之方也。是法藏發勝願。其心寂靜。志無所著之因行也。及後之宗焉者漸遠。率弟視九品。恬嬉具縛。夫恬嬉具縛。則諸佛不必出世而度生。而群生之流浪無已也。不求諸心。則愈求愈遠。三聖之觀。皆外逐於相也。聖人因病以致藥。眾生因藥而滋疾。可不哀耶。是故稱樂邦。所以使理即者。緣般若而修證。拯流浪於苦輪也。言唯心。所以使觀行者。本法身而解脫。見三聖於真常也。善逝指人以寶藏。大鑒啟之以元鑰。大鑒示人以因華。善逝接人以果地也。披其華而遺其果。猶夫無華矣。有其藏而不能啟。猶夫無藏矣。事樂邦者。能外夫唯心耶。古今吾心之古今也。延極三世而不可際也。剎界吾心之剎界也。廣被無邊而不可窮也。淨而四聖。染而六凡。吾心之四聖六凡也。不曰唯心。將安所而求樂邦也。誠知。唯心必不能無事於樂邦也。蠢爾含生。遠自無始。於無生而妄生。於無我而執我。三縛十使。習染久矣。非藉濟願船棲靈聖域。則菩薩尚迷於隔陰。聲聞有昧於出胎。乃下焉者。而可自期不退哉。文殊七佛導師也。無生忍非不證也。而受記往生。善財一生圓曠劫之果者也。第一義非不聞也。而發願導歸。不事樂邦。將何修而盡惟心之妙也。吾心中之阿彌陀佛。於因地所莊嚴。吾心之勝土為樂邦。原我之初。與阿彌陀佛無二無別。我則迷而流浪。為佛心中之眾生。佛則覺而修證。為眾生心中之佛耳。我心即佛心。我不可得而我也。佛心即我心。佛不可得而他也。不可得而他之佛。念念度生。無間於我。而眾生執不可得而我之幻我。背覺合塵。役役而顛冥於三界。悲夫。故盡修乎樂邦者。所以盡修乎吾心也。盡修乎吾心。所以遠離顛倒。而證我所同於阿彌陀佛者也。諸佛別無所證。全證眾生本性耳。凡阿彌陀佛所具足。我亦具足。不離我心故。樂邦非相。即我心故。非空無相。即相非相故。即相非相。則依正皆真。生佛同體矣。依正皆真。生佛同體。則樂邦之過去尊音王如來。未嘗入滅。未來功德山王如來。久已成佛。現在阿彌陀如來。在十萬億佛剎外。而靡所隔也。八萬四千隨形好。隨念隨見。我心非往。彼佛不來。如鏡中燈。如水中月。鏡非攬燈。燈自現鏡。月非入水。水常含月。在在爾。法法爾。毫相常觀而非觀。寶臺無生而往生。若然者。謂之惟心乎。謂之樂邦乎。吾不得而知也。鹿亭上人。梓宋曉師所集樂邦文類。乞予言辨其卷。遂為稽首佛祖。抒臆見而卑之。</p>
<p style="margin-left:1em">賜進士出身吏部尚書武英殿大學士海虞嚴訥撰</p>
</div>
<div class='div-xu'><a id='mulu2' />
<p class='h1'>樂邦文類序</p><p>周道既往。百家各以其說爭衡於世。久之浸息。獨儒老釋三之教。幾於並行。大率皆主於勸善戒惡。其言不同。而其歸則一。然釋宗比道家為尤盛。余未甞讀佛書。初無心佞佛。惟是諸惡莫作眾善奉行之戒。不敢須臾去心。佛之本意似不出此。世有習西方淨土之教者。其說曰。凡夫生於五濁惡世。業網縈覆。生死不能出。苦海不能停。大雄氏不得已。而偏指一方。使人繫心專注。果由是而之則達無方所矣。雖然不得其門而入。亦徒為耳。曾不知此法本乎一心一心所主必見於善故。佛指示曰。是心作佛。是心是佛。諸佛正遍知海。從心想生。是故應當一心繫念。若因是而論。則彌陀果覺即我性是極樂遐方即我心。是一念到處應用無虧。亦何高下遠近之有哉。比丘宗曉。留心教典。類成此書。其大藏經論。古今儒釋所著。無非西方淨土教門。或闡揚奧義。以警未達。或明示顯應。以誘方來。至於長行短偈片言隻字。無一不備。其善用身心可尚矣。一日持以示余。且有請曰。某留心於此有年。將以刊板化一為多廣示學者。儻得一言冠其首。使人起信起修。則某克苦編鏤不為枉矣。余取其書讀之。諸家所示。頗有深趣。真可以發明往生大旨。啟迪人之善心。徐復究其理。蓋人固有之性。本自明白。無始迷妄不貪則悋。緣此病根是生眾苦。若令離苦惱而獲安隱。當以是而對治之。譬如神醫用藥。病根既去則本體如初。又如明鏡受塵。揩摩有力。則本明如舊。夫如是則此書真復性還元之策。豈可寢之哉。嗚呼道在邇不必求諸遠。事在易不必求諸難。昔無著師。禮五臺見文殊說偈有曰。寶塔畢竟化為塵。一念淨心成正覺。佛法無量斯言蔽諸佛土既以心為本。其務西歸者。惟當善淨其心而已矣。斷無它術焉。</p>
<p style="margin-left:1em">慶元庚申中元日敷文閣學士宣奉大夫致仕汪大猷序</p>
</div>
<p class='juan'><a id='mulu3' />樂邦文類卷第一<span class='note-inline'>(并序)</span></p><p class="byline">四明石芝沙門宗曉編次</p>
<div class='div-xu'><a id='mulu4' /><p>乾道中德壽宮親灑宸毫。大書蓮社二字。賜防禦使浙西路總管張[揙-戶+(今-一)]。龍驤鳳翥八法俱全。真希世河洛之瑞也。竊惟高宗皇帝。以唐虞之化甄陶天下。功成不居。脫屣萬乘。退藏之暇。游心內典。且欲追還廬阜念佛之風。故有斯舉焉。歷考自古帝王興隆釋教。或建立塔廟者有之。或翻譯經論者有之。或廣度僧尼者有之。而未嘗聞操觚染翰發揮淨邦。俾一切人升出五濁。如吾聖君者。至今薄海內外宗古立社。念佛之聲洋洋乎盈耳。乃知至德如風。民應如草。有不期然而然者矣。請試論之。</p>
<p>我佛能仁誕生迦維。不戀金輪寶位。直向雪山宴坐。既成道已。隨機闡化故。使大小偏圓教法有殊。最後法華高會一道無偏。開彼權乘悉歸真實。故出世本懷。至是始暢矣。又念將來之世人。根暗鈍不能自求出離。唯彌陀本願。取土極樂。可以橫截愛河徑超佛地故。於諸大乘經。殷勤勸往者不一。斯蓋如來異妙方便。診䘏沈淪。父去留藥之謂耳。然大教東流人或未知。而東晉遠公法師。神機秀發。肇開化源。引水栽蓮。締結淨社。爾時預者一百二十有三人。劉遺民等十八大賢而為上首。自是念佛三昧之道行焉。迨今八百餘載。遺風遺烈。凜然尚在。故得張[揙-戶+(今-一)]所修。遠踵其事矣。然則務學必求師。進業必託法。故茲社之興。專以彌陀為宗主。諸經為司南。自晉唐以來。高僧巨儒。咸有著述讚美斯事。雖其間說義有淺深屬辭有工拙。譬如萬派東流同歸滄海。使夫飲用者咸沾一味焉。<span class='note-inline'>(宗曉)</span>侵尋晚景。悟世非堅深。仰高宗皇帝。道參天地。德邁羲軒。猶乃宣揚至教。啟迪群蒙。況愚忝簉僧倫。敢怠思修之路乎。由是囊括諸經。網羅眾製。伏而讀之。意圖良導。雖微辭奧旨未易窺測。然研味有年。粗亦識其梗概。重念。隋珠和璧為天下之至寶。苟韞匵而藏諸。則人孰得而共之。遂於假日。即其所得次而編之。始於經呪終乎詩詞。凡十有四門。總二百二十餘首。析為五卷。目曰樂邦文類。蓋倣儒家柳宗直西漢文類之作也。其有集之不盡。當有與吾同志者續焉時。</p>
</div>
<div class='div-other'><a id='mulu5' />
<p class='h1'>經<span class='note-inline'>(凡四十六處)</span></p><p style="margin-left:1em">大藏專談淨土經論目錄</p>
<p style="margin-left:1em">法華經　彌陀迹中化緣之始</p>
<p style="margin-left:1em">悲華經　三聖因願授記名號</p>
<p style="margin-left:1em">出生菩薩經　彌陀因行成就眾生</p>
<p style="margin-left:1em">無量壽經　法藏發願莊嚴妙土</p>
<p style="margin-left:1em">彌陀偈經　彌陀本願取土之相</p>
<p style="margin-left:1em">首楞嚴經　大勢至獲念佛圓通</p>
<p style="margin-left:1em">鼓音王經　彌陀國城父母親屬</p>
<p style="margin-left:1em">阿彌陀經　極樂過十萬億佛土</p>
<p style="margin-left:1em">阿彌陀經　七日不亂感佛往生</p>
<p style="margin-left:1em">觀無量壽經　行三種業得生西方</p>
<p style="margin-left:1em">觀無量壽經　初修日觀送想西方</p>
<p style="margin-left:1em">觀無量壽經　第八像觀約心觀佛</p>
<p style="margin-left:1em">觀無量壽經　具三種心即得往生</p>
<p style="margin-left:1em">觀無量壽經　下品下生十念功成</p>
<p style="margin-left:1em">觀無量壽經　韋提侍女皆得往生</p>
<p style="margin-left:1em">阿彌陀經　以疑惑心生西方界邊</p>
<p style="margin-left:1em">無量壽經　不了佛智胎宮受生</p>
<p style="margin-left:1em">菩薩處胎經　生染著心墮懈慢國</p>
<p style="margin-left:1em">平等覺經　淨土聲聞修行證果</p>
<p style="margin-left:1em">無量壽經　揀五逆謗法不得往生</p>
<p style="margin-left:1em">無量壽經　三輩修因往生之相</p>
<p style="margin-left:1em">無量壽經　較量二土修善不同</p>
<p style="margin-left:1em">無量壽經　往生淨土菩薩眾多</p>
<p style="margin-left:1em">無量壽經　法滅留經百歲度人</p>
<p style="margin-left:1em">無量壽經　勸各精進努力求之</p>
<p style="margin-left:1em">無量壽經　無量壽佛光明普照</p>
<p style="margin-left:1em">無量壽經　寶鉢飲食自然盈滿</p>
<p style="margin-left:1em">華嚴經　較量二土晝夜長短</p>
<p style="margin-left:1em">文殊說般若經　修一行三昧專稱佛名</p>
<p style="margin-left:1em">般舟經　修佛立三昧專念彌陀</p>
<p style="margin-left:1em">方等大集經　修佛立三昧中道觀法</p>
<p style="margin-left:1em">華嚴經　解脫長者得唯心念佛門</p>
<p style="margin-left:1em">華嚴經　依普賢願得生極樂</p>
<p style="margin-left:1em">法華經　聞經修行即得往生</p>
<p style="margin-left:1em">大寶積經　發十種心得生極樂</p>
<p style="margin-left:1em">隨願往生經　娑婆濁惡偏讚西方</p>
<p style="margin-left:1em">大集日藏經　念佛隨心見大見小</p>
<p style="margin-left:1em">目連所問經　無量壽國易往易取</p>
<p style="margin-left:1em">十往生經　念佛之人菩薩守護</p>
<p style="margin-left:1em">觀佛三昧經　佛記文殊當生極樂</p>
<p style="margin-left:1em">文殊發願經　文殊發願求生極樂</p>
<p style="margin-left:1em">入楞伽經　佛記龍樹往生樂國</p>
<p style="margin-left:1em">善信摩親經　善信厭女求生西方</p>
<p style="margin-left:1em">首楞嚴經　約情想多少論報高下</p>
<p style="margin-left:1em">守護國界主經　命終善惡感報優劣</p>
</div>
<div class='div-other'><a id='mulu6' />
<p class='h1'>呪<span class='note-inline'>(凡一十道)</span></p><p style="margin-left:1em">無量壽修觀行供養儀軌<span class='note-inline'>(此儀軌中錄出三呪如下)</span></p>
<p style="margin-left:1em">無量壽如來拳印真言</p>
<p style="margin-left:1em">無量壽如來根本印真言</p>
<p style="margin-left:1em">無量壽如來心真言</p>
<p style="margin-left:1em">烏瑟膩沙最勝總持經<span class='note-inline'>(此經中錄出一呪如下)</span></p>
<p style="margin-left:1em">無量壽如來總持法門</p>
<p style="margin-left:1em">不空羂索神變真言經<span class='note-inline'>(此經中錄出三呪如下)</span></p>
<p style="margin-left:1em">一字真言　溥遍解脫心真言　不空大灌頂光真言</p>
<p style="margin-left:1em">彌陀不思議神力傳</p>
<p style="margin-left:1em">拔一切業障根本得生</p>
</div>
<div class='div-other'><a id='mulu7' />
<p class='h1'>論<span class='note-inline'>(凡六處)</span></p><p style="margin-left:1em">無量壽論　往生偈及五門修法</p>
<p style="margin-left:1em">毘婆沙論　念佛為易行道</p>
<p style="margin-left:1em">大智度論　樂多集功德者求生淨國</p>
<p style="margin-left:1em">大智度論　釋迦彌陀各有淨穢國土</p>
<p style="margin-left:1em">大乘起信論　娑婆不值佛專勸念</p>
<p style="margin-left:1em">思惟要略法　利鈍二根觀佛相好</p>
<p style="margin-left:1em">阿彌陀佛尊號</p>
</div>
<div class='div-other'><a id='mulu8' />
<p class='h1'>大藏專談淨土經論目錄</p><p>余編類斯文。所以先示經論者。欲修淨業人務本故也。其諸經論皆散在大藏。今載經題函號。以助撿閱之易耳。</p>
<p>佛說無量清淨平等覺經一部二卷　乃字函</p>
<p style="margin-left:1em">後漢月支三藏支婁迦讖譯</p>
<p style="margin-left:1em">無量清淨平等覺。即無量壽佛異號也。清淨平等四字壽字意也。覺即佛之華言。</p>
<p>佛說阿彌陀經一部二卷　乃字函</p>
<p style="margin-left:1em">吳月支三藏支謙譯</p>
<p style="margin-left:1em">此經亦名阿彌陀三耶三佛薩樓佛檀過度人道經。</p>
<p>佛說無量壽經一部二卷　乃字函</p>
<p style="margin-left:1em">曹魏三藏康僧鎧譯</p>
<p style="margin-left:1em">此經更有晉永嘉年中竺法護所譯之本。藏中今缺。天台觀經疏所指大本。即法護所譯也。</p>
<p>大寶積經無量壽如來會卷第十七十八　師字函</p>
<p style="margin-left:1em">大唐三藏菩提流志譯</p>
<p style="margin-left:1em">寶積總方等諸大乘經四十九會。第七即無量壽會也。</p>
<p>佛說大乘無量壽莊嚴經一部三卷　兵字函</p>
<p style="margin-left:1em">大宋大宗朝西天三藏法賢奉詔譯</p>
<p style="margin-left:1em">以上五經。其平等覺與阿彌陀。並譯出法藏比丘二十四願。無量壽與大寶積會。則譯出四十八願。世有單本。四十八願經一卷。此乃於無量壽經錄出。非別有本也。又無量壽莊嚴經。譯出三十一願。輔行曰。願數不同部異見別不須和會。然細讀五經。大概起盡皆同。似同梵本。但譯師之異。廣略隨宜耳。而荊溪謂。部異見別者。則顯佛說。是同隨機不等。至於結集翻譯皆不同也。然則同異之說。未敢定判覽者詳之。五譯之中。文相頗明。取曹魏本以故。祖師諸文多引用之。</p>
<p>佛說阿彌陀經一卷　養字函</p>
<p style="margin-left:1em">姚秦三藏法師鳩摩羅什譯</p>
<p style="margin-left:1em">天台觀經疏。指此經為小本。前無量壽經為大本。觀無量壽佛經。處兩經之間。義當中本。</p>
<p>稱讚淨土佛攝受經一卷　養字函</p>
<p style="margin-left:1em">大唐三藏法師玄奘譯</p>
<p style="margin-left:1em">以上二經同本異譯。秦本列六方諸佛稱讚。唐譯具有十方諸佛稱讚。此亦譯師。適時廣略不同。龍舒淨土文謂。秦本脫去四方者不曉。翻譯部別也。</p>
<p>佛說觀無量壽佛經一卷　養字函</p>
<p style="margin-left:1em">宋元嘉中畺良耶舍譯</p>
<p style="margin-left:1em">此經單本藏中無重譯之文。亦名淨除業障生諸佛前經。</p>
<p>後出阿彌陀佛偈經一卷　養字函</p>
<p style="margin-left:1em">後漢失譯</p>
<p style="margin-left:1em">此經唯五十六句偈頌。說法文體簡古。古今不得而評。</p>
<p>阿彌陀皷音聲王陀羅尼經一卷　羔字函</p>
<p style="margin-left:1em">失譯</p>
<p style="margin-left:1em">以上二經謂之失譯者。失去譯師名也。有不曉者。謂不譯名失譯。不譯則梵書矣。</p>
<p>般舟三昧經一部三卷　罪字函</p>
<p style="margin-left:1em">後漢月支三藏支婁迦讖譯</p>
<p style="margin-left:1em">藏中有大方等大集賢護經跋陂經。並與般舟同本異譯。專說現在佛悉在前立三昧。九十日中觀想稱誦彌陀。摩訶止觀常行三昧所準之經也。</p>
<p>佛說如來烏瑟膩沙最勝總持經一卷　高字函</p>
<p style="margin-left:1em">大宋太宗朝西天三藏法天奉詔譯</p>
<p style="margin-left:1em">此經無量壽佛。說神呪為眾生延壽。命終即得往生極樂。</p>
<p>無量壽如來修觀行供養儀軌一卷　衡字函</p>
<p style="margin-left:1em">大興善寺三藏不空奉詔譯</p>
<p style="margin-left:1em">此儀軌。結壇誦呪。專期往生。</p>
<p>無量壽優波提舍論一卷　堂字函</p>
<p style="margin-left:1em">婆藪婁豆菩薩造。元魏天竺三藏菩提留支譯</p>
<p style="margin-left:1em">婆藪婁豆。此翻天親。天台十疑論所指往生論即此也。此論通伸淨土諸經。或能觀之甚資淨行。</p>
<p>阿彌陀經不思議神力傳　養字函</p>
<p style="margin-left:1em">此傳失載造傳人名。與小本彌陀經同卷。往生神呪在內。</p>
<p>集諸經禮懺儀二卷　群字函</p>
<p style="margin-left:1em">上卷唐沙門智昇集。上半卷通禮諸佛。下半卷別以偈頌禮讚西方。及懺悔發願等文。下卷比丘善導揀示專修西方要義。及集記諸祖六時禮讚淨土偈頌等。</p>
<p>以上經論傳集一十六種。並專談淨土。故十疑論云。藏中有數十餘部經論。殷勤指授勸生西方是也。先賢謂淨土但有七經者。其不審乎。</p>
</div>
<div class='div-other'><a id='mulu9' />
<p class='h1'>法華經　彌陀迹中化緣之始</p><p>化城喻品曰。過去有佛。名大通智勝。其佛未出家時。有十六子。皆以童子出家而為沙彌。爾時彼佛。說是經已。即入靜室八萬四千劫。是時十六菩薩。知佛入室。各升法座。為四部眾。廣說分別妙法華經。一一皆度六百八十萬億那由他恒河沙等眾生。是十六菩薩所化眾生。世世所生與菩薩俱。十六沙彌。今於十方現在說法。乃至云。西方二佛。一名阿彌陀。第十六我釋迦牟尼。爾時所化眾生。汝等諸比丘。及我滅度後未來世中聲聞弟子是也。若如來自知涅槃時到。便集諸菩薩及聲聞眾。為說是經。</p>
<p style="margin-left:1em">台宗明法華本迹。迹中以大通為首。此文乃有三意。一昔日共結緣<span class='note-inline'>(從是時十六菩薩下)</span>二中間相逢值<span class='note-inline'>(從是十六菩薩下)</span>三今日還說法華<span class='note-inline'>(從若如來下)</span>此三總括迹中一期他化盡矣。釋迦既爾。彌陀亦然。良以十六王子。於大通時覆講。為物結緣。其諸王子。各得成佛。西方號阿彌陀。以果驗因。彌陀爾時乃為第九王子。為眾講說。是知。彌陀為物結緣明矣。故妙玄六云。大通為結大乘之首。彼佛八千劫說經。十六王子八萬四千劫覆講。于時聽眾。或當座已悟。或中間得入。或近化始得即斯意也。如是銓量非唯顯。佛佛施化道同。抑亦知。古往今來生淨土者。並第九王子當時結緣之眾矣。</p>
</div>
<div class='div-other'><a id='mulu10' />
<p class='h1'>悲華經　三聖因願授記名號</p><p>往昔過恒河沙阿僧祇劫有世界。名刪提嵐。劫名善持。有轉輪王。名無諍念。主四天下。有一大臣。名曰寶海。是梵志種時生一子。有三十二相八十種好。常光一尋生時。有百千諸天。來共供養。因為作字。號曰寶藏。其後出家。剃除須髮。成菩提道。還號寶藏。如來廣為聖王說於正法。王請如來及諸聖眾。三月供養。王有千子。王及千子。如是供養。滿二百五十歲。各各向佛及比丘僧。悔諸不及。爾時如來。即入三昧放大光明。現十方世界。或有世界五濁弊惡。或有世界清淨微妙等。王白佛言。諸菩薩等。以何業故取淨世界。以何業故取不淨世界。佛言。菩薩以願力故。取清淨土。離五濁惡。復有菩薩。以願力故。求五濁惡。王言。我今真實欲得菩提。不願取不淨佛土。我已先於十歲之中。端坐思惟。莊嚴清淨佛土。我今發願。願成道時。世界之中。無有地獄畜生餓鬼。眾生皆作金色。人天無別。無有女人等。一化生壽命無量。世界清淨無有臭穢。所有宮殿。種種莊嚴。如第六天。餘佛世界。若有眾生。聞我名者。修諸善本。欲生我界。願其命終。必定得生。唯除五逆誹謗聖人破壞正法等<span class='note-inline'>(安養記云。悲華經備有二十四願。但文略耳)</span>輪王發深願已。佛即告曰。大王汝見西方過百千萬億佛土。有尊音王如來世界。清淨莊嚴。悉如大王所願。如是四佛出現。入滅過一恒河沙阿僧祇劫。入第二恒河沙阿僧祇劫。是時世界轉名安樂。汝於是時。當得作佛。號無量壽如來等。爾時寶藏如來。尋為第一不眴太子授記曰。汝觀天人三惡一切眾生。生大悲心。欲斷眾生諸苦惱故。欲令眾生住安樂故。今當字汝為觀世音。無量壽佛般涅槃已。彼土轉名一切珍寶所成就世界。種種莊嚴。安樂世界所不及也。汝成菩提道。號徧出一切光明功德山王如來。又告第二尼摩太子。汝今所願。取大世界。如汝所願。汝當成菩提道。號曰善住珍寶山王如來。由汝取大世界故。因是字汝為得大勢至<span class='note-inline'>(三聖因願授記劫國名號經。涉第二第三以上。但略錄耳)</span>。</p>
</div>
<div class='div-other'><a id='mulu11' />
<p class='h1'>一向出生菩薩經　彌陀因行成就眾生</p><p>佛言。我念過去廣大無量無邊阿僧祇劫。有佛號寶功德威宿劫王。彼佛將入涅槃。為眾廣說法本陀羅尼。時有輪王。名曰持火。王有太子。名曰不思議勝功德。生年十六。從彼如來。聞是法本。即於七萬歲中。精勤修習。未曾睡眠。亦不偃側。端坐一處。不貪財寶及以王位。不樂自身。得值九十億百千那由他佛。諸佛脫法。盡能聞持修習。厭家剃髮而作沙門。作已復於九萬歲中。修習此陀羅尼。復為眾生。分別顯示。一生之中。力精教化。令八十億百千那由他眾生得發道心。積功累德。住不退地。爾時不思議勝功德比丘。豈異人乎。即阿彌陀如來是也<span class='note-inline'>(經在大藏知字函)</span>。</p>
</div>
<div class='div-other'><a id='mulu12' />
<p class='h1'>無量壽經　法藏比丘發願莊嚴妙土</p><p>過去久遠錠光佛出世。如是次第至五十三佛。名世自在王。彼佛世中。有一國王。聞佛說法。心懷悅豫。棄國棄王而作沙門。號曰法藏。高才勇哲。與世超異。佛說法言。譬如大海。人以昇量。經歷劫數。尚可窮底得其妙寶。有人至心精進。求道不止。何願不得。佛因廣說二百一十億佛剎天人之善惡國土之麁妙。法藏聞說。皆悉睹見。發起勝願。其心寂靜。志無所著。重白佛言。唯垂聽察。如我所願。當具說之。設我得佛。國有地獄餓鬼畜生者不取正覺<span class='note-inline'>(云云)</span>法藏說四十八願已。大地震動。天雨妙華。法藏誠諦不虛。超出世間。一向專志。莊嚴妙土。教化安立無數眾生。住於無上正真之道。今已成佛。現在西方安樂世界。其國七寶奇麗。超十方界。無有須彌日月大海溪渠井谷等。亦無四惡趣。亦無春夏秋冬。不寒不熱。常和調適。其諸眾生功德善力行業之地。故能爾耳。</p>
</div>
<div class='div-other'><a id='mulu13' />
<p class='h1'>彌陀偈經　彌陀本願取土之相</p>
<div class="lg regular"><div class='lg-row'>惟念法比丘　乃從世饒王</div>
<div class='lg-row'>發願喻諸佛　誓二十四章</div>
<div class='lg-row'>世世見諸佛　垓數無有量</div>
<div class='lg-row'>不廢宿命行　功德遂具成</div>
<div class='lg-row'>世界名清淨　得佛號無量</div>
<div class='lg-row'>國界平夷易　豐樂多上人</div>
<div class='lg-row'>佛壽十方沙　光明普無邊</div>
<div class='lg-row'>菩薩及弟子　不可算稱量</div>
<div class='lg-row'>若欲見彼佛　莫疑亦莫慮</div>
<div class='lg-row'>有疑在胎中　不合五百年</div>
<div class='lg-row'>不疑生基坐　叉手無量前</div>
<div class='lg-row'>願欲遍十方　須叟則旋還</div>
</div></div>
<div class='div-other'><a id='mulu14' />
<p class='h1'>首楞嚴經　勢至獲念佛圓通</p><p>大勢至法王子。與其同倫五十二菩薩。即從座起。頂禮佛足。而白佛言。我憶往昔恒河沙劫。有佛出世。名無量光。十二如來相繼一劫。其最後佛名超日月光。彼佛教我念佛三昧。譬如有人一專為憶。一人專忘。如是二人。若逢不逢。或見非見。二人相憶。二憶念深如是。乃至從生至生。同於形影。不相乖異。十方如來。憐念眾生。如母憶子。若子逃逝。雖憶何為。子若憶母。如母憶時。母子歷生不相違遠。若眾生心憶佛念佛。現前當來。必定見佛。去佛不遠。不假方便。自得心開。如染香人身有香氣。此則名曰香光莊嚴。我本因地。以念佛心。入無生忍。今於此界。攝念佛人。歸於淨土。佛問圓通。我無選擇。都攝六根。淨念相繼。得三摩提。斯為第一。</p>
<p style="margin-left:1em">長水疏曰。無量壽亦名無量光。一專為憶如佛。一人專忘。謂不念者。如是眾生見佛不定。故云若逢不逢等。佛與眾生憶念相應。故如形影。念佛心者。初即以生滅心緣佛相好。專注一境心無間。然見佛相好。如鏡現像。復觀所念之佛。俱為虛妄。本無自性。從念想現。故能念之心已起。未起自何而有。不見一法畢竟空寂。本來離念。離念相者。等虛空界。無所不遍。法界一相。即是如來平等法身。故曰入無生忍。我既得度。眾生與我無異。無異之性互相關涉。故念佛者。我皆攝之。念屬意根。意即諸根所依。故云都攝。念即無念。故云淨念。不以念間故云相繼。集解曰。以證驗修。念佛之心。不可單約事解。念存三觀。佛具三身。心破三惑。無生忍位。方可得入。</p>
</div>
<div class='div-other'><a id='mulu15' />
<p class='h1'>鼓音王經　彌陀國城父母親屬</p><p>佛在<span class='corr'>瞻</span>波大城。法會說西方安樂世界阿彌陀佛。若人能持名號。臨欲終時。彼佛大眾。往此人所。令其得見。見已歡悅。所生之處。永離胞胎穢欲之形。寶蓮華中。自然化生。其國號清泰聖王。其城縱廣十千由旬。於中充滿剎利之種。阿彌陀佛父。名月上轉輪聖王。其母名殊勝妙顏。子名月明。奉事弟子。名無垢稱。智慧弟子。名曰攬光。神足精進。名曰大化。魔主名曰無勝。有提婆達多。名曰寂靜。若人誦此鼓音聲王大陀羅尼。十日十夜。六時專念敬禮彼佛。堅固正念。悉除散亂。念念不絕。十日之中。必見彼佛。并見十方如來及所住處。唯除重障鈍根之人。所不能覩<span class='note-inline'>(呪廣不錄)</span>。</p>
<p style="margin-left:1em">孤山彌陀疏曰。鼓音王經。既有女人及惡逆者。豈非彌陀現穢土耶。天竺決疑曰。天親論女人根缺不生。鼓音王佛母。且指初降生時。成正覺已。國土隨淨。必無女人。其母或轉成男子。如此方龍女。或復命終。如悉達母。二家所說。天竺為正。以經所說遠離胞胎穢欲。佛勸人往生故。但對機不等。與諸經少差降耳。</p>
</div>
<div class='div-other'><a id='mulu16' />
<p class='h1'>阿彌陀經　極樂過十萬億佛土</p><p>從是西方。過十萬億佛土有世界。名曰極樂。其土有佛。號阿彌陀。今現在說法。</p>
<p style="margin-left:1em">霅川新疏曰。極樂之土有四不同。所謂同居方便實報寂光。前三傳傳而論。有苦有樂。唯寂光乃至極之樂耳。同居中有二。謂同居穢同居淨。今經所明。是同居淨。佛意意令行人至寂光之樂。而彼未宜。且令取於同居之淨。既至彼淨。則究竟寂光之樂可期矣。大哉聖人善權。其若是乎。</p>
<p style="margin-left:1em">十疑論問曰。西方去此十萬億佛剎。凡夫劣弱。云何可到。答為對凡夫肉眼生死心量說耳。西方去此十萬億剎。但使眾生淨土業成者。臨終在定之心。即是淨土受生之心。動念即是生淨土時。為此觀經云。彌陀佛國。去此不遠。又業力不可思議。一念即生。不須愁遠。又如人夢。身雖在床。而心意識。遍至他方。生淨土亦爾。不須疑也。</p>
<p style="margin-left:1em">自信錄曰。極樂去十萬億剎。凡夫命終頃刻至者。自心本妙耳。如楞嚴曰。汝猶未明。一切浮塵。諸幻化相。當處出生。隨處滅盡因緣和合。虛妄有生。因緣別離。虛妄名滅。殊不知生滅去來本如來藏。常住妙明性真常中。求於去來迷悟生死。了無所得。以此推之。當命終時。染濁緣離。故娑婆當處幻滅。清淨緣合。故極樂當處幻生。此滅彼生。間不容髮。亦何頃刻之可論乎。抑見終日取捨。而未甞取捨者矣。</p>
</div>
<div class='div-other'><a id='mulu17' />
<p class='h1'>阿彌陀經　七日不亂感佛往生</p><p>不可以少善根福德因緣得生彼國。若人聞說阿彌陀佛。執持名號。若一日至若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生。</p>
<p style="margin-left:1em">孤山疏曰。不可以少善根得生。則反顯可以多善得生也。少善謂等閑發願散亂稱名。多善謂執持名號要期日限。執謂執受。持謂任持。信力故執受在心。念力故任持不忘。</p>
<p style="margin-left:1em">霅川疏曰。福德雖多。大略如觀經中。三種淨業可也。天台判三種淨業為散心。十六妙觀方名正受。以彼例此。福德因緣即散心。一心不亂即正受。孤山判此經是散善。觀經屬定善。予不韙彼說。且普門品疏。釋一心稱名有事有理。若用心存念。不間名事一心。若達此心。四性不生。與空慧相應。是理一心。用彼驗此。一心亦然。普門品中。無不亂二字。智者尚作空慧釋之。今云一心不亂。何苦貶為散善。</p>
</div>
<div class='div-other'><a id='mulu18' />
<p class='h1'>觀無量壽經　行三種業得生西方</p><p>欲生彼國者。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。此三種業。過去未來現在三世諸佛淨業正因。</p>
<p style="margin-left:1em">天台觀經疏曰。初業共凡夫。次共二乘。後是大乘不共之法。第一敬上接下慈心行也。修十善業。是其止行。身除三邪。口離四過。意斷三惡。第二在家戒。亦即十戒。具足眾戒者。道俗備受微細。不犯威儀者。三千悉不缺也。第三發菩提心是願。起意趣向名為發心。佛果圓通。說為菩提。讀誦大乘。明修解也。行能運通。說之為乘。妙宗曰。此三種業。得前者。不得後後。得後後者。必得前前。</p>
</div>
<div class='div-other'><a id='mulu19' />
<p class='h1'>觀無量壽經　初修日觀送想西方</p><p>佛告韋提希。汝及眾生。當起想念。正坐西向。諦觀於日。令心堅住。專想不移。見日欲沒狀如懸鼓。</p>
<p style="margin-left:1em">觀經疏曰。落日懸皷。用標送想之方。妙宗曰。繫心之法。須觀落日者。欲令定想趣於西方。是向彌陀所居處故。即以所見落日。為境想之。今起觀中之日。以圓人知。能想心本具一切依正。今以具日之心。緣於即心之日。令本性日顯現其前。斯乃以法界心。緣法界境。起法界日。既皆法界。豈不即空假中。此心堅住明了。則日觀成也。</p>
</div>
<div class='div-other'><a id='mulu20' />
<p class='h1'>觀無量壽經　第八像觀約心觀佛</p><p>次當想佛。所以者何。諸佛如來。是法界身。入一切眾生心想中。是故汝等心想佛時。是心即是三十二相八十隨形好。是心作佛。是心是佛。諸佛正遍知海。從心想生。是故應當一心繫念。諦觀彼佛。</p>
<p style="margin-left:1em">觀經疏曰。諸佛如來下。泛明諸佛。是故應當下。徧觀彌陀。法界身者。報佛法性身也。眾生心淨。法身自在。故言入。如白日升天影現百川。明佛身自在能隨物現也。又法界身是佛身。無所不遍。法界為體。得此觀佛三昧。解入相應。故言入心想也。是心作佛者。佛本是無心淨故有。是心是佛者。向問佛本是無心淨故有。便謂條然。故言即是。始學名作。終成即是。妙宗釋曰。欲想佛身。須知觀體。體是本覺起成能觀。本覺乃是諸佛法界之身。以諸佛無別所證。全證眾生本性故也。若始覺有功。本覺乃顯。故云法身從心想生。又復彌陀與一切佛。一身一智應用亦然。彌陀身顯即諸佛身。諸佛相明即彌陀體。是故泛明諸佛。以為彌陀觀體。從法界身下。是約感應道交釋。從又法界身下。是解入相應釋。融心解曰。若無初釋。則觀非觀佛。若無次釋。則生佛體殊。二釋相成。是今觀法。是心作佛者。明即心變全性成修。是心是佛者。心外無佛。佛外無心。既全是心。心豈見心。如指不自觸刀不自傷。般舟所謂我所念即見心作佛心者。不知心等止觀。約此而立中觀。般舟與此文同也。如來恐人著相觀佛故。於真像之前。示乎觀體。令依此法而觀佛身。妙宗又曰。今之心觀。非直於陰觀本性佛。乃託他佛顯乎本性。故先明應佛入我想心。次明佛身全是本覺。故應佛顯知本性明。託外義成。唯心觀立。若論作是。即不思議三觀也。以若破若立名作。空假二觀也。不破不立名是。中道觀也。全是而作。則三諦俱破俱立。全作而是。則三諦俱非破立。即中之空假名作。能破三惑。能立三法。故感他佛三身圓應。能成我心三身當果。即空假之中名是。則全惑即智。全障即德。故心是應佛心是果佛。故知。作是一心修此三觀。乃十六觀之總體。一經之妙宗。文出此中。義遍初後。是故行者。當用此意修淨土因。不可不知。</p>
</div>
<div class='div-other'><a id='mulu21' />
<p class='h1'>觀無量壽經　具三種心即得往生</p><p>若有眾生。願生彼國者。發三種心。即便往生。何等為三。一者至誠心。二者深心。三者迴向發願心。具三心者。必生彼國。</p>
<p style="margin-left:1em">觀經疏曰。至誠心者。即實行眾生。至之言專。誠之言實。深者佛果深高。以心往求。故云深心。亦從深理生。亦從厚樂善根生。故十地經云。入深廣心。涅槃云。根深難拔。故曰深心。善導釋曰。身禮拜彼佛。口稱場彼佛。意觀察彼佛。三業真實故名至誠心。以真實信心。信知自身具足煩惱流轉三界。信知彌陀本願稱名下至十聲得生。乃至一念無有疑心。故名深心。凡所作為一切善根。悉皆迴願往生。故名迴向發願心。具此三心。必得生也。若少一心。即不得生。</p>
</div>
<div class='div-other'><a id='mulu22' />
<p class='h1'>觀無量壽經　下品下生十念功成</p><p>下品下生者。作不善業五逆十惡。以惡業故。應墮惡道。如此愚人。臨命終時。遇善知識為說妙法教令念佛。此人苦逼。不遑念佛。善友告言。汝若不能念者。應稱無量壽佛。如是至心令聲不絕。具足十念。稱南無阿彌陀佛。稱佛名故。於念念中。除八十億劫生死之罪。命終之時。見金蓮華。即得往生。</p>
<p style="margin-left:1em">觀經疏曰。善心相續至於十念。或一念成就即得往生。以念佛除滅罪障故。即以念佛為勝緣也。問云何以少時心力。而能勝終身造惡耶。大論自有此責。是心雖少時。而力猛利諦心決斷。勝百年願力。是心名為大心。以捨身事急故。如人入陣不惜身命名為健人也。妙宗曰。此雖造惡。已曾修觀。故使臨終勸念。定心則成。亦是乘急戒緩人也。縱現世不修三昧。亦是宿種今熟。故十疑論云。臨終遇善知識。十念成就者。並是宿善業強。始遇知識。作此解釋。方合定善之義。若本不修三昧者。則屬前悔有輕重義也。</p>
</div>
<div class='div-other'><a id='mulu23' />
<p class='h1'>觀無量壽經　韋提侍女皆得往生</p><p>說是語時。韋提希與五百侍女。聞佛所說。應時即見極樂世界。心生歡喜。逮無生忍。世尊悉記。皆當往生。</p>
<p style="margin-left:1em">觀經疏問曰。論說女人根缺不生。此經韋提希五百侍女同生云何。曰論說女人根缺不生者。就彼為言。生彼國者。淨根離欲故無女人。身根精上。故無根缺。經語初生故。有善心一切得往。十疑論曰。彼無女人。及無盲聾瘖瘂人。但此處女人及盲聾瘖瘂人。心念彌陀悉生彼國。</p>
</div>
<div class='div-other'><a id='mulu24' />
<p class='h1'>阿彌陀經　以疑惑心生西方界邊</p><p>佛言其中輩人。雖不去家捨欲。當持經戒。分檀布施。常信佛語。欲生佛國。其人命終。自見阿彌陀佛。往至佛國。可得智慧勇猛。若人中悔。心中狐疑。不信分檀諸善得福。不信彌陀佛國往生。其人續念不絕。暫信暫不信。無所專據。續其善願為本故得往生。其人壽終。不能得至阿彌陀佛所。便道見阿彌陀佛國界邊七寶城中。心大歡喜。便止其中。七寶水池蓮華化生。其城縱廣二千里。快樂如忉利天。不見彼佛。但見光明。心自悔責。其人於城中五百歲。乃得往至阿彌陀佛。聞經聞解。</p>
</div>
<div class='div-other'><a id='mulu25' />
<p class='h1'>無量壽經　不了佛智胎宮受生</p><p>佛告慈氏。彼國人民。有胎生者。汝復見不。對曰已見。其胎生者所處宮殿。或百由旬。或五百由旬。各於其中。受諸快樂。如忉利天。慈氏白佛。何因何緣。彼國人民。胎生化生。佛言。若有眾生。以疑惑心。修諸功德。願生彼國。不了佛智。不思議智。不可稱智。大乘廣智。無等無倫最上勝智。於此諸智。疑惑不信。然猶信罪福。修習善本。願生其國。此諸眾生。生彼宮殿。壽五百歲。常不見佛。不聞法。不見僧。是故於彼謂之胎生。若有眾生。明信佛智乃至勝智。作諸功德。信心迴向。此諸眾生。於七寶華中。自然化生。加趺而坐。須臾之頃。身相光明。智慧功德。如諸菩薩。具足成就。彌勒當知。彼化生者。智慧勝故。佛言。其人作是以後。若復中悔。心意狐疑。不信作善後世得福。不信往生佛國。其人雖爾。續得往生。其人命欲終時。阿彌陀佛。即令其人於臥夢中見阿彌陀國土。心中大喜。意自念言。我悔不知益作諸善。今當往生。其人但念。口不能言。即自悔過者。疑差減少。悔無所及。其人命終。即生阿彌陀佛國。不能得前至。便道見二千里七寶城中。心獨歡喜。便止其中。於七寶浴池。蓮華化生。如第二忉利天上自然之物。於其城中五百歲竟。乃得出至阿彌陀佛所。其人聞經。心不開解。智慧不明。所居舍宅在地。不能令舍宅隨意高大在虛空中。復去阿彌陀佛大遠。不能得近。亦如第二中輩狐疑也。其人久久亦當智慧開解。知經勇猛。次如上第一輩也。所以者何。皆坐前世求道時。中悔狐疑。暫信暫不信。不信作善得其福德。皆自然得之爾。當知。生疑惑者。為失大利。是故應當明信諸佛無上智慧。</p>
<p style="margin-left:1em">觀經疏釋日觀中云。教令正觀。為除疑心。大本明以疑惑心修諸功德。落在邊地復受胎生故。作此觀令除疑惑也。妙宗曰。經云。不了佛智則生疑惑。疏云。故作此觀。令除疑惑。即顯此觀。能了佛智。若不用三觀觀落日者。則迷佛智。日觀既爾。餘觀例然。故知。大師依乎佛智立今觀法。若凡小善乃至臨終迴向佛智作眾惡者。須依佛智求滅罪障。既有乘種生彼。速見三寶。不生邊地及胎宮也。</p>
</div>
<div class='div-other'><a id='mulu26' />
<p class='h1'>菩薩處胎經　生染著心墮懈慢國</p><p>佛言。過此西方十二億那由他剎有懈慢國。決樂安隱。人欲往生阿彌陀佛國。若從此國過。人多染著。即願生其中。遂不得到彌陀佛土。若人見此。不貪不愛。即得越過至安樂國。</p>
<p style="margin-left:1em">彌陀經鈔曰。此懈慢國。即無量壽經所謂疑城。佛恐眾生念佛生疑。故現此國也。問既云懈慢。何得快樂。答若對極樂即為懈慢。若對娑婆即為快樂也。</p>
</div>
<div class='div-other'><a id='mulu27' />
<p class='h1'>平等覺經　淨土聲聞修行證果</p><p>無量清淨佛國。其諸菩薩阿羅漢。各自行道。中有在地講經。誦經坐禪者。有在虛空講經經行者。中有未得須陀洹道者。則得須陀洹道。未得斯陀含道者。則得斯陀含道。未得阿那含道者。則得阿那含道。未得阿羅漢道者。則得阿羅漢道。未得阿惟越致者。則得阿惟越致。各自行道。莫不歡喜。又彌陀經云。彼佛弟子皆阿羅漢。非是算數。又觀經中中三品人。生彼聞法。皆得阿羅漢果。</p>
<p style="margin-left:1em">十疑論曰。彼無二乘之心。純一大乘清淨良伴。觀經疏問曰。依往生論。二乘種不生。觀經中輩小乘得生何耶。答正處小行不生。要由垂終發大乘種。爾乃得生。以其先多學小。至彼聞苦空無常。發其本解。元證小果。得小果已。於小不住。必還入大。妙宗曰。迴心故得生。慣習故證小。知大證小。不執偏真而為究竟。不久證大也。</p>
</div>
<div class='div-other'><a id='mulu28' />
<p class='h1'>無量壽經　揀五逆謗法不得往生</p><p>四十八願第十八云。設我得佛。十方眾生。至心信樂。欲生我國。乃至十念。若不生者。不取正覺。唯除五逆誹謗正法。又下卷云。諸有聞佛名號。信心歡喜。乃至一念。迴向願生即得往生。唯除五逆誹謗正法。</p>
<p style="margin-left:1em">觀經疏云。大本五逆謗法不得生。此觀經逆罪得生。釋有兩義。約人造罪有上有下。上根如世王造逆。必有重悔。令罪消薄。容使得生。下根造逆多無重悔。故不得生。二者約行。行有定散。觀佛三昧名定。修餘善業為散。散善力微。不除五逆。不得往生。大本就此。故言不生。此經明觀故說得生。</p>
</div>
<div class='div-other'><a id='mulu29' />
<p class='h1'>無量壽經　三輩修因往生之相</p><p>佛言。十方眾生願生彼國。凡有三輩。其上輩者。捨家棄欲。而作沙門。發菩提心。一向專念無量壽佛。修諸功德。願生彼國。是人壽終。無量壽佛與諸大眾。現其人前。即隨彼佛。生七寶華中。住不退轉。智慧勇猛。神通自在。其中輩人。至心願生彼國。雖復不作沙門。大修功德。當發無上菩提之心。一向專念無量壽佛。多少修善。奉持齋戒。起立塔像。飯食沙門等。以此迴向願生彼國。其人臨終。無量壽佛化現其身。與諸大眾現其人前。即隨化佛往生其國。住不退轉。功德智慧次上輩也。其下輩人。至心欲生彼國。假使不作諸功德。當發無上菩提之心。一向專意乃至十念。若聞深法。歡喜信樂不生疑惑。乃至一念念於彼佛。此人臨終。夢見彼佛。亦得往生。功德智慧次中輩也。</p>
<p style="margin-left:1em">觀經疏曰。觀經九品。為令識位之上中下。即是大本三品也。孤山刊正記曰。大本三輩。但齊觀經六品。以彼三輩純明善行。不及惡人故也。靈芝謂。大本三品。皆曾發心。可對觀經上品。中下二品。則非所對。況復行因與今全別。輔正解曰。天台以今經九品。會同大本三輩。乃約彼此位次高下相同而會。不約行因發心之相以會三品也。</p>
</div>
<div class='div-other'><a id='mulu30' />
<p class='h1'>無量壽經　較量二土修善不同</p><p>佛言。後世人得佛經語。當熟思之。能於其中。端心正行。主行為善。率化其下。轉相勅令。各自端守。廣殖德本。布恩施惠。忍辱精進。一心智慧。正心正意。齋戒清淨一日一夜。勝在無量壽國為善百歲。所以者何。彼佛國土。無為自然皆積眾善。無毛髮之惡。故於此修善十日十夜。勝於他方諸佛國中為善千歲。以他方佛國為善者多。為惡者少故。唯此多惡無有自然。心勞形困。飲苦食毒。吾哀汝等。苦心誨諭。教令修善。</p>
</div>
<div class='div-other'><a id='mulu31' />
<p class='h1'>無量壽經　往生淨土菩薩眾多</p><p>彌勒白佛言。於此世界。有幾不退菩薩往生極樂。佛告彌勒。於此世界。有六十七億不退菩薩。往生彼國。一一菩薩。已曾供養無數諸佛。次如彌勒者也。諸小行菩薩。及修習少功德者。不可稱計。皆當往生。又不但我剎諸菩薩往生。他方佛土。如遠照佛剎。有百八十億菩薩。皆當往生。乃至不但此十四佛國諸菩薩往生。十方世界無量佛國。往生者甚多無數。若我具說。一劫尚未能盡。今略說耳。</p>
</div>
<div class='div-other'><a id='mulu32' />
<p class='h1'>無量壽經　法滅留經百歲度人</p><p>若有聞此經者。於無上道。終不退轉。是故應當專心說行。吾說此經法。令見無量壽佛及其國土。所當為者。皆可求之。無得以我滅度之後復生疑惑。當來之世。經道滅盡。我以慈愍。特留此經。止住百歲。其有眾生值斯經者。隨意所願皆可得度。其有不信讚歎稱揚阿彌陀佛名號而謗毀者。五劫之中。當墮地獄具受眾苦。</p>
</div>
<div class='div-other'><a id='mulu33' />
<p class='h1'>無量壽經　勸各精進努力求之</p><p>佛告彌勒。諸天人等。無量壽國。微妙安樂。清淨若此。何不力為善。念道之自然。著於無上下。洞達無邊際。宜各勤精進。努力自求之。必得超絕去。往生安養國。橫截五惡道。惡趣自然閉。昇道無窮極。易往而無人。其國不逆違。自然之所牽。何不棄世事。勤行求道德。可獲極長生。壽樂無有極。</p>
</div>
<div class='div-other'><a id='mulu34' />
<p class='h1'>無量壽經　無量壽佛光明普照</p><p>佛告阿難。無量壽佛。威神光明。最尊第一。諸佛光明。所不能及。或有佛光。照百佛世界。或千佛世界。取要言之。乃照東方恒沙佛剎。南西北方四維上下。亦復如是。或有佛光。照于七尺。或照一由旬。如是轉倍。乃至照一佛剎。是故無量壽佛。號無量光佛。無邊光佛。無礙光佛等。其有眾生遇斯光者。三垢消滅。身意柔軟。歡喜踊躍。善心生焉。若在三塗。見此光明。無復苦惱。壽終之後。皆蒙解脫。</p>
</div>
<div class='div-other'><a id='mulu35' />
<p class='h1'>無量壽經　寶鉢飲食自然盈滿</p><p>彼佛國土。諸往生者所處宮殿。衣服寶器。自然在前。金銀瑠璃等鉢。隨意而至。百味飲食。自然盈滿。雖有此食。實無食者。但見色聞香。意以為食。自然飽足。身心柔軟。無所味著。事已化去。時至復現。又平等覺經。大彌陀經並云。阿彌陀佛菩薩阿羅漢。悉有自然七寶鉢。鉢中百味飲食。不類世間天上乃八方上下。飲食中精味香味無比。自然化生。欲得甜醋。在所欲得。所食不多不少。亦不言美惡。食訖化去。皆清淨無染所食。但用作氣力耳。往生論云。愛樂佛法味。禪三昧為食。</p>
<p style="margin-left:1em">安養記曰。初言實無食者。次二經謂用氣力故食。準欲界未離段食。故須食之。據滿願子成佛。法喜禪悅食。更無餘食想。則淨土亦容實無食者。當知。彼土百味四微。既隨意而具。食與不食。安可一途。二經各說。乃適時好尚耳。</p>
</div>
<div class='div-other'><a id='mulu36' />
<p class='h1'>華嚴經　較量二土晝夜長短</p><p>壽量品心王菩薩言。此娑婆世界釋迦佛剎一劫。於極樂世界阿彌陀佛剎。為一日一夜。極樂世界一劫。袈裟幢世界金剛堅佛剎。為一日一夜。如是次第過百萬阿僧祇世界。最後世界一劫。於勝蓮華世界賢勝佛剎。為一日一夜。又彌陀經云。彼佛國土晝夜六時。</p>
<p style="margin-left:1em">慈恩彌陀通贊曰。淨土晝夜各有六時。問淨土人絕無明。國無昏曉。何言晝夜。答華開金沼化生。為天曙之情。鳥宿瓊林。菩薩作時昏之想。霅川新疏曰。當知。六時應是晝三夜三。彼國眾生。身有光明。無須彌山。不以日之出沒分其晝夜。若如釋籤。謂諸天以華開華合以表晝夜。則慈恩之說或然。此則寄此方晷刻。名彼土時分耳。如華嚴所說。則西方六時。誠不可用此間寅卯等校其長短也。或不取慈恩所說。以無證據故。予閱悲華經。彼明蓮華尊佛世界乃曰。彼佛常有光明。以華合鳥棲菩薩入定。即知夜分。若風吹華散。諸鳥和鳴。菩薩從禪定起。知是晝分。</p>
</div>
<div class='div-other'><a id='mulu37' />
<p class='h1'>文殊說般若經　修一行三昧專稱佛名</p><p>文殊言。云何名一行三昧。佛言。法界一相繫緣法界。是名一行三昧。欲入一行三昧。應處空閑。捨諸亂意。不取相貌。繫心一佛。專稱名字。隨佛方所。端身正向。能於一佛。念念相續。即是念中。能見過去現在諸佛。何以故。念一佛功德。亦與無量諸佛功德無二。皆成一如。成最正覺。</p>
<p style="margin-left:1em">天台止觀云。常坐三昧。出文殊說文殊問經。名一行三昧。九十日為一期。結加正坐。隨一佛方面。端坐正向。時刻相續。若坐疲極。或疾病所困。或睡蓋所覆。內外障侵奪。却當專稱一佛名字。慚愧懺悔以命自歸。與十方佛名。功德正等。輔行釋曰。隨一佛方面等者。隨向之方。必須正西。若障起念佛所向便故。經雖不局令向西方。既令專稱一佛。諸教所讚多在彌陀故。以西方而為一準。與十方佛等者。釋疑也。恐有人疑。何故獨令稱彌陀。是故釋云。功德正等也。</p>
</div>
<div class='div-other'><a id='mulu38' />
<p class='h1'>般舟經　修佛立三昧專念彌陀</p><p>佛言。何因致現在諸佛悉在前立三昧。其有四眾持戒完具。獨一處止。心念西方阿彌陀佛。今現在去是千億萬佛剎。其國名須摩提。在眾菩薩中央。說經一切常念彼佛。譬如夢中。見金寶親屬。相與娛樂。覺已說之。若人念彼佛一日晝夜。若過七日七夜。阿彌陀佛。於覺不見。夢中見之。心作念時。諸佛國土。大山須彌。幽冥之處。悉為開闢。不持神足到其佛剎。便於是間。坐見彼佛。聞所說經。譬如舍衛有三婬女。時羅閱國有三男子。本未曾見。聞之婬意即動。夢到其所。與共棲宿。婬事宛然。用是念故。見佛當生。常念佛身有三十二相端正無比。用念佛故。得空三昧。又如夢中食甘美飲食。覺已腹空。自念一切所有。皆如夢也。佛於三昧中。立有三事持。佛威神力持。佛三昧力持。本功德力持。用是三事故得見佛。作是念。佛從何所來去到何所。自念佛無所從來。我亦無所至。我所念即見心作佛心。自見心是佛心是。恒薩阿竭。心是我身心。見佛心不自知心。心不自見心。心有想為癡心。無想是泥洹。是法無可樂者。皆念所為。設使念為空耳。復有四事。疾得是三昧。一者不得有世間思想。如指相彈頃三月。二者不得臥出三月。如指相彈頃。三者經行不得休息。不得坐三月。除飯食左右。四者為人說經。不得望人衣服飲食。佛威神力。於三昧中立。東視百千佛百萬佛百億佛。如是十方悉見諸佛。</p>
<p style="margin-left:1em">止觀云。常行三昧出般舟經。般舟翻為佛立。佛立有三義<span class='note-inline'>(如經)</span>此三昧成。能於定中。見十方佛在前立。明此三昧有三。一身開遮。身開常行。避惡知識。常獨處止。常行乞食。不受別請。嚴飾道場。盥沐其身。改換衣服。唯專行旋。九十日為一期。要期誓願。使我筋骨枯朽。學是三昧不得。終不休息。二口說默。九十日口常唱阿彌陀佛名無休息。九十日心常念阿彌陀佛無休息。或唱念俱運。或先念後唱。或先唱後念。唱念相繼。無休息時。若唱彌陀。即是唱十方佛功德等。但專彌陀為法門主。舉要言之。步步聲聲。念念唯在彌陀。三意止觀。三月常念彌陀三十二相。從足下千輻輪相。一一逆緣念諸相。乃至無見頂。亦應從頂緣至千輻輪。令我亦逮是相。又念我當從心得佛從身得佛。佛不用心得。不用身得。不用心得佛色。不用色得佛心。智者曉了。本無所有。壞本絕末<span class='note-inline'>(空)</span>如夢見七寶親屬。覺已不知在何處。又如婬女夜夢從事。覺已念之。不來不往。樂事宛然。又如夢食美食。覺已腹空。自念一切所有法。皆如夢。是名如相念<span class='note-inline'>(假)</span>自念佛從何所來。我亦無所至。我所念即見心作佛心。自見心見佛心。是佛心。是我心見佛心。不自知心。心不自見心。心有想為癡心。無想是泥洹。是法無可示者。皆念所為。設有念亦了無所有<span class='note-inline'>(中)</span>若人欲得智慧如大海。於此坐不運神通。悉見諸佛者。當修是三昧。是三昧於諸功德。最為第一。此三昧是諸佛父母。一切如來從是法生。</p>
<p style="margin-left:1em">輔行釋曰。意止觀中。先念三十二相。以為觀境。又念我當下。正明於境。以修三觀。我所念諸句中佛字。一自心三昧所見佛。二西方從因感果佛。今具二義。共為一境。為順理故。從初義釋。三昧既成。隨念即見。見是心性名心作佛。佛既心作故。見佛時名見自心。若見自心。即見佛心。以彼佛心是我心故。故此中意。但觀自心及所見佛。不出法性故。見佛心即見己心。己心佛心即是中道。四明融心解曰。止觀判般舟文。心佛叵得為空。夢事宛然為假。心不見心為中。說則三相歷然。修則一念備<span class='note-inline'>(矣)</span>。</p>
</div>
<div class='div-other'><a id='mulu39' />
<p class='h1'>方等大集經　修佛立三昧中道觀法</p><p>佛告賢護。若欲成就諸佛現前三昧。隨所念處即見如來。如取清油淨水水晶明鏡。用是四物觀己而像。善惡好醜影現分明。而彼現像。不從四物出。亦非餘處來。非自然有。非人造作。當知。彼像無所從來。亦無所去。無生無滅。無有住所。菩薩亦爾。即復思惟。今此佛者。從何所來。而我是身。復從何出。觀彼如來。竟無來處及以去處。我身亦爾。本無出處。豈有轉還。彼復應作如是思惟。今此三界。唯是心有。何以故。隨彼心念。還自見心。今我從心見佛。我心作佛。我心是佛。我心是如來。我心是我身。我心見佛。心不知心。心不見心。心有想念。則成生死。心無想念。即是涅槃。所思既滅。能想亦空。當知。菩薩因此三昧。證大菩提。</p>
<p style="margin-left:1em">此經與前般舟經。同本異譯。此中所明中道觀法。文相顯著。故更重錄。</p>
</div>
<div class='div-other'><a id='mulu40' />
<p class='h1'>華嚴經　解脫長者得唯心念佛門</p><p>長者言。善男子。我若欲見安樂世界無量壽如來。隨意即見。如是十方一切世界所有如來。我若欲見。隨意即見。我能了知一切如來國土莊嚴神通等事。無所從來。亦無所至。無有行處。亦無住處。亦如己身。無來無去。無行住處。然彼如來。不來至此。我不往彼知。一切佛及與我心。皆如夢故。如夢所見從分別生。見一切佛。從自心起。又知自心。如器中水。悟解諸法。如水中影。又知自心。猶如幻術。知一切佛。如幻所作。又知自心諸佛菩薩。悉皆如響。譬如空谷隨聲發響。悟解自心。隨念見佛。我如是知。如是憶念。所見諸佛。皆由自心<span class='note-inline'>(此出貞元華嚴經)</span>。</p>
<p style="margin-left:1em">清涼貞元疏曰。無所從來下。正辨唯心。即心無心。便入真如。了彼相虛。唯心現故。以我即寂之唯心。叩彼即體之妙用。能念念念。何動寂之相干。既了唯心。了心即佛故。隨所念無非佛矣。況志一不撓。精研造微。佛應克誠。于何不見下列四喻。通顯唯心。喻無來往。別喻兼明不出入等。四喻皆具四觀。一正是唯心。二唯心故空。三唯心故假。四唯心故中融而無礙。即華嚴意夢。喻不來不去。影喻不出不入。幻喻非有非無。響喻非合非散。三觀齊驅。以性融相。則入重重念佛之境。已見德雲。</p>
</div>
<div class='div-other'><a id='mulu41' />
<p class='h1'>華嚴經　依普賢願主得生極樂</p><p>行願品。普賢菩薩。於逝多林末會。發十大願王。其一一願皆云。虛空界盡。眾生界盡。我此大願。無有窮盡。是人臨命終時。最後剎那。一切諸根。悉皆散壞。一切威勢。悉皆退失。輔相大臣。宮殿內外象馬車乘珍寶。伏藏無復相隨。唯此願王。不相捨離。於一切時。引導其前。一剎那中。即得往生極樂世界。到已即見阿彌陀佛。其人自見。生蓮華中。蒙佛授記。得授記已。經無數劫。普於十方不可說不可說世界。以智慧力。隨眾生心。而為利益。乃至能於煩惱大苦海中。拔濟眾生。令其出離皆得往生極樂世界。又下偈云。願我臨欲命終時。盡除一切諸障礙。面見彼佛阿彌陀。即得往生安樂剎。我既往生彼國已。現前成就此大願。一切圓滿盡無餘。利樂一切眾生界。</p>
<p style="margin-left:1em">貞元疏曰。問不求生華藏。期生極樂何耶。答有四意。一者有緣故。二欲使眾生歸憑情一故。三不離華藏故。四即本師故。行願鈔曰。有緣者彌陀願重。偏接娑婆人也。歸憑情一者。若聞十方皆妙彼此融通。則初心茫茫。無所依託。故方便引之。不離華藏者。極樂去此。但十萬億佛土。華嚴中所有佛剎。皆微塵數故不離也。即本師者。如經第三十九云。或有見佛無量壽觀自在等共圍繞。疏判云。讚本尊遮那之德也。疏又曰。華藏剎海皆遮那境。無量壽佛。去十萬億。並未出於剎種之中。豈非本師隨名異化也。</p>
<p style="margin-left:1em">道純法師曰。問普賢行願。是華嚴流通。何故於世界海中。偏指極樂。既信解圓宗。十方佛剎。皆可往生。結歸西方。必有深旨。答普賢為善財海眾。說願王已。結歸西方者。蓋為信解圓宗人。入文<span class='corr'>殊</span>智。修普賢行。福慧事理皆稱法界。此大心人。雖妙悟本明頓同諸聖。然猶力用未充。未及如來出現普利眾生。所以暫依淨土。親近彌陀海眾。直至成佛。故經曰。親覩如來無量光。現前授我菩提記。蒙彼如來授記已。化身無數。百俱胝智力廣大遍十方。普利一切眾生界。即斯意也<span class='note-inline'>(此文出直指淨土決疑集)</span>。</p>
</div>
<div class='div-other'><a id='mulu42' />
<p class='h1'>法華經　聞經修行即往安樂世界</p><p>佛言。若有女人。聞是經典。如說修行。於此命終。即往安樂世界阿彌陀佛大菩薩眾圍繞住處。生蓮華中寶座之上。不復為貪欲所惱。亦復不為嗔恚愚癡所惱。亦復不為憍慢嫉妬諸垢所惱。得菩薩神通無生法忍。</p>
<p style="margin-left:1em">荊溪法華記曰。若有女人等者。此中秖云聞是經典如說修行即淨土因。不須更指觀經等也。問如何修行。答既云如說修行。依經立行。具如分別功德品中。直觀此土四土具足。故此佛身即三身也。故此大眾即一切眾。以惑未斷故。故安樂行。是同居淨土行之氣分也。故不離同居穢。見同居淨。問同居類多。何必極樂。答教說多故。由物機故。是攝生故。令專注故。宿緣厚故。約多分故。</p>
</div>
<div class='div-other'><a id='mulu43' />
<p class='h1'>大寶積經　發十種心得生極樂</p><p>彌勒白佛言。如佛所說阿彌陀佛極樂世界功德利益。若有眾生。發十種心。隨一一心。專向於佛。是人命終。當得往生。世尊何等名為十種心。佛告彌勒。如是十心。非諸凡愚不善丈夫具煩惱者之所能發。何等為十。一者於諸眾生。起於大慈。無損害心。二者於諸眾生。起於大悲。無逼惱心。三者於佛正法。不惜身命。樂守護心。四者於一切法。發生勝忍。無執著心。五者不貪利養。恭敬尊重。淨意樂心。六者求佛種智。於一切時。無忘失心。七者於諸眾生。尊重恭敬。無下劣心。八者不著世論。於菩提分。生決定心。九者種諸善根。無有雜染清淨之心。十者於諸如來。捨離諸相。起隨念心。是名菩薩發十種心。由是心故。當得往生。若人於此十心。隨成一心。樂欲往生彼佛世界。若不得生。無有是處<span class='note-inline'>(經第九十二卷)</span>。</p>
</div>
<div class='div-other'><a id='mulu44' />
<p class='h1'>隨願往生經　娑婆濁惡偏讚西方</p><p>普廣菩薩白佛言。何故經中讚嘆阿彌陀佛剎七寶諸樹。宮殿樓閣。諸願生者。皆悉隨彼所欲。應念而至。佛告普廣。汝不解我意。娑婆世界人多貪濁。信向者少。習邪者多。不信正法。不能專一。令諸眾生專心有在。是故讚嘆。彼佛國土諸往生者。悉隨彼願。無不獲果。</p>
</div>
<div class='div-other'><a id='mulu45' />
<p class='h1'>大集日藏經　念佛隨心覩見大小</p><p>佛言。欲生清淨佛剎。不生障礙。而此眾生。應淨洗浴。著鮮潔衣。菜食長齋。勿噉辛臭。於寂靜處。正念結加。或行或坐。念佛身相。更莫他緣。或一日夜。或七日夜。至心念佛。乃至見佛。小念見小。大念見大。乃至無量念者。見佛色身無量無邊。佛身三十二相。於一一相。亦念亦觀。皆能明了。隨所見相。見青光明。於彼光相。專精繫意。無令心亂。彼光出已。從行者頂入。爾時安心。謹莫驚怖。念此青光。於自身中。支體遍行。見身火然。乃至成灰。風來散滅。如是念時。無有一相。十方皆空。如是修者。能於一彈指頃。到一佛剎及無量剎。</p>
<p style="margin-left:1em">此經所明念佛。雖不定指西方。竊見慈雲懺主念佛方法。引證念佛大小之義。故此錄之庶覽彼文者。知經始末。</p>
</div>
<div class='div-other'><a id='mulu46' />
<p class='h1'>目連所問經　無量壽國易往易取</p><p>佛告目連。譬如萬川長流。有浮草木。前不顧後。後不顧前。都會大海。世間亦爾。雖有豪貴富樂自在。悉不得免生老病死。秖由不信佛經。後世為人。更甚困劇。不能得生千佛國土。是故我說。無量壽國。易往易取。而人不能修行往生。返事九十六種邪道。我說。是人名無眼人。名無耳人。</p>
</div>
<div class='div-other'><a id='mulu47' />
<p class='h1'>十往生經　念佛之人菩薩守護</p><p>佛言。若有眾生。念阿彌陀佛。願往生者。彼佛即遣二十五菩薩。擁護行者。若行若坐。若住若臥。若晝若夜。一切時一切處。不令惡鬼惡神得其便也。</p>
</div>
<div class='div-other'><a id='mulu48' />
<p class='h1'>觀佛三昧經　佛記文殊當生極樂</p><p>文殊白佛言。我念過去。寶威德上王佛時有長者。名一切施。長者有子。名曰戒護。子在母胎。以敬信故預。為其子受三歸依。生年八歲。童子見佛。恭敬作禮。一見佛故。即得除滅百千萬億生死之罪。從是已後。常生淨土。得百千億念佛三昧門。故今釋尊復記之曰。文殊師利。汝當往生極樂世界證入初地。</p>
</div>
<div class='div-other'><a id='mulu49' />
<p class='h1'>文殊發願經　文殊發願求生極樂</p>
<div class="lg regular"><div class='lg-row'>願我命終時　滅除諸障礙</div>
<div class='lg-row'>面見阿彌陀　往生安樂剎</div>
<div class='lg-row'>生彼佛國已　成滿諸大願</div>
<div class='lg-row'>阿彌陀如來　現前授我記</div>
<div class='lg-row'>嚴淨普賢行　滿足文殊願</div>
<div class='lg-row'>盡未來際劫　究竟菩薩行</div>
</div></div>
<div class='div-other'><a id='mulu50' />
<p class='h1'>入楞伽經　佛懸記龍樹生極樂國</p>
<div class="lg regular"><div class='lg-row'>大慧汝當知　善逝涅槃後</div>
<div class='lg-row'>未來世當有　持於我法者</div>
<div class='lg-row'>南天竺國中　大名德比丘</div>
<div class='lg-row'>厥號為龍樹　能破有無宗</div>
<div class='lg-row'>世間中顯我　無上大乘法</div>
<div class='lg-row'>得初歡喜地　往生安樂國</div>
</div><p style="margin-left:1em">楞伽經有三本。此出七卷成文。實叉難陀所譯。在四字函。</p>
</div>
<div class='div-other'><a id='mulu51' />
<p class='h1'>善信摩親經　善信厭女求生淨土</p><p>佛在舍衛。有長者女。名曰善信。智慧博達。常有大願。不樂世俗。自念萬物無常。當歸於死。天地亦當敗壞。何況人身。念我父母兄弟不知罪福。貪欲無厭。我年三五。以許他男。我家兄弟。受取匹帛。我身當往受諸苦難。不如。今日清淨。當發上願。求覓安隱長樂之處。可以自娛。便正一心。自誓身命。爾時天帝現於空中。告善信言。若當自歸西方安隱清淨法國。先向十方禮拜。慈心敬意念必達也。女便歡喜。澡浴燒香。向十方禮。天又告曰。汝當說頌讚嘆阿彌陀佛。善信依教。帝釋即化端生男子。手抱黃金。以頌調之。善信答頌。訶男女過。帝釋叉手勞之。欲何求索。普世無雙功德洋洋。不可稱量。善信聞已歡喜。地為大動。說偈歸佛。佛即與大眾俱飛到其家。善信禮佛。佛便放光微笑。為授二十四戒。善信聞已而得七住。即於佛前化為男子。父母兄弟。皆受五戒<span class='note-inline'>(此緣出經律異相第三十八卷)</span>。</p>
</div>
<div class='div-other'><a id='mulu52' />
<p class='h1'>首楞嚴經　情想多少論報高下</p><p>佛告阿難。一切世間生死相續。生從順習。死從變流。臨命終時。未捨煖觸。一生善惡。俱時頓現。純想即飛。必生天上。若飛心中。兼福兼慧及與淨願。自然心開。見十方佛。一切淨土。隨願往生。情少想多。輕舉非遠。即為飛仙。情想均等。不飛不墜。生於人間。想明斯聰。情幽斯鈍。情多想少。流入橫生。重為毛群。輕為羽族。七情三想。沈下水輪。生於火際。受氣猛火。身為餓鬼。常被焚燒。水能害<span class='corr'>己</span>。無食無飲。經百千劫。九情一想。下洞火輪。輕生有間。重生無間。二種地獄。純情即沈入阿鼻獄。若沈心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄。</p>
</div>
<div class='div-other'><a id='mulu53' />
<p class='h1'>守護國界主經　命終善惡感報優劣</p><p>佛言。若人命終之時。預知時至。正念分明洗浴著衣。吉祥而逝。光明照身。見佛相好。眾善俱現。定知。此人決定往生淨土。若人念佛持戒。無精進心。命終亦無善相。亦無惡相。地府不收。安養不攝。如睡眠去。此人疑情未斷。生於疑城。五百歲受樂。再修信願。方歸淨土。若人起憐憫心。正念現前。於財寶妻子。心無愛戀。眼色清淨。仰面含笑。想念天宮。當來迎我。耳聞天樂。眼見天童。捨此報身。定生天界。若人生於柔軟善心。起福德心。身無病難。憶念父母妻子。於善於惡。心不錯亂。其心正直。遺囑家財。辭別而去。定生人界。若人於夫妻男女。惡眼瞻視。舉手捫空。便利不覺。身常嗅穢。兩目紅赤。仆面而臥踡身左脇。百節酸疼。或見惡相。口不能言。聲吟叫喚。冤債現前。心識散亂。狂惑顛倒。遍體如氷。手捻死拳身硬如石。此人命終。定入地獄。若人好舐其唇。身熱如火。常患飢渴。好說飲食。張口不合。貪戀財寶。命卒難斷。開眼而去。此人定入餓鬼。若人身染重病。如在雲霧。心神昏散。怕聞佛名。多愛食噉血肉之味。不受勸化。愛戀妻兒。踡手足指。遍身流汗。出麁澁聲。口中咀沫。此相現前。定入畜生。</p>
</div>
<div class='div-other'><a id='mulu54' />
<p class='h1'>無量壽修觀行供養儀軌<span class='note-inline'>(出大藏衝字函)</span></p><p>爾時金剛手菩薩。在毘盧遮那大集會中。白佛言。我為當來雜染世界惡趣眾生。說無量壽陀羅尼。修三密門。證念佛三昧。得生淨土。入菩薩位。不以少福無慧方便得生彼剎。依此教法。決定得生上品初地。應先入曼荼羅。得灌頂已。然後從師受此儀軌。當於勝地。塗拭淨室。建立方壇。上張天蓋。周匝懸旛。上壇分布八曼荼羅。磨白壇香。用塗聖位。壇西安無量壽像。持誦者東坐面像。坐卑脚床。行者每日澡浴。登壇三時散種種華。置二閼伽。或新寶器。滿盛香水。置於壇上。於壇四角。安四賢瓶。香華飲食。隨力所辦。一一加持。殷勤供養。行者即觀察一切有情本性清淨。為諸客塵所蔽。不悟真理。是故說此三密加持。能令自他清淨。</p>
<p style="margin-left:1em">右儀軌一卷。三藏不空所譯。自此文後。列淨三業及普禮結界獻座觀想並結印誦呪總二十四章。非不精切。願依法行持者撿之。今於中錄其簡。而可行者。三章于后。庶資廣淨業云。</p>
</div>
<div class='div-other'><a id='mulu55' />
<p class='h1'>無量壽如來拳印真言</p><p>次結如來拳印。以左手四指握拳。竪大指以右手作金剛拳。握左大指即成。以此拳印地。真言加持七遍。變其世界。如來拳真言曰。</p>
<p class="dharani">唵<span class='note-inline'>(引一)</span>步欠<span class='note-inline'>(平聲二)</span></p>
<p>由結此印。真言威力故。即變此大千世界。成極樂剎。七寶為地。水鳥樹林。皆演法音。無量莊嚴。如經所說。行者由數習此定。每於定中。見極樂世界無量壽佛。在大眾會。聞說契經。臨命終時。心不散動。三昧現在。剎那迅速生蓮華中。證菩薩位。</p>
</div>
<div class='div-other'><a id='mulu56' />
<p class='h1'>無量壽如來根本印真言</p><p>次結無量壽如來根本印。二手外相叉作拳。竪二中指頭相拄。如蓮華葉形。結此契已。誦無量壽真言七遍。以印於頂上。散陀羅尼曰。</p>
<p class="dharani">曩謨<span class='note-inline'>(引)</span>囉怛曩<span class='note-inline'>(二合)</span>夜<span class='note-inline'>(引)</span>耶<span class='note-inline'>(一)</span>娜莫阿<span class='note-inline'>(引)</span>哩野<span class='note-inline'>(二合引)</span>弭跢<span class='note-inline'>(引)</span>婆<span class='note-inline'>(去引)</span>耶<span class='note-inline'>(二)</span>怛佗<span class='note-inline'>(去)</span>孽跢<span class='note-inline'>(引)</span>夜囉曷<span class='note-inline'>(二合)</span>帝三<span class='note-inline'>(去)</span>藐三<span class='note-inline'>(去)</span>沒馱耶<span class='note-inline'>(三)</span>怛儞也佗<span class='note-inline'>(四)</span>唵阿蜜㗚<span class='note-inline'>(二合)</span>帝<span class='note-inline'>(五)</span>阿蜜㗚<span class='note-inline'>(二合)</span>妬<span class='note-inline'>(引)</span>納婆<span class='note-inline'>(二合)</span>吠<span class='note-inline'>(微閉反引六)</span>阿蜜㗚<span class='note-inline'>(二合)</span>多三<span class='note-inline'>(去)</span>婆<span class='note-inline'>(上)</span>吠<span class='note-inline'>(準上七)</span>阿蜜㗚<span class='note-inline'>(二合)</span>多孽陛<span class='note-inline'>(八)</span>阿蜜㗚<span class='note-inline'>(二合)</span>多悉弟<span class='note-inline'>(九)</span>阿蜜㗚<span class='note-inline'>(二合)</span>多帝際<span class='note-inline'>(自曳反十)</span>阿蜜㗚<span class='note-inline'>(二合十一)</span>多尾訖磷<span class='note-inline'>(二合引)</span>帝<span class='note-inline'>(十二)</span>阿蜜㗚<span class='note-inline'>(二合)</span>多誐曩吉<span class='note-inline'>(引)</span>底<span class='note-inline'>(丁以反)</span>迦㘑<span class='note-inline'>(十三)</span>阿蜜㗚<span class='note-inline'>(二合)</span>多嬾<span class='note-inline'>(上)</span>弩枇娑嚩<span class='note-inline'>(二合)</span>㘑<span class='note-inline'>(十四)</span>薩嚩<span class='note-inline'>(引)</span>囉佗<span class='note-inline'>(二合)</span>娑<span class='note-inline'>(去引)</span>馱寧<span class='note-inline'>(十五)</span>薩嚩磨訖禮<span class='note-inline'>(二合引)</span>捨乞灑<span class='note-inline'>(三合)</span>孕迦㘑娑嚩<span class='note-inline'>(二合引)</span>賀<span class='note-inline'>(引十六)</span></p>
<p>此真言纔誦一遍。身中十惡四重。無間罪。一切業障。悉皆消滅。若苾芻苾芻尼。犯根本罪。誦七遍。即時還得清淨。誦滿萬遍。獲得不廢忘菩提心三昧。菩薩心顯現。身中皎潔圓明。如淨月輪。臨命終時。見無量壽與大眾俱來迎安慰。即生極樂上品上生。</p>
</div>
<div class='div-other'><a id='mulu57' />
<p class='h1'>無量壽如來心真言</p><p>無量壽如來心真言曰。</p>
<p class="dharani">唵<span class='note-inline'>(引一)</span>阿蜜㗚<span class='note-inline'>(二合)</span>多帝際賀囉吽<span class='note-inline'>(引二)</span></p>
<p>此真言能誦十萬遍滿。得見阿彌陀如來。命終決定。得生極樂。</p>
</div>
<div class='div-other'><a id='mulu58' />
<p class='h1'>烏瑟膩沙最勝總持經<span class='note-inline'>(出大藏高字函)</span></p><p>如是我聞。一時佛在極樂剎大善法堂中坐。爾時無量壽如來。告觀自在言。一切眾生。疾病短壽者。一切如來烏瑟膩沙最勝總持法門。若人受持讀誦。速得無病長壽安樂。即時觀自在請佛宣說<span class='note-inline'>(呪廣不錄)</span>若人書寫此法。安置塔中。廣大供養。右繞千匝。恭敬禮拜。則獲智慧。若七日壽命延至七年。若七年壽命延至七十。獲得如是長壽安樂。無諸疾病。得宿命通。</p>
</div>
<div class='div-other'><a id='mulu59' />
<p class='h1'>無量壽如來總持法門</p><p>爾時無量壽如來。入普照吉祥三摩地。從定出已。即說一切如來無量壽總持法門曰。</p>
<p class="dharani">唵<span class='note-inline'>(引)</span>阿蜜哩<span class='note-inline'>(二合)</span>帝<span class='note-inline'>(引)</span>阿蜜哩<span class='note-inline'>(二合)</span>帝<span class='note-inline'>(引)</span>阿蜜哩<span class='note-inline'>(二合)</span>覩捺婆<span class='note-inline'>(二合)</span>吠阿蜜哩<span class='note-inline'>(二合)</span>多尾訖㘓<span class='note-inline'>(二合)</span>帝<span class='note-inline'>(引)</span>阿蜜哩<span class='note-inline'>(二合)</span>多誐<span class='note-inline'>(引)</span>彌儞<span class='note-inline'>(去)</span>阿蜜哩<span class='note-inline'>(二合)</span>多哩那<span class='note-inline'>(二合)</span>禰誐誐曩計哩帝<span class='note-inline'>(二合)</span>羯哩<span class='note-inline'>(引)</span>薩哩嚩<span class='note-inline'>(二合)</span>吉梨<span class='note-inline'>(二合引)</span>舍叉演羯哩曳<span class='note-inline'>(引)</span>娑嚩<span class='note-inline'>(二合引)</span>賀</p>
<p>若人用此法門。加持淨土作塔。又復書此總持。安在塔內。香華供養。延於壽命。及增智慧。若人於此塔前。倍興供養。日日誦持滿八百遍。發自利利他平等之心。如是依法消除八難。是人命終。不生地獄畜生焰摩羅界。如蛇蛻皮。即生極樂。獲大果報。受勝妙樂。</p>
</div>
<div class='div-other'><a id='mulu60' />
<p class='h1'>不空羂索神變真言經一字真言</p><p>觀世音菩薩。說一字真言曰。</p>
<p class="dharani">唵<span class='note-inline'>(喉中擡聲引呼。此下三呪唵字。並同此呼)</span></p>
<p>如是真言大悲心觀觀世音。如法受持。應善修行者。能害過現重罪。一切垢障。盡皆消滅。當得一切諸佛菩薩。天仙龍神。悉皆歡喜。當捨命後。往於西方極樂國土。住極喜地。蓮華化生。</p>
</div>
<div class='div-other'><a id='mulu61' />
<p class='h1'>溥遍解脫心真言</p><p>爾時觀世音菩薩。即於佛前諦觀一切。說溥遍解脫心真言曰。</p>
<p>此道呪二百一十二句。文廣不錄<span class='note-inline'>(此下三呪。經中具有結壇捻印立像等法。文涉一卷)</span>。</p>
<p>又溥遍解脫心真言曰。</p>
<p class="dharani">唵沒<span class='note-inline'>(二合)</span>囉㰤麼<span class='note-inline'>(一)</span>廢灑陀<span class='note-inline'>(上)</span>囉<span class='note-inline'>(二)</span>馱囉馱囉<span class='note-inline'>(三)</span>地利地利<span class='note-inline'>(四)</span>度嚕度嚕<span class='note-inline'>(五)</span>縒曼嚲入縛攞<span class='note-inline'>(六)</span>畝佉[合*牛]<span class='note-inline'>(七)</span>莎縛<span class='note-inline'>(二合)</span>訶<span class='note-inline'>(八)</span></p>
<p>又溥遍解脫心一字真言曰。</p>
<p class="dharani">唵惡<span class='note-inline'>(輕呼一)</span>莎縛<span class='note-inline'>(二合)</span>訶<span class='note-inline'>(去二)</span></p>
<p>若人六時。倍復精進。如法嚴治身器。依法持誦。滿一落叉。是業成熟。觀世音菩薩。現金色身。當滅無始一切根本重罪。若不現者。復倍精進。誦滿二落叉或三落叉。是業成熟。觀世音定當現身執手。指示西方淨土阿彌陀佛。坐寶蓮華師子之座。復得阿彌陀佛手摩其頭。謂同彼土一切菩薩福命功德。捨此身後。往於西方安樂國土上品蓮華。具諸相好。識宿命智。得不退轉。</p>
</div>
<div class='div-other'><a id='mulu62' />
<p class='h1'>不空大灌頂光真言<span class='note-inline'>(出不空羂索神變經第二十八卷潔字函)</span></p><p>爾時釋迦牟尼如來。即伸右手。摩清淨蓮華明王頂。時大千世界六變震動。所有十方剎土。過現未來一切如來。毘盧遮那如來。一時皆現。亦同授與清淨蓮華明王灌頂三昧耶。爾時十方三世一切如來。毘盧遮那如來。各伸右手。摩清淨蓮華明王頂。同說不空大灌頂光真言曰。</p>
<p class="dharani">唵<span class='note-inline'>(喉中擡聲引呼一)</span>㫊暮伽<span class='note-inline'>(上)</span>廢<span class='note-inline'>(無計反)</span>嚕者娜<span class='note-inline'>(二)</span>摩訶畝捺<span class='note-inline'>(能乙反)</span>囉麼抳<span class='note-inline'>(三)</span>鉢頭<span class='note-inline'>(二合)</span>麼入縛攞<span class='note-inline'>(四)</span>跛囉<span class='note-inline'>(二合)</span>襪嚲野[合*牛]<span class='note-inline'>(五)</span></p>
<p>若有過去一切十惡五逆四重諸罪。得聞此大灌頂光真言三七遍。即得除滅一切罪障。若諸眾生。具造十惡五逆四重諸罪。猶如微塵滿斯世界。身壞命終。墮諸惡道。以是真言。加持土沙一百八遍。屍陀林中。散亡者屍骸上。或散墓上塔上。彼所亡者。若地獄餓鬼修羅傍生中。以一切不空如來毘盧遮那如來真言。加持沙土之力。應時即得光明。及身除諸罪報。捨所苦身。往於西方極樂國土。蓮華化生。乃至菩提更不墮落。</p>
<p style="margin-left:1em">秀州海鹽普照院釋智圓。母喪以遺骨。盛於小匣。日誦毘盧灌頂呪。加持土沙。覆于骨上。殆至盈尺。一日頂骨。忽涌於土面。初不以為然。仍舊覆之。翌日復爾。眾皆驚駭。時武夷公權作記以廣其事。大智律師。作讚以美之。文見芝園集。</p>
</div>
<div class='div-other'><a id='mulu63' />
<p class='h1'>拔一切業障根本得生淨土呪<span class='note-inline'>(出彌陀不思議神力傳養字函)</span></p><p>拔一切業障根本。得生淨土神呪。宋元嘉年。求那跋陀奉制譯。合計五十九字一十五句。若人能誦此呪者。阿彌陀佛常住其頂。日夜擁護。無令怨家而得其便。現世常得安隱。臨命終時。任運往生。龍樹菩薩。願生安養。夢感此呪。那舍三藏誦此呪。天平寺銹法師。從那舍口授此呪。其人云。經本外國不來。若欲受持。當嚼楊枝。澡豆漱口然香。於佛像前。胡跪合掌。日夜六時。各誦三七遍。所有四重五逆十惡謗方等罪。悉得滅除。現世所求皆得。不為諸惡鬼神之所惑亂。若誦滿二十萬遍。即感得菩提芽生。若至三十萬遍。即面見阿彌陀佛。</p>
<p class="dharani">南無阿彌多婆夜哆<span class='note-inline'>(一)</span>他伽跢<span class='note-inline'>(二)</span>夜哆地<span class='note-inline'>(三)</span>夜他阿彌唎<span class='note-inline'>(四)</span>都婆毘<span class='note-inline'>(五)</span>阿彌唎哆<span class='note-inline'>(六)</span>悉耽婆毘<span class='note-inline'>(七)</span>阿彌唎哆<span class='note-inline'>(八)</span>毘迦蘭諦<span class='note-inline'>(九)</span>阿彌利哆<span class='note-inline'>(十)</span>毘迦蘭哆<span class='note-inline'>(十一)</span>伽彌膩<span class='note-inline'>(十二)</span>伽伽那<span class='note-inline'>(十三)</span>枳多迦隷<span class='note-inline'>(十四)</span>莎婆訶<span class='note-inline'>(十五)</span></p>
<p style="margin-left:1em">此呪有六哆字。藏中經本。注多曷切。此為正呼也。龍舒文。恐人不正此音。並改為掇字。擅改呪文。世所不許。有二他字。俱透戈切。跢字都餓切。地字澄買切。唎字上聲。與里同音。枳字止音。此呪人所誦持。並不與上一十五句相應。失本真也。欲期傚驗者。須正此句讀。</p>
</div>
<div class='div-other'><a id='mulu64' />
<p class='h1'>無量壽論　往生偈及五門修法<span class='note-inline'>(天親菩薩)</span></p>
<div class="lg regular"><div class='lg-row'>世尊我一心　歸命盡十方</div>
<div class='lg-row'>無量光如來　願生安養國</div>
<div class='lg-row'>觀彼世界相　勝過三界道</div>
<div class='lg-row'>究竟如虛空　廣大無邊際</div>
<div class='lg-row'>正覺阿彌陀　法王善住持</div>
<div class='lg-row'>如來淨華眾　正覺華化生</div>
<div class='lg-row'>愛樂佛法味　禪三昧為食</div>
<div class='lg-row'>永離身心惱　受樂常無間</div>
<div class='lg-row'>大乘善根界　等無譏嫌名</div>
<div class='lg-row'>女人及根缺　二乘種不生</div>
<div class='lg-row'>眾生所願樂　一切能滿足</div>
<div class='lg-row'>故我願往生　阿彌陀佛國</div>
<div class='lg-row'>我作論說偈　願見彌陀佛</div>
<div class='lg-row'>普共諸眾生　往生安樂國</div>
</div><p>若人修行五念門成就者。畢竟得生安樂國土見阿彌陀佛。一者禮拜門。身業禮拜阿彌陀佛。為生彼國意故。二者讚嘆門。口業讚嘆彼佛光明智相。欲如實修行相應故。三者作願門。心常作願。一心專念畢竟往生。欲如實修行奢摩他故。四者觀察門。以智慧觀察。欲如實修行毘婆舍那故。一觀察彼國土莊嚴。二觀察彼佛莊嚴。三觀察彼諸菩薩莊嚴。五迴向門。所有功德善根。以方便迴向攝取眾生。不捨一切世間故。又觀察門三種莊嚴。略說入一法句。謂清淨句。真實智慧無為法身故。菩薩如是修五門。自利利他。速得成就菩提故。</p>
</div>
<div class='div-other'><a id='mulu65' />
<p class='h1'>毘婆沙論　念佛為易行道</p><p class="byline">龍樹菩薩</p><p>論第四曰。佛法有無量門。如世間道有難有易。陸道步行則苦。水道乘船則樂。菩薩道亦如是。難行則久可得<span class='note-inline'>(是墮聲聞緣覺地者)</span>或有勤行精進。以信方便。易行疾至。應當念佛稱其名號。阿彌陀佛本願如是。若人念我稱名自歸。即必定得阿耨菩提。是故常應憶念。偈曰。</p>

<div class="lg regular"><div class='lg-row'>若人願作佛　心念阿彌陀</div>
<div class='lg-row'>應時為現身　是故我歸命</div>
<div class='lg-row'>若人欲疾至　不退轉地者</div>
<div class='lg-row'>應以恭敬心　執持稱名號</div>
<div class='lg-row'>彼佛本願力　十方諸菩薩</div>
<div class='lg-row'>來供養聽法　是故我稽首</div>
<div class='lg-row'>彼土諸菩薩　具足諸相好</div>
<div class='lg-row'>供自莊嚴身　我今歸命禮</div>
<div class='lg-row'>彼諸大菩薩　日日於三時</div>
<div class='lg-row'>供養十方佛　是故稽首禮</div>
<div class='lg-row'>若人種善根　疑則華不開</div>
<div class='lg-row'>信心清淨者　華開則見佛</div>
<div class='lg-row'>十方現在佛　以種種因緣</div>
<div class='lg-row'>歎彼佛功德　我今歸命禮</div>
<div class='lg-row'>其土具莊嚴　殊彼諸天宮</div>
<div class='lg-row'>功德甚深厚　是故禮佛足</div>
<div class='lg-row'>若人生彼國　終不墮三趣</div>
<div class='lg-row'>及與阿修羅　我今歸命禮</div>
</div><p style="margin-left:1em">十疑論曰。難行道者。在五濁惡世。求阿鞞跋致。甚難可得。略述有五。一外道相善亂菩薩法。二無賴惡人破他勝德。三顛倒善果能壞梵行。四聲聞自利障於大慈。五唯有自力。譬如跛人步行一日不過數里。易行道者。謂信佛教念佛三昧。乘彌陀願力攝持。決定往生。如人水路行船須臾千里。亦如劣夫從轉輪王。一日一夜周行四天下。非是自力輪王力也。</p>
</div>
<div class='div-other'><a id='mulu66' />
<p class='h1'>大智度論　樂多集功德者。求生淨土<span class='note-inline'>(同前)</span></p><p>論四十三問曰。菩薩法應度生。何以但至清淨無量壽佛國土中。答菩薩有二種。一者慈悲心多為眾生。二者多集諸佛功德。樂多集功德者。至一乘清淨無量壽國土。好多為眾生者。至無佛法眾處。讚歎三寶之音。又論四十五曰。菩薩有二。有先自成就功德。然後度眾生。有先成就眾生。後自成就功德者。</p>
<p style="margin-left:1em">妙宗鈔問曰。觀經上品。是出假位。合在穢土。利益有情。何故求生淨土耶。答今十向菩薩。求生淨土。乃是大論。先自成就功德人也。故十疑論明。未得無生忍已還。要須常不離佛故須求生<span class='note-inline'>(十向菩薩。約別教說。約圓即十信位)</span>。</p>
</div>
<div class='div-other'><a id='mulu67' />
<p class='h1'>大智度論　釋迦彌陀各有淨穢國土<span class='note-inline'>(同前)</span></p><p>論三十六曰。當知。釋迦文佛。更有清淨國土。如阿彌陀佛國。阿彌陀佛。亦有不嚴淨國。如釋迦文佛國。又三十八卷曰。此間閻浮惡故。釋迦壽應短。餘處好故。佛壽應長。</p>
<p>又涅槃經二十二曰。西方去此三十二河沙乃至有無勝國。所有莊嚴。如安樂世界。我於彼土。出現於世。</p>
<p style="margin-left:1em">觀經疏曰。應佛皆為兩量。逐物隨緣參差長短。妙宗釋曰。佛佛既皆三身圓證。應身被物。物壽長短。豈不隨順。各示兩量故。彌陀現長。亦能現短。釋迦現短。亦能現長。</p>
</div>
<div class='div-other'><a id='mulu68' />
<p class='h1'>起信論　娑婆不值佛專勸念佛<span class='note-inline'>(馬鳴菩薩)</span></p><p>復次眾生。初學是法。欲求正信。其心性弱。以住此娑婆。自畏不能常值諸佛親承供養。懼謂信心難可成就。意欲退者。當知。如來有勝方便。攝護信心。謂以專欲念佛因緣。隨願得生他方佛土。常見於佛。求離惡道。如修多羅說。若人專念西方極樂世界阿彌陀佛。所修善根。迴向願求。生彼世界。即得往生。常見佛故。終無有退。若觀彼佛真如法身。常勤修習。畢竟得生。住正定故。</p>
<p style="margin-left:1em">賢首起信疏曰。往生有三位。一如蓮華未開信行未滿。未名不退。但以處無退緣故稱不退。二信位滿足已去。華開見佛。入十住位。得少分見法身。住正定位也。三三賢位滿。入初地已去。證遍滿法身。生無邊佛土。如佛記龍樹等住初地生淨土等也。此中畢竟等。是後二位。</p>
<p style="margin-left:1em">四明融心解曰。此土濁重。十信方出苦輪。彼土境勝。九品悉皆不退。故今託彼勝境修觀。縱理未顯。見愛俱存。捨報必生無退轉處。起信令觀彼佛真如法身者。自非一心三觀。將何觀之。今家以三觀釋經。與馬鳴之意。更無少異。故十疑論。令想彌陀法身報身光明相好。故知。往生之行。正在三觀。想彼三身。捨此求彼。初心不退。其義皆成也。</p>
</div>
<div class='div-other'><a id='mulu69' />
<p class='h1'>思惟要略法　利鈍二根觀佛相好</p><p>觀無量壽佛。有二種人。鈍者先自觀察額上一寸。除却皮肉。但見赤骨。繫念在緣。不念他念。心若餘緣。攝之令還。次觀赤骨。辟方一寸。令白如珂。又復通變其身。皆作白骨。無有皮肉。更變此骨身。使作瑠璃光色清淨。從此瑠璃身中。放白光明。自近及遠。遍滿閻浮。唯見光明。不見諸物。還攝光明。入於身中。既入之後。乃於光中。觀無量壽佛。結加趺坐。顏容巍巍。如紫金山。繫念在佛。不令他緣。常如與佛對坐不異。若利根者。但當先作明想晃然空淨。乃於明中觀佛。便可得見。行者若欲生彼國者。當作是觀。次觀諸法畢竟空相。而於眾生。常興大悲。所有善本。盡以迴向。願生彼國。便得往生。</p>
<p style="margin-left:1em">右法見大藏圖字函。詳其文非佛說。又不載菩薩所造。而是鳩摩羅什所譯。必西竺教典之類也。今錄於此願。資思修云爾。</p>
</div>
<div class='div-other'><a id='mulu70' />
<p class='h1'>阿彌陀佛尊號</p><p>南無西方極樂世界。三十六萬億一十一萬九千五百同名同號阿彌陀佛。</p>
<p>昔釋迦牟尼佛住世行化。至一俗舍見翁婆二人。以穀一斗。記數共念阿彌陀佛。願生淨土。佛言。我有異方便。令汝於一聲中念得多穀之數。遂令念上佛名。</p>
<p style="margin-left:1em">右佛尊號因緣。諸淨土經。並不見出。始因唐飛錫禪師寶王論。以此佛號。立一念多佛門。次侍郎王古直指淨土決疑集承之。後龍舒淨土文。廣勸人受持。乃曰。甞以秈禾穀校之。一合有千八百粒。若一稱此號。乃滿二千碩穀之數。佛既自以此教人。則其功德不可思議也。切緣寶王論。不載所出經論。尤為缺典。今恐稱誦者欲知。故茲錄示。</p>
</div>
<p class='juan'>樂邦文類卷第一</p>
</div><!-- end of div[@id='body'] -->
</body></html>