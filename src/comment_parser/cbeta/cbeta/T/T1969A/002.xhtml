<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>樂邦文類</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu71' />樂邦文類卷第二</p><p class="byline">四明石芝沙門宗曉編次</p>
<div class='div-other'><a id='mulu72' />
<p class='h1'>序跋<span class='note-inline'>(三十二家)</span></p><p style="margin-left:1em">念佛三昧詩序　圓悟法師　慧遠</p>
<p style="margin-left:1em">觀無量壽佛經疏序　智者禪師</p>
<p style="margin-left:1em">阿彌陀經通讚疏序　慈恩法師　窺基</p>
<p style="margin-left:1em">阿彌陀經疏序　孤山法師　智圓</p>
<p style="margin-left:1em">阿彌陀經新疏序　淨覺法師　仁岳</p>
<p style="margin-left:1em">觀無量壽佛經序　慈覺禪師　宗頤</p>
<p style="margin-left:1em">阿彌陀經勸持序　慈雲懺主　遵式</p>
<p style="margin-left:1em">往生西方略傳序　同前</p>
<p style="margin-left:1em">往生淨土懺願儀序　同前</p>
<p style="margin-left:1em">往生決疑行願二門序　同前</p>
<p style="margin-left:1em">淨土往生傳敘　飛山禪師　戒珠</p>
<p style="margin-left:1em">念佛三昧寶王論序　草堂法師　飛錫</p>
<p style="margin-left:1em">華嚴念佛三昧無盡燈　圓澄法師　義和</p>
<p style="margin-left:1em">無盡燈後跋　參政范　成大</p>
<p style="margin-left:1em">淨業禮懺儀序　大智律師　元照</p>
<p style="margin-left:1em">觀經九品圖後序　同前</p>
<p style="margin-left:1em">淨土十疑論序　提刑楊　傑</p>
<p style="margin-left:1em">淨土十疑論跋　待制陳　瓘</p>
<p style="margin-left:1em">直指淨土決疑集序　提刑楊　傑</p>
<p style="margin-left:1em">龍舒淨土文序　狀元張　孝祥</p>
<p style="margin-left:1em">龍舒淨土文跋　大慧禪師　宗杲</p>
<p style="margin-left:1em">淨土寶珠集序　侍郎王　古</p>
<p style="margin-left:1em">四十八願後序　慧覺法師　齊玉</p>
<p style="margin-left:1em">淨土警策序　吳興法師　元頴</p>
<p style="margin-left:1em">淨土自信錄序　無功叟王　闐</p>
<p style="margin-left:1em">修行淨土法門後序　侍郎莫　仲珪</p>
<p style="margin-left:1em">明師勝地論跋　獨醒居士林　鎬</p>
<p style="margin-left:1em">寶城易記錄序　待制陳　瓘</p>
<p style="margin-left:1em">遠法師齋忌禮文序　正言沈　濬</p>
<p style="margin-left:1em">稱讚淨土海眾詩序　府判方　楶</p>
<p style="margin-left:1em">西歸蓮社序　月堂法師　惠詢</p>
<p style="margin-left:1em">刊往生行願略傳序　鎧菴居士吳克<span class='corr'>己</span></p>
</div>
<div class='div-other'><a id='mulu73' />
<p class='h1'>文<span class='note-inline'>(十三家)</span></p><p style="margin-left:1em">廬山白蓮社誓文　晉逸士劉　遺民</p>
<p style="margin-left:1em">東海若　唐禮部柳　子厚</p>
<p style="margin-left:1em">東海若跋　文忠公蘇　軾</p>
<p style="margin-left:1em">東海若跋　橘洲禪師　寶曇</p>
<p style="margin-left:1em">弔武侍䘖畫佛文　唐文公韓　愈</p>
<p style="margin-left:1em">結社法集　通慧僧錄　贊寧</p>
<p style="margin-left:1em">蓮華勝會錄文　慈覺禪師　宗賾</p>
<p style="margin-left:1em">念佛防退方便文　同前</p>
<p style="margin-left:1em">念佛迴向發願文　同前</p>
<p style="margin-left:1em">念佛懺悔發願文　慈雲懺主　遵式</p>
<p style="margin-left:1em">結蓮社普勸文　總管張　[揙-戶+(今-一)]</p>
<p style="margin-left:1em">西資社同誓文　證通法師　師友</p>
<p style="margin-left:1em">往生淨土十願文　桐江法師　擇瑛</p>
</div>
<div class='div-other'><a id='mulu74' />
<p class='h1'>讚<span class='note-inline'>(十七首)</span></p><p style="margin-left:1em">金銀泥畫淨土變相讚　唐翰林李　白</p>
<p style="margin-left:1em">繡西方淨土幀讚　唐侍郎白　居易</p>
<p style="margin-left:1em">繡阿彌陀佛讚　同前</p>
<p style="margin-left:1em">西方淨土讚　孤山法師　智圓</p>
<p style="margin-left:1em">無量壽佛讚　大智律師　元照</p>
<p style="margin-left:1em">畫阿彌陀像讚　文忠公蘇　軾</p>
<p style="margin-left:1em">李伯時畫彌陀讚　寂音禪師　惠洪</p>
<p style="margin-left:1em">安樂國讚三十章　提刑楊　傑</p>
<p style="margin-left:1em">善導彌陀道場讚　同前</p>
<p style="margin-left:1em">白蓮咸教主真讚　同前</p>
<p style="margin-left:1em">傚禪月作遠公詠　太史黃　庭堅</p>
<p style="margin-left:1em">遠法師贊　給事程　俱</p>
<p style="margin-left:1em">劉遺民贊　同前</p>
<p style="margin-left:1em">陶靖節贊　同前</p>
<p style="margin-left:1em">謝康樂贊　同前</p>
<p style="margin-left:1em">陸道士贊　同前</p>
<p style="margin-left:1em">臨行自餞　樝菴法師　有嚴</p>
</div>
<div class='div-other'><a id='mulu75' />
<p class='h1'>念佛三昧詩序</p><p class="byline">廬山法師慧遠</p><p>序曰。念佛三昧者何。思專想寂之謂。思專則志一不撓。想寂則氣虛神朗。氣虛則智恬其照。神朗則無幽不徹。斯二乃是自然之玄符。會一而致用也。是故靖恭閑宇而感物通靈。御心唯正。動而入微。此假修以凝神。積習以移性。猶或若茲。況夫尸居坐忘。冥懷至極。智落宇宙。而闇蹈大方者哉。請言其始。菩薩初登道位。甫窺玄門。體寂無為。而無弗為。及其神變也。則令修短葺常度巨細互相違。三光迴景以移照。天地卷而入懷矣。又諸三昧其名甚眾。功高易進。念佛為先。窮玄極寂。尊號如來。神體合變。應不以方。故今入斯定者。昧然忘知。即所緣以成鑒。鑒明則內照交映。而色象生焉。非耳目之所暨而聞見行焉。於是覩夫淵凝虛鏡之體。則悟靈相湛一清明。自然察玄音之叩。心聽則塵累每消。滯情融朗。非天下之至妙。孰能與於此。以茲而觀。一覿之感。乃發久習之深覆。豁昏俗之重迷。若匹夫眾定之所緣。故不得語其優劣。居可知也。是以奉誠諸賢。咸思一揆之契咸寸陰之頹景。懼來儲之未積。於是洗心法堂。整衿清向。夜分忘寢。夙霄惟勤。庶夫貞詣之功。以通三乘之志。臨津濟物。與九流而同往。仰援超步。拔茆之興。俯引約進。秉策其後。以覽眾篇之揮翰。豈徒文詠而已哉<span class='note-inline'>(廬山集。又載王喬之念佛三昧詩。見下第五卷)</span>。</p>
</div>
<div class='div-xu'><a id='mulu76' />
<p class='h1'>　　觀無量壽佛經疏序</p><p class="byline">天台智者大師</p><p>夫樂邦之與苦域。金寶之與泥沙。胎獄之望華池。棘林之比瓊樹。誠由心分垢淨。見兩土之升沈。行開善惡。覩二方之麁妙。喻形端則影直。源濁則流昏。故知。欲生極樂國土。必修十六妙觀。願見彌陀世尊。要行三種淨業。然化因事漸。教藉緣興。是以闍王殺逆。韋提哀請。大聖垂慈。乘機演法。曜玉相而流彩。聳珍臺而顯瑞。雖廣示珍域。而宗歸安養。使末俗有緣遵斯妙觀。落日懸鼓。用標送想之方。大水結水。實表瑠璃之地。風吟寶葉。共天樂而同繁。波動金渠。將契經而合響。觀肉髻而瞻侍者。念毫相而覩如來。及其瞑目告終。上珍臺而高踊。文成印壞。坐金蓮而化生。隨三輩而橫截。越五苦而長騖。可謂微行妙觀至道要術者哉。</p>
<p>此經心觀為宗。實相為體。所言佛說觀無量壽佛者。佛是所觀勝境。舉正報以收依果。述化主以包徒眾。觀雖十六。言佛便周。故云佛說觀無量壽佛。經者訓法訓常。由聖人金口故。</p>
</div>
<div class='div-xu'><a id='mulu77' />
<p class='h1'>　　阿彌陀經通贊疏序</p><p class="byline">慈恩法師窺基</p><p>詳夫理絕眾詮。豈三乘之可攝。智圓萬德。非十地以能觀。布慈雲而廕四生洒法雨而津九有。由是降神兜率。誕跡迦維。厭欲樂於王宮。獲真常於覺樹。良以群生業惑魔黨增強。騰苦海以闢三途。溺慈舟而吞萬善。是以高張教網。直指淨方。是入聖之玄門。乃超凡之妙躅。十重淨土。約地位以等差。九品蓮臺。契根宜之次第。大矣哉。逈拋空有之門。獨頴斷常之表。佛者覺道已圓。說者慈心演法。阿彌陀者。無量壽也。經者常法攝貫也。常則百王不易。法則千代同規。攝則包括眾詮。貫者通連妙理。故云佛說阿彌陀經也。</p>
</div>
<div class='div-xu'><a id='mulu78' />
<p class='h1'>　　阿彌陀經疏序</p><p class="byline">孤山法師智圓</p><p>夫心性之為體也。明乎靜乎一而已矣。無凡聖焉。無依正焉。無延促焉。無淨穢焉。及其感物隨緣而變。則為六凡焉。為三聖焉。有依焉有正焉。依正既作。則身壽有延促矣。國土有淨穢矣。吾佛大聖人。得明靜之一者也。乃假道於慈。託宿於悲。將欲歐群迷使復其本。於是乎。無身而示身。無土而示土。延其壽淨其土俾其忻。促其壽穢其土俾其厭。既忻且厭。則漸誘之策行矣。是故釋迦現有量而取穢土。非欲其厭耶。彌陀現無量而取淨土。非欲其忻乎。此則折之。彼則攝之。使其復本而達性耳。故淨名曰。隨所調伏眾生而取佛土者。其是之謂乎。雖寶樓金池為悅目之翫。而非惑蕩之色。而能達唯心無境矣。雖風樹鳥聲有入耳之娛。而非惉懘之音。而能念三寶有歸矣。夫如是則復乎明靜之體者。如轉掌耳。經云。眾生生者皆是阿鞞跋致是也。大矣哉。聖人之善權也如此。是故群經森列。而偏讚淨方。其有旨哉。佛說阿彌陀經者。其偏讚之謂歟。吾愛其辭簡而理明其文約而事備。足可以誘弱喪而係童蒙焉。於是約龍樹之宗。準智者之說。依經辨理。為之義疏。若極深研幾。則吾豈敢。庶乎有助於真風。為益於後昆爾。</p>
</div>
<div class='div-xu'><a id='mulu79' />
<p class='h1'>　　阿彌陀經新疏序</p><p class="byline">淨覺法師仁岳</p><p>或曰。虛空無涯。世界無量。其間有凡有聖。有淨有穢。何為其然乎。曰妄念而然也。真則不然。諸佛證真。空界殞裂。至論應化身土之事。亦隨眾生妄念所感。蓋使夫革凡成聖捨穢趣淨。然後純純乎。如諸佛之證也。噫眾生之妄也久矣。故我佛能仁氏起無緣慈悲。出堪忍世界。以若干方便。開諸度門。繇是五時設教。三乘授道。雖頓漸不同。同歸于理。其有我佛未度。而度在他佛者。則曰補處之有慈氏。極樂之有彌陀。乃至十方淨佛國土。示若鏡像。導如津梁。隨其所應。利有攸往。然而補處雖近。十方俱遠。諸大乘經。莫不稱讚乎極樂為最彌陀為勝。依正既異。壽命且長。眾生信而願生者多矣。神化之蹟粲在群藉。佛言。將來法滅。唯留無量壽經。住世百年。天台云。當知。彼佛於此惡世。偏有緣爾。茲經也。始慈恩法師甞有譔釋。復有疏本。亦題基公之名。相傳云。此無名師。假託而行也。校其文旨。實大同而小別。洎孤山中庸子章句後出。盛傳于時。以病中援毫。詞簡義略。凡用敷訓。似未盡於方等之詮乎。走不敏探智者之教。頗歷歲紀。常欲以一家法要并淨土諸說覆述斯文。竊避人之多忌。未果所志。年逼耳順。退藏故園。伏念玉泉報恩。九旬揮於犀柄。圭峯思孝七月薦於蘭盆。緬挹清芬遂獲操染。卷成析為上下。以新疏目之。別舊章也。若乃言之無文。吾何敢以前說並駕。或言下之理粗通大方。亦所不讓云。</p>
</div>
<div class='div-xu'><a id='mulu80' />
<p class='h1'>　　觀無量壽佛經序</p><p class="byline">慈覺禪師宗頤</p><p>夫正遍知海。從心想生。諸佛世界。隨心淨土。然則彌陀至聖不隔下凡。極樂雖遙。豈離方寸。所以念佛而即得見佛。求生而遂能往生。觀無量壽經者。以法界心照實相境。三種淨業。明法行之正因。十六妙觀。為寂照之方便。法身與化身隨量。依報與正報齊觀。是以韋提希豁然大悟。授記往生。佛世尊親勅受持。廣說斯事。經傳此土。人罕流通。不有圓機。誰陳法施。常山比丘瓊安等。憫眾生之日用不出塵勞。嗟妙境之無邊。願為鄉導。同心鏤板。庶廣受持。非勢至之同倫。即遠公之舊社。聊伸序引。普告未聞。</p>
</div>
<div class='div-other'><a id='mulu81' />
<p class='h1'>阿彌陀經勸持序</p><p class="byline">慈雲懺主遵式</p><p>此經文句雖約。與大本意同。上聖赴緣。廣略異耳。依正主伴。於是備焉。願行方軌。有加諸說辭簡義博諷易功多。良在茲矣。初則廣讚依正。引物忻求。次則六方引同訓勉生信。三則舉難況易。使聞者知歸。第一廣讚依正者。初讚次勸修願行。佛告長老下。標立所讚。彼土何故名為極樂下。先讚依果。即珠網麗天。瓊林矗地<span class='note-inline'>(一)</span>。池流八德。蓮吐四光<span class='note-inline'>(二)</span>。天樂韻於六時。裓華散於億剎<span class='note-inline'>(三)</span>。他禽演於道品。風樹傳於法音<span class='note-inline'>(四)</span>。舍利弗於意下。廣讚正報。先讚化主。相好八萬。舉光明以遍收。功德喻沙。言壽命以統括。成佛十劫。簡過未以釋疑<span class='note-inline'>(已上化主)</span>又舍利弗下。讚眷屬。聲聞雖眾。皆發大心。菩薩云多。率居補處。生者咸歸於定聚。趣途即預於阿鞞<span class='note-inline'>(已上眷屬)</span>次眾生聞者下。勸修願行。先願。次不可以少善根下修行一日等者。正在用心之厚薄。不在責時之久近。宜遵一心不亂。其人臨命終下。明得果。我見是利下結勸。次如我今者下。第二六方引同訓勉生信。先引同。次於汝意下勸信。亦是勸持。如我今者下。第三舉難況易。五濁得道為難。淨土修行則易。並如文請。先熟尋節段。然後誦文。則起盡有倫。功不虛棄。如或清晨靜夜。收視聽以端居。口誦心游。蕩神明於幽極。氛累斯滌。淨境弗迷。廣舌勸持。豈不然也。</p>
</div>
<div class='div-other'><a id='mulu82' />
<p class='h1'>往生西方略傳序</p><p class="byline">同前</p><p>維西方淨土者。瓊林寶網珠閣瑤池。超倍剎於玉毫。耀千光於沙界。諸佛同讚。群賢所宗。遍告曼殊咸願生乎其國。天親彌勒。皆誓往於彼方。大聖尚然。況常徒者也。至若散因定業少善多福。截五道而長騖。睠九品以高升。直到薩雲無復退轉。故彼佛本願云。設我得佛。十方眾生。至心信樂。欲生我國。乃至十念。若不生者。不取正覺。唯除五逆誹謗正法<span class='note-inline'>(五逆者。出佛身血。破和合僧。殺阿羅漢。殺父。殺母也)</span>今既幸無逆罪。不謗大乘。豈有願求而不遂也。況復十六觀云。下品下生者。具足諸罪。四重五逆謗方等法地獄火現。十念稱佛。地獄猛火。化為涼風。即生彼土。斯則又許逆罪之輩十念得生。況無此罪者乎。推此而言。宜各自信。凡願生者。無不遂心。故天台智者臨終讚曰。四十八願。莊嚴淨土。華池寶樹。易往無人。火車相現。一念改悔。尚得往生。況戒定熏修。淨行道力實不唐捐。又本願云。十方眾生。聞我名號。繫念我國。迴向欲生。若不果遂者。誓不成佛。又應校量業行久近者。十念信樂。尚生彼國。況復一日信樂者。況復一月一年一生而信樂者耶。又應校量滅罪輕重者。一念滅八十億劫生死重罪<span class='note-inline'>(重罪者。即前五逆也)</span>一念稱佛滅罪既爾。況復十念所滅罪耶。況復一日一月一年一生念佛所滅罪耶。重逆尚滅。況輕罪乎。又應校量念佛功德比餘善根優劣之相者。經云。若人以四事極好之物。供養三千大千世界滿中阿羅漢辟支聖人。所得福德。不如有人一合掌。一稱南無佛陀。如彼大千聖福。假使百分千分百千億分。算數譬喻皆所不及。一稱佛名者功德無量。一稱佛名功德尚爾。況復十念佛者。況復一日一月一年一生。念阿彌陀佛者所得功德耶。復次應知。念佛之人。現世安隱。眾聖守護。離諸災厄。且近校量今時風俗。競祭鬼神。求其福祐。望得安隱。信邪殺命。造罪結冤。必無福慶而可利人。虛招來生地獄罪報。易曰。積不善之家。必有餘殃。殺生害命。祖承祭法。非一朝一夕。豈非積不善耶。殃咎何疑也。若言殺生非不善者。古今帝王。何故仁慈化世。勝殘去殺。禽魚遂性。令登壽域。咸稱善耶。然祭祀之法。天竺韋陀支那祀典。既未逃於世論。真誘俗之權方。周公雖稱事神。不達彙征之道。仲尼焉能事鬼。蓋迷六趣之源。老氏經既混於九流。莊子未移於百氏。惟釋宗所辨。曲盡其理。天趣在上。人居其次。修羅處中。鬼畜斯下。今以人事鬼。其猶俛首就足抑君奉民。何逆之甚也。又鬼有邪力。事之既久。物黨方類。死墮其中。世其迷哉。且三界大師萬德慈父。歸之者罪滅。尚之者福生。諸經具說。若能暫歸三寶。受持一佛名者。現世當獲十種勝利。一者晝夜常得一切諸天大力神將。河沙眷屬隱形守護。二者常得二十五大菩薩。如觀世音等。及一切菩薩常隨守護。三者常為諸佛晝夜護念。阿彌陀佛常放光明。攝受此人。四者一切惡鬼。若夜叉若羅剎。皆不能害。一切毒蛇毒龍毒藥。悉不能中。五者一切火難水難。冤賊刀箭。牢獄枷柚。橫死枉死。悉皆不受。六者先所作罪皆悉消滅。所殺冤命。彼蒙解脫。更無執對。七者夜夢正直。或復夢見阿彌陀佛勝妙色像。八者心常歡喜。顏色光澤。氣力充盛。所作吉利。九者常為一切世間人民。恭敬供養。歡喜禮拜。猶如敬佛。十者命終之時。心無怖畏。正念歡喜。現前得見阿彌陀佛。及諸聖眾。持金蓮臺。接引往生西方淨土。盡未來際。受勝妙樂。諸有智人。請觀念佛。所獲現世福利功德。豈同世人祠祀之法。現無福利未來受苦耶。又復當信一切大乘經典。皆讚西方莊嚴淨土勸令往生。若華嚴方等般若法華涅槃。諸部諸經。皆示行相。及讚功德。又諸菩薩天親龍樹。皆各造論稱讚淨土。又此方諸法師禪師。各造論著疏。光讚西方。道安法師往生論六卷。慧遠法師造觀經疏一卷。天台智者造十疑論觀經疏彌陀經疏。各一卷。道綽禪師撰安樂集三卷。善導和尚。立五會教勸人念佛。造觀經疏一卷二十四讚六時禮文各一卷。懷感法師。得念佛三昧造決疑論七卷。慈愍三藏。撰淨土慈悲集三卷。慈恩法師。造彌陀經疏二卷。鎮國沙門澄觀。造觀經疏一卷。有誰聞此眾聖稱楊誘勸往生。而不信樂。除彼不肖人癡瞑無智者。斯更復引自古及今。西天東夏道俗士女。往生高人三十三條顯驗之事。具示將來諸有賢達。願共往生云也。</p>
</div>
<div class='div-other'><a id='mulu83' />
<p class='h1'>往生淨土懺願儀序</p><p class="byline">同前</p><p>原其諸佛憫物迷盲。設多方便而引取之。但唯安養淨業。捷直可修。諸大乘經。皆啟斯要。十方諸佛。無不稱美者也。若比丘四眾及善男女諸根缺具者。欲得速破無明諸闇。欲得永滅五逆十惡犯禁重罪及餘輕過。當修此法。欲得還復清淨大小戒律。現前得念佛三昧。及能具足一切菩薩諸波羅蜜門者。當學此法。欲得臨終離諸怖畏。身心安快喜悅如歸。光照室宅。異香音樂。阿彌陀佛觀音勢至。現在其前。送紫金臺。授手接引。五道橫截。九品長騖。謝去熱惱。安息清涼。初離塵勞。便至不退。不歷長劫。即得無生者。當學是法。欲修少法而感妙報。十方諸佛俱時稱讚。現前授記。一念供養無央數佛。即還本國。與彌陀坐食。觀音議論。勢至行步。眼耳洞視徹聞。身量無際。飛空自在。宿命了了。遍見五道如鏡面像。念念證入無盡三昧。如是稱述。不可窮盡。應當修習此之勝法。如所說者。皆實不虛。十方諸佛。出廣長舌。稱美此事。以示不妄。我等云何敢不信佛。今取淨土眾經立此行法。若欲廣知。尋經補益。</p>
</div>
<div class='div-other'><a id='mulu84' />
<p class='h1'>往生決疑行願二門序</p><p class="byline">同前</p><p>維安養寶剎。大覺攸贊。三輩高升。夕孕金華。列宿猶暫於海滴。晨游玉沼。世燈彊喻於河沙。良以。十方爰來。四生利往。雖騰光而普示。終稽首而偏求。故其竺國皇州自今觀古。彼則鉅賢至聖。咸舒藻以為盟。此則覺德鴻儒。盡摛毫而作誓。自茲迴向綿續。唱和相尋。誠為道德之通衢常樂之直濟者也。但世多創染割截。未識方隅。忽遇問津。靡暫濫吹。或攘臂排為小教。或大笑斥作權乘。以其言既反經。人惑常典。易不云乎。居其室出其言不善。則千里之外違之。況其邇者乎。遂輒述往生淨土決疑行願二門。詞愧不文。理存或當。視菽麥而且辨。挹涇渭而永分。翦伊蘭之臭林。植栴檀之香幹。信解行願。原始要終。不數千言而能備舉者。實茲二門矣。</p>
</div>
<div class='div-other'><a id='mulu85' />
<p class='h1'>淨土往生傳敘</p><p class="byline">飛山禪師戒珠</p><p>給孤園中聖賢之眾畢集。是時眾無一詞之請。如來遽然而告曰。過是西方十萬億國有淨土焉。其土廣博。百寶成焉。又曰。眾生思焉念焉。求而以生者。皆如願焉。說者曰。十二分教以羅萬有。此乃無問自說之一分也。其義猶何。猶母之拊嬰兒不俟其請。但欲顧其手足乳而哺之。腹而擁之也。然如來捨兜率降迦維。其說法者五十年。流慈振毓。隨機有授。其間龍天釋梵聲聞緣覺大菩薩眾。棄頭目捐髓腦。外於國城珍寶。殷勤三請者非一。如來或辭或默。止止而不說者有之。至是而乃自說。誠悲五濁異生流浪而不息者長劫。夫將厭五濁。期生于淨土。必在乎專念。念言之至以繫乎想十六觀。所以第資焉。經稱諸佛正遍知海從心想生。其故何哉。明其始也。舉其漸之之謂也。行始於有修。智始於有習。無上極果。以始于深心。深心者。確乎其不可拔者也。故一念轉三塗之苦。十念階九品之華。此雖大乘方等諸經。皆所互陳而互發。非止一經言而發之也。漢魏已來翹誠西向篾聞其有人者。實以大法初流。經文之未備矣。西晉時。劉曜寇蕩京雒。僧顯避地江東。始由三事因願。驟感祥異。然其拳拳之志。以遭亂世。遺風勝業代或無聞。東晉之末。遠師憩跡廬阜。其同意法師釋道炳竺道生佛陀耶舍。洎在家英豪劉遺民雷次宗周續之等。一百二十有三人。締結方外之游。希風來集。遠以幻集之期不克以常保。夢游之軀不可以長存。因指無量壽國。結之遐游。焉其已也。又言。其國清淨。無三塗無六趣。眾生依向不一生而生者。寶幢為之前導。金蓮為之受質。於是相與而有蓮社之稱焉。今之以蓮社云云。蓋其始也。或時以為淨社。義亦詳矣。自遠而下。淨土之修益振。故宋有曇弘。齊有慧進。梁有道珍。李唐之間。頴悟通識之士。如道綽善導者。累復有焉。余以像季之餘。值佛遺法。緬懷淨業。其亦有年。每以前賢事跡散於諸傳。淪於異代。不得類例相從條然以見。繇是歷考梁隋而下。慧皎道宣諸師所撰傳記十有二家。洎大宋通慧大師新傳。且得顯等七十五人。其傳之作。理或有所暗昧。詞或有所叢脞。因復修正而發明之。外有鴻業慧明等六十二人。在其生平想像。至於捨生之際。不甞以矚勝相。備之不足起深信。乃無以備之。後之明哲。或患其所不足。摭而備之者。亦余之闕有補焉。</p>
</div>
<div class='div-other'><a id='mulu86' />
<p class='h1'>念佛三昧寶王論序</p><p class="byline">草堂法師飛錫</p><p>客有高信。至吾禪居。前禮致問。辭甚清逸。問吾曰。修心之人成道捷徑。法華三昧不輕之行。念佛三昧般舟之宗。僉為無上深妙禪門者。願聞其致。對曰。吾拱默九峰。與世異營。天書曲臨。自紫閣山草堂寺。令典千福法華勝場。向三十年矣。希高扣寂。未有若君之所問者也。子將涉無生之龍津。欲圖南以鵬舉。吾不敏也。甞試論之。今則略開二十門。以明斯旨耳。</p>
</div>
<div class='div-other'><a id='mulu87' />
<p class='h1'>華嚴念佛三昧無盡燈序</p><p class="byline">圓澄法師義和</p><p>六道凡夫三乘賢聖。其根本悉是靈明清淨。一法界心。性覺寶光。各各圓滿。本不名諸佛。亦不名眾生。但此心靈妙自在。不守自性故隨迷悟之緣。作業受苦。名曰眾生。修道證真。遂名諸佛。佛憫眾生顛倒妄想。執著而不證得。於是稱法界性。說華嚴經。欲令眾生。知一切法。即心自性。成就慧身。不由他悟。至於善財證入法界。參諸知識。最初吉祥雲比丘。教以無礙智慧念佛門。又解脫長者。教以唯心念佛門。又普遍吉淨光夜神。教以觀德相念佛門。其後華嚴諸祖。慮念佛者。莫得其要。於善知識解脫門中。復設諸門。意使諸佛與眾生交徹。淨土與穢土融通。法法彼此該收。塵塵悉包遍法界。相即相入。無礙圓融。儻得其門。則等諸佛於一朝。不得其門。則徒修因於曠劫。夫不龜手之藥一也。有終身洴澼洸者。有裂土而封者。蓋用有工拙。而利有大小念佛法門一也。有涉時之久。致力之多。而平素失其指歸。逮乎垂亡。他境強奪尠能超邁。此終身不免於洴澼洸之謂也。唯華嚴觀行。得圓至功於頃刻。見佛境於塵毛。諸佛心內眾生。新新作佛。眾生心中諸佛念念證真。至簡至易。雖然諸佛拔苦與樂之心一也。不思議力一也。唯西方彌陀世尊。接引娑婆眾生願力偏重。即本師故。是以流通經中。普賢行願獨指彌陀。極為至切<span class='note-inline'>(義和)</span>晚年退席平江能仁。遍搜淨土傳錄與諸論讚。未甞有華嚴圓融念佛法門。蓋巴歌和眾。雪曲應稀。無足道者。嗚呼不思議法門。散乎大經與疏記之中。無聞於世。離此別求。何異北轅而之楚耶。於是備錄法門。著為一編。使見聞者不動步而歸淨土。安俟階梯。非思量而證彌陀。豈存言念。諸佛則背塵合覺故明。眾生則背覺合塵故昏。欲使冥者皆明。明終無盡。因目其篇曰無盡燈云爾。乾道元年九月望。臨安府慧因院。華嚴教觀義和序。</p>
</div>
<div class='div-other'><a id='mulu88' />
<p class='h1'>無盡燈後跋</p><p class="byline">參政范成大</p><p>念佛三昧深廣微密。世但以音聲為佛事。此書既出。當有知津者。乾道丁亥季夏七日。吳郡范成大書。</p>
</div>
<div class='div-other'><a id='mulu89' />
<p class='h1'>淨業禮懺儀序</p><p class="byline">大智律師元照</p><p>元照自下壇來。便知學律。但稟性庸薄。為行不肖。後遇天台神悟法師苦口提誨。始知改跡。遂乃深求祖教。博究佛乘。而於佛祖微言。薄有所領。竊自思曰。初心晚學。寧無夙善。但不遇良導。作惡無恥。虛喪一生。受苦長劫。於是發大誓願。常生娑婆五濁惡世。通達佛理。作大導師。提誘群生。令入佛道。復見高僧傳。慧布法師云。方土雖淨。非吾所願。若使十二劫蓮華中受樂。何如三塗極苦處救眾生也。由是堅持所見。歷涉歲年。於淨土門。略無歸向。見修淨業。復生輕謗。後遭重病。色力痿羸。神識迷茫。莫知趣向。既而病差。頓覺前非。悲泣感傷。深自克責。志雖洪大。力未堪任。仍覽天台十疑論。初心菩薩。未得無生忍。要須常不離佛。又引智度論云。具縛凡夫。有大悲心。願生惡世。救苦眾生。無有是處。譬如嬰兒不得離母。又如弱羽秖可<span class='corr'>傅</span>枝。自是盡棄平生所學。專尋淨土教門二十餘年。未甞暫捨。研詳理教。披括古今。頓釋群疑。愈加深信。復見善導和尚專雜二修。若專修者。百即百生。若雜修者。萬千一二。心識散亂。觀行難成。一志專持四字名號。幾生逃逝。今始知歸。仍以所修。展轉化導。盡未來際洪贊何窮。方便多門。以信得入。如大勢至。以念佛心。獲悟圓通。入三摩地。復自思念。已前所造無量罪業。不信淨土謗法毀人。業因既成。苦果必克。縱百千劫所作不亡。業性雖空。果報不失。內懷慚恥。曉夕兢惶。於是躬對聖前。吐露肝膽。五體投地。苦到懺悔。仍發大願。普攝眾生。同修念佛。盡生淨土。欲常修習。須立軌儀。故集諸文。布成此法。從始至末第列十門。並準聖言。咸遵古式。事從簡要。法在精專。所貴自備修持。豈敢貽諸先達。後賢披覽。知我志焉。</p>
</div>
<div class='div-other'><a id='mulu90' />
<p class='h1'>觀經九品圖後序</p><p class="byline">同前</p><p>世之學佛者。其始莫不皆曰為生死事大故也。及乎聲利所動世緣所<span class='corr'>汩</span>。則死生大事置而弗論。或為人所扣擊。則他辭託跋。不能自決。或云此不須問。或云不必須知。或云符到奉行莫作計挍。或云隨處受生出入自在。或云且生不高不下之家復男子身。或云把定精神見善惡相不得隨去。或令預候知時。或教臨終奪陰。或云百骸潰散一物長靈。或云形散氣消歸去寂滅。如是種種臆度矯亂。皆不出凡夫外道斷常二見。逮乎四大解分病苦所迫。識神無主。隨業輪迴決無疑矣。借令定日剋時。坐脫立化。世術可致。未足為奇。斯由不見十六觀經。不知九品生相。不信彌陀願力。而堅持所見。自甘塗炭。豈不為之悲哉。姑蘇逸上人。久歷叢林。不滯偏見。屬意觀經蓋有年矣。將恐道俗未閱經本。乃命工圖繪九品之相。具引經文。以示其說。隨於經後。各以偈頌為之激勵。且使知死生事大者。有超越之路。而不溺於異見枉受輪轉。若乃因相以舉目。因文而動懷。是必有信者解者修者生者焉。以至疑者謗者。莫不皆為往生因種。則斯文於世。豈小補哉。青山安忍子。仰之不已。輒復命筆。隨喜讚嘆云。</p>
</div>
<div class='div-other'><a id='mulu91' />
<p class='h1'>天台淨土十疑論序</p><p class="byline">提刑楊傑</p><p>愛不重不生娑婆。念不一不生極樂。娑婆穢土也。極樂淨土也。娑婆之壽有量。彼土之壽則無量矣。娑婆備諸苦。彼土則安養無苦矣。娑婆隨業輪轉生死。彼土一往。則永證無生法忍。若願度生。則任意自在。不為諸業轉矣。其淨穢壽量。苦樂生死。如是差別。而眾生冥然不知。可不哀哉。阿彌陀佛。淨土攝受之主也。釋迦如來。指導淨土之師也。觀音勢至。助佛揚化者也。是以如來一代教典。處處丁寧勸往生也。阿彌陀佛與觀音勢至。乘大願船。泛生死海。不著此岸。不留彼岸。不止中流。唯以濟度為佛事。是故阿彌陀經云。若有善男子善女人。聞說阿彌陀佛執持名號。若一日乃至七日。一心不亂。其人臨命終時。阿彌陀佛。與諸聖眾現在其前。是人終時。心不顛倒。即得往生極樂國土。又無量壽經云。十方眾生。聞我名號。憶念我國。植諸德本。至心迴向。欲生我國。不果遂者。不取正覺。所以祇洹精舍無常院。令病者面西作往生淨土想。蓋彌陀光明遍照法界。念佛眾生攝取不捨。聖凡一體。機感相應。諸佛心內眾生塵塵極樂。眾生心中淨土念念彌陀。吾以是觀之。智慧者易生。能斷疑故。禪定者易生。不散亂故。持戒者易生。遠諸染故。布施者易生。不我有故。忍辱者易生。不瞋恚故。精進者易生。不退轉故。不造善不作惡者易生。念純一故。諸惡已作。業報已現者易生。實慚懼故。雖有眾善。若無誠信心無深心。無迴向發願心者。則不得上上品生矣。噫彌陀甚易持。淨土甚易往。眾生不能持不能往。佛如眾生何。夫造惡業入苦趣。念彌陀生極樂。二者皆佛言也。世人憂墮地獄。而疑往生者。不亦惑哉。晉慧遠法師。博通教乘。出稱夙德。甞與耶舍尊者劉遺民諸英豪等。結白蓮社於廬山。蓋致精誠於此爾。其後七百年。梁周隋唐至于　國朝。其僧俗修奉獲感應者非一。咸見于淨土傳記。豈誣也哉。然贊輔彌陀教觀者。其書山積。唯天台智者大師淨土十疑論。最為首冠。援引聖言。開決群惑。萬年闇室。日至而頓釋群陰。千里水程舟具而不勞自力。非法藏後身。不能至於是也。傑頃於都下。甞獲斯文。讀示所知。無不生信。自遭酷罰。感悟益深。願廣其傳。因為序引。熙寧九年仲秋述。</p>
</div>
<div class='div-other'><a id='mulu92' />
<p class='h1'>淨土十疑論後序</p><p class="byline">待制陳瓘</p><p>人心無常。法亦無定。心法萬差。其本在此。信此則遍信。華嚴所以說十信。疑此則遍疑智者所以說十疑。出疑入信。一入永入。不離於此。得究竟處。淨土者究竟處也。此處有說法之主。名無量壽。此佛說法。未甞間斷。疑障其耳。則聾而不聞。疑障其心。則昧而不覺。不聞不覺。安住惡習。讚嘆不念。隨喜麁心。妄指蓮胞以為虛誕。終不自念。此分段身。從何而得。自何而來。胎獄穢濁。真實安在。信憑業識。自隔真際。於一幻境。非彼執此。生生不靈。永絕聖路。以如是故。釋迦如來。起大慈憫。於穢濁中。發大音聲。讚彼淨土上妙之樂。於生死中。為大船師。載以法船。令趍彼岸。晝夜度生。無有休息。然而彌陀之岸本無彼此。釋迦之船實非往來。譬如一燈分照八鏡。鏡有東西光影無二。彌陀說法遍光影中。而釋迦方便獨指西鏡。故已到彼岸者。乃可以忘彼此。未入法界者。何自而泯東西。於此法中。若未究竟。勿滯方隅。勿分彼此。但當正念諦信而已。此二聖之意。而智者之所以信也。信者萬善之母。疑者眾惡之根。能順其母能耡其根。則向之所謂障緣眾生。聾可復聞。昧可復覺。未出生死。得出生死。未生淨土。得生淨土。順釋迦之誨。往面彌陀。隨彌陀之願。來助釋迦。在此而遍歷十方。即西而普入諸鏡。自二聖建立以來。如是之人。如河沙數。云何不信。云何而疑。能自信己。又作方便。令諸未信無不信者。此則智者之所以為悲也。明智大師<span class='note-inline'>(中立)</span>學智者之道。不順其文。而順其悲。所以又印此論。冠以次公之序。而請予申廣其說以助其傳。元祐八年七月十一日。左宣義郎前簽書鎮東軍節度判官廳公事陳瓘序。</p>
</div>
<div class='div-other'><a id='mulu93' />
<p class='h1'>直指淨土決疑集序</p><p class="byline">提刑楊傑</p><p>大願聖人從淨土來。來實無來。深心凡夫。往淨土去。去實無去。彼不來此。此不往彼。而其聖凡會遇。兩得交際者何也。彌陀光明如大圓月。遍照十方。水清而靜。則月現全體。月非趣水而遽來。水濁而動。則月無定光。月非捨水而遽去。在水則有清濁動靜。在月則無取捨去來。故華嚴解脫長者云。知一切佛猶如影像。自心如水。彼諸如來。不來至此。我不往彼。我若欲見安樂世界阿彌陀如來。隨意即見。是知。眾生注念。定見彌陀。彌陀來迎。極樂不遠。乃稱性實言非權教也。淨土無欲。非欲界也。其國地居。非色界也。生有形相。非無色界也。一切眾生。未悟正覺。處大夢中。六道升沈。未甞休止。諸天雖樂。報盡相衰。脩羅方瞋。戰爭互勝。旁生飛走。噉食相殘。鬼神幽陰。飢渴困逼。地獄長夜。痛楚號呼。得生人趣。固已為幸。然而生老病死眾苦嬰纏。唯是淨方更無諸苦。蓮苞託質無生苦也。寒暑不遷無老苦也。身非分段無病苦也。壽命無量無死苦也。無父母妻子無愛別離也。上善人聚會無怨憎會也。華裓香食珍寶受用。無求不得無窮困也。觀照空寂無蘊苦也。悲濟有情。欲生則生。不住寂滅非二乘也。智照生死。得不退轉非凡夫也。三界蕩然。譬如四裔。丘陵坑坎穢腐所積。溪壑阻絕孰為津梁。乃有狂人迷路於此。惡獸魑魅惱害雜居。刀兵水火。或時傷暴風霜。霹靂淩厲。摧懾罔知城域。可以庇覆飲食衣服。未或充足。甘受是苦。不求安樂。有佛釋迦。是大導師。指清淨土是安樂國。無量壽佛是淨土師。爾諸眾生。但發誠心。念彼佛號。即得往生。若生彼土。則無諸惱。不聞知者。固可哀憐。亦有善士。發三種不信心。不求生者。尤可嗟惜。一曰吾當超佛越祖。淨土不足生也。二曰處處皆淨土。西方不必生也三曰極樂聖域。我輩凡夫。不能生也。夫行海無盡。普賢願見彌陀。佛國雖空。維摩常修淨土。十方如來有廣舌之讚。十方菩薩有同往之心。試自忖量。孰與諸聖。謂不足生者。何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通讚首稱十勝。智者析理明辨十疑。彼皆上哲精進往生。謂不必生者。何其自慢哉。火車可滅。舟石不沈。現華報者。莫甚於張馗。十念而超勝處。入地獄者。莫速於雄俊。再甦而證妙因。世人愆尤。未必若此。謂不能生者。何其自棄般舟三昧經云。跋陀惒菩薩。請問釋迦佛。未來眾生。云何得見十方諸佛。佛教念阿彌陀佛。即見十方一切諸佛。又大寶積經云。若他方眾生。聞無量壽如來名號。廼至能發一念淨信。歡喜愛樂。所有善根。迴向願生無量壽國者。隨願皆生。得不退轉。此皆佛言也。不信佛言。何言可信。不生淨土。何土可生。自欺自慢。自棄己靈。流入轉迴。是誰之咎。四十八願悉為度生。一十六觀同歸繫念。一念既信。已投種於寶池。眾善相資。定化生於金地。無輒悔墮誤認疑城。即時蓮開得解脫道。唯心淨土自性彌陀。大光明中決無魔事。直指淨土決疑集者。吾友王古敏仲之所編也。博采教典該括古今。開釋疑情。徑超信地。其載聖賢之旨。在淨土諸書。最為詳要。蓋安養國之鄉導也。若登彼岸。舟固可忘。來者問津。斯言無忽。元豐七年九月十日序。</p>
<p style="margin-left:1em">次公此序反覆詳盡。其論三種不求生。最為一篇警策。但謂淨土非三界。及云身非分段。有違經論。謹引二文。以正其非。釋籤云。若大論中。明安養國非三界者。秖是非此娑婆三界耳。若就彼土具有三界故。無量壽經。阿難白佛。彼安養界既無須彌。忉利諸天依何而住。佛反質云。此土夜摩乃至色界。依何而住。阿難默領。反質意者。此夜摩等。既許依空。何妨彼土四王已上依空而住。具明土相。復有多種共別不同。如無動界。雖是淨土。猶有男女及須彌等。此同居淨土既其不同。同居穢土亦應不等。釋論云。出三界外有淨土。聲聞辟支佛出生其中。受法性身。非分段生。</p>
</div>
<div class='div-other'><a id='mulu94' />
<p class='h1'>龍舒淨土文序</p><p class="byline">狀元張孝祥</p><p>阿彌陀如來。以大願力攝受群品。繫念甚簡。證果甚速。或者疑之<span class='note-inline'>(余)</span>甞為之言。阿彌陀佛即汝性是。極樂國土即汝心是。眾生背覺。合塵淪於七趣。立我與佛。天地懸隔。佛為是故。慈悲方便。開示悟入。現諸無量如幻三昧莊嚴其國。備極華好。復以辯智而為演說。令諸眾生歡喜愛樂。於日用中。能發一念。念彼如來。欲生其國。即此一念清淨堅固。還性所有與佛無異。當是念時。不起于座。阿彌陀佛極樂國土。悉皆現前。如是修習。乃至純熟。幻身壞時。此性不壞。金蓮華臺。由性種生。往生其中。如歸吾廬。諸佛菩薩。即我眷屬。性無異故。自相親愛。友人龍舒王虛中端靜簡潔。博通群書。訓傳六經諸子。數十萬言。一旦捐之曰。是皆業習。非究竟法。吾其惟西方之歸。自是精進。惟佛惟念。年且六十。布衣蔬茹。重研千里。以是教人。風雨寒暑弗遑恤。閒居日課千拜。夜分乃寢。面目奕奕有光。望之者。信其為有道之士也。紹興辛巳秋。過家君於宣城。留兩月始見其淨土文。凡修習法門。與感驗章著。具有顛末。將求信道者。鋟木傳焉。諉<span class='note-inline'>(余)</span>序其書。故為之題其端云。虛中名日休。十月旦。歷陽張<span class='note-inline'>(孝祥)</span>序。</p>
</div>
<div class='div-other'><a id='mulu95' />
<p class='h1'>龍舒淨土文跋</p><p class="byline">大慧禪師宗杲</p><p>龍舒王虛中日休。博覽群書之餘。留心佛乘。以利人為己任。真火中蓮也。佛言。自未得度。先度人者菩薩發心。自覺已圓。能覺他者。如來應世。<span class='note-inline'>(予)</span>嘉其志。為題其後。若見自性之彌陀。即了唯心之淨土。未能如是。則虛中為此文功不唐捐矣。庚辰八月二十日。書于劉景文懶窠云。雙徑妙喜<span class='note-inline'>(宗杲)</span>跋。</p>
</div>
<div class='div-other'><a id='mulu96' />
<p class='h1'>淨土寶珠集序</p><p class="byline">侍郎王古</p><p>眾生心淨則佛土淨。法性無生而無不生。有佛世尊。今現說法。在極樂國。號阿彌陀。緣勝劫長。悲深願大。無邊際光明攝受。不思議淨妙莊嚴。珠網麗空。瑤林矗地。池含八德。華發四光。韻天樂於六時。散裓華於億剎。諸佛共讚。十方來歸。彌陀心內眾生。新新攝化。眾生心中淨土。念念往生。質託寶蓮。不離當處。神超多剎。豈出自心。如鏡含萬象而無有去來。似月印千江而本非升降。被圓頓機。則皆一生補處。明方便門。則有九品階差。念本性之無量光。本來無念。生唯心之安養國。真實無生。解脫苦輪。十念亦超於寶地。會歸實際。二乘終證於菩提。如大舟載石而遂免沈淪。若順風揚帆而終無留難。悟之則甚近而不遠。迷之則益遠而無人。嗟夫學寡障多。疑深觀淺。斥為權小。閴若存亡。則以馬鳴龍樹為未然。天台智覺為不達。不信當受菩提記。不肯頓生如來家。籠鳥鼎魚翻為游戲。隙駒風燭妄計久長。虛受一報身。枉投諸苦趣。豈知大雄讚勸金口叮嚀。侶聖賢於剎那。具相好於俄頃。樂受則永拋五濁。悲增則迴救三塗。於此不知。是為可憫。自魏晉大經初出。則有遠顯諸賢繼修。事列簡編。驗彰耳目。福唐釋戒珠。採十二家傳記。得七十五人。蒐補闕遺。芟夷繁長。該羅別錄。增廣新聞。共得一百九人。隱顯畢收。緇素並列。會江河淮濟於一海。融瓶盤釵釧無二金。標為險道之津梁。永作後來之龜鑑。元豐七年八月十五日記。</p>
</div>
<div class='div-other'><a id='mulu97' />
<p class='h1'>四十八願後序</p><p class="byline">慧覺法師齊玉</p><p>或曰。淨土乃聖人之權方。所以接鈍根化凡器也。苟能一超。直入如來地。何藉於他力乎。對曰。佛世文殊普賢。滅後馬鳴龍樹。此土智者智覺。皆願生淨土。應盡是鈍根乎。釋迦勸父王淨飯并六萬釋種。亦願生淨土。應盡是凡器乎。此等聖賢。應皆不逮今人之利根勝器乎。況若以此為權。指何為實。權實之判。非止一途。自非教眼瞭焉。何以甄別。咨爾有識。當信佛言。招報非輕。切勿容易。昔孫莘老學士。始以此疑之。因會楊次公主客王敏仲侍郎。論道契合。遂釋其疑。故莘老云。四方言禪者。唯黃蘗慧林為最盛。臨濟之後有慈明。慈明傳江西黃蘗之道。次公實傳之。雲門之後唯雪竇。雪竇傳懷。懷傳本。本公居慧林時。敏仲早得其法。次公敏仲皆儒者學禪。得師如此。方且汲汲。以淨土為依歸。則知。淨土非聖人之權設。真禪侶之棲止也。苟能即心淨土本性彌陀。生則隨念往生。去則實無所去。則亦焉有彼此之異。而橫相是非於其間也哉。觀夫莘老之言。則信真善知識。不違佛訓。不欺自心。事理俱圓。實可宗仰。願諸仁者。當以死生大事為心。無以人情取捨自礙。賴如是願力。念阿彌陀佛。發決定信。誠起娑婆險惡之程。作淨土水雲之客。濯足於八種功德池水。掛錫於七重行樹叢林。入清淨海眾中。參彌陀善知識。覽勝境而得不退轉。聞妙法而易悟無生。七寶樓邊四華池畔優游泮渙。樂莫大焉。庶以此願為憑。前程定無間阻。苟或謂之不然。則吾末如之何也矣。</p>
</div>
<div class='div-other'><a id='mulu98' />
<p class='h1'>淨土警策序</p><p class="byline">吳興法師元頴</p><p>一切諸佛。歷劫修行所成國土。安立眾生。蓋以眾生流轉生死。未遇知識。阻聞法要。不獲脫苦也。而眾生或宜以苦事迫切者。則聖人於大悲心行折伏也。眾生或宜以樂事誘引者。則聖人於大悲心行攝受也。攝受則有殊勝莊嚴。珍妙樓閣。大丈夫相。安隱之事也。折伏則有胎卵濕化四生。九有百憂九惱五苦八苦之相也。然於聖人之心。豈曰差別乎。且釋迦牟尼。亦有清淨國土。如西方極樂。阿彌陀佛必有五濁世界。如娑婆堪忍也。所以一期化物。有彼有此。有淨有穢者。由諸佛結緣異也。由眾生誓願異也。若達彼岸登果位。無必固也。世智下凡不曰分別。其可知覺乎。不曰取捨。其可造措乎。群經廣有警策之語。偏讚西方阿彌陀佛所居淨土。今纂集之。庶裨補遺化激勸土俗。嗚呼死生亦大矣。豈不痛哉。而世人或沒於苦海。則自甘其分。或迷於富貴。則自逞其得。而不知生生死死於瞬息間也久矣。至有謂心淨佛土淨空身即法身。及大期忽終。無所安立。當是時也。與夫守志淳一。著相修行之人。億劫不殆故。覽斯文其有發未發之心歟。</p>
</div>
<div class='div-other'><a id='mulu99' />
<p class='h1'>淨土自信錄序</p><p class="byline">無功叟王闐</p><p>古之大聖人。立言垂教。被于百世之下。其志猶欝而未暢。晦而未明者。蓋有之矣。即吾佛淨土法門是也。余遍覽諸經。深求其旨。往生功德。一言以蔽之。曰在凡夫獲不退而已矣。何則此土修行圓教初信。小乘初果人邪見及邪三毒。永不起慈。為斷惑發悟。剏入聖流。則越生不昧其所證。斯超四趣。不失人天。至於凡夫地中。雖伏惑發悟。菩薩一經生死非常之變。則忘其所證所修。是故遇緣或退。仍墮苦塗者容有之。乃若凡聖同居淨土。如極樂國等。雖具三界。唯有人天。故一切含識獲生者。即長辭四趣。又助緣大備。壽數莫量。縱至鈍根。一生熏修。無不證聖果。寧復有退失事乎。如來讚勸之本意。不過如此。且圓機體道。是最上淨業。苟加願導之即預優品。若夫愚朴輩。但能稱佛發願者。而莫不往生。嗚呼觀淨土一門。則知聖人無棄物矣。彼守癡空之徒。効無礙無修。起自障心。絕他學路。乃高其言曰。淨土末事也。何足道哉。可不哀耶。</p>
</div>
<div class='div-other'><a id='mulu100' />
<p class='h1'>修行淨土法門後序</p><p class="byline">侍郎莫仲珪</p><p>娑婆苦境也。欲脫眾苦。必修西方。西方樂國也。欲生極樂。必信佛言。譬如有人行於曠野。暮夜昏黑群賊在後。執持利器競來逼逐。四顧旁皇逃避無所。呼天叫地誰來救䘏。忽遇老父。而告之言。此去不遠。有長者居。福德威勢。盜賊不侵。樓閣真實。快樂自在。烟霧所障。汝不能睹。汝但決往。吾不汝誑。其人聞語。歡喜勇躍。策步高驤。不復迴顧。注目一心。更無他想。俄頃之間。至長者所。群賊苦惱。杳絕蹤跡。種種快樂。無異所聞。彌陀攝受眾生長者居也。安可不往。釋迦指導群迷。老父言也。安可不信。世之人於西方之說。懵不能知。比比皆是。知矣而不信。信矣而不修。修不能力者。十亦常八九焉。我今重覆設此譬喻。其不知者。可以解會。而不信不修不力者。亦可加勉矣。夫修西方而決願往生者。豈有他哉。善盡其力。如遇老父於避賊之時而已矣。</p>
</div>
<div class='div-other'><a id='mulu101' />
<p class='h1'>明師勝地論跋</p><p class="byline">獨醒居士林鎬</p><p>予甞讀冲虛至德經。而得林類之言。以謂。死於是者。安知不生於彼。雖知死之與生一往一返。然求其說而未得者。意其死於是者。不過捨是報身而已。生於彼者。必竟落在什麼處。此所以求其說而未得也。今觀福清禪師所述明師勝地論。始知世外別有兜率內院西方淨土。為諸人依託之地。非念慮積習。不能到也。予因三復其說。究其本性空寂之中。非斷滅相。此生報盡。還有他生。若存堅固願力。成就善根。且無沈淪惡道之憂。決有超登勝報之地。乃今而後始知。兜率西方不隔毫端。常自現前。但堅此心。即能見佛。如妙喜云。見自性之彌陀。了唯心之淨土者。誠可為此論一言之蔽也。師妙喜之的嗣。於明師得依託之地。故能以三處正論。饒益眾生。參政大資周公<span class='note-inline'>(葵)</span>得而序之。謂師之言。信而有證。且愛其宗通說通。於實相教相。不相違背。而老婆心切。有如是諄諄之言也。諸仁者。儻能因周公之序。以求老師之心。則兜率西方不勞問途。便請驀直去也。獨醒居士林鎬敬跋。</p>
<p style="margin-left:1em">乾道中。婺之蘭溪。釋子光道號雲水。少習台教。厥後南詢。得法於大慧杲公。晚住莆田福清。作依託明師勝地論三卷行於世。其大概謂佛法高妙。若增上勝緣。唯明師勝地為堪依託。蓋凡學道者貴見性。見性者貴修習。見性未明。必務求師。修習未成。必務於地。得其師則模範正。得其地則心跡安。一曰人間中國聖賢所居。二曰兜率陀天彌勒說法。三曰西方淨土彌陀闡化。是三處皆名勝地。並得依託修行。至中下兩卷。則專明西方法門。勸人修習。文多不能具載。但書林公一跋。聊為敘其大旨云。</p>
</div>
<div class='div-other'><a id='mulu102' />
<p class='h1'>寶城易記錄序</p><p class="byline">待制陳瓘</p><p>安養不在彼。浮雲非我有。此涑永公所謂安樂土也。餘既得罪台州。自壬辰八月。捐書不復為文。革心改過。專趣此土。路長身老。恨發心之晚也。比閱晁文元公道院集。論空不空三昧。因繫之以辭。而曰。辭者貫心而易記耳。其辭則四句偈也。文元公深入佛海。言無枝葉。至於貫心之辭。則亦未忘。而且欲其易記焉。公之所謂易記者。豈主於記其辭而已哉<span class='note-inline'>(余)</span>竊慕焉。凡貫心之辭。欲已而未能已者。筆之于此。名之曰寶城易記錄云。</p>
<p style="margin-left:1em">了齋依延慶明智法師。得台教淵源。晚歲專意西方。誠為得所。其紀所行之法。擬晁公貫心易記之辭者。彼曰。吾即今自定日用之法。先入空三昧。旋滅一切忘念。如空華谷響。經視聽而無留礙也。又入不空三昧。安住一真法界。如額珠髻寶。常愛戴而無失墜也。此法交濟。更不異時。精密久長。百法無敵。貫心易記。因繫之以辭。曰心空如太空。豁然無可觸。一真法界中。靈照常安住。</p>
</div>
<div class='div-other'><a id='mulu103' />
<p class='h1'>遠法師齊忌禮文序</p><p class="byline">正言沈璿</p><p>釋迦如來出現於世。說種種法接引眾生。於種種門最捷徑者。無以易於西方安養之教也。嗚呼無無量壽佛之四十八願。則西方之教。無以啟其端。無釋迦如來之演說諸經。則無量壽佛之願。無以傳於世。前佛作願於前。後佛說經於後。此道章明著較可信無疑。然而多門之法。或擇之而不精。精詳之士。或傳之而未習。譬之肘後之方　載聞簡牘。有擇之而精。傳之而習。以開後悟。此恩此施。顧與製是方於心載是方於書。其厚薄何如哉。惟茲修行安養之方。無量壽佛實製之。釋迦如來實筆之。擇之傳之習之。以貽後人者。東晉遠公其人也。西湖秀士李濟。予同年執友。樂清令尹李公素。見素之子遭家多難。幼失所怙。兩罹鼓盆。孤苦之中坐進此道。曩從證通主人師友。為西資社。蓋有意乎遠公之遺法也。三年于茲。來者益盛。凡預此社。而精進不懈者。奇祥異覩。妙果殊證。如經所說。往往有之。則同社相與。稱頌自慶。益期進修。李君唯念凡今若此。雖前佛後佛開大法門。而遠公之德。其何可遂忘。退而考諸傳記。作禮文一通以示同志<span class='note-inline'>(予)</span>輒為識其始末。因為之言曰。堯舜禹湯文武周公之道。得仲尼而後明。至於㳂仲尼之所傳。以深入乎數聖人之道。而為後人之資者。孟軻氏其人也。以西方教法觀之。則遠公者猶吾儒之孟子耳。子其何嫌。雖然李君之是文也。固將尊其所以為遠公者。則遂從而學之。如吾儒之於孟子哉。若夫且拜且誦。而徒為觀美焉。非李之所祈望於同社者也。乾道二禩四月望序。</p>
</div>
<div class='div-other'><a id='mulu104' />
<p class='h1'>稱讚淨土海眾詩序</p><p class="byline">府判方楶</p><p>淨土與娑婆。凡聖對治之法也。以苦樂言之。則淨土樂而娑婆苦。以清濁言之。則淨土清而娑婆濁。以壽夭死生言之。則淨土壽而常生。娑<span class='corr'>婆</span>夭而必死。然眾生多沈滯於娑婆之境。而罕有知往生淨土之路者。亦以其業報所蔽之耳。釋迦法王。為此土教化之導師彌陀世尊。為彼方接引之慈父而眾聖群賢。又發明釋迦彌陀之大願。指示眾生。使修淨業為超脫輪迴之計。若乃娑婆煩惱之纏縛。淨土莊嚴之境界。如來經旨開喻甚明。諸上善人闡揚尤著。今李子濟。從而為稱讚詩。擬諸詠史。凡若干篇。一披卷帙。則彌陀海眾淨土勝境。如在目前。使人心開意悟即願往生。則子濟開導群迷。其功豈淺淺哉。子濟儒家者流。四世登科有聲士類。來處清白。兼通佛理。凡留心於西方之教。如飢之必食渴之必飲夏之葛冬之裘。有不能自已者。蓋地可動金可革。而子濟信心堅固。截然不撓。則他世化生。必為九品會中之人矣。楶因敬覽。謹隨喜而為之序云。</p>
</div>
<div class='div-other'><a id='mulu105' />
<p class='h1'>西歸蓮社敘</p><p class="byline">月堂法師惠詢</p><p>昔廬山遠法師。偕慧持曇順。結劉遺民雷次宗周續之一十八人。并同志一百二十有三人。修淨業以西歸為盟。號白蓮社焉。自此厭娑婆忻淨域者。繼踵其修。故晉宋之世至于隋唐。高僧賢士世世行之。由是臨終。有見乘紫金臺者。有銀臺金蓮者。有祥光異瑞者。有聽空聲讚歎者。有聞異香盈室者。至有目繫彌陀行來迎者。徵感非一詳于本傳。故我皇朝林下高人都邑賢哲。忻樂精修猶為特盛。矧茲小菴溪聲遶屋。松翠凝門。池淨紅蓮。水涵皓月。境靜地幽。車馬之塵不到。則可以策勵進行。為此身孕質青蓮之託也。謹遵先範募一十八人。為念佛三昧西歸蓮社。須端方貞亮。始終無易節者。請得預焉。建社主菴<span class='note-inline'>(行因)</span>謹募。住持延慶寺月堂<span class='note-inline'>(惠詢)</span>勸緣書。</p>
</div>
<div class='div-other'><a id='mulu106' />
<p class='h1'>刊往生行願略傳序</p><p class="byline">鎧菴居士吳克己</p><p>余甞考前代士夫學出世法。能知如來設教本意。不為空有所陷者。在晉則有若劉仲思。在唐則有若柳子厚。在我朝則有若楊次公。仲思入遠公蓮社。臨終唯請僧。讀無量壽法華二經。子厚作無姓和尚碑。稱其止讀法華經。且指極樂土正路為生物所歸。次公作天台無相院碑。亦稱智者大士建化天台。以法華三昧為極致。以安養國土為依歸。蓋不讀法華。則無以明我心本具妙法。不生安養。則無以證我心本具妙法。如來諄諄示誨。智者懇懇洪經。乃知佛祖垂慈初無異轍也。今代士夫。棲心佛乘。力求出離者。固不為少矣。然為異見所奪者。尚未免焉。印公法師。勸發信士。捐金鏤木。流布慈雲懺主淨土行願法門及略傳。其殆有意救斯弊乎<span class='note-inline'>(余)</span>聞之喜而不寐。遂攟摭三君子言行。為作證明。庶實心賢達。知有佛法正宗。相與造修。俱脫苦輪云爾。彼為獅子身中蟲。自食獅子肉。雖南陽國師復生。亦無可柰何者<span class='note-inline'>(余)</span>言尚奚施耶。</p>
</div>
<div class='div-other'><a id='mulu107' />
<p class='h1'>廬山白蓮社誓文</p><p class="byline">東晉逸士劉遺民</p><p>朝士謝靈運高人劉遺民等。一百二十三人為蓮社。令遺民著誓辭。其辭曰。維歲在攝提格。七月戊辰朔二十八日乙未。法師釋慧遠。真感幽奧。霜懷特發。乃延命同志。息心貞信之士百有二十三人。集於廬山之陰般若臺精舍阿彌陀像前。率以香華敬薦而誓焉。惟斯一會之眾。夫緣化之理既明。則三世之傳顯矣。遷感之數既符。則善惡之報必矣。推交臂之潛淪。悟無常之期切。審三報之相催。知險趣之難拔。此其同志諸賢。所以夕惕宵勤仰思攸濟者也。蓋神者可以感涉。而不可迹求。必感之有物。則幽路咫尺。荷求之無生。則渺茫何津。今幸以不謀。而僉心西境。叩篇開信。亮情天發。乃機象通於寢夢。忻歡百於子來。於是靈圖表暉。景侔神造。功由理諧。事非人運。茲實天啟其誠。冥運來萃者矣。可不剋心剋念。重精疊思。以凝其慮哉。然其景續參差。功福不一。雖晨祈云同。而夕歸攸隔。即我師友之眷。良可悲矣。是以慨焉。胥命整矜法堂。等施一心。亭懷幽極。誓茲同人。俱遊絕域。其有警出絕倫首登神界。則無獨善於雲嶠。忘兼全於幽谷。先進之與後升。勉思彙征之道。然後妙觀大儀。啟心貞照。識以悟新。形由化革。藉芙蓉於中流。蔭瓊柯以詠言。飄雲衣於八極。泛香風以窮年。體妄安而彌穆。心超樂以自怡。臨三塗而緬謝。傲天宮而長辭。紹眾靈之繼軌。指太息以為期。究茲道也。豈不洪哉。並棄世榮慕西方之訓。終時各感佛來迎也。</p>
</div>
<div class='div-other'><a id='mulu108' />
<p class='h1'>東海若</p><p class="byline">禮部柳子厚</p><p>東海若陸遊。登孟諸之阿。得二瓠焉。刳而振其犀以嬉。取海水雜糞壤蟯蚘而實之。臭不可當也。窒以密石。舉而投之海。逾時焉而過之曰。是故棄糞耶。其一徹聲而呼曰。我大海也。東海若呀然笑曰。怪矣今夫大海。其東無東其西無西。其北無北其南無南。旦則浴日而出之。夜則滔列星涵太陰。揚陰火珠寶之光以為明。其塵霾之。雜不處也。必泊之西澨。故其大也。深也潔也光明也。無我若者。今汝海之棄滴也。而與糞壤同體。臭朽之與曹。蟯蚘之與居。其狹咫也。又冥暗若是而同之海。不亦羞而可憐哉。子欲之乎。吾將為汝抉石破瓠。盪群穢於大荒之島。而同子於向之所陳者可乎。糞水泊然不悅曰。我固同矣。吾又何求於若。吾之性也。亦若是而已矣。穢者自穢。不足以害吾潔。狹者自狹。不足以害吾廣。幽者自幽。不足以害吾明。而穢亦海也。狹幽亦海也。突然而往。于然而來。孰非海者。子去矣。無亂我。其一聞若之言。號而祈曰。吾毒是久矣。吾以為是固然不可異也。今子告我以海之大。又目我以故海之棄糞也。吾愈急焉。涌吾沫不足以發其窒。旋吾波不足以穴瓠之腹也。就能之窮歲月耳。願若幸而哀我哉。東海若乃抉石破瓠。投之孟諸之陸。盪其穢於大荒之島。而水復於海。盡得向之所陳者焉。而向之一者。終與臭腐處而不變也。今有為佛者。二人同出於毘盧遮那之海。而泊於五濁之糞。而幽於三有之瓠。而窒於無明之石。雜於十二類之蟯蚘。人有問焉。其一人曰。我佛也。毘盧遮那五濁三有無明十二類皆空也。一切無善無惡。無因無果。無修無證。無佛無眾生。皆無焉。吾何求也。問者曰。子之所言性也。有事焉。夫性與事一而二。二而一者也。子守一而定。則大患者至矣。其人曰。子去矣。無亂我。其一人曰。嘻吾毒之久矣。吾盡吾力。而不足以去無明。窮吾智。而不足以超三有離五濁。而異夫十二類也。就能之。其大小劫之多不可知也。若之何。問者乃為陳西方之事。使修念佛三昧一空有之說。於是聖人憐之。接而致之極樂之境。而得以去群惡。集萬行居聖者之地。同佛知見矣。向之一人者。終與十二類同而不變也。夫二人之相違也。不若二瓠之水哉。今不知去一而取一。甚矣。</p>
</div>
<div class='div-other'><a id='mulu109' />
<p class='h1'>東海若後跋<span class='note-inline'>(二家)</span></p><p class="byline">東坡橘洲</p><p>軾久欲書柳子厚所作東海若一篇。刻之而置之淨住院無量壽佛堂中。元祐六年二月九日。與海陵曹輔。開封劉季孫。永嘉侯臨。會堂下。遂書以遺僧從本使刻之。眉山蘇軾記。</p>
<p>淨土之旨。無善惡無取舍無靜亂無男女。一念真正。決定往生。或者置疑於其間。先佛豈不能也。柳子厚東海若。是亦子莊子亡羊之詞。吾能自信不疑。何慮淨土之不生也。為普照書此。為來者勸。紹熙五年三月望。橘洲老衲<span class='note-inline'>(寶曇)</span>敬書。</p>
<p style="margin-left:1em">右東海若一篇。誠為樂邦文類之冠。本朝東箂<span class='note-inline'>(呂祖謙)</span>集。麗澤文粹。亦曾編入。竊恐呂公。徒愛西方之文。未必履行西方之行而作西方之歸也。嗚呼昔人。以淨土為誕妄。柳公故作斯文以譏其失。大哉。達佛旨者也。近世沮茲道者猶多。豈不愧於柳乎。愚頃過霅上。於李子濟家。得東坡碑刻及跋文。乃知前輩高明亦有賞音者。今併橘洲之跋。以刊之。庶發人之深信也。</p>
</div>
<div class='div-other'><a id='mulu110' />
<p class='h1'>弔武侍御畫佛文</p><p class="byline">文公韓愈</p><p>侍御武君。當年喪其配。斂其遺服櫛珥鞶帨于篋。月旦十五日。則一出而陳之。抱嬰兒以泣。有為浮屠之法者。造武氏而諭之曰。是豈有益耶。吾師云。人死則為鬼。鬼且復為人。隨所積善惡受報。環復不窮也。極西方有佛焉。其土大樂。親戚姑能相。為圖是佛而禮之。願其往生。莫不如意。武君撫然辭曰。吾儒者其可以為是。既又逢月旦十五日。復出其篋實而陳之。抱嬰兒以泣。殆而悔曰。是真何益也。吾不能了釋氏之信不。又安知其不果然。於是悉出其遺服櫛珮。合若干種。就浮屠師。請圖前所謂佛者。浮屠師受而圖之。韓愈聞而弔之曰。晢晢兮目存。丁寧兮耳言。忽不見兮不聞。奔誰窮兮本源。圖西佛兮道予懃。以妄塞悲兮慰新魂。嗚呼柰何兮弔以茲文。</p>
<p style="margin-left:1em">韓文公。以平時排佛之心。而作此文。有所謂以妄塞悲之語宜也。雖然彼徒知妄之為非。意以斥佛。殊不知妄亦有合於教意。且夫第一義諦一法不可得。則凡佛之所以為像。教之所以為言。與夫今淨土之所以為門。莫非妄也。苟濟於道。孰曰非乎。然則文公之說。未必非陽抑而陰助之耳。則今類見於此。亦宜也。</p>
</div>
<div class='div-other'><a id='mulu111' />
<p class='h1'>結社法集文</p><p class="byline">通慧僧錄贊寧</p><p>晉宋間有廬山慧遠法師。化行潯陽。高士逸人。輻湊于東林。皆願結香火。時雷次宗宗炳張詮劉遺民周續之等。共結白蓮華社。立彌陀像。求願往生安養國。謂之蓮社。社之名始於此也。齊竟陵文宣王。募僧俗行淨住法。亦淨住社也。梁僧祐曾撰法社。建功德邑會文。歷代以來。咸就僧寺為法會社也。社之法以眾輕成一重。濟事成功。莫近於社。今之供社。共作福田。修約嚴明。愈於公法。行人互相徹勵。勤於修行。則社有生養之功大矣。近聞周鄭之地。邑社多結。守庚申會。初集鳴鐃鈸。唱佛歌讚。眾人念佛行道。一夕不睡。以避三彭奏上帝。免注罪奪算也。然此實道家之法。往往有無知釋子。入會圖謀小利。曾不尋其根本。誤行邪法。深可痛哉。</p>
</div>
<div class='div-other'><a id='mulu112' />
<p class='h1'>蓮華勝會錄文</p><p class="byline">慈覺禪師宗賾</p><p>夫以念為念以生為生者。常見之所失也。以無念為無念以無生為無生者。邪見之所惑也。念而無念生而無生者。第一義諦也。是以實際理地。不受一塵。則上無諸佛之可念。下無淨土之可生。佛事門中不捨一法。則總攝諸根。蓋有念佛三昧。還原要術。示開往生一門。所以終日念佛。而不乖於無念。熾然往生。而不乖於無生。故能凡聖各住自位。而感應道交。東西不相往來。而神遷淨剎。此不可得而致詰也。故經云。若人聞說阿彌陀佛。執持名號。乃至是人終時。心不顛倒。即得往生阿彌陀佛極樂國土。夫如來世尊。雖分折攝二門現居淨穢兩土。然本聖之意。豈直以娑婆國土丘陵坑坎五趣雜居。土石諸山穢惡充滿。以是為可厭。極樂世界黃金為地。行樹參空。樓聳七珍。華敷四色。以是為可忻。蓋以初心入道。忍力未淳。須託淨緣。以為增上。何則娑婆國土。釋迦已滅。彌勒未生。極樂世界。阿彌陀佛。現在說法。娑婆國土。觀音勢至。徒仰嘉名。極樂世界。彼二上人親為勝友。娑婆國土。諸魔競作。惱亂行人。極樂世界。大光明中。決無魔事。娑婆國土。邪聲雜亂。女色妖婬。極樂世界。水鳥樹林。咸宣妙法。正報清淨。實無女人。然則修行緣具。無若西方。淺信之人。橫生疑謗。竊甞論之。此方之人。無不厭俗舍之喧煩。慕蘭若之寂靜。故有捨家出家。則殷勤讚歎。而娑婆眾苦。何止俗舍之喧煩。極樂優游。豈直蘭若之寂靜。知出家為美。而不願往生。其惑一也。萬里辛勤。遠求知識者。蓋以發明大事。決擇死生。而彌陀世尊。色心業勝。願力洪深。一演圓音。無不明契。願參知識。而不欲見佛。其惑二也。叢林廣眾。皆樂棲遲。少眾道場。不欲依附。而極樂世界。一生補處。其數甚多。諸上善人。俱會一處。既欲親近叢林。而不慕清淨海眾。其惑三也。此方之人。上壽不過百歲。而童癡老耄。疾病相仍。昏沈睡眠。常居太半。菩薩猶昏隔陰。聲聞尚昧出胎。則尺璧寸陰。十喪其九。而未登不退。可謂寒心。西方之人。壽命無量。一託蓮苞更無死苦。相續無間。直至菩提。所以便獲阿惟越致。佛階決定可期。流轉娑婆。促景而迷於淨土長年。其惑四也。若乃位居不退。果證無生。在欲無欲。居塵不塵。方能興無緣慈。運同體悲。迴入塵勞。和光五濁。其有淺聞單慧。或與少善相應。便謂永出四流高超十地。詆訶淨土。耽戀娑婆。掩目空歸。宛然流浪。並肩牛馬。接武泥犁。不知自是何人。擬比大權菩薩。其惑五也。故經曰。應當發願願生彼國。則不信諸佛誠言。不願往生淨土。豈不甚迷哉。若夫信佛言而生淨土。則累繫之所不能拘。劫波之所不能害。謝人間之八苦。無天上之五衰。尚無惡道之名。何況有實。唯顯一乘之法。決定無三。歸依一體三寶。奉事十方如來。佛光照體。萬惑潛消。法味資神。六通具足。三十七品助道法。應念圓成。三十二應隨類身。遍塵剎土。周旋五趣。普被諸根。不動一心。遍行三昧。洒定水於三千。引眾生於火宅。自利利他皆悉圓滿。然則唯心淨土自性彌陀。蓋解脫之要門。乃修行之捷徑。是以了義大乘。無不指歸淨土。前賢後聖。自他皆願往生。凡以欲得度人。先須自度故也。嗚呼人無遠慮。必有近憂。一失人身。萬劫深悔。故率大海眾。各念彌陀佛。百聲千聲乃至萬聲。迴向同緣。願生彼國。竊冀蓮池勝會金地法明。綺互相資。必諧斯願。操舟順水。更加櫓棹之功。則十萬之遙。可不勞而至也。</p>
<p>元祐四年冬<span class='note-inline'>(宗賾)</span>夜夢一男子。烏巾白衣。可三十計。風貌清美。舉措閑雅。揖謂<span class='note-inline'>(宗賾)</span>曰。欲入公彌陀會。告書一名<span class='note-inline'>(宗賾)</span>乃取蓮華勝會錄。秉筆問曰。公何名。白衣者云。名普慧<span class='note-inline'>(宗賾)</span>書已。白衣者云。家兄亦曾上名<span class='note-inline'>(宗賾)</span>問曰。令兄何名。白衣云。家兄名普賢。白衣者遂隱<span class='note-inline'>(宗賾)</span>覺而詢諸耆宿。皆云。華嚴離世間品有二大菩薩名<span class='note-inline'>(宗賾)</span>以為。佛子行佛事。助佛揚化。必有賢聖幽贊。然預此會者。亦豈小緣。普賢變名易號。不知誰何。今更以二大菩薩為首云。</p>
</div>
<div class='div-other'><a id='mulu113' />
<p class='h1'>念佛防退方便文</p><p class="byline">同前</p><p>普勸道友曰。念阿彌陀佛。或百聲千聲乃至萬聲。迴願往生西方淨土。各於日下。以十字記之。念佛之時。一心專注。不得異緣。常念娑婆眾苦。五濁煎熬。況乎一失人身。何時可復。幸諸道友。終始精勤。寶蓮華中。決定見佛。</p>
</div>
<div class='div-other'><a id='mulu114' />
<p class='h1'>念佛迴向發願文</p><p class="byline">同前</p><p>願弟子<span class='note-inline'>(某<span class='corr'>甲</span>)</span>普及四恩三有法界眾生。從今已去。安住第一義諦。修行淨業。孝養父母。奉事師長。慈心不殺。修十善業。受持三歸。具足眾戒。不犯威儀。發菩提心。深信因果。讀誦大乘。勸進行者。念佛法僧。解第一義。以至誠心。稱佛名號。觀佛依正十六妙境。念佛本起四十八願。籌量三輩。深入五門。隨順三種菩提門。信受十方諸佛教。或以散心定心。而修散善定善。依經起行。畢命為期。惟願阿彌陀佛法力冥加。神通顯益。令我等凝神覺路。暗蹈大方。進止威儀不離見佛。如執明鏡自見面像。及於夢中。得見彼國眾妙樂事。慰悅我心。令生增進。承佛威神。遠離魔事。所有無量劫來業惑塵勞。皆為梵行。善根功德。同入性海。積集諸緣。併用迴向。臨命終時。無諸障難。七日已前預知時至。身無痛苦。心不顛倒。身心安樂。如入禪定。遇善知識教稱十念。阿彌陀佛與諸聖眾。現在其前。放大光明。授手迎接。自見其身。乘金剛臺。隨從佛後。如彈指頃。往生彼國。生彼國已。見佛色身。眾相具足。光明寶林。演說妙法。聞已即悟無生法忍。住正定聚。永不退還。究竟至於一生補處。化身自在。周遍十方。無量國中。成等正覺。極重苦處。游戲設化。念念之中。令不可說不可說眾生發菩提心。念念之中。令不可說不可說眾生住普賢行。福慧資糧悉得圓滿。同成無上正等菩提。各各莊嚴淨土。各各攝化眾生。如我世尊。等無有異。所有虛空世界盡。眾生及業煩惱盡。如是一切無盡時。我願究竟。常無盡。</p>
</div>
<div class='div-other'><a id='mulu115' />
<p class='h1'>念佛懺悔發願文</p><p class="byline">慈雲懺主遵式</p>
<div class="lg regular"><div class='lg-row'>我今稱念阿彌陀　真實功德佛名號</div>
<div class='lg-row'>惟願慈悲垂攝受　證知懺悔及所願</div>
<div class='lg-row'>我昔所造諸惡業　皆由無始貪瞋癡</div>
<div class='lg-row'>從身口意之所生　一切我今皆懺悔</div>
<div class='lg-row'>願我臨欲命終時　盡除一切諸障礙</div>
<div class='lg-row'>面見彼佛阿彌陀　即得往生安樂剎</div>
<div class='lg-row'>彼佛眾會咸清淨　我時於勝蓮華生</div>
<div class='lg-row'>親見如來無量光　現前授我菩提記</div>
<div class='lg-row'>蒙彼如來授記已　化身無數百俱胝</div>
<div class='lg-row'>智力廣大遍十方　普利一切眾生界</div>
</div><p>　<span class='note-inline'>(從我昔所造下。並華嚴行願品經文)</span>。</p>
</div>
<div class='div-other'><a id='mulu116' />
<p class='h1'>結蓮社普勸文</p><p class="byline">總管張掄</p><p>如是我聞。西方有佛名阿彌陀。一名無量光。一名無量壽。又有觀音勢至二菩薩。助佛揚化。皆以大願力。濟度諸眾生。其國以七寶莊嚴。清淨自然。無諸雜穢故名淨土。其人皆蓮華化生。壽命無量。衣食受用。隨念而至。更無諸苦。亦無輪轉故。又名極樂世界。以此返觀我等見今所受之身所處之世。較彼國土。淨穢壽量苦樂生死。豈止天地之相遠耶。而昧者不知。或知而不信。自作障礙。顛倒執迷。不思解脫。捨此生彼。豈不哀哉。故我今者勸諸有緣。結此蓮社。假使難知難辨。猶當勉力精勤。況佛號甚易持。淨土甚易往。八萬四千法門。無如是之捷徑。但能輟清晨俛仰之暇。遂可為永劫不壞之資。是則用力甚微。而收功乃無有盡。眾生亦何苦自棄而不為乎。噫夢幻非真。壽夭難保。呼吸之頃。即是來生。一失人身。萬劫不復。此時不悟。佛如眾生何。願深念於無常。勿徒貽於後悔。淨樂居士<span class='note-inline'>(張掄)</span>勸緣。</p>
</div>
<div class='div-other'><a id='mulu117' />
<p class='h1'>西資社同誓文</p><p class="byline">證通法師師友</p><p>維隆興元年歲次癸未四月八日。釋<span class='note-inline'>(師友)</span>洎闔會大眾。歸命極樂世界阿彌陀佛菩薩海眾。願運洪慈。俯察微志<span class='note-inline'>(某)</span>等惟念。宿福深厚。生處中華。恭覩大藏七經純談淨土依正莊嚴功德勝妙。返觀此處三惡八難。多不善聚。生老病死壽命短促。自力修行難進易退。先聖憫我等故。立此念佛法門。易修易往。激勸求生。古今聖賢。弘此道者。其書山積。湖海無不崇此社者。代不乏人。十方眾生。往彼國者多如駛雨。我於是以亮情天發。不約而同。秉志有歸。僉心西境。既念念不忘。終期此報。決取往生。我等尚慮性習不同。世務縈絆。口談極樂。意戀娑婆。理事不明。行願有闕。晨祈云同。夕歸攸隔。於是謹涓吉日。聚會投誠。稽首梵容。立茲弘誓。仰願慈尊舒紫金手。撫摩我頂。啟紅蓮舌。密授我記。庶我此生已去。諸惡不作。眾善奉行。不值邪師。不失正念。命終之日。無病無苦。身心悅樂。隨從如來。同歸安養。蓮華早開。悟無生忍。游歷十方界。奉事諸佛身。濟拔苦眾生。同成無上道。虛空有盡。我願無窮。若見若聞。俱沾利樂<span class='note-inline'>(湖州沈大卿洎諸寄居士夫。一百餘人建此法會。抵今慶元庚申歲。三十餘年不廢)</span>。</p>
</div>
<div class='div-other'><a id='mulu118' />
<p class='h1'>往生淨土十願文</p><p class="byline">桐江法師擇瑛</p>
<div class="lg regular"><div class='lg-row'>願我永離三惡道　願我速斷貪瞋癡</div>
<div class='lg-row'>願我常聞佛法僧　願我勤修戒定慧</div>
<div class='lg-row'>願我恒隨諸佛學　願我不退菩提心</div>
<div class='lg-row'>願我速見阿彌陀　願我決定生安養</div>
<div class='lg-row'>願我分身遍塵剎　願我廣度諸眾生</div>
</div></div>
<div class='div-other'><a id='mulu119' />
<p class='h1'>金銀泥畫淨土變相讚</p><p class="byline">翰林李白</p><p>我聞。金方之西。日沒之所。去中華十萬億剎。有極樂世界焉。彼國之佛身長六十萬億恒沙由旬。眉間白毫。向右宛轉。如五須彌山。目光青白。若四大海水。端坐說法。湛然常存。沼明金沙。岸列珍樹。欄楯彌覆。羅網周張。硨磲瑠璃。為樓殿之飾。玻瓈碼碯。耀階砌之榮。皆諸佛所證。無虛言者。金銀泥畫西方淨土變相。蓋憑翊郡秦夫人。奉為亡夫湖州刺史韋公之所建也。夫人蘊氷玉之清。敷聖善之訓。以伉儷義大。希拯拔於幽途。父子恩深。明重修於景福。誓捨珍物。精求名工。圖金創端。繪銀設像。八法功德波動青蓮之池。七寶香華光映黃金之地。清風所拂。如生五音。百千妙樂。咸疑動作。若已發願未及發願。若已當生未及當生。精念七日。必生其國。功德罔極。酌而難名。讚曰。</p>

<div class="lg regular"><div class='lg-row'>向西日沒處　遙瞻大悲顏</div>
<div class='lg-row'>目淨碧海水　身光紫金山</div>
<div class='lg-row'>勤念必往生　是故稱極樂</div>
<div class='lg-row'>珠網珍寶樹　天華散香閤</div>
<div class='lg-row'>圖畫了在眼　願託彼道場</div>
<div class='lg-row'>以此功德海　冥祐為舟梁</div>
<div class='lg-row'>八十億劫罪　如風掃輕霜</div>
<div class='lg-row'>庶觀無量壽　長放玉毫光</div>
</div></div>
<div class='div-other'><a id='mulu120' />
<p class='h1'>繡西方淨土㡧讚</p><p class="byline">侍郎白居易</p><p>西方阿彌陀佛。與閻浮提有願。此土眾生。與彼佛有緣。故受一切苦者。先念我名。祈一切福者。多圖我像。至於應誠來感。隨願往生神速變通。與三世十方諸佛不侔。噫佛無若干。而願與緣有若干也。有女弟子弘農郡君。姓楊氏號蓮華性。發弘願捨淨財。繡西方阿彌陀佛像。及本國土眷屬一部。奉為故李氏長姊楊夫人滅宿殃追冥祐也。夫範金設繪。不若刺繡紋之精勤也。想形念號。不若睹相好之親近也。即造之者。誠不得不著。感不得不通。受之者罪不得不滅。福不得不集。爾時蓮華性焚香合掌。跪唱讚云。</p>

<div class="lg regular"><div class='lg-row'>金方剎　金色身　資聖力　福幽魂</div>
<div class='lg-row'>造者誰　弘農君　受者誰　楊夫人</div>
</div></div>
<div class='div-other'><a id='mulu121' />
<p class='h1'>繡阿彌陀佛讚</p><p class="byline">同前</p><p>繡西方阿彌陀佛一軀。女弟子京兆杜氏。奉為妣范陽縣太君盧夫人。八月十一日忌辰所造也。五綵莊嚴。一心恭敬。願追冥福。誓報慈恩。讚曰。</p>

<div class="lg regular"><div class='lg-row'>善念一念　千念相屬　繡始一縷</div>
<div class='lg-row'>萬縷相續　功績成就　相好具足</div>
<div class='lg-row'>金身螺髻　玉毫紺目　報罔極恩</div>
<div class='lg-row'>薦無量福</div>
</div></div>
<div class='div-other'><a id='mulu122' />
<p class='h1'>西方淨土讚</p><p class="byline">孤山法師智圓</p><p>曰天理湛寂。詎可以淨乎穢乎。延乎促乎。彼乎此乎。而思量擬議者哉。然而悟之。則為聖為真。為修德為合覺。為還源為涅槃。迷之則為凡為妄。為性德為合塵。為隨流為生死。大矣哉。聖人之先覺也。憫其未覺焉。於是乎土現清淨。壽延無量。端拱東向。而慈眼無偏視。俾我群迷厭穢而忻淨。惡此娑婆而取彼安養矣。既而升寶剎覲法王。目神變耳妙訓。則湛寂之性。不遠復矣。達十方太虛。悉我心現。矧依空之土。復何有哉。噫如是證悟者。孰不由其厭穢忻淨。惡促好延。捨此取彼之心而致乎。而況達忻厭而無忻厭。了好惡而無好惡。知取捨而無取捨者耶。是故釋迦現穢土而俾厭。彌陀現淨土而俾忻。其有旨哉。吾慈母馬氏。生厭穢境。死忻淨剎。壽七十有一而終。寢疾之際。以所造淨土無量壽像。囑吾以供養承事焉。十載于茲矣。嗚呼母人之德。其在免子於溺墜水火而已。而吾母也。始能捨吾為佛徒。次能資吾以學法。末又約吾以往生。是能誨我於道也。蓼莪之歎。風樹之悲。歲月其邁。而吾心不衰。遂齋莊馨爐。染毫作淨土讚。庶祐我母陟乎聖階　覺海澄圓廣大無邊無促無延<span class='note-inline'>(其一)</span>群蒙失道自劫家寶生死浩浩<span class='note-inline'>(其二)</span>大覺軫慈淨國爰居俾我來思<span class='note-inline'>(其三)</span>金臺既升覩佛儀形悟我妙明<span class='note-inline'>(其四)</span>像以相覩讚以道取福我慈母<span class='note-inline'>(其五)</span>。</p>
</div>
<div class='div-other'><a id='mulu123' />
<p class='h1'>無量壽佛讚</p><p class="byline">大智律師元照</p><p>八萬四千之妙相。得非本性之彌陀。十萬億剎之遐方。的是唯心之淨土。淨穢雖隔。豈越自心。生佛乃殊。寧乖己性。心體虛曠。不礙往來。性本包容。何妨取捨。是以舉念。即登於寶界。還歸地產之家鄉。彈指仰對於慈容。實會天真之父子。機生負德。枉受沈淪。今日投誠。必蒙拯濟。三心圓發。一志西馳。盡來際以依承。歷塵剎而稱讚。</p>
</div>
<div class='div-other'><a id='mulu124' />
<p class='h1'>畫阿彌陀像讚</p><p class="byline">文忠公蘇軾</p><p>蘇軾之妻王氏。名潤之字季章。年四十六。元祐八年八月一日。卒于京師。臨終之夕。遺言捨所受用。使其子邁迨過為畫阿彌陀像。紹聖元年六月九日像成。奉安于金陵清涼寺。讚曰。</p>

<div class="lg regular"><div class='lg-row'>佛子在時百憂繞　臨行一念何由了</div>
<div class='lg-row'>口誦南無阿彌陀　如日出地萬國曉</div>
<div class='lg-row'>何況自捨所受用　畫此圓滿天日表</div>
<div class='lg-row'>見聞隨喜悉成佛　不擇人天與蟲鳥</div>
<div class='lg-row'>但當常作平等觀　本無憂樂與壽夭</div>
<div class='lg-row'>丈六全身不為大　方寸千佛夫豈小</div>
<div class='lg-row'>此心平處是西方　閉眼便到無魔嬈</div>
</div></div>
<div class='div-other'><a id='mulu125' />
<p class='h1'>李伯時畫彌陀讚</p><p class="byline">寂音禪師惠洪</p><p>政和八年五月十五日。宜春黃先之。携李伯時所畫阿彌陀像。來東山為示<span class='note-inline'>(余)</span>觀伯時畫多矣。大率顧陸之意。畫意不畫態故。不施五色。而伯時知之耳。問其所得曰。李仲元仲元中為袁法官。以遺所厚善者。先之苦求得之<span class='note-inline'>(余)</span>諦視其筆跡。非今輩所能為。其伯時之筆審矣。稽首為之讚曰。</p>

<div class="lg regular"><div class='lg-row'>以慈為室　以忍為衣　法空為座</div>
<div class='lg-row'>示同體悲　四十八願　為世所歸</div>
<div class='lg-row'>如日沒時　烏接翅飛　大哉甘露</div>
<div class='lg-row'>妙法總持　令我觀門　洞開坦夷</div>
<div class='lg-row'>諦觀自心　妙絕知思　是歸依處</div>
<div class='lg-row'>真不思議　律我意馬　使不妄馳</div>
<div class='lg-row'>光明現前　見白蓮池　不假中陰</div>
<div class='lg-row'>屈伸頃時　忻然化生　如八歲兒</div>
<div class='lg-row'>何以至此　請審思之　皆我精進</div>
<div class='lg-row'>相力所持　稽首妙湛　不動巍巍</div>
<div class='lg-row'>令一切眾　絕癡暗疑　有同願者</div>
<div class='lg-row'>但瞻導師　脫然蟬蛻　出五濁泥</div>
</div></div>
<div class='div-other'><a id='mulu126' />
<p class='h1'>安樂國讚三十章章四句</p><p class="byline">提刑楊傑</p>
<div class="lg regular"><div class='lg-row'>淨土周沙界　如何獨指西</div>
<div class='lg-row'>但能從一入　處處是菩提</div>
<div class='lg-row'>有念同無念　無生即是生</div>
<div class='lg-row'>不勞移一步　透徹覺王城</div>
<div class='lg-row'>厭煩求淨土　不是不慈悲</div>
<div class='lg-row'>欲得醫他病　先須自療治</div>
<div class='lg-row'>彌陀願力重　光明照塵沙</div>
<div class='lg-row'>一念若相應　即生如來家</div>
<div class='lg-row'>天宮多五欲　樂國絕三塗</div>
<div class='lg-row'>生者不退轉　如來語豈誣</div>
<div class='lg-row'>劣夫從聖王　一日四世界</div>
<div class='lg-row'>聖力不思議　譬喻當得解</div>
<div class='lg-row'>莫疑宿業重　十念功德輕</div>
<div class='lg-row'>萬年有闇室　日照當時明</div>
<div class='lg-row'>雖知諸佛國　及與眾生空</div>
<div class='lg-row'>化人修淨土　摩詰有遺風</div>
<div class='lg-row'>愛戀當猛斷　日熾氷自泮</div>
<div class='lg-row'>未證三昧者　應作如是觀</div>
<div class='lg-row'>五濁污泥水　不染白蓮華</div>
<div class='lg-row'>如何游蕩子　年老未還家</div>
<div class='lg-row'>阿彌陀教觀　濁世有深緣</div>
<div class='lg-row'>末法銷除盡　重留一百年</div>
<div class='lg-row'>勿謂十萬億　路遠自厭倦</div>
<div class='lg-row'>譬如千里境　頃刻夢中遍</div>
<div class='lg-row'>勿謂歷劫罪　一念不可消</div>
<div class='lg-row'>譬如積年木　一豆火能燒</div>
<div class='lg-row'>弱羽不離枝　嬰兒不離母</div>
<div class='lg-row'>念念阿彌陀　決定生淨土</div>
<div class='lg-row'>十方諸如來　一音廣長舌</div>
<div class='lg-row'>發願即得生　稱讚誠實說</div>
<div class='lg-row'>水鳥及風聲　法音無間斷</div>
<div class='lg-row'>菩薩皆伴侶　決定不退轉</div>
<div class='lg-row'>黑業必殞墜　如石投諸水</div>
<div class='lg-row'>願力猶巨舟　乘之得安濟</div>
<div class='lg-row'>有念非無漏　無心未是精</div>
<div class='lg-row'>虛空造宮室　何日是功成</div>
<div class='lg-row'>安養受諸樂　娑婆備眾苦</div>
<div class='lg-row'>當發無上心　願得生淨土</div>
<div class='lg-row'>欄楯及羅網　寶木皆七重</div>
<div class='lg-row'>莊嚴無與等　天樂散香風</div>
<div class='lg-row'>池水八功德　池底純金沙</div>
<div class='lg-row'>上有寶樓閣　車輪四色華</div>
<div class='lg-row'>天雨曼陀羅　盛以寶衣裓</div>
<div class='lg-row'>供養十方佛　食時還本國</div>
<div class='lg-row'>心淨即土淨　大士語豈遙</div>
<div class='lg-row'>剎剎見如來　那伽常在定</div>
<div class='lg-row'>已證無生忍　重乘般若船</div>
<div class='lg-row'>游戲生死海　援溺濟無邊</div>
<div class='lg-row'>生理不可得　即是真無生</div>
<div class='lg-row'>自他凡與聖　一一是強名</div>
<div class='lg-row'>即此娑婆界　混然凡聖居</div>
<div class='lg-row'>塵塵全體現　妄動即差殊</div>
<div class='lg-row'>佛言彌陀國　去此實不遠</div>
<div class='lg-row'>普告修行人　切勿生異見</div>
<div class='lg-row'>佛為法藏時　四十八誓願</div>
<div class='lg-row'>願願度眾生　攝受無限量</div>
<div class='lg-row'>若有諸眾生　一稱我名號</div>
<div class='lg-row'>若不生淨方　我不成佛道</div>
<div class='lg-row'>父常念其子　子常念其父</div>
<div class='lg-row'>念念若相應　還家依位住</div>
</div></div>
<div class='div-other'><a id='mulu127' />
<p class='h1'>善導和尚彌陀道場讚</p><p class="byline">同前</p>
<div class="lg regular"><div class='lg-row'>東峯壇級石嵳峩　十佛隨聲信不訛</div>
<div class='lg-row'>後善導依先善導　今彌陀是古彌陀</div>
<div class='lg-row'>一心正受超三界　孤月澄輝照萬波</div>
<div class='lg-row'>乘般若舟游淨域　度生還亦到娑婆</div>
</div><p>　<span class='note-inline'>(道場在嚴州烏龍山。後善導即少康法師也)</span>。</p>
</div>
<div class='div-other'><a id='mulu128' />
<p class='h1'>白蓮咸教主真讚</p><p class="byline">同前</p><p>台州東掖山白蓮道場傳天台教咸法師。元祐七年七月十一日。召大眾出衣盂所有。以散之云。吾二十三日。當還淨土。至日於方丈門外。坐禪圓寂。前六日以遺書。遣淨人嚴妙觀。齎來京師。與予為別。乃述真讚。以寄山中諸徒。</p>

<div class="lg regular"><div class='lg-row'>三觀通明念念圓　祖師爐拂秖心傳</div>
<div class='lg-row'>遺書封了加趺坐　不住白蓮生白蓮</div>
</div></div>
<div class='div-other'><a id='mulu129' />
<p class='h1'>傚禪月作遠公詠<span class='note-inline'>(并序)</span></p><p class="byline">太史黃庭堅</p><p>遠法師居廬山下。持律精苦。過中不受蜜湯。而作詩換酒。飲陶彭澤。送客無貴賤。不過虎溪。而與陸道士行。過虎溪百步。大笑而別。故禪月作詩云。愛陶長官醉兀兀。送陸道士行遲遲。買酒過溪皆破戒。斯何人斯師如斯。故傚之。</p>

<div class="lg regular"><div class='lg-row'>邀陶淵明把酒椀　送陸修靜過虎溪</div>
<div class='lg-row'>胸次九流清似鏡　人間萬事醉如泥</div>
</div></div>
<div class='div-other'><a id='mulu130' />
<p class='h1'>遠法師贊</p><p class="byline">給事程俱</p>
<div class="lg regular"><div class='lg-row'>法師弘道　實相是談　像浮江滸</div>
<div class='lg-row'>神運伽藍　戒珠義海　聳世觀瞻</div>
<div class='lg-row'>肇開淨業　蓮杜興賢</div>
</div></div>
<div class='div-other'><a id='mulu131' />
<p class='h1'>劉遺民贊</p>
<div class="lg regular"><div class='lg-row'>仲思綜博　二林領袖　大化現前</div>
<div class='lg-row'>不忘正受</div>
</div></div>
<div class='div-other'><a id='mulu132' />
<p class='h1'>陶靖節贊</p>
<div class="lg regular"><div class='lg-row'>淵明高蹈　性與道俱　世出世士</div>
<div class='lg-row'>莫得親疎</div>
</div></div>
<div class='div-other'><a id='mulu133' />
<p class='h1'>謝康樂贊</p>
<div class="lg regular"><div class='lg-row'>康樂遒上　豪氣不除　慧業則有</div>
<div class='lg-row'>非寂滅徒</div>
</div></div>
<div class='div-other'><a id='mulu134' />
<p class='h1'>陸道士贊</p>
<div class="lg regular"><div class='lg-row'>陸公玄虛　寄傲簡寂　江湖相忘</div>
<div class='lg-row'>一笑莫逆</div>
</div></div>
<div class='div-other'><a id='mulu135' />
<p class='h1'>臨行自餞</p><p class="byline">樝菴法師有嚴</p><p>吾聞。西方有無上正遍知。壽命無量阿僧祇。光明遍照沙界兮無邊際。慈悲普覆群生兮無盡期。聞名稱念者。皆不退轉。歸命發願者。眾苦皆脫離。黃金為地。或瑠璃。晝夜六時天華飛樓閣幢旛。千萬兮遍空界。寶林珠網。音樂兮微風吹。莊嚴美妙不思議。土無日月常光輝。是故繫念者。神魂西馳。父母之邦兮。常思歸性無苦域兮。今順性而捨其。性有樂邦兮。今順性而取之。去去過十萬億佛土。不是遠路跂。內憑願力。外仗佛威。一剎那間。便到七寶蓮華池。</p>
<p style="margin-left:1em">樝菴老生平學佛守戒律。一節如氷霜。事文翰高談如珪璧。講練有餘力。而繫念無暇時。其淨業既成。一夕見在金池上。執樂者數人。似欲舉音以迓其來。不數日而終。先乃成自餞一篇。是知決定為西方游矣。聞者莫不嘆慕其不可及也。嗚呼唯心本性人人皆具焉。何羨魚多而不結網而有獲耶。子雲所謂蜾蠃之祝曰。類我類我。久則肖之矣。安有不修而能證者哉。此自餞之意。固足以為來者勸也。門人元祐。持其文示予。因跋其尾云。隱庵<span class='note-inline'>(左知微)</span>謹題。</p>
</div>
<p class='juan'>樂邦文類卷第二</p>
</div><!-- end of div[@id='body'] -->
</body></html>