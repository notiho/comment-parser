<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>樂邦文類</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu208' />樂邦文類卷第五</p><p class="byline">四明石芝沙門宗曉編次</p>
<div class='div-other'><a id='mulu209' />
<p class='h1'>賦銘<span class='note-inline'>(各一家)</span></p><p>　神棲安養賦　智覺禪師　延壽</p>
<p>　進安養賦奉制文　吳越錢王　俶</p>
<p>　日觀銘　慈雲懺主　遵式</p>
</div>
<div class='div-other'><a id='mulu210' />
<p class='h1'>偈<span class='note-inline'>(六家)</span></p><p>　畫阿彌陀佛像偈　東坡居士蘇　軾</p>
<p>　釋華嚴賢首讚佛偈　慈雲懺主　遵式</p>
<p>　依脩多羅立往生偈　同前</p>
<p>　寫彌陀經施發願偈　同前</p>
<p>　姚行婆日輪見佛偈　妙行法師　法怡</p>
<p>　讚喻彌陀偈　朝議大夫丁　性</p>
</div>
<div class='div-other'><a id='mulu211' />
<p class='h1'>頌<span class='note-inline'>(二十家)</span></p><p>　十六觀頌<span class='note-inline'>(二十三首)</span>　慈雲懺主　遵式</p>
<p>　十六觀頌<span class='note-inline'>(一十六首)</span>　樝菴法師　有嚴</p>
<p>　十六觀頌<span class='note-inline'>(二十四首)</span>　大智律師　元照</p>
<p>　勸化徑路修行頌　京師比丘　善導</p>
<p>　勸念佛頌<span class='note-inline'>(四首)</span>　慈覺禪師　宗賾</p>
<p>　西方淨土頌<span class='note-inline'>(十三首)</span>　同前</p>
<p>　觀佛三昧頌　樝菴法師　有嚴</p>
<p>　勸念佛頌<span class='note-inline'>(五首)</span>　慈受禪師　懷深</p>
<p>　示陳行婆頌<span class='note-inline'>(二首)</span>　慈辯法師　從諫</p>
<p>　勸修淨業頌<span class='note-inline'>(二首)</span>　大智律師　元照</p>
<p>　化導念佛頌<span class='note-inline'>(三首)</span>　清照律師　慧亨</p>
<p>　念佛心要頌　草菴法師　道因</p>
<p>　雕彌陀香像頌　解空法師　可觀</p>
<p>　頌淨土并辭世　法鏡法師　若愚</p>
<p>　稱讚西方頌　幻住居士任　彪</p>
<p>　勸修淨土頌　桐江法師　擇瑛</p>
<p>　白蓮淨社頌　右街鑒義　從正</p>
<p>　淨業佛魔頌　壽安法師　良弼</p>
<p>　勸修淨業頌　昌國宰王　存之</p>
<p>　勸世念佛頌　失作人名</p>
</div>
<div class='div-other'><a id='mulu212' />
<p class='h1'>詩<span class='note-inline'>(二十二家)</span></p><p style="margin-left:1em">淨土詠　晉康樂謝　靈運</p>
<p style="margin-left:1em">念佛三昧詩<span class='note-inline'>(四首)</span>　晉琅琊王　喬之</p>
<p style="margin-left:1em">念佛三昧詩<span class='note-inline'>(四首)</span>　慈雲懺主　遵式</p>
<p style="margin-left:1em">別李祕書始興寺所居　草堂先生杜　子美</p>
<p style="margin-left:1em">東林寺臨水坐　香山居士白　居易</p>
<p style="margin-left:1em">弔天竺寶月大師　東坡居士蘇　軾</p>
<p style="margin-left:1em">除夜<span class='note-inline'>(并三四句)</span>　后山居士陳　無已</p>
<p style="margin-left:1em">錢唐勝事寄馬侍郎　慈雲懺主　遵式</p>
<p style="margin-left:1em">瑞竹悟老種蓮　次公楊　傑</p>
<p style="margin-left:1em">廬山白蓮社　禦溪釋　懷悟</p>
<p style="margin-left:1em">贈彌陀道者　直閣黃　誥</p>
<p style="margin-left:1em">十六觀近體詩<span class='note-inline'>(十六首)</span>　沙門　冲默</p>
<p style="margin-left:1em">廬山蓮社<span class='note-inline'>(二首)</span>　監簿喻　良能</p>
<p style="margin-left:1em">次韻蓮社　釋褐　淳叟</p>
<p style="margin-left:1em">廬山十八賢　東溪釋　祖可</p>
<p style="margin-left:1em">懷安養故鄉詩<span class='note-inline'>(四首)</span>　樝菴法師　有嚴</p>
<p style="margin-left:1em">懷西方詩<span class='note-inline'>(并五言二首)</span>　北山講僧　可旻</p>
<p style="margin-left:1em">湖州覺海彌陀閣　祠部張　景脩</p>
<p style="margin-left:1em">西歸軒詩　蘿月禪師　曇瑩</p>
<p style="margin-left:1em">憶佛軒詩<span class='note-inline'>(十首)</span>　雪溪首座　希顏</p>
<p style="margin-left:1em">讀往生傳有感　雲菴法師　了洪</p>
<p style="margin-left:1em">淨土詠史<span class='note-inline'>(敘佛化緣并製作意共二十五首)</span>　西湖居士李　濟</p>
</div>
<div class='div-other'><a id='mulu213' />
<p class='h1'>詞<span class='note-inline'>(七家)</span></p><p style="margin-left:1em">和淵明歸去來兮　給事憑　檝</p>
<p style="margin-left:1em">擬淵明歸去來兮　幻住任　彪</p>
<p style="margin-left:1em">追和淵明歸去來　拙菴律師　戒度</p>
<p style="margin-left:1em">讚淨土漁家傲<span class='note-inline'>(并詩各二十首)</span>　北山講僧　可旻</p>
<p style="margin-left:1em">讚西方漁家傲　西余禪師　法端</p>
<p style="margin-left:1em">娑婆苦望江南<span class='note-inline'>(六首)</span>　白雲法師　淨圓</p>
<p style="margin-left:1em">西方好望江南<span class='note-inline'>(六首)</span>　同前</p>
</div>
<div class='div-other'><a id='mulu214' />
<p class='h1'>神棲安養賦</p><p class="byline">智覺禪師延壽</p><p>彌陀寶剎安養嘉名。處報土而極樂。於十方而最清。二八觀門。修定意而冥往。四十大願。運散心而化生。爾乃畢世受持。一生歸命。仙人乘雲而聽法。空界作唄而讚詠。紫金臺上身登。而本願非虛。白玉毫中神化而一心自慶。詳夫廣長舌讚。十剎同宣。但標心而盡契。非率意而虛傳。地軸迴轉。天華散前。一念華開。見佛而皆登妙果。千重光照。證法而盡廁先賢。考古推今。往生非一。運來而天樂盈空。時至而異香滿室。一真境內現相。而雖仗佛威。七寶池中。覩境而皆從心出。故知。聖旨難量感應猶長。變凡成聖。而頃刻即迷為悟。而昭彰探出仙書。真是長生之術。指歸淨剎。永居不死之鄉。更有出世高人處塵大士。焚身臂以發行。掛胃捧心而立軌。仙樂來迎而弗從。天童請命而不喜。或火烈山項。光明境裹。絕聞惡趣之名。永拋胎獄之鄙。眼開舌固而立驗。牛觸鷄鵮而忽止。處鐵城而拒王勅。須侚丹心。坐蓮臺而賴佛恩。難拋至理。其或誹謗三寶。破壞律儀。逼風刀解體之際。當業鏡照形之時。遇知識現不思議。劍林變七重之行樹。火車化八德之蓮池。地獄消沈。湛爾而怖心全息。天華飛引。俄然而化佛迎之。慧眼明心。香爐墮手。應讖而蓮華不萎。得記而寶林非久。奇哉。佛力難思古今未有。</p>
<p style="margin-left:1em">禪師一志西方。極言洪贊也如此。至於萬善同歸。亦力勸修治。乃知。通人無吝。惠利多方。校之滯寂沈空者遠矣。是賦師自有注本。事廣文長。此不暇錄。眇觀所屬。皆經文妙語。及往生傳中靈跡。惟博古尚道者。覩茲綱要。自悉綱目矣。</p>
</div>
<div class='div-other'><a id='mulu215' />
<p class='h1'>進安養賦奉制文</p><p class="byline">吳越國王錢俶</p><p>進呈奉制具悉。甞聞。安養國中彌陀淨土。萬化將息。一念不迷。托彼聖胎。易於返掌。信及非及。俱是真如。予踐康莊。坦然明白。師提携四眾。綱紀一乘。勸我以白月之因。助我以青蓮之果。人天善友。非師而誰。愧認之懷。早暮斯在。故茲獎諭。想宜知悉。遣書指不多及。</p>
</div>
<div class='div-other'><a id='mulu216' />
<p class='h1'>日觀銘<span class='note-inline'>(并序)</span></p><p class="byline">慈雲懺主遵式</p><p>天禧四年。太歲庚申。春二月癸未朔。十有三日乙未。耆闍飛來峯之南。古天竺寺宋沙門<span class='note-inline'>(遵式)</span>於寺東嶺香林洞側。造日觀菴成。乃題石作日觀銘<span class='note-inline'>(出十六觀經)</span>。</p>

<div class="lg regular"><div class='lg-row'>杳彼曜靈　心乎葵傾　濛氾餘丈</div>
<div class='lg-row'>六龍輟行　如鼓在懸　如壁之英</div>
<div class='lg-row'>斂目作對　累念主成　赫赫圓象</div>
<div class='lg-row'>惚怳中生　履霜堅至　存乎著明</div>
<div class='lg-row'>導想向方　戒神遐征　室其在斯</div>
<div class='lg-row'>故面長庚</div>
</div></div>
<div class='div-other'><a id='mulu217' />
<p class='h1'>畫阿彌陀佛像偈<span class='note-inline'>(并序)</span></p><p class="byline">東坡居士軾</p><p>錢塘元照律師。普勸道俗。歸誠西方極樂世界。眉山蘇軾。敬捨亡母蜀郡太君程氏簪珥遺物。命匠胡錫。畫阿彌陀佛像。追薦冥福。以偈頌曰。</p>

<div class="lg regular"><div class='lg-row'>佛以大圓覺　充滿十方界</div>
<div class='lg-row'>我以顛倒想　出沒生死中</div>
<div class='lg-row'>云何以一念　得往生淨土</div>
<div class='lg-row'>我造無始業　一念便有餘</div>
<div class='lg-row'>既從一念生　還從一念滅</div>
<div class='lg-row'>生滅滅盡處　則我與佛同</div>
<div class='lg-row'>如投水海中　如風中鼓橐</div>
<div class='lg-row'>雖有大聖智　亦不能分別</div>
<div class='lg-row'>願我先父母　及一切眾生</div>
<div class='lg-row'>在處為西方　所遇皆極樂</div>
<div class='lg-row'>人人無量壽　無去亦無來</div>
</div></div>
<div class='div-other'><a id='mulu218' />
<p class='h1'>釋華嚴賢首讚佛偈</p><p class="byline">慈雲懺主遵式</p>
<div class="lg regular"><div class='lg-row'>又放光明名見佛　此光覺悟將終者</div>
<div class='lg-row'>令隨悟念見如來　命終得生其淨土</div>
<div class='lg-row'>見有臨終勸念佛　及示尊像令瞻敬</div>
<div class='lg-row'>俾於佛所深歸仰　是故得成此光明</div>
</div><p>此二偈者。前四句讚佛放光。其光名為見佛。能令臨終者見佛往生。後四句讚佛修此光明之因。其因者只是勸臨終人念佛。并示其佛像故。成佛時得此光明。今廣施此偈者。蓋勸深信者。凡遇眷屬及一切人臨命終時。先於床前安置佛像。令彼眼見。及勸令念佛。若痛苦所逼。或先無信心不肯念佛者。亦須種種方便勸令稱佛。下至十念。得滅重罪。生佛淨土。此一利益不可思議。若勸得一人生淨土。縱自不修行。亦合得生佛國。況當來成佛。能放光明。照一切眾生。臨終見佛也。多見世人。為恩愛故。聚頭哭泣。不思救度。苦哉苦哉。名為惡知識也。恩愛所牽。墮落惡道。無解脫期。世間有五種人。不肯念佛。一者先無信心。二者戀著財寶。三者不捨妻子。四者自惜身命。五者罪業所障。死墮地獄。願早覺悟。</p>
</div>
<div class='div-other'><a id='mulu219' />
<p class='h1'>依修多羅立往生正信偈</p><p class="byline">同前</p><p><span class='note-inline'>(若人能誦持此偈。得三種利益。一得常持諸大乘經首題名字。二得增長淨土信心。三令聞者深信淨土。若遇臨終者高聲誦一返二返。然後勸令念佛)</span>。</p>

<div class="lg regular"><div class='lg-row'>稽首西方安樂剎　彌陀世主大慈尊</div>
<div class='lg-row'>我依種種修多羅　成就往生決定信</div>
<div class='lg-row'>住大乘者清淨心　十念念彼無量壽</div>
<div class='lg-row'>臨終夢佛定往生　大寶積經如是說</div>
<div class='lg-row'>五逆地獄眾火現　值善知識發猛心</div>
<div class='lg-row'>十念稱佛即往生　十六觀經如是說</div>
<div class='lg-row'>若有歡喜信樂心　下至十念即往生</div>
<div class='lg-row'>若不爾者不成佛　四十八願如是說</div>
<div class='lg-row'>諸有聞名生至心　一念迴向即往生</div>
<div class='lg-row'>唯除五逆謗正法　無量壽經如是說</div>
<div class='lg-row'>臨終不能觀及念　但作生意知有佛</div>
<div class='lg-row'>此人氣絕即往生　大法鼓經如是說</div>
<div class='lg-row'>一日一夜懸繒蓋　專念往生心不斷</div>
<div class='lg-row'>臥中夢佛即往生　無量壽經如是說</div>
<div class='lg-row'>晝夜一日稱佛名　殷勤精進不斷絕</div>
<div class='lg-row'>展轉相勸同往生　大悲經中如是說</div>
<div class='lg-row'>一日二日若七日　執持名號心不亂</div>
<div class='lg-row'>佛現其前即往生　阿彌陀經如是說</div>
<div class='lg-row'>若人聞彼阿彌陀　一日二日若過等</div>
<div class='lg-row'>繫念現前即往生　般舟經中如是說</div>
<div class='lg-row'>十日十夜六時中　五體禮佛念不斷</div>
<div class='lg-row'>現見彼佛即往生　鼓音王經如是說</div>
<div class='lg-row'>十日十夜持齋戒　懸繒旛蓋然香燈</div>
<div class='lg-row'>繫念不斷得往生　無量壽經如是說</div>
<div class='lg-row'>若人專念一方佛　或行或坐七七日</div>
<div class='lg-row'>現身見佛即往生　大集經中如是說</div>
<div class='lg-row'>若人自誓常經行　九十日中不坐臥</div>
<div class='lg-row'>三昧中見阿彌陀　佛立經中如是說</div>
<div class='lg-row'>若人端坐正西向　九十日中常念佛</div>
<div class='lg-row'>能成三昧生佛前　文殊般若如是說</div>
<div class='lg-row'>我於眾經頌少分　如是說者無窮盡</div>
<div class='lg-row'>願同聞者生正信　佛語真實無欺誑</div>
</div><p>疑者曰。觀此偈。有十念下至一念生信樂者。乃至但作生意知有佛。亦生彼國。又有七七日至九十日。念佛方乃得生。豈非淨土是一。何故修因頓異。釋曰。淨土雖一。生者自殊。無量壽經總分三輩。十六觀經開作九品。若更細分。亦應無量。又疑曰。下品等輩修因既淺。應有退墮。釋曰不然。但九品華開有遲速。去佛有遠近。得道有利鈍。而生彼者。例皆不退。經云。其有生者。悉住正定之聚。又云。眾生生者。皆是阿鞞跋致。此言不退。十疑論中。有五種因緣故不退。一者阿彌陀佛大悲願力。攝持故不退。二者佛光常照故。菩提心常增進不退。三者水鳥樹林風聲樂響。皆說苦空。聞者常起念佛念法念僧之心故不退。四者彼國純諸菩薩以為良友。無惡緣境。外無鬼神邪魔。內無三毒等。煩惱畢竟不起故不退。五者生彼國。即壽命永劫。共菩薩佛齊等故不退。況此惡世。非但闕此五緣。抑乃惡友知識。聲色醉亂。魔鬼濫真。壽命短促。五種皆惡。妨惱修道。浩劫空過。願熟思之。願熟思之。或曰。一切法本無生無滅。平等空寂。何用強勸捨此求彼。釋曰。若云求生西方以為取捨乖平等理者。汝還非彼執此。豈不乖理耶。若轉計云我亦不求生於彼。亦不求生於此者。則是生斷滅見。金剛般若經。豈不談空。佛誡須菩提云。汝莫作是念。發菩提心者。於法不說斷滅相。真解空者。即於因緣法中。了生無生性滅無滅性。非謂斷無為不生滅也。中論云。因緣所生法。我說即是空。不云滅無後空也。維摩經云。雖知諸佛國及與眾生空。而常修淨土。教化諸群生。或曰。淨土在心。何須外覓。隨其心淨則佛土淨。豈用迢然求生他方淨土耶。釋曰。子又不善心土之義也。將謂我心局在方寸。便見西方敻在域外。苟如此者。又云何說心淨則佛土淨耶。華嚴云。心佛及眾生。是三無差別。佛法既遍。心法亦遍。若各有方面。何謂無差。又云。游心法界如虛空。虛空豈有分隔。若了一念心遍。一塵亦遍。十萬億剎咫步之間。豈在心外。世人若談空理。便撥略因果。若談自心。便不信有外諸法。豈唯謗法。亦謗自心殃墜萬劫。良可痛哉。妄造是非。障他淨土。真惡知識也。無量壽經云。佛告彌勒菩薩諸天人等。無量壽國聲聞菩薩。功德智慧不可稱說。及其國土。微妙安樂清淨若此。何不力為善。念道之自然。宜各勒精進。努力自求之。必得超絕去。往生安樂國。橫截五惡道惡趣自然閉。升道無窮極。易往而無人。其國無違逆。自然之所牽。何不棄世事。勤行求道德。可得極長生。壽樂無窮極。</p>
</div>
<div class='div-other'><a id='mulu220' />
<p class='h1'>寫彌陀經正信發願偈</p><p class="byline">同前</p>
<div class="lg regular"><div class='lg-row'>稽首十方佛　彌陀聖中尊</div>
<div class='lg-row'>方等修多羅　一切法寶藏</div>
<div class='lg-row'>觀音及勢至　大地菩薩僧</div>
<div class='lg-row'>我以誠信心　刻板并印造</div>
<div class='lg-row'>阿彌陀經卷　及以正信偈</div>
<div class='lg-row'>旋造各一萬　施四眾受持</div>
<div class='lg-row'>偈以發信心　經以資讀誦</div>
<div class='lg-row'>若有每日中　至少誦三卷</div>
<div class='lg-row'>年誦千八十　十年萬八百</div>
<div class='lg-row'>況復多誦者　及歷多年數</div>
<div class='lg-row'>如是積功德　自然生佛前</div>
<div class='lg-row'>我此萬卷經　隨所流布處</div>
<div class='lg-row'>極少得一人　誦持生淨土</div>
<div class='lg-row'>我願承此力　決定生彼國</div>
<div class='lg-row'>況復於多人　人亡經復在</div>
<div class='lg-row'>展轉相傳授　是名無盡燈</div>
<div class='lg-row'>燈燈相照耀　破生死長夜</div>
<div class='lg-row'>顯出佛菩提　究竟悉同生</div>
<div class='lg-row'>常寂光淨土　持此清淨福</div>
<div class='lg-row'>迴向奉君親　我國聖帝王</div>
<div class='lg-row'>及聖后聖位　仁壽各萬年</div>
<div class='lg-row'>覆育群氓類　我父母眷屬</div>
<div class='lg-row'>怨親非怨親　咸承勝善根</div>
<div class='lg-row'>同生安養國</div>
</div></div>
<div class='div-other'><a id='mulu221' />
<p class='h1'>姚行婆日輪見佛偈<span class='note-inline'>(并序)</span></p><p class="byline">妙行法師法怡</p><p>西方阿彌陀佛有四十八願。其一云。我若作佛時。十方眾生。欲生我國。十聲念我名號。而不生者。誓不作佛。若人每日早晨合掌面西。稱念佛號十聲。現世消災延壽。將來決定往生。覩錢塘喻彌陀。畫姚行婆所見日輪中彌陀佛像。人能用心之專。則感應亦如是。妙行比丘法怡。以偈讚曰。</p>

<div class="lg regular"><div class='lg-row'>極樂世界有方所　秖在尋常日沒處</div>
<div class='lg-row'>所以佛教韋提希　諦觀落日如懸鼓</div>
<div class='lg-row'>善哉姚氏一老嫗　能以是心求淨土</div>
<div class='lg-row'>暮觀朝想無歲年　行持坐念忘寒暑</div>
<div class='lg-row'>彌陀忽從心想生　恍惚之間明又覩</div>
<div class='lg-row'>是時虛空絕纖雲　桑榆尚駐羲和御</div>
<div class='lg-row'>佛日晃耀奪陽輝　紺目玉毫妙相具</div>
<div class='lg-row'>目駭心驚喜且悲　走告導師彌陀喻</div>
<div class='lg-row'>具陳所見悉希有　願寫金容托毫素</div>
<div class='lg-row'>我聞勝事嘆希有　為說偈言開未悟</div>
<div class='lg-row'>當知去佛甚不遠　闡提那得稱其故</div>
<div class='lg-row'>雖過剎土十萬億　一念超越如跬步</div>
<div class='lg-row'>若有迷人問路頭　向道恁麼驀直去</div>
</div></div>
<div class='div-other'><a id='mulu222' />
<p class='h1'>讚喻彌陀偈<span class='note-inline'>(并序)</span></p><p class="byline">左朝議大夫丁注</p><p>淨師捨妻奴。為如來徒。募萬人結淨土會。鄉人<span class='note-inline'>(丁注)</span>以偈贊之。</p>

<div class="lg regular"><div class='lg-row'>心淨佛土淨　法王非妄言</div>
<div class='lg-row'>拔身出塵垢　已見火中蓮</div>
<div class='lg-row'>一念不起滅　極樂即現前</div>
<div class='lg-row'>大千同此境　豈止萬人緣</div>
</div></div>
<div class='div-other'><a id='mulu223' />
<p class='h1'>十六觀經頌</p><p class="byline">慈雲懺主遵式</p>
<div class='div-other'><a id='mulu224' />
<p class='h2'>序分</p>
<div class="lg regular"><div class='lg-row'>韋提重禮請能仁　願說西方淨報因</div>
<div class='lg-row'>十六觀兼三淨業　修之即得往生身</div>
</div></div>
<div class='div-other'><a id='mulu225' />
<p class='h2'>日觀</p>
<div class="lg regular"><div class='lg-row'>正坐面西想日輪　見日欲沒如懸鼓</div>
<div class='lg-row'>見已閉目開目間　皆令明了心堅住</div>
</div></div>
<div class='div-other'><a id='mulu226' />
<p class='h2'>水觀</p>
<div class="lg regular"><div class='lg-row'>次作水想見西方　一切皆為淨土水</div>
<div class='lg-row'>既見水已想成氷　皎然映徹瑠璃地</div>
</div></div>
<div class='div-other'><a id='mulu227' />
<p class='h2'>地觀</p>
<div class="lg regular"><div class='lg-row'>瑠璃寶地正觀時　諦了分明極樂國</div>
<div class='lg-row'>八種清風鼓樂音　苦空無我無常曲</div>
</div></div>
<div class='div-other'><a id='mulu228' />
<p class='h2'>樹觀</p>
<div class="lg regular"><div class='lg-row'>四觀寶樹七重行　寶華華敷妙宮殿</div>
<div class='lg-row'>寶幢旛蓋影重重　十方佛國於中現</div>
</div></div>
<div class='div-other'><a id='mulu229' />
<p class='h2'>池觀</p>
<div class="lg regular"><div class='lg-row'>五想淨土七寶池　池中水有八功德</div>
<div class='lg-row'>宣流念佛法僧名　妙寶蓮華千萬億</div>
</div></div>
<div class='div-other'><a id='mulu230' />
<p class='h2'>總觀</p>
<div class="lg regular"><div class='lg-row'>眾寶國土寶樓閣　寶樹更兼池間錯</div>
<div class='lg-row'>此箇總觀若成時　名為粗見彼極樂</div>
</div></div>
<div class='div-other'><a id='mulu231' />
<p class='h2'>華座</p>
<div class="lg regular"><div class='lg-row'>七想蓮華妙臺座　廣大彌陀願力成</div>
<div class='lg-row'>作此想時心不亂　定想極樂國中生</div>
</div></div>
<div class='div-other'><a id='mulu232' />
<p class='h2'>像觀</p>
<div class="lg regular"><div class='lg-row'>諸佛如來法界身　遍入眾生一切想</div>
<div class='lg-row'>智者當觀此想心　是心即佛菩薩像</div>
</div></div>
<div class='div-other'><a id='mulu233' />
<p class='h2'>無量壽觀</p>
<div class="lg regular"><div class='lg-row'>無量壽佛金色身　光明普照群生類</div>
<div class='lg-row'>勤修智者繫心觀　諸佛現前同授記</div>
</div></div>
<div class='div-other'><a id='mulu234' />
<p class='h2'>觀世音觀</p>
<div class="lg regular"><div class='lg-row'>觀音菩薩紫金身　眉間毫相七寶色</div>
<div class='lg-row'>流出光明滿十方　光中化佛無數億</div>
</div></div>
<div class='div-other'><a id='mulu235' />
<p class='h2'>大勢至觀</p>
<div class="lg regular"><div class='lg-row'>次觀勢至菩薩身　量等觀音無有異</div>
<div class='lg-row'>但於肉髻寶瓶中　盛眾光明現佛事</div>
</div></div>
<div class='div-other'><a id='mulu236' />
<p class='h2'>普往生觀</p>
<div class="lg regular"><div class='lg-row'>端想身生極樂界　蓮華合閉身居內</div>
<div class='lg-row'>華開見佛滿虛空　水鳥樹林宣法偈</div>
</div></div>
<div class='div-other'><a id='mulu237' />
<p class='h2'>雜往生觀</p>
<div class="lg regular"><div class='lg-row'>重想彌陀二菩薩　神通變現事如前</div>
<div class='lg-row'>雜沓觀成無量福　定生安養奉金僊</div>
</div></div>
<div class='div-other'><a id='mulu238' />
<p class='h2'>上品上生</p>
<div class="lg regular"><div class='lg-row'>慈心不殺持眾戒　讀誦大乘方等經</div>
<div class='lg-row'>修行六念迴向願　臨終化佛悉來迎</div>
</div></div>
<div class='div-other'><a id='mulu239' />
<p class='h2'>上品中生</p>
<div class="lg regular"><div class='lg-row'>不必受持方等經　解第一義明因果</div>
<div class='lg-row'>紫金臺現命終時　自見身於臺上坐</div>
</div></div>
<div class='div-other'><a id='mulu240' />
<p class='h2'>上品下生</p>
<div class="lg regular"><div class='lg-row'>深信因果奉大乘　但發無上菩提意</div>
<div class='lg-row'>以此功德迴願生　生已當住歡喜地</div>
</div></div>
<div class='div-other'><a id='mulu241' />
<p class='h2'>中品上生</p>
<div class="lg regular"><div class='lg-row'>受持五戒八戒齋　修行諸戒迴向願</div>
<div class='lg-row'>命終生彼聞法音　應時即得阿羅漢</div>
</div></div>
<div class='div-other'><a id='mulu242' />
<p class='h2'>中品中生</p>
<div class="lg regular"><div class='lg-row'>若人至心一日夜　持戒持齋無破缺</div>
<div class='lg-row'>以此功德迴願生　七日華敷成記莂</div>
</div></div>
<div class='div-other'><a id='mulu243' />
<p class='h2'>中品下生</p>
<div class="lg regular"><div class='lg-row'>孝養父母行仁義　臨終復遇善知識</div>
<div class='lg-row'>廣說彌陀大願因　屈伸臂頃生彼國</div>
</div></div>
<div class='div-other'><a id='mulu244' />
<p class='h2'>下品上生</p>
<div class="lg regular"><div class='lg-row'>若人雖不謗尊經　造眾惡業無慚愧</div>
<div class='lg-row'>臨終遇勸念彌陀　生彼十劫得初地</div>
</div></div>
<div class='div-other'><a id='mulu245' />
<p class='h2'>下品中生</p>
<div class="lg regular"><div class='lg-row'>若有眾生犯眾戒　盜取僧祇三寶物</div>
<div class='lg-row'>臨終遇勸念彌陀　一念頃間生彼國</div>
</div></div>
<div class='div-other'><a id='mulu246' />
<p class='h2'>下品下生</p>
<div class="lg regular"><div class='lg-row'>有作五逆十惡業　應墮地獄受諸苦</div>
<div class='lg-row'>臨終遇勸念彌陀　決定超生於彼土</div>
</div></div></div>
<div class='div-other'><a id='mulu247' />
<p class='h1'>十六觀頌</p><p class="byline">樝菴法師有嚴</p>
<div class='div-other'><a id='mulu248' />
<p class='h2'>日觀</p>
<div class="lg regular"><div class='lg-row'>落日之形似鼓懸　加趺端坐面西邊</div>
<div class='lg-row'>身雖未到華池上　先送心歸極樂天</div>
</div></div>
<div class='div-other'><a id='mulu249' />
<p class='h2'>水觀</p>
<div class="lg regular"><div class='lg-row'>想水為氷徹底清　表瑠璃地寶幢擎</div>
<div class='lg-row'>光明照曜如千日　此號禪心水觀成</div>
</div></div>
<div class='div-other'><a id='mulu250' />
<p class='h2'>地觀</p>
<div class="lg regular"><div class='lg-row'>寶地莊嚴華雨時　幢旛樓閣好思惟</div>
<div class='lg-row'>地平況是心千法　托境明心不可移</div>
</div></div>
<div class='div-other'><a id='mulu251' />
<p class='h2'>樹觀</p>
<div class="lg regular"><div class='lg-row'>寶樹重重相倚高　莊嚴珠網幾層霄</div>
<div class='lg-row'>若能了得唯心境　雖在西方路不遙</div>
</div></div>
<div class='div-other'><a id='mulu252' />
<p class='h2'>池觀</p>
<div class="lg regular"><div class='lg-row'>八德澄渟號德池　金沙為底曜光輝</div>
<div class='lg-row'>水流又說無生偈　聞是觀心歛念時</div>
</div></div>
<div class='div-other'><a id='mulu253' />
<p class='h2'>總觀</p>
<div class="lg regular"><div class='lg-row'>寶嚴國土七珍成　樓閣之中天樂鳴</div>
<div class='lg-row'>玉樹華池名總觀　觀明滅罪事非輕</div>
</div></div>
<div class='div-other'><a id='mulu254' />
<p class='h2'>華座觀</p>
<div class="lg regular"><div class='lg-row'>蓮華八萬四千葉　眾妙莊嚴無數光</div>
<div class='lg-row'>以此蓮華為寶座　開敷待坐法中王</div>
</div></div>
<div class='div-other'><a id='mulu255' />
<p class='h2'>佛菩薩觀</p>
<div class="lg regular"><div class='lg-row'>觀佛真身慧未開　先令想像坐華臺</div>
<div class='lg-row'>佛菩薩身滿彼國　須了像從何處來</div>
</div></div>
<div class='div-other'><a id='mulu256' />
<p class='h2'>無量壽觀</p>
<div class="lg regular"><div class='lg-row'>彼佛巍巍尊勝身　光明遍照數如塵</div>
<div class='lg-row'>眾生蒙照心歸佛　便是西方淨土人</div>
</div></div>
<div class='div-other'><a id='mulu257' />
<p class='h2'>觀世音觀</p>
<div class="lg regular"><div class='lg-row'>菩薩名為觀世音　十方普覆大悲心</div>
<div class='lg-row'>紫金光聚威神力　接引眾生誓海深</div>
</div></div>
<div class='div-other'><a id='mulu258' />
<p class='h2'>大勢至觀</p>
<div class="lg regular"><div class='lg-row'>無上力名大勢至　淨妙明號無邊光</div>
<div class='lg-row'>若人觀念此菩薩　不處胞胎臭穢囊</div>
</div></div>
<div class='div-other'><a id='mulu259' />
<p class='h2'>普往生觀</p>
<div class="lg regular"><div class='lg-row'>普觀成時便有功　想身西入妙華叢</div>
<div class='lg-row'>蓮華開合分明見　菩薩如來滿碧空</div>
</div></div>
<div class='div-other'><a id='mulu260' />
<p class='h2'>雜想觀</p>
<div class="lg regular"><div class='lg-row'>佛現威光大小身　觀音勢至以為隣</div>
<div class='lg-row'>若令雜觀今成就　此又名為清淨因</div>
</div></div>
<div class='div-other'><a id='mulu261' />
<p class='h2'>上輩三觀</p>
<div class="lg regular"><div class='lg-row'>上輩分三品以深　命終諸佛賜光臨</div>
<div class='lg-row'>華臺迎接生安養　知是圓宗十信心</div>
</div></div>
<div class='div-other'><a id='mulu262' />
<p class='h2'>中輩三觀</p>
<div class="lg regular"><div class='lg-row'>中輩生為五品人　外修戒檢內修真</div>
<div class='lg-row'>命終五道橫超出　便作西方無漏身</div>
</div></div>
<div class='div-other'><a id='mulu263' />
<p class='h2'>下輩三觀</p>
<div class="lg regular"><div class='lg-row'>凡夫雖造業多端　落日池邊曾想觀</div>
<div class='lg-row'>名字即人生淨土　當知非易亦非難</div>
</div></div></div>
<div class='div-other'><a id='mulu264' />
<p class='h1'>十六觀頌</p><p class="byline">大智律師元照</p>
<div class='div-other'><a id='mulu265' />
<p class='h2'>靈山眾會</p>
<div class="lg regular" style="margin-left:1em"><div class='lg-row'>耆闍山沒。　王宮中出。　事畢還歸。</div>
<div class='lg-row'>阿難重述。</div>
</div></div>
<div class='div-other'><a id='mulu266' />
<p class='h2'>韋提請法</p>
<div class="lg regular" style="margin-left:1em"><div class='lg-row'>禁閉深宮。　發起大事。　濁惡眾生。</div>
<div class='lg-row'>于今受賜。</div>
</div></div>
<div class='div-other'><a id='mulu267' />
<p class='h2'>第一日觀</p>
<div class="lg regular" style="margin-left:1em"><div class='lg-row'>落日懸鼓。　出生死路。　十二時中。</div>
<div class='lg-row'>繫念一處。</div>
</div></div>
<div class='div-other'><a id='mulu268' />
<p class='h2'>第二水觀</p>
<div class="lg regular" style="margin-left:1em"><div class='lg-row'>大水澄清。　凝然水結。　表瑠璃地。</div>
<div class='lg-row'>內外映徹。</div>
</div></div>
<div class='div-other'><a id='mulu269' />
<p class='h2'>第三地觀</p>
<div class="lg regular" style="margin-left:1em"><div class='lg-row'>瑠璃地上。　莊嚴眾相。　了見分別。</div>
<div class='lg-row'>除疑破障。</div>
</div></div>
<div class='div-other'><a id='mulu270' />
<p class='h2'>第四樹觀</p>
<div class="lg regular" style="margin-left:1em"><div class='lg-row'>行樹七重。　珠網華宮。　清陰垂布。</div>
<div class='lg-row'>妙好無窮。</div>
</div></div>
<div class='div-other'><a id='mulu271' />
<p class='h2'>第五池觀</p>
<div class="lg regular" style="margin-left:1em"><div class='lg-row'>八池德水。　七寶妙色。　蓮開鳥鳴。</div>
<div class='lg-row'>洗除煩惑。</div>
</div></div>
<div class='div-other'><a id='mulu272' />
<p class='h2'>第六總觀</p>
<div class="lg regular" style="margin-left:1em"><div class='lg-row'>樓中天樂。　讚佛法僧。　寶樹地池。</div>
<div class='lg-row'>一念圓成。</div>
</div></div>
<div class='div-other'><a id='mulu273' />
<p class='h2'>第七座觀</p>
<div class="lg regular" style="margin-left:1em"><div class='lg-row'>大蓮華座。　百寶嚴飾。　微妙難思。</div>
<div class='lg-row'>法藏願力。</div>
</div></div>
<div class='div-other'><a id='mulu274' />
<p class='h2'>第八像觀</p>
<div class="lg regular" style="margin-left:1em"><div class='lg-row'>托像凝真。　見真忘像。　三聖炳然。</div>
<div class='lg-row'>尚名麁想。</div>
</div></div>
<div class='div-other'><a id='mulu275' />
<p class='h2'>第九佛觀</p>
<div class="lg regular" style="margin-left:1em"><div class='lg-row'>觀佛相好。　一經宗要。　三昧現前。</div>
<div class='lg-row'>始知深妙。</div>
</div></div>
<div class='div-other'><a id='mulu276' />
<p class='h2'>十觀音觀</p>
<div class="lg regular" style="margin-left:1em"><div class='lg-row'>光臨五道。　佛立頂冠。　聞名獲福。</div>
<div class='lg-row'>何況諦觀。</div>
</div></div>
<div class='div-other'><a id='mulu277' />
<p class='h2'>十一勢至觀</p>
<div class="lg regular" style="margin-left:1em"><div class='lg-row'>光通諸佛。　力救群苦。　頂瓶盛光。</div>
<div class='lg-row'>普現佛土。</div>
</div></div>
<div class='div-other'><a id='mulu278' />
<p class='h2'>十二普觀</p>
<div class="lg regular" style="margin-left:1em"><div class='lg-row'>趺坐蓮中。　蓮華開合。　依正莊嚴。</div>
<div class='lg-row'>一切俱攝。</div>
</div></div>
<div class='div-other'><a id='mulu279' />
<p class='h2'>十三雜觀</p>
<div class="lg regular" style="margin-left:1em"><div class='lg-row'>卓乎池上。　一丈六像。　變現大小。</div>
<div class='lg-row'>了無定相。</div>
</div></div>
<div class='div-other'><a id='mulu280' />
<p class='h2'>十四</p>
<div class='div-other'><a id='mulu281' />
<p class='h3'>上品上生</p>
<div class="lg regular" style="margin-left:1em"><div class='lg-row'>三心圓發。　諦理深明。　金臺隨往。</div>
<div class='lg-row'>即證無生。</div>
</div></div>
<div class='div-other'><a id='mulu282' />
<p class='h3'>上品中生</p>
<div class="lg regular" style="margin-left:0em;"><div class='lg-row'>達諸法空。　了無驚動。　有願即生。</div>
<div class='lg-row'>不必讀誦。</div>
</div></div>
<div class='div-other'><a id='mulu283' />
<p class='h3'>上品下生</p>
<div class="lg regular" style="margin-left:1em"><div class='lg-row'>但發道心。　未窮妙理。　到彼開明。</div>
<div class='lg-row'>獲菩提記。</div>
</div></div></div>
<div class='div-other'><a id='mulu284' />
<p class='h2'>十五</p>
<div class='div-other'><a id='mulu285' />
<p class='h3'>中品上生</p>
<div class="lg regular" style="margin-left:1em"><div class='lg-row'>諸戒久持。　往生如願。　聞說苦空。</div>
<div class='lg-row'>得阿羅漢。</div>
</div></div>
<div class='div-other'><a id='mulu286' />
<p class='h3'>中品中生</p>
<div class="lg regular" style="margin-left:1em"><div class='lg-row'>一日一夜。　奉戒願求。　蓮開見佛。</div>
<div class='lg-row'>即預聖流。</div>
</div></div>
<div class='div-other'><a id='mulu287' />
<p class='h3'>中品下生</p>
<div class="lg regular" style="margin-left:1em"><div class='lg-row'>孝友仁慈。　知識開悟。　遇二菩薩。</div>
<div class='lg-row'>聞法得度。</div>
</div></div></div>
<div class='div-other'><a id='mulu288' />
<p class='h2'>十六</p>
<div class='div-other'><a id='mulu289' />
<p class='h3'>下品上生</p>
<div class="lg regular" style="margin-left:1em"><div class='lg-row'>生平積惡。　死遇良師。　一稱佛號。</div>
<div class='lg-row'>生蓮華池。</div>
</div></div>
<div class='div-other'><a id='mulu290' />
<p class='h3'>下品中生</p>
<div class="lg regular" style="margin-left:1em"><div class='lg-row'>毀戒業深。　獄火俱至。　聞法迴心。</div>
<div class='lg-row'>眾聖迎去。</div>
</div></div>
<div class='div-other'><a id='mulu291' />
<p class='h3'>下品下生</p>
<div class="lg regular" style="margin-left:1em"><div class='lg-row'>十惡五逆。　臨終苦逼。　教稱十念。</div>
<div class='lg-row'>華開金色。</div>
</div></div></div></div>
<div class='div-other'><a id='mulu292' />
<p class='h1'>勸化徑路修行頌</p><p class="byline">京師比丘善導</p>
<div class="lg regular"><div class='lg-row'>漸漸鷄皮鶴髮　看看行步躘蹱</div>
<div class='lg-row'>假饒金玉滿堂　誰免衰殘老病</div>
<div class='lg-row'>任汝千般快樂　無常終是到來</div>
<div class='lg-row'>唯有徑路修行　但念阿彌陀佛</div>
</div></div>
<div class='div-other'><a id='mulu293' />
<p class='h1'>勸念佛頌</p><p class="byline">慈覺禪師宗賾</p>
<div class="lg regular"><div class='lg-row'>三界炎炎如火聚　道人未是安身處</div>
<div class='lg-row'>蓮華勝友待多時　收拾身心好歸去</div>
<div class='lg-row'>目想心存望聖儀　直須念念勿生疑</div>
<div class='lg-row'>他年淨土華門處　記取娑婆念佛時</div>
<div class='lg-row'>極樂不離真法界　彌陀即是自心王</div>
<div class='lg-row'>眉間毫相無方所　露柱燈籠亦放光</div>
<div class='lg-row'>懇修齋戒莫因循　千聖同開念佛門</div>
<div class='lg-row'>一旦功成歸淨土　白毫光裹奉慈尊</div>
</div></div>
<div class='div-other'><a id='mulu294' />
<p class='h1'>西方淨土頌</p><p class="byline">同前</p>
<div class="lg regular"><div class='lg-row'>西方多樂事　浩劫杳難宣</div>
<div class='lg-row'>壽量曾無盡　光明豈有邊</div>
<div class='lg-row'>道風吹綠蕙　定水發紅蓮</div>
<div class='lg-row'>海會朝宗處　天華落座前</div>
<div class='lg-row'>海眾咸清淨　菩提道易成</div>
<div class='lg-row'>心心皆正念　物物契真乘</div>
<div class='lg-row'>性地瑠璃瑩　圓音眾鳥鳴</div>
<div class='lg-row'>會須登覺岸　莫遣隨疑城</div>
<div class='lg-row'>足蹈無憂地　身居不老鄉</div>
<div class='lg-row'>六時朝聖主　清旦詣他方</div>
<div class='lg-row'>寶殿隨身去　天華遍剎香</div>
<div class='lg-row'>歸來還本住　禪悅味何長</div>
<div class='lg-row'>莫謂西方遠　西方在目前</div>
<div class='lg-row'>雖然過十萬　曾不離三千</div>
<div class='lg-row'>念佛纔開口　華池已種蓮</div>
<div class='lg-row'>信心如不退　決定禮金僊</div>
<div class='lg-row'>池凝功德水　風動管絃音</div>
<div class='lg-row'>羅網幔空界　樓臺映寶林</div>
<div class='lg-row'>六根常合道　萬境了唯心</div>
<div class='lg-row'>不是人難到　都緣信未深</div>
<div class='lg-row'>行業分三輩　蓮華共一池</div>
<div class='lg-row'>既然登極樂　決定獲阿難</div>
<div class='lg-row'>障盡舒光日　心開見佛時</div>
<div class='lg-row'>箇中無限樂　同道者方知</div>
<div class='lg-row'>極樂真如理　彌陀智慧光</div>
<div class='lg-row'>迷時沈此土　悟即往西方</div>
<div class='lg-row'>浩浩輪迴息　迢迢壽命長</div>
<div class='lg-row'>信根纔一念　心地已清涼</div>
<div class='lg-row'>信重終須往　疑多未可知</div>
<div class='lg-row'>淨心憑一念　功行越僧祇</div>
<div class='lg-row'>便列阿惟位　還將補處齊</div>
<div class='lg-row'>進修宜勇猛　不必待多時</div>
<div class='lg-row'>人問禪家者　宗門萬事忘</div>
<div class='lg-row'>既能超極樂　何必往西方</div>
<div class='lg-row'>却聽禪家語　西方是本鄉</div>
<div class='lg-row'>馬鳴親訓誨　龍樹亦稱揚</div>
<div class='lg-row'>莫話娑婆苦　娑婆苦殺人</div>
<div class='lg-row'>貪嗔癡亂意　皮肉血為身</div>
<div class='lg-row'>羅剎怨憎窟　無明陰入村</div>
<div class='lg-row'>會須登極樂　歸路莫因循</div>
<div class='lg-row'>莫話娑婆苦　娑婆苦最深</div>
<div class='lg-row'>邪魔常作伴　疾病每相侵</div>
<div class='lg-row'>聲色妖婬地　禪那淡泊心</div>
<div class='lg-row'>會須登極樂　歸路莫沈吟</div>
<div class='lg-row'>莫話娑婆苦　令人涕淚交</div>
<div class='lg-row'>三災輪內轉　五痛火中燒</div>
<div class='lg-row'>鶴樹光長掩　龍華會正遙</div>
<div class='lg-row'>會須登極樂　歸路莫辭勞</div>
<div class='lg-row'>莫話娑婆苦　韋提白世尊</div>
<div class='lg-row'>劫逢煩惱濁　兒號未生冤</div>
<div class='lg-row'>調達心何逆　瓶沙恨莫論</div>
<div class='lg-row'>會須登極樂　此惡未甞聞</div>
</div></div>
<div class='div-other'><a id='mulu295' />
<p class='h1'>觀佛三昧頌</p><p class="byline">樝菴法師有嚴</p>
<div class="lg regular"><div class='lg-row'>若人願得生安養　智者令人修觀想</div>
<div class='lg-row'>彌陀真身難以觀　初心且觀雕畫像</div>
<div class='lg-row'>想成相起心眼開　黃金色身如指掌</div>
<div class='lg-row'>一念橫截五惡道　誰謂無人令易往</div>
</div></div>
<div class='div-other'><a id='mulu296' />
<p class='h1'>勸念佛頌</p><p class="byline">慈受禪師懷深</p>
<div class="lg regular"><div class='lg-row'>萬人同志念彌陀　眾力相成願力多</div>
<div class='lg-row'>一朵蓮開親見佛　方知淨土勝娑婆</div>
<div class='lg-row'>樹林水鳥各宣揚　寶網金臺盡道場</div>
<div class='lg-row'>會得鐘鳴并鼓響　彌陀觸處放毫光</div>
<div class='lg-row'>鬢髮看看染雪霜　心猿意馬尚顛狂</div>
<div class='lg-row'>一朝掩目空歸去　始信泥犁歲月長</div>
<div class='lg-row'>業報差殊事不同　勞生無地出樊籠</div>
<div class='lg-row'>欲知自性彌陀佛　在汝朝昏一念中</div>
<div class='lg-row'>眾生苦海業坑深　不信因緣久溺沈</div>
<div class='lg-row'>聞得又聲方念佛　始知妻子老婆心</div>
<div class='lg-row'>不是山僧說是非　修行魔事要君知</div>
<div class='lg-row'>直須急峭草鞋底　透過娑婆五欲池</div>
</div></div>
<div class='div-other'><a id='mulu297' />
<p class='h1'>示陳行婆頌<span class='note-inline'>(并序)</span></p><p class="byline">慈辯法從師諫</p><p>行婆見師。師問修行許久。婆稱修行多年。師問曾見阿難。婆稱多見善知識。師問如何指示。答曰。直截根源。也不看經。也不念佛。師云。錯了也因為說法。婆既信服。遂示以二頌。</p>

<div class="lg regular"><div class='lg-row'>直截根源不用修　算來此語少來由</div>
<div class='lg-row'>會須把本逃生死　念念彌陀勿外求</div>
<div class='lg-row'>念佛看經是本程　須信從來水是氷</div>
<div class='lg-row'>但向根源深體究　聲聲提起甚分明</div>
</div></div>
<div class='div-other'><a id='mulu298' />
<p class='h1'>勸修淨業頌</p><p class="byline">大智律師元照</p>
<div class="lg regular"><div class='lg-row'>聞說西方最易求　萬緣從此一時休</div>
<div class='lg-row'>輪珠疊足圓蒲上　秖與彌陀作底頭</div>
<div class='lg-row'>聽教參禪逐外尋　未甞迴首一沈吟</div>
<div class='lg-row'>眼光將落前程暗　始信平生錯用心</div>
</div></div>
<div class='div-other'><a id='mulu299' />
<p class='h1'>化導念佛頌</p><p class="byline">清照律師慧亨</p>
<div class="lg regular"><div class='lg-row'>釋迦如實讚西方　依正超倫意已彰</div>
<div class='lg-row'>信願持名無別想　聲聲心住白毫光</div>
<div class='lg-row'>塵劫熏成功德身　無邊光壽立嘉名</div>
<div class='lg-row'>由茲佛佛皆稱讚　我等如何不舉聲</div>
<div class='lg-row'>四字鴻名金口宣　功成唯在我心堅</div>
<div class='lg-row'>神方簡易真希有　一挩忻然處寶蓮</div>
</div></div>
<div class='div-other'><a id='mulu300' />
<p class='h1'>念佛心要頌<span class='note-inline'>(并序)</span></p><p class="byline">草庵法師道因</p><p>釋迦如來說。阿彌陀佛是法界身。天台智者又言。實相為體。憑茲二說。以為心要。則十萬億剎。若臨明鏡矣。聊成拙頌。自印其心。或有知音能隨喜否。</p>

<div class="lg regular"><div class='lg-row'>無邊剎海海涵空　海空全是蓮華宮</div>
<div class='lg-row'>蓮宮周遍遍空海　空海獨露彌陀容</div>
<div class='lg-row'>阿彌陀佛不生滅　難覓難拈水中月</div>
<div class='lg-row'>絕非離句如是身　如是感通如是說</div>
<div class='lg-row'>我與彌陀本不二　妄覺潛生忽成異</div>
<div class='lg-row'>從今掃盡空有塵　父子天然兩相值</div>
<div class='lg-row'>誓修三福勤六念　身口意業無瑕玷</div>
<div class='lg-row'>我今以此念彌陀　不見彌陀終不厭</div>
</div></div>
<div class='div-other'><a id='mulu301' />
<p class='h1'>雕彌陀香像頌<span class='note-inline'>(并序)</span></p><p class="byline">解空法師可觀</p><p>四明湖西。有崇教受業梵勤行人。夙願力故。來入延慶觀堂。行普賢懺。誦法華經。暗中摩頂自不知覺。以此迴向西方。增長念佛三昧。雕紫檀香阿彌陀佛。如水中月了不可得。求老竹庵。為作證明。別無拈出。只這箇是。</p>

<div class="lg regular"><div class='lg-row'>白玉明毫唯我心　紫金光相即我性</div>
<div class='lg-row'>光相一時不可得　直下無非妙勝定</div>
</div></div>
<div class='div-other'><a id='mulu302' />
<p class='h1'>頌淨土次頌辭世</p><p class="byline">法鏡講主若愚</p>
<div class="lg regular"><div class='lg-row'>空裹千華羅網　夢中七寶華池</div>
<div class='lg-row'>踏得西歸地穩　更無一點狐疑</div>
</div>
<div class="lg regular"><div class='lg-row'>本是無家何處歸　雲邊一路正誰知</div>
<div class='lg-row'>溪光搖落西山月　正是仙潭夢斷時</div>
</div></div>
<div class='div-other'><a id='mulu303' />
<p class='h1'>稱讚西方</p><p class="byline">幻住居士任彪</p>
<div class="lg regular"><div class='lg-row'>七寶池塘功德水　六時禽鳥法音聲</div>
<div class='lg-row'>慈光交絡無魔惱　自在飛行不死生</div>
<div class='lg-row'>樓閣莊嚴金界道　蓮華香潔寶光明</div>
<div class='lg-row'>華鬘瓔珞相逢者　盡說皆因念佛生</div>
</div></div>
<div class='div-other'><a id='mulu304' />
<p class='h1'>勸修淨土</p><p class="byline">桐江法師擇映</p>
<div class="lg regular"><div class='lg-row'>苦哉苦哉實苦哉　底事竛竮不肯迴</div>
<div class='lg-row'>慈父悲思玉堂上　欲傳家業待君來</div>
</div></div>
<div class='div-other'><a id='mulu305' />
<p class='h1'>白蓮淨社</p><p class="byline">右街鑒義從正</p>
<div class="lg regular"><div class='lg-row'>歸去來兮歸去來　西方淨土白蓮開</div>
<div class='lg-row'>陣陣香風吹不散　逍遙快樂紫金臺</div>
</div></div>
<div class='div-other'><a id='mulu306' />
<p class='h1'>淨業佛魔</p><p class="byline">壽安法師良弼</p>
<div class="lg regular"><div class='lg-row'>彌陀禮彌陀　步步絕娑婆</div>
<div class='lg-row'>佛尚不得佛　魔從何處魔</div>
</div></div>
<div class='div-other'><a id='mulu307' />
<p class='h1'>勸修淨業</p><p class="byline">昌國宰王存之</p>
<div class="lg regular"><div class='lg-row'>世事等一夢　人生誰百年</div>
<div class='lg-row'>念念彌陀佛　池中結寶蓮</div>
</div></div>
<div class='div-other'><a id='mulu308' />
<p class='h1'>勸世念佛頌</p><p class="byline">失作者名</p>
<div class="lg regular"><div class='lg-row'>浮世生身事若何　猶如春燕累巢窠</div>
<div class='lg-row'>波波役役營家計　不如隨分念彌陀</div>
<div class='lg-row'>文章俊辯應高科　朱紫榮身意氣多</div>
<div class='lg-row'>官高誰免無常至　不如方便念彌陀</div>
<div class='lg-row'>飛鎗走射勢難過　駿馬騎來疾似梭</div>
<div class='lg-row'>力敵萬夫輸老病　不如習善念彌陀</div>
<div class='lg-row'>富貴資財不厭多　朝昏計算恐差訛</div>
<div class='lg-row'>憂煩不覺頭如雪　不如知足念彌陀</div>
<div class='lg-row'>音聲清響善謳歌　一曲新詞格調和</div>
<div class='lg-row'>直饒唱得行雲墜　不如淨口念彌陀</div>
<div class='lg-row'>柳眉星眼賽姮娥　玉體時新著綺羅</div>
<div class='lg-row'>華容只可長年少　不如及早念彌陀</div>
<div class='lg-row'>棊誇敵國智謀多　打劫爭先在切瑳</div>
<div class='lg-row'>光陰一半因茲廢　不如端坐念彌陀</div>
<div class='lg-row'>商人經紀最奔波　遠地他方到處過</div>
<div class='lg-row'>江湖風浪危中險　不如歸去念彌陀</div>
<div class='lg-row'>慣會公方損陷他　巧裝詞訟逞嘍囉</div>
<div class='lg-row'>家財漸破招人怨　不如省事念彌陀</div>
<div class='lg-row'>殺業冤家漸債多　將何詞理見閻羅</div>
<div class='lg-row'>教君一路超生法　不如知悔念彌陀</div>
</div></div>
<div class='div-other'><a id='mulu309' />
<p class='h1'>淨土詠<span class='note-inline'>(出寶王論)</span></p><p class="byline">晉康樂謝靈運</p>
<div class="lg regular"><div class='lg-row'>法藏長王宮　懷道出國城</div>
<div class='lg-row'>願言四十八　弘誓拯群生</div>
<div class='lg-row'>淨土一何妙　來者皆菁英</div>
<div class='lg-row'>頹言安可寄　乘化必晨征</div>
</div></div>
<div class='div-other'><a id='mulu310' />
<p class='h1'>念佛三昧詩</p><p class="byline">晉琅琊王喬之</p>
<div class="lg regular"><div class='lg-row'>妙用在茲　涉有覽無　神由昧徹</div>
<div class='lg-row'>識以照麁　積微自引　因功本虛</div>
<div class='lg-row'>泯彼三觀　忘此豪餘　寂寞何始</div>
<div class='lg-row'>履玄通微　融然忘適　乃廓靈暉</div>
<div class='lg-row'>心遊緬域　得不踐機　用之以冲</div>
<div class='lg-row'>會之以希　神姿天凝　圓映朝雲</div>
<div class='lg-row'>與化而咸　與物斯群　應不以方</div>
<div class='lg-row'>受者自分　瞬爾淵鏡　金水塵紛</div>
<div class='lg-row'>慨自一生　夙之慧識　託崇淵人</div>
<div class='lg-row'>庶藉冥力　思轉豪功　在深不測</div>
<div class='lg-row'>至起之念　注心西極<span class='note-inline'>(出廬山集)</span></div>
</div></div>
<div class='div-other'><a id='mulu311' />
<p class='h1'>念佛三昧詩<span class='note-inline'>(并序)</span></p><p class="byline">慈雲懺主遵式</p><p>敘曰。念佛三昧踐聖之妙道。凡揭厲于法流者。何莫由斯矣。晉慧遠師。化潯陽集賢輩。乘之為際極之軌。琅琊王喬之洎群賢。皆為念佛三昧詩。遠為序。皇宋丙申沙門<span class='note-inline'>(遵式)</span>會四明高尚之賓百餘人。春冬二仲一日一夜。萃寶雲講堂想無量覺。行漢魏經。壬寅既廢。適台之東山。忽思俄成故事。惜無述焉。乃擬晉賢作詩。寄題于石。垂於後世也<span class='note-inline'>(詩四章八句)</span>。</p>

<div class="lg regular"><div class='lg-row'>萬感外形骸　儼然虛堂寂</div>
<div class='lg-row'>明毫冠群彩　幽神資始續</div>
<div class='lg-row'>妙象非夙預　俗覽豈良覿</div>
<div class='lg-row'>析之會入微　清玩心無懌</div>
<div class='lg-row'>金肌昧真見　八音愚正聞</div>
<div class='lg-row'>玄空了無託　至涉寧有勛</div>
<div class='lg-row'>森羅會都寂　長空銷積氛</div>
<div class='lg-row'>良哉此達觀　局士安與云</div>
<div class='lg-row'>融怉迴曲照　熙如鑑中象</div>
<div class='lg-row'>諦覽無遺心　虛求非滯想</div>
<div class='lg-row'>追夢忘始終　通幽宛如往</div>
<div class='lg-row'>藉此會神姿　逍遙期西賞</div>
<div class='lg-row'>鑑極玄想孤　動靜如為區</div>
<div class='lg-row'>大象詎形儀　大方誰廉隅</div>
<div class='lg-row'>正賞不隱括　妙踐無迴迂</div>
<div class='lg-row'>心澄遍知海　粲粲黃金軀</div>
</div></div>
<div class='div-other'><a id='mulu312' />
<p class='h1'>別李祕書始興寺所居</p><p class="byline">草堂先生杜子美</p>
<div class="lg regular"><div class='lg-row'>不見祕書心若失　及見祕書失心疾</div>
<div class='lg-row'>安為動主理信然　我獨覺子神充實</div>
<div class='lg-row'>重聞西方之觀經　老身古寺風泠泠</div>
<div class='lg-row'>妻兒待米且歸去　他日杖藜來細聽</div>
</div></div>
<div class='div-other'><a id='mulu313' />
<p class='h1'>東林寺臨水坐</p><p class="byline">香山居士白居易</p>
<div class="lg regular"><div class='lg-row'>昔為東掖垣中客　今作西方社裏人</div>
<div class='lg-row'>手把楊枝臨水坐　閑思往事似前身</div>
</div></div>
<div class='div-other'><a id='mulu314' />
<p class='h1'>弔天竺寶月大師</p><p class="byline">東坡居士蘇軾</p>
<div class="lg regular"><div class='lg-row'>生死猶如臂屈伸　情鍾我輩一酸辛</div>
<div class='lg-row'>樂天不是蓬萊客　憑仗西方作主人</div>
</div></div>
<div class='div-other'><a id='mulu315' />
<p class='h1'>除夜</p><p class="byline">后山居士陳無已</p>
<div class="lg regular"><div class='lg-row'>七十已強半　所餘能幾何</div>
<div class='lg-row'>懸知暮景促　更覺後生多</div>
<div class='lg-row'>遁世多為累　留年睡作魔</div>
<div class='lg-row'>西歸端著便　老子不娑婆</div>
</div><p style="margin-left:1em">后山又有三詩。亦志在西方。今撮其要句附于此。寄參寥詩曰。平生西方願。擺落區中緣。唯於世外人。相從可忘年。寄李學士詩曰。稍尋東剎論茲事。賴有西方托後車。別圓澄禪師詩曰。平生準擬西行計。老著人間此何意。他年佛會見頭陀。知是當年老居士。后山居士。真近代詩人冠冕。其拳拳樂邦乃如此。則凡風騷之士。豈可唯以呤安一箇字。撚盡數莖髭為務耶。</p>
</div>
<div class='div-other'><a id='mulu316' />
<p class='h1'>錢唐勝事寄江寧府主馬侍郎</p><p class="byline"><span class='note-inline'>(天竺)</span>懺主遵式</p>
<div class="lg regular"><div class='lg-row'>往歲錢唐勝事并　就中安養最存誠</div>
<div class='lg-row'>心池菡萏如長在　須作西方佛上卿</div>
</div><p>　<span class='note-inline'>(侍郎往歲酷於西方淨土。甞印造彌陀法門一千卷。分施道俗。因是生於西方)</span>。</p>
</div>
<div class='div-other'><a id='mulu317' />
<p class='h1'>瑞竹悟老種蓮</p><p class="byline">無為子楊傑</p>
<div class="lg regular"><div class='lg-row'>東林聞說好林泉　社會荒涼幾百年</div>
<div class='lg-row'>靈物孰如崔氏竹　方池新種遠公蓮</div>
<div class='lg-row'>華嚴頓淨三千界　廬阜重招十八賢</div>
<div class='lg-row'>應笑陶潛又歸去　白雲幽鳥伴歸田</div>
</div></div>
<div class='div-other'><a id='mulu318' />
<p class='h1'>廬山白蓮社</p><p class="byline">禦溪沙門懷悟</p>
<div class="lg regular"><div class='lg-row'>晉室陵遲帝紀侵　群英晦跡匡山陰</div>
<div class='lg-row'>樓煩大士麾<span class='corr'>麈</span>尾　十七高賢爭扣几</div>
<div class='lg-row'>才高孰謂文中龍　返使伊人思謝公</div>
<div class='lg-row'>烟飛露滴玉池空　雪蓮蘸影搖秋風</div>
</div></div>
<div class='div-other'><a id='mulu319' />
<p class='h1'>贈彌陀道者<span class='note-inline'>(即喻彌陀)</span></p><p class="byline">直祕閣黃誥</p>
<div class="lg regular"><div class='lg-row'>淨公他日號良醫　一悟真空便決疑</div>
<div class='lg-row'>孝行未應忘父母　信心無復念妻兒</div>
<div class='lg-row'>鹿門羞比龐居士　蓮社欣逢遠法師</div>
<div class='lg-row'>更作西方清淨觀　白毫常現五須彌</div>
</div></div>
<div class='div-other'><a id='mulu320' />
<p class='h1'>十六觀近體詩</p><p class="byline">沙門冲默</p>
<div class='div-other'><a id='mulu321' />
<p class='h2'>日觀</p>
<div class="lg regular"><div class='lg-row'>年來香火寸心明　擬跨迢迢十萬程</div>
<div class='lg-row'>每向日輪垂沒處　靜凝心觀便功成</div>
<div class='lg-row'>靈丹豈獨瘳諸苦　幻骨須期會五清</div>
<div class='lg-row'>滿目山川非故國　終歸安養是神京</div>
</div></div>
<div class='div-other'><a id='mulu322' />
<p class='h2'>水觀</p>
<div class="lg regular"><div class='lg-row'>大水凝水沒海涯　光明昭徹遍河沙</div>
<div class='lg-row'>空中不覺乾坤大　心外元無霧靄遮</div>
<div class='lg-row'>自恨此生投境晚　因嗟群妄落空邪</div>
<div class='lg-row'>林間不廢芭蕉觀　只待蓮舟促到家</div>
</div></div>
<div class='div-other'><a id='mulu323' />
<p class='h2'>地觀</p>
<div class="lg regular"><div class='lg-row'>融心絕處匪邦基　小道那知有大逵</div>
<div class='lg-row'>天樂滿空鳴梵唄　金幢擎地映瑠璃</div>
<div class='lg-row'>略無惉懘神根爽　不怕閑浮急景移</div>
<div class='lg-row'>試問海山長不死　何如彈指在瑤墀</div>
</div></div>
<div class='div-other'><a id='mulu324' />
<p class='h2'>樹觀</p>
<div class="lg regular"><div class='lg-row'>莫把名言向外尋　覺天境界最高深</div>
<div class='lg-row'>重重寶珠非他物　一一珠光出自心</div>
<div class='lg-row'>超往未成由缺誦　積功終不厭穿針</div>
<div class='lg-row'>無生社友應招手　許我同參悟一音</div>
</div></div>
<div class='div-other'><a id='mulu325' />
<p class='h2'>池觀</p>
<div class="lg regular"><div class='lg-row'>水流八德凝神冷　蓮放諸珍眩眼奇</div>
<div class='lg-row'>波鏡華間傳絕唱　禽翻寶岸影相隨</div>
<div class='lg-row'>幾年浪跡忘歸計　此日追懷定集池</div>
<div class='lg-row'>小憩胡床形夢想　覺來心地獨熙怡</div>
</div></div>
<div class='div-other'><a id='mulu326' />
<p class='h2'>總觀</p>
<div class="lg regular"><div class='lg-row'>欲天富樂在層霄　比校恒沙不易饒</div>
<div class='lg-row'>畟塞諸仙戲樓閣　宣揚三寶吹笙簫</div>
<div class='lg-row'>無何境裏非凡想　解脫光中未覺囂</div>
<div class='lg-row'>總觀殷勤師子吼　野干驚懾破邪妖</div>
</div></div>
<div class='div-other'><a id='mulu327' />
<p class='h2'>華座</p>
<div class="lg regular"><div class='lg-row'>遍知夙願丘山重　陸地生蓮合自然</div>
<div class='lg-row'>寶座巍峨難比喻　珍幢高出中方圓</div>
<div class='lg-row'>想成法法元無跡　目擊塵塵本太玄</div>
<div class='lg-row'>切忌絲頭落魔網　直須消殞此生前</div>
</div></div>
<div class='div-other'><a id='mulu328' />
<p class='h2'>像觀</p>
<div class="lg regular"><div class='lg-row'>真境太高凡目眩　先施像觀示常容</div>
<div class='lg-row'>要知相好從何起　直指心源有路衝</div>
<div class='lg-row'>金相炳明如杲日　毫光柔軟似輕茸</div>
<div class='lg-row'>會須生佛融方寸　豁破塵昏萬萬重</div>
</div></div>
<div class='div-other'><a id='mulu329' />
<p class='h2'>真身</p>
<div class="lg regular"><div class='lg-row'>八萬尊崇全體現　光明常鑒剎塵傍</div>
<div class='lg-row'>生死浩劫難遭遇　寤寐存誠未始忘</div>
<div class='lg-row'>銘願鑿山營勝業　刻蓮成漏伺朝陽</div>
<div class='lg-row'>風流蓮社今千載　猶有嘉聲著處香</div>
</div></div>
<div class='div-other'><a id='mulu330' />
<p class='h2'>觀音</p>
<div class="lg regular"><div class='lg-row'>三十六重圓感應　網羅群品出飄沈</div>
<div class='lg-row'>天冠化佛標垂迹　沙界隨機演妙音</div>
<div class='lg-row'>瓔珞滿身籠皓月　楊枝在手露真金</div>
<div class='lg-row'>我生多病常歸仰　鼠飲不知江海深</div>
</div></div>
<div class='div-other'><a id='mulu331' />
<p class='h2'>勢至</p>
<div class="lg regular"><div class='lg-row'>冠插金瓶華百億　摩尼異寶映硨磲</div>
<div class='lg-row'>光含剎土嚴身相　風動琳琅響佩裾</div>
<div class='lg-row'>念佛圓通功夙著　攝生方便業先祛</div>
<div class='lg-row'>真慈浩瀁無涯涘　終日神光蔽草廬</div>
</div></div>
<div class='div-other'><a id='mulu332' />
<p class='h2'>普觀</p>
<div class="lg regular"><div class='lg-row'>聖觀纔融惑妄輕　凝眸頃刻到華汀</div>
<div class='lg-row'>九蓮臺穩超凡世　百寶光寒照幻形</div>
<div class='lg-row'>鳥語瓊林混天樂　波搖金沼契圓經</div>
<div class='lg-row'>不知幾劫竛竮苦　洗耳今朝試一聽</div>
</div></div>
<div class='div-other'><a id='mulu333' />
<p class='h2'>雜觀</p>
<div class="lg regular"><div class='lg-row'>六十萬億巍巍量　悠悠凡淺未應窺</div>
<div class='lg-row'>寶池常想融麁相　塵剎垂形適異宜</div>
<div class='lg-row'>聖語昭彰無可議　佛身勝劣合先知</div>
<div class='lg-row'>裹糧日日欲西邁　謹勿將心起大疑</div>
</div></div>
<div class='div-other'><a id='mulu334' />
<p class='h2'>上三品</p>
<div class="lg regular"><div class='lg-row'>脫得棘林登上品　芬陀華在火中開</div>
<div class='lg-row'>禪可久寂已無浪　心鏡元明不受埃</div>
<div class='lg-row'>此去便成無上忍　新游爭仰出群才</div>
<div class='lg-row'>填空烈聖渾垂手　特與金剛勝妙臺</div>
</div></div>
<div class='div-other'><a id='mulu335' />
<p class='h2'>中三品</p>
<div class="lg regular"><div class='lg-row'>小教豈能營淨業　迴心入大始應知</div>
<div class='lg-row'>因崇諸戒無玼玷　果證三明絕妄癡</div>
<div class='lg-row'>耳聽出家離苦法　心持無我是真基</div>
<div class='lg-row'>屈伸臂頃出三界　一朵蓮房出寶池</div>
</div></div>
<div class='div-other'><a id='mulu336' />
<p class='h2'>下三品</p>
<div class="lg regular"><div class='lg-row'>愚流習惡久成風　平昔那知黑白蹤</div>
<div class='lg-row'>直待垂終諸業現　方驚已困四蛇攻</div>
<div class='lg-row'>自非宿善熏聞力　安得稱名勇猛功</div>
<div class='lg-row'>陡覺涼風吹業火　玉毫光裏面金容</div>
</div></div></div>
<div class='div-other'><a id='mulu337' />
<p class='h1'>廬山蓮社</p><p class="byline">監簿喻良能</p>
<div class="lg regular"><div class='lg-row'>遠公結社事清修　永叡宗雷並俊游</div>
<div class='lg-row'>千古空餘舊名字　白蓮零落不勝秋</div>
<div class='lg-row'>前生我是比丘身　處處雲山有宿因</div>
<div class='lg-row'>何日塵緣都淨盡　重為香火社中人</div>
</div></div>
<div class='div-other'><a id='mulu338' />
<p class='h1'>次韻蓮社</p><p class="byline">釋褐劉淳叟</p>
<div class="lg regular"><div class='lg-row'>買酒却邀陶令入　閉門不放謝公游</div>
<div class='lg-row'>風流千古無人會　閑却芙蕖幾度秋</div>
</div></div>
<div class='div-other'><a id='mulu339' />
<p class='h1'>廬山十八賢</p><p class="byline">東溪釋祖可</p>
<div class="lg regular"><div class='lg-row'>不能晉室扶傾覆　盡作西方社裏人</div>
<div class='lg-row'>豈意一時希有事　翻令元亮兩眉顰</div>
</div></div>
<div class='div-other'><a id='mulu340' />
<p class='h1'>懷安養故鄉詩<span class='note-inline'>(并序)</span></p><p class="byline">樝菴法師有嚴</p><p>余以安養為故鄉。乃即心淨土。雖久思歸。且步覆未至。可不哀哉。因作是詩焉。讀者幸無以取捨為誚。</p>

<div class="lg regular"><div class='lg-row'>達士身心非邇遐　雖云四海盡為家</div>
<div class='lg-row'>爭如故國游瓊樹　況得通衢御寶車</div>
<div class='lg-row'>屈指多年不歸去　論情凡事杳無涯</div>
<div class='lg-row'>空煩父母倚門望　待孕池蓮九品華</div>
<div class='lg-row'>幾年衣袂惹京塵　志氣陵雲莫自伸</div>
<div class='lg-row'>南雁數聲鄉夢斷　秋風終夕淚痕頻</div>
<div class='lg-row'>此迴若不懷歸計　向後從誰結善隣</div>
<div class='lg-row'>請看路傍埋朽骨　其中多是未歸人</div>
<div class='lg-row'>西方真淨本吾家　今憶歸程十萬賒</div>
<div class='lg-row'>客路竛竮都已困　風塵孤苦最堪嗟</div>
<div class='lg-row'>七重樹聳千般樂　八德池深四樣華</div>
<div class='lg-row'>莫怪近來鄉夢切　柰何榮辱事無涯</div>
<div class='lg-row'>昔年容易別瓊樓　本也無心作遠游</div>
<div class='lg-row'>豈意而今髮垂雪　片懷長掛月西鉤</div>
<div class='lg-row'>枕中忍思飛歸鳥　檻外頻驚落葉秋</div>
<div class='lg-row'>一炷檀烟一聲磬　等閑遙望淚橫流</div>
</div><p style="margin-left:1em">樝庵法師。專修淨業景暮之切。見之於詩。豈意。而今髮垂雪。片懷長掛月西鉤。佳句也。非識妙者。莫能窺。然此詩賡者甚眾。不能備錄。獨保福詢師。有短景只嗟魚少水。長途仍恐象無鉤之句。頗膾炙人口。草庵錄所載誤矣。</p>
</div>
<div class='div-other'><a id='mulu341' />
<p class='h1'>懷西方詩</p><p class="byline">北山法師可旻</p>
<div class="lg regular"><div class='lg-row'>家在天涯落日邊　望中行樹隔雲烟</div>
<div class='lg-row'>一彈指頃雖能到　三歷僧祇或不前</div>
<div class='lg-row'>珠網七重光匼匝　蓮華四種色新鮮</div>
<div class='lg-row'>歸時善友相迎迓　應問拋離幾許年</div>
<div class='lg-row'>但能忻厭作行持　本性唯心豈不知</div>
<div class='lg-row'>三界飄蓬情染惹　四生流浪力羸疲</div>
<div class='lg-row'>彎彎玉兔初生處　爍爍金烏欲墜時</div>
<div class='lg-row'>黃面老親頻倚望　急須脂轄促歸期</div>
<div class='lg-row'>已知今是昔何非　深掩柴門到落暉</div>
<div class='lg-row'>竹尾輕搖新月上　簾腰半捲宿雲歸</div>
<div class='lg-row'>山林氣味盈懷抱　松柏香烟滿布衣</div>
<div class='lg-row'>片石蒲團長燕坐　寸心西趁落霞飛</div>
<div class='lg-row'>西指西瞿更向西　向西西去有招提</div>
<div class='lg-row'>華開菡萏光無夜　地布瑠璃瑩絕泥</div>
<div class='lg-row'>風動法音強八詠　池流德水勝雙溪</div>
<div class='lg-row'>臨終但得超生去　九品從教低處低</div>
</div><p style="margin-left:2em">又五言二首</p>

<div class="lg regular"><div class='lg-row'>娑婆堪忍界　稚小著嬉游</div>
<div class='lg-row'>送想憑紅日　傷心已白頭</div>
<div class='lg-row'>裊裊蓮千朵　彎彎月一鉤</div>
<div class='lg-row'>未知何日往　彈指到瓊樓</div>
<div class='lg-row'>一等根莖別　千華永莫齊</div>
<div class='lg-row'>開敷承佛足　奇妙入經題</div>
<div class='lg-row'>葉嫩金浮水　根靈玉在泥</div>
<div class='lg-row'>誓期緣謝日　步步踏歸西</div>
</div></div>
<div class='div-other'><a id='mulu342' />
<p class='h1'>湖州覺海彌陀閣</p><p class="byline">祠部張景修</p>
<div class="lg regular"><div class='lg-row'>仙潭覺海唐興善　像設璝琦古至今</div>
<div class='lg-row'>殿柱倒書雷部火　市橋橫渡木觀音</div>
<div class='lg-row'>窓前竹影搖金翠　風外蓮香散水沈</div>
<div class='lg-row'>況有彌陀新建閣　動人無限往生心</div>
</div></div>
<div class='div-other'><a id='mulu343' />
<p class='h1'>西歸軒</p><p class="byline">蘿月禪師曇瑩</p>
<div class="lg regular"><div class='lg-row'>君言樂國是吾家　自笑飄零客路賒</div>
<div class='lg-row'>一點歸心懸落日　百年幻事寄空華</div>
<div class='lg-row'>臍輪不鼓經簾卷　鼻觀常清篆縷斜</div>
<div class='lg-row'>正念相成無外物　小窓行樹綠交加</div>
</div></div>
<div class='div-other'><a id='mulu344' />
<p class='h1'>憶佛軒詩<span class='note-inline'>(并序)</span></p><p class="byline">雪溪首座希顏</p><p>自古有言。人生百歲七十者稀<span class='note-inline'>(予)</span>十六祝髮。叨預僧列。今幸七十處世非久。朝夕人耳。平居非不誦經稱佛。猶恨未為專注。遂取首楞嚴勢至章。若人憶佛念佛。見前當來必定見佛之語。命小軒曰憶佛。庶幾以為臨終見佛光容耳。且作山偈以繫于右。</p>

<div class="lg regular"><div class='lg-row'>多年逃逝鬢如絲　憶佛難忘十二時</div>
<div class='lg-row'>咄咄自嗟為蕩子　幾番華發路邊枝</div>
<div class='lg-row'>自憐憶佛暮年深　除佛無能寫我心</div>
<div class='lg-row'>誰道萬金為客好　終非一飯在家林</div>
<div class='lg-row'>隨波逐浪去翩翩　彈指聲中七十年</div>
<div class='lg-row'>豈不向來知憶佛　欲從老去更加鞭</div>
<div class='lg-row'>掃除意地空空已　煥發心華粲粲然</div>
<div class='lg-row'>決定此身如許見　風埃蟬蛻笑談邊</div>
<div class='lg-row'>有盟晚景欲重尋　唯是拳拳憶佛心</div>
<div class='lg-row'>數縷香消春塢冷　一龕燈映夜窓深</div>
<div class='lg-row'>破畦蔬雨滋香積　落㵎松風發妙音</div>
<div class='lg-row'>自恨不歸甘自棄　既歸安用越人吟</div>
<div class='lg-row'>三椽老去許安貧　佳處無如憶佛真</div>
<div class='lg-row'>萬事了知猶墮甑　百年唯此可書紳</div>
<div class='lg-row'>巖間靜寄蒲團夜　松下聊供茗怨春</div>
<div class='lg-row'>閉戶不忘常憶佛　願常終似影隨身</div>
<div class='lg-row'>平日叢林見祖師　還如憶佛在今時</div>
<div class='lg-row'>但安谷底三椽地　不掛胸中一縷絲</div>
<div class='lg-row'>幽徑落華浮㵎水　小窓斜日下松枝</div>
<div class='lg-row'>寂然真境知誰見　唯佛常多入夢思</div>
<div class='lg-row'>早尋史漢學為文　自許平生在博聞</div>
<div class='lg-row'>棄置寸陰隨逝水　思量於我竟浮雲</div>
<div class='lg-row'>閑中自識藏身穩　勝處誰知憶佛勤</div>
<div class='lg-row'>沈謝曹劉今底處　草萊三尺但荒墳</div>
<div class='lg-row'>我欲今身見佛來　佛今於我豈悠哉</div>
<div class='lg-row'>但能一念心無倦　不假三祇眼便開</div>
<div class='lg-row'>紫燕黃鸝啼妙旨　清溪白石示珍臺</div>
<div class='lg-row'>要知成現還家路　誰道無人為挽迴</div>
<div class='lg-row'>名利毛繩截骨仇　漆園猶自比蝸牛</div>
<div class='lg-row'>浮生最是無雙處　憶佛須知第一籌</div>
<div class='lg-row'>母子但能同室住　風埃安用遠方游</div>
<div class='lg-row'>前程罷問從今始　紙帳蒲團穩坐休</div>
</div></div>
<div class='div-other'><a id='mulu345' />
<p class='h1'>讀往生傳有感</p><p class="byline">雲庵法師了洪</p>
<div class="lg regular"><div class='lg-row'>飛山之書　金方在西　昔賢歸去</div>
<div class='lg-row'>胡不思齊　白髮易老　客路空淒</div>
<div class='lg-row'>志意歸去　憑此指迷</div>
</div></div>
<div class='div-other'><a id='mulu346' />
<p class='h1'>淨土詠史</p><p class="byline">西湖居士李濟</p><p style="margin-left:1em">居士道號西歸子。元武林人。寓居苕溪。先祖四世登科來處清白。深明淨土之教。甞擬諸詠史。作稱讚淨土諸上善人詩。凡五百餘首。蓋於淨土如理而修者。悉綴其行業。形于篇章。雖小善不遺。可謂樂道之人也。其文現行於世。今撮其紀聖師者二十五首以寄。此錄庶資見聞云爾。</p>

<div class='div-other'><a id='mulu347' />
<p class='h2'>敘佛化緣</p>
<div class="lg regular"><div class='lg-row'>能仁現穢取娑婆　折攝剛強方便多</div>
<div class='lg-row'>橫截愛河無別法　唯教專志念彌陀</div>
<div class='lg-row'>無邊剎土非無淨　唯我彌陀願海深</div>
<div class='lg-row'>十念功成蒙接引　端如默鐵化精金</div>
</div></div>
<div class='div-other'><a id='mulu348' />
<p class='h2'>述製作意</p>
<div class="lg regular"><div class='lg-row'>古往今來浩劫波　二輪迭運急如梭</div>
<div class='lg-row'>循環六趣無休歇　不解西歸柰爾何</div>
<div class='lg-row'>千古英雄一窖塵　昔賢猶有是非心</div>
<div class='lg-row'>我今敬讀往生傳　輒効周曇詠史吟</div>
</div></div>
<div class='div-other'><a id='mulu349' />
<p class='h2'>文殊菩薩</p>
<div class="lg regular"><div class='lg-row'>稽首曼殊大聖師　深談念佛接群機</div>
<div class='lg-row'>遂令法照洪斯教　五會王宮道轉輝</div>
</div></div>
<div class='div-other'><a id='mulu350' />
<p class='h2'>普賢菩薩</p>
<div class="lg regular"><div class='lg-row'>遍告親宣十願王　指歸安養理昭彰</div>
<div class='lg-row'>向來慈覺蓮華社　曾以鴻名壯寶坊</div>
</div></div>
<div class='div-other'><a id='mulu351' />
<p class='h2'>普慧菩薩</p>
<div class="lg regular"><div class='lg-row'>葦江會裏萃群賢　大士塤篪悉預焉</div>
<div class='lg-row'>底事助揚真佛化　秖應悲願廣無邊</div>
</div></div>
<div class='div-other'><a id='mulu352' />
<p class='h2'>天親菩薩</p>
<div class="lg regular"><div class='lg-row'>唯識論師曾說偈　彌陀樂國願超生</div>
<div class='lg-row'>只因果報無諸苦　列聖宗歸道化行</div>
</div></div>
<div class='div-other'><a id='mulu353' />
<p class='h2'>馬鳴菩薩</p>
<div class="lg regular"><div class='lg-row'>造論通宗百洛叉　摧邪顯正懾群魔</div>
<div class='lg-row'>示人不退有奇術　唯教專心念佛陀</div>
</div></div>
<div class='div-other'><a id='mulu354' />
<p class='h2'>龍樹菩薩</p>
<div class="lg regular"><div class='lg-row'>匡持像運著勳庸　說偈婆沙大論中</div>
<div class='lg-row'>願共眾生生彼國　普令具縛脫樊籠</div>
</div></div>
<div class='div-other'><a id='mulu355' />
<p class='h2'>五通菩薩</p>
<div class="lg regular"><div class='lg-row'>娑婆人未識阿彌　直往西方為請祈</div>
<div class='lg-row'>佛及薩埵俱時現　爰持寶葉遍圖之</div>
</div></div>
<div class='div-other'><a id='mulu356' />
<p class='h2'>廬山遠法師</p>
<div class="lg regular"><div class='lg-row'>蓮社開端接後人　翕然緇素總來親</div>
<div class='lg-row'>十年三覩莊嚴相　定作金臺上上身</div>
</div></div>
<div class='div-other'><a id='mulu357' />
<p class='h2'>南嶽思大禪師</p>
<div class="lg regular"><div class='lg-row'>夢感彌陀為說法　空中寶像顯神靈</div>
<div class='lg-row'>天童給侍瓶常滿　捨識親承聖眾迎</div>
</div></div>
<div class='div-other'><a id='mulu358' />
<p class='h2'>天台智者大師</p>
<div class="lg regular"><div class='lg-row'>昔同南嶽覩毫光　一誦蓮經悟藥王</div>
<div class='lg-row'>論釋十疑垂萬代　唱經況復示西方</div>
</div></div>
<div class='div-other'><a id='mulu359' />
<p class='h2'>壁谷神鸞法師</p>
<div class="lg regular"><div class='lg-row'>流支直指佛長生　焚却陶仙十卷經</div>
<div class='lg-row'>龍樹垂形宣至訓　終時俱聽管絃聲</div>
</div></div>
<div class='div-other'><a id='mulu360' />
<p class='h2'>京師善導和尚</p>
<div class="lg regular"><div class='lg-row'>畫三百壁淨土相　寫十萬卷彌陀經</div>
<div class='lg-row'>貴賤不論皆激勸　況登高柳定祈生</div>
</div></div>
<div class='div-other'><a id='mulu361' />
<p class='h2'>新定康法師</p>
<div class="lg regular"><div class='lg-row'>洛下文書累放光　化行新定嗣餘芳</div>
<div class='lg-row'>口中十佛隨聲出　消得兒童為播揚</div>
</div></div>
<div class='div-other'><a id='mulu362' />
<p class='h2'>五臺照禪師</p>
<div class="lg regular"><div class='lg-row'>常瞻三聖現虛空　多謝文殊指示功</div>
<div class='lg-row'>歘感神僧來預報　三年汝托寶華中</div>
</div></div>
<div class='div-other'><a id='mulu363' />
<p class='h2'>永明智覺禪師</p>
<div class="lg regular"><div class='lg-row'>七返俱拈淨土鬮　畢生不退事精修</div>
<div class='lg-row'>神棲安養因成賦　堪以慈容掛九幽</div>
</div></div>
<div class='div-other'><a id='mulu364' />
<p class='h2'>孤山中庸法師</p>
<div class="lg regular"><div class='lg-row'>通經十疏辯河傾　絕筆彌陀淨業成</div>
<div class='lg-row'>陶器墳中收幻質　昭然精爽定西征</div>
</div></div>
<div class='div-other'><a id='mulu365' />
<p class='h2'>四明法智法師</p>
<div class="lg regular"><div class='lg-row'>十僧曾約三年懺　懺罷焚軀願往生</div>
<div class='lg-row'>虢略慈雲雖請住　終修三昧作西行</div>
</div></div>
<div class='div-other'><a id='mulu366' />
<p class='h2'>天竺慈雲懺主</p>
<div class="lg regular"><div class='lg-row'>般舟三昧九旬修　大小彌陀懺更留</div>
<div class='lg-row'>星殞香消忽西去　空餘千載仰嘉猷</div>
</div></div>
<div class='div-other'><a id='mulu367' />
<p class='h2'>長蘆慈覺禪師</p>
<div class="lg regular"><div class='lg-row'>發明五惑製高文　要使群盲識淨因</div>
<div class='lg-row'>況感普賢并普慧　蓮華勝友益歸仁</div>
</div></div>
<div class='div-other'><a id='mulu368' />
<p class='h2'>靈芝大智律師</p>
<div class="lg regular"><div class='lg-row'>道繼南山闡律乘　志洪樂土辦歸程</div>
<div class='lg-row'>臨終說偈加趺化　湖上俱聞天樂聲</div>
</div></div>
<div class='div-other'><a id='mulu369' />
<p class='h2'>南昭慶常法師</p>
<div class="lg regular"><div class='lg-row'>西湖社客千人集　光我廬山孰比肩</div>
<div class='lg-row'>要識當年奇特事　請看碑刻盡朝賢</div>
</div></div></div>
<div class='div-other'><a id='mulu370' />
<p class='h1'>和淵明歸去來兮</p><p class="byline">給事憑檝</p><p style="margin-left:1em">給事蜀中遂寧府人。道號不動居士。少有俊聲。中大學魁選。作場屋文字。多用圓覺經語。明悟理性。欽伏士論。而又遍參禪林。深達五家宗派。晚年篤信彌陀教法。晝夜不寐。專意淨業。作西方禮三卷彌陀懺一集。在鄉郡建淨土會。感香爐中舍利應現。毫光亘天。甞以俸資。造大藏經及四大部藏。各四十八分施諸山。表佛本願。一日感懷。和淵明歸去來韻。談淨土法門。最為開示。其辭曰。</p>
<p>歸去來兮。蓮社已開。胡不歸。念吾年日就衰邁。況世態之堪悲。想東林之遺跡。有先賢之可追。趁餘生之尚在。悔六十之前非。如新沐之彈冠。類浴罷而振衣。滌塵垢以趍潔。造妙道之離微。顧瞻前路。歸心若奔。入慈悲室。登解脫門。萬境俱寂。一真獨存。爐香滿炷。淨水盈樽。望西方以修觀。祈速覩於慈顏。入念佛之三昧。覺身心之輕安。超九蓮之上品。開六超之幽關。會精神於正受。杜耳目之泛觀。俟此報之云盡。指極樂而徑還。循寶樹以經行。踐華園而迴旋。歸去來兮。唯淨土之可游。念閻浮之濁惡。捨此土而何求。喜有壽之無量。曾何苦以貽憂。與上善人同會。友補處為朋儔。池具七寶。黃金為舟。地平布於瑠璃。無高下之坑丘。樂音起於風樹。佛聲發於水流。聞者咸念三寶。忻塵緣之自休。已矣乎。人生如夢。能得幾時。胡為名利之縈留。此一報看盡兮。將焉之。浮世皆幻境。樂土真佳期。布蓮種於池內。長念佛以培耔。冀臨終時而佛迎。垂敘別而留詩。從此地地增進。決證菩提何用疑。</p>
</div>
<div class='div-other'><a id='mulu371' />
<p class='h1'>擬淵明歸去來</p><p class="byline">幻住居士任彪</p><p>歸去來兮。西方淨土誓依歸。既出離五濁之生死。亦怙恃三聖之慈悲。嗟人生之幻化。撫急景以難追。悟世緣如昨夢。悼既往已皆非。逮衰年以學道。類大寒而索衣。悔青春之放逸。誤白業以虧微。三塗苦趣億劫迷奔。如何解脫。有大法門。疑之則遠。信之斯存。誰其尸之。彌陀世尊。舒玉色之毫相。晃紫金之容顏。蔽諸來之大眾。顯須彌之金山。是以戒須堅持三聚。齊則勤修八關。加十念以精進。庶禮足而諦觀。幸人身而不爾。猶寶所而空還。雖聖凡之超絕。喻水月以何難。歸去來兮。西方淨土多勝游。寶樹羅網出妙音。天衣純陀不用求。但受諸樂之極。永無眾苦之憂。我彌陀世尊。四十八願度眾生。百千三昧頓熏修。於洪誓海。乘大願舟。更無波旬魔怨。但有聲聞比丘。聆變化之眾鳥。演法音而宣流。觀音勢至堅固力。接引行人無時休。已矣乎。末法眾生多弊惡。諸苦境界叵淹留。歸去來兮。兜率終有墮。龍華未可期。唯有極樂國土。功德莊嚴如此。光色蓮華開九品。清淨海眾待多時。但辦信心不退轉。決定往生無可疑。</p>
</div>
<div class='div-other'><a id='mulu372' />
<p class='h1'>追和淵明歸去來辭<span class='note-inline'>(并序)</span></p><p class="byline">拙庵宗師戒度</p><p>拙庵野夫。抱疾林下。一日少間。試取陶淵明歸去來兮辭。讀之不覺釋卷而長歎。蓋與予懷異世而同轍也。淵明乃一俗士爾。貧苦非不迫切。尚且輕五斗粟。不忍折腰於鄉里小兒。自免去職樂賦歸歟。況釋氏子。為解脫故而求出家。返奔走於塵域。而不知止。不為淵明羞乎。予素以安養為故鄉。欲寫鄙懷以自勉。輒追和高韻。覽者幸無以効顰見誚。亦各言其志也。丁酉季秋望日書。辭曰。</p>
<p>歸去來兮。迴首故鄉何日歸。覺寒來而暑往。勞夢寐以含悲。昔偶爾而為別。今悔之而莫追。望蓮池之勝友。實負愧而知非。嗟幾生之漂泊。失繫珠於內衣。旋深思而猛省。何節操之卑微。欲歸便歸。一志西奔。長生不死。眾妙之門。唯心本具。真性常存。棄捐周鼎。返認匏樽。空受賜於華屋。遂孛戾於慈親。慨眾苦之迫切。必去危而就安。雖無適而不可。柰客路之間關。托二八之妙境。入正受而遐觀。怱全心而發現。喜合浦之珠還。混塵剎之淨穢。隨足處以盤桓。歸去來兮。謝絕於外游。且毀形而壞服。唯解脫之是求。曷區區而逐物。恬然而弗以為憂。喪自家之珍寶。拋祖父之田疇。方飢絕糧。欲濟沈舟。曾流俗之不若。夫是之謂比丘。苟聞義而不<span class='corr'>徙</span>。盍尋源而挹流。照萬緣之寂寂。藏六用之休休。已矣乎。人生變化同四時。天邊日月無少留。不自為計將安之。有生必有死。百年誰與期。宜寸田以耕耨。頻愛草以耘耔。結廬山之淨社。詠樝庵之新詩。送心想於落日。倏如羽化斷無疑。</p>
</div>
<div class='div-other'><a id='mulu373' />
<p class='h1'>讚淨土漁家傲<span class='note-inline'>(并序)</span></p><p class="byline">北山法師可旻</p><p>我家漁父。不比泛常。一丈六之身材。三十二之相好。說聰明也。孔仲尼安可齊肩。論道德也。李伯陽故應縮首。絕偏武略。獨戰退八萬四千魔兵。蓋世良才。復論販九十六種外道。拱身誓水。坐斷愛河。披忍辱之蓑衣。遮無明之烟雨。慈悲帆掛方便風吹。撐般若之扁舟。游死生之苦海。誓山月白。覺海風清。釣<span class='corr'>汩</span>沒之眾生。歸涅槃之籃籠。如斯旨趣。即是平生暫歇釣竿。乃留詩曰。</p>

<div class="lg regular"><div class='lg-row'>家居常寂本優游　來執魚竿苦海頭</div>
<div class='lg-row'>直待眾生都入手　此時方始不垂鉤</div>
</div><p>曾講彌陀經十遍。孤山疏鈔頻舒卷。事理圓融文義顯。多方便。到頭只勸生蓮苑。本性彌陀隨體現。唯心淨土何曾遠。十萬程途從事見。休分辨。臨終但自親行轉。</p>

<div class="lg regular"><div class='lg-row'>四色蓮華間綠荷　一蓮華載一彌陀</div>
<div class='lg-row'>莫疑淨土程途遠　日日人生雨點多</div>
</div><p>我佛蓮華隨步踏。黃金妙相青螺髮。因地曾將洪誓發。四十八。眾生盡度成菩薩。宮殿紅香華影合。寶階三道瑠璃闊。水鳥樹林皆念法。聲嘈囋。空中零亂天華撒。</p>

<div class="lg regular"><div class='lg-row'>行樹陰陰布七重　寶華珠網共玲瓏</div>
<div class='lg-row'>百千種樂俱鳴處　天雨曼陀散碧空</div>
</div><p>彼土因何名極樂。蓮華九品無三惡。雖有頻伽并白鶴。非彰灼。如來變化宣流作。九品一生離五濁。自然身掛珠瓔珞。宛轉白毫生額角。長輝爍。百千業障都消却。</p>

<div class="lg regular"><div class='lg-row'>六方諸佛說誠言　舌相三千廣讚宣</div>
<div class='lg-row'>池上托生蓮九品　未知生向那枝邊</div>
</div><p>佛讚西方經現在。廣長舌相三千界。為要眾生生信解。臨終邁。不修淨業猶何待。七寶池塘波一派。蓮華朵朵車輪大。華內托生真自在。分三輩。阿鞞跋致長無退。</p>

<div class="lg regular"><div class='lg-row'>但得蓮中托化來　從教經劫未華開</div>
<div class='lg-row'>華中快樂同忉利　不比人間父母胎</div>
</div><p>鸚鵡頻伽知幾隻。音聲和雅鳴朝夕。演暢五根并五力。令人憶。心飛恨不身生翼。從是西方十萬億。山長水遠誰人識。唯是觀門歸路直。真消息坐澄劫水瑠璃碧。</p>

<div class="lg regular"><div class='lg-row'>兀坐初修水觀成　微風不動翠波靜</div>
<div class='lg-row'>幽深境界誰人見　一片瑠璃照眼明</div>
</div><p>清淨樂邦吾本郡。娑婆流浪因貪吝。冉冉思歸霜入鬢。深嗟恨。塞鴻不解傳音信。落日盡邊沙隱隱。向西望處歸應近。天樂是時相接引。宜精進。紫金臺上誰無分。</p>

<div class="lg regular"><div class='lg-row'>樂邦清淨本吾家　既有歸期豈憚賒</div>
<div class='lg-row'>行計會須勤策進　淹留無慮在天涯</div>
</div><p>理性本來長自在。靈通昭徹光無礙。因被無明風惱害。真如海等閑吹動波千派。五蘊山頭雲靉靆。遮藏心月無光彩。六賊會須知悔改。除貪愛。剎那跳出娑婆界。</p>

<div class="lg regular"><div class='lg-row'>混然凡聖本同途　一點靈明體一如</div>
<div class='lg-row'>只為妄情隨物轉　至今顛倒未逢渠</div>
</div><p>為厭娑婆求淨土。馳情送想存朝暮。誰信不勞移一步。西方去樓臺隱隱雲深處。珠網為光華作雨。金沙布地無塵土。怎不教人思去路。心專注。坐觀落日如懸鼓。</p>

<div class="lg regular"><div class='lg-row'>清風為我拂寥狖　不許殘雲遮屋角</div>
<div class='lg-row'>禪居深掩靜無人　坐看一輪紅日落</div>
</div><p>四相相催生病死。死魔不定朝難保。爭似寅昏持佛號。西方好。樹林水鳥稱三寶。磨滅等閑髭鬢皓。樂邦行計唯宜早。萬億國邦非遠道。休煩惱。一彈指頃能行到。</p>

<div class="lg regular"><div class='lg-row'>經讚彌陀願力強　劣夫為喻從輪王</div>
<div class='lg-row'>四天一日行周遍　西去應非道路長</div>
</div><p>人世罪冤知底數。前程不是無冥府。爭似靜焚香一炷。無行住。聲聲稱念彌陀父罪業盡消生有處。彌陀願力堪憑據。十念一心存旦暮。西方路。功成足步紅蓮去。</p>

<div class="lg regular"><div class='lg-row'>誰知端坐却能游　頃刻心飛到玉樓</div>
<div class='lg-row'>竹影月移來戶牖　便疑行樹在簷頭</div>
</div><p>萬事到頭無益己。尋思只有修行是。若送此心游寶地。還容易坐觀。落日當西墜萬頃紅光歸眼際。眼開眼閉長明媚。此觀成時知法味。心歡喜臨終決定生蓮裏。</p>

<div class="lg regular"><div class='lg-row'>九品蓮華次第排　也應荷葉翠相挨</div>
<div class='lg-row'>未知何日生蓮界　無柰晨昏甚掛懷</div>
</div><p>西望樂邦雲杳隔。一鉤新月彎彎白。意欲往生何計策。勞魂魄彌陀一念聲千百。金殿玉樓為屋宅。七重行樹強松柏。華裏托生非血脈。真高極。樂天不是蓬萊客。</p>

<div class="lg regular"><div class='lg-row'>遍看玉軸與琅函　苦勸勞生脫世凡</div>
<div class='lg-row'>淨土好修還不肯　莫教披却有毛衫</div>
</div><p>富貴經中談淨域。赤珠瑪瑙為嚴飾。彼土眾生當曉色。擎衣裓。妙華供養他方佛。稚小嬉游隨沒溺。娑婆是苦何曾識。忻厭邇來方有力。從朝夕。靜焚一炷香凝碧。</p>

<div class="lg regular"><div class='lg-row'>既有身心求淨土　可無門路去娑婆</div>
<div class='lg-row'>修行也只無多子　十念功成一剎那</div>
</div><p>文墨尖新無處用。已將名利渾如夢。一弗數珠隨手弄。休千種。唯聞念佛心歡勇。滉漾空中仙樂動。笙簫聲細天風送。接引凡夫歸聖眾。香雲捧。男兒此日方崇重。</p>

<div class="lg regular"><div class='lg-row'>覽遍經文與律儀　頻頻唯勸念阿彌</div>
<div class='lg-row'>一聲消盡千生業　何況嘮嘮久誦持</div>
</div><p>休縱心猿馳意馬。牢將繫念繩頭把。說破十疑因智者。爭傳寫。廬山又結蓮華社。十八大賢居會下。功成五色雲西駕。諸上善人都在那。相迎迓。聚頭只說無生話。</p>

<div class="lg regular"><div class='lg-row'>池邊行樹不全遮　裊裊金橋露半斜</div>
<div class='lg-row'>忽見化生新佛子　紅蓮開處噪頻伽</div>
</div><p>三十六般包一袋。膿囊臭穢猶貪愛。恰似蜣蜋推糞塊。無停待朝朝只在塵中㔣。若解堅心生重悔。寧拘惡逆并魁膾。一念能消千劫罪。生華內滿身瓔珞鳴珂珮。</p>

<div class="lg regular"><div class='lg-row'>紛紛世態盡空華　講外無餘掛齒牙</div>
<div class='lg-row'>一弗數珠新換線　阿彌陀佛做冤家</div>
</div><p>一點神魂初托魄。青蓮華裏瑠璃宅。毫相法音非間隔。雖明白到頭不似金臺客。九品高低隨報獲。或經劫數華方拆。若是我生心性窄。應煎迫。未開須把蓮華擘。</p>

<div class="lg regular"><div class='lg-row'>菊腦姜牙一飯餘　其他安敢費功夫</div>
<div class='lg-row'>從今十指無閑暇　且盡平生弄數珠</div>
</div><p>淨土故鄉嗟乍別。天涯流浪經時節。老去染沾眉鬢雪。思歸切。聞聲願寄遼天月。念念時時修淨業。臨終佛定來迎接。有誓表為誠實說。廣長舌三千遍覆紅蓮葉。</p>

<div class="lg regular"><div class='lg-row'>唯將焚誦是平生　夜夜嘮嘮一二更</div>
<div class='lg-row'>隻影自憐塵世外　風前月下恣經行</div>
</div><p>善導可嗟今已往。化來老少皆歸嚮。佛念一聲分一鏹。聲纔響。一聲一佛虛空上。八萬四千奇妙相。光明壽命皆無量。金色臂垂千萬丈。鵝王掌誓來迎接歸安養。</p>

<div class="lg regular"><div class='lg-row'>暮鼓晨雞不住催　逡巡容貌變衰頹</div>
<div class='lg-row'>莫言白髮渾閑事　總是無常信息來</div>
</div><p>西土紋成東土壞。星飛一點千華界。勿訝神魂生去怪。無遮礙。樂邦只在同居內。八德池深華又大。加趺端坐蓮華載。耳聽法音心悟解。低頭拜。從今跳出胞胎外。</p>
</div>
<div class='div-other'><a id='mulu374' />
<p class='h1'>讚西方漁家傲</p><p class="byline">西余禪師法端</p><p>七寶池中堪下釣。八功德水烟波渺。池底金沙齊布了。周迴遶。黃金砌地為堦道。白鶴孔雀鸚鵡噪。彌陀接引聲聲告。不是修行何得到。一般好。西方淨土無煩惱。</p>
</div>
<div class='div-other'><a id='mulu375' />
<p class='h1'>望江南<span class='note-inline'>(十二首)</span></p><p class="byline">白雲法師淨圓</p>
<div class='div-other'><a id='mulu376' />
<p class='h2'>娑婆苦</p><p>娑婆苦長劫受輪迴。不斷苦因離火宅。秖隨業報入胞胎。辜負這靈臺。朝又暮寒暑急相催。一箇幻身能幾日。百端機巧袞塵埃。何得出頭來。</p>
<p>娑婆苦身世一浮萍。蚊蚋睫中爭小利。蝸牛角上竊虛名。一點氣難平。人我盛日夜長無明。地獄爭頭成隊入。西方無箇肯修行。空死復空生。</p>
<p>娑婆苦情念驟如風。六賊村中無暫息。四蛇篋內更相攻。誰是主人公。無慧力愛網轉關籠。一向四楞低搭地。不思兩脚欲梢空。前路更怱怱。</p>
<p>娑婆苦生老病無常。九竅腥臊流穢污。一包膿血貯皮囊。爭弱又爭強。隨妄想耽欲更荒唐。念佛看經云著相。破齊毀戒却無妨。秖恐有閻王。</p>
<p>娑婆苦終日走塵寰。不覺年光隨逝水。那堪白髮換朱顏。六趣任循環。今與古誰肯死前閑。危脆利名纔入手。虛華財便色追攀。榮辱片時間。</p>
<p>娑婆苦光影急如流。寵辱悲懽何日了。是非人我幾時休。生死路悠悠。三界裏水面一浮漚。縱使英雄功蓋世。<span class='corr'>秖</span>留白骨掩荒丘。何似早迴頭。</p>
</div>
<div class='div-other'><a id='mulu377' />
<p class='h2'>西方好</p><p>西方好隨念即超群。一點靈光隨落日。萬端塵事付浮雲。人世自紛紛。凝望處決定去棲神。金地經行光裏步。玉樓宴坐定中身。方好任天真。</p>
<p>西方好瓊樹聳高空。彌覆七重珠寶網。莊嚴百億妙華宮。宮裏眾天童。金地上欄楯繞重重。華雨飄颻香散漫。樂音寥亮鼓清風。聞者樂無窮。</p>
<p>西方好七寶甃成池。四色好華敷菡萏。八功德水泛清漪。除渴又除飢。池岸上樓殿勢飛翬。碧玉雕欄填碼碯。黃金危棟間玻[王*(黍-禾+利)]。隨處發光輝。</p>
<p>西方好群鳥美音聲。華下和鳴歌六度。光中哀雅讚三乘。聞者悟無生。三惡道猶自不知名。皆是佛慈親變化。欲宣法語警迷情。心地頓圓明。</p>
<p>西方好清旦供尤佳。縹緲仙雲隨寶仗。輕盈衣裓貯天華。十萬去非賒。諸佛土隨念遍河沙。蓮掌撫摩親授記。潮音清妙響頻伽。時至即還家。</p>
<p>西方好我佛大慈悲。但具三心圓十念。即登九品越三祇。神力不思議。臨報盡接引定無疑。普願眾生同繫念。金臺天樂共迎時。彈指到蓮池。</p>
</div></div>
<p class='juan'>樂邦文類卷第五</p>
<div class='div-xu'><a id='mulu378' />
<p class='h1'>後序</p><p>修淨土者常多。得其門而徑造者無幾。論淨土者常多。得其要而直指者或寡矣。曾未聞有以自障自蔽為說者。因得以言之。夫自障莫若愛。自蔽莫若疑。但使疑愛二心了無障礙。則淨土一門。未始間隔。</p>
<p>彌陀洪願常自攝持。必然之理也。昔無為子。甞序天台十疑論有曰。愛不重不生娑婆。念不一不生極樂。斯言可謂知本矣。請試以一事訂之。如晉遠法師。蘄嚮西方。甞結蓮社於廬山。以淵明則招之。貴其能達而斷愛也。於靈運則拒之。為其心雜而念不能專也。豈非政以二者為淨土之津要乎。余於是得淨土之說。異乎昔之云者如是而已。蓋甞謂。今有慕修淨業者。當如淵明可也。雖招之不來。笱願之必達。要是胸中了無一物。求念尚不可得。何愛之可斷乎。故不求則已。求則孰禦焉。抑余甞擬淨土贊有曰。但除自障礙要生即便生。又曰。不斷拕泥纜。徒加舟楫功。蓋亦有激云爾。吾宗宗曉講師。既以淨業自力。將又推己。及物纂樂邦文類。自經論而下。與夫古今名公暨吾釋氏之文。凡有關於淨土。悉發揮而載集焉。其為書富。為說博。勸信甚詳。至於示造修。不一端而止。究其用心。可謂勤。且美矣。雖然吾恐多方以惑。其志不一。念不斷愛。以自障蔽。則又吁可悲也。故特表發其說。有以貫之。願與同志者。一之以專念。本之以斷愛。而後加之以善願。則淨土門斷可造矣。斯文豈徒然哉。</p>
<p style="margin-left:1em">時慶元庚申良月圓日南湖柏庭<span class='note-inline'>(善月)</span>序</p>
</div>
<div class='div-w'><a id='mulu379' />
<p class='h1'>懷淨土詩<span class='note-inline'>(一百八首)</span></p><p class="byline">天目中峯禪師明本</p><p>塵沙劫又塵沙劫。數盡塵沙劫未休。當念只因情未瞥。無邊生死自覊留。</p>
<p>四大聚成元兔角。六根傳住白龜毛。漚花影裏翻筋斗。出沒閻浮是幾遭。</p>
<p>東海一丸紅彈子。流光日日射西林。世間多少奇男子。誰向窓前惜寸陰。</p>
<p>捏目橫生空裏華。妄將三界認為家。大千常寂光明土。不隔纖塵總自遮。</p>
<p>愛繩牽入苦娑婆。器到黃泉淚轉多。孰謂別離窮劫恨。通身渾是古彌陀。</p>
<p>迷時無悟悟無迷。究竟迷時即悟時。迷悟兩頭俱拽脫。鑊湯元是藕花池。</p>
<p>四十八願水投水。千百億身空合空。法藏慈尊無面目。不須重覓紫金容。</p>
<p>正念阿彌陀佛時。寶池樹影日遲遲。更馳心欲歸清泰。又是重裁眼上眉。</p>
<p>濁水盡清珠有力。亂心不動佛無機。眼前盡是家鄉路。不用逢人覓指歸。</p>
<p>萬劫死生如重病。一聲佛號最良醫。到頭藥病俱忘却。不用重宣母憶兒。</p>
<p>成住壞空真淨土。見聞知覺古彌陀。但於當處忘生滅。父子相牽出愛河。</p>
<p>一爐古篆一枝蓮。目挂寒空萬慮捐。清泰故家歸便得。誰分東土與西天。</p>
<p>禪外不曾談淨土。須知淨土外無禪。兩重公案都拈却。熊耳峯開五葉蓮。</p>
<p>大夢宅中無一法。於無法處有千差。回觀自性離分別。念念純開白藕華。</p>
<p>暗室中藏大黑蚖。未曾驅盡莫耽眠。<span class='corr'>髑</span>髏壓碎須彌枕。匝地香風綻白蓮。</p>
<p>藕池無日不花開。四色光明映寶臺。金臂遙伸垂念切。眾生何事不思來。</p>
<p>血池乾處藕池清。劍樹枯時寶樹榮。苦樂本來無住相。於無住處自圓成。</p>
<p>樂土本無三惡道。禽聲渾是佛宣流。當機未盡眾生界。啼斷春風卒未休。</p>
<p>鸚鵡頻伽遶樹鳴。好音和雅正堪聽。殷勤不斷緣何事。曲為勞生味己靈。</p>
<p>自家一箇古彌陀。聲色頭邊蹉過多。狹路相逢如不薦。未知何劫離娑婆。</p>
<p>故鄉易到路無差。白日青天被物遮。剔起兩莖眉自看。火坑都是白蓮花。</p>
<p>十萬餘程不隔塵。休將迷悟自疎親。剎那念盡恒沙佛。便是蓮華國裏人。</p>
<p>佛與眾生夙有緣。眾生與佛性無偏。奈何甘受娑婆苦。不肯同頭着痛鞭。</p>
<p>念根是一串輪珠。痛策歸鞭作遠圖。念到念空和念脫。不知身住白芙蕖。</p>
<p>人間天上與泥犁。勞我升沈是幾時。白藕有根如不種。塵沙生死自覊縻。</p>
<p>七重行樹影交加。晝夜開敷白藕華。佛手自來遮不得。眾生何事覓無涯。</p>
<p>白玉毫吞紅菡萏。紫金聚映碧瑠璃。本來自性常如此。既稟同靈合共知。</p>
<p>黃金丈六老爺身。白藕常敷劫外春。等視眾生如赤子。以何緣故不相親。</p>
<p>六時不斷雨天華。風味新奇孰有加。清旦滿盛衣裓裏。歸來重獻佛袈裟。</p>
<p>燭破群幽大日輪。光明中現紫金人。妙存心觀忘諸見。覿體何曾間一塵。</p>
<p>最初注想存涓滴。念力增深至禹門。觀盡百千香水海。不消輕放一毫吞。</p>
<p>獨坐幽齋萬慮逃。一團山月上松梢。不將迷悟遮心眼。盡是眉間白玉毫。</p>
<p>八功德水映金沙。百寶樓臺散曉霞。更有一般奇特事。開敷紅藕大如車。</p>
<p>自性彌陀不用參。五千餘卷是司南。不於當念求真脫。擬逐文言落二三。</p>
<p>世界何緣稱極樂。只因眾苦不能侵。道人若要尋歸路。但向塵中了自心。</p>
<p>自心無住云何了。繫念慈尊六字名。和念等閒都打脫。西天此土不多爭。</p>
<p>自家一箇彌陀佛。論劫何曾著眼看。今日更隨聲色轉。這回欲要見還難。</p>
<p>賀了新正看上元。萬家銀燭照金蓮。展開常寂光明土。佛法何曾不現前。</p>
<p>示入泥洹記仲春。風前歌舞恨波旬。誰知自性黃金佛。常共千華轉法輪。</p>
<p>寒食荒郊盡哭天。有誰遙念老金仙。劫初埋向蓮華土。不要人來化紙錢。</p>
<p>初夏清和四月時。九龍噴水沐嬰兒。樂邦化主無生滅。只把黃金鑄面皮。</p>
<p>不懸艾虎慶端陽。惟面西方古道場。一炷爐熏一聲磬。六門風遞藕花香。</p>
<p>清泰故家無六月。從教火傘自張空。金沙地上經行處。陣陣吹來白藕風。</p>
<p>七月人間暑漸衰。晚風池上正相宜。遙觀落日如懸鼓。便策歸鞭已較遲。</p>
<p>登樓共賞中秋月。回首誰思父母邦。不問多生逃與逝。至今垂念未相忘。</p>
<p>誰知九日東籬菊。便是西方四色花。一箇髑髏乾得盡。百千聞見自無差。</p>
<p>人間十月盡開鑪。深撥寒灰問有無。金色願王元是火。能燒干劫愛河枯。</p>
<p>群陰剝盡一陽來。五葉心花當處開。遍界枝條無著處。香風吹上玉樓臺。</p>
<p>臘盡時窮事可憐。東村王老夜燒錢。即心自性彌陀佛。滿面塵埃又一年。</p>
<p>一串數珠鳥律律。百千諸佛影團團。循環淨念常相繼。放去拈來總一般。</p>
<p>念佛直須圖作佛。不圖作佛念何為。但當抱識含靈者。白藕華皆有一枝。</p>
<p>念佛須期念到頭。到頭和念一齊收。娑婆苦海風濤靜。穩泛樂邦紅藕舟。</p>
<p>四蛇同篋險復險。二鼠侵藤危更危。不把蓮華栽淨域。未知何劫是休時。</p>
<p>人間五欲事無涯。利鎖名韁割不開。若把利名心念佛。何須辛苦待當來。</p>
<p>自性彌陀絕證修。只消扣己便相投。瞥於當念存能所。又被空華翳兩眸。</p>
<p>深思地獄發菩提。父母家邦勿再迷。痛策歸鞭宜早到。莫教重待日沈西。</p>
<p>要結蓮華會上緣。是非人我盡傾捐。無時不作難遭想。歡喜同登解脫船。</p>
<p>為存愛見起貪瞋。埋沒黃金丈六身。今日幸然歸淨土。不應仍舊惹風塵。</p>
<p>藕絲縛住金烏足。業火燒開車軸花。更有一般難信法。脚尖踢出佛如麻。</p>
<p>要將穢土三千界。盡種西天九品蓮。仔細思量無別術。只消一箇念心堅。</p>
<p>七重密覆真珠網。三級平鋪碼碯堦。安養導師悲願切。遙伸金臂接人來。</p>
<p>寄語娑婆世上人。要尋歸路莫因循。銀山鐵璧如挨透。千葉蓮開別是春。</p>
<p>長鯨一吸四溟乾。自性彌陀眼界寬。眉裡玉毫遮不得。珊瑚枝上月團團。</p>
<p>六時扣問黃金父。赤子飄零幾日歸。話到輪迴無盡處。相看不覺淚沾衣。</p>
<p>朝參暮禮效精勤。金沼蓮胎入夢頻。粉骨碎身千萬劫。未應容易報慈尊。</p>
<p>纔要歸家即到家。何須特地起咨嗟。門前大路如弦直。擬涉思惟路便差。</p>
<p>一鉤蘿月照松龕。門外無人宿草菴。萬億紫金身化主。不離當念是同參。</p>
<p>諸苦盡從貪欲起。不知貪欲起於何。因忘自性彌陀佛。異念紛飛總是魔。</p>
<p>勢至曾參日月光。教令存想念西方。自從親證三摩地。不離慈尊左右傍。</p>
<p>泥牛耕破蓮華土。鐵馬蹋翻功德山。自性彌陀渾不覺。猶將心鏡照慈願。</p>
<p>道人別有惟心土。不屬東西南北方。眨得眼來千里隔。難將悲願當慈航。</p>
<p>觀經是一卷家書。日落之方有故居。多辦資糧期早到。免教慈父日嗟吁。</p>
<p>兄呼弟應念彌陀。要與渾家出愛河。辦得此心常與麼。直教佛不奈伊何。</p>
<p>跳出娑婆即是家。不須特地覓蓮華。娑婆不異蓮華土。自是從前見處差。</p>
<p>昔有士夫吳子才。扣棺日日喚歸來。雖然跡未離三界。已送神棲白藕胎。</p>
<p>蓮華國土無金鎖。聞見堆中有鐵圍。透得目前聲與色。百千賢聖合同歸。</p>
<p>活計惟撐一隻船。流行坎止只隨緣。古帆幾度張明月。滿目純開佛海蓮。</p>
<p>船居念佛佛隨船。常寂光搖水底天。兩岸中流如不觸。枝枝紅藕發心田。</p>
<p>破曉移船直過東。滿帆披拂藕華風。一尊自性彌陀佛。出現扶桑照眼紅。</p>
<p>船上西來憶故鄉。四花地上晚風涼。飄零不奈歸心切。一片輕帆掛夕陽。</p>
<p>任運移船過水南。不須向外覓同參。自家屋裏彌陀佛。念念開敷優鉢曇。</p>
<p>船駕天風上北方。風汀月渚映心光。忽移念入同居土。不覺渾身在藕航。</p>
<p>船往東西南北了。依前不離古灘頭。等閒撥轉虛空柁。香氣滿船花滿舟。</p>
<p>若不行船便住家。從教門外拽三車。笑看火宅深深處。陸地純開水面華。</p>
<p>現成公案絕商量。曉磬頻敲蠟炬長。晝夜六時聲不斷。滿門風遞白蓮香。</p>
<p>心中有佛將心念。念到心空佛亦忘。撒手歸來重檢點。花開赤白間青黃。</p>
<p>念心如影每隨形。靜鬧閒忙不暫停。打破形軀和影滅。西天此土絕途程。</p>
<p>青旦黃昏禮懺摩。低頭泣告老彌陀。輪迴六趣知多少。誓欲今番出網羅。</p>
<p>扶出頂中紅肉髻。掃空省裏白毫光。阿彌陀佛和聲吐。曠劫輪迴應念忘。</p>
<p>金沙地上無紅藕。赤肉團中有至尊。千聖頂[寧*頁]移一步。等閒踢倒涅槃門。</p>
<p>六箇驢兒拽輛車。雨餘泥滑路尤賒。阿彌陀佛悲心切。痛策歸鞭欲到家。</p>
<p>念彌陀佛苦無難。入聖超凡一指彈。除却彌陀存正念。萬般聞見不相干。</p>
<p>是非莫辯事休尋。更遇繁難莫懼心。常與願王省廝結。百千魔惱不能侵。</p>
<p>彌陀西往祖西來。念佛參禪共體裁。積劫疑團如打破。心花同是一般開。</p>
<p>講座平分性相宗。相成相破不相同。朅來講到花池上。菡萏何曾兩樣紅。</p>
<p>佛教戒衣持淨戒。律云五戒未全修。那知六字真經裏。八萬威儀一句收。</p>
<p>六方佛出廣長舌。俱讚娑婆念佛人。須信白蓮花世界。無時不散劫壺春。</p>
<p>動地驚天勤念佛。槌門打戶勸修行。問渠因甚麼如此。只怕眾生入火坑。</p>
<p>便就今朝成佛去。樂邦化主已嫌遲。那堪更欲之乎者。管取輪迴沒了時。</p>
<p>念佛不曾妨日用。人於日用自相妨。百年幻影誰能保。莫負西天老願王。</p>
<p>富貴之人宜念佛。黃金滿庫穀盈倉。世間受用無虧缺。只欠臨終見願王。</p>
<p>貧乏之人念佛時。且無家事涉思惟。赤條條地空雙手。直上蓮華占一枝。</p>
<p>老來念佛正相當。去日無多莫暫忘。南無阿彌陀六字。是名越苦海慈航。</p>
<p>盡道少年難念佛。我云年少正相當。看他八歲龍王女。掌上神珠放寶光。</p>
<p>身膺宰輔與朝郎。蓋世功名世莫量。自性彌陀如不念。未知何以敵無常。</p>
<p>一等師家每勸人。自心三昧不精勤。身居淨白蓮華土。空把彌陀播口脣。</p>
<p>一般平等惟心土。貴賤賢愚沒兩途。漆桶要教連底脫。大家齊用着工夫。</p>
<p>機動籟鳴惟自然。不談淨土不談禪。若於句外同相委。百八摩尼一串穿。</p>
</div>
</div><!-- end of div[@id='body'] -->
</body></html>