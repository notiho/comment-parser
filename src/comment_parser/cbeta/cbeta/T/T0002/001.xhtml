<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七佛經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2 [No. 1(1), Nos. 2, 4]
<div class='div-jing'>
<p class='juan'><a id='mulu1' />佛說七佛經</p><p class="byline">西天譯經三藏朝散大夫試鴻臚卿傳教大師臣法天奉　詔譯</p><p>如是我聞：</p>
<p>一時，佛在舍衛國祇樹給孤獨園。爾時有大苾芻眾，持鉢食時詣迦里梨道場，共坐思惟：「過去世時有何佛出現，族姓壽量其義云何？」如是思已，互相推問而不能知。</p>
<p>爾時，世尊知此苾芻思惟是事，即從座起，詣迦里梨道場，結跏趺坐。時諸苾芻，頭面禮足住立一面，合掌恭敬一心瞻仰。</p>
<p>世尊問曰：「汝諸苾芻，於意云何？」苾芻答言：「我等思惟，過去世中有何佛出世？族姓壽量皆不能知。」佛告諸苾芻：「汝等樂聞。」苾芻答言：「今正是時，願為宣說。」</p>
<p>佛言：「汝等諦聽，我今說之。過去九十一劫，有毘婆尸佛、應、正等覺，出現世間。三十一劫，有尸棄佛，毘舍浮佛、應、正等覺，出現世間。於賢劫中第六劫，有俱留孫佛、應、正等覺，出現世間。第七劫，有俱那含牟尼佛、應、正等覺，出現世間。第八劫，有迦葉波佛、應、正等覺，出現世間。第九劫，我釋迦牟尼佛，出世間，應、正等覺。復次過去劫中，毘婆尸佛、尸棄佛、毘舍浮佛，宣說尸羅清淨戒律，成就智慧最上之行。</p>
<p>「復次賢劫中，俱留孫佛、俱那含牟尼佛、迦葉波佛，亦說清淨律儀及禪定解脫之法；我所說法，亦復如是。汝諸苾芻！過去毘婆尸佛，剎帝利姓，發淨信心，而求出家，成正覺道。尸棄佛、毘舍浮佛，亦剎帝利姓。俱留孫佛、俱那含牟尼佛、迦葉佛，婆羅門姓。我生淨飯王宮，剎帝利姓。」</p>
<p>爾時，世尊欲重宣此義，而說頌曰：</p>

<div class="lg regular" style="margin-left:1em;"><div class='lg-row'>「我說過去世，　九十一劫中，</div>
<div class='lg-row'>時有毘婆尸，　出現於世間。</div>
<div class='lg-row'>三十一劫中，　尸棄、毘舍浮，</div>
<div class='lg-row'>如是正等覺，　皆姓剎帝利。</div>
<div class='lg-row'>俱留孫如來，　婆羅門之姓，</div>
<div class='lg-row'>俱那含、迦葉，　其姓亦復然。</div>
<div class='lg-row'>我處閻浮提，　而為淨飯子，</div>
<div class='lg-row'>雖證佛菩提，　亦姓剎帝利。」</div>
</div><p>爾時，世尊說此偈已，告苾芻眾言：「汝等諦聽！我今復說七佛如來、應、正等覺所有族號，毘婆尸佛、尸棄佛、毘舍浮佛，憍陳族。俱留孫佛、俱那含牟尼佛、迦葉波佛，迦葉族。釋迦如來，瞿曇族。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「毘婆尸如來、　尸棄、毘舍浮，</div>
<div class='lg-row'>如是彼三佛，　悉是憍陳族。</div>
<div class='lg-row'>俱留孫如來、　俱那含、迦葉，</div>
<div class='lg-row'>如是彼三佛，　悉是迦葉族。</div>
<div class='lg-row'>我處閻浮界，　生於淨飯宮，</div>
<div class='lg-row'>出家證菩提，　是彼瞿曇族。」</div>
</div><p>爾時，世尊說此偈已，告苾芻眾言：「汝等諦聽！我今復說七佛如來、應、正等覺壽量長短。毘婆尸佛、應、正等覺出現世間，壽八萬歲。尸棄佛、應、正等覺，出現世間，壽七萬歲。毘舍浮佛、應、正等覺，出現世間，壽六萬歲。俱留孫佛、應、正等覺，<span class='corr'>出</span>現世間，壽四萬歲。俱那含牟尼佛、應、正等覺，出現世間，壽三萬歲。迦葉波佛、應、正等覺，出現世間，壽二萬歲。我化五濁眾生，壽百歲故。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「毘婆尸如來、　尸棄、毘舍浮、</div>
<div class='lg-row'>俱留孫世尊、　俱那含、迦葉，</div>
<div class='lg-row'>如是出<span class='corr'>世</span>時，　各自人壽量，</div>
<div class='lg-row'>八萬、次七萬、　六萬及四萬、</div>
<div class='lg-row'>三萬至二萬，　如是釋迦佛，</div>
<div class='lg-row'>而出於五濁，　人壽一百歲。」</div>
</div><p>爾時，世尊說此偈已，告苾芻眾言：「汝等諦聽！我今復說七佛如來父母、國城種種名字。毘婆尸佛，父名滿度摩王，母名滿度摩，帝城亦名滿度摩。尸棄如來，父名阿嚕拏王，母同名阿嚕拏，城名阿嚕嚩帝。毘舍浮如來，父名穌鉢囉底都王，母名鉢囉婆嚩底，城名阿努鉢麼。俱留孫佛，父名野倪也那多，母名尾舍佉，王名剎謨剎摩，城名剎摩。俱那含牟尼佛，父名野倪也那覩，母名烏多囉，王名輸部，城名輸婆嚩帝。迦葉如來，父名穌沒囉賀摩，母名沒囉賀摩虞鉢多，王名訖里計，城名波羅奈。我今應、正等覺，父名淨飯王，母名謨訶摩耶，城名迦毘羅。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「毘婆尸如來，　彼佛本生處，</div>
<div class='lg-row'>滿度摩為父，　滿度摩帝母，</div>
<div class='lg-row'>所都大城郭，　亦名滿度摩，</div>
<div class='lg-row'>時豐國富盛，　人民恒快<span class='corr'>樂</span>。</div>
<div class='lg-row'>尸棄佛世尊，　阿嚕拏王父，</div>
<div class='lg-row'>阿嚕拏嚩帝，　是佛母之名，</div>
<div class='lg-row'>所居城同號，　阿嚕拏嚩帝，</div>
<div class='lg-row'>人民甚熾盛，　大富常安隱。</div>
<div class='lg-row'>毘舍浮如來，　父王及母名，</div>
<div class='lg-row'>穌鉢囉帝都，　鉢囉婆嚩帝，</div>
<div class='lg-row'>所都之國城，　名阿努波摩，</div>
<div class='lg-row'>其世亦安隱，　一切無災害。</div>
<div class='lg-row'>俱留孫世尊，　彼父所立名，</div>
<div class='lg-row'>野倪也那多，　尾舍佉為母，</div>
<div class='lg-row'>剎謨剎摩王，　都彼剎摩城，</div>
<div class='lg-row'>時彼諸眾生，　崇重於賢善。</div>
<div class='lg-row'>俱那含牟尼，　野倪也那覩，</div>
<div class='lg-row'>而是父之名，　母號烏多囉，</div>
<div class='lg-row'>國王名輸部，　輸婆嚩帝城，</div>
<div class='lg-row'>縱廣多嚴飾，　有情無諸惱。</div>
<div class='lg-row'>迦葉波佛父，　穌沒囉賀摩，</div>
<div class='lg-row'>母立沒囉賀，　摩虞鉢多名，</div>
<div class='lg-row'>訖里計國王，　都波羅奈城，</div>
<div class='lg-row'>其中諸眾生，　晝夜常安隱。</div>
<div class='lg-row'>我今所生處，　淨飯王為父，</div>
<div class='lg-row'>摩訶摩耶<span class='corr'>母</span>，　城名迦毘羅。</div>
<div class='lg-row'>如是正等覺，　七佛諸如來，</div>
<div class='lg-row'>父母及國城，　分別名如是。」</div>
</div><p>爾時，世尊說此偈已，告苾芻眾言：「汝等諦聽！我今復說七佛如來聲聞弟子。毘婆尸如來、應、正等覺大智弟子，名欠拏底寫，聲聞中第一。尸棄如來、應、正等覺大智弟子，名部三婆嚩，聲聞中第一。毘舍浮如來、應、正等覺大智弟子，名野輸多囉，聲聞中第一。俱留孫如來、應、正等覺大智弟子，名散[口*爾]嚩，聲聞中第一。俱那含牟尼如來、應、正等覺大智弟子，名穌嚕努多囉，聲聞中第一。迦葉波如來、應、正等覺大智弟子，名婆囉特嚩惹，聲聞中第一。我今應、正等覺大智弟子，名舍利弗，聲聞中第一。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「毘婆尸如來，　有大智慧子，</div>
<div class='lg-row'>名欠拏底寫。　尸棄佛世尊，</div>
<div class='lg-row'>有大智慧子，　名部三婆嚩。</div>
<div class='lg-row'>毘舍浮如來，　有大智慧子，</div>
<div class='lg-row'>名野輸多囉。　俱留孫如來，</div>
<div class='lg-row'>有大智慧子，　名曰散[口*爾]嚩。</div>
<div class='lg-row'>俱那含牟尼，　有大智慧子，</div>
<div class='lg-row'>穌嚕努多囉。　迦葉佛世尊，</div>
<div class='lg-row'>有大智慧子，　婆囉特嚩惹。</div>
<div class='lg-row'>我今應、正覺，　有大智慧子，</div>
<div class='lg-row'>名曰舍利弗。　如是七佛子，</div>
<div class='lg-row'>於諸聲聞中，　各各為第一。」</div>
</div><p>爾時，世尊說此偈已，告苾芻眾言：「汝等諦聽！我今復說七佛如來侍者弟子。毘婆<span class='corr'>尸</span>如來、應、正等覺侍者，名阿輸迦。尸棄如來、應、正等覺侍者，名剎摩迦嚕。毘舍浮佛、應、正等覺侍者，名烏波扇覩。俱留孫佛、應、正等覺侍者，名沒提踰。俱那含牟尼佛、應、正等覺侍者，名穌嚕帝里野。迦葉如來、應、正等覺侍者，名薩里嚩蜜怛囉。我今應、正等覺侍者，名阿難陀。」爾時，世尊重說頌曰：</p>

<div class="lg regular" style="margin-left:1em;"><div class='lg-row'>「佛子阿輸迦，　剎摩迦嚕等，</div>
<div class='lg-row'>并烏波扇覩，　沒提踰之者，</div>
<div class='lg-row'>穌嚕帝里野，　薩嚩蜜怛囉，</div>
<div class='lg-row'>及彼阿難陀，　皆為佛侍者。</div>
<div class='lg-row'>常行慈悲心，　成就三摩地，</div>
<div class='lg-row'>通達諸法相，　具足大智慧，</div>
<div class='lg-row'>多聞而聰敏，　為大法之師，</div>
<div class='lg-row'>眾中居第一，　名聞於十方。</div>
<div class='lg-row'>人天皆歸敬，　精進力堅固，</div>
<div class='lg-row'>斷盡諸煩惱，　而證無生滅。</div>
<div class='lg-row'>承侍佛世尊，　恒獲於己利，</div>
<div class='lg-row'>如是諸如來，　成就真佛子。」</div>
</div><p>爾時，世尊說此偈已，告苾芻眾言：「汝等諦聽！我今復說七佛如來所度聲聞之眾。毘婆尸如來第一會說法，有六萬二千苾芻得阿羅漢果，第二會說法，有十萬苾芻得阿羅漢果，第三會說法，有八萬苾芻得阿羅漢果。尸棄如來第一會說法，十萬苾芻得阿羅漢果，第二會說法，八十億苾芻得阿羅漢果，第三會說法，七萬苾芻得阿羅漢果。毘舍浮如來，第一會說法，八萬苾芻得阿羅漢果，第二會說法，七萬苾芻得阿羅漢果，第三會說法，六萬苾芻得阿羅漢果。</p>
<p>「俱留孫如來一會說法，四萬苾芻得阿羅漢。俱那含牟尼佛一會說法，三萬苾芻得阿羅漢果。迦葉如來一會說法，二萬苾芻得阿羅漢果。我今一會說法，一千二百五十苾芻得阿羅漢果。」</p>
<p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「毘婆尸如來、　尸棄、毘舍浮、</div>
<div class='lg-row'>俱留孫世尊、　俱那含、迦葉，</div>
<div class='lg-row'>并釋迦牟尼，　各各出世時，</div>
<div class='lg-row'>所度聲聞眾，　數有七十億，</div>
<div class='lg-row'>九萬餘三千，　二百五十人，</div>
<div class='lg-row'>皆得阿羅漢，　不受於後有。」</div>
</div><p>爾時，世尊說此偈已，告苾芻眾言：「汝等諦聽！毗婆尸佛、尸棄佛、毘舍浮佛，乃至我今出現世間，住持教化，宣說法教，調伏有情，戒行儀範，受持衣鉢，求證菩提，無有少法而各別異。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「如是過現劫，　毗婆尸等佛，</div>
<div class='lg-row'>所度眾苾芻，　成就大智慧，</div>
<div class='lg-row'>勤修於正道，　菩提之分法，</div>
<div class='lg-row'>五根與五力，　四念、四神足，</div>
<div class='lg-row'>七覺、八聖支，　及彼三摩地，</div>
<div class='lg-row'>寂靜眼等根，　通達於法藏，</div>
<div class='lg-row'>開悟諸群生，　增長於慧命，</div>
<div class='lg-row'>如是賢劫中，　皆嘆未曾有。</div>
<div class='lg-row'>佛以大悲智，　自覺覺於他，</div>
<div class='lg-row'>威德大神通，　所說皆如是。」</div>
</div><p>爾時，世尊說此偈已，與諸苾芻即從座起，還給孤獨園，過是夜已，至平旦時。</p>
<p>諸苾芻眾，從其本舍，往迦里梨道場，互相推問：「過去如來入大涅槃，離諸戲論，永斷輪迴，而無過失。如是大丈夫，有如是智慧，如是持戒，如是三摩地，如是解脫，如是威德，如是種族，降世利生，甚為希有不可思議。」</p>
<p>爾時，世尊知諸苾芻心之所念，從座而起，詣迦里梨道場，結跏趺坐，告苾芻眾言：「於意云何？」時諸苾芻白世尊言：「我等聞說，過去如來，入大涅槃，離諸戲論，永斷輪迴，而無過失，如是大丈夫，有如是智慧，如是持戒，如是三摩地，如是解脫，如是威德，如是種族，降世利生，甚為希有不可思議。」佛言：「苾芻，汝今所說，何以故？」苾芻白言：「佛有清淨法界，證真覺智，無不了知，願為解說。」</p>
<p>佛言：「苾芻，汝等諦聽，我今說之。於過去世，有大國王名滿度摩，彼王妃后名滿度摩帝。爾時，毗婆尸佛從兜率天降下閻浮，入於母腹住胎藏中，放大光明照諸世間無有幽暗，而諸惡趣一切地獄，日月威光亦不能照，佛光所及忽得大明，而彼有情互得相見，即發聲言：『何故此間有別眾生？』」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩從兜率，　下降閻浮時，</div>
<div class='lg-row'>如雲亦如風，　須<span class='corr'>臾</span>至母腹，</div>
<div class='lg-row'>身放大光明，　照耀人天界，</div>
<div class='lg-row'>地獄鐵圍山，　皆悉無幽暗。</div>
<div class='lg-row'>佛剎眾境界，　隨住於母身，</div>
<div class='lg-row'>如是大仙眾，　亦來俱集會。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩從兜率天下降閻浮，入母胎時，部摩夜叉高聲唱言：『此大菩薩大威德大丈夫，捨天人身及阿修羅身，處彼母胎而受人身。』如是四天王天，忉利天，夜摩天乃至梵輔等天聞此唱言：『菩薩降神處母胎中。』皆悉來集。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩從兜率，　降神母胎時，</div>
<div class='lg-row'>部摩大夜叉，　唱言彼菩薩，</div>
<div class='lg-row'>棄捨天中身，　及於修羅質，</div>
<div class='lg-row'>處此母胎中，　即受人世報。</div>
<div class='lg-row'>四王、忉利天、　夜摩及兜率，</div>
<div class='lg-row'>乃至於梵世，　皆悉聞斯事，</div>
<div class='lg-row'>菩薩降人間，　微妙真金色，</div>
<div class='lg-row'>諸天悉來集，　心懷大喜慶。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩從兜率天降閻浮時，有四大天子威德具足，身被甲冑，手執弓刀，擁護菩薩，人非人等皆不侵害。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩降生時，　忉利天帝釋，</div>
<div class='lg-row'>遣彼四天王，　各具大威力，</div>
<div class='lg-row'>身被金甲冑，　手執弓刀槍，</div>
<div class='lg-row'>恒時常衛護。　羅剎非人等，</div>
<div class='lg-row'>不敢作惱害。　安住母腹中，</div>
<div class='lg-row'>如處大宮殿，　恒受諸快樂。」</div>
</div><p>爾時，世尊說此偈已，告苾芻言：「汝今諦聽！彼菩薩摩訶薩從兜率天下降閻浮處母胎時，其身清淨光明照耀，如摩尼珠，母心安隱無諸熱惱。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩處胎時，　清淨無瑕穢，</div>
<div class='lg-row'>猶如琉璃珠，　亦如摩尼寶，</div>
<div class='lg-row'>光明照世間，　如日出雲翳，</div>
<div class='lg-row'>成就第一義，　出生最上智。</div>
<div class='lg-row'>令母無憂惱，　恒行眾善業，</div>
<div class='lg-row'>有情皆歸仰，　安處剎帝利。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩從兜率天下降閻浮處母胎時，未曾得聞母有染欲色等五塵而無所著。」爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩處胎時，　令母心清淨，</div>
<div class='lg-row'>不聞染污名，　遠離五欲過，</div>
<div class='lg-row'>斷除貪愛根，　不受<span class='corr'>諸</span>苦惱，</div>
<div class='lg-row'>身心恒安<span class='corr'>隱</span>，　常得於快樂。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩從兜率天下降閻浮處母胎時，母自受持近事五戒：一不殺生，二不偷盜，三不婬欲，四不妄<span class='corr'>語</span>，五不飲酒，於其右脇誕生菩薩，母後命終生天界中。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩處胎中，　母自持五戒，</div>
<div class='lg-row'>右脇生童子，　無彼諸苦惱，</div>
<div class='lg-row'>譬如天帝釋，　受妙五欲樂，</div>
<div class='lg-row'>於後命終時，　速得生天上。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，大地震動，身真金色離諸垢染，放大光明普照世間一切境界，所有惡趣黑暗地獄忽然大明，彼中眾生互得相見，各各疑云：『何故此間有別眾生？』」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩降生時，　大地皆震動，</div>
<div class='lg-row'>身相如真金，　不染諸塵垢。</div>
<div class='lg-row'>威德大神通，　光明照一切，</div>
<div class='lg-row'>幽暗業眾生，　而互得相見。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，母無疲困，不坐不臥。爾時菩薩大威德大丈夫，心不昏昧，足不履地，有四大天子捧童子身。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩降生時，　母意無散亂，</div>
<div class='lg-row'>不坐亦不臥，　自在而適悅。</div>
<div class='lg-row'>威德大丈夫，　心離諸暗昧，</div>
<div class='lg-row'>四天捧其身，　足不履於地。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，身體清淨如瑠璃寶，遠離一切膿血<span class='corr'>洟</span>唾不淨之物，亦如摩尼珠憍尸迦衣，諸塵垢等而不能著。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩降生時，　身器悉清淨，</div>
<div class='lg-row'>遠離諸穢惡，　膿血洟唾等，</div>
<div class='lg-row'>譬如憍尸衣，　及彼摩尼寶，</div>
<div class='lg-row'>瑩淨體光明，　塵垢皆不住。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，有二天子，於虛空中降二種水，一冷二溫，沐浴童子。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「菩薩降生時，　空中有二天，</div>
<div class='lg-row'>沐浴童子身，　降彼二種水，</div>
<div class='lg-row'>溫冷各相宜，　表圓於福慧，</div>
<div class='lg-row'>成就大無畏，　普徧視眾生。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，具三十二相，身色端嚴，眼根清淨見十由旬。」</p>
<p>爾時，世尊而說<span class='corr'>頌</span>曰：</p>

<div class="lg regular" style="margin-left:1em;"><div class='lg-row'>「菩薩降生時，　諸相悉具足，</div>
<div class='lg-row'>目淨復端嚴，　遠視十由旬。」</div>
</div><p>爾時，世尊說此偈已，告苾芻眾言：「彼菩薩摩訶薩右脇生時，見忉利天，彼天帝釋見此童子是真佛身，執白傘蓋覆童子身，寒熱風塵一切諸惡而不能侵。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「童子初生時，　遠視於忉利，</div>
<div class='lg-row'>帝釋復覩之，　手執白傘蓋，</div>
<div class='lg-row'>即來覆其身，　寒熱風日等，</div>
<div class='lg-row'>及彼諸毒惡，　一切不能侵。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，本母乳母養母，及諸宮人圍繞保護，澡浴塗香種種承奉。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「童子初生時，　乳養有三母，</div>
<div class='lg-row'>及彼諸宮人，　四面常圍繞，</div>
<div class='lg-row'>澡浴復塗香，　令彼常安隱，</div>
<div class='lg-row'>如是晝夜中，　無暫而捨離。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，身色端嚴，具三十二相。滿度摩王，即召相師占其童子，婆羅門言：『若令在家受灌頂輪王之位，主四天下，具足千子威德無畏，不以兵杖弓劒能降他軍；若復出家堅固修行，成正等覺。』」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「相師婆羅門，　占此天童子，</div>
<div class='lg-row'>告彼父王言，　具相三十二，</div>
<div class='lg-row'>如月出眾星，　世間甚希有。</div>
<div class='lg-row'>若常在宮殿，　必紹轉輪位，</div>
<div class='lg-row'>主領四大洲，　復生千太子；</div>
<div class='lg-row'>如是出家時，　速成無上覺。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩右脇生時，身真金色諸相端嚴，如水生蓮塵垢不著，一切有情瞻仰不足。所出言音微妙細密清雅流美，譬如雪山迦尾囉鳥，食花而醉，所出音聲雅妙清響，眾生聞者無不愛樂，童子言音亦復如是。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「童子初生時，　身相真金色，</div>
<div class='lg-row'>亦如紅蓮華，　塵垢不能染。</div>
<div class='lg-row'>言音甚微妙，　如迦尾羅聲，</div>
<div class='lg-row'>眾人得聞之，　愛樂無厭足。」</div>
</div><p>爾時，世尊說此偈已，告苾芻眾言：「汝今諦聽！彼菩薩摩訶薩為童子時，遠離邪妄，心意純直，自覺覺他恒行正法，眾人侍奉，如帝釋天主宗敬父母，由此名為毘婆尸。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「毘婆尸如來，　為彼童子時，</div>
<div class='lg-row'>通達大智慧，　遠離於邪妄。</div>
<div class='lg-row'>自覺及覺他，　修習正法行，</div>
<div class='lg-row'>眾人常愛敬，　如彼帝釋天。</div>
<div class='lg-row'>侍養於父母，　名聞滿世間，</div>
<div class='lg-row'>是名毘婆尸，　利益諸含識。」</div>
</div>
<p class='juan'>佛說七佛經</p></div>
</div><!-- end of div[@id='body'] -->
</body></html>