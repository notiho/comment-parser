<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>中阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu170' />中阿含經卷第三十</p><p class="byline">東晉罽賓三藏瞿曇僧伽提婆譯</p>
<div class='div-jing'><a id='mulu171' />
<p class='h3'>（一二六）大品行欲經第十<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，給孤獨居士往詣佛所，稽首佛足，却坐一面，白曰：「世尊！世中為有幾人行欲？」</p>
<p>世尊告曰：「居士！世中凡有十人行欲。云何為十？居士，有一行欲人，非法無道求索財物，彼非法無道求財物已，不自養安隱及父母、妻子、奴婢、作使，亦不供養沙門、梵志，令昇上與樂俱而受樂報，生天長壽。如是有一行欲人也。復次，居士！有一行欲人，非法無道求索財物，彼非法無道求財物已，能自養安隱及父母、妻子、奴婢、作使，而不供養沙門、梵志，令昇上與樂俱而受樂報，生天長壽。如是有一行欲人也。復次，居士！有一行欲人，非法無道求索財物，彼非法無道求財物已，能自養安隱及父母、妻子、奴婢、作使，亦供養沙門、梵志，令昇上與樂俱而受樂報，生天長壽。如是有一行欲人也。</p>
<p>「復次，居士！有一行欲人，法非法求索財物，彼法非法求財物已，不自養安隱及父母、妻子、奴婢、作使，亦不供養沙門、梵志，令昇上與樂俱而受樂報，生天長壽。如是有一行欲人也。復次，居士！有一行欲人，法非法求索財物，彼法非法求財物已，能自養安隱及父母、妻子、奴婢、作使，而不供養沙門、梵志，令昇上與樂俱而受樂報，生天長壽。如是有一行欲人也。復次，居士！有一行欲人，法非法求索財物，彼法非法求財物已，能自養安隱及父母、妻子、奴婢、作使，亦供養沙門、梵志，令昇上與樂俱而受樂報，生天長壽。如是有一行欲人也。」</p>
<p>「復次，居士！有一行欲人，如法以道求索財物，彼如法以道求財物已，不自養安隱及父母、妻子、奴婢、作使，亦不供養沙門、梵志，令昇上與樂俱而受樂報，生天長壽。如是有一行欲人也。復次，居士！有一行欲人，如法以道求索財物，彼如法以道求財物已，能自養安隱及父母、妻子、奴婢、作使，而不供養沙門、梵志，令昇上與樂俱而受樂報，生天長壽。如是有一行欲行人也。</p>
<p>「復次，居士！有一行欲人，如法以道求索財物，彼如法以道求財物已，能自養安隱及父母、妻子、奴婢、作使，亦供養沙門、梵志，令昇上與樂俱而受樂報，生天長壽。得財物已，染著縛繳，繳已染著，不見災患，不知出要而用。如是有一行欲人也。復次，居士！有一行欲人，如法以道求索財物，彼如法以道求財物已，能自養安隱及父母、妻子、奴婢、作使，亦供養沙門、梵志，令昇上與樂俱而受樂報，生天長壽。得財物已，不染不著，不縛不繳，不繳已染著，見災患，知出要而用。如是有一行欲人也。</p>
<p>「居士！若有一行欲人，非法無道求索財物，彼非法無道求財物已，不自養安隱及父母、妻子、奴婢、作使，亦不供養沙門、梵志，令昇上與樂俱而受樂報，生天長壽者，此行欲人於諸行欲人為最下也。居士！若有一行欲人，法非法求索財物，彼法非法求財物已，自養安隱及父母、妻子、奴婢、作使，亦供養沙門、梵志，令昇上與樂俱而受樂報，生天長壽者，此行欲人於諸行欲人為最上也。</p>
<p>「居士！若有一行欲人，如法以道求索財物，彼如法以道求財物已，自養安隱及父母、妻子、奴婢、作使，亦供養沙門、梵志，令昇上與樂俱而受樂報，生天長壽。得財物已，不染不著，不縛不繳，不繳已染著，見災患，知出要而用者，此行欲人於諸行欲人為最第一、最大、最上、最勝、最尊，為最妙也。猶如因牛有乳，因乳有酪，因酪有生酥，因生酥有熟酥，因熟酥有酥精，酥精者，為最第一、最大、最上、最勝、最尊，為最妙也。如是，居士！此行欲人於諸行欲人為最第一、最大、最上、最勝、最尊，為最妙也。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「若非法求財，　及法非法求，</div>
<div class='lg-row'>不供不自用，　亦不施為福，</div>
<div class='lg-row'>二俱皆有惡，　於行欲最下。</div>
<div class='lg-row'>若如法求財，　自身懃所得，</div>
<div class='lg-row'>供他及自用，　亦以施為福，</div>
<div class='lg-row'>二俱皆有德，　於行欲最上。</div>
<div class='lg-row'>若得出要慧，　行欲住在家，</div>
<div class='lg-row'>見災患知足，　節儉用財物，</div>
<div class='lg-row'>彼得出欲慧，　於行欲最上。」</div>
</div><p>佛說如是。給孤獨居士及諸比丘，聞佛所說，歡喜奉行。</p>
<p>行欲經第十竟<span class='note-inline'>(千二百五十三字)</span></p>
</div>
<div class='div-jing'><a id='mulu172' />
<p class='h3'>（一二七）中阿含大品福田經第十一<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，給孤獨居士往詣佛所，稽首佛足，却坐一面，白曰：「世尊！世中為有幾福田人？」</p>
<p>世尊告曰：「居士！世中凡有二種福田人。云何為二？一者學人，二者無學人。學人有十八，無學人有九。居士！云何十八學人？信行、法行、信解脫、見到、身證、家家、一種、向須陀洹、得須陀洹、向斯陀含、得斯陀含、向阿那含、得阿那含、中般涅槃、生般涅槃、行般涅槃、無行般涅槃、上流色究竟，是謂十八學人。居士！云何九無學人？思法、昇進法、不動法、退法、不退法、護法——護則不退不護則退、實住法、慧解脫、俱解脫，是謂九無學人。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「世中學無學，　可尊可奉敬，</div>
<div class='lg-row'>彼能正其身，　口意亦復然，</div>
<div class='lg-row'>居士是良田，　施彼得大福。」</div>
</div><p>佛說如是。給孤獨居士及諸比丘，聞佛所說，歡喜奉行。</p>
<p>福田經第十一竟<span class='note-inline'>(二百六十七字)</span></p>
</div>
<div class='div-jing'><a id='mulu173' />
<p class='h3'>（一二八）中阿含大品優婆塞經第十二<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，給孤獨居士與大優婆塞眾五百人俱，往詣尊者舍梨子所，稽首作禮，却坐一面，五百優婆塞亦為作禮，却坐一面。給孤獨居士及五百優婆塞坐一面已，尊者舍梨子為彼說法，勸發渴仰，成就歡喜，無量方便為彼說法。勸發渴仰，成就歡喜已，即從座起，往詣佛所，稽首佛足，却坐一面。尊者舍梨子去後不久，給孤獨居士及五百優婆塞亦詣佛所，稽首佛足，却坐一面。</p>
<p>尊者舍梨子及眾坐已定，世尊告曰：「舍梨子！若汝知白衣聖弟子善護行五法及得四增上心，現法樂居，易不難得。舍梨子！汝當記別聖弟子地獄盡，畜生、餓鬼及諸惡處亦盡，得須陀洹，不墮惡法，定趣正覺，極受七有，天上人間七往來已而得苦邊。</p>
<p>「舍梨子！云何白衣聖弟子善護行五法，白衣聖弟子者，離殺、斷殺，棄捨刀杖，有慙有愧，有慈悲心，饒益一切乃至蜫蟲。彼於殺生淨除其心，白衣聖弟子善護行，此第一法。</p>
<p>「復次，舍梨子！白衣聖弟子離不與取、斷不與取，與而後取，樂於與取，常好布施，歡喜無恡，不望其報，不以偷所覆，常自護已。彼於不與取淨除其心，白衣聖弟子善護行，此第二法。</p>
<p>「復次，舍梨子！白衣聖弟子離邪婬、斷邪婬，彼或有父所護，或母所護，或父母所護，或兄弟所護，或姉妹所護，或婦父母所護，或親親所護，或同姓所護，或為他婦女，有鞭罰恐怖，及有名雇債至華鬘親，不犯如是女。彼於邪淫淨除其心，白衣聖弟子善護行，此第三法。</p>
<p>「復次，舍梨子！白衣聖弟子離妄言、斷妄言，真諦言，樂真諦，住真諦不移動，一切可信，不欺世間。彼於妄言淨除其心，白衣聖弟子善護行，此第四法。</p>
<p>「復次，舍梨子！白衣聖弟子離酒、斷酒。彼於飲酒淨除其心，白衣聖弟子善護行，此第五法。</p>
<p>「舍梨子！白衣聖弟子云何得四增上心，現法樂居，易不難得？白衣聖弟子念如來，彼如來、無所著、等正覺、明行成為、善逝、世間解、無上士、道法御、天人師，號佛、眾祐。如是念如來已，若有惡欲即便得滅，心中有不善、穢污、愁苦、憂慼亦復得滅。白衣聖弟子攀緣如來，心靖得喜。若有惡欲即便得滅，心中有不善、穢污、愁苦、憂慼亦復得滅。白衣聖弟子得第一增上心，現法樂居，易不難得。</p>
<p>「復次，舍梨子！白衣聖弟子念法，世尊善說法，必至究竟，無煩無熱，常有不移動。如是觀、如是覺、如是知、如是念法已，若有惡欲即便得滅，心中有不善、穢污、愁苦、憂慼亦復得滅。白衣聖弟子攀緣法，心靖得喜。若有惡欲即便得滅，心中有不善、穢污、愁苦、憂慼亦復得滅。白衣聖弟子得此第二增上心。</p>
<p>「復次，舍梨子！白衣聖弟子念眾，如來聖眾善趣正趣，向法次法，順行如法，彼眾實有阿羅訶、趣阿羅訶，有阿那含、趣阿那含，有斯陀含、趣斯陀含，有須陀洹、趣須陀洹，是謂四雙八輩。謂如來眾成就尸賴，成就三昧，成就般若，成就解脫，成就解脫知見，可敬可重，可奉可供，世良福田。彼如是念如來眾，若有惡欲即便得滅，心中有不善、穢污、愁苦、憂慼亦復得滅。白衣聖弟子攀緣如來眾，心靖得喜，若有惡欲即便得滅，心中有不善、穢污、愁苦、憂慼亦復得滅。白衣聖弟子是謂得第三增上心，現法樂居，易不難得。</p>
<p>「復次，舍梨子！白衣聖弟子自念尸賴，此尸賴不缺不穿，無穢無濁，住如地不虛妄，聖所稱譽，具善受持。彼如是自念尸賴，若有惡欲即便得滅，心中有不善、穢污、愁苦、憂慼亦復得滅。白衣聖弟子攀緣尸賴，心靖得喜，若有惡欲即便得滅，心中有不善、穢污、愁苦、憂慼亦復得滅。白衣聖弟子是謂得第四增上心，現法樂居，易不難得。</p>
<p>「舍梨子！若汝知白衣聖弟子善護行此五法，得此四增上心，現法樂居，易不難得者，舍梨子！汝記別白衣聖弟子地獄盡，畜生、餓鬼及諸惡處亦盡，得須陀洹，不墮惡法，定趣正覺，極受七有，天上人間七往來已而得苦邊。」於是，世尊說此頌曰：</p>

<div class="lg regular" style="margin-left:1em;"><div class='lg-row'>「慧者住在家，　見地獄恐怖，</div>
<div class='lg-row'>因受持聖法，　除去一切惡。</div>
<div class='lg-row'>不殺害眾生，　知而能捨離，</div>
<div class='lg-row'>真諦不妄言，　不盜他財物。</div>
<div class='lg-row'>自有婦知足，　不樂他人妻，</div>
<div class='lg-row'>捨離斷飲酒，　心亂狂癡本。</div>
<div class='lg-row'>常當念正覺，　思惟諸善法，</div>
<div class='lg-row'>念眾觀尸賴，　從是得歡喜。</div>
<div class='lg-row'>欲行其布施，　當以望其福，</div>
<div class='lg-row'>先施於息心，　如是成果報。</div>
<div class='lg-row'>我今說息心，　舍梨當善聽，</div>
<div class='lg-row'>若有黑及白，　赤色之與黃，</div>
<div class='lg-row'>尨色愛樂色，　牛及諸鴿鳥。</div>
<div class='lg-row'>隨彼所生處，　良御牛在前，</div>
<div class='lg-row'>身力成具足，　善速往來快，</div>
<div class='lg-row'>取彼之所能，　莫以色為非。</div>
<div class='lg-row'>如是此人間，　若有所生處，</div>
<div class='lg-row'>剎帝麗梵志，　居士本工師。</div>
<div class='lg-row'>隨彼所生處，　長老淨持戒，</div>
<div class='lg-row'>世無著善逝，　施彼得大果。</div>
<div class='lg-row'>愚癡無所知，　無慧無所聞，</div>
<div class='lg-row'>施彼得果少，　無光無所照。</div>
<div class='lg-row'>若光有所照，　有慧佛弟子，</div>
<div class='lg-row'>信向善逝者，　根生善堅住。</div>
<div class='lg-row'>彼是生善處，　如意往人家，</div>
<div class='lg-row'>最後得涅槃，　如是各有緣。」</div>
</div><p>佛說如是。尊者舍梨子及諸比丘，給孤獨居士、五百優婆塞，聞佛所說，歡喜奉行。</p>
<p>優婆塞經第十二竟<span class='note-inline'>(千五百四十九字)</span></p>
</div>
<div class='div-jing'><a id='mulu174' />
<p class='h3'>（一二九）中阿含大品怨家經第十三<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，世尊告諸比丘：「有七怨家法而作怨家，謂男女輩瞋恚時來。云何為七？怨家者，不欲令怨家有好色。所以者何？怨家者，不樂怨家有好色，人有瞋恚，習瞋恚，瞋恚所覆，心不捨瞋恚，彼雖好沐浴，名香塗身，然色故惡。所以者何？因瞋恚所覆，心不捨瞋恚故。是謂第一怨家法而作怨家，謂男女輩瞋恚時來。</p>
<p>「復次，怨家者，不欲令怨家安隱眠。所以者何？怨家者，不樂怨家安隱眠，人有瞋恚，習瞋恚，瞋恚所覆，心不捨瞋恚。彼雖臥以御床，敷以氍氀、毾[毯-炎+登]，覆以錦綺羅<span class='corr'>縠</span>，有儭體被，兩頭安枕，加陵伽波惒邏、波遮悉多羅那，然故憂苦眠。所以者何？因瞋恚所覆，心不捨瞋恚故。是謂第二怨家法而作怨家，謂男女輩瞋恚時來。</p>
<p>「復次，怨家者，不欲令怨家得大利。所以者何？怨家者，不樂怨家得大利，人有瞋恚，習瞋恚，瞋恚所覆，心不捨瞋恚。彼應得利而不得利，應不得利而得利。彼此二法更互相違，大得不利。所以者何？因瞋恚所覆，心不捨瞋恚故。是謂第三怨家法而作怨家，謂男女輩瞋恚時來。</p>
<p>「復次，怨家者，不欲令怨家有朋友。所以者何？怨家者，不樂怨家有朋友，人有瞋恚，習瞋恚，瞋恚所覆，心不捨瞋恚。彼若有親朋友，捨離避去。所以者何？因瞋恚所覆，心不捨瞋恚故。是謂第四怨家法而作怨家，謂男女輩瞋恚時來。</p>
<p>「復次，怨家者，不欲令怨家有稱譽。所以者何？怨家者，不樂怨家有名稱，人有瞋恚，習瞋恚，瞋恚所覆，心不捨瞋恚。彼惡名醜，聲周聞諸方。所以者何？因瞋恚所覆，心不捨瞋恚故。是謂第五怨家法而作怨家，謂男女輩瞋恚時來。</p>
<p>「復次，怨家者，不欲令怨家極大富。所以者何？怨家者，不樂怨家極大富，人有瞋恚，習瞋恚，瞋恚所覆，心不捨瞋恚。彼作如是身、口、意行，使彼大失財物。所以者何？因瞋恚所覆，心不捨瞋恚故。是謂第六怨家法而作怨家，謂男女輩瞋恚時來。</p>
<p>「復次，怨家者，不欲令怨家身壞命終，必至善處，生於天上。所以者何？怨家者，不樂怨家往至善處，人有瞋恚，習瞋恚，瞋恚所覆，心不捨瞋恚，身、口、意惡行，彼身、口、意惡行已，身壞命終，必至惡處，生地獄中。所以者何？因瞋恚所覆，心不捨瞋恚故。是謂第七怨家法而作怨家，謂男女輩瞋恚時來。此七怨家法而作怨家，謂男女輩瞋恚時來。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「瞋者得惡色，　眠臥苦不安，</div>
<div class='lg-row'>應獲得大財，　反更得不利。</div>
<div class='lg-row'>親親善朋友，　遠離瞋恚人，</div>
<div class='lg-row'>數數習瞋恚，　惡名流諸方。</div>
<div class='lg-row'>瞋作身口業，　恚纏行意業，</div>
<div class='lg-row'>人為恚所覆，　失一切財物。</div>
<div class='lg-row'>瞋恚生不利，　瞋恚生心穢，</div>
<div class='lg-row'>恐怖生於內，　人所不能覺。</div>
<div class='lg-row'>瞋者不知義，　瞋者不曉法，</div>
<div class='lg-row'>無目盲闇塞，　謂樂瞋恚人。</div>
<div class='lg-row'>恚初發惡色，　猶火始起烟，</div>
<div class='lg-row'>從是生憎嫉，　緣是諸人瞋。</div>
<div class='lg-row'>若瞋者所作，　善行及不善，</div>
<div class='lg-row'>於後瞋恚止，　煩熱如火燒。</div>
<div class='lg-row'>所謂煩熱業，　及諸法所纏，</div>
<div class='lg-row'>彼彼我今說，　汝等善心聽。</div>
<div class='lg-row'>瞋者逆害父，　及於諸兄弟，</div>
<div class='lg-row'>亦殺姉與妹，　瞋者多所殘。</div>
<div class='lg-row'>所生及長養，　得見此世間，</div>
<div class='lg-row'>因彼得存命，　此母瞋亦害。</div>
<div class='lg-row'>無羞無慚愧，　瞋纏無所言，</div>
<div class='lg-row'>人為恚所覆，　口無所不說。</div>
<div class='lg-row'>造作癡罪逆，　而自夭其命，</div>
<div class='lg-row'>作時不自覺，　因瞋生恐怖。</div>
<div class='lg-row'>繫著自己身，　愛樂無極已，</div>
<div class='lg-row'>雖愛念己身，　瞋者亦自害。</div>
<div class='lg-row'>以刀而自刺，　或從巖自投，</div>
<div class='lg-row'>或以繩自絞，　及服諸毒藥。</div>
<div class='lg-row'>如是像瞋恚，　是死依於恚，</div>
<div class='lg-row'>彼彼一切斷，　用慧能覺了。</div>
<div class='lg-row'>小小不善業，　慧者了能除，</div>
<div class='lg-row'>當堪耐是行，　欲令無惡色。</div>
<div class='lg-row'>無恚亦無憂，　除烟無貢高，</div>
<div class='lg-row'>調御斷瞋恚，　滅訖無有漏。」</div>
</div><p>佛說如是。彼諸比丘聞佛所說，歡喜奉行。</p>
<p>怨家經第十三竟<span class='note-inline'>(千一百十五字)</span></p>
</div>
<div class='div-jing'><a id='mulu175' />
<p class='h3'>（一三〇）中阿含大品教曇彌經第十四<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，尊者曇彌為生地尊長，作佛圖主，為人所宗，凶暴急弊，極為麤惡，罵詈責數於諸比丘，因此故生地諸比丘皆捨離去，不樂住此。於是，生地諸優婆塞見生地諸比丘皆捨離去，不樂住此，便作是念：「此生地諸比丘以何意故，皆捨離去，不樂住此？」生地諸優婆塞聞此生地尊者曇彌生地尊長，作佛圖主，為人所宗，凶暴急弊，極為麤惡，罵詈責數於諸比丘，因此故生地諸比丘皆捨離去，不樂住此。生地諸優婆塞聞已，即共往詣尊者曇彌所，驅逐曇彌，令出生地諸寺中去。</p>
<p>於是尊者曇彌，為生地諸優婆塞所驅，令出生地諸寺中去，即攝衣持鉢遊行，往詣舍衛國，展轉進至舍衛國，住勝林給孤獨園。於是，尊者曇彌往詣佛所，稽首佛足，却坐一面，白曰：「世尊！我於生地諸優婆塞無所污、無所說、無所犯，然生地諸優婆塞橫驅逐我，令出生地諸寺中去。」</p>
<p>彼時世尊告曰：「止止曇彌！何須說此？」</p>
<p>尊者曇彌叉手向佛再白曰：「世尊！我於生地諸優婆塞，無所污、無所說、無所犯，然生地諸優婆塞橫驅逐我，令出生地諸寺中去。」</p>
<p>世尊亦再告曰：「曇彌！往昔之時，此閻浮洲有諸商人，乘船入海持視岸鷹行，彼入大海不遠便放視岸鷹，若視岸鷹得至大海岸者，終不還船。若視岸鷹不得至大海岸者，便來還船。如是曇彌！為生地優婆塞所驅逐，令出生地諸寺故，便還至我所。止止曇彌！何須復說此？」</p>
<p>尊者曇彌復三白曰：「世尊我於生地諸優婆塞，無所污、無所說、無所犯，然生地諸優婆塞橫驅逐我，令出生地諸寺中去。」</p>
<p>世尊亦復三告曰：「曇彌！汝住沙門法，為生地諸優婆塞所驅逐，令出生地諸寺耶？」</p>
<p>於是，尊者曇彌即從座起，叉手向佛，白曰：「世尊！云何沙門住沙門法？」</p>
<p>世尊告曰：「曇彌！昔時有人壽八萬歲。曇彌！人壽八萬歲時，此閻浮洲極大富樂，多有人民，村邑相近，如鷄一飛。曇彌！人壽八萬歲時，女年五百歲乃嫁。曇彌！人壽八萬歲時，有如是病，大便、小便、欲、不食、老。曇彌！人壽八萬歲時，有王名高羅婆，聰明智慧，為轉輪王，有四種軍，整御天下，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。具足千子，顏貌端政，勇猛無畏，能伏他眾，彼必統領此一切地乃至大海，不以刀杖，以法治化，令得安隱。</p>
<p>「曇彌！高羅婆王有樹，名善住尼拘類王。曇彌！善住尼拘類樹王而有五枝，第一枝者，王所食及皇后。第二枝者，太子食及諸臣。第三枝者，國人民食。第四枝者，沙門、梵志食。第五枝者，禽獸所食。曇彌！善住尼拘類樹王果大如二升瓶，味如淳蜜丸。曇彌！善住尼拘類樹王果無有護者，亦無更相偷。有一人來，饑渴極羸，顏色憔悴，欲得食果，往至善住尼拘類樹王所，飽噉果已，毀折其枝，持果歸去。善住尼拘類樹王，有一天依而居之，彼作是念：『閻浮洲人異哉！無恩無有反復。所以者何？從善住尼拘類樹王飽噉果已，毀折其枝，持果歸去，寧令善住尼拘類樹王無果不生果。』善住尼拘類樹王即無果，亦不生果。」</p>
<p>「復有一<span class='corr'>人</span>來，饑渴極羸，顏色憔悴，欲得噉果，往詣善住尼拘類樹王所，見善住尼拘類樹王無果，亦不生果，即便往詣高羅婆王所，白曰：『天王！當知善住尼拘類樹王無果，亦不生果。』高羅婆王聞已，猶如力士屈伸臂頃，如是高羅婆王於拘樓瘦沒，至三十三天，住天帝釋前，白曰：『拘翼！當知善住尼拘類樹王無果，亦不生果。』於是，天帝釋及高羅婆王猶如力士屈伸臂頃，如是天帝釋及高羅婆王於三十三天中沒，至拘樓瘦。去善住尼拘類樹王不遠住，天帝釋作如其像如意足，以如其像如意足化作大水暴風雨，作大水暴風雨已，善住尼拘類樹王拔根倒竪。</p>
<p>「於是，善住尼拘類樹王居止樹天，因此故，憂苦愁慼，啼泣垂淚，在天帝釋前立。天帝釋問曰：『天！汝何意憂苦愁慼，啼泣垂淚，在我前立耶？』彼天白曰：『拘翼！當知大水暴風雨，善住尼拘類樹王拔根倒竪。』時，天帝釋告彼樹天曰：『天！汝樹天住樹天法，大水暴風雨，善住尼拘類樹王拔根倒竪耶？』樹天白曰：『拘翼！云何樹天住樹天法耶？』天帝釋告曰：『天！若使人欲得樹根，持樹根去，欲得樹莖、樹枝、樹葉、樹華、樹果持去者，樹天不應瞋恚，不應憎嫉，心不應恨。樹天捨意而住樹天，如是樹天住樹天法。』</p>
<p>「天復白曰：『拘翼！我樹天不住樹天法，從今日始樹天住樹天法，願善住尼拘類樹王還復如本。』於是，天帝釋作如其像如意足，作如其像如意足已，復化作大水暴風雨，化作大水暴風雨已，善住尼拘類樹王即復如故。如是，曇彌！若有比丘罵者不罵，瞋者不瞋，破者不破，打者不打。如是，曇彌！沙門住沙門法。」</p>
<p>於是，尊者曇彌即從坐起，偏袒著衣，叉手向佛，啼泣垂淚，白曰：「世尊！我非沙門住沙門法，從今日始沙門住沙門法。」</p>
<p>世尊告曰：「曇彌！昔有大師，名曰善眼，為外道仙人之所師宗，捨離欲愛，得如意足。曇彌！善眼大師有無量百千弟子。曇彌！善眼大師為諸弟子說梵世法。曇彌！若善眼大師為說梵世法時，諸弟子等有不具足奉行法者，彼命終已，或生四王天，或生三十三天，或生㷿磨天，或生兜率哆天，或生化樂天，或生他化樂天。曇彌！若善眼大師為說梵世法時，諸弟子等設有具足奉行法者，彼修四梵室，捨離於欲，彼命終已，得生梵天。曇彌！彼時善眼大師而作是念：『我不應與弟子等同俱至後世，共生一處，我今寧可更修增上慈，修增上慈已，命終得生晃昱天中。』</p>
<p>「曇彌！彼時善眼大師則於後時更修增上慈，修增上慈已，命終得生晃昱天中。曇彌！善眼大師及諸弟子學道不虛，得大果報，如善眼大師，如是牟犁破群那、阿羅那遮婆羅門、瞿陀梨舍哆、害提婆羅摩納、儲提摩麗橋鞞陀邏，及薩哆富樓奚哆。</p>
<p>「曇彌！七富樓奚哆師亦有無量百千弟子。曇彌！七富樓奚哆師為諸弟子說梵世法。若七富樓奚哆師為說梵世法時，諸弟子等有不具足奉行法者，彼命終已，或生四王天，或生三十三天，或生㷿磨天，或生兜率哆天，或生化樂天，或生他化樂天。若七富樓奚哆師為說梵世法時，諸弟子等設有具足奉行法者，彼修四梵室，捨離於欲，彼命終已，得生梵天。曇彌！七富樓奚哆師而作是念：『我不應與弟子等同俱至後世，共生一處，我今寧可更修增上慈，修增上慈已，命終得生晃昱天中。』</p>
<p>「曇彌！彼時七富樓奚哆師則於後時更修增上慈，修增上慈已，命終得生晃昱天中。曇彌！七富樓奚哆師及諸弟子學道不虛，得大果報。曇彌！若有罵彼七師及無量百千眷屬，打破瞋恚責數者，必受無量罪。若有一成就正見佛弟子比丘得小果，罵詈打破瞋恚責數者，此受罪多於彼。是故，曇彌！汝等各各更迭相護。所以者何？離此過已，更無有失。」</p>
<p>於是，世尊說此偈曰：</p>
<p>「須涅、牟梨破群那、　阿邏那遮婆羅門、　瞿陀梨舍哆、　害提婆羅摩納、　儲提摩麗橋鞞陀邏、　薩哆富樓奚哆。</p>

<div class="lg regular" style="margin-left:1em;"><div class='lg-row'>「此在過去世，　七師有名德，</div>
<div class='lg-row'>無愛縛樂悲，　欲結盡過去。</div>
<div class='lg-row'>彼有諸弟子，　無量百千數，</div>
<div class='lg-row'>彼亦離欲結，　須臾不究竟。</div>
<div class='lg-row'>若彼外仙人，　善護行苦行，</div>
<div class='lg-row'>心中懷憎嫉，　罵者受罪多。</div>
<div class='lg-row'>若一得正見，　佛子住小果，</div>
<div class='lg-row'>罵詈責打破，　受罪多於彼。</div>
<div class='lg-row'>是故汝曇彌，　各各更相護，</div>
<div class='lg-row'>所以更相護，　重罪無過是。</div>
<div class='lg-row'>如是甚重苦，　亦為聖所惡，</div>
<div class='lg-row'>必得受惡色，　橫取邪見處。</div>
<div class='lg-row'>此是最下人，　聖法之所說，</div>
<div class='lg-row'>謂未離婬欲，　得微妙五根。</div>
<div class='lg-row'>信精進念處，　正定及正觀，</div>
<div class='lg-row'>如是得此苦，　前所受其殃。</div>
<div class='lg-row'>自受其殃已，　於後便害他，</div>
<div class='lg-row'>若能自護者，　彼為能護外。</div>
<div class='lg-row'>是故當自護，　慧者無央樂。」</div>
</div><p>佛說如是。尊者曇彌及諸比丘，聞佛所說，歡喜奉行。</p>
<p>教曇彌經第十四竟<span class='note-inline'>(二千四百二十四字)</span></p>
</div>
<div class='div-jing'><a id='mulu176' />
<p class='h3'>（一三一）中阿含大品降魔經第十五<span class='note-inline'>(第三念誦)</span></p><p>我聞如是：</p>
<p>一時，佛遊婆奇瘦，在鼉山怖林鹿野園中。</p>
<p>爾時，尊者大目犍連教授為佛而作禪屋，露地經行。彼時，魔王化作細形，入尊者大目揵連腹中。於是，尊者大目犍連即作是念：「我今腹中猶如食豆，我寧可入如其像定，以如其像定自觀其腹。」是時，尊者大目犍連至經行道頭，敷尼師檀，結跏趺坐，入如其像定，以如其像定自觀其腹，尊者大目犍連便知魔王在其腹中。</p>
<p>尊者大目犍連即從定寤，語魔王曰：「汝波旬出！汝波旬出！莫觸嬈如來，亦莫觸嬈如來弟子，莫於長夜無義無饒益，必生惡處，受無量苦。」</p>
<p>彼時，魔王便作是念：「此沙門不見不知而作是說：『汝波旬出！汝波旬出！莫觸嬈如來，亦莫觸嬈如來弟子，莫於長夜無義無饒益，必生惡處，受無量苦。』汝之尊師有大如意足，有大威德，有大福祐，有大威神，彼猶不能速知速見，況復弟子能知見耶？」</p>
<p>尊者大目揵連復語魔王：「我復知汝意，汝作是念：『此沙門不知不見而作是說：「汝波旬出！汝波旬出！莫觸嬈如來，亦莫觸嬈如來弟子，莫於長夜無義無饒益，必生惡處，受無量苦。汝之尊師有大如意足，有大威德，有大福祐，有大威神，彼猶不能如是速知速見，況復弟子能知見耶？」』」</p>
<p>彼魔波旬復作是念：「今此沙門知見我故，而作是說耳。」於是，魔波旬化作細形，從口中出，在尊者大目犍連前立。</p>
<p>尊者大目揵連告曰：「波旬！昔有如來名覺礫拘荀大無所著、等正覺，我時作魔，名曰惡，我有妹，名黑，汝是彼子。波旬！因此事故，汝是我[外*男]甥。波旬！覺礫拘荀大如來、無所著、等正覺有二大弟子，一者名音，二者名想。波旬！以何義故，尊者音名音耶？波旬！尊者音住梵天上，以常音聲滿千世界，更無有弟子音聲與彼等者、相似者、勝者。波旬！以是義故，尊者音名音也。</p>
<p>「波旬！復以何義尊者想名想耶？波旬！尊者想所依遊行村邑，過夜平旦，著衣持鉢，入村乞食，善護其身，善攝諸根，立於正念。彼乞食已，食訖，中後收舉衣鉢，澡洗手足，以尼師檀著於肩上，至無事處，或至山林樹下，或至閑居靜處，敷尼師檀，結加趺坐，速入想知滅定。彼時，若有放牛羊人、取樵草人，或行路人，入彼山林，<span class='corr'>人見</span>入想知滅定，便作是念：『今此沙門於無事處坐而命終，我等寧可以燥樵、草拾已，積聚覆其身上而耶維之。』即拾樵、草積覆其身，以火然之，便捨而去。彼尊者想過夜平旦，從定寤起，抖擻衣服，所依村邑遊行，如常著衣，持鉢入村乞食，善護其身，善攝諸根，立於<span class='corr'>正</span>念。彼放牛羊人、取樵草人，或行路人，入彼山林人先見者，便作是念：『今此沙門在無事處坐坐而命終，我等昨已拾燥樵、草積覆其身，以火燒之，然已而去。然此賢者更復想也。』波旬！以是義故，尊者想名想也。</p>
<p>「波旬！彼時惡魔便作是念：『此禿沙門以黑所縛，斷種無子，彼學禪，伺、增伺、數數伺，猶若如驢，竟日負重，繫在櫪上，不得麥食，為彼麥故，伺、增伺、數數伺。如是，此禿沙門為黑所縛，斷種無子，學禪，伺、增伺、數數伺，猶如猫子在鼠穴邊，欲捕鼠故，伺、增伺、數數伺。如是，此禿沙門為黑所縛，斷種無子，彼學禪，伺、增伺、數數伺，猶如鵂狐在燥樵積間，為捕鼠故，伺、增伺、數數伺。如是，此禿沙門為黑所縛，斷種無子，學禪，伺、增伺、數數伺，猶如鶴鳥在水岸邊，為捕魚故，伺、增伺、數數伺。如是，此禿沙門為黑所縛，斷種無子，學禪，伺、增伺、數數伺。彼何所伺？為何義伺？求何等伺？彼調亂狂發敗壞，我不知彼何所從來？亦不知彼何所從去？亦不知住止，不知死不知生，我寧可教勅梵志、居士，汝等共來罵詈精進沙門，打破責數。所以者何？或罵打破責數時，儻能起惡心，令我得其便。』</p>
<p>「波旬！彼時惡魔便教勅梵志、居士，彼梵志、居士罵詈精進沙門，打破責數。彼梵志、居士或以木打，或以石擲，或以杖撾，或傷精進沙門頭，或裂壞衣，或破應器。爾時，梵志、居士若有死者，因此緣此，身壞命終，必至惡處，生地獄中。彼生已，作是念：『我應受此苦，當復更受極苦過是。所以者何？以我等向精進沙門行惡行故。』</p>
<p>「波旬！覺礫拘荀大如來、無所著、等正覺弟子用傷其頭，裂壞其衣，破其應器已，往詣覺礫拘荀大如來、無所著、等正覺所。爾時，覺礫拘荀大如來、無所著、等正覺無量百千眷屬圍遶而為說法。覺礫拘荀大如來、無所著、等正覺遙見弟子頭傷、衣裂、鉢破而來，見已，告諸比丘：『汝等見不？惡魔教勅梵志、居士：「汝等共來罵詈精進沙門，打破嘖數。所以者何？或罵打破責數時，儻能起惡心，令我得其便。」比丘！汝等當以心與慈俱，遍滿一方成就遊。如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。如是悲、喜心與捨俱，無結無怨，無恚無諍，極廣甚大，無量善修，遍滿一切世間成就遊，令惡魔求便不能得便。』</p>
<p>「波旬！覺礫拘荀大如來、無所著、等正覺以此教教諸弟子，彼即受教，心與慈俱，遍滿一方成就遊。如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就遊。如是悲喜心與捨俱，無結無怨無恚無諍，極廣甚大，無量善修，遍滿一切世間成就遊。以此故，彼惡魔求便不能得便。</p>
<p>「波旬！彼時惡魔復作是念：『我以此事求精進沙門便，而不能得。我寧可教勅梵志、居士，汝等共來奉敬、供養、禮事精進沙門，或以奉敬、供養、禮事精進沙門，儻能起惡心，令我得其便。』波旬！彼梵志、居士為惡魔所教勅已，即共奉敬、供養、禮事精進沙門，以衣敷地而作是說：『精進沙門可於上行，精進沙門難行而行，令我長夜得利饒益，安隱快樂。』梵志、居士以髮布地而作是說：『精進沙門可於上行，精進沙門難行而行，令我長夜得利饒益，安隱快樂。』梵志、居士以手捧持種種飲食，住道邊待而作是說：『精進沙門受是食是，可持是去，隨意而用，令我長夜得利饒益，安隱快樂。』諸信梵志、居士見精進沙門，敬心扶抱，將入於內，持種種財物與精進沙門，作如是說：『受是用是，可持是去，隨意所用。』爾時，梵志、居士若有死者，因此緣此，身壞命終，必至善處，生於天上。生已，作是念：『我應受是樂，當復更受極樂勝是。所以者何？以我等向精進沙門行善行故。』</p>
<p>「波旬！覺礫拘荀大如來、無所著、等正覺弟子得奉敬、供養、禮事已，往詣覺礫拘荀大如來、無所著、等正覺所。是時，覺礫拘荀大如來、無所著、等正覺無量百千眷屬圍遶而為說法。覺礫拘荀大如來、無所著、等正覺遙見弟子得奉敬、供養、禮事而來，見已，告諸比丘：『汝等見不？惡魔教勅梵志、居士：「汝等共來奉敬、供養、禮事精進沙門、或以奉敬、供養、禮事精進沙門，儻能起惡心，令我得其便。」比丘！汝等當觀諸行無常，觀興衰法，觀無欲，觀捨離，觀滅，觀斷，令惡魔求便而不能得。』波旬！覺礫拘荀大如來、無所著、等正覺以此教教諸弟子，彼即受教，觀一切行無常，觀興衰法，觀無欲，觀捨離，觀滅，觀斷，令惡魔求便而不能得。</p>
<p>「波旬！彼時惡魔復作是念：『我以此事求精進沙門便，而不能得。我寧可化作年少形，手執大杖，住其道邊，打尊者音頭，令破血流污面。』波旬！覺礫拘荀大如來、無所著、等正覺於後所依村邑遊行，彼於平旦著衣持鉢，入村乞食，尊者音在後侍從。波旬！爾時，惡魔化作年少形，手執大杖，住在道邊，擊尊者音頭破血流污面。波旬！尊者音破頭流血已，隨從覺礫拘荀大如來、無所著、等正覺後，猶影不離。</p>
<p>「波旬！覺礫拘荀大如來、無所著、等正覺至村邑已，極其身力右旋顧視，猶如龍視，不恐不怖，不驚不懼而觀諸方。波旬！覺礫拘荀大如來、無所著、等正覺見尊者音頭破血流污面，隨佛後行，如影不離，便作是說：『此惡魔凶暴，大有威力，此惡魔不知厭足。』波旬！覺礫拘荀大如來、無所著、等正覺說語未訖，彼時，惡魔便於彼處，其身即墮無缺大地獄。波旬！此大地獄而有四名，一者無缺，二者百釘，三者逆刺，四者六更。彼大地獄其中有卒，往至惡魔所，語惡魔曰：『汝今當知，若釘釘等共合者，當知滿百年。』」</p>
<p>於是，魔波旬聞說此已，即便心悸，恐怖驚懼，身毛皆竪，向尊者大目揵連即說頌曰：</p>

<div class="lg regular" style="margin-left:1em;"><div class='lg-row'>「云何彼地獄，　惡魔昔在中，</div>
<div class='lg-row'>嬈害佛梵行，　及犯彼比丘？」</div>
</div><p>尊者大目揵連即時以偈答魔波旬曰：</p>

<div class="lg regular" style="margin-left:1em;"><div class='lg-row'>「地獄名無缺，　惡魔曾在中，</div>
<div class='lg-row'>嬈害佛梵行，　及犯彼比丘。</div>
<div class='lg-row'>彼鐵釘有百，　一切各逆刺，</div>
<div class='lg-row'>地獄名無缺，　惡魔昔在中。</div>
<div class='lg-row'>若有不知者，　比丘佛弟子，</div>
<div class='lg-row'>必得如是苦，　受黑業之報。</div>
<div class='lg-row'>若干種園觀，　人者在於地，</div>
<div class='lg-row'>食自然粳米，　居止在北洲。</div>
<div class='lg-row'>大須彌山巖，　善修之所熏，</div>
<div class='lg-row'>修習於解脫，　受持最後身。</div>
<div class='lg-row'>跱立在大泉，　宮殿住至劫，</div>
<div class='lg-row'>金色可愛樂，　猶火㷿晃昱。</div>
<div class='lg-row'>作諸眾妓樂，　往詣帝釋所，</div>
<div class='lg-row'>本以一屋舍，　善覺了為施。</div>
<div class='lg-row'>若釋在前行，　昇毘闍延殿，</div>
<div class='lg-row'>見釋大歡喜，　天女各各舞。</div>
<div class='lg-row'>若見比丘來，　還顧有慚愧，</div>
<div class='lg-row'>若毘闍延殿，　見比丘問義。</div>
<div class='lg-row'>大仙頗能知，　愛盡得解脫？</div>
<div class='lg-row'>比丘即為答，　問者如其義。</div>
<div class='lg-row'>拘翼我能知，　愛盡得解脫。</div>
<div class='lg-row'>聞彼之所答，　釋得歡喜樂。</div>
<div class='lg-row'>比丘多饒益，　所說如其義。</div>
<div class='lg-row'>若毘闍延殿，　問帝釋天王，</div>
<div class='lg-row'>此殿名何等，　汝釋攝持城？</div>
<div class='lg-row'>釋答大仙人，　名毘闍延哆。</div>
<div class='lg-row'>是謂千世界，　於千世界中，</div>
<div class='lg-row'>無有勝此殿，　如毘闍延哆。</div>
<div class='lg-row'>天王天帝釋，　自在隨所遊，</div>
<div class='lg-row'>愛樂那遊哆，　化作一行百。</div>
<div class='lg-row'>毘闍延殿內，　釋得自在遊，</div>
<div class='lg-row'>毘闍延大殿，　足指能震動。</div>
<div class='lg-row'>天王眼所觀，　釋得自在遊。</div>
<div class='lg-row'>若鹿子母堂，　築基極深堅，</div>
<div class='lg-row'>難動不可震，　如意足能搖。</div>
<div class='lg-row'>彼有琉璃地，　聖人之所履，</div>
<div class='lg-row'>滑澤樂更觸，　布柔軟綿褥。</div>
<div class='lg-row'>愛語共和合，　天王常歡喜，</div>
<div class='lg-row'>善能作妓樂，　音節善諧和，</div>
<div class='lg-row'>謂天來會聚，　而說須陀洹。</div>
<div class='lg-row'>若干無量千，　及百諸那術，</div>
<div class='lg-row'>至三十三天，　慧眼者說法，</div>
<div class='lg-row'>聞彼所說法，　歡喜而奉行。</div>
<div class='lg-row'>我亦有是法，　如仙人所說，</div>
<div class='lg-row'>謂至梵天上，　問彼梵天事，</div>
<div class='lg-row'>梵故有此見，　謂見昔時有，</div>
<div class='lg-row'>我住有常存，　恒有不變易。</div>
<div class='lg-row'>梵天為答彼，　大仙我無見，</div>
<div class='lg-row'>謂見昔時有，　我恒常不變，</div>
<div class='lg-row'>我見此境界，　諸梵皆過去，</div>
<div class='lg-row'>我今何由說，　恒常不變易？</div>
<div class='lg-row'>我見此世間，　正覺之所說，</div>
<div class='lg-row'>隨所因緣生，　所往而轉還，</div>
<div class='lg-row'>火無有思念，　我燒愚癡人，</div>
<div class='lg-row'>火然若愚觸，　必自然得燒。</div>
<div class='lg-row'>如是汝波旬，　觸嬈於如來，</div>
<div class='lg-row'>久作不善行，　受報亦當久。</div>
<div class='lg-row'>魔汝莫厭佛，　莫嬈害比丘，</div>
<div class='lg-row'>一比丘降魔，　住在於怖林。</div>
<div class='lg-row'>彼鬼愁憂慼，　目連之所訶，</div>
<div class='lg-row'>恐怖無智慧，　即於彼處沒。」</div>
</div><p>尊者大目揵連所說如是。彼魔波旬聞尊者大<span class='corr'>目</span>揵連所說，歡喜奉行。</p>
<p>降魔經第十五竟<span class='note-inline'>(三千二百七十四字)</span></p>
</div>
<p class='juan'>中阿含經卷第三十<span class='note-inline'>(九千五百一十五字)</span></p></div></div>
</div><!-- end of div[@id='body'] -->
</body></html>