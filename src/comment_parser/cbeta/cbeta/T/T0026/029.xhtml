<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>中阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu158' />中阿含經卷第二十九</p><p class="byline">東晉罽賓三藏瞿曇僧伽提婆譯</p>
<div class='div-other'><a id='mulu159' />
<div class='div-pin'><a id='mulu160' />
<p class='h2'>大品第一<span class='note-inline'>(有二十五經)</span><span class='note-inline'>(第三一日誦名念)</span><span class='note-inline'>(有二品合有二十五經)</span></p>
<div class="lg regular"><div class='lg-row'>柔軟、龍象、處　無常、請、瞻波</div>
<div class='lg-row'>二十億、八難　貧窮、欲、福田</div>
<div class='lg-row'>優婆塞、怨家　教曇彌、降魔</div>
<div class='lg-row'>賴吒、優婆離　釋問、及善生</div>
<div class='lg-row'>商人、世間、福　息止、至邊、喻</div>
</div>
<div class='div-jing'><a id='mulu161' />
<p class='h3'>（一一七）中阿含大品柔軟經第一</p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，世尊告諸比丘：「自我昔日出家學道，為從優遊、從容閑樂、極柔輭來，我在父王悅頭檀家時，為我造作種種宮殿，春殿、夏殿及以冬殿，為我好遊戲故。去殿不遠，復造種種若干華池，青蓮華池、紅蓮華池、赤蓮華池、白蓮華池。於彼池中殖種種水華、青蓮華、紅蓮華、赤蓮華、白蓮華，常水常華，使人守護，不通一切，為我好遊戲故。於其池岸殖種種陸華，修摩那華、婆師華、瞻蔔華、修揵提華、摩頭揵提華、阿提牟多華、波羅頭華，為我好遊戲故。而使四人沐浴於我，沐浴我已，赤旃檀香用塗我身，香塗身已，著新繒衣，上下、內外、表裏皆新，晝夜常以繖蓋覆我，莫令太子夜為露所沾，晝為日所炙。如常他家麁[麩-夫+廣]、麥飯、豆羹、薑菜，為第一食，如是我父悅頭檀家最下使人，粳粮餚饌為第一食。</p>
<p>「復次，若有野田禽獸，最美禽獸，提帝邏惒吒、劫賓闍邏、奚米何犁泥奢施羅米，如是野田禽獸，最美禽獸，常為我設如是之食。</p>
<p>「我憶昔時父悅頭檀家，於夏四月昇正殿上，無有男子，唯有女妓而自娛樂，初不來下，我欲出至園觀之時，三十名騎，簡選上乘，鹵簿前後，侍從導引，況復其餘？我有是如意足，此最柔軟。</p>
<p>「我復憶昔時看田作人止息田上，往詣閻浮樹下，結跏趺坐，離欲、離惡不善之法，有覺、有觀，離生喜、樂，得初禪成就遊。我作是念：『不多聞愚癡凡夫自有病法，不離於病，見他人病，憎惡薄賤、不愛不喜，不自觀己。』我復作是念：『我自有病法，不離於病，若我見他病而憎惡薄賤，不愛不喜者，我不宜然，我亦有是法故。』如是觀已，因不病起貢高者，即便自滅。我復作是念：『不多聞愚癡凡夫自有老法，不離於老，見他人老，憎惡薄賤，不愛不喜，不自觀己。』</p>
<p>「我復作是念：『我自有老法，不離於老，若我見他老而憎惡薄賤、不愛不喜者，我不宜然，我亦有是法故。』如是觀已，若因壽起貢高者，即便自滅。不多聞愚癡凡夫為不病貢高豪貴放逸，因欲生癡，不行梵行。不多聞愚癡凡夫為少壯貢高豪貴放逸，因欲生癡，不行梵行。不多聞愚癡凡夫為壽貢高豪貴放逸，因欲生癡，不行梵行。」</p>
<p>於是，世尊即說頌曰：</p>

<div class="lg regular" style="margin-left:1em;"><div class='lg-row'>「病法老法，　及死亡法，</div>
<div class='lg-row'>如法自有，　凡夫見惡。</div>
<div class='lg-row'>若我憎惡，　不度此法，</div>
<div class='lg-row'>我不宜然，　亦有是法。</div>
<div class='lg-row'>彼如是行，　知法離生，</div>
<div class='lg-row'>無病少壯，　為壽貢高。</div>
<div class='lg-row'>斷諸貢高，　見無欲安，</div>
<div class='lg-row'>彼如是覺，　無怖於欲，</div>
<div class='lg-row'>得無有想，　行淨梵行。」</div>
</div><p>佛說如是。彼諸比丘聞佛所說，歡喜奉行。</p>
<p>柔軟經第一竟<span class='note-inline'>(七百九十一字)</span></p>
</div>
<div class='div-jing'><a id='mulu162' />
<p class='h3'>（一一八）中阿含大品龍象經第二<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在東園鹿子母堂。</p>
<p>爾時，世尊則於晡時從宴坐起，堂上來下，告曰：「烏陀夷！共汝往至東河澡浴。」</p>
<p>尊者烏陀夷白曰：「唯然。」</p>
<p>於是，世尊將尊者烏陀夷往至東河，脫衣岸上，便入水浴，浴已還出，拭體著衣。</p>
<p>爾時，波斯匿王有龍象，名曰念，作一切妓樂，歷度東河。眾人見已，便作是說：「是龍中龍，為大龍王，為是誰耶？」</p>
<p>尊者烏陀夷叉手向佛，白曰：「世尊！象受大身，眾人見已，便作是說：『是龍中龍，為大龍王，為是誰耶？』」</p>
<p>世尊告曰：「如是。烏陀夷！如是。烏陀夷！象受大身，眾人見已，便作是說：『是龍中龍，為大龍王，為是誰耶？』烏陀夷！馬、駱駝、牛、驢、胸行、人、樹，生大形，烏陀夷！眾人見已，便作是說：『是龍中龍，為大龍王，為是誰耶？』烏陀夷！若有世間，天及魔、梵、沙門、梵志，從人至天，不以身、口、意害者，我說彼是龍。烏陀夷！如來於世間，天及魔、梵、沙門、梵志，從人至天，不以身、口、意害，是故我名龍。」</p>
<p>於是，尊者烏陀夷叉手向佛，白曰：「世尊！唯願世尊加我威力，善逝加我威力，令我在佛前，以龍相應頌頌讚世尊。」</p>
<p>世尊告曰：「隨汝所欲。」</p>
<p>於是，尊者烏陀夷在於佛前，以龍相應頌讚世尊曰：</p>

<div class="lg regular" style="margin-left:1em;"><div class='lg-row'>「正覺生人間，　自御得正定，</div>
<div class='lg-row'>修習行梵跡，　息意能自樂。</div>
<div class='lg-row'>人之所敬重，　越超一切法，</div>
<div class='lg-row'>亦為天所敬，　無著至真人。</div>
<div class='lg-row'>越度一切結，　於林離林去，</div>
<div class='lg-row'>捨欲樂無欲，　如石出真金。</div>
<div class='lg-row'>普聞正盡覺，　如日昇虛空，</div>
<div class='lg-row'>一切龍中高，　如眾山有嶽。</div>
<div class='lg-row'>稱說名大龍，　而無所傷害，</div>
<div class='lg-row'>一切龍中龍，　真諦無上龍。</div>
<div class='lg-row'>溫潤無有害，　此二是龍足，</div>
<div class='lg-row'>苦行及梵行，　是謂龍所行。</div>
<div class='lg-row'>大龍信為手，　二功德為牙，</div>
<div class='lg-row'>念項智慧頭，　思惟分別法。</div>
<div class='lg-row'>受持諸法腹，　樂遠離雙臂，</div>
<div class='lg-row'>住善息出入，　內心至善定。</div>
<div class='lg-row'>龍行止俱定，　坐定臥亦定，</div>
<div class='lg-row'>龍一切時定，　是謂龍常法。</div>
<div class='lg-row'>無穢家受食，　有穢則不受，</div>
<div class='lg-row'>得惡不淨食，　捨之如師子。</div>
<div class='lg-row'>所得供養者，　為他慈愍受，</div>
<div class='lg-row'>龍食他信施，　存命無所著。</div>
<div class='lg-row'>斷除大小結，　解脫一切縛，</div>
<div class='lg-row'>隨彼所遊行，　心無有繫著。</div>
<div class='lg-row'>猶如白蓮花，　水生水長養，</div>
<div class='lg-row'>泥水不能著，　妙香愛樂色。</div>
<div class='lg-row'>如是最上覺，　世生行世間，</div>
<div class='lg-row'>不為欲所染，　如華水不著。</div>
<div class='lg-row'>猶如然火熾，　不益薪則止，</div>
<div class='lg-row'>無薪火不傳，　此火<span class='corr'>謂</span>之滅。</div>
<div class='lg-row'>慧者說此喻，　欲令解其義，</div>
<div class='lg-row'>是龍之所知，　龍中龍所說。</div>
<div class='lg-row'>遠離淫欲恚，　斷癡得無漏，</div>
<div class='lg-row'>龍捨離其身，　此龍謂之滅。」</div>
</div><p>佛說如是。尊者烏陀夷聞佛所說，歡喜奉行。</p>
<p>龍象經第二竟<span class='note-inline'>(七百三十字)</span></p>
</div>
<div class='div-jing'><a id='mulu163' />
<p class='h3'>（一一九）中阿含大品說處經第三<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，世尊告諸比丘：「此有三說處，無四無五。若比丘見已，因彼故說而說我見、聞、識、知，比丘說而說是我所知。云何為三？比丘，因過去世說，而說如是過去世時有；比丘！因未來世說，而說如是未來世時有；比丘！因現在世說，而說如是現在世時有；是謂三說處，無四無五。若比丘見已，因彼故說而說我見、聞、識、知，比丘說而說是我所知，因所說善習得義，因不說不善習得義。</p>
<p>「賢聖弟子兩耳一心聽法，彼兩耳一心聽法已，斷一法、修一法、一法作證，彼斷一法、修一法、一法作證已，便得正定。賢聖弟子心得正定已，便斷一切婬、怒、癡，賢聖弟子如是得心解脫。解脫已便知解脫，我生已盡，梵行已立，所作已辦，不更受有，知如真。因其所說有四處，當以觀人，此賢者可共說、不可共說？若使此賢者一向論、不一向答者，分別論、不分別答者，詰論、不詰答者，止論、不止答者，如是此賢者不得共說，亦不得共論。若使此賢者一向論、使一向答者，分別論、分別答者，詰論、詰答者，止論、止答者，如是此賢者得共說，亦得共論。</p>
<p>「復次，因其所說，更有四處，當以觀人，此賢者可共說、不可共說？若使此賢者於處、非處不住者，所知不住者，說喻不住者，道跡不住者，如是此賢者不可共說，亦不可共論。若此賢者於處、非處住者，所知住者，說喻住者，道跡住者，如是此賢者可得共說，亦可得共論。因所說時止息口行，捨已所見，捨怨結意，捨欲、捨恚、捨癡、捨慢、捨不語、捨慳嫉、不求勝、不伏他，莫取所失，說義說法。說義說法已，教復教止，自歡喜、令彼歡喜，如是說義，如是說事，是聖說義，是聖說事，謂至竟漏盡。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「若有諍論議，　雜意懷貢高，</div>
<div class='lg-row'>非聖毀呰德，　各各相求便。</div>
<div class='lg-row'>但求他過失，　意欲降伏彼，</div>
<div class='lg-row'>更互而求勝，　聖不如是說。</div>
<div class='lg-row'>若欲得論議，　慧者當知時，</div>
<div class='lg-row'>有法亦有義，　諸聖論如是。</div>
<div class='lg-row'>慧者如是說，　無諍無貢高，</div>
<div class='lg-row'>意無有厭足，　無結無有漏。</div>
<div class='lg-row'>隨順不顛倒，　正知而為說，</div>
<div class='lg-row'>善說則然可，　自終不說惡。</div>
<div class='lg-row'>不以諍論議，　亦不受他諍，</div>
<div class='lg-row'>知處及說處，　是彼之所論。</div>
<div class='lg-row'>如是聖人說，　慧者俱得義，</div>
<div class='lg-row'>為現法得樂，　亦為後世安。</div>
<div class='lg-row'>當知聰達者，　非倒非常說。」</div>
</div><p>佛說如是。彼諸比丘聞佛所說，歡喜奉行。</p>
<p>說處經第三竟<span class='note-inline'>(七百二十三字)</span></p>
</div>
<div class='div-jing'><a id='mulu164' />
<p class='h3'>（一二〇）中阿含大品說無常經第四<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，世尊告諸比丘：「色者無常，無常則苦，苦則非神。覺亦無常，無常則苦，苦則非神。想亦無常，無常則苦，苦則非神。行亦無常，無常則苦，苦則非神。識亦無常，無常則苦，苦則非神。是為色無常，覺、想、行、識無常，無常則苦，苦則非神。多聞聖弟子作如是觀，修習七道品，無礙正思正念，彼如是知、如是見，欲漏心解脫，有漏、無明漏心解脫，解脫已，便知解脫，我生已盡，梵行已立，所作已辦，不更受有，知如真。若有眾生及九眾生居，乃至有想無想處行餘第一有，於其中間是第一、是大、是勝、是最、是尊、是妙，謂世中阿羅訶。所以者何？世中阿羅訶得安隱快樂。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「無著第一樂，　斷欲無有愛，</div>
<div class='lg-row'>永捨離我慢，　裂壞無明網。</div>
<div class='lg-row'>彼得不移動，　心中無穢濁，</div>
<div class='lg-row'>不染著世間，　梵行得無漏。</div>
<div class='lg-row'>了知於五陰，　境界七善法，</div>
<div class='lg-row'>大雄遊行處，　離一切恐怖。</div>
<div class='lg-row'>成就七覺寶，　具學三種學，</div>
<div class='lg-row'>妙稱上朋友，　佛最上真子。</div>
<div class='lg-row'>成就十支道，　大龍極定心，</div>
<div class='lg-row'>是世中第一，　彼則無有愛。</div>
<div class='lg-row'>眾事不移動，　解脫當來有，</div>
<div class='lg-row'>斷生老病死，　所作辦滅漏。</div>
<div class='lg-row'>興起無學智，　得身最後邊，</div>
<div class='lg-row'>梵行第一具，　彼心不由他。</div>
<div class='lg-row'>上下及諸方，　彼無有喜樂，</div>
<div class='lg-row'>能為師子吼，　世間無上覺。」</div>
</div><p>佛說如是。彼諸比丘聞佛所說，歡喜奉行。</p>
<p>說無常經第四竟<span class='note-inline'>(四百一十三字)</span></p>
</div>
<div class='div-jing'><a id='mulu165' />
<p class='h3'>（一二一）中阿含大品請請經第五<span class='note-inline'>(下一請字音慈井反)</span><span class='note-inline'>(第三念誦)</span></p><p>我聞如是：</p>
<p>一時，佛遊王舍城，在竹林加蘭哆園，與大比丘眾五百人俱，共受夏坐。</p>
<p>爾時，世尊月十五日，說從解脫相請請時，在比丘眾前敷座而坐，告諸比丘：「我是梵志，而得滅訖，無上醫王，我今受身，最是後邊。我是梵志，得滅訖後，無上醫王，我今受身，最是後邊。謂汝等輩是我真子，從口而生，法法所化。謂汝等輩是我真子，從口而生，法法所化，汝當教化，轉相教訶。」</p>
<p>爾時，尊者舍梨子亦在眾中。於是，尊者舍梨子即從坐起，偏袒著衣，叉手向佛，白曰：「世尊！嚮之所說：『我是梵志，而得滅訖，無上醫王，我今受身，最是後邊。我是梵志，得滅訖後，無上醫王，我今受身，最是後邊。謂汝等輩是我真子，從口而生，法法所化。謂汝等輩是我真子，從口而生，法法所化，汝當教化，轉相教訶。』世尊！諸不調者令得調御，諸不息者令得止息，諸不度者而令得度，諸不解脫者令得解脫，諸不滅訖者令得滅訖，未得道者令其得道，不施設梵行令施設梵行。知道、覺道、識道、說道，世尊弟子於後得法，受教、受訶、受教、訶已，隨世尊語，即便趣行，得如其意，善知正法。唯然，世尊不嫌我身、口、意行耶？」</p>
<p>彼時，世尊告曰：「舍梨子！我不嫌汝身、口、意行。所以者何？舍梨子！汝有聰慧、大慧、速慧、捷慧、利慧、廣慧、深慧、出要慧、明達慧。舍梨子！汝成就實慧。舍梨子！猶轉輪王而有太子，不越教已，則便受拜父王所傳，而能復傳。如是，舍梨子！我所轉法輪，汝復能轉。舍梨子！是故我不嫌汝身、口、意行。」</p>
<p>尊者舍梨子復再叉手向佛，白曰：「唯然。世尊不嫌我身、口、意行；世尊不嫌此五百比丘身、口、意行耶？」</p>
<p>世尊告曰：「舍梨子！我亦不嫌此五百比丘身、口、意行。所以者何？舍梨子！此五百比丘，盡得無著，諸漏已盡，梵行已立，所作已辦，重擔已捨，有結已盡，而得善義正智正解脫。唯除一比丘，我亦本已記於現法中得究竟智，生已盡，梵行已立，所作已辦，不更受有，知如真。舍梨子！是故我不嫌此五百比丘身、口、意行。」</p>
<p>尊者舍梨子復三叉手向佛，白曰：「唯然。世尊不嫌我身、口、意行；亦不嫌此五百比丘身、口、意行。世尊！此五百比丘，幾比丘得三明達？幾比丘得俱解脫？幾比丘得慧解脫耶？」</p>
<p>世尊告曰：「舍梨子！此五百比丘，九十比丘得三明達，九十比丘得俱解脫，餘比丘得慧解脫。舍梨子！此眾無枝無葉，亦無節戾，清淨真實，得正住立。」</p>
<p>爾時，尊者傍耆舍亦在眾中。於是，尊者傍耆舍即從坐起，偏袒著衣，叉手向佛，白曰：「唯然。世尊加我威力，唯願善逝加我威力，令我在佛及比丘眾前，以如義相應而作讚頌。」</p>
<p>世尊告曰：「傍耆舍！隨汝所欲。」</p>
<p>於是，尊者傍耆舍在佛及比丘眾前，以如義相應而讚頌曰：</p>

<div class="lg regular" style="margin-left:1em;"><div class='lg-row'>「今十五請日，　集坐五百眾，</div>
<div class='lg-row'>斷除諸結縛，　無礙有盡仙。</div>
<div class='lg-row'>清淨光明照，　解脫一切有，</div>
<div class='lg-row'>生老病死盡，　漏滅所作辦。</div>
<div class='lg-row'>調悔及疑結，　慢有漏已盡，</div>
<div class='lg-row'>拔斷愛結刺，　上醫無復有。</div>
<div class='lg-row'>勇猛如師子，　一切恐畏除，</div>
<div class='lg-row'>已度於生死，　諸漏已滅訖。</div>
<div class='lg-row'>猶如轉輪王，　群臣所圍繞，</div>
<div class='lg-row'>悉領一切地，　乃至於大海。</div>
<div class='lg-row'>如是勇猛伏，　無上商人主，</div>
<div class='lg-row'>弟子樂恭敬，　三達離死怖。</div>
<div class='lg-row'>一切是佛子，　永除枝葉節，</div>
<div class='lg-row'>轉無上法輪，　稽首第一尊。」</div>
</div><p>佛說如是。彼諸比丘聞佛所說，歡喜奉行。</p>
<p>請請經第五竟<span class='note-inline'>(千一十三字)</span></p>
</div>
<div class='div-jing'><a id='mulu166' />
<p class='h3'>（一二二）中阿含大品瞻波經第六<span class='note-inline'>(第三念誦)</span></p><p>我聞如是：</p>
<p>一時，佛遊瞻波，在恒伽池邊。</p>
<p>爾時，世尊月十五日說從解脫時，於比丘眾前敷座而坐。世尊坐已，即便入定，以他心智觀察眾心，觀眾心已，至初夜竟，默然而坐。於是，有一比丘即從坐起，偏袒著衣，叉手向佛，白曰：「世尊！初夜已訖，佛及比丘眾集坐來久，唯願世尊說從解脫。」爾時，世尊默然不答。於是，世尊復至中夜默然而坐。</p>
<p>彼一比丘再從坐起，偏袒著衣，叉手向佛，白曰：「世尊！初夜已過，中夜將訖，佛及比丘眾集坐來久，唯願世尊說從解脫。」世尊亦再默然不答。於是，世尊復至後夜默然而坐。</p>
<p>彼一比丘三從坐起，偏袒著衣，叉手向佛，白曰：「世尊！初夜既過，中夜復訖，後夜垂盡，將向欲明，明出不久，佛及比丘眾集坐極久，唯願世尊說從解脫。」</p>
<p>爾時，世尊告彼比丘：「於此眾中有一比丘已為不淨。」</p>
<p>彼時，尊者大目揵連亦在眾中。於是，尊者大目揵連便作是念：「世尊為何比丘而說此眾中有一比丘已為不淨？我寧可入如其像定，以如其像定他心之智觀察眾心。」</p>
<p>尊者大目揵連即入如其像定，以如其像定他心之智觀察眾心，尊者大目揵連便知世尊所為比丘說此眾中有一比丘已為不淨。於是，尊者大目揵連即從定起，至彼比丘前，牽臂將出，開門置外：「癡人遠去，莫於此住，不復得與比丘眾會，從今已去，非是比丘。」閉門下鑰，還詣佛所，稽首佛足，却坐一面，白曰：「世尊所為比丘說此眾中有一比丘已為不淨者，我已逐出。世尊！初夜既過，中夜復訖，後夜垂盡，將向欲明，明出不久，佛及比丘眾集坐極久，唯願世尊說從解脫。」</p>
<p>世尊告曰：「大目揵連！彼愚癡人當得大罪，觸嬈世尊及比丘眾。大目揵連！若使如來在不淨眾說從解脫者，彼人則便頭破七分。是故，大目揵連！汝等從今已後說從解脫，如來不復說從解脫。所以者何？如是，大目揵連！或有癡人正知出入，善觀分別，屈申低仰，儀容庠序，善著僧伽梨及諸衣鉢，行住坐臥、眠寤語默，皆正知之，似如真梵行，至諸真梵行所，彼或不知。大目揵連！若諸梵行知者，便作是念：『是沙門污，是沙門辱，是沙門憎，是沙門刺。』知已，便當共擯棄之。所以者何？莫令污染諸梵行者。</p>
<p>「大目揵連！猶如居士有良稻田，或有麥田，生草名穢麥，其根相似，莖、節、葉、花皆亦似麥，後生實已，居士見之，便作是念：『是麥污辱，是麥憎刺。』知已便拔，擲棄於外。所以者何？莫令污穢餘真好麥。如是，大目揵連！或有癡人正知出入，善觀分別，屈伸低仰，儀容庠序，善著僧伽梨及諸衣鉢，行住坐臥、眠寤語默，皆正知之，似如真梵行，至諸真梵行所，彼或不知。大目揵連！若諸梵行知者，便作是念：『是沙門污，是沙門辱，是沙門憎，是沙門刺。』知已，便當共擯棄之。所以者何？莫令污染諸梵行者。</p>
<p>「大目揵連！猶如居士秋時揚穀，穀聚之中若有成實者，揚便止住，若不成實及粃糠者，便隨風去，居士見已，即持掃箒，掃治令淨。所以者何？莫令污雜餘淨好稻。如是，大目揵連！或有癡人正知出入，善觀分別，屈伸低仰，儀容庠序，善著僧伽梨及諸衣鉢，行住坐臥、眠寤語默，皆正知之，似如真梵行，至諸真梵行所，彼或不知。大目揵連！若諸梵行知者，便作是念：『是沙門污，是沙門辱，是沙門憎，是沙門刺。』知已，便當共擯棄之。所以者何？莫令污染諸梵行者。</p>
<p>「大目揵連！猶如居士為過泉水故，作通水槽，持斧入林，扣打諸樹，若堅實者，其聲便小，若空中者，其聲便大，居士知已，便斫治節，擬作通水槽。如是，大目揵連！或有癡人正知出入，善觀分別，屈伸低仰，儀容庠序，善著僧伽梨及諸衣鉢，行住坐臥、眠寤語默，皆正知之，似如真梵行，至諸真梵行所，彼或不知。大目揵連！若諸梵行知者，便作是念：『是沙門污，是沙門辱，是沙門憎，是沙門刺。』知已，便當共擯棄之。所以者何？莫令污染諸梵行者。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「共會集當知，　惡欲憎嫉恚，</div>
<div class='lg-row'>不語結恨慳，　嫉妬諂欺誑。</div>
<div class='lg-row'>在眾詐言息，　屏處稱沙門，</div>
<div class='lg-row'>陰作諸惡行，　惡見不守護。</div>
<div class='lg-row'>欺誑妄語言，　如是當知彼，</div>
<div class='lg-row'>往集不與會，　擯棄不共止。</div>
<div class='lg-row'>欺詐誑說多，　非息稱說息，</div>
<div class='lg-row'>知時具淨行，　擯棄遠離彼。</div>
<div class='lg-row'>清淨共清淨，　常當共和合，</div>
<div class='lg-row'>和合得安隱，　如是得苦邊。」</div>
</div><p>佛說如是。彼諸比丘聞佛所說，歡喜奉行。</p>
<p>瞻波經第六竟<span class='note-inline'>(一千三百五十一字)</span></p>
</div>
<div class='div-jing'><a id='mulu167' />
<p class='h3'>（一二三）中阿含大品沙門二十億經第七<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，尊者沙門二十億亦遊舍衛國，在闇林中，前夜、後夜學習不眠，精勤正住，修習道品。於是，尊者沙門二十億安靜獨住，宴坐思惟，心作是念：「若有世尊弟子精勤學習正法、律者，我為第一，然諸漏心不得解脫。我父母家極大富樂，多有錢財，我今寧可捨戒罷道行，欲布施修諸福業耶？」</p>
<p>爾時，世尊以他心智知尊者沙門二十億心之所念，便告一比丘：「汝往至彼，呼沙門二十億來。」</p>
<p>於是，一比丘白曰：「唯然。」即從坐起，稽首禮足，遶三匝而去，往至尊者沙門二十億所而語彼曰：「世尊呼汝！」</p>
<p>尊者沙門二十億聞比丘語，即詣佛所，稽首作禮，却坐一面。世尊告曰：「沙門！汝實安靜獨住，宴坐思惟，心作是念：『若有世尊弟子精勤學習正法、律者，我為第一，然諸漏心不得解脫。我父母家極大富樂，多有錢財，我今寧可捨戒罷道行，欲布施修諸福業耶？』」</p>
<p>彼時，尊者沙門二十億羞耻慙愧，則無無畏。「世尊知我心之所念。」叉手向佛，白曰：「實爾。」</p>
<p>世尊告曰：「沙門！我今問汝，隨所解答。於意云何？汝在家時，善調彈琴，琴隨歌音，歌隨琴音耶？」</p>
<p>尊者沙門二十億白曰：「如是。世尊！」</p>
<p>世尊復問：「於意云何？若彈琴絃急，為有和音可愛樂耶？」</p>
<p>沙門答曰：「不也。世尊！」</p>
<p>世尊復問：「於意云何？若彈琴絃緩，為有和音可愛樂耶？」</p>
<p>沙門答曰：「不也。世尊！」</p>
<p>世尊復問：「於意云何？若彈琴調絃不急不緩，適得其中，為有和音可愛樂耶？」</p>
<p>沙門答曰：「如是。世尊！」</p>
<p>世尊告曰：「如是。沙門！極大精進，令心調亂；不極精進，令心懈怠。是故汝當分別此時，觀察此相，莫得放逸。」</p>
<p>爾時，尊者沙門二十億聞佛所說，善受善持，即從坐起，稽首佛足，繞三匝而去。受佛彈琴喻教，在遠離獨住，心無放逸，修行精勤。彼在遠離獨住，心無放逸，修行精勤已，族姓子所為，剃除鬚髮，著袈裟衣，至信、捨家，無家，學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。尊者沙門二十億知法已，至得阿羅訶。彼時，尊者沙門二十億得阿羅訶已，而作是念：「今正是時，我寧可往詣世尊所，說得究竟智耶？」</p>
<p>於是，尊者沙門二十億往詣佛所，稽首作禮，却坐一面，白曰：「世尊！若有比丘得無所著，諸漏已盡，梵行已立，所作已辦，重擔已捨，有結已解，自得善義，正<span class='corr'>智正</span>解脫者，彼於爾時樂此六處，樂於無欲，樂於遠離，樂於無諍，樂於愛盡，樂於受盡，樂心不移動。世尊！或有一人而作是念：『此賢者以依信故，樂於無欲者，不應如是觀，但欲盡、恚盡、癡盡，是樂於無欲。』世尊！或有一人而作是念：『此賢者以貪利稱譽求供養故，樂於遠離者，不應如是觀，但欲盡、恚盡、癡盡，是樂於遠離。』世尊！或有一人而作是念：『此賢者以依戒故，樂於無諍者，不應如是觀，但欲盡、恚盡、癡盡，是樂於無諍，樂於愛盡，樂於受盡，樂心不移動。』世尊！若有比丘得無所著，諸漏已盡，梵行已立，所作已辦，重擔已捨，有結已解，自得善義，正智正解脫者，彼於爾時樂此六處。</p>
<p>「世尊！若有比丘學未得意，求願無上安隱涅槃者，彼於爾時成就學根及學戒。彼於後時，諸漏已盡而得無漏，心解脫、慧解脫，於現法中自知自覺，自作證成就遊，生已盡，梵行已立，所作已辦，不更受有，知如真者。彼於爾時成就無學根及無學戒。世尊！猶幼少童子，彼於爾時成就小根及小戒，彼於後時具足學根者，彼於爾時成就學根及學戒。</p>
<p>「如是，世尊！若有比丘學未得意，求願無上安隱涅槃者，彼於爾時成就學根及學戒。彼於後時，諸漏已盡而得無漏，心解脫、慧解脫，於現法中自知自覺，自作證成就遊，生已盡，梵行已立，所作已辦，不更受有，知如真者，彼於爾時成就無學根及無學戒。彼若有眼所知色與對眼者，不能令失此心解脫、慧解脫，心在內住，善制守持，觀<span class='corr'>興</span>衰法。若有耳所知聲、鼻所知香、舌所知味、身所知觸、意所知法與對意者，不能令失此心解脫、慧解脫，心在內住，善制守持，觀興衰法。</p>
<p>「世尊！猶去村不遠有大石山，不破不缺不脆，堅住不空合一，若東方有大風雨來，不能令搖，不動轉移；亦非東方風移至南方，若南方有大風雨來，不能令搖，不動轉移；亦非南方風移至西方，若西方有大風雨來，不能令搖，不動轉移；亦非西方風移至北方，若北方有大風雨來，不能令搖，不動轉移；亦非北方風移至諸方。如是彼若有眼所知色與對眼者，不能令失此心解脫、慧解脫，心在內住，善制守持，觀興衰法。若有耳所知聲、鼻所知香、舌所知味、身所知觸、意所知法與對意者，不能令失此心解脫、慧解脫，心在內住，善制守護，觀興衰法。」</p>
<p>於是，尊者沙門二十億說此頌曰：</p>

<div class="lg regular" style="margin-left:1em;"><div class='lg-row'>「樂在無欲，　心存遠離，</div>
<div class='lg-row'>喜於無諍，　受盡欣悅。</div>
<div class='lg-row'>亦樂受盡，　心不移動，</div>
<div class='lg-row'>得知如真，　從是心解。</div>
<div class='lg-row'>得心解已，　比丘息根，</div>
<div class='lg-row'>作已不觀，　無所求作。</div>
<div class='lg-row'>猶如石山，　風不能動，</div>
<div class='lg-row'>色聲香味，　身觸亦然。</div>
<div class='lg-row'>愛不愛法，　不能動心。」</div>
</div><p>尊者沙門二十億於佛前說得究竟智已，即從坐起，稽首佛足，繞三匝而去。</p>
<p>爾時，世尊，尊者沙門二十億去後不久，告諸比丘：「諸族姓子！應如是來於我前說得究竟智，如沙門二十億來於我前說得究竟智，不自譽，不慢他，說義現法隨諸處也；莫令如癡增上慢所纏，來於我前說得究竟智，彼不得義，但大煩勞。沙門二十億來於我前說得究竟智，不自譽，不慢他，說義現法隨諸處也。」</p>
<p>佛說如是。彼諸比丘聞佛所說，歡喜奉行。</p>
<p>沙門二十億經第七竟<span class='note-inline'>(一千七百三十九字)</span></p>
</div>
<div class='div-jing'><a id='mulu168' />
<p class='h3'>（一二四）中阿含大品八難經第八<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，世尊告諸比丘：「人行梵行而有八難、八非時也。云何為八？若時如來、無所著、等正覺、明行成為、善逝、世間解、無上士、道法御、天人師，號佛、眾祐，出世說法，趣向止息，趣向滅訖，趣向覺道，為善逝所演。彼人爾時生地獄中。是謂人行梵行第一難、第一非時。</p>
<p>「復次，若時如來、無所著、等正覺、明行成為、善逝、世間解、無上士、道法御、天人師，號佛、眾祐，出世說法，趣向止息，趣向滅訖，趣向覺道，為善逝所演。彼人爾時生畜生中，生餓鬼中，生長壽天中，生在邊國夷狄之中，無信無恩，無有反復，若無比丘、比丘尼、優婆塞、優婆夷。是謂人行梵行第五難、第五非時。</p>
<p>「復次，若時如來、無所著、等正覺、明行成為、善逝、世間解、無上士、道法御、天人師，號佛、眾祐，出世說法，趣向止息，趣向滅訖，趣向覺道，為善逝所演。彼人爾時雖生中國，而聾瘂如羊鳴，常以手語，不能知說善惡之義。是謂人行梵行第六難、第六非時。</p>
<p>「復次，若時如來、無所著、等正覺、明行成為、善逝、世間解、無上士、道法御、天人師，號佛、眾祐，出世說法，趣向止息，趣向滅訖，趣向覺道，為善逝所演。彼人爾時雖生中國，不聾、不瘂、不如羊鳴，不以手語，又能知說善惡之義，然有邪見及顛倒見，如是見、如是說：『無施、無齋，無有呪說，無善惡業，無善惡業報，無此世彼世，無父無母，世無真人往至善處、善去、善向，此世彼世自知自覺，自作證成就遊。』是謂人行梵行第七難、第七非時。</p>
<p>「復次，若時如來、無所著、等正覺、明行成為、善逝、世間解、無上士、道法御、天人師，號佛、眾祐，不出於世，亦不說法，趣向止息，趣向滅訖，趣向覺道，為善逝所演。彼人爾時生於中國，不聾、不瘂、不如羊鳴，不以手語，又能知說善惡之義，而有正見、不顛倒見，如是見、如是說：『有施有齋，亦有呪說；有善惡業，有善惡業報；有此世彼世，有父有母；世有真人往至善處，善去善向，此世彼世自知、自覺、自作證成就遊。』是謂人行梵行第八難、第八非時。</p>
<p>「人行梵行有一不難、有一是時。云何人行梵行有一不難、有一是時？若時如來、無所著、等正覺、明行成為、善逝、世間解、無上士、道法御、天人師，號佛、眾祐，出世說法，趣向止息，趣向滅訖，趣向覺道，為善逝所演。彼人爾時生於中國，不聾、不瘂、不如羊鳴，不以手語，又能知說善惡之義，而有正見、不顛倒見，如是見、如是說：『有施有齋，亦有呪說；有善惡業，有善惡業報；有此世彼世，有父有母；世有真人往至善處，善去善向，此世彼世自知、自覺、自作證成就遊。』是謂人行梵行有一不難、有一是時。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「若得人身者，　說最微妙法，</div>
<div class='lg-row'>若有不得果，　必不遇其時。</div>
<div class='lg-row'>多說梵行難，　人在於後世，</div>
<div class='lg-row'>若得遇其時，　是世中甚難。</div>
<div class='lg-row'>欲得復人身，　及聞微妙法，</div>
<div class='lg-row'>當以精勤學，　人自哀愍故。</div>
<div class='lg-row'>談說聞善法，　莫令失其時，</div>
<div class='lg-row'>若失此時者，　必憂墮地獄。</div>
<div class='lg-row'>若不遇其時，　不聞說善法，</div>
<div class='lg-row'>如商人失財，　受生死無量。</div>
<div class='lg-row'>若有得人身，　聞說正善法，</div>
<div class='lg-row'>遵奉世尊教，　必遭遇其時。</div>
<div class='lg-row'>若遭遇此時，　堪任正梵行，</div>
<div class='lg-row'>成就無上眼，　日親之所說。</div>
<div class='lg-row'>彼為常自護，　進行離諸使，</div>
<div class='lg-row'>斷滅一切結，　降魔魔眷屬，</div>
<div class='lg-row'>彼度於世間，　謂得盡諸漏。」</div>
</div><p>佛說如是。彼諸比丘聞佛所說，歡喜奉行。</p>
<p>八難經第八竟<span class='note-inline'>(一千三十三字)</span></p>
</div>
<div class='div-jing'><a id='mulu169' />
<p class='h3'>（一二五）中阿含大品貧窮經第九<span class='note-inline'>(第三念誦)</span></p><p>我聞如是：</p>
<p>一時，佛遊舍衛國，在勝林給孤獨園。</p>
<p>爾時，世尊告諸比丘：「世有欲人貧窮，為大苦耶？」</p>
<p>諸比丘白曰：「爾也。世尊！」</p>
<p>世尊復告諸比丘曰：「若有欲人貧窮舉貸他家財物，世中舉貸他家財物，為大苦耶？」</p>
<p>諸比丘白曰：「爾也。世尊！」</p>
<p>世尊復告諸比丘曰：「若有欲人舉貸財物，不得時還，<span class='corr'>白</span>曰：『長息。』世中長息，為大苦耶？」</p>
<p>諸比丘白曰：「爾也。世尊！」</p>
<p>世尊復告諸比丘曰：「若有欲人長息不還，財主責索，世中財主責索，為大苦耶？」</p>
<p>諸比丘白曰：「爾也。世尊！」</p>
<p>世尊復告諸比丘曰：「若有欲人財主責索，不能得償，財主數往至彼求索，世中財主數往至彼求索，為大苦耶？」</p>
<p>諸比丘白曰：「爾也。世尊！」</p>
<p>世尊復告諸比丘曰：「若有欲人，財主數往至彼求索，彼故不還，便為財主之所收縛，世中為財主收縛，為大苦耶？」</p>
<p>諸比丘白曰：「爾也。世尊！」</p>
<p>「是為世中有欲人貧窮是大苦，世中有欲人舉貸財物是大苦，世中有欲人舉貸長息是大苦，世中有欲人財主責索是大苦，世中有欲人財主數往至彼求索是大苦，世中有欲人為財主收縛是大苦。如是若有於此聖法之中，無信於善法，無禁戒、無博聞、無布施、無智慧於善法，彼雖多有金、銀、琉璃、水精、摩尼、白珂、螺璧、珊瑚、琥珀、碼碯、瑇瑁、硨渠、碧玉、赤石、琁珠，然彼故貧窮，無有力勢，是我聖法中說不善貧窮也。</p>
<p>「彼身惡行，口、意惡行，是我聖法中說不善舉貸也。彼欲覆藏身之惡行，不自發露，不欲道說，不欲令人訶責，不順求，欲覆藏口、意惡行，不自發露，不欲道說，不欲令人訶責，不順求，是我聖法中說不善長息也。彼或行村邑及村邑外，諸梵行者見已，便作是說：『諸賢！此人如是作、如是行、如是惡、如是不淨，是村邑刺。』彼作是說：『諸賢！我不如是作、不如是行、不如是惡、不如是不淨，亦非村邑刺，是我聖法中說不善責索也。』</p>
<p>「彼或在無事處，或在山林樹下，或在空閑居，念三不善念：欲念、恚念、害念，是我聖法中說不善數往求索也。彼作身惡行，口、意惡行，彼作身惡行，口、意惡行已，因此緣此，身壞命終，必至惡處，生地獄中，是我聖法中說不善收縛也。我不見縛更有如是苦、如是重、如是麤、如是不可樂，如地獄、畜生、餓鬼縛也。此三苦縛，漏盡阿羅訶比丘已知滅盡，拔其根本，永無來生。」</p>
<p>於是，世尊說此頌曰：</p>

<div class="lg regular" style="margin-left:1em;"><div class='lg-row'>「世間貧窮苦，　舉貸他錢財，</div>
<div class='lg-row'>舉貸錢財已，　他責為苦惱。</div>
<div class='lg-row'>財主往求索，　因此收繫縛，</div>
<div class='lg-row'>此縛甚重苦，　世間樂於欲。</div>
<div class='lg-row'>於聖法亦然，　若無有正信，</div>
<div class='lg-row'>無慙及無愧，　作惡不善行。</div>
<div class='lg-row'>身作不善行，　口意俱亦然，</div>
<div class='lg-row'>覆藏不欲說，　不樂正教訶。</div>
<div class='lg-row'>若有數數行，　意念則為苦，</div>
<div class='lg-row'>或村或靜處，　因是必有悔。</div>
<div class='lg-row'>身口習諸行，　及意之所念，</div>
<div class='lg-row'>惡業轉增多，　數數作復作。</div>
<div class='lg-row'>彼惡業無慧，　多作不善已，</div>
<div class='lg-row'>隨所生畢訖，　必往地獄縛。</div>
<div class='lg-row'>此縛最甚苦，　雄猛之所離，</div>
<div class='lg-row'>如法得財利，　不負得安隱。</div>
<div class='lg-row'>施與得歡喜，　二俱皆獲利，</div>
<div class='lg-row'>如是諸居士，　因施福增多。</div>
<div class='lg-row'>如是聖法中，　若有好誠信，</div>
<div class='lg-row'>具足成慙愧，　庶幾無慳貪。</div>
<div class='lg-row'>已捨離五蓋，　常樂行精進，</div>
<div class='lg-row'>成就諸禪定，　滿具常棄樂。</div>
<div class='lg-row'>已得無食樂，　猶如水浴淨，</div>
<div class='lg-row'>不動心解脫，　一切有結盡。</div>
<div class='lg-row'>無病為涅槃，　謂之無上燈，</div>
<div class='lg-row'>無憂無塵安，　是說不移動。」</div>
</div><p>佛說如是。彼諸比丘聞佛所說，歡喜奉行。</p>
<p>貧窮經第九竟<span class='note-inline'>(一千一十字)</span></p>
</div>
<p class='juan'>中阿含經卷第二十九<span class='note-inline'>(八千八百三字)</span></p></div></div>
</div><!-- end of div[@id='body'] -->
</body></html>