<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>香王菩薩陀羅尼呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1157
<p class='juan'><a id='mulu1' />香王菩薩陀羅尼呪經一卷</p><p class="byline">三藏法師沙門義淨譯</p>
<div class='div-dharani'><p class="dharani">南謨曷喇怛娜怛喇夜<span class='note-inline'>(引)</span>也<span class='note-inline'>(一)</span>南謨阿離耶跋盧吉羝說囉<span class='note-inline'>(引)</span>也<span class='note-inline'>(二)</span>菩提薩埵<span class='note-inline'>(引)</span>也<span class='note-inline'>(三)</span>莫訶薩埵<span class='note-inline'>(引)</span>也<span class='note-inline'>(四)</span>南謨健陀<span class='note-inline'>(引)</span>羅曷囉社<span class='note-inline'>(引)</span>也<span class='note-inline'>(五)</span>菩提薩埵<span class='note-inline'>(引)</span>也<span class='note-inline'>(六)</span>莫訶薩埵<span class='note-inline'>(引)</span>也<span class='note-inline'>(七)</span>伊只㨖<span class='note-inline'>(八)</span>彌只㨖<span class='note-inline'>(九)</span>漢底<span class='note-inline'>(丁里反十)</span>曼底<span class='note-inline'>(十一)</span>薩婆頞他<span class='note-inline'>(上十二)</span>娑<span class='note-inline'>(引)</span>彈儞<span class='note-inline'>(十三)</span>迦利沙般拏<span class='note-inline'>(引十四)</span>地鉢謎<span class='note-inline'>(引十五)</span>鉢唎拽叱<span class='note-inline'>(十六)</span>莎<span class='note-inline'>(引)</span>訶<span class='note-inline'>(十七)</span></p>
<p>此陀羅尼先。須志心誦十萬遍。然於觀世音像前。作四肘方壇。取花等名香供養。夜用淨牛蘇然燈。莫令斷明。其夜半呪師須起。著淨潔衣應好莊束。像前誦此陀羅尼一千八遍。至曉須了不得惛睡。其日呪師自有人送錢財等物。更若別求大事。須畫香王菩薩於絹帛上其畫匠不得過中食。須受八齋戒。其畫像法任其大小。身肉皆白面貌端正頭戴天冠頸有瓔珞。右臂垂下五指皆申施無畏手。其五指端各雨甘露施於五道眾生。手下并畫黑鬼三五箇。左臂屈肘手當左嬭。以把蓮花。其花從脚下蓮華生出其花白紅色。足下蓮華亦白紅色。項背圓光。上有傘蓋。五色錦綺以為衣服。兩重珠條絡於髆上。一赤色一黃色。其像當日須成。不得用皮膠。像前燒香誦十萬遍一日一夜不食。先須作一大水方壇訖。然即以栴檀磨之。作十二指小方壇八箇。初以三壇。一用供養佛。一用供養法。一用供養僧。第四壇供養阿彌陀佛。第五供養觀世音菩薩。第六供養大勢至菩薩。第七供養香王菩薩。第八供養諸善神等。皆取好淨食果子香華。四邊安置。其法隨以何月十四十五日作。然取闍帝花<span class='note-inline'>(此云荳䓻華)</span>一千八莖。誦一遍擲像身胸上。作法以後每夜半須起。像前常誦一千八遍。至自有人送錢財。其錢財亦不得積聚慳貪。即須用度及施貧乏。此是香王菩薩法。</p>
<p>復次有一別行要略法。</p>
<p>持呪之法。行者洗浴著新淨衣。受八戒齋。結淨一如壇法。依次第而布供養散花燒香然燈。從夜半起。在壇內端坐。誦呪一千八遍須瞻蔔花一千八莖。誦呪一遍擲一莖花。著菩薩身上。當誦呪之時。不用聞鳥鳴聲。用三白食解齋。燒安息香供養。日別濾水香湯洗浴。別著衣裳。大小行來皆須洗淨。平旦夜半入壇之時並須嚼楊枝。然後入壇一心誦呪。莫思量外事即見神驗光明。見驗即休。不見光亦有動相。所行之處大獲果報。持呪之法不得破戒。身亦不得近觸著女人觸著女人者即無驗。</p>

<p class='juan'>香王菩薩陀羅尼呪經</p></div>
</div><!-- end of div[@id='body'] -->
</body></html>