<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說八吉祥神呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 427 [Nos. 428-431]
<p class='juan'><a id='mulu1' />佛說八吉祥神呪經</p><p class="byline">吳月氏優婆塞支謙譯</p>
<div class='div-jing'><p>聞如是：</p>
<p>一時，佛在羅閱祇耆闍崛山中，與千二百五十比丘俱，菩薩千人皆彌勒等。</p>
<p>佛告賢者舍利弗及諸比丘：「皆一心聽！」</p>
<p>佛告賢者舍利弗：「東方去是一恒沙，有佛名安隱囑累滿具足王如來、至真、無所著、最正覺，今現在說法，其世界名曰滿所願聚。</p>
<p>「去是二恒沙，有佛名紺琉璃具足王如來、無所著、最正覺，今現在說法，其世界名曰慈哀光明。</p>
<p>「去是三恒沙，有佛名勸助眾善具足王如來、無所著、最正覺，今現在說法，其世界名曰歡喜快樂。</p>
<p>「去是四恒沙，有佛名曰無憂德具足王如來、無所著、最正覺，今現在說法，其世界名曰一切樂入。</p>
<p>「去是五恒沙，有佛名藥師具足王如來、無所著、最正覺，今現在說法，其世界名曰滿一切珍寶法。</p>
<p>「去是六恒沙，有佛名曰蓮華具足王如來、無所著、最正覺，今現在說法，其世界名曰滿香名聞。</p>
<p>「去是七恒沙，有佛名算擇合會具足王如來、無所著、最正覺，今現在說法，其世界名曰一切解說音聲遠聞。</p>
<p>「去是八恒沙，有佛名解散一切縛具足王如來、無所著、最正覺，今現在說法，其世界名曰一切解脫。」</p>
<p>佛告賢者舍利弗：「此諸佛如來、無所著、過四道不受、最正覺，其國土清淨，無五濁、無愛欲、無意垢。若有善男子、善女人，聞此八佛及國土名，受持奉行諷誦，廣為他人解說其義者，終不愚癡，口之所言，無有失誤，相好具足，無所缺減，無央數年不為乏少。</p>
<p>「是人終不墮太山地獄、餓鬼、畜生中也，是人終不望取羅漢、辟支佛道而般泥洹，必當逮得無上平等之道，常遇陀隣尼，常行菩薩道，得功德無量。</p>
<p>「第一四天王常擁護之，不為縣官所拘錄，不為盜賊所中傷，不為天龍、鬼神所觸嬈，閱叉鬼神、蠱道鬼神、若人、若非人，皆不能害殺得其便也，除其宿命不請。</p>
<p>「若有疾病、水火、烏鳴、惡夢、諸魔所嬈，恐怖衣毛竪時，常當讀是八吉祥神呪經呪之，即得除愈。」</p>
<p>是時，佛說偈言：</p>

<div class="lg regular" style="margin-left:1em;"><div class='lg-row'>「若有持是經，　八佛國土名，</div>
<div class='lg-row'>不墮三惡處，　疾得無上道。</div>
<div class='lg-row'>自覺發道意，　見佛即開解，</div>
<div class='lg-row'>中外常歡喜，　供養心恭敬。</div>
<div class='lg-row'>億劫阿僧祇，　行惡悉消除，</div>
<div class='lg-row'>持是八吉祥，　速得明解教。</div>
<div class='lg-row'>供事是經者，　千葉華中生，</div>
<div class='lg-row'>珍寶為其出，　色像好無上。</div>
<div class='lg-row'>人聞是尊經，　尊敬信樂者，</div>
<div class='lg-row'>奉持諷誦讀，　清淨無放逸。</div>
<div class='lg-row'>女人信是經，　敬慎無諛諂。</div>
<div class='lg-row'>棄女為男子，　聰明常黠慧，</div>
<div class='lg-row'>奉持八佛名，　出入賊不害。</div>
<div class='lg-row'>刀兵水火毒，　諸邪不能干，</div>
<div class='lg-row'>愛樂奉是經，　諸魔不得便。</div>
<div class='lg-row'>鬼神諸官屬，　無能嬈亂者，</div>
<div class='lg-row'>飛行到諸剎，　所在大豐樂。</div>
<div class='lg-row'>心意正無邪，　見佛大歡喜，</div>
<div class='lg-row'>所生常遇佛，　等心奉事之。</div>
<div class='lg-row'>一切眾惡除，　疾得泥洹道，</div>
<div class='lg-row'>精進無懈怠，　去離諸緣著。</div>
<div class='lg-row'>為人朴直儒，　奉持八佛名，</div>
<div class='lg-row'>勇猛降眾魔，　其力如金剛。</div>
<div class='lg-row'>端正相好具，　一切莫能當，</div>
<div class='lg-row'>布施無慳貪，　巨億萬家生。</div>
<div class='lg-row'>盜賊及怨家，　自然皆消除，</div>
<div class='lg-row'>疾病縣官事，　烏鳴諸惡夢，</div>
<div class='lg-row'>持是八佛名，　呪之即除愈。</div>
<div class='lg-row'>奉持是經者，　彌勒菩薩等，</div>
<div class='lg-row'>第一四天王，　常共擁護之。</div>
<div class='lg-row'>所願皆可得，　踊躍大歡喜，</div>
<div class='lg-row'>一心信樂者，　福德亦如是。」</div>
</div><p>爾時，諸菩薩：颰陀和菩薩、羅憐那竭菩薩、<span class='corr'>橋曰</span>兜菩薩、那羅達菩薩、須深彌菩薩、摩訶須和薩和菩薩、因<span class='corr'>祗</span>達菩薩、和輪調菩薩，是八人求道已來無央數劫，於今未取佛，願言：「使十方天下、人民皆得佛道。若有急疾，皆當呼我八人名字，即得解脫；壽命欲終時，我八人便當飛往迎逆之。」</p>
<p>諸菩薩彌勒等、第一四天王，皆白佛言：「吾當擁護持八吉祥神呪經者，與我并力令諸疾病皆得除愈。」</p>
<p>佛說經已，舍利弗、彌勒菩薩，及諸比丘、天龍、鬼神、阿須倫王，皆大歡喜樂聞。</p>
</div>
<p class='juan'>佛說八吉祥神呪經</p>
</div><!-- end of div[@id='body'] -->
</body></html>