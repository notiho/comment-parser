<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說佛母出生三法藏般若波羅蜜多經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu17' />佛說佛母出生三法藏般若波羅蜜多經卷第七<p class="byline">西天譯經三藏朝奉大夫試光祿卿傳法大師賜紫臣施護奉　詔譯</p>隨喜迴向品第六之二</p><p>「復次，須菩提！如前所說四無量行乃至五神通行，皆置是數。假使三千大千世界一切眾生，一一皆得須陀洹、斯陀含、阿那含、阿羅漢果，如是福蘊亦置是數。假使三千大千世界一切眾生，一一皆得彼緣覺果，如是福蘊亦置是數。須菩提！假使三千大千世界一切眾生，皆發阿耨多羅三藐三菩提心，是諸眾生即得名為發心菩薩。而此菩薩，一一皆於兢伽沙數劫中，以其飲食、衣服、臥具、醫藥及餘樂具，普施兢伽沙數世界一切眾生。而諸菩薩作是施時，一一皆起最勝上心、生尊重想。須菩提！於汝意云何，是諸菩薩得福多不？」</p>
<p>須菩提白佛言：「甚多，世尊！而此福蘊無量無數，無有邊際，算分、數分及譬喻分，乃至烏波尼殺曇分，皆不能及。」</p>
<p>佛言：「不也，須菩提！若有住菩薩乘諸善男子，於此般若波羅蜜多修習方便，為般若波羅蜜多所護者，而能以少善根迴向阿耨多羅三藐三菩提，是即如實迴向法界。如是迴向所有福蘊，比前菩薩布施福蘊，而彼百分不及此一，千分不及一，萬、億、俱胝、那庾多分，乃至烏波尼殺曇分皆不及一。何以故？此般若波羅蜜多方便善根，勝前菩薩有所得心布施行故，以是福蘊不可等比。」</p>
<p>爾時，四大王天有二萬天子，在佛會中聞作是說，合掌恭敬俱白佛言：「世尊！若菩薩摩訶薩，於此般若波羅蜜多修習方便，為般若波羅蜜多所護者，能以善根如實迴向彼一切智，如是迴向是大迴向，所獲福蘊，勝前菩薩有所得心布施福蘊。」</p>
<p>爾時，三十三天有十萬天子，即時雨眾天華、天香、塗香及末香等，并餘種種幢幡寶蓋、天妙音樂，乃至一切寶嚴天衣，天諸珍寶，以如是等恭敬供養，而作是言：「世尊！若菩薩摩訶薩，於此般若波羅蜜多修習方便，為般若波羅蜜多所護者，能以善根迴向法界，如是迴向是大迴向，所獲福蘊，勝前菩薩有所得心布施福蘊。世尊！我等諸天子眾，皆於如是菩薩摩訶薩所生最勝心，恭敬供養尊重稱讚。」</p>
<p>彼諸天子發是言時，其聲普聞一切世界。是時夜摩天中十萬天子，知足天中十萬天子，化樂天中十萬天子，他化自在天中十萬天子，如是等欲界諸天子眾；復有色界梵眾天、梵輔天、大梵天、少光天、無量光天、光音天、少淨天、無量淨天、徧淨天、無雲天、福生天、廣果天、無煩天、無熱天、善見天、善現天、色究竟天，如是等天中諸天子眾，各各合掌恭敬而白佛言：「希有，世尊！若菩薩摩訶薩，於此般若波羅蜜多修習方便，為般若波羅蜜多所護者，能以善根迴向法界，如是迴向勝前菩薩有所得心布施福蘊。」</p>
<p>爾時，世尊告淨居天等諸天子言：「如前所說，三千大千世界所有發心菩薩，一一於其兢伽沙數劫中廣施眾生，如是福蘊且置是數。天子！假使兢伽沙數三千大千世界一切眾生，皆發阿耨多羅三藐三菩提心，是諸發心菩薩，一一於其兢伽沙數劫中，以其飲食、衣服、臥具、醫藥及餘樂具，普施兢伽沙數三千大千世界一切眾生。若菩薩摩訶薩，於此般若波羅蜜多修習方便，為般若波羅蜜多所護者，能於過去未來現在諸佛所有戒、定、慧、解脫、解脫知見諸蘊善根，及緣覺、聲聞所有善根，如是等種種善根，和合聚集稱計較量，以最上最極最勝最妙，廣大無量無等無等等心皆悉隨喜，以此隨喜善根，如實迴向阿耨多羅三藐三菩提。須菩提！此菩薩如是隨喜福蘊，比前菩薩布施福行，而彼百分不及此一，千分不及一，萬、億、俱胝、那庾多分，乃至烏波尼殺曇分皆不及一。何以故？具足般若波羅蜜多方便者，勝前菩薩有所得心布施行故。」</p>
<p>爾時，尊者須菩提白佛言：「世尊！如佛所言，菩薩摩訶薩，修習般若波羅蜜多方便，為般若波羅蜜多所護者，於諸善根能以最上最極最勝最妙，廣大無量無等無等等心，如實隨喜迴向阿耨多羅三藐三菩提。世尊！當云何是最上最極乃至無等等心？又復何名如實隨喜？」</p>
<p>佛告須菩提：「若菩薩摩訶薩，於過去未來現在諸法，不取不捨，無念無得，離諸疑惑，不生分別——無過去法已生已滅，無未來法未生未滅，無現在法即生即滅——當觀諸法猶如虛空，離一切相無所動轉，不生不滅不來不去，彼諸法相即諸法性，如其法性如實隨喜，如所隨喜迴向亦然。須菩提！若菩薩於一切法能起此心者，是即名為最上最極最勝最妙、廣大無量無等無等等心。即以此心而隨喜者，乃可得名如實隨喜。以此隨喜善根迴向阿耨多羅三藐三菩提者，是故名為如實迴向。</p>
<p>「復次，須菩提！如前所說，兢伽沙數三千大千世界，所有一切發心菩薩，一一於其兢伽沙數劫中修布施行，且置是數。須菩提！若兢伽沙數三千大千世界一切眾生，皆發阿耨多羅三藐三菩提心。是諸發心菩薩，一一於其兢伽沙數劫中，修持淨戒——身善所作，語善所作，意善所作——彼諸菩薩，於兢伽沙數劫中，如是持戒不生過失。若菩薩摩訶薩，於此般若波羅蜜多修習方便，為般若波羅蜜多所護者，能於過去未來現在諸佛所有戒、定、慧、解脫、解脫知見諸蘊善根，及緣覺、聲聞所有善根，如是等種種善根，和合聚集稱計較量，以最上最極最勝最妙、廣大無量無等無等等心皆悉隨喜。以此隨喜善根，迴向阿耨多羅三藐三菩提。須菩提！此菩薩如是隨喜福蘊，比前菩薩持戒福行，而彼百分不及此一，千分不及一，萬、億、俱胝、那庾多分，乃至烏波尼殺曇分皆不及一。何以故？具足般若波羅蜜多方便者，勝前菩薩有所得心持戒行故。</p>
<p>「復次，須菩提！如前所說兢伽沙數三千大千世界所有一切發心菩薩，一一於其兢伽沙數劫中持淨戒行，且置是數。須菩提！若兢伽沙數三千大千世界一切眾生皆發阿耨多羅三藐三菩提心，是諸發心菩薩，一一於其兢伽沙數劫中，持忍辱行——不忿不恚，乃至不起一切惡念——彼諸菩薩於兢伽沙數劫中，如是忍辱不生忿恚。若菩薩摩訶薩，於此般若波羅蜜多修習方便，為般若波羅蜜多所護者，能於過去未來現在諸佛所有戒、定、慧、解脫、解脫知見諸蘊善根，及緣覺、聲聞所有善根，如是等種種善根，和合聚集稱計較量，以最上最極最勝最妙、廣大無量無等無等等心皆悉隨喜。以此隨喜善根，迴向阿耨多羅三藐三菩提。須菩提！此菩薩如是隨喜福蘊，比前菩薩忍辱福行，而彼百分不及此一，千分不及一，<span class='corr'>萬</span>、億、俱胝、那庾多分，乃至烏波尼殺曇分皆不及一。何以故？具足般若波羅蜜多方便者，勝前菩薩有所得心忍辱行故。</p>
<p>「復次，須菩提！如前所說兢伽沙數三千大千世界所有一切發心菩薩，一一於其兢伽沙數劫中持忍辱行，且置是數。須菩提！若兢伽沙數三千大千世界一切眾生，皆發阿耨多羅三藐三菩提心。是諸發心菩薩，一一於其兢伽沙數劫中修精進行——勇猛堅固不退不失，遠離惛沈睡眠及諸障法——彼諸菩薩於兢伽沙數劫中，如是精進不生懈退。若菩薩摩訶薩，於此般若波羅蜜多修習方便，為般若波羅蜜多所護者，能於過去未來現在諸佛所有戒、定、慧、解脫、解脫知見諸蘊善根，及緣覺、聲聞所有善根，如是等種種善根，和合聚集稱計較量，以最上最極最勝最妙、廣大無量無等無等等心皆悉隨喜，以此隨喜善根迴向阿耨多羅三藐三菩提。須菩提！此菩薩如是隨喜福蘊，比前菩薩精進福行，而彼百分不及此一，千分不及一，萬、億、俱胝、那庾多分，乃至烏波尼殺曇分皆不及一。何以故？具足般若波羅蜜多方便者，勝前菩薩有所得心精進行故。</p>
<p>「復次，須菩提！如前所說兢伽沙數三千大千世界所有一切發心菩薩，一一於其兢伽沙數劫中修精進行，且置是數。須菩提！若兢伽沙數三千大千世界一切眾生，皆發阿耨多羅三藐三菩提心。是諸發心菩薩，一一於其兢伽沙數劫中，修四禪定安住寂靜，彼諸菩薩於兢伽沙數劫中如是修定，遠離一切動亂等相。若菩薩摩訶薩，於此般若波羅蜜多修習方便，為般若波羅蜜多所護者，能於過去未來現在諸佛所有戒、定、慧、解脫、解脫知見諸蘊善根，及緣覺、聲聞所有善根，如是等種種善根，和合聚集稱計較量，以最上最極最勝最妙、廣大無量無等無等等心皆悉隨喜，以此隨喜善根迴向阿耨多羅三藐三菩提。須菩提！此菩薩如是隨喜福蘊，比前菩薩修定福行，而彼百分不及此一，千分不及一，萬、億、俱胝、那庾多分，乃至烏波尼殺曇分皆不及一。何以故？具足般若波羅蜜多方便者，勝前菩薩有所得心修定行故。」</p>
<p>佛告須菩提：「若諸菩薩摩訶薩，樂欲於其過去未來現在諸佛六波羅蜜多法門，如<span class='corr'>理</span>修學、如實隨喜者，當於諸法住如實義。如實義者，謂解脫性。如所解脫，布施亦如是；如所解脫，持戒、忍辱、精進、禪定、智慧皆亦如是；如所解脫，解脫亦如是；如所解脫，解脫知見亦如是；如所解脫，隨喜心及隨喜福行亦如是；如所解脫，迴向心及迴向法亦如是；如所解脫，過去已滅法、未來未生法、現在無住法皆亦如是；如所解脫，十方三世無量無數一切諸佛及諸佛法亦如是；如所解脫，所有菩薩、緣覺、聲聞及彼諸法亦如是。如是等乃至一切法，無縛無解、無住無著所解脫性即諸法性。須菩提！菩薩摩訶薩於一切法如是知者，當於六波羅蜜多法門如是修學、如是隨喜。以此隨喜善根，如實迴向阿耨多羅三藐三菩提。」</p>
</div>
<div class='div-pin'><a id='mulu18' />
<p class='h1'>地獄緣品第七之一</p><p>爾時，尊者舍利子白佛言：「世尊！般若波羅蜜多出生一切智智，一切智性即般若波羅蜜多耶？」</p>
<p>佛言：「舍利子！如是，如是！如汝所說。」</p>
<p>舍利子復白佛言：「世尊！般若波羅蜜多所應敬禮，般若波羅蜜多所應尊重。般若波羅蜜多是大光明；般若波羅蜜多清淨無染；般若波羅蜜多廣大照曜；般若波羅蜜多攝三界相、即三界性；般若波羅蜜多為清淨眼，能照一切煩惱染法；般若波羅蜜多是所依止；般若波羅蜜多是無上法；般若波羅蜜多廣攝一切菩提分法；般若波羅蜜多為大法炬，普照世間一切闇瞑；般若波羅蜜多是無所畏，能救一切怖畏眾生；般若波羅蜜多是即五眼，能照一切世出世道；般若波羅蜜多為智慧光，照破一切癡闇等法；般若波羅蜜多為諸導首，引示眾生趣入聖道；般若波羅蜜多是一切智藏，普攝煩惱等障為作斷滅；般若波羅蜜多是無生法、無滅法、無起法、無作法；般若波羅蜜多自相本空；般若波羅蜜多是諸菩薩母；般若波羅蜜多為諸法眼，照明諸佛所有十力、四無所畏；般若波羅蜜多是所依怙，能救一切無依眾生；般若波羅蜜多是安樂法，能斷眾生生死苦惱；般若波羅蜜多能示諸法真實自性；般若波羅蜜多隨順法相，圓滿三轉十二行輪。世尊！般若波羅蜜多有如是等種種功德，諸菩薩摩訶薩於此法門應當云何瞻禮恭敬？」</p>
<p>佛告尊者舍利子言：「菩薩摩訶薩於此般若波羅蜜多法門，應如師想、如諸佛想，尊重恭敬，瞻禮稱讚。如是瞻敬般若波羅蜜多故，是即瞻敬諸佛世尊。」</p>
<p>爾時，帝釋天主即起是念：「尊者舍利子今以何緣而生此問？」作是念已，前白尊者舍利子言：「尊者！有何因緣，如是問佛？」</p>
<p>舍利子言：「憍尸迦！如佛所說，諸菩薩摩訶薩修習般若波羅蜜多方便，為般若波羅蜜多所護者，即能於彼一切善根，如實隨喜、如實迴向彼一切智。而此般若波羅蜜多有大功德，勝諸菩薩有所得心布施、持戒、忍辱、精進、禪定福行。以是緣故，我作此問。憍尸迦！汝今當知，此般若波羅蜜多與五波羅蜜多而為導首，引示令入一切智道。譬如世間有其盲人，雖聚百千萬眾欲有所往，而皆不能知所行道。若無導師，彼終不能進趣城邑聚落方處。若有目人為作先導，彼諸盲者即能達彼一切方處。憍尸迦！所有布施、持戒、忍辱、精進、禪定猶如盲人，雖復修習無量福行，欲至一切智果，若不以此般若波羅蜜多而為導首，畢竟不能如實趣向一切智道，況復能得一切智果？若此布施等法，得般若波羅蜜多為導首者，即得智慧之眼，而能照達一切智道，即得趣證一切智果。又復布施、持戒、忍辱、精進、禪定，為般若波羅蜜多力所助者，是故此五即得名為波羅蜜多。」</p>
<p>爾時，尊者舍利子白佛言：「世尊！般若波羅蜜多為何法故生？」</p>
<p>佛言：「舍利子！般若波羅蜜多不見有色，不為色故生，不見受、想、行、識，不為受、想、行、識故生。若此五蘊有所生相，即般若波羅蜜多為彼故生；而此五蘊既無所生，是故般若波羅蜜多不為諸法故生。」</p>
<p>舍利子復白佛言：「世尊！若般若波羅蜜多如是生者，當於何法有所成耶？」</p>
<p>佛言：「舍利子！般若波羅蜜多雖如是生，無少法可成。由無法成故，乃得名為般若波羅蜜多。」</p>
<p>爾時，帝釋天主聞是說已即白佛言：「世尊！般若波羅蜜多，豈不成於一切智耶？」</p>
<p>佛言：「憍尸迦！如汝所言，般若波羅蜜多亦成一切智，然非有所得故成，亦非名相起作故成。」</p>
<p>帝釋天主言：「世尊！當云何成？」</p>
<p>佛言：「憍尸迦！諸法無所成，如是成。」</p>
<p>帝釋天主復白佛言：「希有，世尊！今此般若波羅蜜多，無所生、無所滅。彼一切法亦無生無滅、無住無著，是即般若波羅蜜多。」</p>
<p>爾時，尊者須菩提白佛言：「世尊！若生如是心有所分別者，即遠般若波羅蜜多，即失般若波羅蜜多，即不成就般若波羅蜜多。」</p>
<p>佛言：「須菩提！如是，如是！有是因緣，即遠般若波羅蜜多，即失般若波羅蜜多，即不成就般若波羅蜜多。何以故？此般若波羅蜜多，於色無所表示，受、想、行、識亦無所表示。須陀洹、斯陀含、阿那含、阿羅漢、緣覺、菩薩及佛世尊，皆悉無所表示故。」</p>
<p>尊者須菩提復白佛言：「世尊！大波羅蜜多是般若波羅蜜多耶？」</p>
<p>佛言：「須菩提！於汝意云何，以何因緣謂大波羅蜜多是般若波羅蜜多？」</p>
<p>須菩提白佛言：「世尊！色無大無小、無集無散，離諸起作，受、想、行、識亦無大無小、無集無散，離諸起作。所有如來十力等法，不作有力、不作無力，亦無集散。乃至一切智，亦無大小、集散、諸起作等。何以故？一切法無大小、無集散、離起作、住平等。若菩薩於一切法有所分別而作是念：『我得具足一切智果，我為眾生說諸法門，能度若干眾生令至涅槃。』而彼菩薩作是念者，即不名行般若波羅蜜多。所以者何？般若波羅蜜多無如是相，不見眾生有所度者、有所得者。以眾生無性故，般若波羅蜜多亦無性；眾生離相故，般若波羅蜜多亦離相；眾生不生故，般若波羅蜜多亦不生；眾生不滅故，般若波羅蜜多亦不滅；眾生不思議故，般若波羅蜜多亦不思議；眾生無覺了故，般若波羅蜜多亦無覺了；眾生如實知勝義故，般若波羅蜜多亦如實知勝義；眾生力集故，如來力亦集。世尊！我以如是因緣，謂大波羅蜜多是般若波羅蜜多。」</p>
<p>爾時，尊者舍利子白佛言：「世尊！若諸菩薩摩訶薩於此甚深般若波羅蜜多法門，聞已諦受，不疑不難、生淨信解者。此諸菩薩於何處沒而來生此？」</p>
<p>佛告舍利子：「當知此菩薩，已於他方諸佛剎中聽受此法，請問其義、隨順解了，從彼沒已而來生此。復次，舍利子！若人暫得聞此甚深般若波羅蜜多法門，即生信解，踊躍歡喜，尊重恭敬如佛想者，當知是人已於無數佛世尊所聽受此法，久修菩薩最勝妙行。如是等人，佛所稱讚。」</p>

<p class='juan'>佛說佛母出生三法藏般若波羅蜜多經卷第七</p></div>
</div><!-- end of div[@id='body'] -->
</body></html>