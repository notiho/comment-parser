<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯中邊論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu4' />辯中邊論卷中</p><p class="byline">世親菩薩造</p><p class="byline">大唐三藏法師玄奘奉　詔譯</p><a id='mulu5' />
<p class='h1'>辯真實品第三</p><p>已辯其障，當說真實。頌曰：</p>

<div class="lg regular"><div class='lg-row'>真實唯有十，　謂根本與相、</div>
<div class='lg-row'>無顛倒、因果，　及麁細真實、</div>
<div class='lg-row'>極成、淨所行、　攝受并差別，</div>
<div class='lg-row'>十善巧真實，　皆為除我見。</div>
</div><p>論曰：應知真實唯有十種，一根本真實、二相真實、三無顛倒真實、四因果真實、五麁細真實、六極成真實、七淨所行真實、八攝受真實、九差別真實、十善巧真實。此復十種，為欲除遣十我見故。十善巧者，一蘊善巧、二界善巧、三處善巧、四緣起善巧、五處非處善巧、六根善巧、七世善巧、八諦善巧、九乘善巧、十有為無為法善巧。此中云何根本真實？謂三自性，一遍計所執自性、二依他起自性、三圓成實自性，依此建立餘真實故。於此所說三自性中，許何義為真實？頌曰：</p>

<div class="lg regular"><div class='lg-row'>許於三自性，　唯一常非有，</div>
<div class='lg-row'>一有而不真，　一有無真實。</div>
</div><p>論曰：即於如是三自性中：遍計所執相常非有。唯常非有，於此性中許為真實，無顛倒故。依他起相有而不真。唯有非真，於依他起許為真實，有亂性故。圓成實相亦有非有。唯有非有，於此性中許為真實，有空性故。云何相真實？頌曰：</p>

<div class="lg regular"><div class='lg-row'>於法數取趣，　及所取能取，</div>
<div class='lg-row'>有非有性中，　增益損減見；</div>
<div class='lg-row'>知此故不轉，　是名真實相。</div>
</div><p>論曰：於一切法補特伽羅所有增益及損減見，若知此故彼便不轉，是遍計所執自性真實相。於諸所取能取法中所有增益及損減見，若知此故彼便不轉，是名依他起自性真實相。於有非有所有增益及損減見，若知此故彼便不轉，是名圓成實自性真實相。此於根本真實相中無顛倒故，名相真實。無顛倒真實者，謂無常、苦、空、無我性，由此治彼常等四倒。云何應知此無常等依彼根本真實立耶？頌曰：</p>

<div class="lg regular"><div class='lg-row'>無性與生滅、　垢淨三無常；</div>
<div class='lg-row'>所取及事相、　和合苦三種；</div>
<div class='lg-row'>空亦有三種，　謂無、異、自性；</div>
<div class='lg-row'>無相及異相、　自相三無我。</div>
<div class='lg-row'>如次四三種，　依根本真實。</div>
</div><p>論曰：無常三者，一無性無常，謂遍計所執，此常無故；二生滅無常，謂依他起，有起盡故；三垢淨無常，謂圓成實，位轉變故。苦三種者，一所取苦，謂遍計所執，是補特伽羅法執所取故；二事相苦，謂依他起，三苦相故；三和合苦，謂圓成實，苦相合故。空有三者，一無性空，謂遍計所執，此無理趣可說為有，由此非有說為空故；二異性空，謂依他起，如妄所執不如是有，非一切種性全無故；三自性空，謂圓成實，二空所顯為自性故。無我三者，一無相無我，謂遍計所執，此相本無故名無相，即此無相說為無我；二異相無我，謂依他起，此相雖有而不如彼遍計所執故名異相，即此異相說為無我；三自相無我，謂圓實成，無我所顯以為自相，即此自相說為無我。如是所說無常、苦、空、無我四種，如其次第依根本真實各分為三種，四各三種如前應知。因果真實謂四聖諦，云何此依根本真實？頌曰：</p>

<div class="lg regular"><div class='lg-row'>苦三相已說，　集亦有三種，</div>
<div class='lg-row'>謂習氣、等起，　及相未離繫。</div>
<div class='lg-row'>自性、二不生、　垢寂二三滅。</div>
<div class='lg-row'>遍知及永斷、　證得三道諦。</div>
</div><p>論曰：苦諦有三，謂無常等四各三相，如前已說。集諦三者，一習氣集，謂遍計所執自性執習氣；二等起集，謂業煩惱；三未離繫集，謂未離障真如。滅諦三者，一、自性滅，謂自性不生故；二、二取滅，謂所取能取二不生故；三、本性滅，謂垢寂二，即擇滅及真如。道諦三者，一遍知道、二永斷道、三證得道。應知此中於遍計所執唯有遍知，於依他起有遍知及永斷，於圓成實有遍知及證得，故依此三建立道諦。麁細真實，謂世俗勝義諦。云何此依根本真實？頌曰：</p>

<div class="lg regular"><div class='lg-row'>應知世俗諦，　差別有三種，</div>
<div class='lg-row'>謂假、行、顯了，　如次依本三。</div>
<div class='lg-row'>勝義諦亦三，　謂義、得、正行，</div>
<div class='lg-row'>依本一無變，　無倒二圓實。</div>
</div><p>論曰：世俗諦有三種，一假世俗、二行世俗、三顯了世俗。此三世俗如其次第，依三根本真實建立。勝義諦亦三種，一義勝義，謂真如勝智之境名勝義故；二得勝義，謂涅槃，此是勝果亦義利故；三正行勝義，謂聖道，以勝法為義故。此三勝義，應知但依三根本中圓成實立。此圓成實總有二種，無為、有為有差別故。無為總攝真如涅槃，無變異故，名圓成實。有為總攝一切聖道，於境無倒故，亦名圓成實。極成真實略有二種，一者世間極成真實、二者道理極成真實。云何此二依彼根本真實立耶？頌曰：</p>
<p class="lg-abnormal"><div class='lg-row'>世極成依一，　理極成依三。</div>
</p><p>論曰：若事世間共所安立，串習隨入覺慧所取，一切世間同執此事是地非火、色非聲等，是名世間極成真實。此於根本三真實中，但依遍計所執而立。若有理義聰叡賢善能尋思者，依止三量證成道理施設建立，是名道理極成真實。此依根本三真實立。淨所行真實亦略有二種，一煩惱障淨智所行真實、二所知障淨智所行真實。云何此二依彼根本真實而立？頌曰：</p>
<p class="lg-abnormal"><div class='lg-row'>淨所行有二，　依一圓成實。</div>
</p><p>論曰：煩惱、所知二障，淨智所行真實，唯依根本三真實中圓成實立，餘二非此淨智境故。云何應知相名分別真如正智攝在根本三真實耶？頌曰：</p>

<div class="lg regular"><div class='lg-row'>名遍計所執，　相分別依他，</div>
<div class='lg-row'>真如及正智，　圓成實所攝。</div>
</div><p>論曰：相等五事，隨其所應，攝在根本三種真實，謂名攝在遍計所執，相及分別攝在依他，圓成實攝真如正智。差別真實略有七種：一流轉真實、二實相真實、三唯識真實、四安立真實、五邪行真實、六清淨真實、七正行真實。云何應知此七真實依三根本真實立耶？頌曰：</p>

<div class="lg regular"><div class='lg-row'>流轉與安立，　邪行依初二，</div>
<div class='lg-row'>實相唯識淨，　正行依後一。</div>
</div><p>論曰：流轉等七，隨其所應，攝在根本三種真實，謂彼流轉安立邪行依根本中遍計所執及依他起，實相唯識清淨正行依根本中圓成實立。善巧真實，謂為對治十我見故，說有十種。云何於蘊等起十我見耶？頌曰：</p>

<div class="lg regular"><div class='lg-row'>於蘊等我見，　執、一、因、受者、</div>
<div class='lg-row'>作者、自在轉、　增上義及常、</div>
<div class='lg-row'>雜染清淨依、　觀、縛解者性。</div>
</div><p>論曰：於蘊等十法起十種我見，一執一性、二執因性、三執受者性、四執作者性、五執自在轉性、六執增上義性、七執常性、八執染淨所依性、九執觀行者性、十執縛解者性。為除此見，修十善巧。云何十種善巧真實依三根本真實建立？以蘊等十無不攝在三種根本自性中故。如何攝在三自性中？頌曰：</p>
<p class="lg-abnormal"><div class='lg-row'>此所執分別，　法性義在彼。</div>
</p><p>論曰：此蘊等十各有三義。且色蘊中有三義者，一所執義色，謂色之遍計所執性；二分別義色，謂色之依他起性，此中分別以為色故；三法性義色，謂色之圓成實性。如色蘊中有此三義，受等四蘊、界等九法各有三義，隨應當知。如是蘊等由三義別，無不攝入彼三性中，是故當知十善巧真實皆依根本三真實而立。如是雖說為欲對治十種我見故修蘊等善巧，而未說此蘊等別義。且初蘊義云何應知？頌曰：</p>
<p class="lg-abnormal"><div class='lg-row'>非一及總略、　分段義名蘊。</div>
</p><p>論曰：應知蘊義，略有三種：一、非一義，如契經言：諸所有色等，若過去若未來若現在、若內若外、若麁若細、若劣若勝、若遠若近。二、總略義，如契經言：如是一切略為一聚。三、分段義，如契經言：說名色蘊等，各別安立色等相故，由斯聚義蘊義得成。又見世間聚義名蘊。已說蘊義，界義云何？頌曰：</p>
<p class="lg-abnormal"><div class='lg-row'>能所取、彼取，　種子義名界。</div>
</p><p>論曰：能取種子義，謂眼等六內界。所取種子義，謂色等六外界。彼取種子義，謂眼識等六識界。已說界義，處義云何？頌曰：</p>
<p class="lg-abnormal"><div class='lg-row'>能受、所了境，　用門義名處。</div>
</p><p>論曰：此中能受受用門義，謂六內處。若所了境受用門義，是六外處。已說處義，緣起義云何？頌曰：</p>
<p class="lg-abnormal"><div class='lg-row'>緣起義於因、　果、用無增減。</div>
</p><p>論曰：於因、果、用若無增益及無損減，是緣起義。應知此中增益因者，執行等有不平等因。損減因者，執彼無因。增益果者，執有我行等緣無明等生。損減果者，執無明等無行等果。增益用者，執無明等於生行等有別作用。損減用者，執無明等於生行等全無功能。若無如是三增減執，應知彼於緣起善巧。已說緣起義，處非處義云何？頌曰：</p>

<div class="lg regular"><div class='lg-row'>於非愛、愛、淨、　俱生及勝主、</div>
<div class='lg-row'>得、行不自在，　是處非處義。</div>
</div><p>論曰：處非處義略由七種不得自在，應知其相。一於非愛不得自在，謂由惡行雖無愛欲而墮惡趣。二於可愛不得自在，謂由妙行雖無愛欲而昇善趣。三於清淨不得自在，謂不斷五蓋、不修七覺支，決定不能作苦邊際。四於俱生不得自在，謂一世界無二如來、二轉輪王俱時出現。五於勝主不得自在，謂女不作轉輪王等。六於證得不得自在，謂女不證獨覺無上正等菩提。七於現行不得自在，謂見諦者必不現行害生等事。諸異生類容可現行，《多界經》中廣說此等，應隨決了是處非處。如是已說處非處義，根義云何？頌曰：</p>
<p class="lg-abnormal"><div class='lg-row'>根於取、住、續、　用、二淨增上。</div>
</p><p>論曰：二十二根依於六事，增上義立，謂於取境眼等六根有增上義，命根於住一期相續有增上義，男女二根於續家族有增上義，於能受用善惡業果樂等五根有增上義，於世間淨信等五根有增上義，於出世淨未知等根有增上義。已說根義，世義云何？頌曰：</p>
<p class="lg-abnormal"><div class='lg-row'>因果已未用，　是世義應知。</div>
</p><p>論曰：應知因果已未受用，隨其所應三世義別。謂於因果俱已受用，是過去義；若於因果俱未受用，是未來義；若已受用因、未已受用果，是現在義。已說世義，諦義云何？頌曰：</p>

<div class="lg regular"><div class='lg-row'>受及受資糧，　彼所因諸行，</div>
<div class='lg-row'>二寂滅對治，　是諦義應知。</div>
</div><p>論曰：應知諦者即四聖諦。一苦聖諦，謂一切受及受資糧。契經中說：諸所有受皆是苦故。受資糧者，謂順受法。二集聖諦，謂即彼苦所因諸行。三滅聖諦，謂前二種究竟寂滅。四道聖諦，謂即苦集能對治道。已說諦義，乘義云何？頌曰：</p>

<div class="lg regular"><div class='lg-row'>由功德過失，　及無分別智，</div>
<div class='lg-row'>依他自出離，　是乘義應知。</div>
</div><p>論曰：應知乘者，謂即三乘，此中如應顯示其義。若從他聞涅槃功德、生死過失而起此智，由斯智故得出離者，是聲聞乘。不從他聞涅槃功德、生死過失自起此智，由斯智故得出離者，是獨覺乘。若自然起無分別智，由斯智故得出離者，名無上乘。已說乘義，云何有為、無為法義？頌曰：</p>

<div class="lg regular"><div class='lg-row'>有為、無為義，　謂若假、若因、</div>
<div class='lg-row'>若相；若寂靜、　若彼所觀義。</div>
</div><p>論曰：應知此中假謂名等；因謂種子所攝藏識；相謂器身并受用具，及轉識攝意取思惟；意謂恒時思量性識；取謂五識取現境故；思惟即是第六意識，以能分別一切境故。如是若假、若因、若相及相應法，總名有為。若寂靜者，謂所證滅及能證道，能寂靜故。彼所觀義，謂即真如，是寂靜道所緣境故。如是所說若諸寂靜、若所觀義，總名無為。應知此中緣蘊等十義所起正知，名蘊等善巧。</p>
<p>真實總義略有二種，謂即能顯、所顯真實。能顯真實，謂即最初三種根本，能顯餘故。所顯真實，謂後九種，是初根本所顯示故。所顯九者，一離增上慢所顯真實；二對治顛倒所顯真實；三聲聞乘出離所顯真實；四無上乘出離所顯真實，由麁能成熟細能解脫故；五能伏他論所顯真實，依喻導理降伏他故；六顯了大乘所顯真實；七入一切種所知所顯真實；八顯不虛妄真如所顯真實；九入我執事一切祕密所顯真實。</p>
</div>
<div class='div-pin'><a id='mulu6' />
<p class='h1'>辯修對治品第四</p><p>已辯真實，今次當辯修諸對治，即修一切菩提分法。此中先應說修念住。頌曰：</p>

<div class="lg regular"><div class='lg-row'>以麁重愛因，　我事無迷故，</div>
<div class='lg-row'>為入四聖諦，　修念住應知。</div>
</div><p>論曰：麁重由身而得顯了，故觀察此入苦聖諦。身以有麁重諸行為相故，以諸麁重即行苦性，由此聖觀有漏皆苦。諸有漏受說為愛因，故觀察此入集聖諦。心是我執所依緣事，故觀察此入滅聖諦，怖我斷滅由斯離故。觀察法故，於染淨法遠離愚迷入道聖諦。是故為入四聖諦理，最初說修四念住觀。已說修念住，當說修正斷。頌曰：</p>

<div class="lg regular"><div class='lg-row'>已遍知障治，　一切種差別，</div>
<div class='lg-row'>為遠離修集，　勤修四正斷。</div>
</div><p>論曰：前修念住，已能遍知一切障治品類差別。今為遠離所治障法，及為修集能對治道，於四正斷精勤修習。如說已生惡不善法為令斷故，乃至廣說。已說修正斷，當說修神足。頌曰：</p>

<div class="lg regular"><div class='lg-row'>依住堪能性，　為一切事成，</div>
<div class='lg-row'>滅除五過失，　勤修八斷行。</div>
</div><p>論曰：依前所修離集精進，心便安住有所堪能，為勝事成修四神足，是諸所欲勝事因故。住謂心住，此即等持故。次正斷說四神足，此堪能性，謂能滅除五種過失修八斷行。何者名為五種過失？頌曰：</p>

<div class="lg regular"><div class='lg-row'>懈怠、忘聖言，　及惛沈、掉舉、</div>
<div class='lg-row'>不作行作行，　是五失應知。</div>
</div><p>論曰：應知此中惛沈掉舉合為一失、若為除滅惛沈掉舉不作加行、或已滅除惛沈掉舉、復作加行俱為過失。為除此五、修八斷行。云何安立彼行相耶？頌曰。</p>

<div class="lg regular"><div class='lg-row'>為斷除懈怠，　修欲、勤、信、安，</div>
<div class='lg-row'>即所依、能依，　及所因、能果。</div>
<div class='lg-row'>為除餘四失，　修念、智、思、捨，</div>
<div class='lg-row'>記言覺沈掉，　伏行滅等流。</div>
</div><p>論曰：為滅懈怠，修四斷行：一欲、二正勤、三信、四輕安。如次應知即所依等。所依，謂欲、勤所依故。能依，謂勤依欲起故。所因，謂信是所依欲生起近因，若信受彼便希望故。能果，謂安是能依勤近所生果，勤精進者得勝定故。為欲對治後四過失，如數修餘四種斷行：一念、二正知、三思、四捨。如次應知即記言等。記言謂，念能不忘境，記聖言故。覺沈掉者，謂即正知，由念記言便能隨覺惛沈、掉舉二過失故。伏行謂思，由能隨覺沈掉失已，為欲伏除發起加行。滅等流者，謂彼沈掉既斷滅已，心便住捨平等而流。已說修神足，當說修五根。所修五根云何安立？頌曰：</p>

<div class="lg regular"><div class='lg-row'>已種順解脫，　復修五增上，</div>
<div class='lg-row'>謂欲、行、不忘、　不散亂、思擇。</div>
</div><p>論曰：由四神足心有堪能，順解脫分善根滿已，復應修習五種增上：一欲增上、二加行增上、三不忘境增上、四不散亂增上、五思擇增上。此五如次第即信等五根。已說修五根，當說修五力。何者五力？次第云何？頌曰：</p>
<p class="lg-abnormal"><div class='lg-row'>即損障名力，　因果立次第。</div>
</p><p>論曰：即前所說信等五根，有勝勢用復說為力。謂能伏滅不信障等，亦不為彼所陵雜故。此五次第依因果立，以依前因引後果故。謂若決定信有因果，為得此果發勤精進，勤精進已便住正念，住正念已心則得定，心得定已能如實知，既如實知無事不辦，故此次第依因果立。如前所說順解脫分既圓滿已復修五根。何位修習順決擇分？為五根位、五力位耶？頌曰：</p>
<p class="lg-abnormal"><div class='lg-row'>順決擇二二，　在五根、五力。</div>
</p><p>論曰：順決擇分中暖、頂二種在五根位，忍、世第一法在五力位。已說修五力，當說修覺支。所修覺支云何安立？頌曰：</p>

<div class="lg regular"><div class='lg-row'>覺支略有五，　謂所依、自性、</div>
<div class='lg-row'>出離并利益，　及三無染支。</div>
</div><p>論曰：此支助覺故名覺支。由此覺支位在見道，廣有七種，略為五支。一覺所依支，謂念。二覺自性支，謂擇法。三覺出離支，謂精進。四覺利益支，謂喜。五覺無染支，此復三種，謂安、定、捨。何故復說無染為三？頌曰：</p>

<div class="lg regular"><div class='lg-row'>由因緣所依，　自性義差別，</div>
<div class='lg-row'>故輕安、定、捨，　說為無染支。</div>
</div><p>論曰：輕安即是無染因緣。麁重為因生諸雜染，輕安是彼近對治故。所依謂定自性，即捨。故此無染義別有三。說修覺支已，當說修道支。所修道支云何安立？頌曰：</p>

<div class="lg regular"><div class='lg-row'>分別及誨示，　令他信有三，</div>
<div class='lg-row'>對治障亦三，　故道支成八。</div>
</div><p>論曰：於修道位建立道支，故此道支廣八略四。一分別支，謂正見。此雖是世間而出世後得，由能分別見道位中自所證故。二誨示他支，謂正思惟、正語一分，等起發言誨示他故。三令他信支，此有三種，謂正語、正業、正命。四對治障支，亦有三種，謂正精進、正念、正定。由此道支略四廣八。何緣後二各分為三？頌曰：</p>

<div class="lg regular"><div class='lg-row'>表見戒遠離，　令他深信受，</div>
<div class='lg-row'>對治本隨惑，　及自在障故。</div>
</div><p>論曰：正語等三如次表已見戒遠離令他信受。謂由正語論議決擇，令他信知已有勝慧。由正業故不作邪業，令他信知已有淨戒，由正命故應量應時如法乞求衣鉢等物，令他信已有勝遠離。正精進等三如次對治本隨二煩惱及自在障。此所對治略有三種：一根本煩惱，謂修所斷；二隨煩惱，謂惛沈掉舉；三自在障，謂障所引勝品功德。此中正精進別能對治初，為對治彼勤修道故。正念別能對治第二，繫念安住止等相中，遠離惛沈及掉舉故。正定別能對治第三，依勝靜慮速能引發諸神通等勝功德故。修治差別云何應知？頌曰：</p>

<div class="lg regular"><div class='lg-row'>有倒順無倒，　無倒有倒隨，</div>
<div class='lg-row'>無倒無倒隨，　是修治差別。</div>
</div><p>論曰：此修對治略有三種，一有顛倒順無顛倒、二無顛倒有顛倒隨、三無顛倒無顛倒隨。如是三種修治差別，如次在異生、有學、無學位菩薩。二乘所修對治有差別相，云何應知？頌曰：</p>

<div class="lg regular"><div class='lg-row'>菩薩所修習，　由所緣作意，</div>
<div class='lg-row'>證得殊勝故，　與二乘差別。</div>
</div><p>論曰：聲聞、獨覺以自相續身等為境而修對治；菩薩通以自他相續身等為境而修對治。聲聞獨覺於身等境，以無常等行相思惟而修對治；若諸菩薩於身等境，以無所得行相思惟而修對治。聲聞獨覺修念住等，但為身等速得離繫；若諸菩薩修念住等，不為身等速得離繫，但為證得無住涅槃。菩薩與二乘所修對治，由此三緣故而有差別。</p>
<p>修對治總義者，謂開覺修；損減修；瑩飾修；發上修；隣近修，謂隣近見道故；證入修；增勝修；初位修；中位修；後位修；有上修；無上修，謂所緣作意至得殊勝。</p>
</div>
<div class='div-pin'><a id='mulu7' />
<p class='h1'>辯修分位品第五</p><p>已說修對治，修分位云何？頌曰：</p>

<div class="lg regular"><div class='lg-row'>所說修對治，　分位有十八，</div>
<div class='lg-row'>謂因、入、行、果、　作、無作、殊勝、</div>
<div class='lg-row'>上、無上、解行、　入、出離、記、說、</div>
<div class='lg-row'>灌頂及證得、　勝利、成所作。</div>
</div><p>論曰：如前所說修諸對治，差別分位有十八種。一因位，謂住種性補特伽羅。二入位，謂已發心。三加行位，謂發心已，未得果證。四果位，謂已得果。五有所作位，謂住有學。六無所作位，謂住無學。七殊勝位，謂已成就諸神通等殊勝功德。八有上位，謂超聲聞等已入菩薩地。九無上位，謂已成佛，從此以上無勝位故。十勝解行位，謂勝解行地一切菩薩。十一證入位，謂極喜地。十二出離位，謂次六地。十三受記位，謂第八地。十四辯說位，謂第九地。十五灌頂位，謂第十地。十六證得位，謂佛法身。十七勝利位，謂受用身。十八成所作位，謂變化身。此諸分位差別雖多，應知略說但有三種。其三者何？頌曰：</p>

<div class="lg regular"><div class='lg-row'>應知法界中，　略有三分位，</div>
<div class='lg-row'>不淨、淨不淨、　清淨隨所應。</div>
</div><p>論曰：於真法界位略有三，隨其所應攝前諸位。一不淨位，謂從因位乃至加行；二淨不淨位，謂有學位；三清淨位，謂無學位。云何應知依前諸位差別建立補特伽羅？頌曰：</p>

<div class="lg regular"><div class='lg-row'>依前諸位中，　所有差別相，</div>
<div class='lg-row'>隨所應建立，　諸補特伽羅。</div>
</div><p>論曰：應知依前諸位別相，如應建立補特伽羅，謂此住種性、此已發心等。</p>
<p>修分位總義者，謂堪能位即種性位，發趣位即入加行位，不淨位、淨不淨位、清淨位、有莊嚴位、遍滿位謂遍滿十地故無上位。</p>

<p class='juan'>辯中邊論卷中</p></div>
</div><!-- end of div[@id='body'] -->
</body></html>