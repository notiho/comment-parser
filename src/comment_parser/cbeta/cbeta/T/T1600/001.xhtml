<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯中邊論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1600 [No. 1599; cf. No. 1601]
<div class='div-pin'>
<p class='juan'><a id='mulu1' />辯中邊論卷上</p><p class="byline">世親菩薩造</p><p class="byline">大唐三藏法師玄奘奉　詔譯</p><a id='mulu2' />
<p class='h1'>辯相品第一</p>
<div class="lg regular"><div class='lg-row'>稽首造此論，　善逝體所生，</div>
<div class='lg-row'>及教我等師，　當勤顯斯義。</div>
</div><p>此中最初安立論體。頌曰：</p>

<div class="lg regular"><div class='lg-row'>唯相障真實，　及修諸對治，</div>
<div class='lg-row'>即此修分位，　得果無上乘。</div>
</div><p>論曰：此論唯說如是七義，一相、二障、三真實、四修諸對治、五即此修分位、六得果、七無上乘。今於此中先辯其相。頌曰：</p>

<div class="lg regular"><div class='lg-row'>虛妄分別有，　於此二都無，</div>
<div class='lg-row'>此中唯有空，　於彼亦有此。</div>
</div><p>論曰：虛妄分別有者，謂有所取、能取分別。於此二都無者，謂即於此虛妄分別，永無所取、能取二性。此中唯有空者，謂虛妄分別中但有離所取及能取空性。於彼亦有此者，謂即於彼二空性中亦但有此虛妄分別。若於此非有，由彼觀為空；所餘非無故，如實知為有。若如是者，則能無倒顯示空相。復次頌曰：</p>

<div class="lg regular"><div class='lg-row'>故說一切法，　非空非不空，</div>
<div class='lg-row'>有無及有故，　是則契中道。</div>
</div><p>論曰：一切法者，謂諸有為及無為法。虛妄分別名有為，二取空性名無為。依前理故，說此一切法非空非不空，由有空性虛妄分別故說非空，由無所取能取性故說非不空。有故者，謂有空性虛妄分別故。無故者，謂無所取能取二性故。及有故者，謂虛妄分別中有空性故，及空性中有虛妄分別故。是則契中道者，謂一切法非一向空亦非一向不空，如是理趣妙契中道，亦善符順般若等經說一切法非空非有。如是已顯虛妄分別有相無相，此自相今當說。頌曰：</p>

<div class="lg regular"><div class='lg-row'>識生變似義、　有情、我及了，</div>
<div class='lg-row'>此境實非有，　境無故識無。</div>
</div><p>論曰：變似義者，謂似色等諸境性現。變似有情者，謂似自他身五根性現。變似我者，謂染末那與我癡等恒相應故。變似了者，謂餘六識，了相麁故。此境實非有者，謂似義似根無行相故，似我似了非真現故，皆非實有。境無故識無者，謂所取義等四境無故，能取諸識亦非實有。復次頌曰：</p>

<div class="lg regular"><div class='lg-row'>虛妄分別性，　由此義得成，</div>
<div class='lg-row'>非實有全無，　許滅解脫故。</div>
</div><p>論曰：虛妄分別由此義故成非實有，如所現起非真有故；亦非全無，於中少有亂識生故。如何不許此性全無？以許此滅得解脫故。若異此者，繫縛解脫則應皆無，如是便成撥無雜染及清淨失。已顯虛妄分別自相，此攝相今當說。但有如是虛妄分別，即能具攝三種自性。頌曰：</p>

<div class="lg regular"><div class='lg-row'>唯所執、依他，　及圓成實性，</div>
<div class='lg-row'>境故分別故，　及二空故說。</div>
</div><p>論曰：依止虛妄分別境故，說有遍計所執自性。依止虛妄分別性故，說有依他起自性。依止所取能取空故，說有圓成實自性。已顯虛妄分別攝相，當說即於虛妄分別入無相方便相。頌曰：</p>

<div class="lg regular"><div class='lg-row'>依識有所得，　境無所得生；</div>
<div class='lg-row'>依境無所得，　識無所得生。</div>
</div><p>論曰：依止唯識有所得故，先有於境無所得生；復依於境無所得故，後有於識無所得生。由是方便，得入所取能取無相。復次頌曰：</p>

<div class="lg regular"><div class='lg-row'>由識有得性，　亦成無所得，</div>
<div class='lg-row'>故知二有得，　無得性平等。</div>
</div><p>論曰：唯識生時現似種種虛妄境故，名有所得。以所得境無實性故，能得實性亦不得成。由能得識無所得故，所取能取二有所得，平等俱成無所得性。顯入虛妄分別無相方便相已，此差別異門相今次當說。頌曰。</p>

<div class="lg regular"><div class='lg-row'>三界心心所，　是虛妄分別，</div>
<div class='lg-row'>唯了境名心，　亦別名心所。</div>
</div><p>論曰：虛妄分別差別相者，即是欲界色無色界諸心心所。異門相者，唯能了境總相名心，亦了差別名為受等諸心所法。今次當說此生起相。頌曰：</p>

<div class="lg regular"><div class='lg-row'>一則名緣識，　第二名受者，</div>
<div class='lg-row'>此中能受用，　分別推心所。</div>
</div><p>論曰：緣識者，謂藏識，是餘識生緣故。藏識為緣所生轉識，受用主故名為受者。此諸識中受能受用、想能分別、思作意等諸相應行能推諸識，此三助心故名心所。今次當說此雜染相。頌曰：</p>

<div class="lg regular"><div class='lg-row'>覆障及安立、　將導、攝、圓滿、</div>
<div class='lg-row'>三分別、受用、　引起并連縛、</div>
<div class='lg-row'>現前、苦果故，　唯此惱世間，</div>
<div class='lg-row'>三、二、七雜染，　由虛妄分別。</div>
</div><p>論曰：覆障故者，謂由無明覆如實理、障真見故。安立故者，謂由諸行植本識中，業熏習故。將導故者，謂有取識引諸有情至生處故。攝故者，謂名色攝有情自體故。圓滿故者，謂六內處令諸有情體具足故。三分別故者，謂觸能分別根境識三，順三受故。受用故者，謂由受支領納順違，非二境故。引起故者，謂由愛力令先業所引後有得起故。連縛故者，謂取令識緣順欲等連縛生故。現前故者，謂由有力令已作業所與後有諸異熟果得現前故。苦果故者，謂生老死性有逼迫，酬前因故。唯此所說十二有支，逼惱世間令不安隱。三雜染者，一煩惱雜染，謂無明愛取；二業雜染，謂行有；三生雜染，謂餘支。二雜染者，一因雜染、謂煩惱業；二果雜染、謂所餘支。七雜染者，謂七種因：一顛倒因，謂無明；二牽引因，謂行；三將導因，謂識；四攝受因，謂名色、六處；五受用因，謂觸、受；六引起因，謂愛、取、有；七厭怖因，謂生、老死。此諸雜染無不皆由虛妄分別而得生長。此前總顯虛妄分別有九種相：一有相、二無相、三自相、四攝相、五入無相方便相、六差別相、七異門相、八生起相、九雜染相。如是已顯虛妄分別，今次當說所知空性。頌曰：</p>

<div class="lg regular"><div class='lg-row'>諸相及異門，　義差別成立，</div>
<div class='lg-row'>應知二空性，　略說唯由此。</div>
</div><p>論曰：應知所取能取空性，略說但由此相等五。所知空性其相云何？頌曰：</p>

<div class="lg regular"><div class='lg-row'>無二有無故，　非有亦非無，</div>
<div class='lg-row'>非異亦非一，　是說為空相。</div>
</div><p>論曰：無二，謂無所取能取。有無，謂有二取之無。此即顯空無性為性，故此空相非有非無。云何非有？無二有故。云何非無？有二無故。此顯空相非有非無。此空與彼虛妄分別非異非一，若異應成法性異法。便違正理，如苦等性；若一則應非淨智境亦非共相。此即顯空與妄分別離一異相。所知空性異門云何？頌曰：</p>

<div class="lg regular"><div class='lg-row'>略說空異門，　謂真如、實際、</div>
<div class='lg-row'>無相、勝義性、　法界等應知。</div>
</div><p>論曰：略說空性，有此異門。云何應知此異門義？頌曰：</p>

<div class="lg regular"><div class='lg-row'>由無變無倒，　相滅聖智境，</div>
<div class='lg-row'>及諸聖法因，　異門義如次。</div>
</div><p>論曰：即此中說所知空性，由無變義說為真如。真性常如，無轉易故。由無倒義說為實際，非諸顛倒，依緣事故。由相滅義說為無相，此中永絕一切相故。由聖智境義說為勝義性，是最勝智所行義故。由聖法因義說為法界，以一切聖法緣此生故。此中界者，即是因義。無我等義如理應知。云何應知空性差別？頌曰：</p>

<div class="lg regular"><div class='lg-row'>此雜染、清淨，　由有垢、無垢，</div>
<div class='lg-row'>如水界全空，　淨故許為淨。</div>
</div><p>論曰：空性差別略有二種，一雜染、二清淨。此成染淨由分位別，謂有垢位說為雜染，出離垢時說為清淨。雖先雜染、後成清淨，而非轉變成無常失。如水界等出離客塵，空淨亦然，非性轉變。此空差別復有十六，謂內空、外空、內外空、大空、空空、勝義空、有為空、無為空、畢竟空、無際空、無散空、本性空、相空、一切法空、無性空、無性自性空。此等略義云何應知？頌曰：</p>

<div class="lg regular"><div class='lg-row'>能食及所食，　此依身所住，</div>
<div class='lg-row'>能見此如理，　所求二淨空。</div>
<div class='lg-row'>為常益有情、　為不捨生死、</div>
<div class='lg-row'>為善無窮盡，　故觀此為空。</div>
<div class='lg-row'>為種性清淨、　為得諸相好、</div>
<div class='lg-row'>為淨諸佛法，　故菩薩觀空。</div>
</div><p>論曰：能食空者，依內處說，即是內空。所食空者，依外處說，即是外空。此依身者，謂能所食所依止身，此身空故，名內外空。諸器世間說為所住，此相寬廣故名為大，所住空故名為大空。能見此者，謂智能見內處等空。空智空故，說名空空。如理者，謂勝義，即如實行。所觀真理，此即空故，名勝義空。菩薩修行為得二淨，即諸有為、無為善法。此二空故，名有為空及無為空。為於有情常作饒益，而觀空故，名畢竟空。生死長遠無初後際，觀此空故，名無際空。不觀為空便速厭捨，為不厭捨此生死故，觀此無際生死為空。為所修善至無餘依般涅槃位，亦無散捨而觀空故，名無散空。諸聖種姓自體本有，非習所成，說名本性。菩薩為此速得清淨而觀空故，名本性空。菩薩為得大士相好而觀空故，名為相空。菩薩為令力無畏等一切佛法皆得清淨而觀此空，故名一切法空。是十四空，隨別安立。此中何者說名為空？頌曰：</p>

<div class="lg regular"><div class='lg-row'>補特伽羅法，　實性俱非有，</div>
<div class='lg-row'>此無性、有性，　故別立二空。</div>
</div><p>論曰：補特伽羅及法實性俱非有故，名無性空。此無性空非無自性，空以無性為自性故，名無性自性空。於前所說能食空等，為顯空相別立二空；此為遮止補特伽羅法增益執、空損減執，如其次第立後二空。如是已顯空性差別。此成立義云何應知？頌曰：</p>

<div class="lg regular"><div class='lg-row'>此若無雜染，　一切應自脫；</div>
<div class='lg-row'>此若無清淨，　功用應無果。</div>
</div><p>論曰：若諸法空，未生對治無客雜染者，一切有情不由功用應自然解脫。若對治已生亦不清淨，則應求解脫勤勞無果。既爾，頌曰：</p>

<div class="lg regular"><div class='lg-row'>非染非不染，　非淨非不淨，</div>
<div class='lg-row'>心性本淨故，　由客塵所染。</div>
</div><p>論曰：云何非染非不染？以心性本淨故。云何非淨非不淨？由客塵所染故。是名成立空差別義。此前空義總有二種，謂相安立。相復有二，謂無及有。空性有相，離有離無、離異離一以為其相。應知安立即異門等。</p>
</div>
<div class='div-pin'><a id='mulu3' />
<p class='h1'>辯障品第二</p><p>已辯其相，障今當說。頌曰：</p>

<div class="lg regular"><div class='lg-row'>具分及一分，　增盛與平等，</div>
<div class='lg-row'>於生死取捨，　說障二種性。</div>
</div><p>論曰：具分障者，謂煩惱障及所知障，於諸菩薩種性法中具為障故。一分障者，謂煩惱障，障聲聞等種性法故。增盛障者，謂即彼貪等行。平等障者，謂即彼等分行。取捨生死，能障菩薩種性所得無住涅槃，名於生死有取捨障。如是五障隨其所應，說障菩薩及聲聞等二種種性。復次頌曰：</p>

<div class="lg regular"><div class='lg-row'>九種煩惱相，　謂愛等九結，</div>
<div class='lg-row'>初二障厭捨，　餘七障真見，</div>
<div class='lg-row'>謂能障身見，　彼事滅道寶，</div>
<div class='lg-row'>利養恭敬等，　遠離遍知故。</div>
</div><p>論曰：煩惱障相略有九種，謂愛等九種結。愛結障厭，由此於順境不能厭離故。恚結障捨，由此於違境不能棄捨故。餘七結障真見，於七遍知如次障故。謂慢結能障偽身見遍知，修現觀時有間無間我慢現起，由此勢力彼不斷故。無明結能障身見事遍知，由此不知諸取蘊故。見結能障滅諦遍知，由薩迦耶及邊執見怖畏滅故，由邪見謗滅故。取結能障道諦遍知，取餘法為淨故。疑結能障三寶遍知，由此不信受三寶功德故。嫉結能障利養恭敬等遍知，由此不見彼過失故。慳結能障遠離遍知，由此貪著資生具故。復有別障能障善等十種淨法。其相云何？頌曰：</p>

<div class="lg regular"><div class='lg-row'>無加行非處，　不如理不生，</div>
<div class='lg-row'>不起正思惟，　資糧未圓滿。</div>
<div class='lg-row'>闕種性善友，　心極疲厭性，</div>
<div class='lg-row'>及闕於正行，　鄙惡者同居；</div>
<div class='lg-row'>倒麁重三餘，　般若未成熟，</div>
<div class='lg-row'>及本性麁重，　懈怠放逸性；</div>
<div class='lg-row'>著有著資財，　及心性下劣，</div>
<div class='lg-row'>不信無勝解，　如言而思義；</div>
<div class='lg-row'>輕法重名利，　於有情無悲，</div>
<div class='lg-row'>匱聞及少聞，　不修治妙定。</div>
</div><p>論曰：如是名為善等法障。所障善等其相云何？頌曰：</p>

<div class="lg regular"><div class='lg-row'>善菩提攝受，　有慧無亂障，</div>
<div class='lg-row'>迴向不怖慳，　自在名善等。</div>
</div><p>論曰：如是善等十種淨法，誰有前說幾種障耶？頌曰：</p>
<p class="lg-abnormal"><div class='lg-row'>如是善等十，　各有前三障。</div>
</p><p>論曰：善有三障，一無加行，二非處加行，三不如理加行。菩提有三障，一不生善法，二不起正思惟，三資糧未圓滿。發菩提心名為攝受，此有三障，一闕種性、二闕善友、三心極疲厭性。有慧者，謂菩薩，於了此性有三種障，一闕正行、二鄙者共住、三惡者共住。此中鄙者，謂愚癡類，樂毀壞他名為惡者。無亂有三障，一顛倒麁重、二煩惱等三障中隨一有餘性、三能成熟解脫慧未成熟。性障斷滅名無障，此有三障，一俱生麁重、二懈怠性、三放逸性。迴向有三障，令心向餘不向無上正等菩提，一貪著諸有、二貪著資財、三心下劣性。不怖有三障，一不信重補特伽羅、二於法無勝解、三如言而思義。不慳有三障，一不尊重正法、二尊重名譽利養恭敬、三於諸有情心無悲愍。自在有三障令不得自在，一匱聞生長能感匱法業故、二少聞、三不修治勝三摩地。</p>
<p>復次如是諸障於善等十，隨餘義中有十能作，即依彼義應知此名。十能作者：一生起能作，如眼等於眼識等。二安住能作，如四食於有情。三任持能作，謂能任持，如器世間於有情世間。四照了能作，如光明於諸色。五變壞能作，如火等於所熟等。六分離能作，如鎌等於所斷等。七轉變能作，如金師等轉變金等成鐶釧等。八信解能作，如烟等於火等。九顯了能作，如因於宗。十至得能作，如聖道等於涅槃等。依如是義，故說頌言：</p>

<div class="lg regular" style="margin-left:1em;"><div class='lg-row'>「能作有十種，　謂生、住、持、照、</div>
<div class='lg-row'>變、分離、轉變、　信解、顯、至得，</div>
<div class='lg-row'>如識、因、食、地、　燈、火、鎌、工巧，</div>
<div class='lg-row'>烟、因聖道等，　於識等所作。」</div>
</div><p>於善等障，應知亦然。一生起障，謂於其善，以諸善法應生起故。二安住障，謂於菩提，以大菩提不可動故。三任持障，謂於攝受，以菩提心能任持故。四照了障，謂於有慧，以有慧性應照了故。五變壞障，謂於無亂，轉滅迷亂名變壞故。六分離障，謂於無障，此於障離繫故。七轉變障，謂於迴向，以菩提心轉變相故。八信解障，謂於不怖，無信解者有怖畏故。九現了障，謂於不慳，於法無慳者，為他顯了故。十至得障，謂於自在此是能得自在相故。所障十法次第義者，謂有欲證無上菩提，於勝善根先應生起，勝善根力所任持故，必得安住無上菩提。為令善根得增長故，次應發起大菩提心，此菩提心與菩薩性為所依止。如是菩薩由已發起大菩提心及勝善根力所持故，斷諸亂倒起無亂倒。由見道中無亂倒故，次於修道斷一切障。既斷障已，持諸善根迴向無上正等菩提。由迴向力所任持故，於深廣法便無怖畏。既無怖畏，便於彼法見勝功德，能廣為他宣說開示。菩薩如是種種功德力所持故，疾證無上正等菩提，於一切法皆得自在，是名善等十義次第。雖善等法即是覺分波羅蜜多諸地功德，而總別異，今應顯彼菩提分等諸障差別。頌曰：</p>
<p class="lg-abnormal"><div class='lg-row'>於覺分度地，　有別障應知。</div>
</p><p>論曰：復於覺分波羅蜜多諸地功德，各有別障。於菩提分有別障者，頌曰：</p>

<div class="lg regular"><div class='lg-row'>於事不善巧，　懈怠、定減二，</div>
<div class='lg-row'>不植羸劣性，　見麁重過失。</div>
</div><p>論曰：於四念住有於諸事不善巧障。於四正斷有懈怠障。於四神足有三摩地減二事障，一於圓滿欲勤心觀隨減一故、二於修習八斷行中隨減一故。於五根有不植圓滿順解脫分勝善根障。於五力有羸劣性障，謂即五根由障所雜有羸劣性。於七等覺支有見過失障，此是見道所顯示故。於八聖道支有麁重過失障，此是修道所顯示故。於到彼岸有別障者，頌曰：</p>

<div class="lg regular"><div class='lg-row'>障富貴、善趣、　不捨諸有情、</div>
<div class='lg-row'>於失德減增、　令趣入、解脫，</div>
<div class='lg-row'>障施等諸善、　無盡亦無間、</div>
<div class='lg-row'>所作善決定、　受用法成熟。</div>
</div><p>論曰：此說十種波羅蜜多所得果障，以顯十種波羅蜜多自性之障。謂於布施波羅蜜多說富貴自在障；於淨戒波羅蜜多說善趣障；於安忍波羅蜜多說不捨有情障；於精進波羅蜜多說減過失增功德障；於靜慮波羅蜜多說令所化趣入法障；於般若波羅蜜多說解脫障；於方便善巧波羅蜜多說施等善無窮盡障，由此迴向無上菩提，令施等善無窮盡故；於願波羅蜜多說一切生中善無間轉障，由大願力攝受能順善法生故；於力波羅蜜多說所作善得決定障，由思擇力及修習力能伏彼障，非彼伏故；於智波羅蜜多說自他受用法成熟障，不如聞言而覺義故。於地功德有別障者，頌曰：</p>

<div class="lg regular"><div class='lg-row'>遍行與最勝，　勝流及無攝，</div>
<div class='lg-row'>相續無差別，　無雜染清淨，</div>
<div class='lg-row'>種種法無別，　及不增不減，</div>
<div class='lg-row'>并無分別等，　四自在依義。</div>
<div class='lg-row'>於斯十法界，　有不染無明，</div>
<div class='lg-row'>障十地功德，　故說為十障。</div>
</div><p>論曰：於遍行等十法界中有不染無知障，十地功德如次建立為十地障。謂初地中所證法界名遍行義，由通達此，證得自他平等法性。第二地中所證法界名最勝義，由通達此，作是思惟：是故我今於同出離一切行相應遍修治，是為勤修相應出離。第三地中所證法界名勝流義，由通達此，知所聞法是淨法界最勝等流，為求此法，設有火坑量等三千大千世界，投身而取不以為難。第四地中所證法界名無攝義，由通達此，乃至法愛亦皆轉滅。第五地中所證法界名為相續無差別義，由通達此，得十意樂平等淨心。第六地中所證法界名無雜染無清淨義，由通達此，知緣起法無染無淨。第七地中所證法界名種種法無差別義，由通達此，知法無相，不行契經等種種法相中。第八地中所證法界名不增不減義，由通達此，圓滿證得無生法忍，於諸清淨雜染法中不見一法有增有減。有四自在：一無分別自在、二淨土自在、三智自在、四業自在。法界為此四種所依，名四自在所依止義。第八地中唯能通達初二自在所依止義。第九地中亦能通達智自在所依義，圓滿證得無礙解故。第十地中復能通達業自在所依義，隨欲化作種種利樂有情事故。復略頌曰：</p>

<div class="lg regular"><div class='lg-row'>已說諸煩惱，　及諸所知障，</div>
<div class='lg-row'>許此二盡故，　一切障解脫。</div>
</div><p>論曰：由此二種攝一切障故，許此盡時一切障解脫。前障總義有十一種：一廣大障，謂具分障。二狹小障，謂一分障。三加行障，謂增盛障。四至得障，謂平等障。五殊勝障，謂取捨生死障。六正加行障，謂九煩惱障。七因障，謂於善等十能作障。八入真實障，謂覺分障。九無上淨障，謂到彼岸障。十此差別趣障，謂十地障。十一攝障，謂略二障。</p>

<p class='juan'>辯中邊論卷上</p></div>
</div><!-- end of div[@id='body'] -->
</body></html>