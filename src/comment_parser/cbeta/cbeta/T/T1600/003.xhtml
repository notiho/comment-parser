<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯中邊論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu8' />辯中邊論卷下</p><p class="byline">世親菩薩造</p><p class="byline">大唐三藏法師玄奘奉　詔譯</p><a id='mulu9' />
<p class='h1'>辯得果品第六</p><p>已辯修位，得果云何？頌曰：</p>

<div class="lg regular"><div class='lg-row'>器說為異熟，　力是彼增上，</div>
<div class='lg-row'>愛樂增長淨，　如次即五果。</div>
</div><p>論曰：器謂隨順善法異熟。力謂由彼器增上力，令諸善法成上品性。愛樂謂先世數修善力，今世於善法深生愛樂。增長謂現在數修善力，令所修善根速得圓滿。淨謂障斷，得永離繫。此五如次即是五果：一異熟果、二增上果、三等流果、四士用果、五離繫果。復次頌曰：</p>

<div class="lg regular"><div class='lg-row'>復略說餘果，　後後初數習，</div>
<div class='lg-row'>究竟順障滅，　離勝上無上。</div>
</div><p>論曰：略說餘果差別有十。一後後果，謂因種性得發心果，如是等果展轉應知。二最初果，謂最初證出世間法。三數習果，謂從此後諸有學位。四究竟果，謂無學法。五隨順果，謂因漸次應知即是後後果攝。六障滅果，謂能斷道即最初果，能滅障故說為障滅。七離繫果，謂即數習及究竟果，學無學位如次遠離煩惱繫故。八殊勝果，謂神通等殊勝功德。九有上果，謂菩薩地，超出餘乘未成佛故。十無上果，謂如來地，此上更無餘勝法故。此中所說後六種果，即究竟等前四差別。如是諸果但是略說，若廣說即無量果。總義者，謂攝受故、差別故、宿習故、後後引發故、標故、釋故。此中攝受者，謂五果。差別者，謂餘果。宿習者，謂異熟果。後後引發者，謂餘四果。標者，謂後後等四果。釋者，謂隨順等六果，分別前四果故。</p>
</div>
<div class='div-pin'><a id='mulu10' />
<p class='h1'>辯無上乘品第七</p><p>已辯得果，無上乘今當說。頌曰：</p>

<div class="lg regular"><div class='lg-row'>總由三無上，　說為無上乘，</div>
<div class='lg-row'>謂正行、所緣，　及修證無上。</div>
</div><p>論曰：此大乘中總由三種無上義故名無上乘。三無上者，一正行無上、二所緣無上、三修證無上。此中正行無上者，謂十波羅蜜多行。此正行相云何應知？頌曰：</p>

<div class="lg regular"><div class='lg-row'>正行有六種，　謂最勝、作意、</div>
<div class='lg-row'>隨法、離二邊、　差別、無差別。</div>
</div><p>論曰：即於十種波羅蜜多隨修差別有六正行，一最勝正行、二作意正行、三隨法正行、四離二邊正行、五差別正行、六無差別正行。最勝正行，其相云何？頌曰：</p>

<div class="lg regular"><div class='lg-row'>最勝有十二，　謂廣大、長時、</div>
<div class='lg-row'>依處及無盡、　無間、無難性、</div>
<div class='lg-row'>自在、攝、發起、　得、等流、究竟，</div>
<div class='lg-row'>由斯說十度，　名波羅蜜多。</div>
</div><p>論曰：最勝正行有十二種，一廣大最勝、二長時最勝、三依處最勝、四無盡最勝、五無間最勝、六無難最勝、七自在最勝、八攝受最勝、九發起最勝、十至得最勝、十一等流最勝、十二究竟最勝。此中廣大最勝者，終不欣樂一切世間富樂自在，志高遠故。長時最勝者，三無數劫熏習成故。依處最勝者，普為利樂一切有情為依處故。無盡最勝者，迴向無上正等菩提無窮盡故。無間最勝者，由得自他平等勝解，於諸有情發起施等波羅蜜多速圓滿故。無難最勝者，於他有情所修善法但深隨喜，令自施等波羅蜜多速圓滿故。自在最勝者，由虛空藏等三摩地力，令所修施等速圓滿故。攝受最勝者，無分別智之所攝受，能令施等極清淨故。發起最勝者，在勝解行地最上品忍中。至得最勝者，在極喜地。等流最勝者，在次八地。究竟最勝者，在第十地及佛地中，菩薩如來因果滿故。由施等十波羅蜜多皆有如斯十二最勝，是故皆得到彼岸名。何等名為十到彼岸？頌曰：</p>

<div class="lg regular"><div class='lg-row'>十波羅蜜多，　謂施、戒、安忍、</div>
<div class='lg-row'>精進、定、般若、　方便、願、力、智。</div>
</div><p>論曰：此顯施等十度別名。施等云何各別作業？頌曰：</p>

<div class="lg regular"><div class='lg-row'>饒益、不害、受、　增德、能入、脫、</div>
<div class='lg-row'>無盡、常起、定、　受用成熟他。</div>
</div><p>論曰：此顯施等十到彼岸各別事業，如次應知。謂諸菩薩由布施波羅蜜多故，於諸有情普能饒益。由淨戒波羅蜜多故，於諸有情不為損害。由安忍波羅蜜多故，他損害時深能忍受。由精進波羅蜜多故，增長功德。由靜慮波羅蜜多故，起神通等能引有情令入正法。由般若波羅蜜多故，能正教授教誡有情令得解脫。由方便善巧波羅蜜多故，迴向無上正等菩提，能令施等功德無盡。由願波羅蜜多故，攝受隨順施等勝生，一切生中恒得值佛，恭敬供養常起施等。由力波羅蜜多故，具足思擇、修習二力伏滅諸障，能令施等常決定轉。由智波羅蜜多故，離如聞言諸法迷謬，受用施等增上法樂，無倒成熟一切有情。如是已說最勝正行，作意正行其相云何？頌曰：</p>

<div class="lg regular"><div class='lg-row'>菩薩以三慧，　恒思惟大乘，</div>
<div class='lg-row'>如所施設法，　名作意正行。</div>
</div><p>論曰：若諸菩薩以聞思修所成妙慧，數數作意思惟大乘，依布施等如所施設契經等法，如是名為作意正行。此諸菩薩以三妙慧思惟大乘有何功德？頌曰：</p>
<p class="lg-abnormal"><div class='lg-row'>此增長善界，　入義及事成。</div>
</p><p>論曰：聞所成慧思惟大乘，能令善根界得增長。思所成慧思惟大乘，能正悟入所聞實義。修所成慧思惟大乘，能令所求事業成滿，謂能趣入修治地故。作意正行有何助伴？頌曰：</p>
<p class="lg-abnormal"><div class='lg-row'>此助伴應知，　即十種法行。</div>
</p><p>論曰：應知如是作意正行，由十法行之所攝受。何等名為十種法行？頌曰：</p>

<div class="lg regular"><div class='lg-row'>謂書寫、供養、　施他、聽、披讀、</div>
<div class='lg-row'>受持、正開演、　諷誦及思、修。</div>
</div><p>論曰：於此大乘有十法行，一書寫、二供養、三施他、四若他誦讀專心諦聽、五自披讀、六受持、七正為他開演文義、八諷誦、九思惟、十修習行。十法行獲幾所福？頌曰：</p>
<p class="lg-abnormal"><div class='lg-row'>行十法行者，　獲福聚無量。</div>
</p><p>論曰：修行如是十種法行，所獲福聚其量無邊。何故但於大乘經等說修法行獲最大果，於聲聞乘不如是說？頌曰：</p>
<p class="lg-abnormal"><div class='lg-row'>勝故、無盡故，　由攝他不息。</div>
</p><p>論曰：於此大乘修諸法行，由二緣故獲最大果，一最勝故、二無盡故。由能攝益他諸有情，是故大乘說為最勝。由雖證得無餘涅槃，利益他事而恒不息，是故大乘說為無盡。如是已說作意正行，隨法正行其相云何？頌曰：</p>

<div class="lg regular"><div class='lg-row'>隨法行二種，　謂諸無散亂、</div>
<div class='lg-row'>無顛倒轉變，　諸菩薩應知。</div>
</div><p>論曰：隨法正行略有二種，一無散亂轉變、二無顛倒轉變，菩薩於此應正了知。此中六種散亂無故，名無散亂。六散亂者，一自性散亂、二外散亂、三內散亂、四相散亂、五麁重散亂、六作意散亂。此六種相云何應知？頌曰：</p>

<div class="lg regular"><div class='lg-row'>出定、於境流、　味沈掉、矯示、</div>
<div class='lg-row'>我執、心下劣，　諸智者應知。</div>
</div><p>論曰：此中出定由五識身，當知即是自性散亂。於境流者，馳散外緣，即外散亂。味沈掉者，味著等持惛沈掉舉，即內散亂。矯示者，即相散亂，矯現相已修定加行故。我執者，即麁重散亂，由麁重力我慢現行故。心下劣者，即作意散亂，依下劣乘起作意故。菩薩於此六散亂相，應遍了知當速除滅。如是已說無散亂轉變，無顛倒轉變云何應知？頌曰：</p>

<div class="lg regular"><div class='lg-row'>智見於文義，　作意及不動，</div>
<div class='lg-row'>二相染淨客，　無怖高無倒。</div>
</div><p>論曰：依十事中如實智見，應知建立十無倒名。此中云何於文無倒？頌曰：</p>

<div class="lg regular"><div class='lg-row'>知但由相應、　串習或翻此，</div>
<div class='lg-row'>有義及非有，　是於文無倒。</div>
</div><p>論曰：若於諸文能無間斷次第宣唱，說名相應。共<span class='corr'></span>許此名唯目此事，展轉憶念名為串習。但由此二，成有義文；與此相，違文成無義。如實知見此二文者，應知是名於文無倒。於義無倒其相云何？頌曰：</p>

<div class="lg regular"><div class='lg-row'>似二性顯現，　如現實非有，</div>
<div class='lg-row'>知離有非有，　是於義無倒。</div>
</div><p>論曰：似二性顯現者，謂似所取能取性現，亂識似彼行相生故。如現實非有者，謂如所顯現，實不如是有。離有者，謂此義所取能取性非有故。離非有者，謂彼亂識現似有故。如實知見此中義者，應知是名於義無倒。於作意無倒者，頌曰：</p>

<div class="lg regular"><div class='lg-row'>於作意無倒，　知彼言熏習，</div>
<div class='lg-row'>言作意彼依，　現似二因故。</div>
</div><p>論曰：所取能取言所熏習名言作意，即此作意是所能取分別所依，是能現似二取因故。由此作意是戲論想之所熏習名言作意，如實知見此作意者，應知是於作意無倒。於不動無倒者，頌曰：</p>

<div class="lg regular"><div class='lg-row'>於不動無倒，　謂知義非有，</div>
<div class='lg-row'>非無如幻等，　有無不動故。</div>
</div><p>論曰：前說諸義離有非有。此如幻等非有無故。謂如幻作諸象馬等彼非實有，象馬等性亦非全無，亂識似彼諸象馬等而顯現故。如是諸義無如現似所取能取定實有性亦非全無，亂識似彼所取能取而顯現，故等聲顯示陽焰夢境及水月等，如應當知。以能諦觀義如幻等，於有無品心不動散，如實知見此不動者，應知是於不動無倒。於二相無倒者，謂於自相及共相中俱無顛倒。於自相無倒者，頌曰：</p>

<div class="lg regular"><div class='lg-row'>於自相無倒，　知一切唯名，</div>
<div class='lg-row'>離一切分別，　依勝義自相。</div>
</div><p>論曰：如實知見一切眼色乃至意法皆唯有名，即能對治一切分別，應知是於自相無倒。此依勝義自相而說。若依世俗非但有名可取，種種差別相故。於共相無倒者，頌曰：</p>

<div class="lg regular"><div class='lg-row'>以離真法界，　無別有一法，</div>
<div class='lg-row'>故通達此者，　於共相無倒。</div>
</div><p>論曰：以無一法離法無我者故，真法界諸法共相攝。如實知見此共相者，應知是於共相無倒。於染淨無倒者，頌曰：</p>

<div class="lg regular"><div class='lg-row'>知顛倒作意，　未滅及已滅，</div>
<div class='lg-row'>於法界雜染，　清淨無顛倒。</div>
</div><p>論曰：若未斷滅顛倒作意，爾時法界說為雜染，已斷滅時說為清淨。如實知見此染淨者，如次是於染淨無倒。於客無倒，其相云何？頌曰：</p>

<div class="lg regular"><div class='lg-row'>知法界本性，　清淨如虛空，</div>
<div class='lg-row'>故染淨非主，　是於客無倒。</div>
</div><p>論曰：法界本性淨若虛空，由此應知先染後淨二差別相是客非主。如實知見此客相者，應知是名於客無倒。於無怖無高俱無顛倒者，頌曰：</p>

<div class="lg regular"><div class='lg-row'>有情法無故，　染淨性俱無，</div>
<div class='lg-row'>知此無怖高，　是於二無倒。</div>
</div><p>論曰：有情及法俱非有故，彼染淨性亦俱非有。以染淨義俱不可得，故染淨品無減無增，由此於中無怖無慢。如實知見無怖高者，應知是名於二無倒。</p>
<p>無倒行總義者，謂由文無倒，能正通達止觀二相；由義無倒，能正通達諸顛倒相；由作意無倒，於倒因緣能正遠離；由不動無倒，善取彼相；由自相無倒，修彼對治無分別道；由共相無倒，能正通達本性清淨；由染淨無倒，了知未斷及已斷障；由客無倒，如實了知染淨二相；由無怖無高二種無倒，諸障斷滅得永出離。此十無倒如次安立於彼十種金剛句中。何等名為十金剛句？謂有非有無顛倒。所依幻等喻無分別。本性清淨雜染清淨。虛空喻無減無增。為攝如是十金剛句，有二頌言：</p>

<div class="lg regular" style="margin-left:1em;"><div class='lg-row'>「應知有非有，　無顛倒所依，</div>
<div class='lg-row'>幻等無分別，　本性常清淨，</div>
<div class='lg-row'>及雜染清淨，　性淨喻虛空，</div>
<div class='lg-row'>無減亦無增，　是十金剛句。」</div>
</div><p>且初安立十金剛句。自性者，謂自性故、所緣故，無分別故、釋難故。自性故者，謂三自性，即圓成實、遍計所執及依他起。是初三句，如次應知。所緣故者，即三自性。無分別故者，謂由此無分別，即無分別智；及於此無分別，即本性清淨。如次應知安立境智，謂三自性及無分別。釋難故者，謂所餘句。且有難言：遍計所執、依他起相，若實是無，云何可得？若實是有，不應諸法本性清淨。為釋此難，說幻等喻，如幻事等雖實是無而現可得。復有難言：若一切法本性清淨，如何得有先染後淨？為釋此難，說有染淨及虛空喻，謂如虛空雖本性淨，而有雜染及清淨時。復有難言：有無量佛出現於世，一一能度無量有情，令出生死入於涅槃。云何生死無斷滅失、涅槃界中無增益過？為釋此難，說染及淨無減無增。又有情界及清淨品俱無量故。第二安立彼自性者，如有頌言：</p>

<div class="lg regular" style="margin-left:1em;"><div class='lg-row'>「亂境自性因，　無亂自性境，</div>
<div class='lg-row'>亂無亂二果，　及彼二邊際。」</div>
</div><p>如是已說隨法正行。離二邊正行云何應知？如《寶積經》所說中道行。此行遠離何等二邊？頌曰：</p>

<div class="lg regular"><div class='lg-row'>異性與一性，　外道及聲聞，</div>
<div class='lg-row'>增益損減邊，　有情法各二。</div>
<div class='lg-row'>所治及能治，　常住與斷滅，</div>
<div class='lg-row'>所取能取邊，　染淨二三種。</div>
<div class='lg-row'>分別二邊性，　應知復有七，</div>
<div class='lg-row'>謂有非有邊，　所能寂怖畏，</div>
<div class='lg-row'>所能取正邪，　有用并無用，</div>
<div class='lg-row'>不起及時等，　是分別二邊。</div>
</div><p>論曰：若於色等執我有異、或執是一，名為一邊；為離此執說中道行，謂觀無我乃至儒童，見有我者定起此執，我異於身、或即身故。若於色等執為常住是外道邊，執無常者是聲聞邊；為離此執說中道行，謂觀色等非常無常。定執有我是增益有情邊，定執無我是損減有情邊，彼亦撥無假有情故；為離此執說中道行，謂我無我二邊中智。定執心有實是增益法邊，定執心無實是損減法邊；為離此執說中道行，謂於是處無心無思無意無識。執有不善等諸雜染法是所治邊，執有善等諸清淨法是能治邊；為離此執說中道行，謂於二邊不隨觀說。於有情法定執為有是常住邊，定執非有是斷滅邊；為離此執說中道行，謂即於此二邊中智。執有無明所取能取各為一邊，若執有明所取能取各為一邊。如是執有所治諸行、能治無為，乃至老死及能滅彼諸對治道所取能取各為一邊。此所能治所取能取，即是黑品白品差別。為離此執說中道行，謂明與無明無二無二分，乃至廣說，明無明等所取能取皆非有故。雜染有三，謂煩惱雜染、業雜染、生雜染。煩惱雜染復有三種：一諸見、二貪瞋癡相、三後有願。此能對治，謂空智、無相智、無願智。業雜染，謂所作善惡業。此能對治，謂不作智。生雜染有三種：一後有生、二生已心心所念念起、三後有相續。此能對治，謂無生智、無起智、無自性智。如是三種雜染除滅，說為清淨。空等智境，謂空等法。三種雜染隨其所應，非空等智令作空等，由彼本性是空性等，法界本來性無染故。若於法界或執雜染或執清淨各為一邊，本性無染，非染淨故。為離此執說中道行，謂不由空能空於法，法性自空，乃至廣說。</p>
<p>復有七種分別二邊。何等為七？謂分別有、分別非有各為一邊。彼執實有補特伽羅以為壞滅，立空性故。或於無我分別為無，為離如是二邊分別說中道行，謂不為滅補特伽羅方立空性，然彼空性本性自空，前際亦空、後際亦空、中際亦空，乃至廣說。分別所寂、分別能寂各為一邊。執有所斷及有能斷，怖畏空故。為離如是二邊分別，說虛空喻。分別所怖、分別從彼所生可畏各為一邊。執有遍計所執色等可生怖故，執有從彼所生苦法可生畏故。為離如是二邊分別，說畫師喻。前虛空喻為聲聞說，今畫師喻為菩薩說。分別所取、分別能取各為一邊。為離如是二邊分別，說幻師喻。由唯識智無境智生，由無境智生復捨唯識。智境既非有，識亦是無，要託所緣識方生故。由斯所喻與喻同法。分別正性、分別邪性各為一邊。執如實觀為正為邪，二種性故。為離如是二邊分別，說兩木生火喻。謂如兩木雖無火相，由相鑽截而能生火，火既生已還燒兩木。此如實觀亦復如是，雖無聖道正性之相，而能發生正性聖慧。如是正性聖慧生已，復能除遣此如實觀。由斯所喻與喻同法。然如實觀雖無正性相，順正性故亦無邪性相。分別有用、分別無用各為一邊。彼執聖智要先分別方能除染，或全無用。為離如是二邊分別，說初燈喻。分別不起、分別時等各為一邊。彼執能治畢竟不起，或執與染應等時長。為離如是二邊分別，說後燈喻。如是已說離二邊正行。差別、無差別正行云何？頌曰：</p>

<div class="lg regular"><div class='lg-row'>差別無差別，　應知於十地，</div>
<div class='lg-row'>十波羅蜜多，　增上等修集。</div>
</div><p>論曰：於十地中十到彼岸隨一增上而修集者，應知說為差別正行。於一切地皆等修集布施等十波羅蜜多，如是正行名無差別。六正行總義者，謂即如是品類最勝，由此思惟如所施設大乘法等，由如是品無亂轉變修奢摩他，及無倒轉變修毘鉢舍那，為如是義修中道行而求出離，於十地中修習差別無差別行。如是已說正行無上。所緣無上其相云何？頌曰：</p>

<div class="lg regular"><div class='lg-row'>所緣謂安、界、　所能立、任持、</div>
<div class='lg-row'>印內持、通達，　增、證、運、最勝。</div>
</div><p>論曰：如是所緣有十二種，一安立法施設所緣、二法界所緣、三所立所緣、四能立所緣、五任持所緣、六印持所緣、七內持所緣、八通達所緣、九增長所緣、十分證所緣、十一等運所緣、十二最勝所緣。此中最初謂所安立到彼岸等差別法門；第二謂真如；第三第四如次應知，即前二種到彼岸等差別法門，要由通達法界成故；第五謂聞所成慧境，任持文故；第六謂思所成慧境，印持義故；第七謂修所成慧境，內別持故；第八謂初地中見道境；第九謂修道中乃至七地境；第十謂即七地中世出世道品類差別分分證境；第十一謂第八地境；第十二謂第九第十如來地境。應知此中即初第二，隨諸義位得彼彼名。如是已說所緣無上。修證無上其相云何？頌曰：</p>

<div class="lg regular"><div class='lg-row'>修證謂無闕、　不毀動、圓滿、</div>
<div class='lg-row'>起、堅固、調柔、　不住、無障息。</div>
</div><p>論曰：如是修證總有十種，一種性修證，緣無闕故。二信解修證，不謗毀大乘故。三發心修證，非下劣乘所擾動故。四正行修證，波羅蜜多得圓滿故。五入離生修證，起聖道故。六成熟有情修證，堅固善根長時集故。七淨土修證，心調柔故。八得不退地受記修證，以不住著生死涅槃，非此二種所退轉故。九佛地修證，無二障故。十示現菩提修證，無休息故。無上乘總義者，略有三種無上乘義，謂正行無上故、正行持無上故、正行果無上故。何故此論名「辯中邊」？頌曰：</p>

<div class="lg regular"><div class='lg-row'>此論辯中邊，　深密堅實義，</div>
<div class='lg-row'>廣大一切義，　除諸不吉祥。</div>
</div><p>論曰：此論能辯中邊行故，名辯中邊，即是顯了處中二邊能緣行義。又此能辯中邊境故，名辯中邊，即是顯了處中二邊所緣境義。或此正辯離初後邊中道法故，名辯中邊。此論所辯是深密義，非諸尋思所行處故。是堅實義，能摧他辯非彼伏故。是廣大義，能辯利樂自他事故。是一切義，普能決了三乘法故。又能除滅諸不吉祥，永斷煩惱所知障故。</p>

<div class="lg regular"><div class='lg-row'>我辯此論諸功德，　咸持普施群生類，</div>
<div class='lg-row'>令獲勝生增福慧，　疾證廣大三菩提。</div>
</div>
<p class='juan'>辯中邊論卷下</p></div>
</div><!-- end of div[@id='body'] -->
</body></html>