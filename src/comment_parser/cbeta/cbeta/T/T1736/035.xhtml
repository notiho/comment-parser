<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經隨疏演義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu86' /><a id='mulu87' />大方廣佛華嚴經隨疏演義鈔卷第三十五</p><p class="byline">唐清涼山大華嚴寺沙門澄觀述</p><p>疏。諸佛菩薩始自發心下。文中有三。初列十恩。二結成恩重。三者引證。初十恩者。一發心普被恩。二難行苦行恩。猶如慈母嚥苦吐甘。捨頭目髓腦國城妻子。剜身千燈。投形餓虎。香城粉骨。雪嶺亡軀。如是等事皆為眾生。三不顧自身者。一向為他恩。曾無一念自為於己。猶如慈母但令子樂自殺不辭。經云。菩薩所修功德行。不為自己及他人。但以最上智慧心。利益眾生故迴向。四垂形六道恩。謂已證滅道應受無為寂滅之樂。而垂形六道遍入三塗。長劫救物入於地獄。以身救贖一切眾生。五隨逐眾生恩。上辯橫遍六道。今約長劫不捨。如子見父視父而已無出離心。如來隨之。如犢逐母。備將萬行隨逐救攝。如須彌音遍淨天王。得隨諸眾生永流轉生死海解脫門。六見其造惡如割支體。即大悲深重恩。故善財童子謂無憂德神云。聖者。譬如有人唯有一子。愛念情至忽見被人割截支體。其心痛切不能自安。菩薩摩訶薩。亦復如是。見諸眾生造煩惱業。墮三惡趣受種種苦。心大憂惱。若見眾生起身語意三種善業。生人天趣受身心樂。菩薩爾時生大歡喜。今略舉悲深。喜亦深故。七迄成正覺隱其勝德者。即隱勝彰劣恩。十蓮華藏塵數之相海滴難稱。無盡之德並隱不彰。但云百劫修成三十二相。三十四心斷見修惑。五分法身覺樹初圓。如老比丘同五羅漢。故法華中。脫珍御服。著弊垢衣。執除糞器往到子所。八以貧所樂法誘攝拯救。即隱實施權恩。圓頓一乘隱而不說。乃以三乘人天小法教化眾生。此上二句。即淨名經第三香積品中。彼諸菩薩問維摩詰。今世尊釋迦牟尼以何說法。維摩詰言。此土眾生剛強難化故。佛為說剛強之語。以調伏之言。是地獄。是畜生。是餓鬼。是諸難處。是愚人生處。是身邪行。是身邪行報等。乃至云。如是剛強難化眾生故。以一切苦切之言乃可入律。彼諸菩薩聞說是已。皆曰未曾有也。如世尊釋迦牟尼佛。隱其無量自在之力。乃以貧所樂法度脫眾生。斯諸菩薩亦能勞謙。以無量大悲生是佛土。九見其憍恣示跡涅槃者。示滅生善恩。故法華云。若佛久住於世。薄福之人不種善根。貧窮下賤貪著五欲。入於憶想妄見網中。若見如來常在不滅。便起憍恣而懷厭怠。不能生難遭之想恭敬之心。是故如來以方便說。比丘當知。諸佛出世難可值遇。乃至云。斯眾生等聞如是語。必當生於難遭之想。心懷戀慕渴仰於佛便種善根。四十七經有涅槃佛事。與此大同。十留餘福教以濟危苦者。即悲念無盡恩。謂世尊同人中壽應壽百年。留二十年福以庇末法弟子。大集月藏分第十卷云。悲愍眾生故捨壽。第三分令我法海滿洗浴諸天人。假使毀禁戒。悉住不退地。若有撾打彼。即為打我身。若有罵辱者。則為毀辱我。又云。留白毫之福以覆弟子言留教者。即三藏八藏廣益眾生。依之修行皆得成佛。形像塔廟乃至舍利。一興供養千返生天等。</p>
<p>疏。故自頂至足下結成恩重。</p>
<p>疏。得人下。引經證成。初即涅槃第二十八。不知恩者多遭橫死。即此經四十八隨好品。故經云下。三引他經<span class='note-inline'>(月藏分)</span>先一偈具足經文。唯自利下取意引。彼亦一偈云。唯有傳持正法藏。宣揚教理施群生。修習一念契真如。即是真報如來者。會意可知。</p>
<p>疏。能離五邪者。即智論二十二。其第五。名稱說所得供養以動人心。前四全同。疏瑜伽名善守根門者。即第二十三論云。云何根律儀。謂如有一能善安住密護根門防守正念。乃至廣說。云何名為密護根門。謂防守正念常委正念。乃至防護意根。及正修行意根律儀等。疏淨名云。所見色等者。即迦葉章。令迦葉以空聚想入於聚落。所見色於盲等。所聞聲與響等。所嗅香與風等。所食味不分別。受諸觸如智證。知諸法如幻相。無自性無他性。本自不然。今則無滅等。是故藏護諸根則不犯塵境。成六自在王。豈為六賊所劫奪耶。</p>
</div>
<div class='div-pin'><a id='mulu88' /><a id='mulu89' />
<p class='h1'>賢首品第十二</p><p>疏。夫行不虛設等者。此有二來意。初對前行以成今德。後又前智首下。廣前所成之德故次來。</p>
<p>疏。令起圓融信行等者。天台智者。依此一品立圓頓止觀。止觀第一云。此菩薩聞圓法。起圓信。立圓行。住圓位。以圓功德而自莊嚴。以圓力用建立眾生。今宗即圓法。意趣有五。一信。即起圓信。二行。三位。四德。五用。皆以上圓融貫之。彼釋聞法云。謂聞生死即法身。煩惱即般若。結業即解脫。雖有三名而無三體雖是一體而立三名。是三即一相。其實無有異。法身究竟般若解脫亦究竟。般若清淨餘亦清淨。解脫自在餘亦自在。聞一切法亦復如是。是名聞圓法。云何起圓信。信一切法即空即假即中。無一二三而一二三。無一二三是遮一二三。而一二三是照一二三。無遮無照直入中道。皆究竟清淨自在。聞深不怖。聞廣不疑。聞非深非廣意而有勇。是名圓信。云何行圓行。一向專求無上菩提。不餘趣向。三諦圓修。不為無邊所寂。不為有邊所動。不動不寂直入中道。是名圓行。其位德用之圓。全引今經。若自取當經聞圓。即聞上同時具足等十種玄門。及依正無礙等。依此起信即是圓信。其圓行等。並廣如前說。今此一品多廣圓德用耳。</p>
<p>疏。則與長行文有影略者。長行起後但起發心。偈中起後但起修行。故二處起後互為影略。就結前中長行有大功德無佛往修。偈有往修復闕功德。亦是影略。</p>
<p>疏。一少言攝多義等者。上一意諸讚歎者多義偈者是也。第二意以偈有美妙文辭故。</p>
<p>疏。後三開章下。此段有二。先正釋經文。後此初發心下。問答料揀。於中有二問答。第一問發心淺深。第二問圓攝所以。前中。</p>
<p>疏。以此甄別非無有異者。此中異下二處之文。</p>
<p>疏。故纓絡云發心住者。是人等者。證成發心通始義也。彼經第二初釋經義品云。佛子。發心住者。是人始從具縛凡夫未識三寶聖人。未識好惡因之與果。一切不識不解不知。佛子從不知始。於凡夫地。值佛菩薩教法之中。起一念信。便發菩薩心。是人爾時信前名信相菩薩。亦名假名菩薩。亦名名字菩薩。其人略行十心。所謂信心。進心。念心。定心。慧心。戒心。迴向心。護法心。捨心。願心。又云。佛子。發心住是上進分善根人。若一劫二劫。乃至一恒二恒佛所。行十信心信三寶常住等。</p>
<p>疏。明知此中發心。該於初後者。具縛未識初發為始。而一劫二劫修行方得初住。住前但名信相菩薩。居然通始終也。</p>
<p>疏。問此既是初下。第二問答。顯圓攝所以。於中先問。後古德下答。於中三。初正釋本義。二傍序異釋。三引妨會宗。初中二。先明行布。後二圓融通攝門下圓融。於中亦二。先正辨圓融。後此中有二門下。出圓融所以。於中三。初雙標二門。二雙釋二門。三問答料揀。</p>
<p>疏。前中普攬下。雙疏二門。即分為二。就初門中又二。一正明緣相。廣如玄中。</p>
<p>疏。此經之中依斯義故下。二會釋經文。言如下文十定不通等說者。定通二品。義該始終故。等者等取十忍。下經十忍之中。有音聲順忍等。謂約五忍明義。七八九地得於無生已過信順。況於等覺。今明等覺有音聲等故是攝初。</p>
<p>疏。十住十行等說者。謂位位滿處皆成佛故。一住若不收諸住。云何說得位滿成佛。故十住後有灌頂住。海幢灌頂之後便說佛故。</p>
<p>疏。如離世間品說者。離世間品具二千行法。如次配於住行。而不存其位名。但有與位相應之行故。</p>
<p>疏。二法界融攝門等者。在文可知。</p>
<p>疏。問下發心功德品下。第三問答料揀。有三問答。一會前後經文。二問約法相收是則可爾下。以法疑人。先問。後答。答言十千劫乃是一經。是即仁王經。</p>
<p>疏。此經縱有行布下。三通伏難。謂有難言。如上所說既有行布。此與諸經復云何異。故今答云。行布乃是圓融之行布耳。</p>
<p>疏。亦有引此下文下。第二傍序異說。即安國法師。於中有三。初正立。二引文證成。三辨順違。初中意明。此中發心是初地證。發心非信成就發心。以其作用殊勝。非地前故。</p>
<p>疏。以有則獲灌頂而昇位等。非是信故者。二引文證成。而言等者。彼有十義。以證此中非信成就。謂一以說斷除疑網出愛流。便得堅固不壞心故。以若未入聖何。以度疑。若是凡夫何能不壞。入見諦者乃能度疑。信不壞故。二若未入地不應得有常持戒故。三不應云生如來家故。四凡夫不得身語意業常無失故。五不應則獲功德法性身故。六不應云則獲十地十自在故。七不應則獲灌頂而昇位故。八不應云則身充遍於虛空故。九何以菩薩具智慧故。十信大乘者。猶為易。能信此法倍更難故。豈有凡法難於聖法。故知此品正教捨凡展轉乃至進入佛地。今疏文中略引彼證故。致等言是其一意。</p>
<p>疏。若爾初地豈得灌頂下。辨非。文有五段。初正以其所引難其所立。但難其一餘九例知。謂既十地中方得灌頂。縱是初地豈得灌頂。二若云展轉下。假設彼救反以成立。三若許從信下。假縱彼救結破彼立。四下文自有下。廣引文證。顯彼立非。孟浪者出莊子。已見華藏品。五下發心品下。例破。後文所立非理。以彼下文亦判彼品為初地發心故。此既不立。彼居然非。</p>
<p>疏。門下云無量億劫勤修學下。第三引妨會宗。於中有二。先問後通。前中即此品文。安國堅執屬證發心經多劫故。非是初心一生故也。亦非十千以為無量。遮救自義。況有救云無量即十千故。</p>
<p>疏。通斯難者下通。通意可知。</p>
<p>疏。第三亦兼修行者。以所具行位行即修行故。位即亦是修行之德。故云此及後二皆修行之德。</p>
<p>疏。瑜伽菩薩地明等者。疏文有二。先釋科文。行相之言便引瑜伽明具五義。而行相為總故為科目。</p>
<p>疏。後因緣者下。牒經別釋因緣之義。於中二。先以義略釋。二後瑜伽云下。引文釋。於中三。初引瑜伽。次引起信。後會當經。初中因緣之外更加四力。緣謂見聞境界。因謂內心發起。力謂有所幹能。然即前四因正望發心以明力用。自力即從種性因發。他力即是善友所攝。因力即是自起悲心。加行力即長時苦行。又四力成就即名為因。親能發故。</p>
<p>疏。今經即初及三者。文中無人勸故。不言因加行故。</p>
<p>疏。起信論智印經有七因緣者。論云信成就發心者。依何等人修何等行得信成就堪能發心。所謂依不定聚眾生已有熏習善根力故。信業果報能起十善厭生死苦。欲求無上菩提。得值諸佛親承供養。修行信心經一萬劫。信心成就故。諸佛菩薩教令發心<span class='note-inline'>(一)</span>或以大悲故能自發心<span class='note-inline'>(二)</span>或因正法欲滅。以護法因緣故能自發心<span class='note-inline'>(三)</span>如是信心成就得發心者。入正定聚。畢竟不退。名住如來種中正因相應。若有眾生善根微少等。未經一萬劫。於中遇緣亦有發心。所謂見佛色相而發其心<span class='note-inline'>(一)</span>或因供養眾僧而發其心<span class='note-inline'>(二)</span>或因二乘之人教令發心<span class='note-inline'>(三)</span>或學他發心<span class='note-inline'>(上有四緣)</span>如是等發心悉皆不定。遇惡因緣。或便退失墮二乘地。智印同此。</p>
<p>疏。信謂於實德能。深忍樂欲心淨為性者。唯識第六云。云何為信。於實德能深忍樂欲。心淨為性。對治不信樂善為業<span class='note-inline'>(此總明體業)</span>。然信差別略有三種。一信有實。謂於諸法實事理中深信忍故。二信有德。謂於三寶真淨德中深信樂故。三信有能。謂於一切世出世善深信有力能得能成起希望故。釋曰。實德能三即信依處。忍樂欲三如次配之。言能得能成者。信己及他。今得後成。又無為得有為成故。論云。由斯對治彼不信心。愛樂證修世出世善。釋曰。上釋信業。下欲揀別。故又問答。論云忍謂勝解。此即信因。樂欲謂欲。即是信果。確陳此信。自相是何問也。豈不適言。心淨為性。此猶未了彼心淨言。若淨言即心應非心所。若令心淨慚等何別。心俱淨法為難亦然。釋曰。此中三難。初持業釋。次依主釋。後隣近釋。言為難亦然者。同前慚等何別。亦是心王俱時法故。論曰。此性澄清能淨心等。以心勝故立心淨名。如水清珠能清濁水。慚等雖善非淨為相。此淨為相無濫彼失。又諸染法各別有相。雖有不信自相渾濁。復能混濁餘心心所。如極穢物自穢穢他。信正翻彼故淨為相也<span class='note-inline'>(正義竟)</span>。有說。信者愛樂為相。應通三性。體應即欲。又應苦集非信所緣<span class='note-inline'>(此破小乘上座部)</span>有執。信者隨順為相。應通三性。即勝解欲。若印順者。即勝解故。若樂順者。即是欲故。離彼二體無順相故<span class='note-inline'>(此破大乘異師也)</span>由此應知。心淨是信結也。然今疏文略引標釋義已周備。今法寶下以論配經。復有二意。一者別配。謂法有事理。即是初實也。法有理行即出世善等故。是後能故。云今法寶中已攝初後。後亦三寶中皆具此三者。義以前三通於三寶。如文可知。次大者下。釋下句也。</p>
<p>疏。別中下。上釋總偈竟。</p>
<p>疏。初半偈揀去偏偽者。即天台止觀中意。然有二文。一當第五卷明十法成乘。中有真正發菩提心。故云揀去偏偽。故下疏云。有二乘心者。名之為偏等。二者第一卷中明有五略。謂發大心。修大行。感大果。列大網。歸大處。今即第一發大心中文。然彼復分為三。初方言。次揀非。後顯是。方言易了。今將不求一行當彼揀非也。餘文即當顯是。今初。彼文云。道亦有通有別。今亦揀之略為其十。若心念念。專貪嗔癡。攝之不還拔之不出。日增月甚起上品十惡。如五扇提羅者。此發地獄心行火途道<span class='note-inline'>(一)</span>若其心念念。欲多眷屬。如海吞流如火焚薪。起中品十惡。如調達誘眾者。此發畜生心行血塗道<span class='note-inline'>(二)</span>若其心念念。欲得名聞四遠八方稱揚歎詠。內無實德虛比賢聖。起下品十惡。如摩揵提者此發鬼心行刀塗道<span class='note-inline'>(三)</span>若其心念念。欲勝於彼。不耐下人輕他珍己。如鵄高飛下視人物。而外揚仁義禮智信。起下品善心。行阿修羅道<span class='note-inline'>(四)</span>若其心念念。欣世間樂。安其臭身悅其癡心。此起中品善心行於人道<span class='note-inline'>(五)</span>若其心念念。知三惡苦多。人間苦樂相間。天上純樂。為天上樂。閉六根不出。六塵不入。此上品善心行於天道<span class='note-inline'>(六)</span>若其心念念。欲大威勢身口意業。纔有所作一切弭從。此發欲界主心行魔羅道<span class='note-inline'>(七)</span>若其心念念。欲得利智辯聰。高才勇哲。鑒達六合。十方顒顒。此發勝智心行尼揵道<span class='note-inline'>(八)</span>若其心念念。五塵六欲外樂蓋微。三禪之樂由如石泉其樂內熏。此發梵心行色無色道<span class='note-inline'>(九)</span>若其心念念。知善惡輪環凡夫耽湎賢聖所訶。破惡由淨慧。淨慧由淨禪。淨禪由淨戒。尚此三法如飢如渴。此發無漏心行二乘道<span class='note-inline'>(十)</span>若心若道其非甚多。略舉十耳<span class='note-inline'>(結)</span>今疏欲具此十非故。於經文。委曲而取耳。於疏文中分二。先總明。即瑜伽意。後文中不求五事下。正釋經文配成十非。然不必全爾故致多言。以隨一煩惱有三塗因故。又但取意略明。但尋上引疏文。居然易了。但人天因含其三界也。一人。二欲天。三上二界。餘文可知。有二乘下結成。即前九為偽。後一為偏也。</p>
<p>疏。其中對上四因四緣可以意得者。深心信解。及深信諸佛及佛法。即第一種性具足因。恭敬尊重一切佛。即第二賴佛菩薩攝受因。以恭敬故。但為永滅眾生苦。即第三多起悲心也。常欲利樂諸眾生莊嚴國土供養佛。即第四長時猛利難行苦行也。四因具矣。言四緣者。恭敬尊重一切佛者。以見聞神變威力故。即第一緣。受持正法修諸智者。以聞法微妙故。即第二緣。又受持正法者。見法欲滅故。即第三緣。但為永滅眾生苦者。即見生受惑業苦。是第四緣也。見苦即緣。長悲即因。故雖一文因緣具足。此中四力不具故不會之。</p>
<p>疏。又上從不求五欲下。重解經文以上來所解參古德意。此下一向新意不干舊解。文自有五。一約信德。二約菩提意。三約佛性。四約四弘。五結歸真正。今初。則經文五偈應分為二。初一偈標信發心。後四偈彰信之德。</p>
<p>疏。今文並具但不次耳者。彼經次云。一親近善友。二供養諸佛。三修習善根。四者志求勝法。五心常柔和。六遭苦能忍。七慈悲深厚。八深心平等。九愛樂大乘。十求佛智慧。</p>
<p>疏。四有三字者。以供養佛字全同故。</p>
<p>疏。又此十德即求菩提之意者。第二明菩提意。而云發菩提心等者。彼廣有文。略舉十四廣結無邊。今但舉一以等十三。謂二欲承事供養一切諸佛。悉無餘故發菩提心。其悉無餘下八字一一皆有。三欲嚴淨一切諸佛國土。四欲護持一切諸佛正教。五欲成滿一切如來誓願。六欲往一切諸佛國土。七欲入一切諸佛眾會。八欲知一切世界中諸劫次第。九欲知一切眾生心海。十欲知一切眾生根海。十一欲知一切眾生業海。十二欲知一切眾生行海。十三欲滅一切眾生煩惱海。十四欲拔一切眾生煩惱習氣海。悉無餘故發菩提心。善男子。以要言之。菩薩以如是等百萬阿僧祇方便行故發菩提心。善男子。菩薩行普入一切法皆證得故。普入一切剎悉嚴淨故。是故善男子。嚴淨一切世界。盡我願乃盡。拔一切眾生煩惱習氣。盡我願乃滿。釋曰。上皆菩提心所為也。對今經文可以意得。</p>
<p>疏。末後偈初句下。三。約佛性。即隨難重顯種性具足三佛性義。即佛性論第二卷第三顯體分三因品。論云。復次佛性體有三種三性所攝義。應知三種者。所謂三因。三種佛性三因者。一應得因。二加行因。三圓滿因。初即二空所顯真如。由此應得菩提心。乃至道後法身故。二加行因者。謂菩提心。由此心故。得三十七品。十度十地。乃至道後法身。三圓滿因者。即加行因。由此故得一切圓滿。三種佛性者。應得因中具有三性。一住自性性。二引出性。三至得果性。釋曰。住自性者。謂道前凡夫位。引出性者。從發心已上窮有學聖位。至得果性者。無學聖位。</p>
<p>疏。又文有四弘可以意得者。四約四弘也。文中不求五欲等。即顯煩惱無邊誓願斷。但為永滅眾生苦。即眾生無邊誓願度。受持正法修諸智。即法門無盡誓願學。證菩提故。即佛道無上誓願成。故四具矣。</p>
<p>疏。又上云深心信解常清淨下。第五結歸真正。於中二。先顯真正菩提心體。後正結歸。前中意有其三意。初約三心菩提。二約三觀。三約四弘。今初。初明大智心。次慨眾生迷此下。大悲心後悼昔不知下。大願心即菩提心。燈大悲為油。大願為炷。大智為光。光照法界故。上如次即直心。大悲心。深心也。二約三觀者。悲願是假觀。前大智心中直明本性清淨。即是空觀。煩惱即菩提本來是佛。即中道觀。三約四弘者。初通立理以是圓教四弘故。稱性明之。從信煩惱即菩提下。別顯四弘。初即煩惱無邊誓願斷。二由稱本性而發心故下。即佛道無上誓願成。三慨眾生迷此下。眾生無邊誓願度。四悼昔不知下。法門無盡誓願學。此明四弘通指上四弘。上但指文。今將深心之言會通此四令圓妙耳。</p>
<p>疏。有悲故不為無邊所寂下。正結歸。謂上雖多義不出悲智故今結之。即結上疏文及經耳。故止觀第五明十法成乘中。第二真正發菩提心云。既深識不思議境一苦一切苦。自悲昔苦起惑耽湎。乃至云思惟彼我鯁痛自他。即起大悲興兩誓願。眾生無邊誓願度。煩惱無邊誓願斷。眾生雖如虛空誓度如空之眾生。雖知煩惱無所有。誓斷無所由之煩惱<span class='note-inline'>(上二即空觀)</span>雖知眾生甚多。而度多多之眾生。雖知煩惱無邊底。而斷無邊底之煩惱<span class='note-inline'>(假觀)</span>雖知眾生如佛。而度如佛之眾生。雖知煩惱如實相。而斷如實相之煩惱<span class='note-inline'>(中觀)</span>何者。若但拔苦因拔苦果此誓雜毒故須觀空。若偏觀空則不見眾生可度。是名著空者。諸佛所不化。若偏見眾生可度則墮愛見大悲非解脫道。今則非毒非偽故名為真。非空邊非有邊故名為正。如鳥飛空終不住空。雖不住空跡不可尋。雖空而度。雖度而空。是故誓與虛空共鬪故。名真正發菩提心。釋曰。此上釋須三觀所以。又云又識不思識心一樂心一切樂心。我及眾生昔雖求樂因不知樂因。如執瓦礫謂如意珠。妄指螢光呼為日月。今方始解故起大悲興兩誓願。謂法門無盡誓願知。無上佛道誓願成。雖知法門永寂如空。誓願修行永寂。雖知菩提無所有。無所有中吾故求之<span class='note-inline'>(上即空觀也)</span>雖知法門如空無所有。而有誓願畫繪莊嚴虛空。雖知佛道非成所成。如空中種樹使得華果<span class='note-inline'>(名假觀也)</span>雖知法門及佛果非修非不修。非證得非不證得。以無所證而證而得<span class='note-inline'>(中觀也)</span>是名非偽非毒。名之為真。非空非愛見。名之為正。如是慈悲誓願。與不思議境智。非前非後同時俱起。慈悲即智慧。智慧即慈悲。無緣無念普覆一切。任運拔苦自然與樂。不同毒害。不同但空。不同愛見。是名真正發菩提心。釋曰。但觀上所引之文。疏文居然易了。即撮其大意而為此疏顯經深玄。然此經上下菩提心義。文理淵博。見其撮略故。取而用之。引而證之。</p>
<p>疏。第二信為道元下。此段多易。但云一本義菩提本故者。意以本義為果德元。首義為因德元耳。言元者善之長也。即周易乾卦文言。釋乾元亨利貞四德云。元者善之長也。亨者嘉之會也。利者義之和也。貞者事之幹也。君子體仁足以長仁。嘉會足以合禮。利物足以和義。貞固足以幹事。君子行此四德者。故曰乾元亨利貞。今但用其一字義耳。</p>
<p>疏。不信身心下。反成上義。知見相為菩提。知見性為涅槃。故法華論釋開佛知見。為無上義。謂雙開菩提涅槃疏。如意珠略有五義者取與信相應義耳。若準寶性論。寶有六義。頌云真實<span class='note-inline'>(一)</span>世希有<span class='note-inline'>(二)</span>明淨<span class='note-inline'>(三)</span>及勢力<span class='note-inline'>(四)</span>能莊嚴世間<span class='note-inline'>(五)</span>最上不變等<span class='note-inline'>(六)</span>。今此勝義攝真實最上二義。餘四則同。四即勢力。五即莊嚴。或無莊嚴加此蘊義。然疏五義皆言含法喻。思之可知。</p>
<p>疏。尚不得疥癩野干等者。即薩遮尼揵子經第四。</p>
<p>疏。初三頌明十住等者下。明諸位。皆含義理。並如本品。但言增上是不退住者。由前正心但聞讚毀不動。今聞無有利害更深而心不退故為增上。餘如下文尋之。然皆隱位名存其中行。或合或開。或略或廣。不全次第者。意明圓融信門即頓具故。亦猶離世間品。六位頓具故。亦頓成二千行。位位頓修故。若一向次第者。但得行布一分義耳。</p>
<p>疏。以若有彼則有此者。揀濫。明此是圓融義。纔得一位即得一切位。如十味香纔燒一丸。如小芥子十氣齊發。若有聞香十味齊聞。若得沈氣時。則得檀氣。若得酥合則得龍腦等。十味丸藥服者齊得。亦準此知。非如鉤鎖由得於前方能得後。非如涉路若行一里即得二里。若行二里則進三里。故此位中不在位名。或開或合。正在於此。思之思之。</p>
<p>疏。略辨十門三昧業用者。然還源觀。立一體二用三遍四德五止六觀。亦不出此。言一體者。即自性清淨圓明體。即通為十定之體。言二用者。一海印森羅常住用。即此第一三昧。二法界圓明目在用。即華嚴三昧。言三遍者。一者一塵普周法界遍。二一塵出生無盡遍。三一塵含容空有遍。此三並是因陀羅網三昧門。言四德者。一隨緣妙用無方德。二威儀住持有則德。三柔和質直攝生德。四普代眾生受苦德。即次下第六三昧門。言五止者。一照法清虛離緣止。二觀人寂怕絕欲止。三性起繁興法爾止。四錠光顯現無念止。五事理玄通非相止。言六觀者。一攝境歸心真空觀。二從心現境妙有觀。三心境祕密圓融觀。四智身影現眾緣觀。五多身入一鏡像觀。六主伴互現帝網觀。上之止觀並是寂用無涯三昧門。故此十門無不收矣。廣釋一體六觀等具如還源觀辨。</p>
<p>疏。海印之義下。疏文分四。一標章。二總明。三別示義類。四總結料揀。初一可知。</p>
<p>疏。下經云。如淨水中四兵像下。第二總明也。即引當經及於他經。以示能現所現海印之相。言乃至莫不皆於水中現者。其中間云。各各別異無交雜。劍戟弧矢類甚多。鎧冑車輿非一種。隨其所有相差別。莫不皆於水中現。而水本自無分別。菩薩三昧亦如是。即第十五經。</p>
<p>疏。又云海有希奇等者。即此卷中下合云。無盡禪定解脫者。為平等印亦如是。福德智慧諸妙行。一切普修無厭足。</p>
<p>疏。大集十四云下。引他經文。疏文分二。先正引。後解釋。前中即虛空藏菩薩品頭。有一善男子言。此中亦爾。經云亦復如是餘皆全同。</p>
<p>疏。然此經文下。解釋。此即此上大集。言出現四天下像等者。文云。佛子。譬如大海普能印現四天下中一切眾生色身形像。是故共說以為大海。諸佛菩提亦復如是。普現一切眾生心念根性欲樂而無所現是故說名諸佛菩提。下偈文云。如海印現眾生心。以此說名為大海。菩提普印諸心行。是故說名為正覺。</p>
<p>疏。言十義下。第三別顯義類也。</p>
<p>疏。經云遍十方故者。即是今經。於一念頃遍十方也。言普悉包含無所拒者。即指上引。十義所引皆上總中。所引之經。及出現品。文多易了。但第十云以不待對是故常現者。此以第十釋成第九即為揀異。由十成九故云釋成。而九竪論。十是橫說。故為揀也。</p>
<p>疏。具上十義下第四總結。於中先正結。後問仁王三賢下。問答料揀。先問。後答。問即上卷菩薩教化品。經云。若菩薩住百佛國土中。作閻浮提王王四天下。修百法明門。二諦平等心化一切眾生。下偈云。善覺菩薩四天下雙照二諦平等道。權化眾生遊百國。始登一乘無相道。釋曰。此前更無成佛之文。</p>
<p>疏。答即上所引大集下。第二答中有三。初指前引答。二別引文答。三況出圓融。今初。謂上引大集灌頂即第十住。故云彼說住終。則初賢已得八相。何得偏引仁王三賢無文。</p>
<p>疏。若占察經下。次引別文答。謂占察經作佛有四。初是信滿。正與今文相當。餘三因便故來耳。二解滿作佛即同前大集灌頂受位。三證滿者。初證名證滿故。云淨心地即初地故。四究竟菩薩地。即第十地後故。起信云。菩薩地盡覺心初起心無初相。以遠離微細念故得見心性。心即常住名究竟覺是也。</p>
<p>疏。起信依此下。上正引經。此方引論。用信成就發心即第一信滿位。論云。菩薩發是心故。則得少分見於法身。以見法身故隨其願力能現八種利益眾生。所謂從兜率天退。入胎。住胎。出胎。出家。成道。轉法輪。入涅槃。即八相之文也。</p>
<p>疏。況圓融門中不依次位者。三況出圓義也。則上所引尚是行布。以四位成佛深淺不同故。今初即具後故是圓融。今約信滿猶寄終教說耳。</p>
<p>疏。因果無礙下。通伏難。謂有難云。若初即後應壞因果故。故為此通明其無礙。正在因時即有果。果中有因。隨門不同名因名果。體無前後故得圓融。雙存則亦因亦果。俱泯則果海離言。</p>
<p>疏。又此化現非唯一位依一類界者。重揀前文以圓融。非唯一位則顯具一切地位。非依一類界則顯遍於時處也。第二華嚴三昧。</p>
<p>疏。萬行如華嚴法身故餘如別說者。遺忘集說。略有十觀。一攝相歸真觀。二相盡證實觀三相實無礙觀。四隨相攝生觀。五緣起相收觀。六微細容攝觀。七一多相即觀。八帝網重重觀。九主伴圓融觀。十果海平等觀。然此十觀融四法界。初二理法界。始終不異。三即事理無礙法界。四即隨事法界。次五即事事無礙法界。五即一多相容不同門。六即微細相容安立門。七即諸法相即自在門。八即因陀羅網境界門。九即主伴圓融具德門。其第十觀果海絕言。通為前四之極。則四法界十種玄門皆約因分。然此十觀略收萬類不異玄中故指在餘。又釋題中廣顯華嚴義竟。又還源觀釋云。廣修萬行稱實成德。普周法界而證菩提。如華有結實之用。行有感果之能。今則託事表彰。所以舉華為喻。嚴者。行成剋果。契理稱真。性相兩亡。能所俱絕。顯煥炳著故名嚴也。良以非真流之行無以契真。何有飾真之行。不從真起此。則真該妄末行無不修。妄徹真源相無不寂。故曰。法界自在圓明無礙用為華嚴三昧也。若更總釋。總以萬行嚴於法界。成於法身為華嚴也。行有行布圓融。成佛亦有十身總別。別如普眼長者以十波羅蜜嚴成十身。融如八地一念之中十度圓修。成佛之時十身無礙。故曰華嚴。餘如題中。第三因陀羅網三昧中。</p>
<p>疏。次半頌舉一例餘。亦有二意者。前意對前第一意。既一塵之中有多塵向來。方說一塵攝剎。今方說塵內所具餘塵攝剎。後意對前第二意。此所例塵非前塵內。是前塵外遍法界中塵也。</p>
<p>疏。由於昔時以手持供供佛施人稱周法界者。此出因也。供佛施人約其施行。稱周法界約其施心。入深觀故。</p>
<p>疏。故令真流供具等諸佛之難思者。顯今果也。真流供具顯出供時心以稱法界。手出供具故。等諸佛之難思者。稱因境也。因雖尊勝。心不稱境非真供養。由稱真之因感稱真之果。能供真佛之境。</p>
<p>疏。初半對治等者。對治文顯。隨心所樂為世界者。順心令喜故。隨行差別即當為人者。心行不同生善異故。如心寂靜應教禪定。若心明利為說智慧。悉以善巧而成就文。則連上屬於為人。第一義者。謂要見理。見理方得名成就耳。又成就言通於上三。前三悉檀皆為見理故。</p>
<p>疏。第六四攝攝生三昧。布施攝中。前二偈有兩重釋。先約財施。所須王位皆屬外財故。王位兼於身命。亦屬內財。</p>
<p>疏。又此施位下。第二重釋次半偈。可愛著物即三種難行之一。次法及無畏兼前財。三為一切施。又將後二屬於遂求。然準瑜伽六度四攝各有九門。頌云。自性一切難。一切門善士。一切種遂求。二世樂清淨。自性皆一。一切或二或三。難行皆三。一切門皆四。善士皆五。一切種皆六。遂求皆七皆八。二世樂皆九。清淨皆十。四攝即當三十三卷。至十行品更說其相。今疏言即難行者。以難行有三。一物少自在施。二可愛著物施。三極大艱難獲財施。今當第二難也。</p>
<p>疏。又後二偈至隨求即與者。是遂求施。遂求有八。一匱乏飲食而求乞者施以飲食。二匱乏車乘而求乞者施以車乘。三乏衣服。四嚴具五資生什物。六種種塗飾香鬘。七舍宅。八光明。皆如初二句會文可知。</p>
<p>疏。一切愛語等者下所列。即三愛語。一慰喻愛語。二慶悅愛語。三勝益愛語。</p>
<p>疏。言種種梵音者。即八種梵音等者。文中具列初二。疏釋後六但標。若釋應云。三調和謂大小得中。四柔軟者。言無麁獷。五不誤者。言無錯誤。六不女者。其聲雄朗。七尊慧者。言無戰懼。八深遠者。臍輪發聲。</p>
<p>疏。隨心說法應在後偈者。以後偈說八萬法門。是順正法教語故。應合云隨心為說。前偈種種梵音故。是隨世儀軌。合言隨世所宜而化誘。</p>
<p>疏。初頌一切同事者。瑜伽同事不舉別相。但同上利行即名同事。故利行居先則示同。利衰等為一切也。等取毀譽稱譏苦樂。忍於諸苦而同事故者。難行有三。亦無別相。即同三利行為三難行同事。謂一諸未行勝善根因。諸有情所行利行。二現在耽著廣大財位眾具圓滿。諸有情所行利行。三於外道異執邪見邪行。所行利行。同事例耳。今於上三同事皆須忍苦。</p>
<p>疏。一即十種清淨利行者。謂一依外清淨有五。二依內清淨有五。依外五者。一無罪利行。二不轉利行。三漸次。四遍行。五如應。論廣釋其相。依內清淨有五者。一謂諸菩薩。於諸有情起廣大悲。意樂現前而行利行。二諸菩薩。於諸有情起所作義利。雖受一切大苦。劬勞而心無倦。深生歡喜。為諸有情而行利行。三安處最勝第一財位。而自謙下如子如僕。及離憍慢而行利行。四心無愛染無有虛偽。真實哀愍而行利行。五起畢竟無復退轉。慈愍之心。而行利行。</p>
<p>疏。次三句即善士利行者。善士有五。一於真實義勸導有情。二於應時勸導。三於能行攝勝妙義勸導。四於有情柔軟勸導。五於有情慈心勸導。此之五相。皆是大人之法。慈心勸導舉後等初。</p>
<p>疏。次二偈即遂求利行者。論云。此略有八。謂諸菩薩見諸有情於應慚處。為無慚纏之所纏繞。方便開解令離彼纏如無慚纏。二無愧。三昏沈。四睡眠。五掉舉。六惡作。七嫉。八慳。皆如無慚纏說。</p>
<p>疏。次二偈即一切種利行者。彼說或六或七總有十三。六者。一應攝受者正攝受之。二應調伏者正調伏之。三憎背聖教者除其恚惱。四處中住者令入聖教。五於三乘中令其成熟。六已成熟者令得解脫。云何七種。謂諸菩薩安處一分所化有情。於善資糧。守護長養。所謂一依下乘出離。二依大乘出離。三於遠離。四於心一境性。五於清淨諸障。六於二乘而正安處。七於無上正等菩提而得安處。</p>
<p>疏。後一偈即一切門利行。謂不信令信故者。此略有四。一不信令信。二犯戒有情令戒圓滿。三惡慧有情令慧圓滿。四慳悋有情於捨圓滿。今疏文中略舉其一。</p>
<p>疏。瑜伽廣說利行居先等者。會二前後。可知。</p>
<p>疏。婆沙七十九等者。彼云。毘奈耶說。世尊有時為四天王。以南印度邊國俗語說四聖諦。謂醫泥迷泥瑜部達[甲*葉]剌蔑戾車語。說四聖諦。謂摩奢都奢僧攝摩薩縛怛囉毘剌達。論引淨名圓音為難。下釋有七。一云。有作是說。佛以聖語說四聖諦。能令一切所化有情皆得領解。何以作此等語說。答為滿彼意故。彼天欲聞故。下並取意引之。二復次世尊欲顯於諸言音皆能善解故。謂有疑。佛不能餘語等。三復次有所化者。依佛不變形言而得受化。有所化者。依佛轉變形言而受化者。四復有說者。佛以一音說四聖諦。不能令一切所化有情皆得領解。世尊雖有自在神力。而於境界不能改越。如不能令耳見諸色等。通圓音云。答不須通。非三藏故。諸讚佛頌言多過實。如常在定不睡眠等皆過實也。五復次如來言音遍諸聲境。隨所欲語皆能作之故。復伽陀作如是說。六復次佛語輕利速疾轉故。故云佛以一音演說法。眾生各各隨所解。七復次如來言音雖有多種。而同有益故說一音。釋曰。然上七解。前三可通。後四淺近。即彼小乘三藏說故。</p>
<p>疏。篾戾車者。三藏云惡中惡。亦云奴中奴。皆義翻耳。</p>

<p class='juan'>大方廣佛華嚴經隨疏演義鈔卷第三十五</p></div>
</div><!-- end of div[@id='body'] -->
</body></html>