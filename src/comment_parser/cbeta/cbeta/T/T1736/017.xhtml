<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經隨疏演義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu38' /><a id='mulu39' />大方廣佛華嚴經隨疏演義鈔卷第十七</p><p class="byline">唐清涼山大華嚴寺沙門澄觀述</p><p>序曰。大方廣下。第四別歎此典旨趣玄微。於中二。先總歎。後別歎。今初。先二句標其深廣。後視之者下。成上二句。既為祕藏故視之不見。稱為性海。安測邊涯。挹者。珠叢云。以器斟酌於水也。故文選頭陀寺碑云。蓋聞挹朝夕之池者。無以測其淺深。仰蒼蒼之色者。難以知其遠近。故今測量者。以管窺天用蠡酌海也。序曰。有學無學志絕窺覦下。第二別歎。於中三。初約人歎。二約法歎。三約處歎。初中二。先對劣顯勝。後當體顯勝。前中初句通三乘。後句別說。然二乘在座如聾如盲。三乘菩薩積行多劫。不能測故。窺者。左傳云。謂舉足而視覦者。珠叢云。謂有所冀望。後最勝種智下。當體顯勝。上句約果滿。以滿二嚴成種智也。下句云普賢文殊等者。納因圓。普賢之行文殊之願。二皆圓也。亦得行願通上二聖。序曰。一句之內下。第二約法歎。於中上句約能詮深廣故。一句之義竭海墨而不盡。後一豪之中下約所詮。事事無礙故。一豪之中置剎土而非隘。序曰。摩竭提國下。三約處歎。舉摩竭者。九會本故。不起覺場而周遍故。舉普光者。近菩提場。又說信門該於果海。故云爰敷寂滅之理。序曰。緬惟奧義下。第五傳譯古今感慶逢遇。於中二。先明前譯多闕。後明今譯多具。今初。緬者遠也。惟者思也。六代。即晉宋齊梁陳隋也。言惟啟半珠未窺全寶者。即涅槃聖行品。雪山童子聞化羅剎。云諸行無常是生滅法。驚而願視。唯見羅剎。問羅剎云。大士。汝於何處得是過去離怖畏者。所說半偈。大士。汝於何處而得如是半如意珠。釋曰。欠下半偈義未全故。若得聞下生滅滅已寂滅為樂。即全寶也。今明先譯既多闕略。為半寶也。序曰。朕聞其梵本下。第二明今譯多具。即全寶也。文中有六。一邀迎。二正譯。三感徵。四事畢。五讚益。六慶遇。今初。事如玄談。序曰。粵以證聖元年下。第二證譯也。月旅姑洗者。正當三月。言親受筆削者。則天躬自刊削。言筆削者。漢書衛青傳云。削則削。筆則筆。削謂刪去。筆謂增益。有云理書勘受削而注之。良以古人書竹木簡。以刀削故序曰。遂得甘露流津下。三感徵也。十四日是辛酉。庚申即十三日。壬<span class='corr'>戌</span>即十五日。前後一日各有感徵。謂則天於十三日夜夢。見遍天之內皆降甘露。十四日覃開譯經。十五日天降甘雨。覃者。爾雅云。及延也。郭璞注云。謂蔓延相被及也。式開下成上徵祥。此二句亦可通上二瑞。皆一味之澤。亦可式開實相成上甘露。不死之藥況實相之常住故。一味之澤成上膏雨。一雲一雨無異味故。式者用也。序曰。以聖曆二年下。第四事畢己亥取於乙未丙申丁酉戊戌己亥首。涉五年繕寫方畢。繕者。說文云補也。珠叢云。治故造新。皆謂之繕。序曰。添性海之波瀾下。第五讚益。於中二。先明益教理。大波曰瀾。玄言曰。廓者張小使大。鄭玄注。禮云。疆者界也。說文云。域者封也。謂玄言既加。添足性海。開廓法界矣。後大乘頓教下。二辯益物機。序曰。豈謂後五百歲下。第六慶遇也。於中先慶遇。後發願。今初。前句約惡時得聞。是一幸也。後一句約惡處得聞。此二幸也。初言後五百者。如來滅後有五五百年。第一五百年解脫堅固等。今當第四五百年。故云後也。在三五之後故。故金剛經中。於後五百歲信受者難得。言俄啟珠函之祕者。即智論第六十四云。般若是如意珠。舍利如函篋。舍利之中雖無般若。而為般若所熏故。得一興供養千反生天。今用此事。則如來如函。華嚴經是如意珠也。序曰。所冀闡揚沙界下。二發願。於中二。先雨句橫遍沙界。麁相遍也。塵區者。明微細遍。遍微塵中之區域故。後並兩曜而長懸下。二句明竪窮長懸永布故。兩曜即日月。喻如來根本後得智也。序曰。一窺寶偈下。第六總彰序意。讚理自謙。於中三。先兩句正製序由。以披尋翫味慶喜深故。毛詩注云。復謂反復。珠叢云。復謂重審察。即是南容三復白圭。疏中已引二雖則無說無示下。讚理離言要假言顯。無說無示。則淨名目連章之文。不二之門。即淨名不二法門品。亦如疏說。因言而顯言者。若無文殊讚默之言。安知無言之為妙。故寂滅之相假以言詮。言大千之義者。即出現品。塵含經卷喻。疏中已引。故大千經卷潛塵無益。聰慧者開便能益物。今假言顯義。當開塵示於經卷有成益也。三輒申下。謙己結成。上己略釋序竟。其中有與理相應者。隨時取捨耳。</p>
<p>疏。第十別釋文義者。疏文分二。先總科。後釋經。前中三。謂標彰。列名。解釋。</p>
<p>疏。初本部三分者下。解釋十重三。初分中分二。先明序正。後流通。有無下。別釋流通。於中三。一序昔說。二序昔義。三申今解。</p>
<p>疏。此上七解下。二會昔義也。復會前七師融成四句。一即第七師。三即前六師。二四義加。二唯正宗者。意取悟入顯理。為正宗故。故河西道郎云。若因初分以得悟。則初分為正。若因後分以得悟。則後分非傍即斯義也。</p>
<p>疏。今依具三下。第三申今正解。謂上顯義理包含。縱成四句。依文釋義三分可依。若無流通。序正安立。若唯有正起盡不明。若約無言如何解釋。就疏文四。一立取源由。二所以三者下。辯三之相。三非唯一部下。例成前義。謂會品之文尚須三分。何況一部不立三耶。四雖六解皆通下。辯定流通。於中三。先取正義。次辯前順違。後結正釋。</p>
<p>疏。初之一解下。二辯前順違。出前不取五釋所以。</p>
<p>疏。令正宗中闕證入者。此即光統以法界品為流通。法界是證入因果眾海大問。新眾遠集。佛自入定。眾海頓證。判為流通。已抑經文。況正宗中但有信解行三而無證入。</p>
<p>疏。第三但屬善財一相者。此即裕公以法界後偈為流通。但是善財五相之中。顯因廣大相之一半。故非一部流通。</p>
<p>疏。後二偈下。但言有云。即刊定記主意用此義。言但結偈中佛德者。以普賢向讚如來。言不能盡。故總結云。剎塵心念可數知。大海中水可飲盡。虛空可量風可繫。無能盡說佛功德。若將此結歎佛德。判為流通。則一部之中無菩薩德。</p>
<p>疏。十行等末類有此偈者。上以義破。此以文破。彼非經終而有此偈。故今此偈。非是一部用為流通。但當會當品流通意耳。言十行末偈者。偈云。菩薩功德無有邊。一切修行皆具足。假使無量無邊佛。於無量劫說不盡。何況世間天及人。一切聲聞及緣覺。能於無量無邊劫。讚歎稱揚得究竟。釋曰。法界偈末。結佛德無盡。此結十行菩薩之德不可盡耳。而言十行等者。等取十向十地。十向末云。一切眾生由可數。三世心量亦可知。如是普賢諸佛子。功德邊際無能測。一毛度空可得邊。眾剎為塵可知數。如是大仙諸佛子。所住行願無能量。此結迴向行願無盡。十地末云。十方國土碎為塵。可於一念知其數。豪末度空可知量。億劫說此不可盡。而言此者。明此上十地德無盡耳。是知位位品品德德之末。皆結無盡。故非一部之流通也。</p>
<p>疏。經來未盡未必在後者。破第五師言未必者。容許後有但不必定耳。如毘盧遮那品末。或隨好品末等。既不必有。故難取定。</p>
<p>疏。眷屬流通但約義故者。即第六師以約義理。於一佛乘分別說三。根本法輪攝彼眷屬故云攝群經為眷屬。何必將彼為此流通。此中有序不用彼序。何獨用彼為此流通。</p>
<p>疏。故依遠公。三結歸正義。</p>
<p>疏。古云此九會中大位問答總有五番者。疏意存四故舉古釋。以第五無大位問答故。於中二。先敘昔。後古德以善財下。密示今意。意有其二。故但為四。一五無大位問故。二第五屬流通故。故云今既判入流通。則前唯四。第四應名依人證入成德分。</p>
<p>疏。兼取流通以為五分者。順於古義。第一分中既攝一部序分。不於正宗之內分為五分。故取流通為第五分。理亦無違。但無大位之問。故疏合為四耳。</p>
<p>疏。三以文從義科謂據現文但有其四。四位大問故。就第二分中。有差別平等二義。故分為五周因果。</p>
<p>疏。初五位明因。後八相明果者。且依一相。以八相是應現故。故屬果攝。若剋實而言。成如來力下四門。方是其果。前一百九十六門。皆屬因攝。若以八相為果。果有一十九門。餘皆屬因。言名出世因果者。品名離世間故。言亦名成行因果者。廢於位名意在行故。</p>
<p>疏。四前後襵疊科者。雖有十重總為二分。從後倒襵節節。除後就前分二故。</p>
<p>疏。初位前十信行者。以四十二位明義。十信未成位。但為住因。故仁王詺十住為十信。故取能成信詺所成住故。</p>
<p>疏。五前後鉤鎖科者。即是新意。文中二。初總標。二正釋。</p>
<p>疏。一第一會為依報因果下。第二正釋也。然文有十節。謂一經初五品。二毘盧遮那品。三名號下三品。四問明至住處。有二十三品為一節。五不思議至隨好三品為一節。六普賢行品為一節。七如來出現品為一節。八離世間品為一節。九入法界品為一節。初後不重用。但合有八重因果。以第九離世間及第十法界。各自為一重因果。故得為十。</p>
<p>疏。五取不思議品下。此一因果。疏文有四。初正明。二解妨。三引證。四結成。初文可知。</p>
<p>疏。以不思議等與前為果下。二解妨。謂有問言。差別圓融二義非一。如何前差別果。得為圓融果耶。故通意云。雖不思議等經文是一。所望異故。果別於因。成差別因果。果自圓融。得成圓融之果。言圓融者。以一一德周法界故。三十六門。門門之中。含十句故。所說之相難測量故。品名標為不思議故。</p>
<p>疏。然有六義下。三引證。證成不思議等三品。為普賢行之果。普賢行品。是不思議等因。</p>
<p>疏。一因果相屬科中多先果後因者。五周因果。所信證入二果居先。差別因前。亦先有果。故云多先果也。今亦先果後因。為例同也。而言因果相屬科者。即前第三以文從義科也。謂從因果相屬之義。科成五故。</p>
<p>疏。二四十八後未有證成等者。若不思議至隨好。唯屬差別果。因果既終。合有現瑞證成。今却無證。普賢行品既唯屬出現之因。既未說果。何得有證。明知普賢行竟有證結屬前來不思議等故。</p>
<p>疏。三普賢品初無別發起者。若不屬前此品之初。應合別有發起。既無發起明是屬前。</p>
<p>疏。四以義等者。果德難思。不可但為差別果故。</p>
<p>疏。五前雖有問等者。即第二會初之問。而復問者。欲顯不思議下難思。是圓融因果之初故。</p>
<p>疏。六第二會初已有三業等者。前若無果。要用不思議等為差別果。前既已有此不思議等全屬於後。前段差別因果亦足。</p>
<p>疏。由斯六義下第四結也。三通釋中。</p>
<p>疏。成佛涅槃亦因現故者。此遮外難。恐有難云。離世間品自有因果。那得總為出現家因。故為此通。</p>
<p>疏。由離世間下釋為出現因義。</p>
<p>疏。八離世間等者。當會自成因果。九全合兩會為一因果。十以入法界當會自成因果。然第八會雖不鉤前。前出現品已曾鉤此第十因果不鉤第八會。第八會已曾鉤第九。故並得名鉤鎖因果。</p>
<p>疏。其善財已下等者。善財歷事為因。普賢說佛德為果故。</p>
<p>疏。六隨品長分科者。不約會分總為直科。三十九品以為十分耳。</p>
<p>疏。二現相品下。明佛果無涯大用分者。現相品大用在義可知。普賢三昧言大用者。同加普賢不來而至。一多延促皆無礙故。毛光讚德無不周故。成就華藏。皆說如來遍淨法界遍應剎海。令依正相入塵含法界。皆無涯大用也。</p>
<p>疏。十善財下善友教證分者。若據標云隨其本會科。會各一分。只成九分。欲顯圓十故開後一。據實合有十會表圓。或經來未盡。且案文釋耳。</p>
<p>疏。若開諸龍及三乘會等者。前為百二十分。則諸龍三乘。皆屬善財會。以初至福城本為善財故。故不別開諸乘等會。今約雖至福城。城中善財等二千四眾尚未出城。先說普照法界修多羅。利益諸龍及三乘人故別乘之。餘可知。</p>
<p>疏。上來十例各顯一理。然亦無盡者。第二正釋經文。於中三。初總結前義二依三分。三依四分消經。</p>
<p>疏。若依常用下。二依三分略科。於中二。先總科三分。後序中就文分二下。別釋二序。於中三。初總科。二結通者。文在第五卷末。彼文有三。初結此界。次結華藏內。後結華藏外。次然此二序下。總指在餘。三初證信者。下文分為三。初立序原由。二立序所以。三略釋序文。今初。文略言阿難請問等者。智論第二云。佛涅槃時。於拘尸那國娑羅雙樹間。北首而臥一心欲入涅槃。阿難親屬愛心。未除未離欲心。心沒憂海不能自出。爾時長老阿泥樓豆語阿難言。汝是守佛法藏人。不應如凡夫自沒憂海。一切有為法是無常相。汝莫憂愁。又佛首付汝法。汝今愁悶失所付事。汝當問佛。佛涅槃後。我等云何行道。一誰當作師。二惡性車匿云何共住。三佛經初首作何等語。四如是種種未來要事應當問佛。阿難聞是事已。心悶小醒得念道力助。於佛末後所臥床邊。以是事問佛。佛告阿難。若今現在若我過去。復自依止念處。莫依止餘。乃至廣說身受心法。以除世間貪愛。又云。從今日後解脫戒律經。是汝大師。如解脫戒經說。身口意業應如是行。又車匿比丘如梵天法治。若心軟後應教迦旃延經。即可得道。復次是我三阿僧祇劫所集法寶藏。是藏初首。應作如是說言。如是我聞。一時佛在某方某國土。某處樹林中。是我法門初首。應作如是說。何以故。三世諸佛法經首皆稱是語。今我經初。亦應稱此如是我聞一時佛在等語。故云如智度論。</p>
<p>疏。及大悲經說者。案大悲經第五云。佛告阿難。我今以是正法寶藏付囑於汝。勿令毀滅。阿難白佛言。我今云何修行法眼。乃至復云云何結集法眼。佛告阿難。我滅度後。有諸大德比丘僧眾。集法毘尼時。彼諸大德摩訶迦葉最為上首。阿難。彼諸大德諸比丘眾。應如是問。世尊何處說大阿波陀那。何處說摩訶尼陀那。乃至云何處說聲聞藏緣覺藏菩薩藏。阿難。時諸比丘如是問已。汝應答言。如是我聞。一時佛在摩伽陀國菩提樹下。初成正覺。如是我聞。一時佛在伽耶城。如是乃至云。如是我聞。一時佛在拘尸那城力士生地。阿利羅跋提河邊。娑羅雙樹間。乃至云佛說經已。一切大眾皆大歡喜頂戴奉行。阿難。汝應如是結集法眼。餘可例知。上皆原由。即出其原本事由。</p>
<p>疏。若覈其所以意有六焉者。第二立序所以也。</p>
<p>疏。今廢我從聞下。上智論文。此下生公意成上論義。</p>
<p>疏。若準佛地論下。第三略釋序文。於中二。先引二論開合不同。後然信聞二事下。料揀通局。謂如是我聞。唯經初有而義通九會。為如是法義我皆得聞。時主俱通者。會會之初。皆云爾時世尊等。處眾俱局者。摩竭非忉利天等處局。十佛剎菩薩列名異故。新舊菩薩亦不同故。</p>
<p>疏。隨相則爾等者。一會即一切會。何有眾等而不通耶。</p>
<p>疏。上來略依三分。下第三用四分科以釋文。疏文有二。先總明。後就第一下別釋於中二。第一序昔。</p>
<p>疏。若以義從文且分為三下。第二辯今。已聞中。</p>
<p>疏。如是一部經義等者。疏文有二。先序昔解。二明去取。前中又二。先合釋信聞。後離釋信聞。前中二。先總明。後如是等言依四義轉下。別釋其相。一言依譬喻者。如有說言。富貴如毘沙門。如是所傳所聞之法。如佛所說。此則以佛所說如毘沙門。我今所傳如富貴人。則以佛說為喻也。亦有說言。如是文句如我昔聞。此則以昔聞喻今聞也。故云譬喻。故有釋如是云。兩法相似謂之如。一法無非謂之是。相似即譬喻耳。</p>
<p>疏。二依教誨者。謂如是當聽我昔所聞。此即傳法者之教誨也。亦有云即佛教誨。謂如是是我佛說。應當諦聽。如有人言汝當如是讀誦經論。</p>
<p>疏。三依問答者。謂眾問言。汝當所說昔定聞耶。故此答言。如是我聞。</p>
<p>疏。四依許可者。謂結集時諸菩薩眾咸共請言。如汝所聞當如是說。傳法菩薩便許可言。如是當說。如我所聞如是說言。我當為汝。如是而思。如是而作。如是而說等。又許可者或信可言是事如是。謂如是法。我昔所聞。此事如是。齊此當說。定無有異。由四義故。經初皆置如是我聞。然上總意遍此四義。非別義也。</p>
<p>疏。餘更有釋意不殊前者。刊定記。別開有九意。一以總釋為一義。次用上四別。如次成五義。六以許可中第二釋云又許可者或信可言為第六意。此是大乘法師。重釋第四許可。非別義也。設有異釋大同許可。又引功德施論。為第七釋云。如是我聞者。顯示此經是佛世尊現覺而演非自所作。此亦同佛地總意耳。八引長耳三藏依三寶釋。若大乘法師用之乃是離釋如是。下文當引。九引梁朝雲法師。云如是我聞者。將傳所聞之法。先當標舉一部。謂如是經教。我於佛所聞者。此亦全同佛地總意。故云更有異釋。意不殊前。</p>
<p>疏。若離釋者下。第二離釋信聞。於中有二。先依智論合如是二字通釋。是信順之辭。然論具云。佛法大海信為能入。智為能度。如是者即是淨信也。若人心中有清淨信。是人能入佛法。若無淨信。當知是人不入佛法。不信者言是事不如是。是不信相。信者言是事如是。是信相。</p>
<p>疏。故肇公云者。此下肇公釋。但是用智論意。非是別理。是以疏言故肇公云也。復有人於肇上加云。信為入法之初基。智為究竟之玄術。信則所言之理順。順則師資之道成。由信故所說之法皆可順從。由順從故說聽二途師資建立。此亦後人傍於智論肇公。復後加言。則雖多亦非異理故。</p>
<p>疏。收其異義。立為別釋。意同言異並略不存。後人不知重重因循。皆列為異解。</p>
<p>疏。有云聖人說法下。此下自狹之寬以釋。此第一最局唯取如故。即劉虬洼無量義經釋。</p>
<p>疏。若云如斯之言。此下即梁武帝釋。此約能詮而通詮事理。</p>
<p>疏。有云如者當理之言者。通能所詮含於事理。理者道理非唯真如。即生公釋法華經。</p>
<p>疏。此明說事如事下。此即於生公解釋中。傍出遠公約法以釋。意明生公即遠公意。然彼具云。一約法解。阿難道彼如來所說。如於諸法故名為如。說理如理說事如事。說因如因說果如果。如法之言是當道理。故曰如是。良以乖法名為非故。如法之言得稱為是。其言雖多但是道理之言耳。故不異生公。</p>
<p>疏。融云如是者。感應之端也。謂以如字為佛應。是字為機感故漸寬前。從經以感應下。通妨難。恐有難云如即是應。是即為感。何不名為感應我聞。故為此通。有引此為注法華釋者。注是劉公用融公義耳。</p>
<p>疏。上來諸釋下。第二申今去取。於中二。先且總許。後正申去取。前中言更有諸釋。言異意同者。謂長耳三藏。就三寶釋云。一就佛。三世諸佛共說不異。故名為如。以同說故稱之為是。此大同梁帝。二約法。云諸法實相今古不異。故名為如。如來為說故稱為是。此同劉公。聖人說法但為顯如。三約僧。釋云以阿難聞望佛所教所傳不異。故名為如。永離過非故名為是。此同佛地總意。故云言異意同。又寶公約離五謗釋云。第一句如是。此經離執有增益謗。故云如是。第二句如是。此經離第二執無損減謗。第三句如是。此經離第三執亦有亦無相違謗。第四句如是。此經離第四執非有非無愚癡謗。第五句如是。此經離第五執非非有非非無戲論謗。此上五謗。當理之言即皆攝盡。又真諦三藏約二諦釋。既離有無。則離俱及俱非等。故亦不異前釋。故云言異意同。略序數條更有多釋。亦言有異意則大同。恐繁不序。</p>
<p>疏。若依生物之信下。第二正申去取。於中文二。先總取三義。後以宗揀定。中文並可知。言敵對外道阿優者。百論云。外道立阿優為吉。智論云。梵王昔有七十二字。以訓於世教化眾生。後時眾生福德轉薄。梵王因茲吞噉却七十字。在口兩角。各留一字。是其阿優。亦云阿嘔。梵語輕重耳。餘可知。</p>
<p>疏。若華嚴宗下。第二以宗揀定。即約教以釋。上通諸教。今先舉圓宗。後應隨教門下。依五教以釋。既如是為當理之言。明於二諦。則小乘人法為俗。生空為真。始教之中四重真俗抗行。終教事理真俗二相交徹。如真諦所解。四頓教則真俗兩亡。亡言絕慮方稱當理。如無常經。應以生老病死定可厭等。稱為當理之言。異此所明不得稱是等。餘教可知。</p>
<p>疏。二我聞者釋聞成就等者。</p>
<p>疏。文有三。初總明立意。次我即阿難下。略釋。後云何稱我下。解妨重釋。於中有二。先徵釋我聞。後釋所聞。前中先徵釋我。諸蘊假者通於諸教。後此用何聞下。徵聞重釋。通於我聞。於中先徵。後若依大小乘下。約教別釋。於中三。初法相二無相三法性。初法相中含於小乘及與始教。於中二。先王釋。後解妨。今初言小乘三者。薩婆多宗自有三義。一法救論師。耳聞非識。謂雖自分識依根方聞。然聞體是根非是於識。如聞既爾。見等亦然。故雜心云。自分眼見色。非彼眼識見。非慧非和合。不見障外色故。二妙音師。識聞非耳根無覺故。三成實師。和合能聞。上三並如俱舍界品。及婆沙第十三說。言大乘三者。一耳聞非識。如雜集第二云。耳界有何相。謂能聞聲。瑜伽三十五云。數數於聲。作意至能聞故。二識聞非耳。梁攝論云。聞有三義。一聞體謂耳識。二聞資糧謂音聲。三聞果謂即聞慧。唯此耳識以為正聞。三和合能聞。佛地論云。聞謂耳根發識領受聲塵。瑜伽論云。聞謂聽聞即是耳根。發生耳識聞受教故。</p>
<p>疏。然或具四緣八緣者。通釋大小乘和合聞義。上言和合。但合根識。今取具緣。故云四八。然其四八是生識緣。若取能聞兼所發識。則或五或九故。</p>
<p>疏。云等言或四者。即是小乘。一空二根三境四作意。故智論云。爾時耳根不壞。聲在可聞處。作意欲聞。情塵意合即耳識生。隨耳識生即意識生。方能分別種種因緣。方得聞聲。釋曰。聲在可聞處即空。二即作意情即是根故。中論內詺六根品。為六情品。古云。根含識義目之為情。塵即是境。意即意根加此為五發生耳識。言隨耳識生即意識生。即同時意識分別。非是緣也。若約分別聲塵。則同時意識。亦是緣也。種種因緣得聞。總結上也。言八緣者。於前四上復加於四。謂一空二根三境四作意。五根本依第八識。六染淨依第七識。七分別依第六識。八種子。種子為因緣依諸有為法皆託此依。離此因緣必不生故。分別依者即第六識。染淨依者即第七識。根本依者即第八識。根即同境依故。唯識第四云。由此五識俱有所依。定有四種。謂五色根六七八識。隨闕一種必不轉故。同境分別染淨根本所依別故。如有偈云。眼識九緣生。耳識唯從八。鼻舌身三七。後三五三四。若加等無間。於前各加一。釋曰。眼九緣者。復加於明。闇中無見故。耳已除明。七更除空。此三合中知故。後三即六七八。六識五緣。更除染淨及與分別。分別即所發識。染淨即所依根。第七識或三或四。四謂除染淨。染淨即所發識故。前六識中約為根故除。此第七中約為識故。復除第八。第八即總故。或三者更除於境。境即根故。言三者即第八。但有種子作意及根。或四即更加境。此上諸釋因便故來。</p>
<p>疏。雖因耳處下。第二解妨。此有二妨。一有問言。現是耳聞。云何言我聞。故為此通。明我為總。總該眼耳等諸根故。即佛地論文。二有問言。一切佛教詮於無我。阿難已是入理聖人。那同凡夫而稱我聞。故此通云法雖無我是牒問意。後言語便易下。即是通釋。於中先顯正。後非邪慢下揀非。此中通是二論之意。謂智論第一有三復次。以釋無我說我。一云復次世間法中說我。非第一義中說。以是之故。諸法空無我。世間法故雖說於我。無實體故。二云復次世間語言有三根本。一邪二慢三名字。前二不淨。後一是淨。一切凡夫具三種語。見道學人具二種語。謂慢名字。諸聖人具一種語。謂名字。內心不計實法。隨世間人共傳是語。諸佛弟子順俗故說我無咎。三云復次若人著無我相。諸法是實餘皆妄語。是人應難。此一切法實相無我。云何言如是我聞。今諸佛弟子。知一切法空無所有。是中心不著。亦不著諸法實相。何況無我中心有所著。以是義故。不應難言何以說我。釋曰。上三復次。一隨世間故。三破邪見故。三不著無我故。二者依瑜伽論第六云。略由四義故稱我聞。一為世間語便易故。二為隨順世間故。三為斷除決定無我怖畏故。四謂宣說自他得失。令生決定信解心故。顯揚第九。雜集十三。皆同此說。釋曰。此與智論大同。瑜伽第一智論略無易故不出。二即智論第一。三即智論第三。謂著無我。即無我怖者。謂若定無我為誰修學。若不說無我。著即令怖不著。故不說無我。此怖自除。四即第二。謂隨世流布。即能令他生決定信解之心。<span class='corr'>已</span>知二論言異意同故。今疏明含於二論。取其言同。言語便易。即瑜伽第一意。隨順世間。即瑜伽第二智論第一。非邪慢心而有所說。即智論第二意中。所揀二語。然大乘法師傍智論意。立三種我。一妄執我。即此邪我。二者假施設我。謂大涅槃樂淨常我。除二乘倒。強施設故。此亦即是智論名字中收。而智論於世間假名。此依出世法假名。三世流布我。正同智論三語之中名字我耳。然此中更有問言。為佛說法而言我聞。為不說法而言我聞。即本質影像之義。已見教體中。故疏不問。</p>
<p>疏。若依無相下。第二無相宗含於三教。謂始教頓教實教。謂若但云我既無我聞亦無聞。即大乘初門為始教意。若云能所雙寂無聞不聞。亦無我不我。離念頓顯即頓教意。其從緣空故。向上成前二教無我所以。二者向下成不壞假名。即不聞之聞。為實教意。謂事理無礙故。聞即不聞無二義故。故智論云。聞者云何聞。用耳根聞耶。用耳識聞耶。用意識聞耶。若耳根聞耳根無覺知。故不應聞。若耳識聞。耳識一念不能分別。故不應聞。若意識聞。意識亦不能聞。何以故。先五識識五塵。然後意識識。意識不能識現在五塵。唯識過去未來五塵。若意識能識現在五塵者。盲聾人亦應識色聲。何以故。意識不破故。答曰。非耳根能聞。亦非耳識亦非意識。是聞聲事。從多因緣和合故得聞聲。不得言一法能聞聲。何以故。耳根無覺故不應聞聲。識亦無色無對無處。故亦不應聞聲。聲無覺亦無根。故不能知聲。釋曰。此上皆明相離不能聞。下云爾時耳根不壞等。即辯和合能聞。已如前法相宗中引。今明和合而聞。聞即無聞。皆實教意。若劉公注法華云。陰入非主為我。聽受非情曰聞。深照緣起悟解法空。若斯人也顧命之所因。然後傳而無執。物我同致。釋曰。此初亦始教意。從深照緣起下。即實教意。然皆屬無相宗攝。又言不聞聞者。即涅槃十九。十地品中當引大意。但明事不礙理故不聞。約理不礙事故為聞。</p>
<p>疏。若約法性下。第三約法性宗辯而但明圓教中意。言以我無我不二之真我者。含兩經意。一者淨名云。於我無我而不二。是無我義。二者涅槃云。無我法中有真我。是故敬禮無上尊。正當今意。即口順世間。心造真境。真自在我。</p>
<p>疏。根境非一異之妙耳者。以根與境共為緣起。因根說境因境說根。互相融即故曰非異。兩相歷然故曰非一。斯為妙耳。何所不聞。</p>
<p>疏。然阿難所不聞經下第二釋不聞難。謂有問言。阿難是佛得道夜生。年滿二十方始出家。年至三十如來方命以為侍者。自三十年前如來所說。阿難不聞。何以經初皆言我聞。故為此答。答有四意。大為兩節。前三帶權。後一顯實。一或云展轉聞者。自有數說。一報恩第六云。阿難所不聞經。從諸比丘邊聞。或有諸天向阿難說。二依涅槃四十云。我涅槃後。阿難比丘所未聞者。弘廣菩薩當廣流布。阿難所聞自能宣通。三智論第二云。迦葉阿難於王舍城結集三藏。是時長老大迦葉謂阿難言。佛囑累汝令持法藏。汝應報佛恩。佛在何處最初說法。佛諸大弟子能守護法藏者。皆已滅度。唯汝一人在。汝今應隨佛心憐愍眾生故。集佛法藏。是時阿難禮眾僧已坐師子床時大迦葉說此偈言。</p>

<div class="lg regular"><div class='lg-row'>佛聖師子王　阿難是佛子</div>
<div class='lg-row'>師子座處坐　觀眾無有佛</div>
<div class='lg-row'>如是大德眾　無佛失威神</div>
<div class='lg-row'>如夜無月時　虛空不清淨</div>
<div class='lg-row'>如大智人說　汝佛子當演</div>
<div class='lg-row'>何處最初說　今汝當布現</div>
</div><p>是時長老阿難。一心合掌向佛涅槃方。如是說言。佛初說法時。爾時我不見。如是展轉聞。佛在波羅柰。佛為五比丘。初開甘露門。說四聖諦法。苦集滅道諦。阿若憍陳如。最初得見道。及八萬諸天。聞是得見道。以是等文明是傳聞。故云或展轉傳聞。</p>
<p>疏。或如來重說者。報恩經第六明阿難佛命為侍者。阿難從佛請求三願。一者不受佛故衣。二者不受佛別請。三者所未聞法更請重說。如來將入涅槃前。更為阿難重說。</p>
<p>疏。或得深三昧自然通達者。金剛華經云。阿難得法性覺自在王三昧故。如來前所說經。皆能憶持。與親聞無異涅槃亦云。阿難多聞士。若在若不在。自然能解了常與無常義。法華得受記竟云。世尊甚希有。令我念過去。無量諸佛法。如今日所聞。我今無復疑。安住於佛道。方便為侍者。護持諸佛法。既云得記竟。方悟亦帶方便。據方便為侍者。即密顯實矣。</p>
<p>疏。上皆就迹而說下。顯實。於中上一句是結前。此下正顯實義。言如不思議境界經斯良證者。彼經云。爾時復有千億菩薩現聲聞形。亦來會坐。其名曰舍利弗目犍連。乃至云阿難提婆達多跋難陀等。而為上首。皆已久修六波羅蜜。近佛菩提。為化眾生於雜染土現聲聞形。釋曰。是大菩薩方便顯本。故為實說。如法華五百弟子品云。諸比丘諦聽。佛子所行道。善學方便故。不可得思議。知眾樂小法。而畏於大智。是故諸菩薩。作聲聞緣覺。即其文也。又阿難章中云。方便為侍者。護持諸佛法。即大權明矣。後去取中。</p>
<p>疏。但隨機教別者。此亦含多義。一成上諸說。但隨機教故。二者即約三種阿難受持三藏。故云隨機教別見聞不同。三種阿難。即大乘集法經說玄中。已引金剛仙論。及真諦般若疏。引闍王懺悔經等。並同此說。</p>
<p>疏。第二標主時處下。釋一時中文二。先唯就一時說。後感應合說。今初。言亦隨世假立者。謂佛法中時不可得。中論云。因物故有時。離物何有時。物尚無所有。何況當有時。今隨世俗說有一時。智論意同。言揀異餘時者。謂趣舉一時耳。疏即法王啟運嘉會之時者。即肇公語意亦可知。啟者開也。嘉者善也。易云。元者善之長也。享者嘉之會也。謂佛開大運演說真乘。即嘉善之會也。</p>
<p>疏。亦可機教一時下。二感應合釋。即生公意可知。</p>
<p>疏。佛者主成就下。疏文有二。先略釋。後義見下指廣。前中若言菩提但稱為覺。若云佛陀此云覺者。然覺有三。一自覺。謂雙覺事理。如睡夢覺。如蓮華開。此揀凡夫。二者覺他。揀異二乘。三者覺滿。揀異菩薩。故云自他覺滿之者。若禪觀說。亦云離心名自覺。離色名覺他。色心俱離為覺滿。以依起信心體離念。名為本覺故。題中總有此義釋之。</p>
<p>疏。真身無在而無不在故次辯之者。總顯大意。言無在者。體相寂寥離能所故。無不在者。體圓遍故。故下經云。譬如虛空遍至一切色非色處。非至非不至。何以故。虛空無身故如來亦爾。遍一切法。遍一切眾生。遍一切國土。非至非不至。何以故。如來身無身故。為眾生故示現其身。又無在即體。無不在即用。體用無礙故為真身。此亦淨名身子答天女意。女身色相無在無不在也。</p>
<p>疏。為表所說下。釋處所。以表自心中所證。非是隨宜故不移證處。</p>
<p>疏。第三別明時分中分二。先躡前生起。謂說法時及成佛時。雙標二時。後此教勝下。雙釋二時。於中二。先明說時。後釋成佛。前中三。初釋其所以。次初言尚總下。二假問徵起此有二徵。一徵初近遠。二徵初通局。</p>
<p>疏。略為三解下。第三解釋。此上總標三義。即為三別。三解之中初之一解徵初遠近。近在一念。答初通局。局初五會。第二解初在二七之後而通九會。第三解取前師。即一念之初。取後第二師通於九會。就初解中三。初正明時分。二遮伏難三會論文。初中明九會。分為三時。非總初也。</p>
<p>疏。以祇園身子皆後時故者。出後時所以。祇園在後者。佛成道後在王舍城。因長者為子娶妻。至於此城。聞佛發心方造精舍。故知在後。身子等在後者。案報恩經初度五人。次度耶舍門徒五十人。次度優樓頻螺門徒五百。次度伽耶門人三百。次度那提門人二百。次度鶖子門徒一百。次度目連門徒一百。合有一千二百五十五人。十二遊經初成道第一年度五比丘。第二年化迦葉兄弟三人。第五年度身子目連。五人者。一抲隣。二頞濕鞞。亦云馬星跋提。三摩訶男。四十力迦葉。五拘利太子。二是母親。三是父親。釋曰。既身子等在後。今第九會有此等五百。及祇園則在後矣。</p>
<p>疏。常恒之說下。第二遮伏難。總有四難。一云華嚴教旨時處圓融。要歷三時。豈通玄趣。故此釋云。常恒之說。說無息時。後時不談。豈名常說。二有難云如來圓音。頓演何要。三節方盡幽微。故此通云。雖能頓演表法淺深故須三節。三有難云。若表三節。三七日中一七一節。足得成表。何要後時。故此答云。三七未有聲聞。不得顯於不共之教。故須後時。故疏云亦顯二乘絕見聞故。四有難云。處歷穢土時不相融。豈順華嚴圓融之旨。故此答云。正為融於異時及與穢土。即一剎那即是淨故。故疏。云雖異處別時亦不相離等。</p>
<p>疏。若爾世親下。第三會論文。言思惟行因緣行者。因謂自所得法。緣謂所化之器。欲將已所證法為眾生說。名為行因緣行。故法華經云。我所得智慧。微妙最第一。眾生諸根鈍。著樂癡所盲。如斯之等類。云何而可度等。是也。彼思不得一乘機。今思即得一乘機為異耳。餘文可知。</p>
<p>疏。二順論釋可知。</p>
<p>疏。三約實圓融。即賢首國師意。於中四。初正釋。二應機出現下。立理。謂若機熟不應便為失人。未熟而應虛心有待。二俱失時。</p>
<p>疏。祇園身子下。三通妨難。謂有問言。若初成頓說。初成未度身子等眾。何處得有五百羅漢。故今答云。九世相收。次有難云。祇園身子等縱許九世相融。一念一時何有重會。前時後時方有重故。故今通云。重會之言。亦猶燈光涉入如點燈盞。似有前後光。無前後而相涉入。今重會義但似燈光。一時之中不妨兩會。法則有重。時不重也。</p>
<p>疏。故法界放光下。第四引文為證。於中有三。初引法界品文。證是初成。法界品內見坐道場初成正覺。明知法界同初會時。二故此經十地下。引十地經。證無二七故。三故諸經論下。後會諸教時。明二七言非為楷定並隨機故。密跡三乘玄中已說。普曜說十二因緣。而三乘俱益。十二因緣通三乘故。三乘既益明通說三。</p>
<p>疏。法華過三七日方云說小者。經云。我始坐道場。觀樹亦經行。於三七日中。思惟如是事等。初欲說一而無一機。次念說權諸佛皆讚。乃至云舍利弗當知。我聞聖師子。深淨微妙音。稱南無諸佛。復作如是念。我出濁惡世。如諸佛所說。我亦隨順行。思惟是事已。即趣波羅柰。諸法寂滅相。不可以言宣。以方便力故。為五比丘說。是名轉法輪。便有涅槃音等。</p>
<p>疏。時既不定下。結成隨宜。</p>
<p>疏。約佛就機下。會於權實。勸令善知。</p>
<p>疏。上顯時分下。第二釋成佛義。於中二。初結前總標。二小乘已下。別明五教。一小乘三十四心者。如婆沙八十二說。俱舍根品云。傳說菩薩三十四心便成佛故。言三十四心者。見道一十六心。謂八忍八智離有頂貪有十八念。謂斷有頂惑。有九無間九解脫道。如是十八足前十六。成三十四。一切菩薩決定。先於無所有處。已得離貪。方入見道。不復須斷下地煩惱。唯斷有頂一地之惑。但三十四心一坐成佛。</p>
<p>疏。五分法身初圓者。即戒定慧解脫解脫知見。如十藏品。是實非化。揀異大乘。</p>
<p>疏。大乘之中下。第二始教。</p>
<p>疏。據實即古今情亡下。第三終教。古今情亡即觀行意。但當無念為始成故。心無初相。即起信論云。菩薩地盡覺心初起心無初相。以其遠離微細念故。得見心性。心即常住名竟究覺。今疏雜其語用。</p>
<p>疏。無念而照名之曰正者。若唯無念寂而失照。若但照體照而失寂。並稱不正。正在雙行。</p>
<p>疏。見心常住稱之曰覺。即上所引起信論文。得見心性心即常住名究竟覺。</p>
<p>疏。始本無二目之為成者。起信云。謂始覺同本覺。無復始本之異。名究竟覺即是成義。</p>
<p>疏。約法身下。第四頓教意。言無成無不成者。經云譬如世界有成壞。而其虛空不增減。一切諸佛成菩提。成與不成無差別。既無有成何有不成。又體湛寂故曰無成。不礙隨緣故無不成。即成終教意。</p>
<p>疏。若依此經下。第五圓教。言以十佛法界之身雲者。即成正覺等。十佛義並如前。言念念初初為物而現者。即體之應。應無盡時生感即成。念念機感念念成矣。成既不已故曰初初。一成一切成者。事事無礙故。故出現品云。如來成正覺時。於其身中普見一切眾生成正覺。故如來成。即眾生成矣。況佛佛平等一切成佛。又於一處成即一切處成。故十地中第十願云。願於一切世界成阿耨多羅三藐三菩提。不離一毛端處。於一切毛端處。皆悉示現等。又云。如於此處見佛坐。一切塵中亦如是。佛身無去亦無來。所有國土皆明現等。無成不成義不異前疏。一覺一切覺者。若覺一法一法之中一切具足。無覺者遠離覺所覺故。無不覺者。朗鑑在懷亦不存於不覺相故。餘可知。</p>

<p class='juan'>大方廣佛華嚴經隨疏演義鈔卷第十七</p></div>
</div><!-- end of div[@id='body'] -->
</body></html>