<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經隨疏演義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu129' />大方廣佛華嚴經隨疏演義鈔卷第四十七</p><p class="byline">唐清涼山大華嚴寺沙門澄觀述</p>
<div class='div-pin'><a id='mulu130' />
<p class='h1'>兜率宮中偈讚品第二十四</p><p>疏。文中幢者略有五義者。刊定有七。今略其二。言一高出二建立者下。施幢旛中皆有其文。一高出者亦云高顯。顯即顯現亦出義也。下經云願一切眾生建高顯幢。然智慧燈普照世間。二建立者下。經云願一切眾生立堅固幢。悉能摧殄一切魔業。其刊定七中。一堅固義。二滅恐怖義。三歸向義。四建立義。五高顯義。六摧殄義。七不為他壞義。今以堅固即不為他壞。準上引經即建立中攝。又他不壞在滅恐怖中攝。故涅槃三十一云。修戒定慧如帝釋幢不移轉故。故略其二。謂不為他壞及堅固義。疏。歸向義者。列眾中有如燈幢為眾所歸。四摧殄者。七十八云。菩提心者如猛將幢降伏一切諸魔軍故。言滅怖者。智論二十四明修八念能除恐怖。言八念者。於六念外更加息怨。於念三寶中引經證云。佛告諸比丘。釋提桓因與阿修羅鬪。在大陣中時告諸天眾。汝與阿修羅鬪時。設有恐怖當念我七寶幢恐怖即滅。若不念我幢。當念伊舍那天子<span class='note-inline'>(帝釋左面天王)</span>寶幢。恐怖即除。若不念伊舍那寶幢。當念婆樓那天子<span class='note-inline'>(帝釋右面天王)</span>寶幢。恐怖即除。以是故知幢為滅怖畏義。疏故下文慈氏座前等者。即六十七經優鉢羅華長者中經云。善男子。兜率天中有香名先陀婆。於一生所繫菩薩座前燒其一丸。興大香雲遍覆法界。普雨一切諸供養具。供養一切諸佛菩薩是也。疏一離障成身對等者。以文易故。疏不指經今當指之。二入一切土下入剎對。三於一念下。是四無量無數下是。五恒以淨念下是。六以小入大下是。七獲一切智下是。八一切如來下是。九則金剛下是。十已得諸佛自在神通下是。初得通。後於一切數下立法。疏從由離數下。釋上立法。疏謂世俗幻有下。別示真俗鎔融之相。相從緣生舉體即空。理非斷滅。故常自有。然有三意。此上第一當體以明。二有是空有下。明二諦交徹成上即有是空即空是有。三有空空有下。結成鎔融。即仁王云。於諦常自二。於解常自一。通達此無二。真入第一義也。從菩薩智契下。結成能立。第三偈讚。疏總顯迴向不出悲智下。總文分四。一摽。二即悲下雙出悲智為金剛義故。三七十八下。引證悲得金剛之文。四故知金剛下結彈。以今古諸師皆唯般若喻金剛故。不觀文中下。成上失意。以金剛經具悲智為金剛故。彼經云。佛告須菩提。諸菩薩摩訶薩應如是降伏其心。所有一切眾生之類。若卵生。若胎生。若濕生。若化生。若有色。若無色。若有想。若無想。若非有想。若非無想。我皆令入無餘涅槃。而滅度之<span class='note-inline'>(悲濟九類也)</span>如是滅度無量無數無邊眾生。實無眾生得滅度者等<span class='note-inline'>(大智而無所度也)</span>故疏結云悲智雙運。疏然夫進修略有五法者。釋此三偈。自有二重。一約五法。即智論文。天台取之為二十五方便。此第五五。止觀具云。謂前二十法雖備。若無樂欲希慕心。<span class='note-inline'>(一)</span>身心苦策<span class='note-inline'>(二)</span>念想<span class='note-inline'>(三)</span>方便<span class='note-inline'>(四)</span>一心決志者<span class='note-inline'>(五)</span>止觀無由現前。釋曰。上即反釋。下順釋。云若能欣慕無厭<span class='note-inline'>(一)</span>曉夜匪懈<span class='note-inline'>(二)</span>念念相續<span class='note-inline'>(三)</span>善得其意<span class='note-inline'>(四)</span>一心無異<span class='note-inline'>(五)</span>此人能進前路。一心喻船柁。巧慧如點頭。三種如篙櫓。若少一事則不安穩。無此五法。事禪尚難。何況理定。疏又慈氏論下第二九因釋也。即瑜伽論。從人詺論。是其造故。醍醐喻經即涅槃經。經有五味。從牛出乳至於醍醐。醍醐喻大般涅槃。故事即三十八經。明三十七品。根本是欲因名明觸。攝取名受。增名善思。主名為念。尊名為定。勝名智慧。實名解脫。畢竟名為大般涅槃。廣如經說。今即瑜伽引經。故經論無違。疏欲為根本者。起希望故。二作意所生者。數數警覺故。三觸所集起者。和心心所對勝境故。四受所引攝者。領在心故。五以念為主者。常名記故。六定為上首心澄寂故。七慧為最勝者。擇善惡故。八解脫為堅固者。息纏縛故。九出離為後邊者。覺道滿故。從有前下總結釋。疏次句觸集及受者。即於佛得見佛聞法。皆是觸對見聞必領在心也。次句定及解脫者。修即心定澄寂也。清淨為解脫可知。後句履佛行道即已出離覺道滿故。疏因緣和合方能見者。正同金剛經云。如人有目日光明照見種種色。但彼以般若日為法中明心不住法。則內心自有因緣。不同佛力為日也。疏以因奪緣者。因即精進力。言如出現品者。謂佛光救地獄眾生生天。便即念言。此是如來威神之力。佛便報言。此非如來威神之力。若一眾生於如來所不種善根。能得如來少分智慧。無有是處。是也。疏非謂是非化者。此一向是遮。即拂跡入玄耳。故昔人云。我言非有者。但言非是有。非謂是非有。如人夜見於杌謂之為人。智者告言此非是人。但非其心中計人之執。愚人聞之便謂此杌。是於非人。非人即鬼故。人執雖無。鬼執即起。故為惑耳。故釋云上半絕待。則化與非化兩亡。疏二不礙化故者。即重釋亦復非非化。此即以化遣於非化則上句非變化者即是真身故。亦復非非化者有化用故。前釋上半是體下半是用。今此則上半自具體用。依於後義廣釋經文於中二先總明。然約二身自有多義。一法報合為真身。應化合為化身。二法身以為真身。報應皆為化身。今依此義故云非謂三身獨一是化。疏且依真下。第二開章別釋。初開義中言各二義者。即真同真如。化同依他。各有二義更無別也。如前已釋。但前通相說真如依他。今就佛身以說二義。疏攬緣無性者。則知報身亦緣成義耳。疏二融合等者。真化別合者。即真如上二義自合依他上二義耳。各成四句且真中四者。一真。二非真。三俱。四泯。以前二義易故不明。又是合故不開。但明後二句化中二義亦然。疏二融通者。即將真如二義。與依他二義互相收攝耳。文有四節。前二節明四義交絡相融。三復融上二。四真化鎔融下。結成一味法界。四中一取真如不變義。與依他體空義合。由在緣不變故顯體空。體空即真如。此即真理奪事故真不無。不變體空即是真空。化不有者。依他全體空故。二又由真隨緣下。取真上隨緣與依他幻有合。此即真理成事門。故化不無以能成事故。真不有舉體隨緣故。又上二義第一含事能顯理門。故云不無化用以有化中空義故。由化生即空故能顯理第二義中兼得事能隱理門故。故云不無真理。但隨緣耳。疏又由隨緣幻有下。第三總融上二以前各別合中。二義已融今復真化互合故。四結可知。疏菩提是有法。定不繫時故是宗法者。因明疏云。前陳是有法。後陳是宗。法與有法和合為宗。言有法者。由於前陳為所依。能有後陳故。有法但是持自性法無有軌義。後陳具二。謂由不計時。知是常法如由無常。知是有為等。作初偈量云。日體無分別。不與昏夜合。如來無分別不與三世合<span class='note-inline'>(菩提是有法定不繫時是宗法因云無分別故同喻如日輪與偈合之日體無分別等也)</span>二約非世為因。菩提是有法。定不繫時是宗法。因云體非三世故。同喻如日輪。以偈合云日不屬於時。不與昏夜合。佛非世法故。不與三世合。三約超諸數。釋菩提是有法。定不繫時是宗法。因云非有為故。同喻如日輪。偈云日輪無出沒。不與昏夜合。如來非有為不與三世合。又若以超時現時等四句皆宗者。若依前釋上二句牒妄情。今將上二句合在下半。成經偈云。如來得菩提。實不繫於日。而隨眾生。說某日佛成道<span class='note-inline'>(菩提是有法定不繫日隨機說日是宗法因云體非三世不礙三世故同喻如日輪日體恒明隨映見殊不合昏夜佛體湛然隨機應已超三世說三世)</span>故疏云定不繫日。隨機說日是宗法。而出因云。體非三世不礙三世。等者。等取無分別不礙分別。非有為不礙有為。合等可知<span class='note-inline'>(菩提是有法定不繫日隨機說日是宗法因云體無分別不礙分別故同喻如日輪。日離分別隨時殊不合昏夜說昏夜。佛無分別隨機應己離分別說分別菩提至宗法同前因云體非有為不礙有為故同喻如日輪。日非有念隨時殊不合昏夜說昏夜。佛非有為隨機殊已超有為說有為)</span>若作偈者五言即云。日明映山故。無時說晝夜。佛體不礙用。常住說三世。若七言云。日體恒明隨映殊。不合昏夜說昏夜。佛體湛然隨機應。已超三世說三世。對上三因亦應云日離分別隨映殊。佛無分別隨機應。皆可意得。第七菩薩。疏義亦然者此含多意者下。出三意。一釋三身及與佛義。體即法身。依是報身。聚是化身。從所覺已下釋佛義。所覺是法身。能覺報身。覺他是化身。二又義名所以。明成佛所以。即具眾德故。問明云。一切諸佛身唯是一法身。一心一智慧力無畏亦然故。三又應用下。即約利他辨同。言法身作五業者。即應化法身。言五業者。世親攝論第十云。第一救濟有情災橫為業。於暫時見便能救濟盲聾狂等諸災橫故。二者救濟惡趣為業。拔諸有情出不善處置善處故。三者救濟非方便為業。令諸外道捨非方便求解脫行。置於如來聖教中故。四者救濟薩遮耶見為業。授之能超三界道故。五者救濟諸乘為業。拯拔欲趣餘乘諸菩薩。及不定種性諸聲聞等。安置善處。令修大乘行故。於此五業應知諸佛業用平等。若梁攝論當第十五。疏二十一種功德下。即指上品所釋。謂所依智等三事佛佛平等無性。亦明是利他德。疏二約十身下。先正釋同義。後此有三因下出因。第八菩薩。疏真如體淨即第八迴向中義。復淨世間即今偈意。疏妄惑既寂真智不無者。揀異斷空。開示下。即法華開示悟入意也。疏隨念隨現故名心等者。此有二意。一隨念多少。佛亦等之如稱一口有一化佛等。二隨念淺深。佛應稱之見有優劣。從又了心境下。約觀心釋即心即佛之義耳。第九菩薩。疏謂法性身者。此初一偈。上三句約四身說遍。第四句約十身說遍。此十身正說眾生國土等十身故。則有虛空處即虛空身。國土處即國土身等故。無非佛身矣。第十菩薩。疏上十菩薩下。總結。言六相者。一總顯佛德。二別則十種德殊。三同則同明佛德。四異則十德互望不同。五成則共成佛德。六壞則各住自性。從所以偈後下。彰無結意。此後一段前二會無。此後例前二會無。亦是三賢之最後故。</p>
</div>
<div class='div-pin'><a id='mulu131' /><a id='mulu132' />
<p class='h1'>十迴向品第二十五</p><p>疏。二釋名中文有二。先得名。後釋名。前中二。先總。後然十之別名下。別釋。於中三。一成三迴向。二開三下開三為十。三會十歸三。就第二中。四迴因向果。言如深密瑜伽等者。深密第四觀自在菩薩白佛言。何因緣故波羅蜜多名波羅蜜多。佛告觀自在菩薩。五因緣故。一無染著。二無顧戀。三無罪過。四無分別。五正迴向。乃至云正迴向者。謂以如是所集波羅蜜多迴求無上大菩提果是也。言瑜伽者。即三十七云。云何菩薩無倒迴向。謂諸菩薩三門積集所有善根。即善修事業。一方便善巧。二饒益於他。三去來今世一切攝取。以純一味淨妙信心迴求無上正等菩提。終不用此所集善根。希求世間餘果異熟。除無上正等菩提。梁攝論第十云。由般若迴向前六度。為得大菩提故。施等無盡故。般若能引方便。又釋方便波羅蜜中云。內欲為利益諸眾生故。所作善根功德悉皆迴向無上菩提。言等者。無性世親皆同此說。無性釋云。若以此善根求無上正等菩提者。為證無上佛菩提故。世親釋云。所有善根皆悉迴向無上菩提。作諸有情一切義利。釋曰以文易故。疏但略指。疏六迴比向證其文非一者。以文多故。若取現證即前第三中心未淨者令得清淨。清淨即淨心地。淨心地即初地。未淨即比是。迴他比令他得證亦是自比。令他得證等。疏八迴差別等者。初列懺悔等五門善根。為差別善根。一一迴向中皆願成普賢圓融行故。疏十迴順理事行。向理所成事者。謂初積集資糧位中雙順事理。即志求大乘猛勇無畏等事行。植般若德本深心不動。心寶成就等即順理行。以言向理所成事者。謂百門真如況所成行即理所成也。疏前十義中下。第三會十歸三。疏若依總云下。第二釋名。疏因果主伴具足者。因主即金剛幢力。因伴即聽者善根。果主即遮那二力。果伴即十方佛加。謂法因下。出五因之由。法因久遠願遂將化是遮那本願主伴加威即及威神力為主加威。十方佛加為伴加威。疏亦猶十地前十自利等者自利即同所成。利他即同所作。疏然約行布下。結釋。明非全取十地中義以釋今文。故疏上云亦猶十地。猶者如也。但云如二利其中句義則全不同。言地約說地此約迴向者。彼云如實說菩薩十地差別相故。此云所謂說菩薩十迴向。居然自別。言況彼義皆次第者。彼中次第顯於地前地上等。謂彼云緣念一切佛法故。修習分別無漏法故。此即地前。次經云善選擇觀察大智光明巧莊嚴故。即是見道。次經云善入無量智門故。下六句辨修道。此句寄從二地至七地。次下五句寄入八地至佛地。則自淺至深。地前地上見修究竟次第不亂故。今則反此者。明不依彼次。如今經文無彼地前地上見修等。次文之與義俱不全同故。但可云如彼不可依彼次第釋也。上之十句所成亦然。但可類耳。疏初三明有作淨法力等者。此亦取論勢而句多少所用不同。彼十句中初總餘別。別中初句他力。下八自力。自力之中二。初一句有作善法淨。經云普淨法界故。次一句教化眾生淨。經云普攝眾生故。餘有六句皆名身淨攝為三種盡等。今則有作有三句。無作有二。身淨有三。又闕教化眾生者。以依次無故。攝在初有作淨中。而言四淨者。以因中有四義故。一有力能作。二無力不能。三具二能引生。四泯攝前三。稱理成德如次配前四淨。餘廣如彼。以句開合不同。亦可類取耳。</p>
<p>疏。此是地前有三盡下。通妨可知。從又前加下。亦辨三賢望於十地。事須差別不可全同也。疏然此十句大同地經者。比前諸段彼不全同今為大同。既唯一句前却故得全引。彼釋所以。此多同者以有智辨令其有說。則得大同前就所說故小異耳。此中十句須觀下十地經。疏不可具引隨要略引。言三種同智者。即自相共相及不二相。自相者色心等殊。同相者同無常無我等。不二相者即一實理也。疏或六七前却者。六即不畏辨才。以經云不思議善觀察三昧。同彼如來無所畏故。七是教出辨才。以不可沮壞一切善根是教出故。大同地經成道自在故。疏六種正見者。一真實智正見。二行正見。三教正見。四離二邊正見。五不思議正見。六根欲正見。疏今初若直就經文下。先按經釋。後若取論下。依論勢釋。前中先釋文。後故收前後下。攝為體性。前中先別釋三句。後然總論品內下。總顯難思。前三句中釋第二句。自有四義。一以體釋不思議。以用釋大。二雙約體用釋不思議。三體用雙融釋不思議。四約三大相融釋不思議。疏即是廣大不顛倒心者。四心之二至第八迴向當廣引釋。救護眾生即廣大心。離眾生相即不顛倒心。上釋救護等竟。次迴向是行下。以第一別名對總迴向。以辨得名。三明知下結彈古義。以救護言為所迴向故。四將墜下。別釋救護二字。第二不壞迴向從所迴善根得名。三通能所迴悉皆等佛。四從所迴向立名。五從所成德。六從所迴。七通能所。八亦通能所善根皆同如故。第九從能迴向心得名。第十亦通能所迴。及所向法界立名。疏二通論一一中下。疏文有五。一總摽有三。二此三各有二義下。明成三之因。三所以下。立三所以。四又此三者其必相資下。融通三相。五結成圓融。今初可知。疏此三各有二義者。第二成三之因。言必由眾生者。若無眾生菩薩不修行故。即由上義故此修善屬於眾生是彼之分。如父資財而子有分。言餘二流故者。同上必由眾生而成。為菩提故為實際故。而修其善即是二流。從菩提分故下。同上是眾生之分。一切萬行皆菩提分。分亦因義皆稱實際。即實際分耳。疏二凡是菩薩下。前就境明。此就人說。又前以人從法。此則攝法從人。又前是順釋。此是反顯。疏所以要須三者下。第三立三所以於中二。先取三類。後通約所成。前中有十文。有標列釋結。疏一依三法者下釋也。三法即智論意。亦三般若及三大也。文中但出三大。真性實際即實相般若。觀照即觀照般若。資成即是眷屬般若。以不同三般若名。又不攝五名故略不配耳。疏二滅三道即三雜染。謂煩惱道業道苦道也。疏三淨三聚者。故法集經云。若菩薩捨於三聚迴向之心。菩薩不應與彼共住。疏四顯三佛性即涅槃意。以第一義空是正因性故。了因雖通萬行成於菩提究竟了故。了了見佛性故。緣因亦通萬行成於菩提對上正因今以菩提照了故。以向生為緣耳。</p>
<p>疏。五成三寶。諸佛所師所謂法也。以法真常體性離故。以眾生同體。故我向之。次四但列不釋。下但云如次配之。六法身即所證之實際故。報身即能證菩提故。化身為眾生故。七證實無惑故為斷德。菩提是智。化生是恩。不在言也。八言實相菩提者。下經云。譬如世界有成壞而其虛空不增減。一切諸佛成菩提。成與不成無差別。合中上句即實智菩提。下句即實相菩提。淨名云。菩提者不可以身得。不可以心得。寂滅是菩提滅諸相故。九證三涅槃。於中先正釋。後若依地論下。結彈地論。地論但說性淨及方便淨。方便淨即真淨。今明真淨即圓滿淨。萬德俱圓相累俱寂故云圓淨。迹盡雙樹機盡應移故。是方便淨也。</p>
<p>疏。十安住三種下。此義深難。又復最後故偏釋之。釋解脫中具有三義。一自解脫。二解解他。若自有縛能解他縛無有是處。三化眾生即作用解脫。餘如前後說。</p>
<p>疏。以斯下結例。先結前。後若立三種菩提下。例釋。於中先例三菩提心。即起信云信成就發心者。發於三心。一是直心。正念真如法故。即向實際。二者深心樂修一切諸善行故。即向菩提。三者大悲心。救護一切苦眾生故。即向眾生。則亦用此十而成彼三。後又此十內下。展轉相成成百。三門可知。</p>
<p>疏。第四定位有三。初約五位。二略指前文。三約教料揀。今初有二釋。前屬資糧。後屬加行。前中引莊嚴論證。即第七論偈云。行盡一僧祇。長信令增上。眾善隨信集。亦具如海滿。長行釋云。若諸菩薩行。行來一阿僧祇劫。爾時長養於信方至上品。於信增時一切眾善隨信聚集亦為具足。如大海水湛然圓滿。次引唯識成上莊嚴。後引雜集。轉證唯識及上二文。雜集論云。云何菩薩依瑜伽地方便修行證無所得<span class='note-inline'>(問也)</span>謂諸菩薩已善積集福德智慧二種資糧。已過第一無數大劫。此結前也。聞已隨順通達真如契經等法。如理作意發三摩地等。五位之義十住略明。廣在十地。今但定位是資糧位。信至迴向皆資糧故。疏有云此十迴向下。第二明是加行。四加行義亦如初地。然有二釋。前釋即三藏意。言此文為證雖不分明者。以但云四是勝解行攝勝解行位即通指地前。設四加行在迴向後。豈不亦是勝解行攝。以四善根未入地故。疏一云四加行中世第一攝者。即真諦意。雜集亦云願樂行人自有四種。謂十信十住十行十迴向。為菩薩聖道有四方便。或有四十人。如須陀洹道前有四種方便。此四十人名願樂行。於第一阿僧祇修得圓滿。亦於地前無別加行故。疏結云則無五位。疏餘約四位下。即第二略指。而言等者。彼有十門故。一約五位。二約四住。三約十二住。四約十三住。五約十三法師。六約五忍。七約五十二位。八約四十二賢聖。九約六種性。十約四十二位。圓融兼第九中含於楞伽無復次位。並指如前。</p>
<p>疏。上來多是下。料揀即依五教。後四一始教。二有說三賢下終教。三有言一切下頓教。四若依當部下圓教。於中二。先正釋。後然與下句數對前融通。疏第五行法差別中。先正釋圓融。則一迴向行具攝諸迴向行。二行布如向所釋。別名義中後有以十向配於十度者。即北京李長者釋意以名收之。亦有理在者。一救護眾生離眾生相似施。二不壞似戒。三等佛似忍。四至一切處似進。進故周遍。五無盡功德藏似禪。禪攝德故。六隨順堅固。順般若故。七等隨順眾生同方便故。八真如相似大願故。九無縛著。似力故。十法界無量似智入故。欲顯多途不壞行布。四十位中多分相似。故為此收而一一位中多列諸度。又如第六廣說於施。故非正義。故云亦有理在。第五說分。疏又本業云下。先標以空涉有。即先明離眾生相。後救護眾生也。言不受而受諸受者。受即五陰。及與六受。由了無相故不受諸法。為物現在見聞覺知故而受。又已超五陰現生之陰也。故淨名云。以無所受而受諸受。未具佛法亦不滅受而取證也。迴易轉化者救護非一故。疏今初古人下。文中四。一敘昔。二若順前名下申正義。三以是初行下通妨。妨云何以將總體為別體。故為此通。四若以為欲下。縱收古義。</p>
<p>疏。五怖畏中含三道故者。惡道怖畏苦也。惡名是煩惱。大眾威德是業。若舉其因五皆煩惱。又死及不活。煩惱為因。餘少功德。即是業也。</p>
<p>疏。根本不覺者。即起信文即最初無明。</p>
<p>疏。一大事義已如初會疏。一福德之輪已圓等者。每句之中有法喻具足。一如日輪圓滿為喻。法合即是福德已圓。二唯智一字是法。餘通法喻。唯喻日輪廣者。周鐵圍故。深者不分而遍等故。難測者通上二義。六三乘山谷者。十大山王如菩薩乘。黑山為緣覺。高原為聲聞。谷兼眾生少分可生者。餘可思準。上辨中十藏前七者。一信二戒三慚四愧五聞六施七慧。</p>
<p>疏。故第三迴向明十種樂者。疏文有一等取餘九。二無有等比佛三昧樂。三不可限量大慈悲樂。四一切諸佛解脫之樂。五無有邊際大神通樂。六最極尊重大自在樂。七遍廣大究竟無量力樂。八離諸知覺寂靜之樂。九住無礙住恒正定樂。十行無二行不變異樂。疏又不思義法下。疏亦有一等餘。二住種種身作諸佛事。三住平等意轉淨法輪。四住四辯才說無量法。五住不思議一切佛法。六住清淨音遍無量土。七住不可說甚深法界。八住現一切最勝神通。九住能開示無有障礙究竟之法。減數十耳。</p>
<p>疏。先救八苦。有一生苦。二老苦。三病。四死。五五盛陰。六求不得。七怨憎會。八愛別離苦。八難下當廣釋。疏尾閭壑出現品當明。疏問眾生之苦等者。上略釋竟。此下問答。答中三。初正明。二上來下料揀。三問若依下通妨難。疏此依梁攝論第十一說者。本論云。甚深差別者。若菩薩由此方便勝智。行殺生等十事無染濁過失。生無量福德速得無上菩提勝果。釋論曰。如菩薩能行如所堪行方便勝智。今顯此義。若菩薩能行知如此事。有人必應作無間等惡業。菩薩了知其心無別方便可令離此惡行唯有斷命方便。能使不作此惡。又知此人捨命必生善道。若不捨命。決行此業。墮極苦處長時受苦。菩薩知此事已。作如是念。我若行此殺業。必墮地獄。願我為彼受此苦報。當令此人於現在世受少輕苦。於未來世久受大樂。譬如良醫治有病者。先加輕苦後除重病。菩薩所行亦復如是。於菩薩道無非福德故離染濁過失。因此生長無量福德故。能疾證無上菩提。如是方便最為甚深行盜等行亦復如是。涅槃仙預國王者。第十六經梵行品。因說一子地。迦葉難云。若諸菩薩住一子地者。云何如來昔為國王行菩薩行時。斷絕爾所婆羅門命。下佛廣答。先說慈悲竟。末云菩薩常作是思惟。以何因緣能令眾生發起信心。隨其方便要當為之。諸婆羅門命終之後生阿鼻地獄。即有三念。一者自念。我從何處而來生此。即便自知從人道中來。二者自念。我今所生為是何所。即便自知是阿鼻地獄。三者自念。乘何業緣而來生此。即便自知我謗方等大乘經典。不信因緣。為國王所殺而來生此。念是事已。即於大乘方等經典。生信敬心。尋時命終生甘露鼓如來世界。於彼壽命具足十劫。善男子。以是義故。我昔為與是人十劫壽命云何名殺。疏近障天樂況大菩提惑習雙亡者。釋曰。此即大品經意。第一經云。菩薩摩訶薩行般若波羅蜜。增益六波羅蜜時。諸善男子善女人。各各生歡喜意念言我等常為是人作父母妻子親族知識。爾時四天王天乃至阿迦尼吒天皆大歡喜。各各念言。我等常作方便。令是菩薩離於婬欲。從初發意常作童真。莫使與色欲苦會。若受五欲障生梵天。何況阿耨多羅三藐三菩提。以是義故。舍利弗。菩薩摩訶薩斷婬欲出家者。應得阿耨多羅三藐三菩提。非不斷欲。從今言婬欲即是道下。誡勸得意之義。前已曾有法界品中更當廣釋。疏依解節經說有五樂初會已具。</p>
<p>疏。顧復之義見於毛詩者。詩云。父兮生我。母兮鞠我。拊我畜我。長我育我。顧我復我。出入腹我。鄭玄箋云。顧視也。復反也。言子離雖近猶步步反顧。又箋詩云。是顧是復者。顧念而復之。今菩薩於諸眾生亦爾。</p>
<p>疏。今初功高二儀而不仁等者。即肇論中文。側用老子意。老子云。天地不仁以萬物為芻狗。聖人不仁以百姓為芻狗。即道經道冲而用之章。注云。不仁者不為仁恩也。芻狗有二。河上公云。芻草狗畜即二物也。御注云。結芻為狗不恃其警吠也。大意明天地聖人無心恃其仁德也。今菩薩亦然。菩薩功高而不恃般若觀空故。而彌昏者若無所知也。言高二儀者二儀覆而。不載。載而不覆。菩薩兼之。又但覆身不能覆心及萬善等。言明逾日月者。日月之明不兼晝夜。大悲菩薩長燭幽昏。日月照身不能照心。菩薩智慧反此。無法不照。故下文云不求恩報即不仁等義也。疏然一一隨相皆具如下諸句離相者。且如上向一切眾生即安置眾生於無所著法性迴向等諸句。又如大般若隨一離相遍歷八十餘科之相。如一清淨遍歷色等。今不欲繁文故各併一處耳。疏初十四句離所取相等者。此中即具五法。一相。二想即妄想。三名。四如如。其正智含在離妄之中。疏性自無著者。揀非修成無著。修成文在安置之中。疏眾生了自性者。自性即真如。具不變隨緣故。</p>
<p>疏。九總顯諸事能成因緣者。諸事即能迴能向等。皆從緣生故。疏明上迴向不出於十者。即總結也。言由後二句故無性者。二句即能成因緣及緣所起。以從緣起故無性也。言無性故無所著者。結歸總句。安置眾生於無所著法性迴向也。以總該別故皆無著也。疏二離能取想下。疏文有三。初略釋經文。二故大品下引證。三釋三不同。二中引三經證。一引大品。二即光明覺。三大般若。今初即隨喜迴向品引文小略。若具經云爾時彌勒菩薩。語須菩提。若新發意菩薩。念諸佛及佛弟子諸善根。隨喜功德最上第一最妙無上無與等者。隨喜已應迴向菩提。云何菩薩。不墮想顛倒心顛倒見顛倒。須菩提言。若菩薩念諸佛及僧。於中不生佛想。不生僧想。不生善根想。用是心迴向菩提。心中亦不生心想。菩薩如是迴向。想不顛倒。心不顛倒。見不顛倒若菩薩念諸佛及僧善根取相。取相已迴向菩提。名為想顛倒心顛倒見顛倒。智論釋云。須菩提答。若是菩薩以般若波羅蜜方便力故。能於諸佛不生佛想。及弟子諸善根中。不生善根想。一切法從和合生無有自性故。無有實法名為佛。是不生佛等想。是迴向心亦不生心想。是故菩薩不墮顛倒。與此違故即墮顛倒。二光明覺可知。三若依大般若第二會。正當別行大品。文辭小異大旨無別。而大品所引經末亦云。若菩薩摩訶薩用是心念諸佛及僧諸善根。是心念時即知盡滅法。若盡滅法是不可得。迴向心亦是盡滅相。所迴向處及法亦如是相。而有人謂二經全別故。疏影略引之。皆明性空心無取耳。疏然小乘或說下。第三釋三不同。略舉三說。小乘有二。初即分別論者說想心見次第起。謂初發微想常無常等。次重起心緣前之想取為定實。後見成就於所取中執見分明。此即三心俱是倒也。若釋名者。想謂取境分齊之相。見謂推求。心謂積集。此中想等體即是倒。皆持業釋。疏或說一時。義分前後者。即法救論師。心想見三同時義分。唯見是倒。餘二非倒。與見相應。為見所亂。名之為倒。是故見唯持業。餘二依主。俱舍論主正扶此義。頌云。四顛倒自體。從於三見生。唯倒推增故。想心隨見力。釋曰。初兩句出體。第三句廢立。第四句通經。初出體者。謂邊見中唯取常見以為常倒。見取中唯取計樂淨為樂淨倒。於身見中唯取我見以為我倒也。唯倒推增故者。廢立也。此舉三因以立四倒。一一向倒故云唯倒也。二推度性故。三妄增益故。餘或無此三因。謂戒禁取非一向倒執有漏道得淨涅槃。雖非究竟斷惑證滅。而能暫時離染證滅緣為淨故。斷見邪見非妄增益無所轉故。餘貪瞋等不能推度非見性故。是故諸惑非顛倒體。言想心隨見力者。通經也。謂有問云。若唯見是倒何故經言於非常計常。有想心見三倒。於苦不淨非我。亦有想心見三倒。答理實唯見是倒。想心隨見亦立倒名。與見相應故。行相同常樂我淨。三四十二故此十二倒。依婆沙師預流永斷見及相應見所斷故。餘如彼說。依此釋名。想謂取境分齊。見謂推求。心謂積集。疏若依大乘下。雖標多說但出意。通性相二宗。在文可知。又有釋云。若細分別想心二倒可通七識。見是執著局於六識者。即下三藏意。七識既有四惑中。有我見豈無見耶。疏諸宗異說等者。不欲繁文。然上已有三宗之義。其薩婆多中更有一釋。想謂於無常苦不淨中妄想分別。見謂即於彼所分別中。忍可欲樂建立執著。心謂即於彼所執著中。貪等顛倒皆即心所名心。非心王也。既以王為所。不順今文。故不出之。大乘之中復有三說。一依起信三倒之中心唯一妄念。亦名不覺。亦名無始無明。而此無明全依本覺還迷本覺。從無始來念念相續未曾離念。即是一切心識之相。然依不覺復生三種。一無明業相等。即以三細業轉現三。如次為心見想之三倒也。今菩薩雖未究竟覺已離凡夫不覺。二乘初心相似覺故亦名為離。釋曰。以三細諸德正義皆在賴耶菩薩地盡始覺同本方得永離。以此而為三倒。非順今文。故疏不出。二又依禪宗傳於達磨。同楞伽意五識帶想總名想倒。第七染淨別名心倒。第六意識起諸見倒。釋曰。不順法相故不出之。三云依唐三藏傳慈氏論。五識現量總無顛倒猶如明鏡現眾色相。故第七染識有想心倒。第六意識具有三倒。取我法相名為想倒。於想愛樂復名心倒。於想計著建立乃名見倒此亦分明。上之大小乘大同小異故不委存。恐要委知故復出耳。初釋經文乃通諸說。多同唐三藏意。</p>
<p>疏。四有四句顯如如下。先彰大意。以諸宗或說妄空真有。二真空妄有。三真妄俱有。四真妄俱空。此具四意前明名相。妄想皆空即妄空也。此顯如如理有即真有也。而疏云一切皆空者。則涅槃菩提亦空計有為妄情故。又言一切妙有者。即眾生善根亦皆妙有。萬法即真故。次云又即前之空是此之實者。上明前空此有。今即前之空是此之實。即空即有則空非空。此有即空則有非有矣。由此則妄空真有。即是妄有真空。何者謂虛妄之法。緣生無性名為妄空。真性湛然名為真有。今即上妄法緣生故名妄有。性名為真諦故說真空。此無性空體即是實故即無性有。是故言語則別理無二致。從是即妄名真。迴向下。結成本義。此即妄空真有意。然但取除其病而不除法故。於相歷然而無取著耳。</p>
<p>疏。如此則德本不生者。此是真有本有湛然不生。妄惑本空空無可滅言。又惑累寂然不生。翻上惑不滅為不生真德湛然。不滅翻上真不生為不滅。前惑空無可滅。今空則寂然故不生。前以真無初故不生。今以真無後故不滅。</p>
<p>疏。又前明隨相等者。上判會菩提入實。即是離相中義。今以小異分之。則可為三。第一隨相迴向。第二以前會眾生入實為離相。第三以今文為隨離同時。</p>
<p>疏。而言二者善根迴向等者。此有四二皆躡前文。一善根迴向為一。二即向言善根亦如是迴向亦如是。以總收前二故。二者世與出世為一。二即今經以善根隨順出世。則能隨順是世故。三若有若無為一。二即前妄空真有是四。若即若離為一。二此曲有二。一即隨相為即。離相為離。二隨離不同為離。此二不二為即。此四種二今並無之。無之所以即下釋成。</p>
<p>疏。亦同淨名布施迴向等者。即無盡意菩薩章。即是迴向一切智性。下經云。如是持戒忍辱精進禪定智慧。迴向一切智為二智慧性。即是迴向一切智性。於其中入一相者。是為入不二法門。釋曰。但知初度餘例可知。故不廣引。次疏云斯為不二者。結彼經文以釋今經。謂以今經不離是彼一性故不二。以今經非即。重遣不二。則如文殊離諸問答。乃至為真不二。疏文影略者。亦合云業非一切智然不離一切智。而別有業故。云理應因果各有非即非離之義。疏餘略不頌。即不頌受惱救護二。逈拔護救也。第二不壞迴向故本業云證通事理但有名用事也。念念不住故名不壞者。單取不住。即是剎那無常合是壞義。以無所住故名不壞。則是理不壞義耳。準下供具等皆通事事無礙。疏云不出三寶四信者四信即三寶外加一。然二文不同。若起信論即是真如故。彼論修行信心分云。略說信有四種。一者信根本。所謂樂念真如法故。二者信佛有無量功德。常樂親近供養恭敬。發起善根願求一切智故。三者信法有大利益。常念修行諸波羅蜜故。四者信僧能正修行自利利他。常樂親近諸菩薩眾求學如實行故。故下疏云其中理法即信真如。二若準瓔珞下卷。四不壞信。前三信三寶。四是正戒。云從今時盡未來際。歸依佛歸依法歸依賢聖僧。歸依戒法。如是言說故。故疏云二惡止善行行亦攝於戒。意取為第四信故。四既不定為十何爽。疏前中即雙向眾生菩提者。以初迴向一切智故是菩提。次下二教化調伏一切眾生等。即向眾生故。下疏云即迴向眾生意。疏非唯不礙隨相。亦能成此隨相者。不礙者。如空不礙萬象。能成者。如無水即無可為波。亦如無空不能起雲霞烟霧。不礙即相遍門。能成即相成門。即理成事。以有空義故。一切法得成也。疏由前法性相應。故隨生死而不變下。正辯離相成隨相也。此句由與法性相應故。是離相故。法性即是真如。真如隨緣故能成事。不失不變故而不改。下九例然。細尋前十一一相對可知。疏由前事不礙理故觸境了如者。前之十句離相成於隨相者。由理不礙事故。今成離相。由前事不礙理故。上總釋意。二於中下總科三。亦如次配。前者從頭別釋。即配前與諸法性相應迴向入無作法。成就所作迴向等十句。而前隨相行成舉前迴向。離相為能成。隨相為所成故。前云由前法性相應故。隨生死流而不變等。今此則舉前隨相不礙成此離相。若事礙理不即離故。近躡前事。亦遠躡前離相。謂由前迴向與法性相應故。今成了心性之行。二由前入無作法成就所作故。成此知業如幻等。三由前捨離一切諸事想著故。成此中出生無著清淨法眼。四由住於無量善巧故。成此具菩薩行。五由前永出一切諸有故。成此於一切相皆無所著。六由前修行諸行不住於相故。成此善能修行同事諸業。七由前普攝一切善根故。成此於白淨法恒無廢捨。八由前普淨一切菩薩諸行廣大迴向故。成此離一切著。九由前發無上菩提心故。成此離一切著。此句難解故。疏云了菩提性無有二唯一實故。十由前與一切善根同住故。住無著行。十一由最上信解等。即前第十一句。此中對前文小不次。而白淨法兩重用之。第七已用故。第三迴向。疏兼顯無間者。上引本業。但證等善根。以云一切時行故云無間。此從所等下。結得名。從以深入下出體性。疏然佛德已圓下。顯文意亦是通難。先出難。從尊重荷恩下釋。亦猶獻芹者。即外典中事。野老美之而獻於君。君豈美之。疏二即天住等者。智論云。天住所謂四禪聖住。謂三解脫梵住。謂四無量皆通三乘。今皆約一乘果位故皆無量。疏五種類俱等者。即三種意生身中第三。從十地得至於佛果同增勝耳。而非生死但取變化身耳。三種之義第六迴向當辨。八自在我者。即涅槃二十三經云一能示一身以為多身等。二示一塵身滿三千大千界。三能以滿此三千大千界之身。輕舉飛空過於二十恒河沙等諸佛世界而無障礙。四心自在故而得自在。云何自在。如來一心安住不動。所可示化無量類形等。五根自在一根見色聞聲等。六以自在故得一切法。謂無得而得等。七說自在故。如來演一偈之義經無量劫。八如來遍滿一切諸處。猶如虛空虛空之性不可得見廣釋如彼。皆明無得無作而有所成故云自在。今但略列而已。十二行永亡者。即上二十一種功德第一。已如前辨。疏三從次滿者。此義該下諸句即次第滿義。初句信滿。二十住滿。故晉經云未淨直心。證成此句是十住義。十住直心增故。故云心未得淨者令得清淨。疏各如次第配者。如云不離見佛即由前念佛圓滿所成等。淨諸神通即是常見佛益。由此句似隱故。疏釋云念佛三昧能發通故。於佛法易反復者。即淨名第二。凡夫於佛法有反復。而聲聞無也。以聲聞斷結故。下云終竟迴心揀異定性。下當廣引。疏亦是迷異熟愚眾生。對前迷勝義愚。亦如前釋。疏然古德將為結上等者。賢首云三結歎相。光統云。此結上三道究竟之義。行等行者。結樂與佛成證道行。積聚等積聚者。結與菩薩成中道行。長養等長養者。結與眾生成不住道。遠公云。證心遊理名行。一備一切名等行。助道漸滿名為積聚。一一行中具一切行名等積聚。不住漸增名為長養。一一門中各攝一切名等長養。軌法師云。但起一行名之為行。總眾多行名為積聚。增進勝前名為長養。由是前行異名顯耳。菩薩所行行既無量不可備舉。但等言之故皆云等也。正法師云。善根等者。施等善也。以大願攝取者。願大故行大也。行者二利也。等行者等行一切行也。積聚者積行成德也。等積聚者。成一切德也。長養者。從行生行也。等長養者。生一切行也。辨法師云。行者是佛於願樂位中所行菩薩以大願。攝同彼行故云等行。積聚者。是佛功用位修積聚。菩薩同修名等積聚。長養者。是佛無功用位修。菩薩同修名等長養。是故上云如佛迴向開化一切菩薩。迴向亦復如是。此之謂也。賢首云。今更釋者。菩薩所有善根。皆以大願迴向力故。令此善根攝成勝行。諸行齊行故云等行。又由願力攝此善根所成諸行令不散失。故云積聚。有行斯積故云等積聚。又由願力攝此善根所積眾行復生諸行名為長養。一一行中生一切諸行名等長養。是故皆由願力。令此善根。皆悉廣大。具足充滿也。靜法云。釋行及積集增長義則無違。而等字勝正。謂取等佛之義。則不見正字之意。又亦同古以為結前。故俱非也。所以疏云雖穿鑿非一。並未會下文。下文積集增長皆有文故。疏若以等為平等。與正相近。亦攝義不盡者。但得迴向實際意耳。向餘二處及離過等皆不具也。疏前段亦是大悲隨順者。此中通有三意。一約所迴善根。即如向科此下第二能迴悲願。二從若據迴向下。約所迴向。言是綺互者。正是迴向綺互。向佛亦向生故。故云一時迴向三處。三兼明上大悲隨順。及大悲深重。亦是綺互。綺互亦是影略。疏一離惑故者。即永離一切憍慢放逸。放逸是眾惑之根。憍為染法所依。慢能長淪生死故。離此三諸惑皆離。餘可思準。疏初總顯深廣者。為苦海故。餘可思準。本即貪欲者。法華第二云。諸苦所因貪欲為本等。疏一切法無來是故無有生等者。此上半以無來釋無生。而言等者等取下半云以生無有故。滅亦不可得。此以無生釋無滅也。不滅故無有真實。有實則有可滅故。無實故無染。譬如雲霧不能染空。故云五句展轉相釋。疏何名無相體離十相者。涅槃三十一云。大般涅槃名為無相。師子吼問何名無相。善男子無十相故。何等為十。所謂色相聲相香相味相觸相。生住壞相。男相女相。是名十相無如是相。故名無相疏又無。相約理下。上之四義展轉相承唯明一體。此下分能所證以為無相離相。能所契合以為一相。則實際為總。下三別明。疏又如離世間下。有十種業者。即五十八經云。所謂隨時開導是佛業。令正修行故。夢中令見是佛業。覺昔善根故。為他演說所未聞經是佛業。令生智斷疑故等。恐繁且止。第四迴向。疏至是能至等者。文分為二。先釋名。後若剋陳下出體。前中為四。一標能所至。二謂以大願下。總示其相。文有三節兩重能所。一大願為能生。二善根等是所生上二皆能至。三一切處是所至。三本業下引證。四然準下文下。總明能至有其十種。前四展轉以為能生。從第五已去。通由上四令此六種皆悉能至。五六約事至。七約理八事理無礙。九事事無礙。上皆約法。十即約時。疏或俱高俱下者。略成四句。佛化為佛本迹俱高。菩薩化為菩薩本迹俱下。就菩薩中以位相望亦有高下可知。疏上亦供行因者。即上釋權化所由。以如來藏等力故。令供行至故為所因。疏三身十身融故者。出應亦常義所以。若法相說。應雖名常是不斷常。今法性宗同是一常。若別說者法身無始無終。報身有始無終。化身有始有終。今化即法故即無始終。況報同法亦無有始。十身融義居然可知。疏香等離蓋等更無別體者。如以香等為二十事。但有二十無二十一。以香遍二十故。類如栴檀為二十事。豈別有栴檀。後華等九事各為二十亦然。</p>

<p class='juan'>大方廣佛華嚴經隨疏演義鈔卷第四十七</p></div>
</div><!-- end of div[@id='body'] -->
</body></html>