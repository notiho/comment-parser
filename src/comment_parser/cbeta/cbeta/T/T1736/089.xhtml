<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經隨疏演義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu233' /><a id='mulu234' />大方廣佛華嚴經隨疏演義鈔卷第八十九</p><p class="byline">唐清涼山大華嚴寺沙門澄觀述</p><p>疏。故毘盧下。第二明引遮那。又上義證今即文證。不可得言即般若相。故般若中廣說無得為般若故。疏又文殊下。第三引五字證為般若門。疏然初五字下。第二釋別列中合為四十二段。今疏有三初別釋五字。二釋所餘。三總結示。今初五字約五字陀羅尼經。而引不空會通字音。然古諸德於此經中不多解釋。靜法有章名為漩澓。六門分別。一釋名。二體性。三建立。四釋相。五利益。六問答。而其釋相亦廣引諸經而不全具。又諸經字音參雜。以梵音輕重三藏解釋不看下義。但取字同故多乖舛。如涅槃以阿字為噁不中以囉字為多。此等不以義定故多訛謬。今亦別有一章。總引十經一論。一興善譯華嚴四十二字門。二大般若第四百九十三。引大品般若第八。四放光般若第六。五光讚般若第十。六普耀經第三。七興善三藏別譯文殊問般若字母。八別譯金剛頂瑜伽字母。九涅槃第八。十即今經。言一論者即智度論。其五字經唯釋初之五字。一一具引對會異同。今疏但用大般若及興善別譯四十二字。以二本多同故。初之五字用五字經。餘文全要鈔更引證餘在別章。然上十經前五釋四十二字母。次四即釋五十二字母。次第不同義則多同。五字經中唯釋五字。大品放光光讚但大般若廣略之異。字義相同。次第不同義則多同。智論又釋大品義亦同也。故疏但用二經具釋三十七字故。今案定用五字。疏文分二。先別釋五字。後收攝圓融。今初五字鈔却廣引五字。分為五段。文皆有三。一牒本經字母。二以彼經義釋之。三會今經之意。今初一阿者。即第一牒經字母。即今經云唱阿字時。今但略取所牒之字下。四十一字皆然。二是無生義即五字經釋義。三以無生之理下。會釋今經意云。諸法皆悉無生故無差別故。上經云一切法無生一切法無滅。若能如是解斯人見如來。而大般若金剛頂全同上釋。大品云阿字門一切法初不生故。智論釋云若菩薩一切語法中聞阿字時即時隨義。所謂一切法從初來不生相。阿提此言初。阿耨波陀此言不生。故釋曰論文二節。一隨經釋義。二阿提此言初下。會釋方言下四十一字皆然。見此論文則知四十二字皆是所依之相。從此入於無得般若。故名為般若之門。放光云。阿者謂諸法來入不見有起。光讚云。阿者因緣之門。一切法已過去者亦無所起。釋曰上二經起即生義。因緣之門從緣生也。文殊問經云。阿者是無常聲。普曜云。然此言云無者。是宣無常苦空無我之音。上二經似同小乘之無。若取無彼常等即與無生義同。此阿字上聲短呼故譯涅槃噁字當初。雖呼小異義亦同也。故云噁者不破壞故。不破壞者名曰三寶。喻如金剛亦同無生義耳。疏二多者此牒經也。彼經第二下疏有五。一依五字釋。二今云多下案今多釋。三如即無邊差別者會經也。四應是譯人下。會釋偏正。言字形相近者。今示二梵之形多[虱-(乏-之+虫)+ㄠ]囉[虱-(乏-之+虫)+工]。此二小近聲相濫者同疊韻故。五若順無塵下。正以囉字會釋經文。以諸經字義第二多同故。大品云囉字悟一切法離塵垢故。放光云。二囉者垢貌於諸法無有塵。光讚云。是囉之門法離塵垢。金剛頂云。囉者一切法離故。涅槃云。囉者能壞貪瞋癡說真實法。亦壞塵垢義。智論云。若聞囉字即隨義。知一切法離垢相。以囉闍此言垢故。以上諸經皆第二囉字。同離垢義故無惑矣。疏三波者別譯及餘經多是跛字。今依五字跛字釋義。大般若言跛者。一切法勝義教。大品云。跛者第一義故。放光云。跛者諸法泥洹最第一義。文殊問經云。出勝義聲。釋曰上諸經皆獨明第一義但是所遣。唯金剛頂云跛者第一義不可得則具般若相矣。故疏云謂真俗雙亡下。會經前二字。以第一義遣俗。今亦無第一義則復遣真。為雙亡真俗是真法界上即所照。從諸法皆等含普照義。智論云。若聞跛字即知一切法入第一義。以波囉末陀此言第一義故。釋曰此亦但入第一義耳。疏四者興善譯為左字。義則全同五字經也。文中先釋義。後諸行既空下。會經大般若云。入者字門悟一切法遠離生死。若生若死皆無所得。釋曰諸行即生死體也。然諸經多明生死之行。大品涅槃義當遮字。俱明出世之門。大品云遮字修不可得。涅槃云。遮者即是修義。調伏一切諸眾生故。然出世行亦不可得。方為般若之門耳。智論云。若聞遮字即時。知一切法諸行皆悉非行。以遮利夜此言行故。疏五那者別譯為曩。字義亦全同。文中先依五字釋義。後謂性相雙亡下。會釋經文諸經多是那字。大般若云。聞那字門入一切法遠離名相。若名若相皆以無所得而為方便故。大品云。那字門諸法離名性相不同不失故。放光云。那者謂於諸法字本性亦不得亦不失。光讚云。是那之門一切諸法離諸名字。計其本淨而不可得。普曜云。其言不者出不隨眾生離名色之音故。文殊問經云。曩字是遍知名色之聲。金剛頂云。名色亦不可得。上三經皆云名色。名即名字總取二字為生死自性。涅槃云。那者三寶安住無有傾動喻如門閫。釋曰真實三寶永離名相。智論云。若聞那字即知一切法。不得不失不來不去。以那素此言不故。疏又云以那字下。第二收攝圓融。於中四一從後倒收。謂由第五雙無性相何有第四諸行。諸行即相故有相則有第三第一義諦。既無有行。何有第一義諦。由第一義空故。有第二本來清淨。既無第三何有第二。由第二本淨故方說不生。既無第二何有不生。疏以阿字法本不生故。那字無有性相者。旋轉互收以初阿字生第五那字。則周匝如環。謂不生之中何有性相。故令五字互相生起旋轉無礙。疏汝知是要下。結成觀行悟本清淨成三空觀。云離我我所我所即法。故上三段皆五字經文。疏遮那經下。會釋二文亦是結前生後。結前五字生後餘三十七字。言多依彼經即毘盧遮那經。及阿目佉所譯即別譯華嚴四十二字門。此則別譯義既與大般若同。則是依大般若而有二三字音小異故不言依耳。然阿目佉別譯皆先牒經般若之名。而別名為先。後方釋義次下當見。疏六邏字彼為攞字。云稱攞字時。入無垢般若波羅蜜門。悟一切法出世間故。愛支因緣永不現故。釋曰今疏但引釋義更不引經。彼與今經全同。但此別名在下。彼別名在上耳。然準五字及彼譯四十二字。初十二字唯第五有不可得言。餘十一字即以不生清淨亦無無有等。為般若相。餘三十字皆有不可得言。不可得言即般若相。其不生等亦般若相。故有不生更不要於不可得言。若諸字中無不可得及不生等。則但是所依之法。如前遮字無有諸行。若無無有但言於遮。遮即行故但是所依。如色即是空是般若相。若但云色但是所空耳。諸字例然。亦如下第十五迦字云作者不可得。若無不可得但是作者耳。迦即作者故餘皆準之。此下諸字文亦多三初牒字母。次引彼釋。後會經文。牒字之文下鈔不科。後二皆科而經若易兼無會經但引義耳。今此具二先引彼釋。後離世間下會釋今經可知。然大品放光等多為邏字耳。智論云。聞邏字即知一切法。離輕重相以邏此云輕故。意明有惑為重斷即為輕。今不可得亦無輕矣。即無無明亦盡也。疏七拕字別譯為娜字。大品為陀字。放光為拕義皆同也。文中先釋義。後方為不退轉下會經也。智論云。若聞拕字知一切法善相。以陀摩此言善故。釋曰調伏寂靜真如平等善之極也。疏八婆上聲字別譯及般若。皆為麼字。與蒲我切義大同。文中先釋義。後方入金剛場者會經。如佛入金剛三昧。斷如金剛。惑在金剛場則無縛解為真斷也。智論云。若聞婆字即知一切法無縛脫。以婆他此言縛故。疏九茶字別譯為拏字。二俱上聲。大品放光亦為茶字。文中先釋義。後是普摧義即會經也。智論云。若聞茶字即知矯法不熱。天竺茶闍陀此言不熱故。釋曰若茶是不熱。則前離熱已是所遣得清涼故。方為般若之相。疏十沙<span class='note-inline'>(史我切)</span>字別譯為灑字。大品放光等皆為沙字。文中先釋義。後如海含像者會經。像之與水不相礙故。智論云。若聞沙字即知人身六種相。以沙此言六故。釋曰以大品云沙字門諸法六自在王性清淨故。即內六處為六自在王。心海湛然不礙見聞覺知。猶如湛海不礙像故。疏十一嚩<span class='note-inline'>(房可切)</span>字此下疏文恐繁不舉次第。今鈔牒疏欲令不亂皆如次第。若有會經即科出之其釋義文。或略不指。文中能遍安住即是會經。此乃仍上釋義便會經文。智論云。若聞嚩字知一切法離言語相。以嚩嘙他此云言語故。疏十二哆字從不動則圓滿發光。會經也。如密室燈定如止水影圓。契於如如知無動矣。智論云。若聞哆字即知諸法在如中不動。以哆他此言如故。疏十三也<span class='note-inline'>(以可切)</span>字。悟如實不生是釋義。則諸乘下會經。智論云。若聞夜字即知諸法入實相等。不生不滅以夜他跋此言實故。釋曰得此論釋知異第一阿字。彼云初不生今云如實不生。則不生所依法體異也。疏十四瑟吒字後普光明下。會經智論單云吒字。論云若聞吒字即知一切法無障礙相。以吒婆此言障礙故。釋曰障礙即制伏任持。疏十五迦字悟作者不可得。此字上略一切法下。猶有不可得此後諸字。皆上有悟一切法。下有不可得。疏文從簡故並略之。下方總說耳。從則作業如雲下會經智論云。若聞迦字即知諸法中無有作者。以迦謂迦羅迦此云作者故。釋曰既無作者何有作業。業既云雲不可承攬。無我無造故無差別。疏十六娑<span class='note-inline'>(蘇我切)</span>字。但有釋義。具云悟一切法。時平等性不可得故。故智論云。若聞娑字知一切法一切種不可得。以薩娑此言一切故。釋曰論云一切種智故。普曜云。其言智者出智慧不壞音。金剛頂云一切法諦不可得。涅槃云娑者為諸眾生演說正法。意明種智應時而說亦不可得故。今經名降注大雨也。疏十七麼字者。別譯為莽麼。字却為第十八。大品云。麼即悟一切法。我所執性不可得。我慢高舉下會經。智論云。若聞麼字知一切法離我我所義。以麼迦此言我所故。疏十八伽<span class='note-inline'>(上聲輕呼)</span>字。別譯為誐字。義亦全同易故不會經。若欲會者以行取故而能安立。智論云。若聞伽字即知一切法底不可得。以伽陀此言底故。釋曰行取即生死底甚深故。疏十九他<span class='note-inline'>(他可切)</span>字。疏但釋義易不會經。會者真如平等是所依處。出生一切終歸此故。智論云若聞他字即知四句如去不可得。以多他阿伽度此言如來去故。如去即是處所如來時去故。疏二十社字。別譯為惹字但舉其義若會經者有能有所。是世間海故賢首品能緣所緣力。一切法出生速滅不暫停。念念悉如是今不可得成般若矣。智論云。若聞闍字即知諸法生死不可得。以闍提闍羅此言生死故。疏二十一鎖字別譯是娑嚩字。若會經者念佛莊嚴最安隱故。智論云。若聞濕波字即知一切法不可得。如濕波字不可得。論云濕波字無別義。而光讚中云無所起。無所起即安隱義。疏二十二拕字。別譯為馱字。義必然者。以第七亦有拕字注云為上故。然經云揀擇法聚即能持界性。法聚差別即是界義各各持自性也。智論云。若聞馱字知一切法性不可得。以馱摩此云法故。疏二十三奢<span class='note-inline'>(尸苛切)</span>字。別譯為捨。大般若云捨。涅槃云奢。若會經者寂靜則順佛教。智論云。若聞賒字即知諸佛寂滅相。以賒多<span class='note-inline'>(都餓切)</span>此云寂滅故。疏二十四佉字。若會經者智慧等空故能含藏。智論云。若聞呿字知一切法等於虛空不可得義。以呿伽此言虛空故。疏二十五叉<span class='note-inline'>(楚我切)</span>字。別譯為漩澓字。若會經者業海深廣無不包含。非是無為終竟須盡。智論云。若聞叉字則知一切法盡不可得。以叉耶此言盡故。疏二十六娑<span class='note-inline'>(入聲)</span>多<span class='note-inline'>(上聲)</span>字。先釋義後惑障為非處下會經。智論云。若聞娑哆字即知諸法邊不可得。以阿利迦哆度求那。此言是事邊不可得。釋曰。以大品云多字門諸法有不可得故。論為此釋以有即有邊必對無故。有是妄惑故為非處。以為有邊無是真空故。名為處故為無邊。惑智雙絕即不可得。疏二十七壞<span class='note-inline'>(輕呼)</span>字。別譯為孃字。若會經者能所知性即智慧門。能知為智慧智慧即門。所知為智慧智慧之門。智論云。若聞惹字即知一切法中無智相。以惹那此言智故。釋曰但有能知必有所耳。疏二十八曷攞哆<span class='note-inline'>(上聲)</span>別譯為攞他<span class='note-inline'>(上聲)</span>後執著為下。會經言境義者。總有四義。一文義是所詮義。二境義是所緣境。三道理義謂苦無常等。四性義即第一義空。今是第二生死是果執著是因。並是智慧所觀境義。智論云。若聞曷攞哆字。即知一切法義不可得。以阿利他此言義故。疏二十九婆<span class='note-inline'>(上聲呼引)</span>字圓滿之言下。會經興善譯為道場者。故彼云稱婆字入一切宮殿道場莊嚴。般若波羅蜜門。以梵云曼茶羅。通圓滿道場二義故。智論云。若聞婆字了知一切法。不可得破壞相。以婆伽此言破故。釋曰經中宮殿莊嚴以從緣故。亦可破壞以不可得即非莊嚴。方為圓滿成般若矣。從然此婆下。會其文謂順於諸經多是去聲故。疏三十車<span class='note-inline'>(上聲)</span>字別譯為縒。若會經文既方便。隨喜樂故各別圓滿。智論云。若聞車字即知一切法無所去。以伽車此言去故。大品亦云。聞車字時入諸法欲不可得。而論云去者以放光云車者無可棄去。即是樂欲所去耳。疏三十一娑<span class='note-inline'>(入聲)</span>麼。會經可知。智論云。若聞濕淼字即知諸法堅牢。如金剛石義。以阿濕淼此言石故。釋曰意明專念堅牢。我心匪石不可轉也。亦不可得。疏三十二訶婆<span class='note-inline'>(並上聲)</span>字。別譯為訶嚩。文中釋義無緣召令有緣即會經也。智論云。若聞火字即知一切法無音聲。以火夜此言喚來故。疏三十三縒字。別譯為哆婆字。若會經者勇健方能修入功德。智論云。若聞縒字即知一切法無慳無施。以末縒羅此言慳故。釋曰無慳最勇健施為行首。勇而能行故偏說耳。疏三十四伽<span class='note-inline'>(上聲)</span>字。若會經者如地之厚平等能持亦能含藏。如海平等能持能包雲雨說法。智論云。若聞伽字即知諸法不厚不薄。以伽那此言厚故。釋曰厚薄之事事則已入般若矣。疏三十五吒字。別譯為姹<span class='note-inline'>(上聲)</span>字。若會經者積集念佛故能普見。智論云。若聞咃字即知一切法無住處。南天竺咃那此言處故。釋曰念即處也。疏三十六拏<span class='note-inline'>(嬭可切)</span>字。別譯為儜字先釋義。後謂以常觀下會經。智論云。若聞拏字即知一切法及眾生。不去不來不生不滅不坐不臥不立不起。眾生空法空以南天竺云拏此言不故。釋曰去等即是喧諍。無即是不上二俱不可得方為般若。疏三十七娑<span class='note-inline'>(入聲)</span>頗字。別譯但云頗字。若會經者化生究竟方為遍滿果報。智論云。若聞頗字即知一切法。因果皆空。以頗羅此言空故。釋曰因果俱空方為圓滿。亦不可得。疏三十八娑<span class='note-inline'>(同上)</span>迦字。別譯為塞迦。若會經者蘊積為廣大藏。無礙光輪所積蘊也。智論云。若聞歌字即知一切法五眾不可得。以歌大此言眾故。釋曰五眾即五蘊也。略舉一蘊耳。疏三十九也<span class='note-inline'>(夷舸切)</span>娑<span class='note-inline'>(蘇舸切)</span>字。若會經者衰老性即佛法境界。兼餘老死者。菩薩勇猛觀境也。智論云。若聞磋字即知磋字空諸法亦爾。釋曰以是通相更無別釋。然衰老性即是別義。疏四十室者字。別譯云室左。文中先釋義謂積集即下。會經諸處即是足跡者。佛所行跡故。智論云。若聞遮字即知一切法不動相義。以遮邏此言動故。釋曰以大品云遮字門諸法行不可得行即動義。足即能行即因行有跡跡為所行。若依此義法雷遍吼即行法也。疏四十一咤<span class='note-inline'>(恥加切)</span>別譯為吒。文中先釋義。後謂無我下會經。智論云。若聞吒字即知一切法此彼岸不可得。以吒羅此言岸故。釋曰即無我驅迫。令至彼岸亦不可得。若約表位此當等覺故。法身欲滿始本欲齊故亡二岸。疏四十二陀<span class='note-inline'>(引聲)</span>文中先釋義。後謂此究竟下。會經從然新譯下。會經字音即興善別譯也。智論云。若聞茶字即知一切法必不可得。以彼茶此言必故。釋曰唯至究竟為必不可得故。般若中以無所得則得菩提。又約表位此四十二當妙覺。故大品云。茶字門入知諸法邊竟處。光讚云。是吒之門一切法究竟邊際盡其處所。無生無死無有作者皆菩提意也。若約初發心時便成正覺。則初阿最後茶。疏上來從娑字下。第二總相結束於中三。一會釋上文以疏恐繁故文略之。若欲說時應須一一具其上下一切等言。如云陀字悟一切法究竟。處所不可得故。而上引智論多具上下。二其中難者下會上之義。三更有對會下。指廣在餘。於中有三。一對會同異前已會竟。二修觀儀式。三所得功德。後之二門皆興善別譯。今當敘之先明所得功德者。彼文結云又善男子。如是字門是能悟入法界邊際。除如是字表諸法門更不可得。何以故。如是字義不可宣說。不可顯示。不可執取。不可了知。不可觀察離諸相故。善男子譬如虛空。是一切物所歸趣處。此諸字門亦復如是。諸法空義皆入此門方得顯了。若菩薩摩訶薩。於如是入諸字門得善巧智。於諸言音所詮所表皆無罣礙。於一切法平等空性盡能證持。於眾言音咸得善巧。若菩薩摩訶薩。能聽如是入諸字門即顯字印。聞已受持讀誦通利。為他解說不貪名利。由此因緣得二十種功德。何等二十。謂得強憶念。得勝慚愧。得堅固力。得法旨趣。得增上覺。得殊勝慧。得無礙辯。得總持門。得無疑惑。得違順不生恚愛。得無高下平等而住。得於有情言音善巧。得蘊善巧處善巧界善巧。得緣起善巧因善巧緣善巧。得法善巧。得根勝劣智善巧。得他心智善巧。得觀星宿善巧。得天耳智善巧。得宿住隨念智善巧。神境智善巧。生死智善巧。漏盡智善巧。得說處非處智善巧。得往來威儀施設善巧。是為得二十種殊勝功德。大般若放光光讚大同於此。第三修觀儀式者。彼文標名大方廣佛華嚴經入法界品。頓證毘盧遮那法身字輪瑜伽儀軌釋云。夫欲頓入一乘。修習毘盧遮那如來法身觀者。先應發起普賢菩薩微妙行願。復應以三密加持身心。則能悟入文殊師利大智慧海。若能修行者。最初於空閑處攝念安心。閉目端身結跏趺坐。運心普緣無邊剎海。諦觀三世一切如來。遍於一一佛菩薩前。慇懃恭敬禮拜旋繞。又以種種供具雲海。奉獻如是等一切聖眾。廣大供養已復應觀自心。心本不生自性成就。光明遍照猶如虛空。復應深起悲念。哀愍眾生。不悟自心輪迴諸趣。我當普化拔濟。令其開悟盡無有餘。復應觀察自心。諸眾生心及諸佛心。本無有異平等一相。成大菩提心瑩徹清淨。廓然周遍圓明皎潔。成大月輪量等虛空無有邊際。復於月輪內右旋布列。四十二梵字悉皆金色。放大光明照徹十方。分明顯現一一光中具無量剎海。一一剎海有無量諸佛。一一諸佛有無量聖眾前後圍繞。坐菩提場成等正覺。智入三世身遍十方。轉大法輪度脫群品。悉令現證無住涅槃。復觀悟入般若波羅蜜四十二字門。了一切法皆無所得。能觀法界悉皆平等無異無別。修瑜伽者若能與是旋陀羅尼觀行相應。即能現證毘盧遮那如來智身。於諸法中得無障礙。第四賢聖優婆夷可知。第五堅固長者無念約心者。即以無字兩用。若無著念三字連釋。則無著約止而不礙念念明記即止觀雙行也。亦離二障則以智斷而嚴法身三德備矣。第六妙月長者可知。第七無勝軍解脫有二釋。一約用無盡。二又諸心境下約體無盡。從既見佛下。以法釋名。第八最寂靜即如次釋前二義者。先釋始終無妄。後善男子我以住是下。釋隨行不虛心。行稱言故所作成滿通二利滿。從虛誑言息下。以法釋名。於中初釋最寂靜。次寂靜即為淨行釋婆羅門。後言行君子之樞機下。釋其城名。然此一句即周易繫辭子曰。君子居其室出其言善。則千里之外應之況其邇者乎。居其室出其言不善。則千里之外違之況其邇者乎。言出乎身加乎民。行發乎邇見乎遠。言行君子之樞機樞機制動之主樞機之發榮辱之主。言行君子之所以動天地可不慎乎。雖為外典意與斯合。但所言所行內外異耳。疏會緣之終此二滿者。即悲智滿。言將見慈氏紹佛位者。慈氏悲滿。佛位智滿耳。第九德生有德三就五類法中等者。疏文有三。一釋一切法即有為。一切以無為下。出揀無為所以。同掌珍論真性。有為空故。從異熟識等。出餘四類之果。異熟是心。等餘七識及心所色法并不相應。二從無始下。釋我見等能成之因。然我見有二。一與七識相應即執第八以為內我故謂我所與四惑相應。今言我見等者等取愛慢。二者與六識相應我執。兼外取妄境以為我所。及起餘惑故云種種。三故感已下辨因。感果可知。疏四五二句。別明不相應者。然不相應有二十四。今二門中略遣其四。等於所餘。四中言即是時者。釋經三世三世是二十四中之一時故。從謂依行下。出三世如幻之由。行即五蘊剎那生滅。前後相續。已謝為過去。未起為未來。生已未謝名為現在。離行之外何有分位而有三世耶。況所依行空能依何有。疏五即無常生老等者。即二十四中之三。一無常。二生。三老等。即等上經言生滅及死。皆無常攝。生老二字。即是二法但略無住。又諸聖教多合生滅名為無常。所以然者生名為有。有非恒有不如無為。滅名為無。無非恒無不如兔角。由不同彼無為兔角二常之相。故名無常。疏謂依生已壞滅下。顯如幻所由。故唯識第二云。然有為法因緣力故本無今有。暫有還無表異無為假立四相。本無今有有位名生。生位暫停即說為住。住別前後復立異名。暫有還無無時稱滅。斯即依生已壞滅分位建立也。言皆妄分別者正顯幻因。然其憂悲苦惱即生老中事。體非不相應行。又上四五亦是前十二因中別義。四明三世生老死耳。疏既有妄想故心見皆倒者。即出三倒也。一想倒二心倒三見倒。然十行品已廣分別。彼有多義。今是一義。以心見非倒見由想亂故令餘二皆倒耳。疏幻法非有等者。此中且約有無一異。兼下中道以為三觀。亦應有離四句。又以合性相非一非俱非句。非異之義當非俱句。既離二邊已是中道。亦亡中道絕待中也。上即事理無礙由斯交徹下。即事事無礙。餘義如前。疏約事則其中下。先釋廣大。有多下釋毘盧遮那。阿僧祇下釋莊嚴。蘊多樓下釋藏。疏具云迷諦隸者。西域記亦翻為梅怛麗。皆梵音輕重。然有三緣者。此三展轉相生。謂由遇慈氏如來故得慈心三昧。得三昧故母亦慈也。慈依智住者。上以樓閣為二智故。疏句各四事可知者。此四亦即涅槃四近因緣。前已頻釋故云可知。初二句即親近善友。第三句即聽聞正法。第四句即如說修行。正念思惟遍於四句故。句句皆令起如是想。亦可第四句合正念思惟。又第一句是具四之人餘三可知第二相竟。</p>
<p>疏。自下大文第三慈氏一人者。先來意後故辦一生下。釋攝德成因之名。疏契法性之真源者。文有十句。初四法說一向契實。前三約法後一約人。人亦得名圓成實故。次四喻明。就相契實。即法而虛同實理故。皆上句標相下句釋成。後二句約法結其性相。經言無有生遞興謝者。以更興謝故無定生。下句既從緣生。明無定性。無性即法界也。疏此三無礙即三觀一心者。初假次空後中說有前後。善財觀心一念頓具。非是從假入空等也。今初報酬善惡者。文有十句但釋其四事相濫故。業是增上緣即諸業習氣。果即異熟由名言種。從信起佛通真。應信為道源必到佛地故。化佛應現敬心便感。機感於佛。云感他化身信心成佛乃是自佛。餘易可知故。疏不釋。疏二契無性下。有十一句略不釋初三及八十一。若具釋者既迴向菩提。豈謂後身而無果也。二即理故非常。以執定有則著常故。既知正因非無因矣。斷見無果此見無因。釋第四句中常計無常是二乘倒。不見涅槃妙有實理。無常計常是凡夫倒寧知二空如實之理。疏自在見者。即第五句妄謂自在能生萬物。今知從業故不從他。自修人業尚不生天。安得由他令我苦樂。釋次二句疏文可知。其往來見易故不釋。影像隨身去來無實。隨業六道實無往來。中論云。諸行往來者常不應往來。無常亦不應往來。眾生亦復然。有無可知。離一切法見。釋有三句初以理遣者。法性空中法即非法。二緣會不得不生。緣離不得不滅。故一切法不得自在。三以願為因出生諸法。因成無性淨法亦無。末句易見。疏三會歸中道者。疏中有二先總明。後別釋。前中言隨一句皆離上諸過者。如隨種生茅即離斷常無因顛倒等。今且通說者不對諸過。但通相說中道義耳。疏如種生芽下。別釋唯就種芽示中道相。餘並略之。說此中觀便收前二。即顯空假是此中道之空假耳。非是從彼空假入斯中矣。如是離斷常等者。例釋上文總離諸過。疏種芽橫喻萬法者。言知一切法故。謂若善若惡若內若外皆從自種假緣生故。如印生文。竪喻諸法者。此陰亦滅即現在陰滅也。彼陰續生者。三世相望故。即涅槃經須彌山頂品已引今復略示。謂此陰亦滅者中陰生也而此五陰不至中陰。中陰五陰非餘處來。因現在陰有中陰陰。如蠟印印泥者。蠟印況於現在陰也。泥上文成喻中陰陰也。印壞者現陰滅也。文成者中陰陰生也。印不至泥如現在陰不至後陰。以印因緣而生是文。即如因現在陰有中陰陰也。現陰不至後陰即是不常。後陰非餘處來。因現陰有即是不斷。不斷不常是中道義。餘如前說。疏了世心現亦唯心觀者。正是中道故致亦言。即就唯心以辨三觀。假心緣現即假觀也。現而無性即空觀也。上二不二即中道觀也。下法喻句對前可知。歎所住樓閣。義理宏博。經文浩大類例可知故不委釋。疏爾焰地者。此云所知等者。疏略引入大乘論。論云。菩薩有無量無邊阿僧祇功德。到爾焰地向於涅槃。以愍眾生還入生死。阿僧祇劫示受勤苦。出過一切聲聞辟支佛上。具足一切功德智慧。是故超度爾焰之地。乃至云菩薩處生死海中。第一阿僧祇劫修淨治地行求淨解脫。第二阿僧祇劫修淨禪定行。第三阿僧祇修淨智慧行。除爾焰地障。是故菩薩名乘自在乘。滿足十地得無礙無障。一切具足故得阿耨多羅三藐三菩提。是故以爾焰智得成大果。釋曰。爾焰梵語此云智母。亦云智度。亦云境界。亦云所知。即所知障亦名爾焰。以經云令過爾焰海故。疏但用所知一義。即論中第三劫過生死海也。論中又云入十地時便能永斷。由斯十地說斷二愚及彼麁重。皆取爾焰為所知也。若據初云到爾焰地。及後結云以爾焰智。得成大果即含餘義。今取經意但舉一耳。疏百一十善知識古有多釋者。略敘三釋。初一即上古釋。二賢首釋先敘後若依此下刊定破師。三有云下即刊定記釋。於中亦二。先敘彼釋。後若爾下疏破其釋。明其立義前後相違。上皆敘昔。疏若會通下疏為會釋。總會三釋從後倒會。二然下復云下會藏和尚意。取一百一十表法為妙。言設有三賢亦唯具十者。十地一一攝三位故。一位尚得總攝於十。況三賢望地類例相似攝之善成故。十地中各修一度。十行之位亦各一度。十住之位初是發心。後是灌頂十地之位。初證發心後亦灌頂而受位。故依開等覺合信屬住。若合等覺即開十信。開信是退開等覺是進要令十一成百一十。其第一師義設經來未盡者亦百一十。疏界城即十八界者。十八界是生死因相故。晉經云三界。三界為城郭約果相故。言界地即地等四界者。俱舍云。大種謂四界即地水火風。能成持等業堅濕煖動性故。及六處等並如二地。疏即凡身一生者。約圓融說。亦解行一生約行布說。故千年之烏下。成第一凡身一生之義。依實修者下。通伏難。恐有問言約法圓融是則可爾。豈得有凡身一生而得成辦。故為此通非獨善財行者豈能即得。餘如發心功德品。三入十住者此中十句文有三節。初二總具行位。後四亦通。中間四句乃有三義。一但攝三賢。以三是智慧入法界同住義故。四五皆行故六是願故。二又上四下重以此四攝十地。三即十地證智證十法界故。四即別地行故。五即稱理具修行故。六即大。願導諸行故。三又上四下義含通別者。別如初配通謂位故。疏文有二百二十一句。下文分為二。先總科。後別釋。前中總有四意。初明通發三心。二且分為二。三又前多明下依三種發心分之為二。四又前明菩提心殊勝功德下。約高廣分即光統意故。依之釋文。若順第三意則前段但是三賢。即分為三攝上十二。初三段十住次五十行。後四十向。二意皆通。有宗法師。於二百二十一喻皆立別名。亦不分判亦無別理。疏以金剛智終成菩提故者。既始從種性終至金剛菩提之智。竪配理明。初心頓具諸位功德。正順經宗。故毘盧遮那品云。一切功德皆在最初菩提心中住即其義也。又後一百三句自在德中。若唯配十地亦可束之。十住為初地。十行為二地。十向為三地。初二三地並為四地。四五為五地。後五依前如次判之。亦順本文恐繁不配其中行相。疏其間梵語廣如音義者恐繁故指。疏中隨難已釋其二。謂毘笈摩婆樓那餘未釋者。今當具之言大應伽者。應伽云身。然身有四名。一曰伽耶。二曰設理羅。三曰第訶。四曰應伽。然應伽亦云分謂支分也。次云樹名珊陀那者。此云和合。或云斷續。謂此藥能令已斷傷者再續和合也。次藥名阿藍婆者。此云藥汁其藥出香山及雪山中。天生在於石臼之內。或云得喜。謂得此藥生歡喜故。四須彌下四地德中波利質多羅樹。波利此云遍也。亦曰周匝質多羅。此云間錯莊嚴也。意言此樹眾雜色華周匝嚴飾。或曰圓妙莊嚴。次云婆師迦華。具云婆利史迦。言婆利史者此云雨也。迦謂迦羅。此云時也。雨時生故。瞻蔔迦華此云黃色華。其華有香氣而形似梔子華也。蘇摩那華此云悅意華。其華形色俱媚令見者心悅故。五椰子下明五地德。藥汁名訶宅迦。此云金色水。甚於九轉還丹之力也。迦陵頻伽鳥前已釋竟。此云美音。或曰妙聲。此鳥本出雪山在㲉能鳴。其音和雅聽者無厭。摩訶那伽此云大龍。亦云大象。今此力士力如龍象。八如人下八地德中摩竭魚者。此云大體也。謂即此方巨鼇之類。兩目如日。張口如暗谷。能吞大舟。凡出濆流即如潮上。噏水如壑。高下如山。大者可長二百餘里。安繕那青色藥也。</p>

<p class='juan'>大方廣佛華嚴經隨疏演義鈔卷第八十九</p></div>
</div><!-- end of div[@id='body'] -->
</body></html>