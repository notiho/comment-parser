<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經隨疏演義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu44' /><a id='mulu45' />大方廣佛華嚴經隨疏演義鈔卷第二十</p><p class="byline">唐清涼山大華嚴寺沙門澄觀述</p><p>第七稱揚讚德分。初標章有二。一對十分之名。稱揚讚詠本師功德。二云亦是發起序者。對三分科經。謂序正流通。一品是序。常途分二。一證信。二發起。今以前六分。皆為證信。此下四分。總為發起。讚揚發起佛德。出眾顯於佛用。正發起大經不同。古德但用天地禎祥為發起也。</p>
<p>疏。第二總顯德行因緣。疏文有二。先總彰大意。後科判解釋。今初正釋科文。何名總顯德行因緣。先釋總顯自有二義。一望前為總。前四十眾各隨所宜以顯勝德。所顯則局。如顯海神云。佛功德海充滿其身等。今總顯四十眾德。二望後為總。下四十眾得法各異。今總顯具德。從前同生下。躡跡成難。謂有難云。前顯同生。云皆與毘盧遮那共集善根。豈非總耶。故今答云。前局同生。今該同異。四十眾德方得名總。又前明共集。下重通所難。非唯總別不等。實亦文意有殊。前云共集。與佛德齊故為主伴。今曾攝受。唯為佛攝故為眷屬。為分二義。前略攝受此略共集。可互影取。故云影略其文。</p>
<p>疏。此文多勢下。二科判也。言多勢者。或可分三。或可分二。二中立名。亦可有異。於中三。初科為三。二初後是因下科揀。三又初段下對前且字。今為二故久攝。今見下亦是科揀。上三分中二即是緣。初後是因者。約自行為因。佛攝為緣。今得見佛由昔曾攝。攝即親因。因緣既著為感。昔既曾攝故應。</p>
<p>疏。言一切者。謂分別俱生若種若現者。謂二障各二。一者分別。謂因邪師邪教及邪思惟。此見道斷。入初地時便永斷盡。二者俱生。不由上二生而便有。此修道斷。地地斷之。此又二種。一者現行。二者種子。若所知現行地地斷之。若煩惱現行亦地地斷煩惱種子直至金剛定。斷疏。二障氣分麁重。麁重者。二障氣分。即熏習所成。揀異現障故云習氣。然習氣有二。謂因與果。於現起障能為因者。亦名種子。此因習氣根本智斷。斷此因已現不起故。不起現因。但麁重者。唯名習氣。此果習氣後得智斷。斷現麁重知現無故。言麁重者。違細輕故。然麁重有三。一現起麁重。貪瞋癡等令行者心無堪任故。二種子麁重。煩惱種子障諸智故。三麁重麁重。實非煩惱。似煩惱故。如身子瞋習畢陵慢習等。今即第三。以經言餘習故。又位極故。前二即是一切中攝。故疏釋。云若種若現。上言已斷。即有能斷之道。揀異伏道故云已斷。斷道有二。謂一根本無分別智。親證二空所顯真理。無境相故。能斷二障種子現行。二後得無分別智。雖不親證。無力能斷迷理隨眠。而於安立非安立相。明了現前無倒證故。亦能永斷彼修所斷迷事隨眠。上來皆是唯識論意。更有釋者。所知障中亦有二種。一於所知境而能為障。即是不染污。無知而非法執。如於五明處有所未解。但是無知。何曾有執。然唯識云。由我法執二障俱生。若證二空彼障隨斷者。據見道分別障說。以證空理而斷障故。言是障而非執者。據修道斷俱生障說。以遍知有成種智故。上來所知之障。二所知即障名所知障。此體即是善心心所。以彼空有二相未除。帶相觀心有所得故。前據了俗。此據證真。說名智障。此障對治亦有二種。一者解有。二者達空。空有俱明名遍知故。然唯識正義。唯所知之障。今就理通故亦用之。問永斷習氣唯是如來。云何此亦皆云已斷。答此有二釋。一約法相。全分離盡唯是如來。若據分離亦通菩薩。以經中說三種麁重。三位斷故。解深密經說三麁重。一者在皮。初地即斷。二者在膚。八地方斷。三者在骨。唯佛地斷。雖則餘位亦斷麁重。而三位顯。是故偏說初地。捨凡入聖位故。八地無漏常相續故。佛地果滿頓得捨故。又此即是八地菩薩故云斷也。二約圓融。如疏文顯。</p>
<p>疏。布施是攝緣等者。略示四攝之相。然瑜伽說各有九門。至賢首品當略明之。</p>
<p>疏。已超七地殊勝善根者。以七地有空中方便慧。有中殊勝行功用行滿。故云無量。</p>
<p>疏。一道無量道者。一道者。一切無礙人一道出生死故。離世間品說。一道是菩薩道。不捨獨一菩提心故。二道是菩薩道。謂方便智慧故。三道四道乃至十道。又云。菩薩有無量道無量助道無量修道無量莊嚴道。各略列十句。則萬行觸目皆菩薩道。</p>
<p>疏。塵毛剎海下。上是通相般若之意。此是華嚴一乘玄旨。</p>
<p>疏。此一段文望前是別下。總顯文意。以總具德中文有三節。第三德行圓備中自有七句。今但是二故云別也。既言得於諸佛解脫之門。則是四百餘門之總標也。義雖兩向科且屬前。</p>
<p>疏。初乘因入果者。以勝解力即是乘因。入於如來功德大海。即是入果。冲者。和也深也虛也高也昇也。今正是昇義兼虛高。</p>
<p>疏。亦是勝解印持果德者。前則印言即比知二嚴。與慈悲皆教道也。今云印果。則心冥果海為證道也。疏言解脫門者。先總釋。後圓融。前中三釋。初解脫門三字。皆屬於佛。二解脫屬果。門屬眾海。三三字皆屬眾海。於中有二。一就因中自分能所。二將已解脫望果為門。</p>
<p>疏。然總別下。二圓融。融上三義。總別圓融。融第一義。因果交徹。融後二義。重重無礙。通上三義。且如總具於別。別亦具總。則一解脫門中。有一切解脫門等思之。疏約觀心者。疏中初正釋。次若以門下拂迹。先返成。後正入下。順結能所雙寂故曰雙亡。門理歷然稱為正入。正入則理無不契。雙亡則過無不寂。</p>
<p>疏。及空有稱真之理者。此空是外空。若以理空對外空。外空離法是斷滅空。理空即事名為真空。若以外空亦心所現。亦由對色滅色方顯。則此斷空從緣無性。即性空也。故十八空明大空者。謂十方空。即十方虛空。亦是性空矣。是故疏云空有稱真之理。即有之空皆性空也。</p>
<p>疏。一明前大用。用無用相等者。此二義中。一用同體寂。二用同體遍。言方便二者。一由忘寂故不礙用。二由依寂故能起用。</p>
<p>疏。三自相解脫者。以一切法各各不同色非心等。故名自相。今皆不生故名解脫。此明無彼生相。則法體不生。故名自相。若直遣生住滅相。亦共相耳。疏文有四。一略科釋。二然不生下。開章門。三別釋下。隨門別釋。四斯為正法下。結勸。三中有三釋。一別釋。二通釋。三展轉釋。今初文二。先釋不生滅。後釋不來去。今初。自有五重者。前三別據三性文同。四即合前三而義別。五即融四句而無礙。就別約三性中各三釋者。初一通就當性說。二約當性二義說。三對三無性說。唯圓成二義小異。云何三性各二義耶。遍計二者。一情有。二理無。依他二者。一緣生。二無性。圓成二者。一性有。二相無。</p>
<p>疏。一就遍計下。遍計三義也。一遍計無體如繩上蛇。故無可生滅。二約二義者。情有合是生。理無體是滅。今此情有即是理無。何有生耶。正理無處。方是情有故。非滅也。下例可知。三對無性者。由無遍計。方顯無相故。唯識云。即依此三性。說彼三無性。是知若無遍計。安知無相。下亦例然。</p>
<p>疏。二就緣起性者。一通說因緣之法依他而起。因緣所生無有生故。故經云。一切法無來。是故無有生。以生無有故。滅亦不可得。二明二義中又緣起無性故者。緣生即無性也。無性緣起者。無性即緣性也。前句即因緣故空。此句即無性故有故。引中論以有空義故一切法得成。唯證後句也。三顯無性中。若無因緣不知無性。故論四句推之。諸法不自生。亦不從他生。不共不無因。是故知無生。若不推此安知無生。無生即是生。無自性性也。</p>
<p>疏。三約圓成。初義可知。二約二義中小異前二耳。謂二三皆約二義。二即法相宗二義。於此二義顯無性義。謂非妄心境故。即相無義。聖智所證故。即性有義。而非妄心境故。遠離我法所執。便能顯得勝義無自性性。三云又體非遷變下。即約不變隨緣。法性宗中二義。既不變故不生。由此不變方能隨緣。則不生是不滅義。既以隨緣為不滅。由隨緣不失自性。方知不變則不滅。是不生義。故云為一物也。</p>
<p>疏。四通就三性等者。即合前三而義全別。理實具合。三性三無性。以成四句。如一念心剎那瞥起。即具六義。謂一念之心。是緣起法。是依他起情計有實。即遍計所執。體本空寂。即是圓成。三性備矣。既即依三性說三無性。故六義具矣。今於三性成其三句。三無性上共成一句謂一念之上既理本無故。遍計為不生。本無之理。即是圓成故不滅。依他即無性故亦不生。而不壞相故亦不滅。三句備矣。言就三無性非不生非不滅者。上約遍計故不生。今遍計即無性故。無彼不生為非不生也。上約圓成故不滅。今圓成即是勝義。無自性性。故非不滅。上約依他亦不生亦不滅。今依他即生無自性性故。何有亦不生亦不滅。故上三性不出不生不滅。今飜彼三性。以成三無性。故雙非也。五中融四句而無礙。以一念心上一微塵上即有六義故總融合。言合四句者。非第四門中四句。合前總別二種四句耳。</p>
<p>疏。一不來不去下。有三義釋。初唯約體。二依體起用。三攝用歸體。初中背捨。是去而云不去者。智照妄空無可捨故。照惑無本即智體故。向證真理合是來義。如如來故。而云不來者。真不可得故。照體無自。即真理故。故經云。如來者。無所從來。</p>
<p>疏。又依體起用等者。第二雙約體用說也。依體起用故是去。以即體之用故不去。應機現前合是來。以應不離體如月之影故不來。</p>
<p>疏。又往應群機而不去等者。第三唯約用說也。往應合是去。應無應相故不去。恒歸寂滅合是來。滅不可得故不來。又即體之用往而不去。用即體故歸而不來。然前對於佛上明去機上明來。此對於機上明去佛上明來。又前對機見佛來。此對佛見機來。然三義雖殊。皆顯不來即不去也。疏由此下。釋無功用。摩尼約身。天鼓約口無思約意。文意可知也。疏二通釋者。然既言不生滅約行。不來去約境。此亦是局。何名為通。已上是賢首意。不生滅局境而不通行。不來去。局行而不通境。今翻其不通令通。則四義俱通境行。故名為通。於中先總。後謂妄念下別。亦約三性以成觀行。初即遍計。契同無相何有生滅。二又雖起大用下。約依他起觀。三又常稱真下。約圓成觀。此約行釋下結屬。約境釋不來下。亦約三性。初即遍計。二又緣會下約依他。三又諸法即如下。約圓成。而並從揀略各出一義。例前不生亦可具五。亦應前三。別說四五融通。如遍計上。亦應云情有即是理無故不來。理無即是情有故不去等。但改生滅二字。為來去二字。餘準前思。</p>
<p>疏。三展轉釋。所以為此釋者有三意。一則上來但當句釋。今顯互相釋。故如經云一切法無來。是故無有生等。即此亦名相因釋也。二又既無來無去則非一異者。次正是展轉釋。欲明不生滅等四含義無盡。故略舉八不。即中論宗。論云。不生亦不滅。不常亦不斷。不一亦不異。不來亦不去。而青目釋之。有展轉相因釋。今取此勢故為此釋云何不來不去。則得非一非異耶。謂若有來去則有能所。能所為異。對此為一。今無來去故無一異。云何不生不滅。則得不常不斷。謂若許有生。生即是有定有則常。若許有滅滅則是無。定無則斷。今無生滅。何有斷常。故中論問云。不生不滅已總破一切法。何故復說此六事耶。答為成不生不滅故。謂有人不信不生不滅。而信不常不斷。若深求不常不斷。即是不生不滅。故知二義相成。從智契下釋無功用。三是則不生之生下。生與不生展轉相成。上來諸不相成。總顯不生之理。今則性相相成。以此不生不同斷滅故。不礙於生。若礙於生。非真不生故。不礙生成不生也是則緣生故無性。無性故緣生。二義相成。真不生也。餘可例知。</p>
<p>疏。尚不造善等者。然邪說空。謂豁達無物。或言無礙不妨造惡。若真知空。善順於理恐生動亂。尚不起心惡背於理。以順妄情豈當更造。若云無礙不礙造惡。何不無礙不礙。修習善行而斷惡耶。厭修善法恐有著心。恣情造惡何不懼著。明大邪見惡眾生也。</p>
<p>疏。尚不依佛者。意同前義入理觀佛。恐懷觀心。更造業思。特違至理。</p>
<p>疏。此離二取相者。唯識第八有四二取。一相見。二名色。三王所。四本末。本即第八異熟。末即前六識異熟。今當相見。所覺是相。能覺是見。遠離覺所覺。名自覺聖智。故楞伽云。一切無涅槃。無有涅槃佛。無有佛涅槃。遠離覺所覺。即斯義也。上是第一經。第二又云。佛告大慧。前聖所知轉相傳授。妄想無性。菩薩摩訶薩獨一靜處。自覺觀察不由於他。離見妄想上上勝進。入如來地。是名自覺聖智之相。</p>
<p>疏。十地論中承佛力等者。論但云示無我慢無偏心故。昔人或將通配二句。疏意以別配為正故便配之。</p>
<p>疏。結集取此者。以昔人皆云頌長行故。</p>
<p>疏。然此中長行下。相對料揀者。示說偈儀式。然上舉四種明偈體式。次明八義。即立偈之由。然通重頌及與孤起。華藏品亦有十例五對。唯約祇夜。今此料揀。唯局此文。雖是孤起而經家廣列。故須會釋。總有六對。一因果者。如第十偈云。佛於無邊大劫海。為眾生故求菩提。此舉因故。長行即。云自所悟處。此顯果也。第二體用者。第二偈。云能然照世妙法燈。用也。長行云普觀一切悉自在。體也。第三影略者。長行云知一切法不生不滅不來不去。偈中但。云了相無有。即偈中略也。第四偈。云永滅眾生癡暗心。長行但有現見一切法。即長行略也。第四難易者。如初天王。長行但云得法界虛空界。寂靜方便力解脫。不見偈文難為解釋。第五法喻不同者。長行第二但。云觀一切法。偈云能然照世妙法燈。是也。第六能所遞舉者。初天王但。云法界虛空界是所遍處。偈中則云佛身普遍諸大會。則長行闕能遍。且就初段具有六對。況下諸段顯文甚多。言傳授之者善消息之者。易豐卦云。天地盈虛與時消息。釋云。消者盡也。息者生也。謂可加則加。可減則減。可出則出。可沒則沒。故言消息。</p>
<p>疏。二文相映者。長行不了則觀偈文。偈文若難見。則觀長行則易了也。</p>
<p>疏。一出現無盡等者。然還源觀說有三遍。一一塵普周法界遍。即經充滿法界無窮盡。二一塵出生無盡遍。即疏前意。三一塵含容空有遍。即疏後意。</p>
<p>疏。不可取為一異俱不俱等者。普遍諸會此應有異。充滿法界此應唯一今性相俱寂故皆叵得。若有一異則合此為俱。一異既亡俱從何。有若有俱句遣此雙非。俱句已無雙非寧立。故四句皆遣百非俱亡。寂乎唯寂而言等者。亦不可說有無等四。真應等殊。唯證相應耳。</p>
<p>疏。因滅無明則得熾然三菩提明者。即涅槃二十一。南經十九。高貴德王菩薩品。因瑠璃光菩薩欲來放光。佛問文殊。文殊初入第一義。答云世尊。如是光明名為智慧。智慧者即是常住。常住之法無有因緣。云何佛問何因緣故有是光明。廣說無因緣竟。末後云。世尊亦有因緣。因滅無明。則得熾然阿耨多羅三藐三菩提燈。今略義引耳。第二四禪。</p>
<p>疏。只由真空能立因果下。答上疑念。此句明其以有空義故一切法得成。若無有空義因果定有。便墮於常。言因果立故乃是真空者。即因緣故空義。若離因果以明空者。是斷空故。第三三禪。</p>
<p>疏。光影之言略有二者。賢首更有一義。今不存之故云略也。彼釋云。謂如明淨物得日光曜。於屋壁上有光影現。如來應機現身亦爾。然有多義。一緣集義。謂大智明淨悲願日照。於眾生陰室之內。現於佛影。二速疾義。無遠不至故。三無礙義。不可執持故。四有用義。能破暗故。五無生義。無所有故。廣如十忍品說。此義似有穿鑿。故略不存。今疏所明二影者。然攝論影略有三。一映質影。二水月影。三鏡像影。廣如十忍品。今是前二今云光影故略鏡像。正是初義。所日喻如來身。樹等形質以喻眾生。日無異體。質有萬差。樹側影斜形端影正。影不現於日內。但在質邊。弄影多端隨心萬品。二水月影。以月有光亦名光影。影多似月者。如月圓缺故。少似水者。隨動靜故。</p>
<p>疏。或折或攝等者。勝鬘云。應攝受者而攝受之。應折伏者而折伏之。攝受折伏則正法久住。</p>
<p>疏。謂眾生界等者。瑜伽有五無量界。此前例四。後言以方便界者。即調伏方便界故五具矣。</p>
<p>疏。愛見羅剎甚可怖畏者。即涅槃第十一。羅剎乞浮囊喻。因貪等造惡。即愛羅剎。若撥無因果成破戒事。即見羅剎。乞浮囊也。己如前引。第四二禪中。</p>
<p>疏。經論共說樂有五種等者。論即瑜伽等經。即善戒經第二。自利利他品。釋真實義中快樂義。經云。云何名快樂。快樂義者。有五種。何等為五。一者因樂。二者受樂。三者斷受樂。四者遠離樂。五者菩提樂。云何因樂。因內外觸。因觸因緣故有受樂。是名因樂。因行善法得他世樂。是名因樂。云何受樂。從因因緣身得增長心得安隱。是名受樂。受樂者。有二種。何等為二。一者有漏。二者無漏。無漏有二。一者學地。二者無學。有漏有三。欲界色界無色界。三有有內外入故有六觸。六觸有二。一者身樂。二者心樂。五識共行名為身樂。意識共行名為心樂。修習聖道斷諸受故。道得增長無有諸受。名斷受樂。永斷煩惱身心無患。名遠離樂。受常樂故名菩提樂。或有說言無想定者名為斷樂。是義不然。何以故。不斷受樂故。遠離樂者。有四種。一者出家樂。二者寂靜樂。三者斷樂。四者菩提樂。世間之人多有憂苦。永斷是苦名出家樂。斷欲界貪名寂靜樂永斷煩惱名為斷樂。受常樂故名菩提樂。菩薩常能施眾生樂。名菩提樂。菩薩摩訶薩自受常樂轉施眾生。名菩提樂。何故名為因樂。是樂因故名為因樂。不名受樂。受樂者。不名因樂名為性樂。斷樂者。不名因樂不名受樂。以斷多樂故名為斷樂。遠離樂者。不名因樂。不名受樂。不名斷樂。以觀生死眾過患故。名智慧樂。菩提樂者。不名因樂。不名受樂。不名斷樂。不名遠離樂。無邊常故名菩提樂。名無勝樂。名無邊樂。名無上樂。亦名常樂。名寂靜樂。菩薩摩訶薩能以如是五種之樂施於眾生。是名因樂義。今疏望彼經數名不同。若欲會者果及苦對除。即是受樂開出無惱害者。即遠離樂。及菩提樂。經中遠離有四。今云出家遠離樂。含其二種出家即第一遠離。兼得第三斷樂。復開菩提為菩提涅槃二樂。若瑜伽九十六。說樂有二種。一者欲樂。二者遠離。遠離復有三種。一劣謂無所有已下。二中謂第一有。三勝謂滅受定。然世尊依第一義。說有三種最寂靜樂。謂等解脫故總攝為三。一應遠離。二應修習。即前三上中下遠離。名有上遠離。三最極究竟解脫無上住樂。即前貪等解。五初禪中。</p>
<p>疏。以一言說盡故者。釋此一偈。疏文有二。一正釋。二解妨。前中自有二意。一佛法對說。前句一言說盡。顯佛勝德。後句劫說不明法無盡窮。約能包下。總就佛說。是歎佛故。前二句能包。後一句能久。疏然一言但說剎塵下。通妨。謂有問云。前言說盡。後云不窮。豈不相違。答有二意。一順文通。二約理通。今初經。云佛剎微塵法門海。一言演說盡無餘。剎塵法外更有無盡之法。何妨劫海演說不窮。故反成之。設欲一言盡者。則二三兩句相違。初明前違於後。後更有所演下。後違於前。從若欲通者下。約理會通。則前二句直是說盡一切諸法。後之一句不妨無窮。若一言不盡者。佛非不思議故。故總說則盡。成於前句。隱映無盡。成於後句。兼以喻顯。皆遺忘集意。第二欲界。</p>
<p>疏。芥子之空投刃之地者。芥子之空即十定品。四十一經云。佛子。譬如虛空於蟲所食芥子孔中亦不減小。於無數世界中亦不增廣。其諸佛身亦復如是。見大之時亦無所增。見小之時亦無所減。今但取能喻。投刃之地者。即莊子中。庖丁為文惠君解牛十九年。而刀刃若新發於硎。君問其故。答云。臣始見牛為全牛也。今見非全牛。彼節者有間。而刀刃者無厚。以無厚之刃。入有間之節。恢恢乎其於遊刃。必有餘地矣。故文選云。投刃皆虛。目牛無全。今借其骨間小空。以對上小空。為真俗之況耳。</p>
<p>疏。餘皆威力自在者。大集經云。孩子以啼為力女人以瞋為力。外道以見為力。波旬以生死為力。菩薩以慈悲為力。佛以智慧為力。故以說法皆為威力。</p>
<p>疏。攀取緣慮是惑病之本者。即淨名問疾品意。經云。何謂病本。謂有攀緣。從有攀緣則為病本。何所攀緣。謂之三界。云何斷攀緣。以無所得。若無所得則無攀緣。何謂無所得。謂離二見。何謂二見。謂內見外見。是無所得故。今疏。云心境無得則捨攀緣。</p>
<p>疏。涅槃經中有聞讚佛等者。即三十八經。南經三十五。諸婆羅門欲與佛捔力。爾時復有一婆羅門。作如是言。諸仁者。瞿曇沙門。成就具足無量功德。是故汝等不應與諍。大眾答言。癡人云何說。言沙門瞿曇具大功德。其生七日母便命終。是何得名福德相耶。婆羅門言。罵時不瞋打時不報。當知即是大福德相。其身具足三十二相八十種好無量神通。是故當知是福德相。心無憍慢先意問訊。言語柔軟初無麁獷。年志俱盛心不卒暴。王國多財無所愛戀。捨之出家如棄涕唾。是故我說沙門瞿曇。成就具足無量功德。大眾答言。善哉仁者。瞿曇沙門實如所說。成就無量神通變化。我不與彼捔試是事。釋曰。文甚昭著。今但義引。略不引相好者。前已有故非功德類言。然與前義相成者。第二義慈為相因。此義慈即是相果。果由因致。復相顯因故云相成。</p>
<p>疏。以開攝示等者。此有二釋。前即嘉祥意。四句雖殊不出能所。開示約能化。悟入約所化。全彼疏文。彼更釋云。能化有大開之與曲示。所化有始悟之與終入。意云。但說有性名為大開。言此是凡夫性。此是聖人性。因果理行即名曲示。豁然了知即為始悟。修行契證目為終入。則始淺終深。下引論意則初深終淺。以入約因故。彼論云下。即第二釋。彼論先釋如來知見云。佛知見者。如來能證如實知彼義故。疏意云。如實即法性所證也。知彼義即能證大智也。能所知見皆名知見。正同今經開示正覺境界。正覺即能證。境界即所證。今疏但出開等四句。開者無上義。此即標名也。謂除一切智智更無餘事者。釋所開即一切智智。一切智是根本智。重言智者。是後得智。根本名知。後得名見。除此二事更無有餘。能勝過此故名無上。即雙開菩提涅槃者。釋所開一切智智也。謂以知見之性下。釋雙開義。眾生本有下。疏釋開義。大乘法師釋開云開者。出生顯證之義。謂出生菩提顯證涅槃故。即法相宗意。故下釋悟云。令悟知見性相。本有種子以成報身。今疏意不然。知見性相並皆本有。本有大智光明遍照法界義。故涅槃云。佛性名第一義空。知見性也。第一義空名為智慧。知見相也。在因為性相。在果為菩提涅槃。故云眾生本有障翳不現耳。智障菩提惑障涅槃。二障俱無。菩提涅槃一時俱顯。故云佛為開除則本智顯現。</p>
<p>疏。示者同義別。示知見之性以成涅槃悟者。不知義別示知見之相以成菩提。言不知唯一實事者。經云。唯此一事實餘二則非真。一實事即是知見。上三皆果。斷德智德以總別故而成三句。入即因義。未知何可能證。故示與無量智業。無量智者。即果中一切智智體用。而言業者。是彼因也。所以要舉初地已上為因者。登地證如為涅槃因。能證地智為菩提因。故十地論。釋經究竟如虛空盡未來際云。即因善決定。究竟如虛空。即菩提因。如依空生色。色不盡故。盡未來際為涅槃因。常果無窮故。二果即智性相也。又開者即般若。故論云除一切智智。更無餘事。示即法身。悟即解脫。三德涅槃即是三句。入是三德之因。上有三意。一約佛性釋。二約菩提涅槃釋。三約三德涅槃釋。會之並同佛性有果。有果果即菩提涅槃故。三德涅槃攝菩提故。亦佛性故。餘如前後釋。禪宗之解如問明品。</p>
<p>疏。五求不得等者。即中論觀如來品偈云。非陰不離陰。此彼不相在如來不有陰。何處有如來。即五求也。由諸外道妄計有我。我為如來。計有五故。五者。一謂即陰是如來。二謂離陰有如來。三謂如來中有陰。四謂陰中有如來。五謂陰能有如來。今並非之若陰即如來。陰生滅故佛應生滅。故云非陰。二若謂離陰有如來者。以何相知又如來墮常過。離陰生滅故故云不離。三若謂如來中有陰。如器中有果。則亦是異如來亦墮常故。四若陰中有如來。如床上有人。亦有別異過。故云此彼不相在。五若如來能有五陰。陰屬如來者。則如人有子。亦有別異過。異則如來墮常等故。然後四句皆成異過。初即是一。總合但是一異過耳。故觀法品破我。但云。若我是五陰。我即為生滅。若我異五陰。即非五陰相。今細推尋故有五求皆不可得。上之五求但能破有。今四句並非故。言謂佛有耶常見為惑。謂佛無耶邪見深厚。此且雙破有無。而有過則微。無過則重故云深厚。彼論偈云。邪見深厚者。則說無如來。如來寂滅相。分別有亦非。如是性空中。思惟亦不可者。亦遣有無。然則四句百非所不能加故無所有者。結歸經文準中論中。略說三種四句。皆不能加。初偈云。空則不可說。非空不可說。共不共叵說。但以假名。說此一四句。共即俱句。不共則雙遮。若別說者。一空。二非空。三亦空亦非空。四非空非非空。此皆雙遮辯中。以第二四句云。寂滅相中無常無常等四。第三四句云。寂滅相中無邊無邊等四。今並拂之。非唯此四。泛爾隨相皆悉非之。然百非有二義一約十惡說。如下當明。二約通相說。謂離一切分別之相耳。故論結。云如來過戲論。而人生戲論。戲論破慧眼。是皆不見佛。謂起心動念並為戲論。非觀如來。應如淨名觀阿閦品。故疏結。云真則無緣佛尚應捨。何況餘境。即借用金剛。法尚應捨何況非法。疏相好者。經云盡人中福等者。等取善生經云一切世間福不及如來一毛功德。一切毛功德不及一好。一切好功德不及一相。故名福相。云不及如來一相等。等取瑜伽四十九。亦如是說。</p>
<p>疏。毛孔過空。疏有三段。說二種過。一如來靈智能證真理虛空不能證。二如來稱真理空。超過事空。事空即斷滅空故。三無限理智下。雙結上二皆不可分。理無分限智契於理。亦無分限。智結靈智。理結真理。既不可分一毛。稱真則重重融攝。此處之空。豈不能攝於餘處之空。</p>
<p>疏。尋影之月月體不分者。此中法喻影略。若具更云。以月隨影萬流異見。尋用之體體本寂然。為寂靜光也。</p>
<p>疏。慢是根本等者六。根本中之一也。憍逸隨惑者。二十隨煩惱中之二也。憍是小隨。放逸是大隨。並如初發心品。今略釋之。以經有意故從。慢謂下釋三惑相。以順經文故。唯識云。慢謂恃己[麩-夫+欠]他高舉為性。能障不慢生苦為業。謂若有慢。於彼有德心不謙下。由此生死輪轉無窮受諸苦故。故疏。云慢能長淪生死。論云。云何為憍。於自盛事深生染著醉傲為性。能障不憍染依為業。故疏。云憍為染法所依論云。云何放逸。謂於染淨品不能防修縱蕩為性。障不放逸增惡損善所依為業。故疏。云放逸即是縱蕩。餘可思準。</p>
<p>疏。十魔並離者。即五十八經。一蘊魔。二煩惱魔。三業。四心。五死。六天。七善根。八三昧。九善知識魔。十菩提法智魔。下廣有釋。</p>
<p>疏。疑自疑他等者。然疑略有二。一通相說。於諸諦理猶豫為性。能障不疑善品為業。二者五蓋中疑。略有三種。一疑自。謂己不能入理。二疑師為彼不能善教。三疑法。謂於所學為令出離為不出離。如有病人疑自疑醫疑藥病終不愈。今言疑自疑他疑理疑事。即五蓋中之三種也。合其事理皆所疑法。通相說也。從如聞空疑斷者。略示疑理事之相。亦通一切疑也。此疏有二勢。一當句生疑。謂聞空疑斷等。不了真空將謂斷滅等。二又聞空疑有者。即空有互疑。而云等者。等取聞雙是則疑雙非。聞雙非則疑兩是。今開之可思。更略示其義。謂聞空莫疑斷。是即事之空非斷滅故。聞有莫疑常非定性有。從緣有故。聞雙是莫疑兩分。但雙照二諦無二體故。聞雙非莫疑無據。以但遮過令不著故。又聞空莫疑於有。是即有之空故。聞有莫疑於空。是即空之有故。聞雙是莫疑雙非。是即非有無為有無故。聞雙非莫疑雙是。是即有無方是非有無故。</p>
<p>疏。又但以世俗下。即淨名第二。唯改菩提為如來耳。</p>
<p>疏。經云藏識海常住等者。此疏義引。具云。譬如巨海浪。斯由猛風起。洪波鼓溟壑。無有斷絕期。藏識海常住等。同此義。至下問明品。當廣分別。</p>
<p>疏。又言此二不二者。融上性相二空也。云何融耶。謂若不達者。性相二空俱非了義。何者。謂法若性空相不空故。若云相空性又不空。以性相異故。猶如畫火無有熱性。而似火相。如木中火不見其相而有其性。如角峯垂[古*頁]即是牛相。負重致遠。是其性故。性主於內。相據於外。若一空者。彼一不空。若得意者。此二相成。謂由從緣無性名為性空。故令體相無不空寂。即相空也。此以性空成於相空。由諸相蕩盡是故空中無色無受想行識。方顯法性本自空耳。此以相空成性空故。二空相成云不二也。又說性空總有三義。一法無定性名空。則相未空。二法之真性本空。則相亦未空。三若說從緣無性故名為空。則一切法性自空矣。非推之使空。則悟真如成正智火者此中具五法三自性。三性文顯。五法相者。謂遍計無物。故亡名也。妄計無相。故絕妄想也。起緣無相。故絕相也。悟真如即圓成。成正智火。五法具矣。</p>
<p>疏。若以生滅八識。即彼第八亦名為轉者。以起信中則生滅與不生滅和合故。有藏識海常住之言。如長行辯今取唯識宗八識。唯是業惑辨體生故皆生滅。言以恒轉故者。即引證也。論釋第一能變即阿賴耶。於中因果法喻間之恒轉。如瀑流。論有問。云阿賴耶識。為斷為常。論答云。非斷非常。以恒轉故。恒謂此識無始時來一類相續常無間斷。是界趣生施設本故。性堅持種令不失故。轉謂此識無始時來念念生滅前後變異。因滅果生非常一故。可為轉識熏成種故。恒言遮斷轉表非常猶如瀑流因果法爾。疏云念念殊者。即以論恒轉之言。會同經文。新新已下。義引上論。從念念殊故下。會法性宗與如來藏非一非異故。起信云。謂不生不滅與生滅和合。非一非異。名阿賴耶識。由念念殊是生滅故與藏非一。即此生滅心恒沙性德本來具足。故名不離不即不離即不一不異。言如彼瀑流者。即向所引唯識後文云。如瀑流水非斷非常。相續長時有所漂溺。此識亦爾。從無始時來生滅相續非常非斷。漂溺有情令不出離。又如瀑流雖因風等擊起諸波。而流不斷此識亦爾。雖遇眾緣起眼等識。而恒相續。又如瀑流漂水上下。魚草等物隨流不捨。此識亦爾。與內習氣外觸等法。恒相續轉。釋曰。但觀上引於疏自明。而疏文中二宗合釋。如瀑流水即唯識文。離水無流。通二宗義。若成法相。離第八識無眼等識。若依法性。離如來藏無有八識。廣如問明。又如海波濤。即起信論云。如大海水因風波動。水相風相不相捨離。海即藏識。如長行說。恒常住故是如來藏。此即成上離水無流。亦乃生下有所漂溺。即唯識上生人天猶如漂草。下沈三塗猶如溺魚。多畜養故。又兼法性。此中具有恒沙性德。一切至寶自此而生。若取法相阿陀那識甚微細。一切種子如瀑流。我於凡愚不開演。恐彼分別執為我。亦多畜養義。義兼二宗言法合思之已如上說玄文。又明至問明品當廣分別二宗之異。</p>
<p>疏。謂此識微細。即如向引偈文。即唯識第三。引解深密偈。</p>
<p>疏。次句示心海性即是佛智者。上句佛智為能了。故八十經。云佛智廣大如虛空。悉了世間諸妄想。故今此即出現品。云一切眾生無不具有如來智慧。如大海水潛流四天下地。故云即是佛智。不令外求者。即淨名云。諸佛解脫當於眾生心行中求。稱彼圓機故生歡喜。</p>
<p>疏。聖智涅槃本有今無者。約法相說。涅槃本有聖智本無。故無菩提覺法之樂。今約法性。涅槃聖智皆有。性淨即法性門。是則真樂本有。失而不知云無有耳。故初地云。諸佛正法如是甚深。而諸凡夫心墮邪見。既失真樂妄苦本空。得而不覺是故沈迷。若覺本性不沈迷故。故第三句。示其性有。令其覺性了彼苦性。真寂靜樂。云樂非苦外。是以長行名不思議。</p>
<p>疏。見性得樂性即是門者。若約解。苦無苦苦。為見性之門。今約見性成佛故。性為聖樂之門。</p>
<p>疏。依光有影等者。疏開影像二字。以為兩喻。影謂光影喻像謂鏡像喻。然此二喻有通一切。今取別義。光影之喻。喻佛現多端。故云有動靜。質動影動。質靜影靜。鏡像喻現身勝劣。如丈六三尺三十二相等隨機見故<span class='note-inline'>(第二經終)</span>。</p>

<p class='juan'>大方廣佛華嚴經隨疏演義鈔卷第二十</p></div>
</div><!-- end of div[@id='body'] -->
</body></html>