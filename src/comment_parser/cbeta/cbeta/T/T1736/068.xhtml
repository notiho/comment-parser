<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經隨疏演義鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu174' /><a id='mulu175' />大方廣佛華嚴經隨疏演義鈔卷第六十八</p><p class="byline">唐清涼山大華嚴寺沙門澄觀述</p><p>疏。自下大文第三彼果勝中文有三。初攝位。二依論下總科。三今初下正釋。</p>
<p>疏。今初意通五果者。正舉經中牒前之意。意明十門通成五果故。遮於古人別配屬故。謂遠公云。一對治及離障勝。是勝慢對治果。前修十種法平等觀。而為對治。此地滿中更以甚深三脫為治。名對治勝。前治五地染淨慢障。今此文更除微細我心及有無等。名滅障勝。二修行勝。是前不住道行勝果。依前不住更起勝修。名修行勝。三得三昧勝。望前治勝以說果也。前修三脫而為對治。彼治轉增名三昧勝。四得不壞心勝者。望前滅障以說其果由滅障故。三昧之心不可壞。名不壞心。五自在力勝。望前修行以說果。依前修行上進無礙。名自在力。釋曰。此上意明前之二果。從前文生後之三果。從前二果生。今疏乃有二意。一總釋。二亦可下展轉釋。今初但明總是不住道行勝果。不住道行勝。初總標心境有三悲三智。經云。復以大悲為首。大悲增上大悲滿足觀世間生滅。釋曰。觀世間生滅即智對上三悲。以成三智。斯則五果不出於二。於中三節。初二悲智修治。次二悲智所成堅固。後一雙明二果自在。此即隔句相對。</p>
<p>疏。顯二我作用空者。意明人法俱有能作之義故。皆名作者。非約人我獨為其空。</p>
<p>疏。二無相門下滅障中。疏文有四。初一總釋。二謂若入空門下。舉正顯非智。論云。是三解脫摩訶衍中。但是一法以行因緣故。說有三種觀諸法空。是名空門。空中不可取相。是時空門轉名無相。無相中不應有所作。為三界生。是時無相轉名無作。如城三門。一人之身不得一時從三門入。諸法實相是涅槃城。城有三門。若入空門。不得空亦不取相。是人直入事已辦故。不須二門。三若見法先有下。舉非顯修智。論云。若取諸法空相。生憍慢言我知實相應學無相門以滅空相。四故修無相下。結成修意為滅障故。遠公云。二中一滅障即取性心亡。二得對治即得理為治。三念想不行即取相心滅。亦初一異凡夫。後二異二乘。</p>
<p>疏。三無願門中一依止者。智論云。若於無相中生戲論分別。有所作應修無作門。今無戲論分別。即能修無願故為依止。</p>
<p>疏。又上三空下。揀教智。論云。阿毘曇空門緣苦諦攝五蘊。無相門緣數緣盡。無作緣三諦攝五蘊。摩訶衍三門通緣一切法實相。以是三解脫門觀世間。即是涅槃。釋曰。對文可知。言餘如智論者。論云。經說涅槃一門。今言三者。法雖是一而義有三。復次應度三種障。謂愛多見多愛見等者。見多者說空門。愛多者說無作門。愛見等者說無相門。謂無男女等相故。斷愛無一異等相。斷見皆是彼中餘義。</p>
<p>疏。初離三想者。離彼我想為一離。作者想為二離。受者想為三離。有無想雖通二門。無願一門多約離有。</p>
<p>疏。此用深空滅離二我者。即離彼我想。通於人法二我無也。云何為深。五地唯約淨法。說十平等。今直說深空。又前是加行觀察。今已住空般若現前故。二四地道品有身受等故。三此地初用十平等。十相未泯故。</p>
<p>疏。初厭相者。前勇猛修中先知後厭。今丈夫志修先厭。後證明漸勝也。</p>
<p>疏。又俱未滿故俱不住。廣如淨名者。即淨名第三菩薩行品。眾香菩薩欲歸本國。白佛求法云。唯然世尊願賜少法。還於彼土當念如來。佛告諸菩薩。有盡無盡解脫法門。汝等當學。何謂為盡。謂有為法。何謂無盡謂無為法。如菩薩者。不盡有為不住無為。何謂不盡有為。謂不離大慈不捨大悲。發一切智心而不忽忘。乃至云。以大乘教成菩薩僧心無放逸。不失眾善行。如此法是名菩薩不盡有為。何謂不住無為。謂修學空不以空為證修學無相無作。不以無相無作為證。乃至云。觀諸法虛妄無我無人無主無相。本願未滿。而不虛福德禪定智慧。修如此法是名菩薩不住無為。又具福德故不住無為。具智慧故不盡有為。大慈悲故不住無為。滿本願故不盡有為。集法藥故不住無為。隨授藥故不盡有為。知眾生病故不住無為。滅眾生病不盡有為。釋曰。然淨名意但揀二乘。謂二乘盡有住無有為三相故名為盡。無為無相故名為住。若盡若住即是有礙。不盡不住為無礙法。然是一法就事相分。故為二別。盡有即無起行修德之地。住無即絕慈悲化道之能。是故大士並不為也。而彼經文先正釋不住不盡。後又具福德下。釋不住不盡所以謂夫德之積也必涉有津。若住無為則功德不具。具智慧故不盡有為者。智之明也。必由廣博若廢捨有為則智慧不具故。大悲不盡。然文廣故指其文。若望此經但是不住無為之義耳。闕於不住有為之義。今疏向云功德助道。未滿足故不住無為。即全同淨名文意。言智慧助道未滿足故不住有為者。則側用淨名。彼具智慧不盡有為。以盡有為不成廣智故不盡矣。今以住有為不成深智故不住矣。則是具智慧故不住生死。具大悲故不住涅槃義耳。言又俱未滿故俱不住者。謂應反上智慧助道未滿足故。不住無為功德助道未滿足故。不住有為謂若住無為不成種智。是為不入生死大海則不能生一切智寶。若住有為自淪生死。安能成就諸佛功德。亦是具大智故不住涅槃。具大悲故不住生死。謂若住涅槃非是亡緣之智。若住生死非無愛見之悲。餘義至下當釋疏。大品中下亦成上義。若是證時住無為也。故七地云。雖行實際而不作證。</p>
<p>疏。即此所為亦是所以者。所為成智慧不住有為等。所以者以有智慧故。不住有為也。餘可例知。</p>
<p>疏。如來藏包含無外。故云大者。遠公云。大者寬廣。廣謂真識體中統含法界恒沙佛法。同體平等相應而起。無有一法別守自性。是故名空。隨順法界無門不在。故名大空。</p>
<p>疏。五觀七轉識等者。即真識之用。用而常寂故說為空。故疏云皆無自體即是空義。</p>
<p>疏。楞伽云下。問明已引。十忍更明。</p>
<p>疏。依解起行行修究竟者。此有二意。一釋論中。不放逸言。所作究竟離放逸過故。二即復由此修究竟故。經稱第一下引論釋可知。</p>
<p>疏。四因事者依德起用。是釋因義。德是用因分別。為智障者。即分別因緣相也。</p>
<p>疏。又此十與涅槃十一空多同等者。經當第十六。南經十五。</p>
<p>疏。當第六。為答修捨果故。迦葉菩薩白佛言。世尊云何名空。佛言。善男子。空者所謂內空外空內外空有為空無為空無始空性空無所有空第一義空空空大空。彼疏釋云。前十相空。後一真空。就彼妄情所取法中以明空義名為相空。就真識中以辨空義。名曰真空。亦得說言前十境空。後一智空真智空矣。於妄分齊情外有法破之顯寂故。於十種就境明空。據實以求心外無法。一切諸法皆即真心。真心體寂故。後一種就智說空。故地論云。一切法如說自體空。名智自空。就前十中。初八以無破有為空。第九第一義以有遣無為空。第十空空以其非有非無。雙持有無名為空空。與地論十平等同。就前八中。前七明其眾生及法無性故空。後一明其眾生及法無相故空。因緣假中而明無性名無性空。畢竟空中無因緣相。名無相空。就前七中。初六明其眾生無性。即是生空。後一明其諸法無性。即是法空。復前六中。初五就其現在觀空。後一就其過去觀空。現中初三就內外事以觀空理。後二就其有為無為法相觀空。就前三中。眾生名內非情為外。就內法中。觀無神主眾生壽命名為內空外空法體。觀彼外法非我我所故。名外空等。其無始空。經云。菩薩見生死無始。皆悉空寂。所謂空者。常樂我淨。皆悉空寂無有變易。眾生壽命三寶佛性。及無為法。是名菩薩觀無始空。</p>
<p>疏。第一空者。彼名空空者。此當第十。遠公云。是有是無就詮辨理。是有牒前第一義空。以有破無故言是有。是無牒前八空。以前八空中以無破有。故曰是無。就此有無以說空義。故曰空空。是是非是是是名空空者。破詮顯理。前句雖復就詮辨理。非留彼詮故。復破云。是向有是向無。是兩俱非是方名空空。非留有無說為空空是義云何。已如上辨。因緣諸法有無同體故。說無為有說有為無。無為有故有即非有。有即無故無即非無。非有非無故曰空空。三十地菩薩下就人顯勝。四如是下寄對顯異毘曇論中。說聲聞人先觀五陰非我我所。直名為空。後觀前智。亦復非是我及我所。故曰空空。成實論中。先觀生法空無自性。空無自性直名為空。後觀前智亦空無性。故曰空空。今此所論離有無相。故曰不同。上來十空與地論十法平等互出其義相似彼中。初一總相明空。餘九是別。別中初七以無破有同此初八。彼中第八以有破無。同此第九。彼中後一以雙非破有無。同此空空也。釋曰。上皆遠公之意。以十一空會十平等。今將十一空以會十空義則全別。然此十空由前平等加行而成。故二處多同互證皆得。然遠公釋義於理於乖。消於經文乃成曲巧。又有為無為唯屬生空。義成太局。又總取前有無釋於空空。亦經無我攝。今疏釋空空。而文中五初牒名對經。二謂前空下略釋三。故彼經下引經。四謂是非下釋經。亦當體空者。釋經是是非是是是名空空義。謂非但有無是非亦爾。謂空有兩亡為是計。是即是故名是是。即上空字而不礙雙存。故此是是即非。是是即下空字。故言空空。斯則是即非故非是。非即是故非非。故疏云是非亦當體空耳。五如是空空下歎勝。上即科疏下即釋也。然經有二句。今疏經前略釋。是經上句意。經云是有是無是名空空者。意云。即空是有即有是無。故云是有是無。無既是有則無非無矣。故云空空。既即有是空。則空亦非空。故云空空。正同十平等中有無不二。故平等也。由不二故雙存。由非不二故雙奪。故今疏云。若有若無本來自空。以有即無故有空矣。空即有故是空空矣。是以遣空總有二義。一以重空遣空。如淨名云。唯有空病空病亦空。中論云。諸佛說空法為離於有見。若復見有空諸佛所不化。二以有遣空。謂空即是有。故非空也。故經云。色即是空非色滅空。故空非空也。是則不異有之空。則空非空。不異空之有則有非有。今正取空非空義由空非空即是有非有義。又空故非有重言空故非空。又空故不礙空。重言空故不礙有。非空非有能空能有雙融互泯自在無礙。是故十地通達少分。豈是二乘之所能知。故言第一。</p>
<p>疏。今亦約少分者。通妨。妨云。既言十地通其少分。今此六地云何證得。故云亦約少分耳。餘文可思。</p>
<p>疏。今初不壞心者。言由離障滅。即第一果行成是。第二果若。智即第三第一。若悲即第二也。</p>
<p>疏。亦可對前十三昧心者。遠公云。此九別句即十空三昧。以法空第一義空合故。故九攝十。九中亦四。初四就前觀以說不壞。次一就前不放逸以說不壞。次一就前得增上以說不壞。後三就前因事。以說不壞。今初疏云一信理決定者。論云。一信觀不壞。即就前入空三昧以明不壞。以論經前云信空三昧故。二疏云行堪調柔者。即論堪受不壞。此就前法空及第一義空三昧以說不壞。取有心息能入法空第一義空故。論云堪受於空不著。經云純善不著於空。即第一義空。</p>
<p>疏。加行字即前觀二空之行。三即論云。於密處不驚不怖不壞。就前大空以說不壞。阿賴耶識微密難測。名為密處。經云甚深於密能入。故稱不怖。四即論自乘不動不壞就前合空以明不壞。行合如來藏故自乘不退。五即論發精進不壞。就前不放逸第一義空三昧以明不壞。能起行修故云精進故。疏云勝進無息。六即論離慳嫉破戒垢不壞。就前得增上起。空三昧以明不壞。前就行德今就斷德。前約利他今約自利。然論經云淨心故約斷釋。今經云廣大心。廣即悲心大即智心。是二利心二心相導故。泯絕自他下三不壞。就前三種因事以明不壞但七八前却以第六總明悲智。今七八別明悲智前後俱通故。七即論廣利益眾生不壞。於前教化眾生因事不捨離空三昧明不壞。八即論上求勝解脫不壞。就前智障淨因事如實不分別空三昧明不壞。義如前說。九即論化眾生行不壞就前願取有因事離不離空三昧明不壞。帶空涉有故云方便相應。然疏雖恐繁文不具配屬。釋文之中皆已含具。</p>
<p>疏。順佛菩提者。能深入趣向故者。以論經云隨順成就起向阿耨多羅三藐三菩提不退轉。故為此釋。此隨順言亦是順忍。順向無生忍故。以經約究竟故直順菩提。</p>
<p>疏。即能伏他力者。是論釋義。對前總句不可壞心及決定心。下諸力名皆是論文。二云得法空故者對純善心以前純。善。對法空三昧故。然初句全。牒經第二句義牒經下七句不。牒經。直舉論文三對前第四不退轉心。四對前第三甚深心故。疏云。此與前二前却。以不動故入甚深入甚深故不動故云相成。五對不休息。六對廣大。七對無邊。八對第九。九對第八會其前後如疏其之。</p>
<p>疏。出現品有能持等四種風輪者。即初總明。出現中一名能持。能持大水故。二名能消。能消大水故。三名建立。建立一切諸處所故。四名莊嚴。莊嚴分布成善巧故。釋曰。既持既嚴故。非散壞有散壞風復無四種者。意業中第九相云。佛子譬如風災壞世界時。有大風起名曰散壞。能壞三千大千世界鐵圍山等。皆成碎末。即散壞風唯一無四也。</p>
<p>疏。故起信云。但心相滅非心體滅者。論有問云若心滅者。云何相續。若相續者。云何說究竟滅。答曰。所言滅者。唯心相滅。非心體滅。如風依水而有動相。若水滅者。即風相斷絕。無所依止。以水不滅風相相續。唯風滅故動即隨滅。非是水滅。無明亦爾依心體而動。若心體滅則眾生斷絕。無所依止。以體不滅心得相續。唯癡滅故心相隨滅。非心體滅。釋曰。現文可知。楞伽亦云。若心體滅則本識滅本識滅者。不異外道斷。見戲論。第七遠行地。初來意有二。一正釋約慧寄位雙辨。二瑜伽下引證約慧。於中先舉六地為入因。後為令下正辨此來。</p>
<p>疏。言遠行下釋名為三。謂標釋結。二成唯識下釋名總舉五釋。意符唯識以包含故。言此有三義者。一善修無相到無相邊。故名遠行。二功用至極故名遠行。三望前超過故名遠行。及釋善修並如前說。二引深密即第四經。亦是前行。後遠者指上二義。為前後耳。三引攝論兼釋即第七論。四引金光明即當第三。五引莊嚴論。即第十三偈云。離道隣一道遠去名遠行。論釋云。菩薩於七地中。近一乘道故名為遠去。問誰遠去。答功用方便究竟。此遠能去故名遠行。</p>
<p>疏。雖有四義下結成。結歸二義。十住論即第一卷即當後義。仁王即當下卷奉持品。既言遠達則亦通。從前來達向後位。</p>
<p>疏。然其能遠去行下。第三離障先躡前。起後後故。所離下正明。亦唯識論具云。七細相現行障。謂所知障中俱生一分。執有生滅細相現行。彼障七地妙無相道。入七地時便能永斷。由斯七地說斷二愚及彼麁重。一細相現行愚。即是此中執有生者。猶取流轉細生相故。二純作意求無相愚。即是此中執有滅者。由取還滅相故。純於無相作意勤求。未能空中起有勝行。釋曰。今疏便以釋言解之。義已委具。由執還滅故求無相。又相有二種。一有二無。無者為細。</p>
<p>疏。以常在下四辨所證如。於中二。先舉能治。治於前障後故。能下正辨所證。唯識云。七地無差別真如。謂此真如雖多教法種種安立。而無異故。彼疏釋云。謂雖諸教法依如建立。如無異故。又於教中立種種名。法界實相而如無異。今疏中云以了種種教法同真無相者。謂雖諸教法隨機種種。不失平等一味之相故。中邊論云。第七地中所證法界。名種種法無差別。由通達此知法無相。不行契經等種種法相中故。</p>
<p>疏。以能下第五成行。疏乃至下。第六得果欲顯七門義理相順。故云乃至。得果者。中邊論云。通達種種法無別法界。得一切法無相果故。故知以下結成總意。</p>
<p>疏。行中有五種相下文三。初列名。二五中下對三心料揀。三初言下釋其名相。</p>
<p>疏。今初具足六地下。疏文有六。一略屬經文。言義含所治者。正意結前故。二謂前樂無作下。別釋方便慧殊勝道之所以。由樂無作不能涉有故。非方便不起勝行。豈為勝道。今以十種下。顯得名所由。三是則下釋其二名。四於何增上下明其所勝。五前六地下解相濫難。難云。前六地亦有即空涉有。何不得名方便勝道。答意可知。六雖行空行有下。通所治名局難。亦躡前起難云。前地既許雙遊空有。何以偏名樂無作行。釋意可知。復應問云。前地何以偏樂無作。答治前五地取有慢故。</p>
<p>疏。論主攝十為四種下別釋四中。前三自利。後一利他。前中論當第一。今當第二。第二是第一。今順經次。一是離過後二成德。成德中前成福報後成內德。</p>
<p>疏。一初句即護惡行。因事者。於中先舉惡行。後今由上句下明護。上句護下句。無愛見惡行。下句護上句。無棄利樂惡行。</p>
<p>疏。二即財及身勝因事者。成勝報也。下句是身財得上句故。身財俱勝。上句得下句故不滯寂。一同初句。勝財則隨物下辨二勝相。此二若勝能集助道。</p>
<p>疏。三護善根下於中有二。先正釋。言是得彼勝因增上者。勝因增上即觀空智。後雖有下通妨結成。謂第一句雖有慈悲但是意樂。未正利他故。三自利。然疏釋文皆先釋下句涉有勝行。後釋上句以導下句。二皆互資例如初門。</p>
<p>疏。障有四種如五地隨世智中說者。前論云。是中書等有四種障對治。治四種障者。一所用事中妄障。二邪見軟智障。三所取物中不守護障。四取與生疑障以書治初障因聲。二論治第二障。印治第三障。算數治第四障。今文書是第一治。論是第二等即等取印算。數等無量事業。總以結之。而為能治通上四也。</p>
<p>疏。四於大法眾會集故為物起嚴土行者。此上明望益修因。淨土之中聖賢集會。諸上善人俱會一處。與諸菩薩同一志行。無有怨嫉令物修因。當獲淨土人。寶為嚴而集會故。疏令生五福等者。見唯約眼聞但約耳親近約身。供養捨財修行通三業。言自身無身同佛法身故者。佛以法為身清淨如虛空。所現眾色形令入此法中。今菩薩亦無身現身。登地已上分證法身。同佛身故。疏下二亦然者。即總例口意同身。皆即體起用。無言現言無知而知。並如經文。</p>
<p>疏。於無長短中隨問善釋者。三世是長一念是短。今明三世即一念是實。是空則無長短。不礙能知種種時節長短劫事。</p>
<p>疏。第三總結勝能者。具此十行入七地故。</p>
<p>疏。論釋云此十下。所以釋者。由上釋十句。但明其中所起勝行。未顯方便殊勝之由。今總釋之。先舉論。後皆上下二句下。疏釋。於中有三。初解共對。次由此上下各能下釋對治。上句治凡者觀空。下句治小者起行故。後由二攝取下。通釋兩箇攝取。以上共對亦有攝取對治。亦有攝取。此二攝取大旨則同。上句攝取下句則不滯小。下句攝取上句則不滯凡。此是共對攝取成殊勝行。上句治凡不攝下句。非真實治。下句治小不攝上句。亦非實治。二互相攝皆成勝行。又若別說。上句攝下即空中方便慧。下句攝上為有中殊勝行。二既和合通得名為十種方便。亦得名為十種勝行故。論但云此十種發起殊勝行。既空有無滯故。能對治六地之中樂無作行也。</p>
<p>疏。四彰分齊下。言此以行入故。常行不捨者。七地功用行滿方便涉有故。得行入之名。第二彼障對治。</p>
<p>疏。為所知所化者。所知即智境所化即悲境。</p>
<p>疏。要則攝十為五者。所以更為此攝者。以此說無量要治於有量。要唯有五故為此攝。如前頻釋。一即眾生界無量。二世界無量。三法界無量。四調伏界無量。五調伏方便界無量。然此五界唯佛窮證。能化德業周於五界。菩薩修入能化德業。趣入五界。又此五中初一所化。次二化處後二化法。正化即前三是所後二是能。望能化能知。五界皆所。將此十對能化所化。望於菩薩。皆是所入則入。皆修入證入亦了達也。</p>
<p>疏。今初先牒前無量下。疏文有四。一略釋經。二然任放下。示無功用相。三由功用行。此已滿故者出無功用因。四此則修行下結成揀異。第三雙行。疏中文二。初總敘名意。後方釋文。初中二。初列章。二料揀。今初下文中疏皆具釋。今當總釋。一內證行止觀並起為二行雙行。常現相續名為無間。二始起勝進於上決定。名為信勝。三依信起行行有義利故。名為義勝。故名大。修起名作。四行成覺因。名菩提分。分具多義稱為差別。</p>
<p>疏。四中前三下二料揀。然四含多義故曰總該。亦勝進攝。疏。無有一念休息廢捨者。全捨為休暫廢為息。</p>
<p>疏。以味況審者。睡眠皆以昧略為性。略揀寤時昧揀定中。定中雖略而不味。故今為對審但舉昧耳。</p>
<p>疏。故三檀等中隨取其一者。遠公云。施中但有法施。戒中但有律儀。律儀中有三離。一因離。二對治離。三果行離。今唯有因離滅煩惱故。尸羅此云清涼。忍唯辨他不饒益。精進唯明攝善禪。定唯明引生功德。般若唯明第一義慧。然案經文義類易求。故云可知。後之四度是論自釋。</p>
<p>疏。一念具十下。明得分齊。初心圓觀亦即修此。今此證得七地特明。</p>
<p>疏。為顯十度通二義者。一成義利即前利他。二求菩提即今自利。結文是一而義兩成。故云巧用。疏三四持等者。等取三十七品三解脫門。疏文有七。一標別所治揀後所知。二謂依四持下顯淨惑。要由此三方能淨故。三任持下釋總名。揀非勝進云持自分。四亦名四家下出異名。所住處故者釋成家義。亦可得名四種住處謂智住處等。亦名成位處。五四者一般若家等者下。釋四體相。即就家釋。六由初二下結成四義。由般若照諦名初二業。得惑滅苦淨故有四也。七若約別說下。約位分別則初亦名智位。二見實位。三斷惑位。四證滅位。然其此四通於諸位。故云若約別說。以配四位耳。第四前上地勝。</p>
<p>疏。先問意云等者。從前一切菩提分法念念皆悉圓滿中生。問意可知。</p>
<p>疏。得入下勝進趣後者。經中但云得入智慧自在行故。論經云得入智慧神通行故。論釋云。通者五神通。智者如前說。釋曰如前十方便智上七地。修此十智至於八地無功。而成似於此地故得指之。然論神通即今自在。</p>
<p>疏。全二經故以自在指十自在。十自在亦神通故。</p>
<p>疏。二通示諸地滿相等者。疏文有三。一總示文意。二故論下舉論徵釋。以成前義。三初地願中滿下。正釋經文。欲依如來智即求願義。</p>
<p>疏。有少餘章未名清淨者。即果累無常微細習氣故。</p>
<p>疏。要由積功以至無功之功者。結成勝後地義。後地無功用因於此地功用成。故名之為勝。非行體勝。</p>
<p>疏。一若六地為雜染下。通論染淨乃有四門。一云外凡人位說為純染。善趣已上乃至解行名為染淨。初地已上乃名純淨。二善趣亦染。種姓已上為染淨。純淨同前。三者地前皆染。初地至七地亦名染淨。八地已上乃名純淨。四染義如前。十地皆染淨佛為純淨。今是第三門耳。疏。如是此地名為染淨非染行故者。謂約行非染約位在染中。</p>
<p>疏。以二因故者。二因即經中。一以迴向菩提故。二分得平等道故後然未下即經。然未名為超煩惱行。</p>
<p>疏。今釋云。由上二因故非超也。上用二因得名清淨。成於行淨。今以二因却同染者。既因迴向及分平等而得淨名。明非淨位故同於染。不同八地報行淨也。</p>
<p>疏。次喻中輪王喻七地。隨分捨功用道者。略舉其要此是行淨義。揀異梵王報得淨耳。然準合中二喻各有五節至下當知。然云梵王遊千界者。即千四天下準俱舍論。二禪量等小千。三禪等中千。四禪等大千。婆沙有義。初禪之量即等小千。故生梵世得遊千界可知。</p>
<p>疏。第二別明。此地雙非染淨。於中二。先明超過後辨雙非。前中有二。一總釋。二前求佛之心下示其所超。此有二類。一約所求道中辨。貪瞋癡即是所知障。中智即障義。前六地有。七地都超二又初地下正超煩惱。前之六地。於俱生中分分別超此。都超盡故云諸煩惱眾。眾即多也。故唯識云。能永伏盡如阿羅漢。</p>
<p>疏。而云多下。上明總超即是非染。此下明其細者。未超即是非淨。由此生下雙非之義。故論先云。住是第七菩薩地過多貪欲等諸煩惱眾者。未至報地故。即云是故此地不名離者。明知躡前明雙非也。</p>
<p>疏。第五佛子至雙行果等者。疏文有五。一釋總名。二文分下開章。三遠公下辨所從。四又初一下辨雙行相。五就初果中下釋文。三中然疏意欲通。故引遠公局配。於中有四。一由於離障故至此中。三業皆淨。二由前雙行一念。不捨止觀雙行。三昧轉增故名為勝。三勝行轉增故得過地。四由前有方便智起殊勝行。今此行成名得勝行。又初下雙辨行相。</p>
<p>疏。就初果中復分為四者。一戒清淨。二世間智淨。三得自身勝。四得勝力。又此四中初三自分。後一勝進。前中初一離過。後二成善。善中二。前行用後行體。然疏皆具揀令易見耳。</p>
<p>疏。初明離定障者。二即智障由上對治故離二障。然禪等雖前已釋。今略要知。禪即四禪三昧即三三昧三摩鉢底。如疏有五。論三摩跋提即三摩鉢底之古譯耳。神通謂五神通。解脫謂八解脫。經中先彰所成。後然是下對後揀劣。論中先略指云。四得勝力。禪等現前勝如經等。次重分別云。是中依禪起三昧三摩跋提神通解脫。為教化眾生故。寂滅樂行故。滅定三摩跋提如是次第。釋曰。此中論主明得勝力具足三禪。四禪為能起。一一得三昧等。即引生功德禪。二為教化眾生故。即出引生之意。是饒益眾生禪。三寂滅樂行下。即現法樂住禪。然九次第定皆是現法樂住。今從最勝舉其滅定。正是此地之所安住故。疏云正意在此下。約於此以辨勝行。定散自在故云勝行耳。</p>
<p>疏。後此地下離智障者。據此業清淨果。即前雙行果也。前雙行有四。一二行雙無間。二信勝。此二三昧為果。三作大義。四菩提分差別。即業清淨為果。</p>
<p>疏。三依一名說無量義。即知教旨。後一義多名是知教詮。論經三名益意三昧者。義能澄心故。</p>
<p>疏。此約寄位者。前六寄凡小故未過也。第四得勝行。</p>
<p>疏。不起滅定現諸威儀。即淨名第一身子章前已引竟。然十通品第十通云。菩薩摩訶薩以一切法滅盡三昧智通。於念念中入一切法滅盡三昧。亦不退菩薩道不捨菩薩事。不捨大慈大悲心。修習波羅蜜未甞休息。即動寂無二也。</p>
<p>疏。準大品經未善巧前亦有其喻者。經云。譬如有人不曉船法。乘船入海沒溺而死。菩薩亦爾。未得方便波羅蜜。入實際海則證實際。次云。譬如有人善知船法。雖入大海而不沒溺。菩薩亦爾。得方便波羅蜜。雖入實際而不作證。疏家不斷行中。雖言不染而示有妻子。即空中方便慧。是觀於空不礙有故。雖然不燒即有中殊勝行。涉有不迷於空故。唯此經文具斯二言。上下應有而不具者。皆用二句互相攝導。已具二故。如雖示生死得下而住涅槃。即有中殊勝行。下住涅槃得上示生死即空中方便慧故義已盡。但文不具耳。</p>
<p>疏。皆順五欲十軍是魔境界者。約五欲境。即是魔王所緣之境。若將資神及益身等。即分齊境。十軍已見初會。</p>
<p>疏。即四魔等法者。老病衰退總是蘊魔。死即死魔。老病之時亦有惑。俱即煩惱魔。而言等者。兼有十魔不求有生。即不行其因生必老死故。</p>
<p>疏。此有三者。無數煩惱不出此三。謂見愛無明。又見愛即利鈍二使。無明兼縛所知則二障皆縛。如佛示學二仙者。如本行集。一阿羅羅仙人。二欝頭藍弗仙人。第八不動地。</p>
<p>疏。所以來者有二。一約實位。二又約下寄位。</p>
<p>疏。言不動下二釋名。總引八釋。兼無性世親釋論。則有十釋。下結不出三義。而唯識最具。今初先舉論。後謂任運故下。疏釋即第九論。二與本分大同者。即本論云。報行純熟無相無間。故名不動。報行純熟即是功用不動。前地所修今此位成。名為報熟。空有常行名為無間。不為空有間故。常在無相觀故。三而金光明者。即第三經。先舉經但有二義下。疏釋不言不為相動故。但二義由相於前下。疏出經意。前常在無相觀。相已不動。此經無相正思唯修。是常無相故。煩惱不動得自在故。功用不動。四攝論先舉論。此則略無煩惱。是疏釋論。而言略無者非全無也。或以相用即煩惱故。無性下引彼釋論當其第一。彼文繁廣故。言意云。無性具云。言不動者。謂一切相及一切行。不能動彼心故。第七地中雖一切相所不能動。相不現行故。然不自在任運而轉。有加行故。第八地中任運而轉。不作加行故。是名七八地差別。次云世親同此者。亦七論云。由此地所有諸相及一切行。皆不能動無分別智任運流行。五深密者。即第四經。亦以相行即煩惱也。六十住論亦是第一論。此即約人下疏釋。七仁王者。即下卷經。後上皆下疏釋。即常在無相觀故名等觀。八下經可知。</p>
<p>疏。故所離障亦離下。三所離障。亦唯識論今當具出論文。論云。八無相中作加行障。謂所知障中俱生一分。令無相觀不任運起。前之五地。有相觀多無相觀少。於第六地有相觀少無相觀多。第七地中純無相觀。雖恒相續而有加行。由無相中有加行故。未能任運現相及土。如是加行障八地中無功用道故。若得入第八地時便能永斷。彼永斷故得二自在。由斯八地說斷二愚及彼麁重。一於無相作功用愚。二於無相作自在愚。令於相中不自在故。此亦攝相土一分故。八地已上純無漏道任運起故。三界煩惱永不現行。第七識中細所知障猶可現起。生空智果不違彼故。釋曰。求無相故名曰加行。令無相觀不任運故。五地觀心劣故無相觀少。六地觀染淨平等故。無相觀多。七地作加行故。然準護法於無相中有加行智。體非是障以善性故。只由所知障令作加行故。說名為加行障也。由此第七有加行故。雖現金等諸相及土。非任運現故。以為障生空智者。謂生空智所引後得智。及滅盡定也。金光明中詺二愚云。一無相法多用功力無明。二執相自在難可得度。無明餘二可知。疏但撮要大旨義已略周。餘如前說。疏其所證如亦唯識文。具云。八不增減真如。謂此真如離增減執。不隨染淨有增減故。即此亦名相土自在所依真如。謂若證得此真如已。現相現土俱自在故。以論對疏廣略可知。此名即攝論名。世親釋云。謂於此中雜染減時而無有減。清淨增時而無有增。無性釋云。法外無用所以不增。諸法不壞所以不減。無性復釋一同世親。中邊論云。由通達此圓滿證得無生法忍。於諸清淨雜染法中。不見一法有增有減。上釋不增減。又世親釋相土自在所依真如。云於諸相中而得自在名相自在。隨其所欲即能現前故。於所現土而得自在。如欲令土成金寶等。隨意成故。釋曰。相約現身土約器界故。下文中於三世間而辯自在。</p>
<p>疏。故所成行下。五成行略有其二故。莊嚴論第八云。雖淨佛土而無起作無功用。即自在義。</p>
<p>疏。及所得下。六得果言定自在等者。即梁論云。通達無增減法界定自在等。得法身果。意云等者。等九自在。金光明經。八地發心得證三昧。</p>

<p class='juan'>大方廣佛華嚴經隨疏演義鈔卷第六十八</p></div>
</div><!-- end of div[@id='body'] -->
</body></html>