<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無量清淨平等覺經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說無量清淨平等覺經卷第二</p><p class="byline">後漢月支國三藏支婁迦讖譯</p><p>◎佛告阿難：「若言是也。如帝王，雖於人中好無比，當令在遮迦越王邊住者，其面目形貌甚醜惡，其狀不好，比如乞人在帝王邊住耳。帝王面醜，尚復不如遮迦越王面色姝好百千億萬倍也。如遮迦越王於天下絕好無比，當令在第二忉利天帝釋邊住者，其面甚醜不好，尚復不如天帝釋面貌端正姝好百千億萬倍也。如天帝釋，令在第六天王邊住者，其面貌甚醜不好，尚復不如第六天王面貌端正姝好百千億倍也。如第六天王，令在無量清淨佛國中諸菩薩、阿羅漢邊住者，其面甚醜，尚復不如無量清淨佛國中諸菩薩、阿羅漢面貌端正姝好百千億萬倍也。」</p>
<p>佛言：「無量清淨佛諸菩薩、阿羅漢，面貌悉皆端正絕好無比，次於泥洹之道也。」</p>
<p>佛告阿難：「無量清淨佛及諸菩薩、阿羅漢，講堂、精舍、所居處舍宅、中外浴池上皆有七寶樹。中有純銀樹、中有純金樹、中有純水精樹、中有純琉璃樹、中有純白玉樹、中有純珊瑚樹、中有純虎珀樹、中有純車璩樹，種種各自異行。</p>
<p>「中復有兩寶共作一樹者：銀樹，銀根、金莖、銀枝、金葉、銀華、金實；金樹者，金根、銀莖、金枝、銀葉、金華、銀實。是兩寶樹轉共相成，各自異行。</p>
<p>「中復有三寶共作一樹者：銀樹，銀根、金莖、水精枝、銀葉、金華、水精實；金樹者，金根、銀莖、水精枝、金葉、銀華、水精實；水精樹者，水精根、銀莖、金枝、水精葉、銀華、金實。是三寶樹轉共相成，各自異行中。</p>
<p>「復有四寶共作一樹者：銀樹，銀根、金莖、水精枝、琉璃葉、銀華、金實；金樹者，金根、銀莖、水精枝、琉璃葉、金華、銀實；水精樹者，水精根、琉璃莖、銀枝、金葉、水精華、琉璃實；琉璃樹者，琉璃根、水精莖、金枝、銀葉、琉璃華、水精實。是四寶樹轉共相成，各自異行中。</p>
<p>「復有五寶共作一樹者：銀樹，銀根、金莖、水精枝、琉璃葉、珊瑚華、金實；金樹者，金根、銀莖、水精枝、琉璃葉、珊瑚華、銀實；水精樹者，水精根、琉璃莖、珊瑚枝、銀葉、金華、琉璃實；琉璃樹者，琉璃根、珊瑚莖、水精枝、金葉、銀華、珊瑚實；珊瑚樹者，珊瑚根、琉璃莖、水精枝、金葉、銀華、琉璃實。是五寶樹轉共相成，各自異行中。</p>
<p>「復有六寶共作一樹者：銀樹，銀根、金莖、水精枝、琉璃葉、珊瑚華、虎珀實；金樹者，金根、銀莖、水精枝、琉璃葉、虎珀華、珊瑚實；水精樹者，水精根、琉璃莖、珊瑚枝、銀葉、虎珀華、金實；琉璃樹者，琉璃根、珊瑚莖、虎珀枝、水精葉、金華、銀實；珊瑚樹者，珊瑚根、虎珀莖、銀枝、金葉、水精華、琉璃實；虎珀樹者，虎珀根、珊瑚莖、金枝、銀葉、琉璃華、水精實。是六寶樹轉共相成，各自異行中。</p>
<p>「復有七寶共作一樹者：銀樹，銀根、金莖、水精節、琉璃枝、珊瑚葉、虎珀華、車璩實；金樹者，金根、水精莖、琉璃節、珊瑚枝、虎珀葉、車璩華、銀實；水精樹者，水精根、琉璃莖、珊瑚節、虎珀枝、車璩葉、白玉華、金實；琉璃樹者，琉璃根、珊瑚莖、虎珀節、白玉枝、車璩葉、水精華、銀實；珊瑚樹者，珊瑚根、虎珀莖、白玉節、銀枝、明月珠葉、金華、水精實；虎珀樹者，虎珀根、白玉莖、珊瑚節、琉璃枝、車璩葉、水精華、金實；白玉樹者，白玉根、車璩莖、琉璃節、珊瑚枝、虎珀葉、金華、摩尼珠實。</p>
<p>「是七寶樹轉共相成，種種各自異行，行行自相值、莖莖自相准、枝枝自相值、葉葉自相向、華華自相望，極自軟好，實實自相當。」</p>
<p>佛言：「無量清淨佛講堂、精舍中，外內七寶浴池繞邊上諸七寶樹，及諸菩薩、阿羅漢七寶舍宅中外，七寶浴池繞池邊七寶樹，數千百重行，皆各各如是。行行自作五音，聲甚好無比。」</p>
<p>佛語阿難：「如世間帝王萬種伎樂音聲，不如遮迦越王諸伎樂一音聲好百千億萬倍也。如遮迦越王萬種伎樂音聲，尚復不如第二忉利天上諸伎樂一音聲好百千億萬倍也。如忉利天上萬種伎樂之聲，尚復不如第六天上諸伎樂一音聲好百千億萬倍也。如第六天上萬種音樂之聲，尚復不如無量清淨佛國中七寶樹一音聲好百千億萬倍也。無量清淨佛國亦有萬種自然之伎樂無極也。</p>
<p>「無量清淨佛及諸菩薩、阿羅漢欲浴時，便各自入其七寶池中浴。諸菩薩、阿羅漢意欲令水沒足，水則沒足；意欲令水至膝，水則至膝；意欲令水至腰，水則至腰；意欲令水至腋，水則至腋；意欲令水至頸，水則至頸；意欲令水自灌身上，水則灌身上；意欲令水轉復還如故，水則轉還復如故，恣若隨意所欲好憙。」</p>
<p>佛言：「無量清淨佛及諸菩薩、阿羅漢皆浴已，悉自於一蓮華上坐，則四方自然亂風起。其亂風者，亦非世間之風也，亦復非天上之風也；是亂風者，都為八方上下眾風中之自然，都相合會共化生耳。其亂風亦不大寒亦不大溫，常和調中，適其涼好無比；亂風徐起，亦不遲、亦不疾，適得中宜。吹國中七寶樹，七寶樹皆復自作五音聲；亂風吹華，悉覆蓋其國中。華皆自散無量清淨佛及諸菩薩、阿羅漢上。華適墮地，華皆厚四寸，極自軟好無比。華小萎，則自然亂風吹萎華，悉自然去。則復四方復自然亂風起，吹七寶樹，七寶樹皆復自作五音聲；亂風吹華，悉復自然散無量清淨佛及諸菩薩、阿羅漢上；華墮地則自然亂風復吹萎華，悉自然去。則復四方自然亂風起，吹七寶樹、華，如是者四反。</p>
<p>「諸菩薩、阿羅漢中有但欲聞經者、中有但欲聞音樂聲者、中有但欲聞華香者、中有不欲聞經者、中有不欲聞五音者、中有不欲聞華香者，其所欲聞者輒則獨聞之，其所不欲聞者了獨不聞也，則皆自然隨意，在所欲憙樂，不違其心中所欲願也。</p>
<p>「無量清淨佛及諸菩薩、阿羅漢皆浴訖已各自去，其諸菩薩、阿羅漢各自行道，中有在地講經者、中有在地誦經者、中有在地說經者、中有在地口受經者、中有在地聽經者、中有在地念經者、中有在地思道者、中有在地坐禪一心者、中有在地經行者；中有在虛空中講經者、中有在虛空中誦經者、中有在虛空中說經者、中有在虛空中口受經者、中有在虛空中聽經者、中有在虛空中念經者、中有在虛空中思念道者、中有在虛空中坐禪一心者、中有在虛空中經行者。中有未得須陀洹道者則得須陀洹道、中有未得斯陀含道者則得斯陀含道、中有未得阿那含道者則得阿那含道、中有未得阿羅漢道者則得阿羅漢道、中有未得阿惟越致菩薩者則得阿惟越致菩薩。菩薩、阿羅漢各自說經行道，皆悉得道，莫不歡喜踊躍者。</p>
<p>「諸菩薩中有意欲供養八方上下無央數諸佛，即皆俱前為無量清淨佛作禮却，長跪叉手，白佛辭行：『欲供養八方上下諸無央數佛。』無量清淨佛則然可之，則使其行供養諸菩薩等，皆大歡喜。數千億萬人、無央數不可復計——皆智慧勇猛——各自翻飛等輩相追，俱共散飛則行即到八方上下無央數諸佛所，皆前為佛作禮，便則供養諸佛。</p>
<p>「其諸菩薩意欲得萬種自然之物在前，則自然百雜色華百種、自然雜繒幡綵百種物、自然劫波育衣、自然七寶、自然燈火、自然萬種伎樂悉皆在前。其華香萬種自然之物者，亦非世間之物也、亦復非天上之物也；是萬種之物都為八方上下眾物自然共合會化生耳。意欲得者，則自然化生在前；意不用者，便則自化去。諸菩薩便共持供養諸佛及諸菩薩、阿羅漢上，邊傍前後徊繞周匝，自在意所欲得則輒皆至。當爾之時，快樂不可言也。</p>
<p>「諸菩薩意各欲得四十里華，則自然四十里華在前。諸菩薩皆於虛空中共持華，則散諸佛及諸菩薩、阿羅漢上，華皆在虛空中下向，華甚香好。華適小萎便自墮地，則自然亂風吹，萎華悉自然去。</p>
<p>「諸菩薩意各復欲得八十里華，則自然八十里華在前。諸菩薩皆復於虛空中共持華散諸菩薩、阿羅漢上，華皆復在虛空中下向。華小萎便自墮地，則自然亂風吹萎華去。</p>
<p>「諸菩薩意各復欲得百六十里華，則自然百六十里華在前。諸菩薩皆復於虛空中共持華則散諸佛及諸菩薩、阿羅漢上，華皆復於虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得三百二十里華，則自然三百二十里華在前。諸菩薩皆復於虛空共持華則散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得六百四十里華，則自然六百四十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得千二百八十里華，則自然千二百八十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得二千五百六十里華，則自然二千五百六十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得五千一百二十里華，則自然五千一百二十里華在前。諸菩薩皆復於虛空中共持華則散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得萬二百四十里華，則自然萬二百四十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華則自然去。</p>
<p>「諸菩薩意各<span class='corr'>復</span>欲得二萬四百八十里華，則自然二萬四百八十里華在前。諸菩薩皆復於虛空中持華散諸佛及諸菩薩、阿羅漢上，華皆復在虛空中下向。華適小萎便自墮地，自然亂風吹，華悉自然去。</p>
<p>「諸菩薩意各復欲得五萬里華，則自然五萬里華在前。諸菩薩皆復於虛空中共持華散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得十萬里華，則自然十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得二十萬里華，則自然二十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得四十萬里華，則自然四十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得八十萬里華，則自然八十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華則自然去。</p>
<p>「諸菩薩意各復欲得百六十萬里華，則自然百六十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得三百萬里華，則自然三百萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。</p>
<p>「諸菩薩意各復欲得四百萬里華，則自然四百萬里華在前。諸菩薩心意俱大歡喜踊躍，皆在虛空中共持華則散諸佛及諸菩薩、阿羅漢上，華都自然合為一華，華正團圓，周匝各適等。華轉倍前極自軟好，轉勝於前華好，數百千色，色色異香，甚香不可言。諸菩薩皆大歡喜，俱於虛空中大共作眾音自然伎樂，樂佛及諸菩薩、阿羅漢。當是之時，快樂不可言。諸菩薩皆悉却坐聽經，聽經竟則悉皆諷誦通利，重知經道，益明智慧。其諸華香小萎便自墮地，則自然亂風吹華，悉皆自然去。</p>
<p>「則諸佛國中從第一四天王上至三十六天上，諸菩薩、阿羅漢、天人皆復於虛空中大共作眾音伎樂。諸天人前來者轉去避後來者，後來者轉復供養如前，更相開避。諸天人歡喜聽經，皆大共作音樂。當是之時，快樂無極。</p>
<p>「諸菩薩供養聽經訖竟，便皆起為諸佛作禮而去。則復飛到八方上下無央數諸佛所，則復供養聽經，皆各如前時悉遍。以後日未中時，諸菩薩則皆飛而去，則還其國，悉前為無量清淨佛作禮，皆却坐一面聽經。聽經竟，皆大歡喜。」◎</p>
<p>◎佛言：「無量清淨佛及諸菩薩、阿羅漢欲食時，則自然七寶机、自然劫波育、自然罽㲲以為座。無量清淨佛及諸菩薩、阿羅漢皆坐已，前悉有自然七寶鉢，中皆有自然百味飲食。飲食者，亦不類世間飲食之味也，亦復非天上飲食之味也；此百味飲食者，都為八方上下眾自然之飲食中精，味甚香美無有比，都自然化生耳。其飲食自在，所欲得味甜酢，鉢自在所欲得。</p>
<p>「諸菩薩、阿羅漢中有欲得銀鉢者、中有欲得金鉢者、中有欲得水精鉢者、中有欲得琉璃鉢者、中有欲得珊瑚鉢者、中有欲得虎珀鉢者、中有欲得白玉鉢者、中有欲得車<span class='corr'>璩</span>鉢者、中有欲得瑪瑙鉢者、中有欲得明月珠鉢者、中有欲得摩尼珠鉢者、中有欲得紫磨金鉢者，皆滿其中，百味飲食自恣若隨意則至，亦無所從來，亦無有供作者，自然化生耳。</p>
<p>「諸菩薩、阿羅漢皆食，食亦不多、亦不少，悉自然平等。諸菩薩、阿羅漢食，亦不言美惡，亦不以美故喜。食已，諸飯具、鉢、机、坐皆自然化去；欲食時，乃復化生耳。諸菩薩、阿羅漢皆心清潔不慕飯食，但用作氣力耳，皆自然消散，糜盡化去。」</p>
<p>佛告阿難：「阿彌陀佛為諸菩薩、阿羅漢說法時，都悉大會講堂上。其國諸菩薩、阿羅漢及諸天、人民，無央數都不可復計，皆飛到無量清淨佛所，悉前為無量清淨佛作禮，却坐聽經。無量清淨佛便則為諸比丘僧、諸菩薩、阿羅漢、諸天、人民廣說道智大經，皆悉聞知經道，莫不歡喜踊躍、心開解者。</p>
<p>「<span class='corr'>則</span>四方自然亂風起，吹國中七寶樹，七寶樹皆復作五音聲。亂風吹七寶華，華覆蓋其國，皆在虛空中下向。華甚香，極自軟好，香遍國中。華皆自散無量清淨佛及諸菩薩、阿羅漢上。華墮地皆厚四寸，華適小萎，則自然亂風吹，萎華自然去。</p>
<p>「則四方俱復自然亂風起吹七寶樹，七寶樹皆復自作五音聲。亂風吹七寶樹華，華復如前，皆自然散無量清淨佛及諸菩薩、阿羅漢上。華墮地復厚四寸，華小萎則自然亂風吹，萎華悉自然去。亂風吹華，如是四反。</p>
<p>「則第一四天王諸天人、第二忉利天上諸天人、第三天上諸天人、第四天上諸天人、第五天上諸天人、第六天上諸天人、第七梵天上諸天人，上至第十六天上諸天人，上至三十六天上諸天人，皆持天上萬種自然之物——百種雜色華、百種雜香、百種雜繒綵、百種劫波育疊衣——萬種伎樂，轉倍好相勝，各持來下，為無量清淨佛作禮，則供養無量清淨佛及諸菩薩、阿羅漢。諸天人皆復大作伎樂，樂無量清淨佛及諸菩薩、阿羅漢。當是之時，快樂不可言。諸天人前來者轉去避後來者，後來者轉復供養如前，更相開避。</p>
<p>「則東方無央數佛國不可復計——如恒水邊流沙，一沙一佛，其數如是——諸佛各遣諸菩薩無央數不可復計，皆飛到無量清淨佛所，則為無量清淨佛作禮，以頭面著佛足，悉却坐一面聽經。聽經竟，諸菩薩皆大歡喜，悉起為無量清淨佛作禮而去。</p>
<p>「則西方無央數諸佛國——復如恒水邊流沙，一沙一佛，其數如是——諸佛各復遣諸菩薩無央數都不可復計，皆飛到無量清淨佛所，則前為無量清淨佛作禮，以頭面著佛足，悉却坐一面聽經。聽經竟，諸菩薩皆大歡喜，起為無量清淨佛作禮而去。</p>
<p>「則北方無央數諸佛國——復如恒水邊流沙，一沙一佛，其數如是——諸佛各復遣諸菩薩無央數都不可復計，皆飛到無量清淨佛所，則前為無量清淨佛作禮，以頭面著佛足，悉却坐一面聽經。聽經竟，諸菩薩皆大歡喜，起為無量清淨佛作禮而去。</p>
<p>「南方無央數諸佛國——復如恒水邊流沙，一沙一佛，其數如是——諸佛各復遣諸菩薩無央數都不可復計，皆飛到無量清淨佛所，則前為無量清淨佛作禮而去。</p>
<p>「則復四角無央數諸佛國——各復如恒水邊流沙，一沙一佛，其數各如是——諸佛各復遣諸菩薩無央數都不可復計，皆飛到無量清淨佛所，前為無量清淨佛作禮已，頭面著佛足，悉却坐一面聽經。聽經竟，諸菩薩皆大歡喜，起為無量清淨佛作禮而去。」</p>
<p>佛言：「八方上下諸無央數佛，更遣諸菩薩飛到無量清淨佛所，聽經供養，轉更相開避。</p>
<p>「如是，則下面諸八方無央數佛國——一方者各復如恒水邊流沙，一沙一佛，其數復如是——諸佛各遣諸菩薩無央數都不可復計，皆飛到無量清淨佛所，前為阿彌陀佛作禮，以頭面著佛足，悉却坐聽經。聽經竟，諸菩薩皆大歡喜，起為無量清淨佛作禮而去。</p>
<p>「上方諸佛更遣諸菩薩飛到無量清淨佛所，聽經供養相開避，前來者則去避後來者，後來者供養亦復如是，終無休絕極時。</p>

<div class="lg regular" style="margin-left:1em;"><div class='lg-row'>「譬若如恒沙剎，　東方佛國如是，</div>
<div class='lg-row'>各各遣諸菩薩，　稽首禮無量覺；</div>
<div class='lg-row'>西、南、北面皆爾，　如是恒沙數土，</div>
<div class='lg-row'>是諸佛遣菩薩，　稽首禮無量覺。</div>
<div class='lg-row'>此十方菩薩飛，　皆以衣裓諸華，</div>
<div class='lg-row'>天拘蠶種種具，　往供養無量覺。</div>
<div class='lg-row'>諸菩薩皆大集，　稽首禮無際光，</div>
<div class='lg-row'>遶三匝叉手住，　歎國尊無量覺。</div>
<div class='lg-row'>皆持華散佛上，　心清淨稱無量，</div>
<div class='lg-row'>於佛前住自說：　『願使我剎如此。』</div>
<div class='lg-row'>所散華止虛空，　合成蓋百由旬，</div>
<div class='lg-row'>其柄妙嚴飾好，　悉遍覆眾會上。</div>
<div class='lg-row'>諸菩薩都往至，　諸尊剎難得值，</div>
<div class='lg-row'>如是人聞佛名，　快安隱得大利。</div>
<div class='lg-row'>吾等類得是德，　諸此剎獲所好，</div>
<div class='lg-row'>計本國若如夢，　無數劫淨此土。</div>
<div class='lg-row'>見菩薩遶世尊，　威神猛壽無極，</div>
<div class='lg-row'>國覺眾甚清淨，　無數劫難思議。</div>
<div class='lg-row'>時無量世尊笑，　三十六億那術，</div>
<div class='lg-row'>此數光從口出，　遍炤諸無數剎。</div>
<div class='lg-row'>則迴光還遶佛，　三匝已從頂入，</div>
<div class='lg-row'>色霍然不復現，　天亦人皆歡喜。</div>
<div class='lg-row'>廅樓亘從坐起，　正衣服稽首問，</div>
<div class='lg-row'>白佛言：『何緣笑？　唯世尊說是意。</div>
<div class='lg-row'>願授我本空莂，　慈護成百福相。』</div>
<div class='lg-row'>聞是諸音聲者，　一切人踊躍喜，</div>
<div class='lg-row'>梵之音及雷霆，　八種音深重聲。</div>
<div class='lg-row'>佛授廅樓亘決：　『今吾說，仁諦聽。</div>
<div class='lg-row'>眾世界諸菩薩，　到須阿提禮佛，</div>
<div class='lg-row'>聞歡喜、廣奉行，　疾得至得淨處。</div>
<div class='lg-row'>已到此嚴淨國，　便速得神足俱，</div>
<div class='lg-row'>眼洞視、耳徹聽，　亦還得知宿命。</div>
<div class='lg-row'>無量覺授其決，　我前世有本願，</div>
<div class='lg-row'>一切人聞說法，　皆疾來生我國。</div>
<div class='lg-row'>吾所願皆具足，　從眾國來生者，</div>
<div class='lg-row'>皆悉來到此間，　一生得不退轉。</div>
<div class='lg-row'>若菩薩更興願，　欲使國如我剎，</div>
<div class='lg-row'>亦念度一切人，　令各願達十方。</div>
<div class='lg-row'>速疾超便可到，　安樂國之世界，</div>
<div class='lg-row'>至無量光明土，　供養於無數佛。</div>
<div class='lg-row'>其奉事億萬佛，　飛變化遍諸國，</div>
<div class='lg-row'>恭敬已歡喜去，　便還於須摩提。』</div>
<div class='lg-row'>非有是功德人，　不得聞是經名；</div>
<div class='lg-row'>唯有清淨戒者，　乃逮聞此正法。</div>
<div class='lg-row'>曾更見世尊雄，　則得信於是事，</div>
<div class='lg-row'>謙恭敬、聞奉行，　便踊躍大歡喜。</div>
<div class='lg-row'>惡驕慢、弊懈怠，　難以信於此法；</div>
<div class='lg-row'>宿世時見佛者，　樂聽聞世尊教。</div>
<div class='lg-row'>譬從生盲冥者，　欲得行開導人，</div>
<div class='lg-row'>聲聞悉<span class='corr'>惑</span>大乘，　何況於俗凡諸？</div>
<div class='lg-row'>天中天相知意，　聲聞不了佛行，</div>
<div class='lg-row'>辟支佛亦如是，　獨正覺乃知此。</div>
<div class='lg-row'>使一切悉作佛，　其淨慧<span class='corr'>知</span>本空，</div>
<div class='lg-row'>復過此億萬劫，　計佛智無能及。</div>
<div class='lg-row'>講議說無數劫，　盡壽命猶不知，</div>
<div class='lg-row'>佛之慧無邊幅，　如是行清淨致。</div>
<div class='lg-row'>奉我教乃信是，　唯此人能解了，</div>
<div class='lg-row'>佛所說皆能受，　是則為第一證。</div>
<div class='lg-row'>人之命希可得，　佛在世甚難值，</div>
<div class='lg-row'>有信慧不可致，　若聞見精進求。</div>
<div class='lg-row'>聞是法而不忘，　便見敬得大慶，</div>
<div class='lg-row'>則我之善親厚，　以是故發道意。</div>
<div class='lg-row'>設令滿世界火。　過此中得聞法，</div>
<div class='lg-row'>會當作世尊將，　度一切生、老、死。」</div>
</div><p>佛語阿難：「無量清淨佛為諸菩薩、阿羅漢說經竟，諸天人民中有未得須陀洹道者則得須陀洹道、中有未得斯陀含道者則得斯陀含道、中有未得阿那含道者則得阿那含道、中有未得阿羅漢道者則得阿羅漢道、中有未得阿惟越致菩薩者則得阿惟越致菩薩。阿彌陀佛輒隨其本宿命、求道時心所喜願大小，隨意為說經輒授之，令其疾開解得道，皆悉明慧。各自好喜所願經道莫不喜樂誦習者，則各自諷誦經道，通利無厭無極也。諸菩薩、阿羅漢中有誦經者，其音如雷聲；中有說經者如疾風暴雨。時諸菩薩、阿羅漢說經行道皆各如是，盡一劫竟終無懈倦時也。皆悉智慧勇猛，身體皆輕，便終無有痛痒。極時行步坐起，皆悉才健勇猛——如師子中王在深林中當有所趣，向時無有敢當者。</p>
<p>「無量清淨佛國諸菩薩、阿羅漢說經行道皆勇猛，無有疑難之意，則在心所作為不豫計百千億萬倍，是猛師子中王也。如是猛師子中王百千億萬倍，尚復不如我第二弟子——摩訶目揵連——勇猛百千億萬倍也。無量清淨國諸菩薩、阿羅漢皆勝我第二弟子摩訶目揵連也。」</p>
<p>佛言：「如摩訶目揵連勇猛，於諸佛國、諸阿羅漢中最為無比。如摩訶目揵連飛行進止、智慧勇猛、洞視徹聽——知八方、上下、去來、現在之事——百千億萬倍都合為一智慧勇猛，當在無量清淨佛國諸阿羅漢中者，其德尚復不如無量清淨佛國一阿羅漢智慧勇猛者千億萬倍也。」</p>
<p>是時，坐中有一菩薩，字阿逸菩薩。阿逸菩薩則起，前長跪叉手問佛言：「阿彌陀佛國中諸阿羅漢，寧頗有般泥洹去者不？願欲聞之。」</p>
<p>佛告阿逸菩薩：「若欲知者，如是四天下星，若見之不？」</p>
<p>阿逸菩薩言：「唯然，皆見之。」</p>
<p>佛言：「而我第二弟子摩訶目揵連飛行四天下，一日、一夜遍數星，知有幾枚也。如是，四天下星甚眾多，不可得計，尚為百千億萬倍是四天下星也。」</p>
<p>佛言：「如天下大海水減去一渧水，寧能令海水為減不？」</p>
<p>阿逸菩薩言：「減大海水百千億萬斗石水，尚復不能令海減少也。」</p>
<p>佛言：「阿彌陀佛國諸阿羅漢中雖有般泥洹去者，如是大海減一小水耳，不能令諸在阿羅漢為減知少也。」</p>
<p>佛言：「減大海水一溪水，寧能減海水不？」</p>
<p>阿逸菩薩言：「減大海百千萬億溪水，尚復不能減海水令知減少也。」</p>
<p>佛言：「阿彌陀佛國諸阿羅漢中有般泥曰去者，如是大海減一溪水耳，不能減諸在阿羅漢為減知少也。」</p>
<p>佛言：「而大海減一恒水，寧能減海水不？」</p>
<p>阿逸菩薩言：「減大海水百千萬億恒水，尚復不能減大海水令減知少也。」</p>
<p>佛言：「阿彌陀佛國諸阿羅漢般泥曰去者無央數，其在者、新得阿羅漢者亦無央數，都不為增減也。」</p>
<p>佛言：「令天下諸水都流行入大海中，寧能令海水為增多不？」</p>
<p>阿逸菩薩言：「不能令海水增多也。所以者何？是大海為天下諸水眾善中王也，故能爾耳。」</p>
<p>佛言：「無量清淨佛國亦如是，悉令八方上下無央數佛國、無央數諸天、人民、蜎飛蠕動之類，都往生無量清淨佛國者——其輩甚大、眾多，不可復計——無量清淨佛國諸菩薩、阿羅漢、眾比丘僧，都如常一法不異為增多也。所以者何？無量清淨佛國為最快，八方上下無央數諸佛國中、眾菩薩中王也，無量清淨佛國為諸無央數佛國中之雄國也、無量清淨佛國為諸無央數佛國中之珍寶也、無量清淨佛國為諸無央數佛國中之極長久也、無量清淨佛國為諸無央數佛國之眾傑也、無量清淨佛國為諸無央數佛國中之廣大也、無量清淨佛國為諸無央數佛國中都自然之無為也、無量清淨佛國為最快明好甚樂之無極也。無量清淨佛國獨勝者何？本為菩薩求道時，所願勇猛，精進不懈，累德所致，故乃爾耳。」</p>
<p>阿逸菩薩則大歡喜，長跪叉手言：「佛說無量清淨佛國諸阿羅漢般泥洹去者甚眾多，無央數國土快善之極、明好最姝無比，乃獨爾乎？」</p>
<p>佛言：「無量清淨佛國諸菩薩、阿羅漢所居七寶舍宅中，有在虛空中居者、中有在地居者。中有意欲令舍宅最高者，舍宅則高；中有意欲令舍宅最大者，舍宅則大；中有意欲令舍宅在虛空中者，舍宅則在虛空中；皆自然隨意在所作為。中有殊不能令其舍宅隨意所作為者。所以者何？中有能者，皆是前世宿命求道時慈心精進，益作諸善，德重所能致也；中有不能致者，皆是前世宿命求道時不慈心精進，作善少德小。悉各自然得之，所衣被服飲食俱自然平等耳，是故不同，德有大小別知勇猛，令眾見耳。」</p>
<p>佛告阿逸菩薩：「若見是第六天上天王所居處不耶？」</p>
<p>阿逸菩薩言：「唯然，皆見之。」</p>
<p>佛言：「無量清淨佛國土講堂、舍宅，倍復勝第六天王所居處百千億萬倍也。</p>
<p>「無量清淨佛國其諸菩薩、阿羅漢，悉皆洞視徹聽；悉復見知八方、上下、去來、現在之事；復知諸無央數天上、天下人民、及蜎飛蠕動之類，皆悉知心意、所念善惡、口所欲言；皆知當何歲何劫中得度脫得人道、當往生無量清淨佛國；知當作菩薩道、得阿羅漢道，皆豫知之。</p>
<p>「無量清淨佛國諸菩薩、阿羅漢，其項中光明皆悉自有光明、所照大小。</p>
<p>「其諸菩薩中有最尊兩菩薩，常在無量清淨佛左右座邊坐侍政論。無量清淨佛常與是兩菩薩共對坐，議八方、上下、去來、現在之事。無量清淨佛若欲使令是兩菩薩到八方上下無央數諸佛所，是兩菩薩便飛行，則到八方上下無央數諸佛所；隨心所欲至到何方佛所，是兩菩薩則俱飛行，則到飛行駃疾如佛，勇猛無比。</p>
<p>「其一菩薩名廅樓亘，其一菩薩名摩訶那，光明智慧最第一。其兩菩薩項中光明，各焰照他方千須彌山佛國常大明，其諸菩薩項中光明各照千億萬里、諸阿羅漢項中光明各照七丈。」</p>
<p>佛言：「其世間人民——善男子、善女人——若有一急恐怖、遭縣官事者，但自歸命是廅樓亘菩薩，無所不得解脫者也。」◎</p>

<p class='juan'>佛說無量清淨平等覺經卷第二</p></div>
</div><!-- end of div[@id='body'] -->
</body></html>