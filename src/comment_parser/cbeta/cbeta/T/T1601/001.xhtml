<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>辯中邊論頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1601 [cf. Nos. 1599, 1600]
<div class='div-pin'>
<p class='juan'><a id='mulu1' />辯中邊論頌一卷</p><p class="byline">彌勒菩薩說</p><p class="byline">三藏法師玄奘奉　詔譯</p><a id='mulu2' />
<p class='h1'>辯相品第一</p>
<div class="lg regular"><div class='lg-row'>唯相障真實，　及修諸對治，</div>
<div class='lg-row'>即此修分位，　得果無上乘。</div>
<div class='lg-row'>虛妄分別有，　於此二都無，</div>
<div class='lg-row'>此中唯有空，　於彼亦有此。</div>
<div class='lg-row'>故說一切法，　非空非不空，</div>
<div class='lg-row'>有無及有故，　是則契中道。</div>
<div class='lg-row'>識生變似義、　有情、我及了，</div>
<div class='lg-row'>此境實非有，　境無故識無。</div>
<div class='lg-row'>虛妄分別性，　由此義得成，</div>
<div class='lg-row'>非實有全無，　許滅解脫故。</div>
<div class='lg-row'>唯所執、依他，　及圓成實性，</div>
<div class='lg-row'>境故分別故，　及二空故說。</div>
<div class='lg-row'>依識有所得，　境無所得生；</div>
<div class='lg-row'>依境無所得，　識無所得生。</div>
<div class='lg-row'>由識有得性，　亦成無所得，</div>
<div class='lg-row'>故知二有得，　無得性平等。</div>
<div class='lg-row'>三界心心所，　是虛妄分別，</div>
<div class='lg-row'>唯了境名心，　亦別名心所。</div>
<div class='lg-row'>一則名緣識，　第二名受者，</div>
<div class='lg-row'>此中能受用，　分別推心所。</div>
<div class='lg-row'>覆障及安立、　將導、攝、圓滿、</div>
<div class='lg-row'>三分別、受用、　引起并連縛、</div>
<div class='lg-row'>現前、苦果故，　唯此惱世間，</div>
<div class='lg-row'>三、二、七雜染，　由虛妄分別。</div>
<div class='lg-row'>諸相及異門，　義差別成立，</div>
<div class='lg-row'>應知二空性，　略說唯由此。</div>
<div class='lg-row'>無二有無故，　非有亦非無，</div>
<div class='lg-row'>非異亦非一，　是說為空相。</div>
<div class='lg-row'>略說空異門，　謂真如、實際、</div>
<div class='lg-row'>無相、勝義性、　法界等應知。</div>
<div class='lg-row'>由無變無倒，　相滅聖智境，</div>
<div class='lg-row'>及諸聖法因，　異門義如次。</div>
<div class='lg-row'>此雜染、清淨，　由有垢、無垢，</div>
<div class='lg-row'>如水界全空，　淨故許為淨。</div>
<div class='lg-row'>能食及所食，　此依身所住，</div>
<div class='lg-row'>能見如此理，　所求二淨空。</div>
<div class='lg-row'>為常益有情、　為不捨生死、</div>
<div class='lg-row'>為善無窮盡，　故觀此為空。</div>
<div class='lg-row'>為種性清淨、　為得諸相好、</div>
<div class='lg-row'>為淨諸佛法，　故菩薩觀空。</div>
<div class='lg-row'>補特伽羅法，　實性俱非有，</div>
<div class='lg-row'>此無性、有性，　故別立二空。</div>
<div class='lg-row'>此若無雜染，　一切應自脫；</div>
<div class='lg-row'>此若無清淨，　功用應無果。</div>
<div class='lg-row'>非染非不染，　非淨非不淨，</div>
<div class='lg-row'>心性本淨故，　由客塵所染。</div>
</div></div>
<div class='div-pin'><a id='mulu3' />
<p class='h1'>辯障品第二</p>
<div class="lg regular"><div class='lg-row'>具分及一分，　增盛與平等，</div>
<div class='lg-row'>於生死取捨，　說障二種性。</div>
<div class='lg-row'>九種煩惱相，　謂愛等九結，</div>
<div class='lg-row'>初二障厭捨，　餘七障真見，</div>
<div class='lg-row'>謂能障身見，　彼事滅道寶，</div>
<div class='lg-row'>利養恭敬等，　遠離遍知故。</div>
<div class='lg-row'>無加行非處，　不如理不生，</div>
<div class='lg-row'>不起正思惟，　資糧未圓滿；</div>
<div class='lg-row'>闕種性善友，　心極疲厭性，</div>
<div class='lg-row'>及闕於正行，　鄙惡者同居；</div>
<div class='lg-row'>倒麁重三餘，　般若未成就，</div>
<div class='lg-row'>及本性麁重，　懈怠放逸性；</div>
<div class='lg-row'>著有著資財，　及心性下劣，</div>
<div class='lg-row'>不信無勝解，　如言而取義；</div>
<div class='lg-row'>輕法重名利，　於有情無悲，</div>
<div class='lg-row'>匱聞及少聞，　不修治妙定。</div>
<div class='lg-row'>善菩提攝受，　有慧無亂障，</div>
<div class='lg-row'>迴向不怖慳，　自在名善等。</div>
<div class='lg-row'>如是善等十，　各有前三障。</div>
<div class='lg-row'>於覺分度地，　有別障應知。</div>
<div class='lg-row'>於事不善巧，　懈怠、定減二，</div>
<div class='lg-row'>不植羸劣性，　見麁重過失。</div>
<div class='lg-row'>障富貴、善趣、　不捨諸有情、</div>
<div class='lg-row'>於失德減增、　令趣入、解脫，</div>
<div class='lg-row'>障施等諸善、　無盡亦無間、</div>
<div class='lg-row'>所作善決定、　受用法成熟。</div>
<div class='lg-row'>遍行與最勝，　勝流及無攝，</div>
<div class='lg-row'>相續無差別，　無雜染清淨，</div>
<div class='lg-row'>種種法無別，　及不增不減，</div>
<div class='lg-row'>并無分別等，　四自在依義。</div>
<div class='lg-row'>於斯十法界，　有不染無明，</div>
<div class='lg-row'>障十地功德，　故說為十障。</div>
<div class='lg-row'>已說諸煩惱，　及諸所知障，</div>
<div class='lg-row'>許此二盡故，　一切障解脫。</div>
</div></div>
<div class='div-pin'><a id='mulu4' />
<p class='h1'>辯真實品第三</p>
<div class="lg regular"><div class='lg-row'>真實唯有十，　謂根本與相、</div>
<div class='lg-row'>無顛倒、因果，　及麁細真實、</div>
<div class='lg-row'>極成、淨所行、　攝受并差別，</div>
<div class='lg-row'>十善巧真實，　皆為除我見。</div>
<div class='lg-row'>許於三自性，　唯一常非有，</div>
<div class='lg-row'>一有而不真，　一有無真實。</div>
<div class='lg-row'>於法數取趣，　及所取能取，</div>
<div class='lg-row'>有非有性中，　增益損減見；</div>
<div class='lg-row'>知此故不轉，　是名真實相。</div>
<div class='lg-row'>無性與生滅、　垢淨三無常；</div>
<div class='lg-row'>所取及事相、　和合苦三種；</div>
<div class='lg-row'>空亦有三種，　謂無、異、自性；</div>
<div class='lg-row'>無相及異相、　自相三無我。</div>
<div class='lg-row'>如次四三種，　依根本真實。</div>
<div class='lg-row'>苦三相已說，　集亦有三種，</div>
<div class='lg-row'>謂習氣、等起，　及相未離繫。</div>
<div class='lg-row'>自性、二不生、　垢寂二三滅，</div>
<div class='lg-row'>遍知及永斷、　證得三道諦。</div>
<div class='lg-row'>應知世俗諦，　差別有三種，</div>
<div class='lg-row'>謂假、行、顯了，　如次依本三。</div>
<div class='lg-row'>勝義諦亦三，　謂義、得、正行，</div>
<div class='lg-row'>依本一無變，　無倒二圓實。</div>
<div class='lg-row'>世極成依一，　理極成依三。</div>
<div class='lg-row'>淨所行有二，　依一圓成實。</div>
<div class='lg-row'>名遍計所執，　相分別依他，</div>
<div class='lg-row'>真如及正智，　圓成實所攝。</div>
<div class='lg-row'>流轉與安立，　邪行依初二，</div>
<div class='lg-row'>實相唯識淨，　正行依後一。</div>
<div class='lg-row'>於蘊等我見，　執、一、因、受者、</div>
<div class='lg-row'>作者、自在轉、　增上義及常、</div>
<div class='lg-row'>雜染清淨依、　觀、縛解者性。</div>
<div class='lg-row'>此所執分別，　法性義在彼。</div>
<div class='lg-row'>非一及總略、　分段<span class='corr'>義</span>名蘊。</div>
<div class='lg-row'>能所取、彼取，　種子義名界。</div>
<div class='lg-row'>能受、所了境，　用門義名處。</div>
<div class='lg-row'>緣起義於因、　果、用無增減。</div>
<div class='lg-row'>於非愛、愛、淨、　俱生及勝主、</div>
<div class='lg-row'>得、行不自在，　是處非處義。</div>
<div class='lg-row'>根於取、住、續、　用、二淨增上。</div>
<div class='lg-row'>因果已未用，　是世義應知。</div>
<div class='lg-row'>受及受資糧，　彼所因諸行，</div>
<div class='lg-row'>二寂滅對治，　是諦義應知。</div>
<div class='lg-row'>由功德過失，　及無分別智，</div>
<div class='lg-row'>依他自出離，　是乘義應知。</div>
<div class='lg-row'>有為、無為義，　謂若假、若因、</div>
<div class='lg-row'>若相，若寂靜、　若彼所觀義。</div>
</div></div>
<div class='div-pin'><a id='mulu5' />
<p class='h1'>辯修對治品第四</p>
<div class="lg regular"><div class='lg-row'>以麁重愛因，　我事無迷故，</div>
<div class='lg-row'>為入四聖諦，　修念住應知。</div>
<div class='lg-row'>已遍知障治，　一切種差別，</div>
<div class='lg-row'>為遠離修集，　勤修四正斷。</div>
<div class='lg-row'>依住堪能性，　為一切事成，</div>
<div class='lg-row'>滅除五過失，　勤修八斷行。</div>
<div class='lg-row'>懈怠、忘聖言，　及惛沈、掉舉、</div>
<div class='lg-row'>不作行作行，　是五失應知。</div>
<div class='lg-row'>為斷除懈怠，　修欲、勤、信、安，</div>
<div class='lg-row'>即所依、能依，　及所因、能果。</div>
<div class='lg-row'>為除餘四失，　修念、智、思、捨，</div>
<div class='lg-row'>記言覺沈掉，　伏行滅等流。</div>
<div class='lg-row'>已種順解脫，　復修五增上，</div>
<div class='lg-row'>謂欲、行、不忘、　不散亂、思擇。</div>
<div class='lg-row'>即損障名力，　因果立次第。</div>
<div class='lg-row'>順決擇二二，　在五根、五力。</div>
<div class='lg-row'>覺支略有五，　謂所依、自性、</div>
<div class='lg-row'>出離并利益，　及三無染支。</div>
<div class='lg-row'>由因緣所依，　自性義差別，</div>
<div class='lg-row'>故輕安、定、捨，　說為無染支。</div>
<div class='lg-row'>分別及誨示，　令他信有三，</div>
<div class='lg-row'>對治障亦三，　故道支成八。</div>
<div class='lg-row'>表見戒遠離，　令他深信受，</div>
<div class='lg-row'>對治本隨惑，　及自在障故。</div>
<div class='lg-row'>有倒順無倒，　無倒有倒隨，</div>
<div class='lg-row'>無倒無倒隨，　是修治差別。</div>
<div class='lg-row'>菩薩所修習，　由所緣作意，</div>
<div class='lg-row'>證得殊勝故，　與二乘差別。</div>
</div></div>
<div class='div-pin'><a id='mulu6' />
<p class='h1'>辯修分位品第五</p>
<div class="lg regular"><div class='lg-row'>所說修對治，　分位有十八，</div>
<div class='lg-row'>謂因、入、行、果、　作、無作、殊勝、</div>
<div class='lg-row'>上、無上、解行、　入、出離、記、說、</div>
<div class='lg-row'>灌頂及證得、　勝利、成所作。</div>
<div class='lg-row'>應知法界中，　略有三分位，</div>
<div class='lg-row'>不淨、淨不淨、　清淨隨所應。</div>
<div class='lg-row'>依前諸位中，　所有差別相，</div>
<div class='lg-row'>隨所應建立，　諸補特伽羅。</div>
</div></div>
<div class='div-pin'><a id='mulu7' />
<p class='h1'>辯得果品第六</p>
<div class="lg regular"><div class='lg-row'>器說為異熟，　力是彼增上，</div>
<div class='lg-row'>愛樂增長淨，　如次即五果。</div>
<div class='lg-row'>復略說餘果，　後後初數習，</div>
<div class='lg-row'>究竟順障滅，　離勝上無上。</div>
</div></div>
<div class='div-pin'><a id='mulu8' />
<p class='h1'>辯無上乘品第七</p>
<div class="lg regular"><div class='lg-row'>總由三無上，　說為無上乘，</div>
<div class='lg-row'>謂正行、所緣，　及修證無上。</div>
<div class='lg-row'>正行有六種，　謂最勝、作意、</div>
<div class='lg-row'>隨法、離二邊、　差別、無差別。</div>
<div class='lg-row'>最勝有十二，　謂廣大、長時、</div>
<div class='lg-row'>依處及無盡、　無間、無難性、</div>
<div class='lg-row'>自在、攝、發起、　得、等流、究竟，</div>
<div class='lg-row'>由斯說十度，　名波羅蜜多。</div>
<div class='lg-row'>十波羅蜜多，　謂施、戒、安忍、</div>
<div class='lg-row'>精進、定、般若、　方便、願、力、智。</div>
<div class='lg-row'>饒益、不害、受、　增德、能入、脫、</div>
<div class='lg-row'>無盡、常起、定、　受用成熟他。</div>
<div class='lg-row'>菩薩以三慧，　恒思惟大乘，</div>
<div class='lg-row'>如所施設法，　名作意正行。</div>
<div class='lg-row'>此增長善界，　入義及事成。</div>
<div class='lg-row'>此助伴應知，　即十種法行。</div>
<div class='lg-row'>謂書寫、供養、　施<span class='corr'>他</span>、聽、披讀、</div>
<div class='lg-row'>受持、正開演、　諷誦及思、修。</div>
<div class='lg-row'>行十法行者，　獲福聚無量。</div>
<div class='lg-row'>勝故、無盡故，　由攝他不息。</div>
<div class='lg-row'>隨法行二種，　謂諸無散亂、</div>
<div class='lg-row'>無顛倒轉變，　諸菩薩應知。</div>
<div class='lg-row'>出定、於境流、　味沈掉、矯示、</div>
<div class='lg-row'>我執、心下劣，　諸智者應知。</div>
<div class='lg-row'>智見於文義，　作意及不動，</div>
<div class='lg-row'>二相染淨客，　無怖高無倒。</div>
<div class='lg-row'>知但由相應、　串習或翻此，</div>
<div class='lg-row'>有義及非有，　是於文無倒。</div>
<div class='lg-row'>似二性顯現，　如現實非有，</div>
<div class='lg-row'>知離有非有，　是於義無倒。</div>
<div class='lg-row'>於作意無倒，　知彼言熏習，</div>
<div class='lg-row'>言作意彼依，　現似二因故。</div>
<div class='lg-row'>於不動無倒，　謂知義非有，</div>
<div class='lg-row'>非無如幻等，　有無不動故。</div>
<div class='lg-row'>於自相無倒，　知一切唯名，</div>
<div class='lg-row'>離一切分別，　依勝義自相。</div>
<div class='lg-row'>以離真法界，　無別有一法，</div>
<div class='lg-row'>故通達此者，　於共相無倒。</div>
<div class='lg-row'>知顛倒作意，　未滅及已滅，</div>
<div class='lg-row'>於法界雜染，　清淨無顛倒。</div>
<div class='lg-row'>知法界本性，　清淨如虛空，</div>
<div class='lg-row'>故染淨非主，　是於客無倒。</div>
<div class='lg-row'>有情法無故，　染淨性俱無，</div>
<div class='lg-row'>知此無怖高，　是於二無倒。</div>
<div class='lg-row'>異性與一性，　外道及聲聞，</div>
<div class='lg-row'>增益損減邊，　有情法各二。</div>
<div class='lg-row'>所治及能治，　常住與斷滅，</div>
<div class='lg-row'>所取能取邊，　染淨二三種。</div>
<div class='lg-row'>分別二邊性，　應知復有七，</div>
<div class='lg-row'>謂有非有邊，　所能寂怖畏，</div>
<div class='lg-row'>所能取正邪，　有用并無用，</div>
<div class='lg-row'>不起及時等，　是分別二邊。</div>
<div class='lg-row'>差別無差別，　應知於十地，</div>
<div class='lg-row'>十波羅蜜多，　增上等修集。</div>
<div class='lg-row'>所緣謂安、界、　所能立、任持、</div>
<div class='lg-row'>印內持、通達、　增、證、運、最勝。</div>
<div class='lg-row'>修證謂無闕、　不毀動、圓滿、</div>
<div class='lg-row'>起、堅固、調柔、　不住、無障息。</div>
<div class='lg-row'>此論辯中邊，　深密堅實義，</div>
<div class='lg-row'>廣大一切義，　除諸不吉祥。</div>
</div>
<p class='juan'>辯中邊論頌</p></div>
</div><!-- end of div[@id='body'] -->
</body></html>