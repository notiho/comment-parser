<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明最勝王經疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu18' />金光明最勝王經疏卷第五<span class='note-inline'>(本)</span><span class='note-inline'>(王法正論品竟)</span></p><p class="byline">翻經沙門慧沼撰</p>
<div class='div-pin'><a id='mulu19' />
<p class='h1'>四天王觀察人天品第十一</p><p>四天王觀察人天品三門分別。一來意。二釋名。三解妨。言來意者。上來九品明經正宗利益時會。自下二十一品並是流通利益末葉。正宗之內有果行境三。今流通中亦有三種。初十六品學行流通。十女菩薩等四讚歎品讚歎流通。付屬一品付授流通。初學行中分五。初觀察品勸修行。二四天王無染著如意三品明守護。三大辯才吉祥女增長財堅牢地神正了知五品增福智。四王法正論善生王諸天藥叉護持品正明持學。五授記等四品成前勸意。諸佛說法令生得樂。三身壽量是樂果。懺悔滅障等是樂因。二是所行法學行意者明能學人。既由勝法成其勝人。又由人故能弘正法故。次讚歎人及於法。說讚既周付授傳習。然正宗已明樂果及樂因竟。今此一品觀察人天令除障惱常得安樂故。勸應可弘於此經。故此品起。釋名者。觀謂慧照察謂察視。人天是所觀。四天王是能觀。此則人法帶數為名。此品廣明彼事。故云四天王觀察人天品。解妨者。問。經云觀察擁護此贍部洲我等諸王名護世者。能行之者通於三洲及欲色天。何故但唯觀勸此洲。答。就佛所住且言觀此。實通於餘。又餘三洲及欲色天苦事既微厭慧不猛。惡趣雖苦無勝慧心。創能發心必須厭深慧猛。是故偏說觀贍部洲。問。四天護境各有封疆。何故四王俱言護此。答。據世俗境各護一洲。敬法尊人同護於此。又所住境雖各一方。攝諸龍鬼通為護四。據護勝法偏言觀此。問。此與後品俱四天王二品何別。答。此品四王讚勸行經發願護持。後品世尊讚美令廣願護。故二品別。</p>
<p>經。爾時多聞天王持國天王增長天王廣目天王俱從座起偏袒右肩右膝著地合掌向佛禮佛足已。</p>
<p>贊曰。此品之文大分為四。一四王讚經尊勝。二世尊我等四王下四王述自修行。三又復於此下四王勸人弘經。四大眾聞已下時會依教修學。初文有四。一四王虔敬。二讚法為尊。三彰經力能。四請佛恒說。此初也。初列四名。持國．增長．廣目．多聞如次東南西北典領。大都妙高第四層級。時復亦住持雙山頂。今此先列多聞王者。以其深信有勝名故。持國王領健達縛畢舍遮。增長王領鳩畔荼薜荔多。廣目王領一切諸龍及布呾那。多聞王領一切藥叉及羅剎<span class='corr'>娑</span>。後虔敬。</p>
<p>經。白言世尊是金光明最勝王經一切諸佛常念觀察一切菩薩之所恭敬一切天龍常所供養及諸天眾常生歡喜一切護世稱揚讚歎聲聞獨覺皆共受持。</p>
<p>贊曰。讚法為尊。一切佛所護念即是佛所護念。一切大乘根品熟者為說此經。一切菩薩下顯聖敬重。</p>
<p>經。悉能明照諸天宮殿能與一切眾生殊勝安樂止息地獄餓鬼傍生諸趣苦惱一切怖畏悉能除殄所有怨敵尋即退散饑饉惡時皆令豐稔疾疫病苦皆令蠲愈一切災變百千苦惱咸悉消滅。</p>
<p>下彰經力能。初與人天樂。止息下息除六苦。一止息四惡趣苦。二止息五怖畏苦。三止息刀兵苦。四止息飢饉苦。五止息疫病苦。六止息災變苦。</p>
<p>經。世尊是金光明最勝王經能為如是安穩利樂饒益我等。</p>
<p>下請佛恒說。初牒前勝能。為請說由。安穩是總。利樂是與樂。饒益是息苦。</p>
<p>經。惟願世尊於大眾中廣為宣說我等四王并諸眷屬聞此甘露無上法味氣力充實增益威光精進勇猛神通倍勝。</p>
<p>下正請恒宣說。初請說。我等四王下明利益。</p>
<p>經。世尊。我等四王修行正法常說正法以法化世。我等令彼天龍藥叉健闥婆阿蘇羅揭路荼俱槃荼緊那羅莫呼羅伽及諸人王常以王法而化於世。遮去諸惡所有鬼神吸人精氣無慈悲者悉令遠去。世尊。我等四王與二十八部藥叉大將并與無量百千藥叉以淨天眼過於世人觀察擁護此贍部洲。世尊。以此因緣我等諸王名護世者。</p>
<p>下述自修行有四。一王自正化能自弘經。二我等令彼下諸臣佐隨同修正行。三遮去下法王能除惡。四世尊下明王得名。意明由弘正法以化眾生名行不虛故名護世。二十八部者如孔雀王經說。四方各四四維各一上下各四成二十八部。以淨天眼者非是修生。此是報得。能過於人故。</p>
<p>經。又復於此洲中若有國王被他怨賊常來侵擾及多饑饉疾疫流行無量百千災厄之事。</p>
<p>贊曰。第三勸人弘經有三。初覩世間難生。二勸人弘經對遣。三令人王保國敬重修行。初覩難生也。</p>
<p>經。世尊我等四王於此金光明最勝王經恭敬供養若有苾芻法師受持讀誦我等四王共往覺悟勸請其人時彼法師由我神通覺悟力故往彼國界廣宣流布是金光明微妙經典由經力故令彼無量百千衰惱災厄之事悉皆除遣。</p>
<p>下弘經對遣有四。一指能除法。二若有下勸人流行。三時彼法師下正弘此經。四由經力故下除難安樂。</p>
<p>經。世尊若諸人王於其國內有持是經苾芻法師至彼國時當知此經亦至其國。</p>
<p>下令人王保國敬重修行有二。一德人至國。二令王敬重。人能弘道。人至法隨。非道弘人。人無法滅。法既弘益。故應敬重持人。初也。</p>
<p>經。世尊時彼國王應往法師處聽其所說聞已歡喜於彼法師恭敬供養深心擁護令無憂惱演說此經利益一切世尊以是緣故我等四王皆共一心護是人王及國人民令離災患常得安穩。</p>
<p>下令王敬重有三。初勸往聽除災。次勸供給得樂。後勸敬重他附。初文有五。一令尊法往聽。二令聞已慶喜。三於彼法師下令敬養衛護。四演說此經下令演法利人。五以是緣故下四王為除災難。</p>
<p>經。世尊若有苾芻苾芻尼鄔波索迦鄔波斯迦持是經者時彼人王隨其所須供給供養令無乏少我等四王令彼國王及以國人悉皆安穩遠離災患。</p>
<p>下勸供給得樂有三。初明行法人。次時彼人王下令供給。後我等四王下明王臣得樂。</p>
<p>經。世尊若有受持讀誦是經典者人王於此供養恭敬尊重讚歎我等當令彼王於諸王中恭敬尊重最為第一諸餘國王共所稱歎。</p>
<p>下勸敬重他附有四。初舉所敬者。二人王於此下勸應敬讚。三我等當令彼下明其敬讚。四我當令彼下明敬者得尊他附。</p>
<p>經。大眾聞已歎喜受持。</p>
<p>下第四時會依學。</p>
<p>金光明最勝王經卷第六</p>
<p>　　　　唐三藏法師義淨奉　制譯</p>
</div>
<div class='div-pin'><a id='mulu20' />
<p class='h1'>四天王護國品第十二</p><p>四天王護國品三門分別。一來意。二釋名。三解妨。言來意者。前品讚經勝妙勸他弘持。此下三品明經可尊行者得護。初一天護後二呪護。又前品四王勸他。此品願自守護。前品令他行二利。此品明自行二利。前品自意勸持。此品佛勸廣護。故前品後有此品生。釋名者。自在光潔神用名天。眾天所歸為君統攝稱為王也。天之王故依士釋。方城不同統領分四。復帶數名。護謂防禦攝養防禦為彼除災攝養增其福慧。四天為能護。國者是所護。能所合稱。此廣明彼名四天王護國品。解妨者。問。此品守護亦通人王并餘神眾。何故但云四王護國。答。人王行法護國因彼四王。餘神是四王臣故但說四王護國。問。行法四王守護則是護人。何名護國。答。人為國本。如說有情名為佛土。故雖護人則名護國。問。三乘聖眾釋梵諸天見行法人咸應衛護。何故但說四王護國。答。理應皆有。且說宜聞人。復四王標名。護世為顯名行相符。故標四王不說餘護。問。天人敬重四眾弘經亦護正法。何故唯言四王護國。答。護法意為益物。法住能令國安。為彰利他大悲偏言護國。非法。</p>
<p>經。爾時世尊聞四天王恭敬供養金光明經及能擁護諸持經者讚言善哉善哉。</p>
<p>贊曰。就此品中大分為六。初世尊讚歎令修。二四王奉教願護。三時四天王下四王荷恩歎佛。四佛更勸護結成。五聞是頌下四王慶喜護持。六大眾聞經得益。初段分二。初讚成後勸護。讚中初總讚後別讚。此總也。一讚護法。二讚護人。又一讚勸他。二讚自護。又一讚宿世善因。二讚今護人法。故重言善哉。</p>
<p>經。汝等四王已於過去無量百千萬億佛所恭敬供養尊重讚歎植諸善根修行正法常說正法以法化世。</p>
<p>贊曰。別讚。初讚福業。次修行正法等讚智業。後汝等長夜下讚悲業。此初二也。於諸佛所修於三業。供養恭敬身業。尊重意業。讚歎語業。依仁王般若經。以一僧祇供養諸佛得至初地為四天王。</p>
<p>經。汝等長夜於諸眾生常思利益起大慈心願與安樂以是因緣能令汝等現受勝報。</p>
<p>贊曰。行悲業。初讚。以是因緣下結。</p>
<p>經。若有人王恭敬供養此金光明最勝經典。汝等應當勤加守護。令得安穩。汝諸四王及餘眷屬無量無數百千藥叉護是經者。即是護持去來現在諸佛正法。汝等四王及餘天眾并諸藥叉與阿蘇羅共鬪戰時常得勝利。汝等若能護持是經由經力故。能除眾苦怨賊饑饉及諸疾疫。是故汝等若見四眾受持讀誦此經王者。亦應勤心共加守護。為除衰惱施與安樂。</p>
<p>贊曰。勸護有三。初勸護人王。汝諸四王下勸護正法。是故汝等下勸護四眾持經之人。勸護法中初護法汝等四王及餘天眾下明護法益。護法益中初降自勝怨。汝等若能下除他三難。一怨賊。二飢饉。三疫病。護四眾文可知。</p>
<p>經。爾時四天王即從座起偏袒右肩右膝著地合掌恭敬白佛言世尊此金光明最勝經王於未來世若有國土城邑聚落山林曠野隨所至處流布之時。</p>
<p>贊曰。第二四王奉教願護有二。初願以身護法。後爾時世尊復若四天王下願以呪護。願身護中有二。初願身護人。後爾時四天王下願身護法。法藉人以弘宣。故先護人。人由法以成德。次須護法。護人之中雖亦護法。意明護人故讚護法。或可。初願雙護人法。後重校量重勸護法。法是佛師故更重勸。且依初釋。護人分四。一四王願護。二爾時佛告下世尊讚成。三爾時四天王下教人王弘法之儀。四爾時四天王下明人王依法修行得護。初願護有二。初標願守護。後世尊若彼國王下正願守護。標中一願護之儀。二明所護法。三明所護法時。四明護法處。五明所護人。六明擁護相。此初四也。</p>
<p>經。若彼國王於此經典至心聽受稱歎供養并復供給受持是經四部之眾深心擁護令離衰惱。</p>
<p>下明所護人。初明所護人。於此經典下明護所以。</p>
<p>經。以是因緣我護彼王及諸人眾皆令安穩遠離憂苦增益壽命威德具足。</p>
<p>下明擁護相。</p>
<p>經。世尊若彼國王見於四眾受持經者恭敬守護猶如父母一切所須悉皆供給。</p>
<p>贊曰。正願守護有三。一所護之人。二見於四眾下明得護所以。三我等四王下廣明護相。得護因中有二。初明王得遇勝緣。二恭敬下明正修勝行。</p>
<p>經。我等四王常為守護令諸有情無不尊敬是故我等并與無量藥叉諸神隨此經王所流布處潛身擁護令無留難。</p>
<p>贊曰。廣明護相。初護法後護人。此護法。令他敬法必須自尊。自若不行何以勸物。是故我等潛護斯經。</p>
<p>經。亦當護念聽是經人諸國王等除其衰患悉令安穩他方怨賊皆使退散。</p>
<p>贊曰。後護人有二。初標守護。若有人王下重成護人。初也。</p>
<p>經。若有人王聽是經時隣國怨敵興如是念當具四兵壞彼國土。</p>
<p>贊曰。重成護人有四。一隣敵心念興兵。二經威彼自潰。三此王命師討罰。四神助令彼歸降。初也。</p>
<p>經。世尊以是經王威神力故是時隣敵更有異怨而來侵擾於其境界多諸災變疫病流行。</p>
<p>下是第二彼潰有二緣。一他寇來侵。有鍾鼓日侵。二自境災疫。</p>
<p>經。時王見已即嚴四兵發向彼國欲為討伐。</p>
<p>下第三命師討罰。討者除也誅也。伐者征也敗也。欲敗去之。今經作罰。說文罪之小者曰罰。廣雅罰折伏也。今既興兵應為伐字。或彼但興念未集兵戈。此王興師欲折伏之。故為罰也。</p>
<p>經。我等爾時當與眷屬無量無邊藥叉諸神各自隱形為作護助令彼怨敵自然降伏尚不敢來至其國界豈復得有兵戈相伐。</p>
<p>下第四神助令彼歸降有二。初興念則降。二尚不敢來下永無相討。</p>
<p>經。爾時佛告四天王善哉善哉汝等四王乃能擁護如是經典。</p>
<p>贊曰。就護人中第二世尊讚成有三。初讚天護法。二讚法難聞。三明弘。</p>
<p>經。利益。</p>
<p>初也。</p>
<p>經。我於過去百千俱胝那庾多劫修諸苦行得阿耨多羅三藐三菩提證一切智今說是法。</p>
<p>下讚法難聞。多劫修行方得成佛。成佛已久今說是經。故難聞也。</p>
<p>經。若有人王受持是經恭敬供養者為消衰患令其安穩亦復擁護城邑聚落乃至怨賊悉令退散亦令一切贍部洲內所有諸王永無衰惱鬪諍之事。</p>
<p>贊曰。弘經利益有二。初明現弘經益。二大王若求來下明未來弘益。初中但說人王自聽。後文并勸供養持者。現在佛自弘經不假他力。未來餘人持讀須王加護。師資別故此明現益。初王得益。後人得益。王得益中初明王行行。後為消衰患下明得益。得益中初總後別。總中有二。初舉一。後亦令下例餘。初中有四。一除衰。二得益。三得護。四無怨。</p>
<p>經。四王當知此贍部洲八萬四千城邑聚落八萬四千諸人王等各於其國受諸快樂皆得自在所有財寶豐足受用不相侵奪隨彼宿因而受其報不起惡念貪求他國咸生少欲利樂之心無有鬪戰擊縛等苦。</p>
<p>下別得益有十。一得益境。二得益果。三受安樂。四豐珍財。五無相奪。六任宿業。七無現貪。八皆少欲。九無怨敵。十無諸苦。約得益中初總後別。此總也。</p>
<p>經。其土人民自然受樂上下和穆猶如水乳情相愛重歡喜遊戲慈悲謙讓增長善根。</p>
<p>下國人益。初行行。</p>
<p>經。以是因緣此贍部洲安穩豐樂人民熾盛大地沃壤寒暑調和時不乖序日月星宿常度無虧風雨隨時離諸災橫資產財寶皆悉豐盈心無慳鄙常行惠施具十善業若人命終多生天上增益天眾。</p>
<p>下明益。初現得益有十一。一無兵戈故安穩。二足五穀故豐樂。三人物慇繁。四土地爽愷。五四時順序。六七耀依度。七風雨隨時。八無諸災橫。九資琉侓盈。十無貪樂施。十一常行十善。若人命終下死後益。</p>
<p>經。大王。若未來世有諸人王聽受是經恭敬供養并受持經。四部之眾尊重稱讚復欲安樂饒益汝等及諸眷屬無量百千諸藥叉眾。是故彼王常當聽受是妙經。王由得聞此正法之水甘露上味增益汝等身心勢力精進勇猛福德威光悉令充滿。是諸人王若能至心聽受是經則為廣大希有供養。供養於我釋迦牟尼應正等覺。若供養我則是供養過去未來現在百千俱胝那庾多佛。若能供養三世諸佛則得無量不可思議功德之聚。</p>
<p>贊曰。明未來益有二。初行勝行。後由得聞此下成勝因。勝因有二。初益天勢力。後為供養佛。供養佛中初明正行供養。能供養下明得大福聚勸成弘經。</p>
<p>經。以是因緣汝等應當擁護彼王后妃眷屬令無衰惱及宮宅神常受安樂功德難思是諸國土所有人民亦受種種五欲之樂一切惡事皆令消殄。</p>
<p>下明弘經得益有二。初四王衛護眷屬。二是諸國土下國福人安。</p>
<p>經。爾時四天王白佛言世尊於未來世若有人王樂聽如是金光明經為欲擁護自身后妃王子乃至內宮諸婇女等城邑宮殿皆得第一不可思議最上歡喜寂靜安樂於現世中王位尊高自在昌盛常得增長復欲攝受無量無邊難思福聚於自國土令無怨敵及諸憂惱災厄事者。</p>
<p>贊曰。教人王弘法之儀有四。一標王願心。二世尊如是下教其軌則。三世尊時彼香烟下依行感瑞。四時彼諸佛聞此妙香下明諸佛讚揚。此標王願心。</p>
<p>經。世尊如是人王不應放逸令心散亂當生恭敬至誠殷重聽受如是最勝經王。</p>
<p>下教其軌則有三。初天教聽軌。次佛教令迎。後天教為我。初天教聽軌中。初總教後別示。此總也。</p>
<p>經。欲聽之時先當莊嚴最上宮室。王所愛重顯敞之處。香水灑地散眾名華。安置師子殊勝法座。以諸珍寶而為校飾。張施種種寶蓋幢旛。燒無價香奏諸音樂。其王爾時當淨澡浴。以香塗身著新淨衣及諸瓔珞。坐小卑座不生高舉。捨自在位離諸憍慢。端心正念聽是經王。於法師所起大師想。復於宮內后妃王子婇女眷屬生慈愍心。喜悅相視和顏軟語。於自身心大喜充遍。</p>
<p>下別示。別示中一示所嚴處。二香水下示嚴處軌。三其王爾時下示嚴王身。四不生高舉下示嚴王心。五作如是念下示王安穩想。示嚴心中一令除掉舉。二令捨憍慢。三端心聽法。四恭敬法師。五等起慈心。六喜悅相視。七和顏軟語。八身心遍喜。</p>
<p>經。作如是念我今獲得難思殊勝廣大利益於此經王盛興供養既敷設已見法師至當起虔敬渴仰之心。</p>
<p>下示王安想。初於法起想。既敷設已下於法師起想。此聽法軌則如瑜伽論三十八說。菩薩如是於善說法深生敬重。常樂聽聞諸善說法無有勞倦。亦無厭足。淨信深厚其性柔和。心直見直愛敬德故愛敬法故。往法師所無詰難心有敬重心。無高慢心。專為求善非顯己德。為欲安立自他善根。不為利養恭敬因緣。菩薩具足如是功德往法師所。無雜染心無散亂心聽聞正法。云何無染心。謂聽法時其心遠離貢高輕慢怯弱雜染。由六相故離貢高染。謂聽法時應時而聽。慇重而聽。恭敬而聽不為損害。不為隨順不求過失。由其四相離輕慢染。於聽法時恭敬正法。恭敬說法補特伽羅。不輕正法不輕說者。於聽法時不自輕蔑。由此一相離怯弱染。云何無散亂心。謂由五相。一者求悟解心。二專一趣心。三聽者屬耳。四掃滌其心。五攝一切心聽聞正法。說法軌則略如法華經第四法師品。有三種。一入如來室。二著如來衣。三坐如來座。如來室者一切眾生中大慈悲心是。如來衣者柔和忍辱心是。如來座者一切法空是。說法之心欲與生樂拔眾生苦故起慈悲。慈悲說法他害不瞋。遭苦能受深理能印方能相續。覩三事空無染無著方能實益。</p>
<p>經。爾時佛告四天王不應如是不迎法師時彼人王應著純淨鮮潔之衣種種瓔珞以為嚴飾自持白蓋及以香華備整軍儀盛陳音樂步出城闕迎彼法師運想虔恭為吉祥事。</p>
<p>贊曰。下佛教令迎有二。初誡不應不迎。時彼人王下示正軌。正軌中有五。初明迎軌則。二四王以何因緣下釋迎所以。三於說法師下明迎心想。四後宮眷屬下明得利益。五四王當知下結成勸意。此初也。</p>
<p>經。四王以何因緣令彼人王親作如是恭敬供養。</p>
<p>下第二釋迎所以有三。初徵。次由彼人王下釋。後四王當知下結迎遠近。此初也。</p>
<p>經。由彼人王舉足下足步步即是恭敬供養承事尊重百千萬億那庾多諸佛世尊復得超越如是劫數生死之苦復於來世如是劫數當受輪王殊勝尊位。</p>
<p>贊曰。釋迎所以有二。此總釋有三。一成勝因。二越諸苦。三得勝報。</p>
<p>經。隨其步步亦於現世福德增長自在為王感應難思眾所欽重。當於無量百千億劫人天受用七寶宮殿所在生處常得為王。增益壽命言詞辯了。人天信受無所畏懼。有大名稱咸共瞻仰。天上人中受勝妙樂。獲大力勢有大威德。身相奇妙端嚴無比。值天人師遇善知識。成就具足無量福聚。</p>
<p>贊曰。別釋初現益。次當於無量下後益。後益有十三。一得勝處。二受勝報。三得辨才。四他信受。五離怖畏。六得名聞。七得敬奉。八受勝樂。九成大力。十有威嚴。十一得相好。十二遇善友。十三具福德。</p>
<p>經。四王當知彼諸人王見如是等種種無量功德利益故應自往奉迎法師若一踰繕那乃至百千踰繕那。</p>
<p>下結迎遠近。</p>
<p>經。於說法師應生佛想。</p>
<p>贊曰。第三明迎心想。初得見益。</p>
<p>經。還至城已作如是念。今日釋迦牟尼如來應正等覺入我宮中受我供養為我說法我聞法已即於阿耨多羅三藐三菩提不復退轉。即是值遇百千萬億那庾多諸佛世尊。我於今日即是種種廣大殊勝上妙樂具供養過去未來現在諸佛。我於今日即是永拔琰摩王界地獄餓鬼傍生之苦。便為已種無量百千萬億轉輪聖王釋梵天主善根種子。當令無量百千萬億眾生出生死苦得涅槃樂。積集無量無邊不可思議福德之聚。</p>
<p>還宮生想有七。一得見本師想。二我聞法已下得大菩提想。三即是值遇下得見諸佛想。四我於今日下供養諸佛想。五我於今日下永離惡趣想。得越惡趣琰魔王界。即三惡分判彼趣正鬼趣攝。瑜伽論云。生那落迦作靜息王者化王界生。不爾何故生最下化獄。又違二十唯識。不許同彼受苦故。長阿含十九約他相故說王受苦想。六便為已種下得諸王位想。七當令無量下令他得利想。</p>
<p>經。後宮眷屬及諸人民皆蒙安穩國土清泰無諸災厄毒害惡人他方怨敵不來侵擾遠離憂患。</p>
<p>下第四明得利益。</p>
<p>經。四王當知時彼人王應作如是尊重正法亦於受持是妙經典苾芻苾芻尼鄔波索迦鄔波斯迦供養恭敬尊重讚歎所獲善根先以勝福施與汝等及諸眷屬。</p>
<p>下結成誡勸　初結誡勸。後結得益。結勸中初結敬法師。次結敬四眾。後令迴施。</p>
<p>經。彼之人王有大福德善業因緣於現世中得大自在增益威光吉祥妙相皆悉莊嚴一切怨敵能以正法而摧伏之。</p>
<p>下結得益。可知。</p>
<p>經。爾時四天王白佛言。世尊。若有人王能作如是恭敬正法聽此經王并於四眾持經之人恭敬供養尊重讚歎。時彼人王欲為我等生歡喜故當在一邊近於法座。香水灑地散眾名華安置處所設四王座。我與彼王共聽正法。其王所有自利善根亦以福分施及我等。世尊。時彼人王請說法者昇座之時便為我等燒眾名香供養是經。</p>
<p>下後天教為我有二。初牒彼所行。時彼人王下次教為我軌則。軌則中有六。一示嚴處所。二令淨莊嚴。三令敷四座。四我與同聽。五令彼福施。六令供養。</p>
<p>經。世尊時彼香煙於一念頃上昇虛空即至我等諸天宮殿於虛空中變成香蓋。</p>
<p>下明依行感瑞有二。初四天述感應。後佛告四天王下佛述感應。天述中初總後別。總中有二。初香煙至處。二香煙祥瑞。</p>
<p>經。我等天眾聞彼妙香。香有金光照曜我等所居宮殿。乃至梵宮及以帝釋大辯才天大吉祥天堅牢地神正了知大將二十八部諸藥叉神。大自在天金剛密主寶賢大將。訶利底母五百眷屬。無熱惱池龍王大海龍王所居之處。世尊。如是等眾於自宮殿。見彼香煙一剎那頃變成香蓋聞香芬馥覩色光明遍至一切諸天神宮。</p>
<p>下別明。約香所依烟說有金色光。不爾香塵鼻根所得。如何言見。</p>
<p>經。佛告四天王。是香光明非但至此宮殿變成香蓋放大光明。由彼人王手執香爐燒眾名香供養經時。其香煙氣於一念頃遍至三千大千世界。百億日月。百億妙高山王。百億四洲。於此三千大千世界。一切天龍藥叉健闥婆阿蘇羅揭路茶緊那羅莫呼洛伽宮殿之所。於虛空中充滿而住。種種香煙變成雲蓋。其蓋金色普照天宮。如是三千大千世界所有種種香雲香蓋。皆是金光明最勝王經威神之力。</p>
<p>下佛述感應有二。一香烟遍至大千是諸人王下明香周十方界。初中有四。一非局情。二由彼人王下明香周遍。三種種香烟下明祥瑞。四如是三千下結歸經力。</p>
<p>經。是諸人王手持香罏供養經時種種香氣非但遍此三千大千世界於一念頃亦遍十方無量無邊恒河沙等百千萬億諸佛國土於諸佛上虛空之中變成香蓋金色普照亦復如是。</p>
<p>下明周十方界有二。初至處於諸佛上下後祥瑞。</p>
<p>經。時彼諸佛聞此妙香覩斯雲蓋及以金色於十方界恒河沙等諸佛世尊現神變已彼諸世尊悉共觀察異口同音讚法師曰善哉善哉汝大丈夫能廣流布如是甚深微妙經典則為成就無量無邊不可思議福德之聚。</p>
<p>贊曰。教弘經軌中。第四諸佛讚揚有二。初讚現成勝因。爾時十方下讚未來果。讚因果者欲令人王依教行故。初讚因中初讚法師因。後讚聽者因。此法師者通其說法者。亦通供養者。十種法行皆名法師。由王能為供養廣流此經。法師正能流通此法。然準文勢合但讚王。舉見瑞應而讚歎故。或復瑞應由經威力。故讚法師通二處好。有三。初覩瑞。次彼諸佛下讚流通經。後則為成就下讚成因。文顯可知。</p>
<p>經。若有聽聞如是經者所獲功德其量甚多何況書寫受持讀誦為他敷演如說修行何以故善男子若有眾生聞此金光明最勝王經者即於阿耨多羅三藐三菩提不復退轉。</p>
<p>下讚聽者有三。初舉劣況勝。次徵所以。後正為釋。</p>
<p>經。爾時十方有百千俱胝那庾多無量無數恒河沙等諸佛剎土彼諸剎土一切如來異口同音於法座上讚彼法師言善哉善哉。</p>
<p>下讚未來果有二。初諸佛同總讚。</p>
<p>經。善男子汝於來世以精勤力當修無量百千苦行具足資糧超諸聖眾出過三界為最勝尊。</p>
<p>下別讚。別讚中初讚因益。</p>
<p>經。當坐菩提樹王之下。殊勝莊嚴。能救三千大千世界有緣眾生。善能摧伏可畏形儀諸魔軍眾。覺了諸法最勝清淨。甚深無上正等菩提。善男子。汝當坐於金剛之座。轉於無上諸佛所讚十二妙行甚深法輪。能擊無上最大法鼓。能吹無上極妙法螺。能建無上殊勝法幢。能然無上極明法炬。能降無上甘露法雨。能斷無量煩惱怨結。</p>
<p>下讚果。讚果中有四。一坐道樹。二善能摧伏下降天魔。三覺了諸法下得菩提。四善男子下轉法輪。轉法輪有八。初一法輪體。中六法輪義。能令無量下法輪用。輪義中六。一開權。二法螺立教。三法幢得菩提智。四法炬得涅槃理。五法雨能生善。六斷煩惱能破惡。</p>
<p>經。能令無量百千萬億那庾多有情度於無涯可畏大海解脫生死無際輪迴值遇無量百千萬億那庾多佛。</p>
<p>贊曰。法輪用有三。渡大海離苦諦。脫生死斷集諦。由惑繫縛輪迴生死。故斷集諦云解脫也。業非縛義。非生死本故不云業。或亦攝業。同集諦故。值遇佛下得善友。</p>
<p>經。爾時四天王復白佛言。世尊。是金光明最勝王經能於未來現在成就如是無量功德。是故人王若得聞是微妙經典。即是已於百千萬億無量佛所種諸善根。於彼人王我當護念。復見無量福德利故。我等四王及餘眷屬無量百千萬億諸神。於自宮殿見是種種香煙雲蓋神變之時。我當隱蔽不現其身。為聽法故。當至是王清淨嚴飾所止宮殿講法之處。如是乃至梵宮帝釋大辯才天。大吉祥天。堅牢地神正了知大將二十八部諸藥叉神。大自在天。金剛密主寶賢大將訶利底母五百眷屬。無熱惱池龍王大海龍王無量百千萬億那庾多諸天藥叉。如是等眾。為聽法故。皆不現身。至彼人王殊勝宮殿莊嚴高座說法之所。世尊。我等四王及餘眷屬藥叉諸神。皆當一心共彼人王為善知識。因是無上大法施主以甘露味充足於我。是故我等擁護是王。除其衰患。令得安穩。及其宮殿城邑國土諸惡災變悉令消滅。</p>
<p>下願護中第四人王修行得益前佛說行經益。此下人王依修得益有三。初讚法。二是故人王下讚人。三於彼人王下守護。初出守護所因。我等四王下正明守護有四。一明守護時。二我當隱蔽下天等來降王宮。三世尊我等下諸天共結善友。四是故我等下正明守護。第二段中初四天王來。後如是乃至下明梵釋等至。餘段可知。</p>
<p>經。爾時四天王俱共合掌白佛言。世尊。若有人王於其國土雖有此經未甞流布。心生捨離不樂聽聞。亦不供養尊重讚歎。見四部眾持經之人亦復不能尊重供養。遂令我等及餘眷屬無量諸天不得聞此甚深妙法。背甘露味失正法流。無有威光及以勢力。增長惡趣損減人天。墜生死河乖涅槃路。</p>
<p>贊曰。第二明令人王護法。於中有三。一不護有損。二世尊若有人王下明弘護得益。三世尊如大梵天下校量明勝勸令弘經。初中有二。初棄法不弘。有二。初棄法。次棄人。後遂令我等下明由斯有損。復二。初天損後人損。天損中有五。初失法利。二失威光。三增惡趣。四感人天。五失正路。如文可知。</p>
<p>經。世尊。我等四王并諸眷屬及藥叉等見如斯事。捨其國土無擁護心。非但我等捨棄是王。亦有無量守護國土諸大善神悉皆捨去。既捨離已其國當有種種災禍。喪失國位。一切人眾皆無善心。唯有繫縛殺害瞋諍互相讒諂枉及無辜疾疫流行。彗星數出。兩日竝現。薄蝕無恒。黑白二虹表不祥相。星流地動。井內發聲。暴雨惡風不依時節。常遭饑饉苗實不成。多有他方怨賊侵掠。國內人民受諸苦惱。土地無有可樂之處。</p>
<p>下人損有二。初天神捨離。二既捨離已下國土衰損。於中有三。初標次辨。世尊我等四王下結。辨中有四。一失國位。二一切人眾下人行惡。三疾疫生。四彗星下惡相現。有十一。一彗星橫數流。二兩日竝現。三日月薄蝕。四虹表不祥。五星流失常。六大地振動。七井出異聲。八風雨乖度。九苗稼不實。十他方賊侵。十一自國不樂。</p>
<p>經。世尊我等四王及與無量百千天神并護國土諸舊善神遠離去時生如是等無量百千災怪惡事。</p>
<p>結。</p>
<p>經。世尊若有人王欲護國土常受快樂。欲令眾生咸蒙安穩。欲得摧伏一切外敵。於自國境永得昌盛。欲令正教流布世間。苦惱惡法皆除滅者。世尊。是諸國王必當聽受是妙經王。亦應恭敬供養讀誦。受持經者。我等及餘無量天眾以是聽法善根威力得服無上甘露法味。增益我等所有眷屬并餘天神皆得勝利。何以故。以是人王至心聽受是經典故。</p>
<p>贊曰。下明弘護得益有三。初王起善願。二世尊是諸國王下教使弘經。三我等及餘下四王蒙益有三。初標。何以故者反徵。以是人王下後釋。標中云以是聽法等。由人王聽法。我等已下明我四天王等得益。</p>
<p>經。世尊。如大梵天於諸有情常為宣說世出世論。帝釋復說種種諸論。五通神仙亦說諸論。世尊。梵天帝釋五通仙人雖有百千俱胝那庾多無量諸論。然佛世尊慈悲哀愍為人天眾說金光明微妙經典。比前所說勝彼百千俱胝那庾多倍不可為喻。何以故。由此能令諸贍部洲所有王等正法化世。能與眾生安樂之事。為護自身及諸眷屬令無苦惱。又無他方怨賊侵害。所有諸惡悉皆遠去。亦令國土災厄屏除。化以正法無有諍訟。是故人王各於國土當然法炬。明照無邊。增益天眾并諸眷屬。</p>
<p>下第三校量明勝勸令弘經。有三。初校量明勝。次四王領益後勸弘經。初中有四。初舉劣。二世尊梵天下明勝。三何以故下釋所以。四是故下結應持經。</p>
<p>經。世尊我等四王無量天神藥叉之眾。贍部洲內所有天神。以是因緣得服無上甘露法味。獲大威德勢力光明無不具足。一切眾生皆得安穩。復於來世無量百千不可思議那庾多劫常受快樂。復得值遇無量諸佛種諸善根。然後證得阿耨多羅三藐三菩提。如是無量無邊勝利。皆是如來應正等覺以大慈悲過諸梵眾。以大智慧逾於帝釋。修諸苦行勝五通仙。百千萬億那庾多倍不可稱計。為諸眾生演說如是微妙經典。</p>
<p>下領益有二。初天得益。次令贍部洲下明人得益。天得益中初得益。後皆是如來下讚。</p>
<p>經。令贍部洲一切國主及諸人眾明了世間所有法式治國化人勸導之事由此經王流通力故普得安樂此等福利皆是釋迦大師於此經典廣為流通慈悲力故。</p>
<p>下結人益。於中但明得因益。不言其果。以前明故。一得因益。二結由經。</p>
<p>經。世尊以是因緣諸人王等皆應受持供養恭敬尊重讚歎此妙經王何以故如是等不可思議殊勝功德利益一切是故名曰最勝經王。</p>
<p>下後勸弘經有三。標徵釋別。</p>
<p>經。爾時世尊復告四天王汝等四王及餘眷屬無量百千俱胝那庾多諸天大眾見彼人王若能至心聽是經典供養恭敬尊重讚歎者應當擁護除其衰患能令汝等亦受安樂。</p>
<p>贊曰。大段第二四王奉教願護。中有二。初身護後法護。上明身護。此下明法護。前明身護護弘法人。及護國土。此但護於弘法之者。又身護除諸衰禍災疫一切不安。此除貧苦。令得財故佛讚云。汝能破裂一切眾生貧窮苦網令得福樂。得福樂已即能弘經。故次云。亦令此經廣行於世。於中有三。初世尊重勸。次四王法護。後時多聞天王說此呪下世尊讚歎。此初。有二。初勸護人王。後勸護四眾。此護人王。文中有四。初勅四王眾。二所護之者。三正令擁護。四能令汝等下明令護所以。</p>
<p>經。若四部眾能廣流布是經王者於人天中廣作佛事普能利益無量眾生如是之人汝等四王常當擁護如是四眾勿使他緣共相侵擾令彼身心寂靜安樂於此經王廣宣流布令不斷絕利益有情盡未來際。</p>
<p>下勸護四眾文中有四。一所護者。二於人天中下歎功能。三如是之人下正令擁護。四於此經已下明令護意。</p>
<p>經。爾時多聞天王從座而起白佛言世尊我有如意寶珠陀羅尼法若有眾生樂受持者功德無量我常擁護令彼眾生離苦得樂能成福智二種資糧。</p>
<p>贊曰。第二四王法護分四。初標呪功能。次欲受持下二持呪方軌。三時有薜室囉下明得呪益。四假使日月下立誓守護。初文有三。初說呪人。次標呪名。後若有眾生下說呪能。</p>
<p>經。欲受持者先當誦此護身之呪即說呪曰。</p>
<p class="dharani">南謨薜室囉末拏也莫訶曷羅闍也<span class='note-inline'>(但是也上之字皆須引聲)</span>怛姪他囉囉囉囉　矩怒矩怒　區怒區怒　寠怒寠怒　颯縛颯縛　羯囉羯囉　莫訶毘羯喇麼　莫訶毘羯喇麼　莫訶曷囉社曷[口*洛]又曷[口*洛]又　覩漫<span class='note-inline'>(自稱己名)</span>薩婆薩埵難者　莎訶<span class='note-inline'>(此之二字皆長引聲)</span></p>
<p>世尊誦此呪者當以白線呪之七遍一遍一結繫之肘後其事必成應取諸香所謂安息栴檀龍腦蘇合多揭羅薰陸皆須等分和合一處手執香罏燒香供養清淨澡浴著鮮潔衣於一靜室可誦神呪。</p>
<p>下明持呪方軌。方軌有三。初教護身。次教請護。後正教本呪。初教護身有三。初標呪名。次正說。後世尊誦。此呪下教誦軌。薜室羅末拏也<span class='note-inline'>(此云多聞)</span>莫訶<span class='note-inline'>(此云大)</span>曷羅闍也<span class='note-inline'>(此云王)</span>餘文可知。言多揭羅者此云零凌香。</p>
<p>經。請我薜室羅末拏天王即說呪曰。</p>
<p class="dharani">南謨薜室囉末拏<span class='note-inline'>(引)</span>也　南謨檀那馱也　檀泥說囉<span class='note-inline'>(引)</span>也　阿揭撦　阿鉢唎弭多　檀泥說囉　鉢囉麼　迦留尼迦　薩婆薩埵呬哆振哆　麼麼<span class='note-inline'>(己名)</span>檀那　末奴鉢喇拽撦碎閻摩揭撦　莎訶</p>
<p>此呪誦滿一七遍已。</p>
<p>下教請護。初標請。次說呪。後此呪誦滿一七遍下結誦法。</p>
<p>經。次誦本呪欲誦呪時先當稱名敬禮三寶及薜室羅末拏大王能施財物令諸眾生所求願滿悉能成就與其安樂如是禮已次誦薜室囉末拏王如意末尼寶心神呪能施眾生隨意安樂爾時多聞天王即於佛前說如意末尼寶心呪曰。</p>
<p class="dharani">南謨曷喇怛娜　怛喇夜<span class='note-inline'>(引)</span>也　南謨薜室囉末拏<span class='note-inline'>(引)</span>也　莫訶囉闍<span class='note-inline'>(引)</span>也　怛姪他四弭四弭　蘇母蘇母　栴荼栴荼　折囉折囉　薩囉薩囉　羯囉羯囉　枳哩枳哩　矩嚕矩嚕　母嚕母嚕　主嚕主嚕　娑大也頞貪　我名某甲　昵店頞他　達達覩莎訶　南謨薜室囉末拏也　莎訶　檀那馱也　莎訶　曼奴喇他鉢唎脯喇迦<span class='note-inline'>(引)</span>也　莎訶</p>
<p>受持呪持先誦千遍然後於淨室中瞿摩塗地作小壇場隨時飲食一心供養常然妙香令烟不絕誦前心呪晝夜繫心唯自耳聞勿令他解。</p>
<p>下第三正教本呪有四。初標示。二先當下令歸禮發願。三令誦本呪。如是禮已次誦薜室羅下是。四爾時多聞天王下正說呪。曷喇怛那此云寶。怛喇夜也云三。即禮三寶。後云檀那云財。馱也云施。曼奴云意。喇他鉢咤云我。晡喇迦也云滿。總意云。財施滿我意。受持呪時下明持呪法。</p>
<p>經。時有薜室囉末拏王子名禪膩師。現童子形來至其所。問言。何故須喚我父。即可報言。我為供養三寶事須財物。願當施與。時禪膩師聞是語已即還父所。白其父言。今有善人發至誠心供養三寶少乏財物。為斯請召。其父報曰。汝可速去。日日與彼一百迦利沙波拏<span class='note-inline'>(此是根本梵音唯見目齒而隨方不定。或是貝齒。或是金銀銅鐵等錢。然摩揭陀現今通用一迦利沙波拏有一千六百貝齒總數可以準知。若準物直隨處不定。若人持呪得成就者。獲物之時自知其數。有本云每日與一百陳那羅即金錢也。乃至盡形日日常得。西方求者多有神驗除不志心也)</span>其持呪者見是相已知事得成當須獨處淨室燒香而臥可於床邊置一香篋每至天曉觀其篋中獲所求物每得物時當日即須供養三寶香華飲食兼施貧乏皆令罄盡不得停留於諸有情起慈悲念勿生瞋誑諂害之心若起瞋者即失神驗常可護心勿令瞋恚。</p>
<p>下明得呪益有二。初見多聞子益。後見多聞王益。見子益中有五。一王子來問。二即可報下持呪者答。三時禪膩師下子還白父。四其父報曰下父令子與。五其持呪者下行者得益。有九。一見驗。二當須獨處下得財。三得護。四延壽。五離難。六得寶藏。七得神通。八得遂願。九解異語。得財中初受財之儀。二每得物時下得已供養。三於諸有情下起慈悲。四勿生下令離惡。</p>
<p>經。又持此呪者。於每日中憶我多聞天王及男女眷屬。稱揚讚歎恒以十善共相資助。令彼天等福力增明眾善普臻證菩提處。彼諸天眾見是事已皆大歡喜共來擁衛。持呪之人又持呪者。壽命長遠經無量歲。永離三塗常無災厄。亦令護得如意寶珠。及以伏藏神通自在。所願皆成。若求官榮無不稱意。亦解一切禽獸之語。</p>
<p>下明得護中有四。初令念讚。二恒以十善下令修善資。三令彼天等下令天善資。亦令得樂。四彼諸天眾下得守。餘文段顯。</p>
<p>經。世尊若持呪時欲得見我自身現者。可於月八日或十五日於白㲲上畫佛形像。當用木膠雜彩莊飾其畫像。人為受八戒。於佛左邊作吉祥天女像。於佛右邊作我多聞天像。并畫男女眷屬之類安置坐處咸令如法。布列華彩燒眾名香然燈續明。晝夜無歇。上妙飲食種種珍奇發殷重心隨時供養。</p>
<p>贊曰。下見多聞王益有五。初標欲求見。二教求見儀。三令誦神呪。四王為現身。五遂其所願。教求見儀中。一時節二畫佛。三畫法。四者持戒。五畫侍者身。六布列下令修供養。</p>
<p>經。受持神呪不得輕心請召我時應誦此呪。</p>
<p class="dharani">南謨室唎健那<span class='note-inline'>(引)</span>也　勃陀<span class='note-inline'>(引)</span>也　南無薜室囉末拏也　藥叉囉闍<span class='note-inline'>(引下同)</span>也　莫訶囉闍　阿地囉闍也　南麼室唎耶裔　莫訶提弊<span class='note-inline'>(引)</span>裔　怛姪他　怛囉怛囉　咄嚕咄嚕　末囉末囉　窣率吐窣率吐　漢娜漢娜　末尼羯諾迦　跋折囉薜瑠璃也　目底迦楞訖㗚多設唎囉裔蒲<span class='note-inline'>(引)</span>　薩婆薩埵呬哆迦<span class='note-inline'>(引)</span>摩　薜室囉末拏　室唎夜提鼻跋[口*臘]婆<span class='note-inline'>(引)</span>也　瞖呬瞖呬　麼毘藍婆　瞿㗚拏瞿㗚拏　袜<span class='note-inline'>(麻八切)</span>喇娑袜喇娑　達馱呬麼麼　阿目迦那末寫<span class='note-inline'>(自稱己名)</span>達哩設那迦末寫　達哩設南　麼麼末那　鉢喇曷羅大也　莎訶</p>
<p>下令誦呪。初教誦軌。次正說呪。</p>
<p>經。世尊我若見此誦呪之人復見如是盛興供養即生慈愛歡喜之心我即變身作小兒形或作老人苾芻之像手持如意末尼寶珠并時金囊入道場內身現恭敬口稱佛名。</p>
<p>下王為現身有五。初見其求軌。二內起歡心。三所現之形。四至求請所。五禮敬三寶。配文可知。</p>
<p>經。語持呪者曰隨汝所求皆令如願或隱林藪或造寶珠或欲眾人愛寵或求金銀等物欲持諸呪皆令有驗或欲神通壽命長遠及勝妙樂無不稱心我今且說如是之事若更求餘皆隨所願悉得成就寶藏無盡功德無窮。</p>
<p>下遂其所願有三。初總標。次或隱林藪下別。後我今且說下結略。</p>
<p>經。假使日月墜墮于地或可大地有時移轉我此實語終不虛然常得安穩隨心快樂。</p>
<p>下立誓守護。文段有三。初總立誓願。次別明獲益。後我說實語下結不虛妄。</p>
<p>經。世尊。若有人能受持讀誦是經王者。誦此呪時不假疲勞法速成就。世尊。我今為彼貧窮困厄苦惱眾生說此神呪。令獲大利皆得富樂自在無患。乃至盡形我當擁護。隨逐是人。為除災厄。亦復令此持金光明最勝王經流通之者。及持呪人。於百步內光明照燭。我之所有千藥叉神亦常侍衛。隨欲驅使無不遂心。我說實語無有虛誑。唯佛證知。</p>
<p>下別明獲益中有五。初明行法易成。二世尊我今下舉呪利益。三乃至盡形下明身守護。四亦復令此下益其光明。五我之所有下眷屬侍衛。結不虛妄文相可知。</p>
<p>經。時多聞天王說此呪已佛言善哉大王汝能破裂一切眾生貧窮若網令得富樂說是神呪復令此經廣行於世。</p>
<p>贊曰。就護法中第三大段世尊讚歎。讚歎有二。初讚利生。復令此經。下讚利法。</p>
<p>經。時四天王俱從座起。偏袒一肩頂禮雙足。右膝著地。合掌恭敬。以妙伽他讚佛功德。佛面猶如淨滿月。亦如千日放光明。目淨修廣若青蓮。齒白齊密猶珂雪。佛德無邊如大海。無限妙寶積其中。智慧德水鎮恒盈。百千勝定咸充滿。足下輪相皆嚴飾。轂輞千輻悉齊平。手足縵網遍莊嚴。猶如鵝王相具足。佛身光耀等金山。清淨殊特無倫匹。亦如妙高功德滿。故我稽首佛山王。相好如空不可測。逾於千月放光明。皆如焰幻不思議。故我稽首心無著。</p>
<p>贊曰。品大段中第三四王荷恩。歎佛有二。初長行歎佛儀軌。後正頌。讚前說呪但說多聞。今讚歎即通四王。欲令專心祈請易成故。呪但一說。聞法得益通故所以四王俱讚。又佛能說經故唯讚佛。不讚餘也。總有五頌。初四頌別讚相好。後一頌總讚申禮。別中有二。初讚後一句禮讚中有七。半頌讚面相。一句眼相一句齒相。一頌定慧大海是總。十力無畏等為妙寶。智慧為本。如水定依於智。據在佛果智為主故。如大法智雲含眾德水等。半頌輪相半頌鞔網相。三句身光相。一句申禮。經相好下總讚有二。初三句讚。後一句禮。三句中初一句總。後兩句光。又解。初一頌化身。次一頌報身。次兩頌合讚報化。後一頌法身。法身中一句體。兩句起報化用。後一句申禮。</p>
<p>經。爾時四天王讚歎佛已。世尊亦以伽他而答之曰。此金光明最勝經。無上十力之所說。汝等四王常擁衛。應生勇猛不退心。此妙經寶極甚深。能與一切有情樂。由彼有情安樂故。常得流通贍部洲。於此大千世界中。所有一切有情類。餓鬼傍生及地獄。如是苦趣悉皆除。住此南洲諸國王。及餘一切有情類。由經威力常歡喜。皆蒙擁護得安寧。亦使此中諸有情。除眾病苦無賊盜。賴此國土弘經故。安穩豐樂無違惱。</p>
<p>下品大段第四佛更勸讚結成。文分為二。初結集家敘結前生後。後佛正說。有十五頌分之為四。初五頌讚經。次五頌勸人護。次二頌勸天護。次三頌結。初中有三。初半頌讚經勝。次半頌勅令護。後四頌明經用。於中初二頌總明大千。後二頌別明贍部。總明中初半頌能與樂。次半頌生善。即弘經故。後一頌拔苦。別明此洲中初一頌得樂。次半頌離苦。後半頌結。</p>
<p>經。若人聽受此經王欲求尊貴及財利國土豐樂無違諍隨心所願悉皆從能令他方賊退散於自國界常安穩由此最勝經王力離諸苦惱無憂怖。</p>
<p>下勸人護。通王及人。此中勤護令聽受等皆是能讚經能。意令弘護。於中分二。初二頌法說。後三頌喻。合法中初一頌聽受得樂。有三。一得樂。一無違。一隨心。後一頌離苦。一離怨賊侵敗苦。故得國安。二離諸災疫苦。則離苦惱等。</p>
<p>經。如寶樹王在宅內能生一切諸樂具最勝經王亦復然能與人王勝功德譬如澄潔清冷水能除饑渴諸熱惱最勝經王亦復然令樂福者心滿足如人室有妙寶篋隨所受用悉從心最勝經王亦復然福德隨心無所乏。</p>
<p>下喻合中但喻合得樂。於中三。初寶樹合得樂。次冷水合無違。後寶篋合隨心。</p>
<p>經。汝等天主及天眾應當供養此經王若能依教奉持經智慧威神皆具足現在十方一切佛咸共護念此經王見有讀誦及受持稱歎善哉甚希有。</p>
<p>下勸天護。亦通臣主分二。初一頌增福智。後一頌佛所護。</p>
<p>經。若有人能聽此經身心踊躍生歡喜常有百千藥叉眾隨所住處護斯人於此世界諸天眾其數無量不思議悉共聽受此經王歡喜護持無退轉若人聽受此經王威德勇猛常自在增益一切人天眾令離衰惱益光明。</p>
<p>下三行結。初一頌人聽得護。次一頌天得不退。非但聽受等不退。亦令諸天威德無退。後一頌合結。王得色力福智故。威德勇猛常得自在。天得增益故離大小五衰惱相常益光明。</p>
<p>經。爾時四天王聞是頌已歡喜踊躍白佛言。世尊。我從昔來未曾得聞如是甚深微妙之音。心生悲喜涕淚交流。舉身戰動。證不思議希有之事。以天曼陀羅華摩訶曼陀羅華而散佛上。作是殊勝供養佛已。白佛言。世尊。我等四王各有五百藥叉眷屬常當處處擁護是經及說法師。以智光明而為助衛。若於此經所有句義忘失之處。我皆令彼憶念不忘。并與陀羅尼殊勝法門令得具足。復欲令此最勝經王所在之處為諸眾生廣宣流布。不速隱沒。</p>
<p>贊曰。品大段第五四王慶喜護持有四。初聞頌心歡。即心歡身躍。二白佛下發言陳白有三。一聞未曾聞。二身心歡喜。準仁王經。初地菩薩為四天王。得證不退故聞深法悲喜流淚舉身戰動。三者得未曾得即證不思議事。三以天曼陀羅下散華供養。四作是殊勝下請願護持有二。初身護。後以智光明下智護有三。一令憶念。二與總持。三令弘法流通不絕。</p>
<p>經。爾時世尊於大眾中說是法時無量眾生皆得大智聰叡辯才攝受無量福德之聚離諸憂惱發喜樂心善明眾論登出離道不復退轉速證菩提。</p>
<p>下品大段第六大眾聞經得益。有九。一得智。二得辨。三得福。四離苦。五得樂。六得五明。七得涅槃路。八得不退轉。九速證菩提。文顯可知。</p>
<p>金光明最勝王經卷第七</p>
<p>　　　　唐三藏法師義淨奉　制譯</p>
</div>
<div class='div-pin'><a id='mulu21' />
<p class='h1'>無染著陀羅尼品第十三</p><p>無染著陀羅尼品三門分別。一來意。二釋名。三解難。言來意者。四天王觀察人天品下十六品。初明學行流通有五。初觀察品勸修行。二四天王護國品下三品明守護。三大辨才下五品明為增弘經行人福智。四王法正論下三品明正持學。五授記等四品成前勸修守護等意。就四王護國等三品明守護中有三。一令守護供養。二令離染不退。三令離障如意。上已明守護供養。此明令離染不退。若有染著即有退屈。以執著故。如無著菩薩般若論解離不忍苦障中云。不住一切法發阿耨菩提等。為對治不忍流轉苦眾生相違苦匱乏受用苦等。今此亦爾。故下文云。若諸菩薩能安住者。於無上菩提不復退轉。成就正願得無所依自性辨才獲希有事。安住聖道故說此呪護令離染不退修行。有此品生。二釋名者。梵云仳[跳-兆+東]黎沙。此云無染著。舊云銀主者非也。所弘之法從最清淨法界平等所流。復由呪力能令離染無所住著故云無染著。陀羅尼者義如常辨。三解難者。問。總持有四。此無染著何陀羅尼。答。是能令菩薩得無生忍陀羅尼故。瑜伽四十五云。云何菩薩能得菩薩忍陀羅尼。謂諸菩薩成就自體堅固忍行具足妙智。乃至言不從他聞自正通達一切法義。謂於此義如是通達。一切言說所說諸法自性之義皆不成實。唯有諸法離言自性等。此經既云陀羅尼者非方處。乃至云無有法生亦無有法滅等。故知是也。或是神呪總持。菩薩地云。云何菩薩呪陀羅尼。謂諸菩薩獲得如是等持自在。加被能除有情災患諸呪章句。令彼章句悉皆神驗。能除非一種種災患。此經復云。身亦不被刀杖毒藥水火猛獸之所損害。故神呪攝。或可。通二。文無簡故。問。準瑜伽說。四總持體非皆念慧。神呪總持即說是定。得忍總持說是妙慧。云何爾耶。答。體性不同。有依因出體。即說是定。有依能簡擇出體。即說是智。有依記憶出體。即說是念。有依果出體。即以所持之法名為總持。各據一義皆悉不違。故智度論解總持云。以禪定得智慧火故。又云。智慧在菩薩心中名般若。小乘人之心中名道品。不忘人心中名陀羅尼。故知瑜伽云。呪總持說定。得忍總持云慧。各隨義說。又呪持中云。得如是等持自在故。令神呪神驗等者據因而說。非是剋體。故大莊嚴論云。得有三種。一報得。二習得。由現聞持力得故。三修得。由依定力得故。由此故知。云獲得如是等持自在加被神呪皆悉神驗者。由得定故發勝念慧能持諸呪。是約因出體。得忍總持者。忍是果呪是忍因。由念慧力持此得忍呪故。名能得菩薩無生忍陀羅尼。所持之呪及能持體俱以念慧為體。或但能持以念慧為體。所持呪非。如以總持持於文義。所持文義非念慧故。或呪是因。由此呪力能得四種總持。持彼四法令不忘失。又瑜伽說。得忍總持是妙慧者亦從因說云。諸菩薩成就自體堅固忍行具足妙慧。獨處空閑寂無言說。乃至云。於佛所說得菩薩忍諸呪章句能諦思惟。如是句義不從他聞。自在通達了知如是諸呪章句都無有義等。言成就堅固忍行。行者是因。因即妙慧。得妙慧故獨處空閑寂無言說等。是修行處及修行儀。於佛所說得菩薩忍諸呪章句等。是得忍因所學之法。能思惟者是能修行即因也。故莊嚴論云。由現聞持力得故。故知羅陀尼名非唯目於總持念慧。總持念慧因及所持法皆亦名總持故。定及呪皆名總持。又所持法義是總。神呪與忍是別。以神呪及得忍呪亦俱有法義故。問。若云定慧是總持因。云何菩薩地云若諸菩薩具四功德方獲總持非隨闕一。答。因有遠近。定慧近因。彼四因者。一於欲不貪。二他勝不妬。三等施無悔。四於正法深生忻樂。此四遠因。問。此四總持於何位得。答。準瑜伽云。得此忍故是諸菩薩不久當得淨勝意樂地菩薩法陀羅尼義陀羅尼。若過第一無數大劫已入淨勝意樂地所得決定。已下雖得而不決定如說法義。呪陀羅尼當知亦爾。準此即是得忍總持在地前得。餘入地得。據實而言。若約勝劣圓缺所得位不定爾。如解深密經等。於第三地得聞持陀羅尼。亦云。於第九地得四陀羅尼。若約初證理得俱在初地。約修習得俱通地前。約任運得俱八地上。今瑜伽言忍地前得餘入地得。互影彰爾。</p>
<p>經。爾時世尊告具壽舍利子今有法門名無染著陀羅尼是諸菩薩所修行法過去菩薩之所受持是菩薩母說是語已。</p>
<p>贊曰。大文分六。一佛標名宗。二問答名體。三請佛陳說。四讚仰為宣。五顯勝勸修。六聞教喜學。此即初也。有七。一明教主。二所逗機。三標呪名。四指應學。五舉曾勸。六明學意。以是菩薩母故。過去菩薩皆悉已學故。今菩薩所應修行。七結前標。文段可悉。</p>
<p>經。具壽舍利子白佛言世尊陀羅尼者是何句義世尊陀羅尼者非方處非非方處作是語已。</p>
<p>下問答名體。初問後答。問中有二。一問名義是何句義。是意云何名無著等。復因何義。句是能詮之名非名句中名。已下問體。以諸法體即是真如。非有非空等不可言說。如何可說此陀羅尼。非方處者離有。非非方處者離空。準下佛答有其七句。此略舉初句為問。以影於餘。或舍利分悟世尊具悟故說有多少。</p>
<p>經。佛告舍利子善哉善哉舍利子汝於大乘已能發趣信解大乘尊重大乘。</p>
<p>下答有二。初讚後答。此讚也。有二。言善哉者讚問。汝於大乘下讚德有三。初讚捨小。已能發趣故。次讚悟大。信解大乘故。以信得解。非智證入。故法華經云。汝舍利弗尚於此經以信得入。況餘聲聞。趣大以後經二萬劫始到十信初心故。故涅槃經云。阿羅漢人二萬劫到。所言到者到阿耨心故未證悟。若約七地過種姓地。得在勝解行地。若約五位未住資糧位。但在善法欲。十信方得在資糧故後讚堅固。尊重大乘故。</p>
<p>經。如汝所言陀羅尼者非方處非非方處非法非非法非過去非未來非現在非事非非事非緣非非緣非行非非行無有法生亦無法滅。</p>
<p>下答有二。初答體。即是諸佛下答名義。初中有二。初述成。後然為下答說所以。初述成也。非方處等如前已解。第二非法等離詮非詮。非法非所詮。非非法非是不離非詮之法。是智證故。第三離三世以常故。非三世應有非非過去等。非離世法故。以影略故。第七句經亦同此解。第四事理對。是理非事。又云非非事者不離事法故。第五為無為對。非有為緣生非非有為。了因顯故。或不離緣生法故。第六常無常對。行者遷流。真如非行非非行。同前釋。第七相非相對。以真如理離生滅等十相故。諸法體生後無名滅。如既不生故無法滅。舉此例餘。第七離生滅相。此約三性中歸圓成實解。一切諸法所歸趣故。若約遍計及勝義勝義七句總遮。若約二諦相形總通遮表。如初非方處。據勝義遮方處表非方處非非方處。約俗諦中以總持體所持之法是依聲故。總持自性是念慧故。念慧非方。以依方處故。餘準可知。然據經意約真勝義心言路絕。總取遮表不依依他及遍計。或通依三性。俱得無失。</p>
<p>經。然為利益諸菩薩故作如是說於此陀羅尼功用正道理趣勢力安立。</p>
<p>下答說所以。然據勝義。非方處非非方處等忘言絕相。然今為利益諸菩薩故。於方便道理依俗諦中作如是說。依何說法耶。謂於此陀羅尼即指所說法體。依四種義安立施設。名之為說。下言安立者施設別名。依此四義而安立故。言四種義者。一功用即依總持有能得果之功用說。二正道即此功用體。離二邊證正理故名為正道。即念慧等。三理趣則是真如及所持法義等是念智等境總名理趣。四勢力由此法義能念慧等滅惡生善證理得果故名勢力。即法威力。欲明能詮契順諸法故。或即總持念慧法二。有能攝持生善滅惡之勢力也。</p>
<p>經。即是諸佛功德諸佛禁戒諸佛所學諸佛祕意諸佛生處故名無染著陀羅尼最妙法門作是語已。</p>
<p>下答問句義。初答義。故名無染著下答句。句即名也。前功用等四義在佛。即俱名功德等。或能為因。依此能得佛不共法等名功德。能令離過名禁戒。為佛師故名所學。法身妙理深難測故名祕意。成報化佛故名生處。由能詮教詮此義故名無染著法門等。或即念慧名為法門。與所持法為門。即法之門。或依此總持能出生功德等。妙法即妙法之門。或此妙法通能所出。即通依主持業兩釋。</p>
<p>經。舍利子白佛言世尊唯願善逝為我說此陀羅尼法若諸菩薩能安住者於無上菩提不復退轉成就正願得無所依自性辯才獲希有事安住聖道皆由得此陀羅尼故。</p>
<p>下第三請佛陳說有二。初請說。若諸菩薩下第二請意。請意有二。初能學人。二能安住者下明修教得利益有六。一得不退。隨信住等四種不退。二得正願。謂十大願。發菩提心論云。一者願。我先世及以今身所種善根。施與一切悉共迴向無上菩提。令我此願念念增長生生不忘為陀羅尼之所守護。二願。我迴向大菩提已。以此善根於一切生處常得供養一切諸佛。恒常不生無佛國土。三願。我得生諸佛國已。常得親近隨侍左右。如影隨形無剎那頃遠離諸佛。四者願。我得近佛已隨我所應為我說法。即得成就菩薩五通。五願。得通已即達世諦。假名流布了第一義得正法智。六願。我得正法智已以無厭心為生說法。示教利喜皆令開解。七願。我開解諸眾生已。以佛神力遍至十方無餘世界。供養諸佛聽受正法廣攝眾生。八願。諸佛所聽正法已。即能隨轉清淨法輪。十方世界一切眾生。聽我法者聞我名者。即得捨離一切煩惱發菩提心。九願。我能令一切眾生發菩提心已。常隨將護除無利益。與無量樂捨身命財。攝受眾生荷負正法。十者願。我能荷負正法已。雖行正法心無所行。如諸菩薩行於正法而無所行亦無不行。為化眾生不捨正願。與菩薩地願大意同。三得無所依即無住涅槃。四自性辨才即四無礙辨。不由師悟故名自性。或非有因緣為他利起此四辨故名自性。五獲希有事。準菩薩地四十六云。菩薩修習無上菩提有五希奇。一於有情非有因緣而生親愛。二唯為饒益諸有情故。常處生死忍無量苦。三於多煩惱難伏有情。善能解了調伏方便。四於極難解真實義理能隨悟入。五具不思議大威神力。六安住聖道住極喜地。得二空智名安住聖道。或可為五。得無所依自性辨才合之為一。不由他緣云無所依。性能利他云自性。或初得住不退。二於初地得正願。三於五地得無差別道云得無所依。四於第九地得四自性辨才。五於第十地獲希有事。如十地經。於第十地有希奇事。三昧現前時有大寶華王。周圓如十阿僧祇。一切眾寶間錯莊嚴。是時菩薩其身殊妙稱可華座等故。六於佛地安住聖道。安住以無進求故名安住。皆由得此等者結。</p>
<p>經。佛告舍利子善哉善哉如是如是如汝所說。</p>
<p>下第四讚印為宣有三。初讚印。次更歎。後正宣。此初可知。</p>
<p>經。若有菩薩得此陀羅尼者應知是人與佛無異若有供養尊重承事供給此菩薩者應知即是供養於佛。</p>
<p>下更歎有三。初歎能證得。次若有供養者下歎能供養者。以證得者如佛所得。必當得故。理平等故。應取下文以是因緣獲無上果釋與佛無異及即是供養佛。</p>
<p>經。舍利子若有餘人聞此陀羅尼受持讀誦生信解者亦應如是恭敬供養與佛無異以是因緣獲無上果。</p>
<p>下歎能學及供養者。釋文準知。</p>
<p>經。爾時世尊即為演說陀羅尼曰。</p>
<p class="dharani">怛姪他　珊陀喇儞　嗢多喇儞　蘇三鉢囉底瑟恥哆　蘇那麼　蘇鉢喇底瑟恥哆鼻逝也跋羅　薩底也鉢喇底慎若　蘇阿嚧訶　慎若那末底　嗢波彈儞　阿伐那末儞　阿毘師彈儞　阿鞞毘耶訶羅　輸婆伐底　蘇尼室唎多<span class='note-inline'>(引)</span>　薄虎郡社<span class='note-inline'>(引)</span>　阿毘婆馱　莎訶</p>
<p>下正宣。</p>
<p>經。佛告舍利子此無染著陀羅尼句若有菩薩能善安住能正受持者當知是人若於一劫若百劫若千劫若百千劫所發正願無有窮盡身亦不被刀杖毒藥水火猛獸之所損害何以故舍利子此無染著陀羅尼是過去諸佛母未來諸佛母現在諸佛母。</p>
<p>下第五顯勝勸修有二。初讚法功能。後校量勝劣。初中有七。一告所被機。二此呪染著下指所讚法。三若菩薩下明能學人。四能善安住下明依修學。能善安住以此呪為所依。能正受持依起法行。正受聞慧。正持思修慧。五當知是人下得益有二。一攝內能令發願無有窮盡。得不退故。二身亦不被。又防外非惡所侵。六何以故徵所因。七舍利子下解所以。</p>
<p>經。舍利子若復有人以十阿僧企耶三千大千世界滿中七寶奉施諸佛及以上妙衣服飲食種種供養經無數劫若復有人於此陀羅尼乃至一句能受持者所生之福倍多於彼何以故舍利子此無染著陀羅尼甚深法門是諸佛母故。</p>
<p>下校量勝劣。於中分四。一舉施福。二正校量。三徵勝由。四答所以。文準可知。</p>
<p>經。時具壽舍利子及諸大眾聞是法已皆大歡喜咸願受持。</p>
<p>下第六大段聞教喜學。</p>
</div>
<div class='div-pin'><a id='mulu22' />
<p class='h1'>如意寶珠品第十四</p><p>如意寶珠品三門分別。一來意者。就流通中有其三種。第一學行流通有五。於中第二守護流通。於中復三。第一令守護供養。第二守護令離染不退。第三此呪守護令離災難所求如意。如文具彰故此品生。二釋名者。梵云震多此云如意。本音但名意。心思量義。如者義加。末尼者此云寶珠。此是喻。陀羅尼者是法。如珠能令離諸災難所求遂心。此呪亦爾。從喻為名。應云如意寶珠陀羅尼品。故下云如意寶珠神呪。以文略故。又釋。即此總持名為如意寶珠。法從喻名。故云有陀羅尼名如意寶珠。此名非六釋。三釋難者。問。執金剛主所說神呪名曰無勝。餘說亦別。云何但云如意寶珠品。答有二解。一云。品名從初不可具辨。二云。初二得其總名。餘者從其別稱。據實總得名如意珠。問。四持之內是何總持。答。是呪陀羅尼。問。四天王品中四王所說亦名如意寶。初中此何別。答。同名義別。如文可知。</p>
<p>經。爾時世尊於大眾中告阿難陀曰汝等當知有陀羅尼名如意寶珠遠離一切災厄亦能遮止諸惡雷電。</p>
<p>贊曰。品文分四。一佛說。二眾說。三佛印。四奉行。佛說有三。一標示許說。二大眾樂聞。三佛正為說。初中有四。一標呪名。二示功用。三告同說。四許為陳。此初二也。</p>
<p>經。過去如來應正等覺所共宣說。</p>
<p>下第三告同說。</p>
<p>經。我於今時於此經中亦為汝等大眾宣說能於人天為大利益哀愍世間擁護一切令得安樂。</p>
<p>下第四許為陳有二。初許陳。二能於下明利益。</p>
<p>經。時諸大眾及阿難陀聞佛語已各各至誠瞻仰世尊聽受神呪。</p>
<p>下大眾樂聞。</p>
<p>經。佛言汝等諦聽於此東方有光明電王名阿揭多南方有光明電王名設羝嚕西方有光明電王名主多光北方有光明電王名蘇多末尼。</p>
<p>下佛正為說有四。一說電王名。二聞得益。三正說呪。四誦呪法。此說電名。雲相擊出聲名雷。故俱舍論云。如雲聲。是出光名電。即主電神名王故。準起世經云。東方無厚閉電共於西方墮光明電相觸相著相揩相打。以如是故於虛空雲際之中出生光明名曰閉電。東方閉電名無厚。南曰順流。西曰墮光明。北曰百千樹電光。從其主神以立名也。與此經名別者。或神有多或翻譯別。阿揭多者此云來。蘇多<span class='note-inline'>(此云如)</span>末尼<span class='note-inline'>(如前)</span>。</p>
<p>經。若有善男子善女人得聞如是電王名字及知方處者此人即便遠離一切怖畏之事及諸災橫悉皆消殄若於住處書此四方電王名者於所住處無雷電怖亦無災厄及諸障惱非時枉死悉皆遠離。</p>
<p>下明得益有二。初聞名益。二若於住處下明書名益。問。聞電王名已離恐怖何假說呪方離怖耶。答。由持呪力能令彼王守護離怖。又復初神護離怖。後呪護離怖。然呪護勝經品得名。</p>
<p>經。爾時世尊即說呪曰。</p>
<p class="dharani">怛姪他　儞弭儞　弭儞弭　尼民達哩　窒哩盧迦盧羯儞　窒哩輸攞波儞　曷[口*洛]叉曷[口*洛]叉　我某甲及此住處一切恐怖所有苦惱雷電霹靂乃至枉死悉皆遠離　莎訶</p>
<p>下說呪及誦呪法。</p>
<p>經。爾時觀自在菩薩摩訶薩在大眾中即從座起偏袒右肩合掌恭敬白佛言世尊我今亦於佛前略說如意寶珠神呪於諸人天為大利益哀愍世間擁護一切令得安樂有大威力所求如願即說呪曰。</p>
<p class="dharani">怛姪他　喝帝毘喝帝儞喝帝　鉢喇窒體雞　鉢喇底<span class='note-inline'>(丁里切)</span>蜜窒囇　戍提目羝毘末麗　鉢喇婆莎<span class='note-inline'>(蘇活切)</span>囇　安荼<span class='note-inline'>(入聲)</span>囇般荼麗稅<span class='note-inline'>(平聲)</span>帝　槃荼囉婆死儞　曷囇羯荼<span class='note-inline'>(引)</span>囇劫畢麗　氷揭羅惡綺　達地目企　曷[口*洛]叉曷[口*洛]叉　我某甲及此住處一切恐怖所有苦惱乃至枉死悉皆遠離願我莫見罪惡之事常蒙聖觀自在菩薩大悲威光之所護念　莎訶</p>
<p>下眾說呪有六。初觀音說。文有三。初請說。次正說。後誦呪法。初請中有三。一請儀。二請說。三述益。梵云阿縛盧枳帝濕筏邏耶。阿縛盧枳帝此云觀。餘云自在。以天眼耳及他心通恒觀世間。隨皆能救云觀自在。云觀世音從一說也。其名不具非正翻也。配文可知。</p>
<p>經。爾時執金剛祕密主菩薩即從座起合掌恭敬白佛言世尊我今亦說陀羅尼呪名曰無勝於諸人天為大利益哀愍世間擁護一切有大威力所求如願即說呪曰。</p>
<p class="dharani">怛姪他　母儞母儞　母尼麗末底末底　蘇末底莫訶末底　訶訶訶磨婆以那悉底帝<span class='note-inline'>(引)</span>波跋　跋折攞波儞　惡蚶<span class='note-inline'>(火舍切)</span>姪㗚荼<span class='note-inline'>(上)</span>莎訶</p>
<p>世尊我此神呪名曰無勝擁護若有男女一心受持書寫讀誦憶念不忘我於晝夜常護是人於一切恐怖乃至枉死悉皆遠離。</p>
<p>下第二文亦有三。初請說。次正說。後誦持益。配文可知。言執金剛祕密主者有云。觀音異形稱為祕密。常執金剛杵守護三寶。依自并所持為名。依密迹金剛力士經說。此執金剛及梵王各是賢劫千佛之一佛也。廣如彼說。</p>
<p>經。爾時索訶世界主梵天王即從座起合掌恭敬白佛言世尊我亦有陀羅尼微妙法門於諸人天為大利益哀愍世間擁護一切有大威力所求如願即說呪曰。</p>
<p class="dharani">怛姪他　醯里弭里地里莎訶　跋囉蚶魔布麗　跋囉蚶麼末尼跋囉蚶麼揭鞞　補澁跛僧悉怛囇莎訶</p>
<p>世尊我此神呪名曰梵治悉能擁護持是呪者令離憂惱及諸罪業乃至枉死悉皆遠離。</p>
<p>下第三說。文段同前。</p>
<p>經。爾時帝釋天主即從座起合掌恭敬白佛言世尊我亦有陀羅尼名跋折羅扇儞是大明呪能除一切恐怖厄難乃至枉死悉皆遠離拔苦與樂利益人天即說呪曰。</p>
<p class="dharani">怛姪他　毘儞婆唎儞　畔柁磨彈滯　磨膩儞㨖㨖儞瞿哩　揵陀哩栴荼哩　摩登蓍<span class='note-inline'>(上)</span>十羯死　薩羅跋喇鞞<span class='note-inline'>(去)</span>呬娜末住答磨嗢多喇儞　莫呼刺儞達刺儞計斫羯囉婆枳　捨伐哩奢伐哩　莎訶</p>
<p>下第四說。文亦同前。言帝釋天主者。帝即是主。釋者是能。此云能帝。是總言也。後云天主者能作天主。</p>
<p>經。爾時多聞天王持國天王增長天王廣目天王俱從座起合掌恭敬白佛言世尊我今亦有神呪名施一切眾生無畏於諸苦惱常為擁護令得安樂增益壽命無諸患苦乃至枉死悉皆遠離即說呪曰。</p>
<p class="dharani">怛姪他　補澁閉　蘇補澁閉　度麼鉢喇訶囇　阿囄耶鉢喇設悉帝　扇帝涅目帝忙揭例窣覩帝　悉哆鼻帝　莎訶</p>
<p>下第五說。文段有二。略無誦益。初段中初列名。次請儀後述益。指文可知。</p>
<p>經。爾時復有諸大龍王。所謂末那斯龍王。電光龍王。無熱池龍王。電舌龍王。妙光龍王。俱從座起合掌恭敬白佛言。世尊。我亦有如意寶珠陀羅尼能遮惡電除諸恐怖。能於人天為大利益。哀愍世間擁護一切有大威力所求如願。乃至枉死悉皆遠離。一切毒藥皆令止息。一切造作蠱道呪術不吉祥事悉令除滅。</p>
<p>下第六說。文三如前。初段有五。此初列名。俱從座起下。二請儀。三述益。</p>
<p>經。我今以此神呪奉獻世尊唯願哀愍慈悲納受。</p>
<p>下四請納。</p>
<p>經。當令我等離此龍趣永捨慳貪何以故由此慳貪於生死中受諸苦惱我等願斷慳貪種子即說呪曰。</p>
<p class="dharani">怛姪他　阿折囇　阿末囇阿蜜㗚帝　惡叉裔阿幣裔　奔尼鉢唎耶法帝　薩婆波跛　鉢喇苫摩尼裔　莎訶　阿離裔般豆蘇波尼裔　莎訶</p>
<p>世尊若有善男子善女人口中說此陀羅尼明呪或書經卷受持讀誦恭敬供養者終無雷電霹靂及諸恐怖苦惱憂患乃至枉死皆悉遠離所有毒藥蠱魅厭禱害人虎狼師子毒蛇之類乃至蚊虻悉不為害。</p>
<p>下五發願。於中有四。初標。二徵。三釋。四我等願斷下結。餘文可知。</p>
<p>經。爾時世尊普告大眾善哉善哉此等神呪皆有大力能隨眾生心所求事悉令圓滿為大利益除不至心汝等勿疑。</p>
<p>下佛印。</p>
<p>經。時諸大眾聞佛語已歡喜信受。</p>
<p>下品第四段奉行。</p>
</div>
<div class='div-pin'><a id='mulu23' />
<p class='h1'>大辯才天女品第十五之一</p><p>大辨才天女品三門分別。來意釋名解難。言來意者。流通分中有三。初修行流通。於中復云。此下五品則是第三令增福智。增福智中有四。一增辨才。二增衣服。三增飲食。四增智慧。何故如是。欲流通法以利於他必藉辨才為生說故。雖有妙辨若無衣服相不端嚴。如闕飲食四大虛惙。又恐不能忍匱乏苦退行二利。設復能行恐有怖求染心而說。故增飲食。令離斯緣雖有資緣。若無智慧不能了達世俗勝義。倒說法故故增智慧。然二利行他利為先。說法利生必資四辨。故先明辨。有此品生。釋名者梵云摩訶<span class='note-inline'>(此云大)</span>薩羅悉知婆底<span class='note-inline'>(此云辨才)</span>提婆仳<span class='note-inline'>(此云天女)</span>初散釋大義略四。如大莊嚴論云。復有四大。一勝出大。於三有五趣中而勝出故。二寂靜大。隨向無住處涅槃故。三功德大。福智二聚增長故。四者利物大。常依大悲不捨眾生故。辨才即四辨才即捷智。才即藝能。有捷智藝能故云辨才。即此辨才為四種大之所攝故名為大辨。神用自在光潔名天。亦即第一義天。天有大辨才。大辨才天即女故云大辨才天女。真諦三藏云。此第九地菩薩具四辨才。復能施他故立此號。三解難者。問。四辨才中為是何耶。答。具足有四。何以得知。下云具足莊嚴言說之辨詞無礙辨。於此經中文字句義即法義二辨。經體有二。一能詮文。二所詮義。俱名經也。能善開悟即樂說無礙辨故。總結云復與陀羅尼總持無礙。陀羅尼即四能持。無礙即所持四無礙辨。問。四無礙解與四無礙辨有何差別。答。了四無滯名解。說四無滯名辨。辨依解起。解藉辨彰。體是慧故。諸經論中或互相從但合說四。持四不忘名四總持。即兼念慧。問。今此天女具辨總持。何不名大總持天女。答。總持是因。所持四法是果。從果勝號不依因名。又解。辨為利他。持自利勝故從他勝名大辨才。故下陳如請云。唯願智慧辨才天以妙言詞施一切。下教請中亦云。敬禮辨才天令我詞無礙等。據實祈求能施一切。</p>
<p>經。爾時大辯才天女於大眾中即從座起頂禮佛足白佛言世尊。</p>
<p>贊曰。就此品文大分為三。一標益辦才。二世尊我當下示求方軌。三爾時佛告下世尊讚勸。就初段中復分為二。初請說之儀。後益修行者。此即初也。</p>
<p>經。若有法師說是金光明最勝王經者。</p>
<p>下第二有二。初益持說之人。後又此金光明下益聞學之者。此初。復有二。一應益人。</p>
<p>經。我當益其智慧具足莊嚴言說之辯。</p>
<p>下二所益法有三。一總標。二具足下別舉。三總持無礙者結。別中初與詞無礙辨。二若彼法師下與餘辨才及陀羅尼。此即總標及別詞無礙辨也。此九地上得四辨才。十八變中施他辨才故也。云具足莊嚴即八語具等。</p>
<p>經。若彼法師於此經中文字句義所有忘失皆令憶持能善開悟復與陀羅尼總持無礙。</p>
<p>下第二與餘辨才等。於文字句即法。文即是字體用合明。此能詮依。體非能詮。句是能詮詮於諸義。略名不說。皆令憶持即法義持。文義是所持。能憶持者即總持也。因果合說。能善開悟即樂說辨。復與陀羅者即呪及忍二總持也。總持無礙者結也。</p>
<p>經。又此金光明最勝王經為彼有情已於百千佛所種諸善根當受持者於贍部洲廣行流布不速隱沒。</p>
<p>下第二益聞學之者。於中分二。一明為應修行者法久流行。二復令下明能令學者得大利益。初文有二。初明所為。次法久流行此同般若能生一念淨信之心當知已曾供養多佛。</p>
<p>經。復令無量有情聞是經典皆得不可思議捷利辯才無盡大慧善解眾論及諸技術。</p>
<p>下學得益有三。初現得辨才。次當證佛果。後現增壽等。得辨中初得捷利辨才。即樂說及詞辨。以一剎那能現諸聲名為捷利。樂說辨中復有七種。一迅辨。懸河連冷不遲[口*納]故。二捷辨。須言即言不謇吃故。三應辨。應時機故。四無疎謬辨。說的當故。五無斷盡辨。連環不絕故。六豐義味辨。足義理故。七最上妙辨。世莫過故。捷利即初二辨。無盡即第五。大慧即所餘。善解眾論等即法義辨。不思議者是通四句也。妙用莫測名不思議。</p>
<p>經。能出生死速趣無上正等菩提。</p>
<p>下當證佛果。</p>
<p>經。於現世中增益壽命資身之具悉令圓滿。</p>
<p>下後增現壽等。</p>
<p>經。世尊我當為彼持經法師及餘有情於此經典樂聽聞者說其呪藥洗浴之法。</p>
<p>贊曰。下示求方軌有二。初示持經及求辨方便。二爾時法師授記下正求辨才。初段有四。初總標示法。二別教其方。三天女勸行。四世尊讚勅。初復有四。初標舉行人。二標所示法。三標法功能。四標勸修學。此即初二。</p>
<p>經。彼人所有惡星災變與初生時星屬相違疫病之苦鬪諍戰陣惡夢鬼神蠱毒厭魅呪術起屍如是諸惡為障難者悉令除滅諸有智者應作如是洗浴之法。</p>
<p>下標法功能。言星屬者凡人生日屬二十八宿。於中或有星度相違。雖人不解行斯洗法障難亦除。云呪術起屍者西方呪術能起死屍遊行處處。或半全用損害於人。依斯洗法此等皆除。餘文可解。此即總教說聽二人及求辨者皆應依此洗浴之法。</p>
<p>經。當取香藥三十二味所謂昌蒲<span class='note-inline'>(坡者)</span>．牛黃<span class='note-inline'>(瞿盧折娜)</span>．苜蓿香<span class='note-inline'>(塞畢力迦)</span>．麝香<span class='note-inline'>(莫訶婆伽)</span>．雄黃<span class='note-inline'>(末㮏眵羅)</span>．合昏樹<span class='note-inline'>(尸利灑)</span>．白及<span class='note-inline'>(因達羅喝悉哆)</span>．芎藭<span class='note-inline'>(闍莫迦)</span>．苟杞根<span class='note-inline'>(苫弭)</span>．松脂<span class='note-inline'>(室利薛瑟得迦)</span>．桂皮<span class='note-inline'>(咄者)</span>．香附子<span class='note-inline'>(目窣哆)</span>．沈香<span class='note-inline'>(惡揭嚕)</span>．栴檀<span class='note-inline'>(栴檀娜)</span>．零婆香<span class='note-inline'>(多揭羅)</span>．丁子<span class='note-inline'>(索瞿者)</span>．欝金<span class='note-inline'>(荼矩麼)</span>．婆律膏<span class='note-inline'>(揭羅娑)</span>．葦香<span class='note-inline'>(㮈剌柁)</span>．竹黃<span class='note-inline'>(鶻路戰娜)</span>．細豆蔲<span class='note-inline'>(蘇泣迷羅)</span>．甘松<span class='note-inline'>(弭苫哆)</span>．藿香<span class='note-inline'>(鉢怛羅)</span>．茅根香<span class='note-inline'>(嗢尸羅)</span>．叱[口*旨]<span class='note-inline'>(薩洛計)</span>．艾納<span class='note-inline'>(世黎也)</span>．安息香<span class='note-inline'>(寠具攞)</span>．芥子<span class='note-inline'>(薩利殺跛)</span>．馬芹<span class='note-inline'>(葉婆儞)</span>．龍華鬚<span class='note-inline'>(那加雞薩羅)</span>．白膠<span class='note-inline'>(薩折羅婆)</span>．青木<span class='note-inline'>(矩瑟他)</span>皆等分。</p>
<p>下別教其方文分為四。一教洗法。二如是浴已下教令發願。三復說頌曰下明依得益。四次誦護身下教其護身。洗法有八。一標列洗方。二示㨶篩日。三教呪香藥。四教作壇場。五教作香湯。六教其結界。七正教洗法。八示洗竟法。此初也。初標次列。婆律膏者是龍腦香脂。葦香者葦內有此香。竹黃者竹內所出。細豆蔻者中有麁細故。茅根香者似兜婁婆香。叱脂<span class='note-inline'>(此云)</span>龍華鬚<span class='note-inline'>(此云)</span>。</p>
<p>經。以布灑星日一處擣篩取其香末。</p>
<p>下第二示㨶篩日。二十八宿中南方星名。即舊經云於鬼星日。</p>
<p>經。當以此呪呪一百八遍呪曰。</p>
<p class="dharani">怛姪他　蘇訖栗帝　訖栗帝訖栗計　劫摩怛里　繕怒羯㘓滯　郝羯喇滯　因達囉闍利膩　鑠羯㘓滯　鉢設姪囇　阿伐底羯細　計娜矩覩矩覩　脚迦鼻麗　劫鼻囇劫鼻麗　劫毘羅末底<span class='note-inline'>(丁里切)</span>尸羅末底刪底度囉末底里　波伐矩畔稚囇　室囇室囇　薩底悉體羝　莎訶</p>
<p>下第三教化香藥。</p>
<p>經。若樂如法洗浴時。應作壇場方八肘。可於寂靜定穩處。念所求事不離心。應塗牛糞作其壇。於上普散諸華彩。當以淨潔金銀器。盛滿美味并乳蜜。於彼壇場四門所。四人守護法如常。令四童子好嚴身。各於一角持瓶水。於此常燒安息香。五音之樂聲不絕。旛蓋莊嚴懸繒綵。安在壇場之四邊。復於場內置明鏡。利刀兼箭各四枚。於壇中心埋大盆。應以漏版安其上。</p>
<p>下第四教作壇場。於中有八。一初半頌示壇量。二可於寂靜下半頌示壇處所。三應塗下半頌示塗壇法。四次半頌教供養。五次半頌教守護。六次一頌半教莊嚴。七次半頌教避惡。八次半頌作洗處。</p>
<p>經。用前香抹以和湯亦復安在於壇內。</p>
<p>下第五教作浴湯。</p>
<p>經。既作如斯布置已然後誦呪結其壇結界呪曰。</p>
<p class="dharani">怛姪他　頞喇計　娜也泥<span class='note-inline'>(去)</span>　呬麗　弭麗祇麗企企麗　莎訶</p>
<p>下第六教其結界。初半頌結前生後。次正示結呪。</p>
<p>經。如是結界已方入於壇內呪水三七遍散灑於四方次可呪香湯滿一百八遍四邊安幔障然後洗浴身呪水呪湯呪曰。</p>
<p class="dharani">怛姪他<span class='note-inline'>(一)</span>　索揭智<span class='note-inline'>(二)</span>　毘揭智<span class='note-inline'>(三)</span>　毘揭荼伐底<span class='note-inline'>(四)</span>　莎訶<span class='note-inline'>(五)</span></p>
<p>已下第七正教洗法有二。初結前。次方入下作法有四。一呪水作淨。二呪洗浴湯。三教蔽形醜。四却示其呪。</p>
<p>經。若洗浴訖其洗浴湯及壇場中供養飲食棄河池內餘皆收攝。</p>
<p>下第八示洗竟法。</p>
<p>經。如是浴已方著淨衣既出壇場入淨室內呪師教其發弘誓願永斷眾惡常修諸善於諸有情與大悲心以是因緣當獲無量隨心福報。</p>
<p>已下別教其方中。第二令發願有五。一結前。二方著淨衣發願儀軌。三既出下發願處所。四呪師教具下依師教。此據初學。五永斷下發願。發願有三。初願修自利。次於諸下願行利他。後以是因緣下修行得果。</p>
<p>經。復說頌曰若有病苦諸眾生種種方藥治不差若依如是洗浴法并復讀誦斯經典常於日夜念不散專想慇懃生信心所有患苦盡消除解脫貧窮足財寶四方星辰及日月威神擁護得延年吉祥安穩福德增災變厄難皆除遣。</p>
<p>下第三明依修得益。總有三頌分三。初半頌標眾生有苦。次一頌明依法學。後一頌半明學得益。益有八。一離病。二除貧。三豐財。四得護。五延壽。六吉安。七福增。八難盡。如文可知。</p>
<p>經。次誦護身呪三七遍呪曰。</p>
<p class="dharani">恒姪他　三謎　毘三謎　莎訶　索揭滯毘揭滯　莎訶　毘揭荼<span class='note-inline'>(亭耶切)</span>　伐底　莎訶　娑揭囉　三步多也　莎訶　塞建陀　摩多也　莎訶　尼攞建他也　莎訶　阿鉢囉市哆　毘[口*梨]耶也　莎訶　呬摩槃哆　三步多也　莎訶　阿爾蜜攞　薄怛囉也　莎訶　南謨薄伽伐都　跋囉蚶摩寫　莎訶　南謨薩囉酸<span class='note-inline'>(蘇活切)</span>底莫訶提鼻裔　莎訶　悉甸都漫<span class='note-inline'>(此云成就我某甲)</span>　曼怛囉鉢柁　莎訶　怛喇都仳姪哆　跋囉蚶摩奴末覩　莎訶</p>
<p>下第四教其護身有二。初標教護身。後正說護呪。</p>
<p>經。爾時大辯才天女說洗浴法壇場呪已。前禮佛足白佛言。世尊。若有苾芻苾芻尼鄔波索迦鄔波斯迦。受持讀誦書寫流布是妙經王。如說行者。若在城邑聚落曠野山林僧尼住處。我為是人將諸眷屬作天妓樂來詣其所。而為擁護。除諸病苦流星變怪疫疾鬪諍王法所拘惡夢惡神為障礙者蠱道厭術悉皆除殄。饒益是等持經之人苾芻等眾及諸聽者。皆令速渡生死大海不退菩提。</p>
<p>下示方便中。第三天女勸行有三。初結前示法。次前禮佛足下陳勸學人有三。初白儀。次啟白。若有苾芻下所陳行人。後若在城邑下明令得益。得益有三。初供養守護。次除諸病苦下為除災殃。後饒益是等下令得勝益。</p>
<p>爾時世尊聞是說已讚辯才天女言善哉善哉天女汝能安樂利益無量無邊有情說此神呪及以香水壇場法式果報難思汝當擁護最勝經王勿令隱沒常得流通爾時大辯才天女禮佛足已還復本座。</p>
<p>下示方便中。第四世尊讚勅有四。初總相讚。二天女汝能下別指讚有三。初讚示法益。次說此神呪下讚別示方。後果報難思讚當得果。三汝當擁護下勅護法。四經爾時下蒙讚復座。</p>
<p>經。爾時法師授記憍陳如婆羅門承佛威力於大眾前讚請辯才天女曰。</p>
<p>贊曰。示求方軌中。第二正求辨才。文分為四。一陳如讚請求法。二爾時辨才下天女依請教示。三爾時憍陳下陳如聞法喜讚。四第八卷初陳如教請如被。初中有二。此標請。</p>
<p>經。聰明勇進辨才天人天供養悉應受名聞世間遍充滿能與一切眾生願。</p>
<p>下正明讚請。三頌分二。初兩頌讚。後一頌請。讚中分三。初一頌讚內德。次半頌讚住處。後半頌讚威儀。此讚內德有四。一句讚智勤德。一句讚福田德。一句讚遠聞德。一句讚滿願德。</p>
<p>經。依高山頂勝住處葺茅為室在中居恒結軟草以為衣在處常翹於一足。</p>
<p>下讚處及儀。表能出生死云住高山。據實隨處而現。離憍慢故恒居茅室。表和忍故軟草為服。恒勤利物故常翹一足。</p>
<p>經。諸天大眾皆來集咸同一心伸讚請唯願智慧辯才天以妙言辭施一切。</p>
<p>下申請有二。半頌申同讚請。半頌願惠所求。準下讚求中。不唯詞無礙。就說法利生詞無礙勝故偏陳請。</p>
<p>經。爾時辯才天女即便受請為說呪曰。</p>
<p class="dharani">怛姪他　慕囇只囇　阿伐帝　阿伐吒伐底　馨遇隷名具隷　名具羅伐底　鴦具師末唎只三末底　毘三末底　毘三末底惡近<span class='note-inline'>(入)</span>唎莫近唎　怛囉只　怛囉者伐底　質質哩室里蜜里　末難地曇<span class='note-inline'>(去聲)</span>末唎只八囉拏畢唎裔　盧迦逝瑟跇<span class='note-inline'>(丑世切)</span>　盧迦失囇瑟耶　盧迦畢唎裔　悉馱跋唎帝　毘麼目企<span class='note-inline'>(輕利切)</span>輸只折唎　阿鉢唎底喝帝　阿鉢唎底喝哆勃地　南母只南母只　莫訶提鼻　鉢唎底近<span class='note-inline'>(入)</span>唎昏<span class='note-inline'>(火恨切)</span>拏　南摩塞迦囉　我某甲勃地達哩奢呬　勃地阿鉢喇底喝哆　婆<span class='note-inline'>(上)</span>跋覩　市婆謎毘輸姪覩　舍悉怛囉輸路迦　曼怛囉畢棏迦　迦婢耶地數　怛姪他　莫訶鉢喇婆鼻　呬里蜜里呬蜜里　毘折喇覩謎勃地　我某甲勃地輸提　薄伽伐點提毘焰　薩羅酸<span class='note-inline'>(蘇活切)</span>點<span class='note-inline'>(丁焰切)</span>　羯囉滯雞由囇　雞由羅末底　呬里蜜里呬里蜜里　阿婆訶耶弭　莫訶提鼻　勃陀薩帝娜　達摩薩帝[女*耶]　僧伽薩帝娜　因達囉薩帝娜　跋嘍拏薩帝娜　裔盧雞薩底婆地娜　羝釤<span class='note-inline'>(引)</span>薩帝娜　薩底伐者泥娜　阿婆訶耶弭　莫訶提鼻　呬里蜜里呬里蜜里　毘折喇覩　我某甲勃地　南謨薄伽伐底<span class='note-inline'>(丁利切)</span>莫訶提鼻薩囉酸底　悉甸覩　曼怛囉鉢陀彌　莎訶</p>
<p>爾時辯才天女說是呪已告婆羅門言善哉大士能為眾生求妙辯才及諸珍寶神通智慧廣利一切速證菩提。</p>
<p>下天女示法有三。一說呪。二爾時辨才下讚請。問。前請唯求辨才。何故天讚通有餘法。答。有二解。一解如前釋願惠所求中辨。一云。雖但求辨因辨得餘因果通讚。取前釋好。</p>
<p>經。如是應知受持法式即說頌曰先可誦此陀羅尼令使純熟無謬失。</p>
<p>下三教修習法有二。初標舉。二即說頌下教習。總有十九頌半。大分為八。初半頌教先誦呪。</p>
<p>經。歸敬三寶諸天眾請求加護願隨心禮敬諸佛及法寶菩薩獨覺聲聞眾次禮梵王并帝釋及護世者四天王一切常修梵行人悉可至誠慇重敬。</p>
<p>下第二次有兩頌。歸教求護分三。初半頌標。次一頌一句所歸。後一句結。</p>
<p>經。可於寂靜蘭若處大聲誦前呪讚法應在佛像天龍前隨其所有修供養。</p>
<p>下第三一頌略示作法。於中有四。一句作法處。一句教誦呪讚。讚即前讚請。一句示坐處。一句教供養。</p>
<p>經。於彼一切眾生類發起慈悲哀愍心。</p>
<p>下第四半頌起慈悲。</p>
<p>經。世尊妙相紫金身繫想正念心無亂世尊護念說教法隨彼根機令習定於其句義善思惟復依空性而修習應在世尊形像前一心正念而安坐即得妙智三摩地并獲最勝陀羅尼。</p>
<p>下第五有六頌半。令託境安心修本所求。於中有二。初二頌半求佛總持。次四頌求佛四辨。是佛果故。求總持中有四。初半頌觀佛。二一頌總持。初半頌法及呪忍。次半頌義。三半頌行法處及修法。四半頌得果。以其智定眾德本故。若得總持必成智定。</p>
<p>經。如來金口演說法妙響調伏諸人天舌相隨緣現希有廣長能覆三千界。</p>
<p>下四頌求辨才也。中復有三。初一頌辨所求辯及辯具。次兩頌令求此二。後一頌所求果遂。此初也。說法即法義二辨。妙響即詞。調伏即樂故。舌相即辨具。</p>
<p>經。如是諸佛妙音聲至誠憶念心無畏諸佛皆由發弘願得此舌相不思議宣說諸法皆非有譬如虛空無所著諸佛音聲及舌相繫念思量願圓滿。</p>
<p>下令求此二。初半頌求詞無礙辨。半頌求具。半頌求餘三辨。半頌結由願得。</p>
<p>經。若見供養辯才天或見弟子隨師教授此祕法令修學尊重隨心皆得成。</p>
<p>下後一頌果遂。辨才見有師弟修行。則授法令修必得果遂。</p>
<p>經。若人欲得最上智應當一心持此法增長福智諸功德必定成就勿生疑若求財者得多財求名稱者獲名稱求出離者得解脫必定成就勿生疑無量無邊諸功德隨其內心之所願若能如是依行者必得成就勿生疑。</p>
<p>下第六三頌別示所求有三。初一頌求智及福。次一頌求世出世。後一頌例求一切。</p>
<p>經。當於淨處著淨衣應作壇場隨大小以四淨瓶盛美味香華供養可隨時懸諸繒綵并旛蓋塗香抹香遍嚴飾供養佛及辯才天求見天身皆遂願。</p>
<p>下第七兩頌廣作法。</p>
<p>經。應三七日誦前呪。可對大辯天佛前。若其不見此天神。應更用心經九日。於後夜中猶不見。更求清淨勝妙處。如法應畫辯才天。供養誦持心無捨。晝夜不生於懈怠。自利利他無窮盡。所獲果報施群生。於所求願皆成就。若不遂意經三月。六月九月或一年。慇懃求請心不移。天眼他心皆悉得。</p>
<p>下第八教求時限有三品別。初一頌上品求。次兩頌中品求。後一頌下品求。或由根有上中下。或由障輕重。或由宿智多少。</p>
<p>經。爾時憍陳如婆羅門聞是說已歡喜踊躍歎未曾有告諸大眾作如是言汝等人天一切大眾如是當知皆一心聽我今更欲依世諦法讚彼勝妙辯才天女。</p>
<p>下第三陳如聞法喜讚。大分為四。初標欲讚。二即說頌下正讚。三若欲祈請下結勸修。四爾時佛告下世尊讚成。初中有三。初聞法心歡。次告大眾下告眾令聽。後我今下陳欲讚歎。勝義絕言故云依俗。</p>
<p>經。即說頌曰敬禮天女那羅延於世界中得自在我今讚歎彼尊者皆如往昔仙人說。</p>
<p>下正讚有二。初頌讚。後呪讚。初有二十二頌。大分為三。初一頌標讚。次二十頌正讚。後一頌歸禮。初也。</p>
<p>經。吉祥成就心安穩聰明慚愧有名聞為母能生於世間勇猛常行大精進。</p>
<p>下正讚分二。初三頌總讚內外德。後十七頌別讚內外。初文有三。初一頌內。次一頌半外。後半頌總結。此初也。有四。一句心安吉祥德。一句聰慧名聞德。一句長養有情德。一句常勤無倦德。</p>
<p>經。於軍陣處戰恒勝長養調伏心慈忍現為閻羅之長姊常著青色野蠶衣好醜容儀皆具有眼目能令見者怖。</p>
<p>下讚外德有三。初半頌戰勝降怨德。半頌隨類受生德。半頌具諸形相德。</p>
<p>經。無量勝行超世間歸信之人咸攝受。</p>
<p>下總結也。</p>
<p>經。或在山巖深險處。或居坎窟及河邊。或在大樹諸叢林。天女多依此中住。假使山林野人輩。亦常供養於天女。以孔雀羽作幢旗。於一切時常護世。師子虎狼恒圍繞。牛羊雞等亦相依。振大鈴鐸出音聲。頻陀山眾皆聞響。或執三戟頭圓髻。左右恒持日月旗。黑月九日十一日。於此時中當供養。或現婆蘇大天妹。見有鬪戰心常愍。</p>
<p>下別讚內外有二。初四頌半讚外德。後十二頌半讚內。初中有三。初一頌半住處供養。次兩頌羽儀翼從。後一頌乘便明供養時。及辨形不定。</p>
<p>經。觀察一切有情中天女最勝無過者。</p>
<p>下讚內德有二。初十頌半讚大智尊勝德。後二頌讚大悲救苦德。初中有三。初半標勝。次九頌別讚。後一頌結勝。此初也。</p>
<p>經。權現牧牛歡喜女與天戰時常得勝能久安住於世間亦為和忍及暴惡大婆羅門四明法幻化呪等悉皆通。</p>
<p>下別讚有十一。一降怨勝。二能久住下住世勝。三大婆下解了勝。四明法即四薜陀論。舊云韋陀或毘伽羅論。皆訛謬也。一頡力薜陀此云壽明。釋命長短事。二耶樹薜陀此云祠祀明。釋祀祠之事。三婆摩薜陀此云平明。平是非事。四阿達薜陀此云術明。釋伎術事。此經云幻化呪等皆通達者則第四明也。</p>
<p>經。於天仙中得自在能為種子及大地。</p>
<p>下四仙中勝。能為種等釋勝所以。</p>
<p>經。諸天女等集會時如大海潮必來應。</p>
<p>下五盟信勝。</p>
<p>經。於諸龍神藥叉眾或為上首能調伏。</p>
<p>下六調伏勝。</p>
<p>經。於諸女中最梵行出言猶如世間主於王位處如蓮華若在河津喻橋栰。</p>
<p>下七梵行勝有三。初言無諂妄如世主。二不染世法如蓮華。三常行濟物如橋筏。</p>
<p>經。面貌猶如盛滿月具足多聞作依處辯才勝出若高峯念者皆與為洲渚。</p>
<p>下八為依勝有三。初端嚴。次多聞。後辨才。具德為依常如洲渚。</p>
<p>經。阿蘇羅等諸天眾咸共稱讚其功德乃至千眼帝釋主以慇重心而觀察。</p>
<p>下九稱讚勝。</p>
<p>經。眾生若有希求事悉能令彼速得成亦令聰辯具聞持持大地中為第一於此十方世界中如大燈明常普照乃至神鬼諸禽獸咸皆遂彼所求心。</p>
<p>下十遂求勝有三。謂初半頌標。一頌釋。半頌結。</p>
<p>經。於諸女中若山峯同昔仙人久住世如少女天常離欲實語猶如大世王普見世間差別類乃至欲界諸天宮唯有天女獨稱尊不見有情能勝者。</p>
<p>下十一德尊勝有二。初頌別明勝。後頌總結指勝。</p>
<p>經。若於戰陣恐怖處或見墮在火坑中河津險難賊盜時悉能令彼除怖畏或被王法所枷縛或為怨讎行殺害若能專注心不移決定解脫諸憂苦。</p>
<p>下二頌讚內德中。第二讚大悲救苦德有二。初別陳。後半頌結例。</p>
<p>經。於善惡人皆擁護慈悲愍念常現前是故我以至誠心稽首歸依大天女。</p>
<p>下總結歸禮。</p>
<p>經。爾時婆羅門復以呪讚。讚天女曰。敬禮敬禮世間尊。於諸母中最為勝。三種世間咸供養。面貌容儀人樂觀。種種妙德以嚴身。目如修廣青蓮葉。福智光明名稱滿。譬如無價末尼珠。我今讚歎最勝者。悉能成辦所求心。真實功德妙吉祥。譬如蓮華極清淨。身色端嚴皆樂見。眾相希有不思議。能放無垢智光明。於諸念中為最勝。猶如師子獸中上。常以八臂自莊嚴。各持弓箭刀矟斧。長杵鐵輪并羅索。端正樂觀如滿月。言詞無滯出和音。若有眾生心願求。善士隨念令圓滿。帝釋諸天咸供養。皆共稱讚可歸依。眾德能生不思議。一切時中起恭敬。莎訶<span class='note-inline'>(此上呪。頌是呪亦是讚。若持呪時必須誦之)</span>。</p>
<p>下重以呪讚。文相可知。</p>
<p>經。若欲祈請辯才天依此呪讚言詞句晨朝清淨至誠誦於所求事悉隨心。</p>
<p>下喜讚中第三結勸修學。</p>
<p>經。爾時佛告婆羅門善哉善哉汝能如是利益眾生施與安樂讚彼天女請求加護獲福無邊<span class='note-inline'>(此品呪法有略有廣。或開或合前後不同。梵本既多。但依一譯。後勘者知之)</span>。</p>
<p>下第四世尊讚成。</p>

<p class='juan'>金光明最勝王經疏卷第五<span class='note-inline'>(本尾)</span></p>
<p class='juan'><a id='mulu24' />金光明最勝王經<span class='note-inline'>(卷第八)</span>疏<span class='note-inline'>(卷第五末)</span></p><p class="byline">唐三藏法師義淨奉　制譯</p>
<p class='h1'>大辨才天女品第十五之二</p><p>經。第八卷大辨才品餘。</p>
<p>經。爾時憍陳如婆羅門說上讚歎及呪讚法讚辨才天女已。</p>
<p>下第四陳如教請加被。前請求辨才之法。此請求時加被令得。大分為四。初結前生後。二南謨下正教請被。三爾時辨才下天女讚勸修行。四陳如歡喜頂受。初中有二。此初結前。</p>
<p>經。告諸大眾仁等若欲請辨才天女哀愍加護於現世中得無礙辨聰明大智巧妙言辭博綜奇才論議文飾隨意成就無疑滯者。</p>
<p>下生後有三。初告眾。次仁等下標舉所求。後應當下生啟請。標所求法中初總舉四辨及智。聰謂能領。明謂能悟。智謂能決。巧妙下別舉四辨。巧妙詞無礙。博綜法義無礙。論議文飾樂說無礙。</p>
<p>經。應當如是至誠殷重而請召言。</p>
<p>下生下。如文。</p>
<p>經。南無佛陀也南謨達摩也南謨僧伽也南謨諸菩薩眾獨覺聲聞一切賢聖。</p>
<p>下正教請被有二。初請佛加被令得。後敬禮諸佛妙辨才下請辨才天等加被令得。初復有三。初歸敬三寶。次讚佛語等為請所由。後敬禮敬禮下。正請世尊加被令得。此初也。</p>
<p>經。過去現在十方諸佛悉皆已習真實之語能隨順說當機實語無虛誑語已於無量俱胝大劫常說實語有實語者悉皆隨喜。</p>
<p>下讚佛語等為請所由。初讚實語。次讚語具。後讚利益。讚語有三。初讚因。次已於下讚果。後有實語者下讚隨喜。明世尊等有喜無量不嫉生得。故請加被。</p>
<p>經。以不妄語故出廣長舌能覆於面覆贍部洲及四天下能覆一千二千三千世界普覆十方世界圓滿周遍不可思議。</p>
<p>下讚語具。初以不妄語故讚因。出廣長舌以下讚果。此意佛說令求定。得不妄故我今請。</p>
<p>經。能除一切煩惱炎熱。</p>
<p>下讚利益。以能益故所以請加願得佛所得。禮三寶故求語具故重言敬禮。準下諸所有辨皆願求得。以佛勝故是根本故先偏請求。</p>
<p>經。敬禮敬禮一切諸佛如是舌相願我某甲皆得成就微妙辨才至心歸命敬禮諸佛妙辨才諸大菩薩妙辨才獨覺聖者妙辨才四向四果妙辨才四聖諦語妙辨才正行正見妙辨才。</p>
<p>下請辨天等加被令得。於中有二。初禮所求辨。後敬禮無欺下請加令得。初禮所求辨中。初敬禮二字舉能敬。次世尊下二十二類辨才是所禮求。後所有勝業下即請彼能成之者資我令得。六頌中初一頌半聖者辨才。餘天及神仙辨才。聖中初一頌能成之人。次半頌明辨所說。略舉三類影一切法。正行有六種。一最勝正行。二作意。三隨法。四離二邊。五差別。六無差別。正行依行六度各有六正行。如辨中邊論第三明。正見有十一。則於苦諦觀為如病如癰如箭如障。無常苦空無我為八見。觀集為結見。觀滅為離繫見。觀道為能離繫見。加上十一。</p>
<p>經。梵眾諸仙妙辨才。大天烏摩妙辨才。塞建陀天妙辨才。摩那斯王妙辨才。聰明夜天妙辨才。四大天王妙辨才。善住天子妙辨才。金剛密主妙辨才。吠率怒天妙辨才。毘摩天女妙辨才。侍數天神妙辨才。室唎天女妙辨才。室則末多妙辨才。醯哩言辭妙辨才。諸母大母妙辨才。訶哩底母妙辨才。諸藥叉神妙辨才。十方諸王妙辨才。</p>
<p>下所餘。梵眾即仙以離欲故。或梵天與仙各別。初解為正。大天烏摩者此是欲界大自在天女名烏摩。烏摩此云止。以女欲嫁其父大天止而不許故云大天止。塞建陀者此云蘊。西方呼腸及肩等名為蘊。謂積物故。摩那斯此云慈心。吠率怒此云多手。那羅延天之別名。毘者此云種種。摩此云業。此則舊云毘首羯摩天也。侍數天者。室利天此云吉祥。室利末多此云吉祥慧。醯哩<span class='note-inline'>(此無可翻)</span>。訶里底者此云青色。</p>
<p>經。所有勝業資助我令行無窮妙辨才。</p>
<p>下請加令得。</p>
<p>經。敬禮無欺誑敬禮解脫者敬禮離欲人敬禮捨纏蓋敬禮心清淨敬禮光明者敬禮真實語敬禮無塵習敬禮住勝義敬禮大眾主。</p>
<p>下二十五頌請加令得。大分為七。初十二頌歸禮菩薩請加令得。次一頌半請聲聞加。次二頌半請色界天加。次二頌請欲天加。次五頌請八部加。次一頌請餘人天加。次一頌請法界有情加。初中分三。初七頌請加令得菩薩辨。次三頌請加令得如來辨。次二頌請加令得佛及聲聞等辨。初中復二。初二頌半總禮讚一切菩薩請加。次四頌半別禮天女請加。此初總也。讚禮十德。一離慢無誑德。二證真擇滅德。異二乘故。三不染五塵德。四能離纏蓋德。五無漏恒行德。六破愚生智德。七說必契境德。八離諸習氣德。九任運證真德。十將導有情德。十句經文如次配釋。</p>
<p>經。敬禮辨才天令我辭無礙願我所求事皆悉速成就無病常安隱壽命得延長善解諸明呪勤修菩提道廣饒益群生求心願早遂我說真實語我說無誑語天女妙辨才令我得成就惟願天女來令我語無滯速入身口內聰明足辨才。</p>
<p>下別請天女。分文為五。一請詞無礙。二次一頌請無病延年。為利有情不貪世命。三次一頌請解明呪勤習菩提。四次一頌明己實求請加令得。五次一頌請求天女入身加被。</p>
<p>經。願令我舌根當得如來辨由彼語威力調伏諸眾生我所出語時隨事皆成就聞者生恭敬所作不唐捐若我求辨才事不成就者天女之實語皆悉成虛妄。</p>
<p>下請如來辨。文分為三。初二句請。次一頌半明求辨意。次一頌反成天語不虛我求必就。</p>
<p>經。有作無間罪佛語令調伏及以阿羅漢所有報恩語舍利子目連世尊眾第一斯等真實語願我皆成就。</p>
<p>下請加令得佛及聲聞等辨。初半頌請佛辨。一頌半請餘辨佛。調無間語。羅漢報恩語。互相影舉一切諸語。言斯等者或等餘羅漢。或等如前二十二辨。</p>
<p>經。我今皆召請佛之聲聞眾皆願速來至成就我求心所求真實語皆願無虛誑。</p>
<p>下此請聲聞加。</p>
<p>經。上從色究竟及以淨居天大梵及梵輔一切梵王眾乃至遍三千索訶世界主并及諸眷屬我今皆請召惟願降慈悲哀憐同攝受。</p>
<p>下請色界天加。</p>
<p>經。他化自在天及以樂變化覩史多天眾慈氏當成佛夜摩諸天眾及三十三天四天王眾天一切諸天眾。</p>
<p>下請欲界天加。</p>
<p>經。地水火風神依妙高山住七海山神眾所有諸眷屬滿財及五頂日月諸星辰如是諸天眾令世間安隱斯等諸天神不樂作罪業敬禮鬼子母及最小愛兒龍天藥叉眾乾闥阿蘇羅及以緊那羅莫呼洛伽等我以世尊力悉皆申請召願降慈悲心與我無礙辨。</p>
<p>下請八部加。初四頌標名。後一頌申請。</p>
<p>經。一切人天眾能了他心者皆願加神力與我妙辨才乃至盡虛空周遍於法界所有含生類與我妙辨才。</p>
<p>下請餘人天及法界生。</p>
<p>經。爾時辨才天女聞是請已告婆羅門言善哉大士若有男子女人能依如是呪及呪讚如前所說受持法式歸敬三寶虔心正念於所求事皆不唐捐兼復受持讀誦此金光明微妙經典所願求者無不果遂速得成就除不至心時婆羅門深心歡喜合掌頂受。</p>
<p>下第三天女讚勸修行有二。初天女讚歎。次若有男子下印勸令修。後時婆羅門下第四陳如歡喜領受。</p>
<p>經。爾時佛告辨才天女善哉善哉善女天汝能流布是妙經王擁護所有受持經者及能利益一切眾生令得安樂說如是法施與辨才不可思議得福無量諸發心者速趣菩提。</p>
<p>下品第三大段如來讚勸。初讚天女。諸發心下勸依修學。</p>
</div>
<div class='div-pin'><a id='mulu25' />
<p class='h1'>大吉祥天女品第十六</p><p>大吉祥天女品三門分別。一來意。二釋名。三解妨。言來意者修行流通有五。此令修福智中第二與其衣服財物。若無福利恐外希求妨其弘經。故教依經修學之時自得衣服。既無外求之患。復得修於福智成斯勝行。故此品來。釋名者梵云摩訶<span class='note-inline'>(此云大)</span>室利<span class='note-inline'>(此云吉祥)</span>提婆仳此云天女總名大吉祥天女。此品明彼吉祥天女事。故以為名。解妨者前品益其辨才。後品益其飲食皆不別分為品。此益衣服何別分耶。答。前後相準不應別分。但為廣略有殊故開合異。前品略明益辨。文少不可別開。與求辨文合說。後品弘經即增地味。不說求已方加。故亦不別。此益衣服初標益衣服。文既廣長。故開為二。問。俱益弘經何故辨才衣服各待請已方增。後品益於地味不待求而即得。答。化有萬途。理不一準。又益辨衣服為難。待求方得。增地味而為易。故不待求。神自主地故益為易。問。持經之人自應供養所有四事。何故求已方增資財。答。上行持經自應得於四事。欲令成於福行故復令其請求。又自專弘經者。未以求於四事。為求四事者令使行經。故待依經學求方與。問。此吉祥女為天趣攝為鬼趣耶。答。真諦三藏云。此初地菩薩應作樹神王。領諸神隨所至處與他勝樂。勝樂即功德之果故名功德天。外國呼神亦名天也。準此所解即示鬼趣作樹神中王。今解。準經但云天女不說為神。如下地神。即名神故。設有處說名樹神王者如四天王亦名四天神王。以主神故名為神王。非必鬼趣。天女亦爾。是天趣攝。</p>
<p>經。爾時大吉祥天女即從座起前禮佛足合掌恭敬白佛言世尊我若見有苾芻苾芻尼鄔波索迦鄔波斯迦受持讀誦為人解說是金光明最勝王經者我當專心恭敬供養此等法師所謂飲食衣服臥具醫藥及餘一切所須資具皆令圓滿無有乏少。</p>
<p>讚曰。與財物中分之為二。此初一品明弘經者應得四事。下之一品明得之方。初分為四。一見弘經者能供四事。二世尊下辨能供因。并為報德。三若復下勸應行學。四佛告下佛讚勸成。此即初也。復分為三。一請益儀。二白佛言下見修行。三我當下與其益。益中有二。初與世間益。後亦得值遇下與出世益。世益有二。初與現益。次復於下與後益。現中初與財。</p>
<p>經。若晝若夜於此經王所有句義觀察思量安樂而住令此經典於贍部洲廣行流布為彼有情已於無量百千佛所種善根者常使得聞不速隱沒。</p>
<p>下與法利。法利有二。一令行法者得安樂住。二令教法為久流行。有三。初令法久住。次辨能信受因。後常聞不沒。</p>
<p>經。復於無量百千億劫當受人天種種勝樂常得豐稔永除饑饉一切有情恒受安樂。</p>
<p>下與後益有三。一得勝身。二常得豐稔下常豐樂。三一切有情下能利物。</p>
<p>經。亦復值遇諸佛世尊於未來世速證無上大菩提果永絕三塗輪迴苦難。</p>
<p>下得出世益有三。一值佛。二得菩提。三永絕三塗下證涅槃。</p>
<p>經。世尊我念過去有瑠璃金山寶華光照吉祥功德海如來應正等覺十號具足。我於彼所種諸善根。由彼如來慈悲愍念威神力故。令我今日隨所念處。隨所視方。隨所至國。能令無量百千萬億眾生受諸快樂。乃至所須衣服飲食資生之具金銀琉璃硨磲碼碯珊瑚琥珀真珠等寶悉令充足。</p>
<p>下辨能供因并為報德有四。一陳往遇佛。二我於下述昔殖因。三由彼下念彼佛恩。四令我下令我能益故。我為報昔佛恩故。供養利益弘經之人故。下佛讚。汝能如是憶念昔因報恩供養等。隨所念他心通所緣。隨所視方天眼通所見。隨所至神境通所至。此中八寶餘多說七。七寶說處亦復不同。準佛地論隨方所重說七。有別故不相違。</p>
<p>若復有人至心讀誦是金光明最勝王經亦當日日燒眾名香及諸妙華為我供養彼琉璃金山寶華光照吉祥功德海如來應正等覺復當每日於三時中稱念我名別以香華及諸美食供養於我亦當聽受此妙經王得如是福。</p>
<p>下勸應行學。若準真諦前益法師。此益聽者。今意通二。初長行後偈頌。長行有五。一勸自讀誦。二亦當下教讀誦儀。三復當下復應供我。四亦常下勸於聽。此意已解者勸讀誦。未解者勸聽受。五得如是福結得利益。</p>
<p>而說頌曰由能如是持經故自身眷屬離諸衰所須衣食無乏時威光壽令難窮盡能命地味常增長諸天降雨隨時節令諸天眾咸歡悅及以園林穀果神叢林果樹竝滋榮所有苗稼咸成就欲求珍財皆滿願隨所念者遂其心。</p>
<p>下重頌有八。一身眷無衰。二衣食不乏。三威光長壽。四地味增多。五雨降隨時。六天神歡悅。七百穀滋茂。八所念皆成。</p>
<p>經。佛告大吉祥天女善哉善哉汝能如是憶念昔因報恩供養利益安樂無邊眾生流布是經功德無盡。</p>
<p>下佛讚勸成。</p>
</div>
<div class='div-pin'><a id='mulu26' />
<p class='h1'>大吉祥天女增長財物品第十七</p><p>大吉祥天女增長財物品三門分別。來意如前。釋名者。昔少有加多云增。先無令得稱長。財謂七珍。物謂四事。若能弘經天女能令財物增長。此品廣明。故云增長財物品。餘如前解。三解妨者。問。此品亦能與其飲食。增其地味。與後品何別。答。能與者異故。又真諦三藏云。此品正與衣服。珍財飲食是兼。後品正與飲食。餘者是兼。</p>
<p>經。爾時大吉祥天女復白佛言世尊北方薜室羅末拏天王城名有財去城不遠有園名曰妙華福光中有勝殿七寶所成世尊我常住彼。</p>
<p>下明其得法。品文分四。一明請求之軌。二我於爾時下明其得益。三既得如是下教其受用。四爾時下世尊讚益。就請軌中復分為三。一指住處。欲令標心有在。</p>
<p>經。若復有人欲求五穀日日增多倉庫盈溢者。</p>
<p>下二舉祈願人。</p>
<p>經。應當發起敬信之心。淨治一室瞿摩塗地。應畫我像種種瓔珞周匝莊嚴。當洗浴身著淨衣服。塗以名香入淨室內發心為我每日三時稱彼佛名及此經名號。而申禮敬南謨瑠璃金山寶華光照吉祥功德海如來。持諸香華及以種種甘美飲食至心奉獻。亦以香華及諸飲食供養我像。復持飲食散擲餘方施諸神等實言邀請大吉祥天發所求願。若如所言是不虛者於我所請勿令空爾。于時吉祥天女知是事已。便生愍念令其宅中財穀增長。即當誦呪請召於我。先稱佛名及菩薩名字。</p>
<p>下三示其方法。於中復二。初標勸祈修必得願遂。二即當誦呪下正教其法。此初標也。應淨室飾身供養祈求。我必滿願。即下淨室為壇。懺禮供養誦呪敷座。非是前後所明各別。然準經文標示正教。隨便即說不依行次。標中分七。一勸發信心要由信心方能受行故。二淨治下標作壇場。三應當洗浴下令嚴身體。四入淨室下示行法處。五發心為我下示其修法。修法有五。一標心所為。二每日下修之分限。三稱彼名下略示歸禮。四持諸香華下教供養。供養有三。一供三寶。亦以香華下供養天女。三復持飲食下令供養眷屬及一切神。五實言下教令祈請。六于時吉祥下標因修得果。七即當下教誦呪歸禮。</p>
<p>經。一心敬禮。南謨一切十方三世諸佛。南謨寶髻佛。南謨無垢光明寶幢佛。南謨金幢光佛。南謨百金光藏佛。南謨金蓋寶積佛。南謨金華光幢佛。南謨大燈光佛。南謨大寶幢佛。南謨東方不動佛。南謨南方寶幢佛。南謨西方無量壽。佛南謨北方天鼓音佛。南謨妙幢菩薩。南謨金光菩薩。南謨金藏菩薩。南謨常啼菩薩。南謨法上菩薩。南謨善安菩薩。</p>
<p>下第二正教修法。準依作法有十一種。初應先教誦呪令就。二作壇場。三嚴淨其身。四應受八戒。五二時之中為自及天女供養三寶。及自供養天女。六為天女及以自身三時之中禮佛法僧。七自懺己愆。八普為迴向發所求願。九於天女前歸禮請名。十正誦神呪。十一希天滿願。今文不次。依文分九。一禮敬三寶。此經及寶華佛亦應禮敬。以前標說此略不論。準前求辨才亦禮敬三寶及諸天神皆請加被。今此不請者以增財易故。</p>
<p>經。敬禮如是佛菩薩已次當誦呪請召我大吉祥天女由此呪力所求之事皆得成就。</p>
<p>下第二教其誦呪者有五。初結前生後。二次當下教其請召。</p>
<p>經。即說呪曰。</p>
<p class="dharani">南謨室唎莫訶天女　怛姪他　鉢唎脯[口*律]拏折囇　三曼䫂　達唎設泥<span class='note-inline'>(去聲下皆同)</span>　莫訶毘訶囉揭帝　三曼哆毘曇末泥　莫訶迦里也　鉢喇底瑟侘鉢泥　薩婆頞他婆彈泥　蘇鉢喇底脯囇　痾耶娜達摩多　莫訶毘俱比帝　莫訶迷咄嚕　鄔波僧呬羝　莫訶頡唎使　蘇僧近<span class='note-inline'>(入)</span>里　呬羝三曼多頞他　阿奴波剌泥　莎訶</p>
<p>下三示所誦呪。</p>
<p>經。世尊若人誦持如是神呪請召我時我聞請已即至其所令願得遂世尊是灌頂法句定成就句真實之句無虛誑句是平等行於諸眾生是正善根。</p>
<p>下四能行願遂。世尊是灌頂下五歎呪功能有六。一灌頂法句明是勝人法。如受王位國師乘象取四海水吉祥茅草以灌其頂示吉祥相。此表得聞此陀羅尼當受佛位。二定成就句者決滿所求。三真實句者說契真故。四無虛誑者不誑他故。五平等行者一切有情皆得行故。六正善根者世出世善之根本故。</p>
<p>經。若有受持讀誦呪者應七日七夜受八支戒。</p>
<p>下第三教應受戒。此據在家二眾法說。出家五眾不必須受。</p>
<p>經。於晨朝時先嚼齒木淨澡漱已。</p>
<p>下第四教嚴淨其身。亦應洗浴著淨衣服。</p>
<p>經。及於晡後香華供養一切諸佛。</p>
<p>下第五教修供養。言及於晡時者明晨朝亦爾。言供養佛法及菩薩并吉祥天。</p>
<p>經。自陳其罪。</p>
<p>下第六教自懺己愆。</p>
<p>經。當為己身及諸含識迴向發願令所希求速得成就。</p>
<p>下第七普為發願。</p>
<p>經。淨治一室或在空閑阿蘭若處瞿摩為壇燒栴檀香而為供養置一勝座旛蓋莊嚴以諸名華布列壇內。</p>
<p>下第八教立壇場。立壇場法有五。一依閑寂清淨之處。二瞿摩塗地。三畫吉祥女形。四為敷高座。五懸列旛蓋燒香散華。</p>
<p>經。應當至心誦持前呪希望我至。</p>
<p>下第九希天滿願請召天女。示呪中明此至心言。即指前說也。</p>
<p>經。我於爾時即便護念觀察是人來入其室就座而坐受其供養。</p>
<p>下第二大段依請得益有三。一吉祥來應。</p>
<p>經。從是以後當令彼人於睡夢中得見於我。</p>
<p>下二令夢得見。</p>
<p>經。隨所求事以實告知若聚落空澤及僧住處隨所求者皆令圓滿金銀財寶牛羊穀麥飲食衣服皆得隨心受諸快樂。</p>
<p>下三正明得果。</p>
<p>經。既得如是勝妙果報當以上分供養三寶及施於我廣修法會設諸飲食布列香華。</p>
<p>下第三大段教其受用有六。一應用上好為自及我而修供養。此中文倒。應云可用上分為自及我廣修法會。設諸飲食布列香華供養三寶。</p>
<p>經。既供養已所有供養貨之取直復為供養於我。</p>
<p>已下二應貿供養餘更為供養。</p>
<p>經。我當終身常住於此擁護是人令無闕乏隨所希求悉皆稱意。</p>
<p>下三成前勸令供養所以。</p>
<p>經。亦當時時給濟貧乏不應慳惜獨為己身。</p>
<p>下四應給貧窮不獨供己。</p>
<p>經。常讀是經供養不絕。</p>
<p>下五既得資緣應正弘經。</p>
<p>經。當以此福普施一切迴向菩提願出生死速得解脫。</p>
<p>下六總以前福布施迴向。</p>
<p>經。爾時世尊讚言善哉吉祥天女汝能如是流布此經不可思議自他俱益。</p>
<p>下第四大段世尊讚益。</p>
</div>
<div class='div-pin'><a id='mulu27' />
<p class='h1'>堅牢地神品第十八</p><p>堅牢地神品三門分別。一來意者。前雖益其衣服。未得飲食資持。此益飲食資身安樂故得弘法。故前品後有此品生。釋品名者。梵云堅牢。是地義。即堅牢地之神。或復由神能令地堅牢名堅牢地之神。亦依主釋。能堅牢地。是神用故。三解妨者。天女益於財物標云增長財物品。此地神加於飲食。何故不言地神益飲食滋味品。答天女分成兩品。故增財物簡之。地神品既不分無濫不言飲食。</p>
<p>經爾時堅牢地神即於眾中從座而起合掌恭敬而白佛言。</p>
<p>下品文分二。初益飲食資持。後白佛言下與呪現身加被。初中復四。初標益弘經。二若有方處下正明得益。三爾時世尊下佛重述成。四爾時堅牢下地神願護。標中有二。初儀軌後標益。此初也。</p>
<p>經。世尊是金光明最勝王經若現在世若未來世若在城邑聚落王宮樓觀及阿蘭若山澤空林有此經王流布之處世尊我當往詣其所供養恭敬擁護流通。</p>
<p>下標益有二。初明弘經時處。後世尊我當下標益弘經。</p>
<p>經。若有方處為說法師敷置高座演說經者。</p>
<p>下第二正明得益有三。初明供養弘經之人。次既受如是下明得供養更廣弘經。後既聽受已下明聞經得益。初復分五。一指弘經人及處。</p>
<p>經。我以神力不現本身在於座所頂戴其足。</p>
<p>下二明神頂敬。</p>
<p>經。我得聞法深心歡喜得餐法味增益威光慶悅無量。</p>
<p>下三明神蒙法利。</p>
<p>經。自身既得如是利益。亦令大地深十六萬八千踰繕那。至金剛輪際。令其地味悉皆增益。乃至四海所有土地亦使肥濃。田疇沃壤倍勝常日。亦復令此贍部洲中江河池沼所有諸樹藥草叢林。種種華果根莖枝葉及諸苗稼。形相可愛眾所樂觀。色香具足皆堪受用。若諸有情受用如是勝飲食已。長命色力。諸根安隱。增益光暉。無諸痛惱。心慧勇健。無不堪能。又此大地凡有所須。百千事業悉皆周備。</p>
<p>下四益其供養。供養有五。一益地味。益地味故令地所生皆悉美好。二乃至下益分限。三亦復下明益百穀。四若諸有情下益受用。若說法師及敷座人聽法之眾咸得此益。故云若諸有情。五又此大地下明益資具。</p>
<p>經。世尊以是因緣諸贍部洲安隱豐樂人民熾盛無諸衰惱所有眾生皆受安樂。</p>
<p>下五結得益。</p>
<p>經。既受如是身心快樂於此經王深加愛敬所在之處皆願受持供養恭敬尊重讚歎。</p>
<p>下第二明得供養更廣弘經。於中分三。初明說聽加敬願持。次又復於彼下明其地神請說并益。後是故世尊下後勸聽經。此初也。</p>
<p>經。又復於彼說法大師法座之處悉皆往彼為諸眾生勸請說是最勝經王何以故世尊由說此經我之自身并諸眷屬咸蒙利益光暉氣力勇猛威勢顏容端正倍勝於常世尊我堅牢地神蒙法味已令贍部洲縱廣七千踰繕那地皆悉沃壤乃至如前所有眾生皆受安樂。</p>
<p>下明地神請說并益復二。初請說。後世尊我堅牢下與益。請說有三。初願請。次何以故徵。後世尊下釋與益。可知。</p>
<p>經。是故世尊時彼眾生為報我恩應作是念我當必定聽受是經恭敬供養尊重讚歎作是念已即從住處城邑聚落舍宅空地詣法會所頂禮法師聽受是經。</p>
<p>下後勸聽經有三。初念報恩。次應作是念下起決心聽。後作是念下往法會聽。</p>
<p>經。既聽受已各還本處心生慶喜共作是言我等今者得聞甚深無上妙法即是攝受不可思議功德之聚由經力故我等當值無量無邊百千俱胝那庾多佛承事供養永離三塗極苦之處復於來世百千生中常生天上及在人間受諸勝樂。</p>
<p>下第三明聞經得益有三。初勸慶相賀。次時彼諸人下傳說利他。後世尊隨諸下明其得益。初中復五。一慶聞深法。二即是下慶獲福廣。三由經力下慶當遇佛。四永離下慶免三塗。五復於下慶當勝報。</p>
<p>經。時彼諸人各還本處為諸人眾說是經王若一喻一品一昔因緣一如來名一菩薩名一四句頌或復一句為諸眾生說是經典乃至首題名字。</p>
<p>下次傳說利他。</p>
<p>經。世尊隨諸眾生所住之處其地悉皆沃壤肥濃過於餘處凡是土地所生之物悉得增長滋茂廣大令諸眾生受於快樂多饒珍財好生惠施心常堅固深信三寶作是語已。</p>
<p>下明其得益。</p>
<p>經。爾時世尊告堅牢地神曰。若有眾生聞是金光明最勝經王乃至一句。命終之後當得往生三十三天及餘天處。若有眾生為欲供養是經王故。莊嚴宅宇乃至張一傘蓋懸一繒旛。由是因緣六天之上如念受生。七寶妙宮隨意受用。各各自然。有七千天女共相娛樂。日夜常受不可思議殊勝之樂。作是語已。</p>
<p>下第三佛重述成。於中有二。初述成聞經益。後若有眾生下述成供養益。述聞生上得益。不言受樂者影略故也。</p>
<p>經。爾時堅牢地神白佛言世尊以是因緣若有四眾昇於法座說是法時我當晝夜擁護是人自隱其身在於座所頂戴其足。</p>
<p>下第四地神願護。於中有三。一願護法師。</p>
<p>經。世尊如是經典為彼眾生已於百千佛所種善根者於贍部洲流布不滅是諸眾生聽斯經者於未來世無量百千俱胝那庾多劫天上人中常受勝樂得遇諸佛速成阿耨多羅三藐三菩提不歷三塗生死之苦。</p>
<p>下二願護正法。護正法者為利有情。是諸眾生下三明令生得益有二。初得樂果。後離苦報。樂果有二。初受世果。得遇諸佛下得出世果下離苦報。可知。</p>
<p>經。爾時堅牢地神白佛言世尊我有心呪能利人天安樂一切。</p>
<p>下大段第二與呪現身加被。於中分三。初啟白。次若有下說呪。後佛讚。此初也。</p>
<p>經。若有男子女人及諸四眾。欲得親見我真身者。應當至心持此陀羅尼。隨其所願皆悉遂心。所謂資財珍寶伏藏。及求神通長年妙藥。并療眾病降伏怨敵。制諸異論。當於淨室。安置道場。洗浴身已。著鮮潔衣。踞草座上。於有舍利尊像之前。或有舍利制底之所。燒香散華飲食供養。於白月八日布灑星合。</p>
<p>下說呪復三。初標告示法。次別說教之。後結勸令學。初中有三。初總告。次隨其所願下述呪功能。後當治淨室下示持呪法。法有六。一皆治淨室立壇場。二洗浴嚴其身。三所居座。四對尊儀。五備供養。六誦呪時白月八日。西方月法黑半左前白半在後。與此不同。但依白月八日誦呪。布灑星者即此鬼星也。然未知月大小殊。若為白八常鬼星合。準應但取白八與鬼星合日。未必白八日常與鬼星合。先誦護身呪。次誦見身呪。後誦共語呪。</p>
<p>經。即可誦此請召之呪。</p>
<p class="dharani">怛姪他　只里只里　主嚕主嚕　句嚕句嚕　拘柱拘柱　覩柱覩柱　縛訶<span class='note-inline'>(上)</span>縛訶　伐捨伐捨　莎訶</p>
<p>世導此之神呪若有四眾誦一百八遍請召於我我為是人即來赴請。</p>
<p>下別說教之。三呪即為三段。此初有三。初標次說後誦法。言即可者。不是八日初即誦此誦名神呪。乘文便勢說即可誦此。不爾護身呪何時說。故應先誦護身呪。</p>
<p>經。又復世尊若有眾生欲得見我現身共語者亦復如前安置法式誦此神呪。</p>
<p class="dharani">怛姪他　頞折泥<span class='note-inline'>(去)</span>　頡力剎泥室尸達哩訶訶呬呬　區嚕　伐囇　莎訶</p>
<p>世尊若人持此呪時應誦一百八遍并誦前呪我必現身隨其所願悉得成就終不虛然。</p>
<p>下請共語呪文三如前。誦法中云并誦前呪者。不是但誦請語呪時即來共語。要先誦請現身呪方誦此呪。又非先誦請現神呪一百八遍。後誦請語時復誦於前一百八遍。</p>
<p>經。若欲誦此呪時先誦護身呪曰。</p>
<p class="dharani">怛姪他　爾室里　未捨羯㨖捺㨖矩㨖　勃地<span class='note-inline'>(上)</span>　勃地囇　<span class='corr'>婢</span>㨖婢㨖矩句㨖　佉婆<span class='note-inline'>(上)</span>　只哩　莎訶</p>
<p>世尊誦此呪時取五色線誦呪二十一遍作二十一結繫在左臂肘後即便護身無有所懼。</p>
<p>下教護身呪。三文如前。</p>
<p>經。若有至心誦此呪者所求必遂我不妄語我以佛法僧寶而為要契證知是實。</p>
<p>下後結勸令學。</p>
<p>經。爾時世尊告地神曰善哉善哉汝能以是實語神呪護此經王及說法者以是因緣令汝獲得無量福報。</p>
<p>下後佛讚成也。</p>
</div>
<div class='div-pin'><a id='mulu28' />
<p class='h1'>僧慎爾耶藥叉大將品第十九</p><p>僧慎爾耶藥叉大將品三門分別。言來意者。五品益福智中前益四辨及以衣服飲食。今此益其智慧。由有智力能正說法受用衣食。若無智慧恐倒說法染著衣食。為離此過與其智慧有此品生。又解。前辨才益辨即智。天女地神益衣食者是福。今為雙益故此品生。此神或是三地菩薩。得智光故。智光炎慧。名義周故。或是五地。了達真俗故。或第十地。難思知。境能通達故。大集經第二十一明。此大士過去尸棄等佛所願作鬼神。即舊經等云散支大將也。釋品名者。僧慎爾耶此云正了知。藥叉此云勇健。威攝諸鬼智異群神統領降怨。故稱大將。今明。此將能益智慧故名此品。解難者。問前與辨才亦是智慧。此云與智與前何別。答雖俱是智而體用別。四辨明用。此明體故。四辨後得智。此通根本故。此依初解品來意。難依第二解總別有殊。亦無前妨。</p>
<p>經。爾時僧慎爾耶藥叉大將并與二十八部藥叉諸神於大眾中皆從座起偏袒右肩右膝著地合掌向佛。</p>
<p>讚曰。此品分二。初以智慧益。後爾時正了下更以呪力加。初段分三。初標能擁護。次世尊何故下明能護所以。後以是義故下明所護得益。初復分二。此請護儀。</p>
<p>經。白言世尊此金光明最勝經王若現在世及未來世所在宣揚流布之處若於城邑聚落山澤空林或王宮殿或僧住處世尊我僧慎爾耶藥叉大將并與二十八部藥叉諸神俱詣其所各自隱形隨處擁護彼說法師令離衰惱常受安樂。</p>
<p>下明擁護有二。初護法師。後及聽者下護聽眾等。護法師中有三。一所弘經及時。二所在宣攝下弘經處。三世尊下明擁護。</p>
<p>經。及聽法者若男若女童男童女於此經中乃至受持一四句頌或持一句或此經王首題名號及此經中一如來名一菩薩名發心稱念恭敬供養者我當救護攝受令無災橫離苦得樂。</p>
<p>下明護聽眾等文亦有三。初聽受人。次於此下所受持法。後我當下明擁護。</p>
<p>經。世尊何故我名正了知。</p>
<p>下第二明能護所以。於中有三。初徵。次此之因緣下釋。後世尊如我下結。此徵也。</p>
<p>經。此之因緣是佛親證我知諸法我曉一切法隨所有一切法如所有一法諸法種類體性差別。</p>
<p>下釋有二。初明佛證知。次世尊下自述所以。此佛證也。初明能知二智。隨所有下明所知法。知後得證知。曉本智曉達。隨所有者。隨福所有一切種類。即盡所有性。如所有者。如諸一切所有道理。即如所有性。前諸法體事。後諸法道理。前俗諦法。後真諦法。準解深密。如所有性從勝義性但說真如。如次即前二智所行。上別明所知法。諸法種類下總明所知諸法。若俗諦法有多種類體性差別。真諦雖無體性差別是彼真性。隨彼能依說所依義亦有差別。又準對法。盡所有即蘊處界。如所有即四諦十六行等。故有差別。</p>
<p>經。世尊如是諸法我能了知我有難思智光我有難思智炬我有難思智行我有難思智聚我於難思智境而能通達。</p>
<p>下自述所以有三。初標。我能了者本智。我能知者後智。次釋能了。智光後智。照了大乘教理行果。非下所測。故曰難思。智炬本智。破無明闇。智行了差別行。智聚了自體聚。後結能了。我於智境。而本智能通後智能達。或智行即行解智用。智聚即體性。故唯識論云。體依聚義名之為身。身即體也。餘如前釋。</p>
<p>經。世尊如我於一切法正知正曉正覺能正觀察世尊以是因緣我藥叉大將名正了知。</p>
<p>下結成。初牒指前四智。知曉覺察如次配之。此依前解。次世尊以是下結得名所以。</p>
<p>經。以是義故我能令彼說法之師言辭辯了具足莊嚴亦令精氣從毛孔入身力充足威光勇健難思智光皆得成就得正憶念無有退屈增益彼身令無衰減諸根安樂常生歡喜。</p>
<p>下明所護得益復二。初法師益。後以是因緣下聽者益。法師益中初牒所以。以我有四種智故能益法師。能益法師有八。一益辨才。二亦令下益身力。三益威光。四益智慧。且舉智光餘智俱明故云皆得。五益念力。六益不退。七增彼身下增壽無減。八諸根下益其安樂。</p>
<p>經。以是因緣為彼有情已於百千佛所植諸善根修福業者。於贍部洲廣宣流布不速隱沒。彼諸有情聞是經已。得不可思議大智光明。及以無量福智之聚。於未來世當受無量俱胝那庾多劫不可思量人天勝樂。常與諸佛共相值遇速證無上正等菩提。閻羅之界三塗極苦不復經過。</p>
<p>下益聽者。於中復二。初由益法師令法久住。亦由聽受者於百千佛所殖諸善根故感說法者及此經法。因緣所以義。以是得智等所以能流布。及由聽受者善根力不速隱沒。次彼諸下明聞法得益有六。一得前四智。二及以下得成福智。三得生人天。四得值諸佛。五證菩提。六離惡道。如文可解。以聽者得此。影知法師亦得此益。以劣影勝。義準定得。</p>
<p>經。爾時正了知藥叉大將白佛言世尊我有陀羅尼今對佛前親自陳說為欲饒益憐愍諸有情故即說呪曰。</p>
<p class="dharani">南謨佛陀<span class='note-inline'>(引)</span>耶　南謨達摩<span class='note-inline'>(引)</span>耶　南謨僧伽<span class='note-inline'>(引)</span>耶　南謨跋囉蚶<span class='note-inline'>(火含切)</span>摩耶　南謨因達囉耶　南謨折咄喃　莫喝囉闍喃　怛姪他　呬哩呬哩　弭哩弭哩瞿哩　莫訶瞿哩　健陀里　莫訶健陀里達羅弭雉　莫訶達羅弭雉　單荼曲勸第<span class='note-inline'>(去音)</span>　訶訶訶訶訶　呬呬呬呬呬　呼呼呼呼呼　漢魯曇謎瞿曇謎　者者者者　只只只只　主主主主　旃荼欇<span class='note-inline'>(之涉切)</span>　鉢攞　尸揭囉<span class='note-inline'>(上音)</span>　尸揭囉　嗢底瑟他呬　薄伽梵僧慎爾耶莎訶</p>
<p>若復有人於此明呪能受持者。我當給與資生樂具飲食衣服華果珍異。或求男女童男童女金銀珍寶諸瓔珞具。我皆供給隨所願求令無闕乏。此之明呪有大威力。若誦呪時。我當速至其所令無障礙。隨意成就。若持此呪時。應知其法。先畫一鋪僧慎爾耶藥叉形像。高四五尺。手執鉾鑹。於此像前作四方壇。安四滿瓶蜜水或沙糖水。塗香末香燒香及諸華鬘。又於壇前作地火鑪中安炭火以蘇摩芥子燒於罏中。口誦前呪一百八遍。一遍一燒。乃至我藥叉大將自來現身問呪人曰。爾何所須。意所求者即以事答。我即隨言於所求事皆令滿足。或須金銀及諸伏藏。或欲神仙乘空而去。或求天眼通。或知他心事。於一切有情隨意自在令斷煩惱速得解脫。皆得成就。</p>
<p>下第二以呪力加被有六。一請說顯意。二即說下正說呪。三若復下勸修益。四若持此下示行法。五乃至下明得益有三。一現身。二問答。三或須下隨與。一與七珍。二與伏藏。三與神通。四與自在。五與解脫。準前與辨才。此中得智亦應誦呪請現身加令得智慧。略故不說。云令斷煩惱速得解脫。是令求智意。</p>
<p>經。爾時世尊告正了知藥叉大將曰善哉善哉汝能如是利益一切眾生說此神呪擁護正法福利無邊。</p>
<p>下六佛讚成也。</p>
</div>
<div class='div-pin'><a id='mulu29' />
<p class='h1'>王法正論品第二十</p><p>王法正論品三門分別。言來意者。流通有三。初十六品學行流通。中有五。此即第三品正明持學。持學有二。初二舉昔。後一勸今。舉昔有二。一為增上生道。二為決定勝道。此品為初。又解。以四天王護國品說人王若能尊人重法正行弘經天等擁護。若不如是天等捨離故。今此品舉昔人王正行弘經。勸勉時會。有此品起。釋品名者。先離後合。王有三號。一曰皇皇者天王也。二曰帝帝者主也。三曰王王者歸也。為眾所歸。亦通名君。又縱任自在名之為王。法謂軌則。正即簡邪。亦名聖也。如愛語中起四淨語及八聖語。淨語即不妄語等。聖語即見言見等。論謂決擇。循環研覈諸法道理。王即能行法人。法正論者即所行法。應云王正法正論。順天竺語云法正論。論是能論。正法是所論。王之正法。正法之論。竝依主釋。今此正辨王之正法論。不欲別解王及正法論也。解妨者。問地神請佛說王正法。何不自說指住事耶。答欲明三世法皆同故。法尊勝故。不自親說但舉往事。問若爾何故不舉過去佛說而引力尊幢王耶。答理國依俗事。故舉過去梵王所說。據實梵王亦佛邊聞為四王說。如下善生於寶積所聞金光明。不云佛說。問往力尊王并子妙幢今誰是耶。答有釋。妙幢即今妙幢。又云。即釋迦佛。詳此二釋無文遮許。取捨任情。</p>
<p>經。爾時此大地神女名曰堅牢於大眾中從座而起頂禮佛足合掌恭敬。</p>
<p>讚曰。此之品文大分為三。初地神陳請。次世尊為說。後大眾喜行。初復分四。此一請儀。</p>
<p>經。白佛言世尊於諸國中為人王者若無正法不能治國安養眾生及以自身長居勝位。</p>
<p>下二舉所為。</p>
<p>經。惟願世尊慈悲哀愍當為我說王法正論治國之要。</p>
<p>下三陳所請。</p>
<p>經。令諸人王得聞法已如說修行正化於世能令勝位永保安寧國內居人咸蒙利益。</p>
<p>下四明所益。</p>
<p>經。爾時世尊於大眾中告堅牢地神曰。汝當諦聽。過去有王名力尊幢。其王有子名曰妙幢。受灌頂位未久之頃。爾時父王告妙幢言。有王法正論名天主教法。我於昔時受灌頂位而為國主。我之父王名智力尊幢。為我說是王法正論。我依此論於二萬歲善治國土。我不曾憶起一念心行於非法。汝於今日亦應如是。勿以非法而治於國。云何名為王法正論。汝今善聽。當為汝說。</p>
<p>下次世尊為說有三。初對眾勅聽。次過去下述昔緣起。後爾時力尊下陳昔正法。述昔緣起有八。一能所教人。二爾時下明所授之法。世主即梵王修四無量方為世主。明教慈悲起必能拔苦與樂。三我於下明得法之緣。四我之父下明得聞法處。五我依下明我能行學。六汝於今下誡子隨修。七云何名為下聞勅請教。八汝今下勅聽許說。此意於父邊聞復教其子者。明父子恩深教必實益。故勸聞者敬重依行。</p>
<p>經。爾時力尊幢王即為其子以妙伽他說正論曰。</p>
<p>下陳昔正法文分為二。此佛標序。</p>
<p>經。我說王法論利安諸有情為斷世間疑滅除眾過失一切諸天王及以人中王當生歡喜心合掌聽我說。</p>
<p>下正陳彼說有七十三行頌分二。初二頌力尊勅聽。後七十一頌為陳正論。勅聽中初一行述論益。次三句教所備。後一句勅聽為說。問前長行中但為其子。云何勸聽更有天主人王。答長行文略頌中廣故。又解。正為誡子。意謂。此論稱理廣益天主人王。皆當歡喜。故汝今應合掌聽說。</p>
<p>經。往昔諸天眾集在金剛山四王從座起請問於大梵梵主最勝尊天中大自在願哀愍我等為斷諸疑惑。</p>
<p>下七十一頌為陳正論。大文分三。初二頌論起所因。次二頌發問生起。後六十七頌正陳其論。初中有五。初二句眾集處。次一句能請人。次一句所問者。次二句讚彼論。次二句請為說。</p>
<p>經。云何處人世而得名為天復以何因緣號名曰天子云何生人間獨得為人主云何在天上復得作天王。</p>
<p>下發問生起總有四問。如文可知。意各有三。一問其號依德立。即并問立號所由。所由則是問王行何正法得名王等。若不爾者。四天但問其名。云何天主言問我治國法。故薩遮尼乾子經第二云。王言。大師彼諸王等何故名王。答言。大王王者民之父母。以能依法攝護眾生令安樂故名之為王。此即總標。次則釋云。大王當知。王之養民當如赤子移乾去濕不待其言。何以故。大王當知。王者得立。以民為國。民心不安國將滅矣。是故王常當慮民如念赤子不離於心。當知。國內人民苦樂水旱風雨飢飽老少病患獄訟有罪無罪有功無功。如是知者名不離心。如是知已以力將護。所應與者及時給與。所應取者念當籌量。役使知時不奪人利。禁肅貪暴人得安樂。是名護國。名之為王。今此問答意亦同彼。第三問意現在當來由何業行生處人世得名為天等。由何業行生在天上得作天王。故下答云。由先善業力生天得作王等。西方國法是物各有十名。今人王舉三。天王舉一。以影於餘。</p>
<p>經。如是護世間問彼梵王已爾時梵天主即便為彼說護世汝當知為利有情故問我治國法我說應善聽。</p>
<p>下六十七頌正陳其論有三。初二頌序昔許說。次六十頌半天主正陳。後是故汝人王下四頌半勸勉依學。初中分二。初一頌力尊標序。次一頌天主許說誡聽。</p>
<p>經。由先善業力生天得作王若在於人中統領為人主。</p>
<p>下天主正陳有二。初三頌答名及業二問。即令修善更作來因。後三十三天主下五十七頌半通答問得號所由。即陳正論。即令修其現益。初復有二。初一頌答後二問。後二頌答初二問。此初也。</p>
<p>經。諸天共加護然後入母胎既至母胎中諸天復守護雖生在人世尊勝故名天由諸天護持亦得名天子。</p>
<p>下答前有二。初一頌半答第一問。後一半答第二問。然由先善業力言亦流至諸天共加護。</p>
<p>經。三十三天主分力助人王及一切諸天亦資自在力除滅諸非法惡業令不生教有情修善使得生天上人及蘇羅眾并健闥婆等羅剎旃荼羅悉皆資半力父母資半力令捨惡修善諸天共護持示其諸善報若造諸惡業令於現世中諸天不護持示其諸惡報。</p>
<p>下通答得號所由陳其正論。文復分二。初五頌略標。後五十二頌半廣釋標。中有三。初二頌標諸天助王行正法他益。有三。初一頌天助。次一頌王化。化中初半滅惡。後半生善。次一頌半標人神共護自益。或亦是益他。由人神助力令王化他捨惡修善共護自益。言羅剎旃荼羅者。旃荼羅此云嚴幟執守惡者。即羅剎中執惡之者。此意惡此尚護。況餘善者。後諸天共護下一頌半標由令行善化人得諸天護。初半標示。後一頌別示善惡所得因果。問造善可護。造惡如何護。答由昔修善今得為王。故造惡時天示惡相護令改修。</p>
<p>經。國人造惡業。王捨不禁制。斯非順正理。治擯當如法。若見惡不遮。非法便滋長。遂令王國內。姧詐日增多。王見國中人。造惡不遮止。三十三天眾。咸生忿怒心。因此損國政。諂偽行世間。被他怨敵侵。破壞其國土。居家及資具。積財皆散失。種種諂誑生。更互相侵奪。由正法得王。而不行其法。國人皆破散。如象踏蓮池。惡風起無恒。暴雨非時下。妖星多變怪。日月蝕無光。五穀眾華果。苗實皆不成。國土遭饑饉。由王捨正法。</p>
<p>下五十二頌半廣釋分二。初三十五頌明王違正法故禍臻。後十七行半明王依正法故福臻。準瑜伽六十一及王法正理論明。王之過失王之功德王衰損門王方便門王可愛法及能引發王可愛法各有多門。廣如彼辨。若別配此行相稍難。問此名王法正論。彼瑜伽同王法正理論名目相順。何不依彼以釋。答理不一途。仁王般若薩遮尼乾子等皆明王行治國之法非彼皆同。然配無違。且依此經分之為二。初三十行廣明違正論。後如是無邊過下五頌結成違正法。廣明分三。初八頌明見人造惡不遮失。次若王捨正法下九頌明王自行非法失。後國中最大臣下十三頌明見臣造過不除失。初中復四。初一頌明見惡應遮。二若見惡下一頌不遮惡廣。三王見國中下因茲天忿。四因此損國政下五頌遂有禍生。禍生有五。一頌怨敵壞國。二財散相侵。三禍起所因。四災變竝現。五國土飢饉。五行如次配準可知。第三禍因中初半因後半喻。</p>
<p>經。若王捨正法。以惡法化人。諸天處本宮。見已生憂惱。彼諸天王眾。共作如是言。此王作非法。惡黨相親附。王位不久安。諸天皆忿恨。由彼懷忿故。其國當敗亡。以非法教人。流行於國內。鬪諍多姧偽。疾疫生眾苦。天主不護念。餘天咸捨棄。國土當滅亡。王身受苦厄。父母及妻子。兄弟并姊妹。俱遭愛別離。乃至身亡歿。變怪流星墮。二日俱時出。他方怨賊來。國人遭喪亂。國所重大臣。枉橫而身死。所愛象馬等。亦復皆散失。處處有兵戈。人多非法死。惡鬼來入國。疾疫遍流行。</p>
<p>下王自行非失分四。初二句明王捨正法。二次兩句天見心憂。三次兩頌諸天共議。四次六頌災禍遂起。於中復九。初一頌鬪諍等多。次半頌諸天棄捨。次一頌半違迫事生國土滅求不得苦。王身受苦者即怨憎會苦。父母等別離愛別離苦。乃至身亡即是死苦。次半頌災怪竝生。次半頌怨賊來侵。次半頌大臣橫死。次半頌畜產散失。次半頌人非法亡。次半頌疾疫遍國。</p>
<p>經。國中最大臣及以諸輔相其心懷諂佞竝悉行非法見行非法者而生於愛敬於行善法人苦楚而治罰。</p>
<p>下十三頌見臣造過不除失分四。一頌大臣造過。次一頌倒賞罰。次十頌有惡果生。後若王作非法下一頌結其過失。此初二也。</p>
<p>經。由愛敬惡人。治罰善人故。星宿及風雨。皆不以時行。有三種過生。正法當隱沒。眾生無光色。地肥皆下沈。由敬惡輕善。復有三種過。非時降霜雹。饑疫苦流行。穀稼諸果實。滋味皆損減。於其國土中。眾生多疾病。國中諸樹林。先生甘美果。由斯皆損減。苦澁無滋味。先有妙園林。可愛遊戲處。忽然皆枯悴。見者生憂惱。稻麥諸果實。美味漸消亡。食時心不喜。何能長諸大。眾生光色減。勢力盡衰微。食啗雖復多。不能令飽足。於其國界中。所有眾生類。少力無勇勢。所作不堪能。國人多疾患。眾苦逼其身。鬼魅遍流行。隨處生羅剎。</p>
<p>下有惡果生。於中分五。初一頌三事乖時。一星二風三雨。二次一頌三種過起。一正法隱歿。二有情無光。三地肥沈減。三次二頌復三惡生。一非時霜雹。二穀稼損減。三眾生疾病。四次三頌外果衰微有三。一頌諸果無味。一頌林樹皆枯。一頌食不資大。五次三頌內報亦退有四。一頌形色飢羸尫微。一頌身無勇勢。半頌疾患苦迫。半頌鬼魅流行。</p>
<p>經。若王作非法親近於惡人令三種世間因斯受衰損。</p>
<p>下第四結其過失。三種世間者即三界。由王依法增益人天。行非法故三界衰損。或人畜百穀為三世間。人疫畜損百穀不熟。廣如上辨。</p>
<p>經。如是無邊過出在於國中皆由見惡人棄捨不治擯由諸天加護得作於國王而不以正法守護於國界若人修善行當得生天上若造惡業者死必墮三塗若王見國人縱其造過失三十三天眾皆生熱惱心不順諸天教及以父母言此是非法人非王非孝子。</p>
<p>下五頌大段第二結成違正法有四。一頌結不罰惡。一頌結不修善。一頌結善惡報。二頌結違教非人。</p>
<p>經。若於自國中見行非法者如法當治罰不應生捨棄是故諸天眾皆護持此王以滅諸惡法能修善根故王於此世中必招於現報由於善惡業行捨勸眾生為示善惡報故得作人王諸天共護持一切咸隨喜。</p>
<p>下十七頌半明依正法故福臻。分之為二。初四頌標行正法。後十三頌半依標廣釋。標中有二。此二頌標罰惡。罰惡有二。初頌罰惡人。後頌得天護。次二頌標勸善。勸善有二。初一頌勸修善。後一頌得菩提。</p>
<p>經。由自利利他。治國以正法。見有諂佞者。應當如法治。假使失王位。及以害命緣。終不行惡法。見惡而捨棄。害中極重者。無過失國位。皆因諂佞人。為此當治罰。若友諂誑人。當失於國位。由斯損王政。如象入華園。天主皆瞋恨。阿蘇羅亦然。以彼為人王。不以法治國。是故應如法。治罰於惡人。</p>
<p>下廣釋有二。初五頌半釋罰惡。後八頌半釋行善。釋初有五。一頌見惡必治。次一頌是不典捨。次一頌明罰所以。次一頌重更成前。三句法一句喻。次一頌半結應治罰。問行惡有幾。幾種治罰。答準薩遮尼乾子經第四云。行惡眾生有五。一於王無益。二者造作無利。三者起逆。四者邪行。五者邪命。於王無益有十一種。一者返逆。二者教他返逆。三與王毒藥。四奪王資生。五破所應作。六侵奪王妻。七違王命。八出王密語。九覘伺國土。十者罵王。十一毀訾。造作無利復有十種。一迭共相殺。二迭相劫奪。三迭相侵妻。四虛誑證他。五虛妄誑他。六壞他親友。七惡口罵他。八斗稱欺誑。九迭相毀訾。十迭相焚燒。返逆眾生者。謂諸邊地城邑小王聚落主等不順根本大王教命。邪行者。謂諸無戒即諸惡律儀屠兒獵師畜養猪羊雞犬鵝鴨。諸損害他自恣作惡。邪命者。種種非法求諸利養非法活命。各各不能自活中住。治罰有三。一者呵責。二者奪資生。三牢獄打縛呵罵驅擯。五種眾生隨上中下三種治罰。返逆之者行法行王先以善言如法開示。若聞王命即捨逆心請諸罪王前者。王放大恩恕其重罪。依其國土王領之處不減不奪不驅出。何以故。為令知王有三種事故。一者有信。二者有恩。三者大力。未降伏者為令降伏。已降伏者令不更作。欲反逆者令不敢起。彼有罪人得免其罪。還復王位人民安穩。彼如法王得福無量善名流布。若聞命不伏罪。當重治。除不斷命不壞諸根。盡奪資生國土人民。驅擯他處。何以故。為餘眾生不起逆故。是名行法行王治彼起逆眾生之罪。邪行眾生唯呵責治罰。汝若更作與汝重罪。邪命眾生應當隨順。如法僧眾僧當和合喚令現前取其自言。隨犯輕重當如法治拒。違僧命不從師友善知識語惱亂眾僧不得修道者。若彼國王是法王者。僧當往語令王教勅。王應喚彼破戒比丘善言勸喻令順僧命。若其不從。當集二眾現前對實。若得其罪。助如法眾治彼比丘。不得斷命。乃至不得奪其資生。得呵責得驅擯。大王若二朋黨諍訟。應當如法斷諍事。若王不知。當問國內大德沙門知法知義有大智悲當行正法利益眾生善名斷諍能如法語者。問其正法知犯非犯。如是知已如法為滅。問準薩遮經第五云。行法行王行八種心能護眾生。一者念諸眾生如念子想。二者念於惡行眾生如病子想。三者念受苦眾生生大慈心。四者念受勝樂眾生生歡喜心。五者念於怨家眾生生護過想。六者能於親友眾生生覆護想。七者能於資生之中生如藥想。八者能於自身生無我想。既具此八名法行王。云何得行禁閉打縛驅擯等耶。答於諸非法惡行有情愍念令悔方便治罰故不相違。故彼經第三云。譬如父母於惡行子。為念子故欲令改悔方便苦治。除不斷命不壞諸根。餘打罵等從心苦治。不名捨心不名惡心。以念子重為令改悔更不復作。而彼父母不名非法不失慈心。行法行王亦復如是。為令捨惡從善。令其餘惡眾生不作非法。非常惡心捨此眾生。亦不故心為惱眾生而行惱切。以慈悲心行惡口等治罰眾生。不名非法不失慈心。其經亦云。知為政者棄一惡人以成一家。棄一惡家以成一鄉。不知政者人物失所使天下怨訟。問行法行王既有慈悲。以何等心治行惡人。答準薩遮尼第三云。先起慈心智慧觀察思惟五法。然後當治。一依實非不實。二依時非不時。三依義非無義。四依濡語非麁<span class='corr'>獷</span>。五依慈心悲嗔心。謂依法詰問取自言依實過治。王有力時應治其罪。無力不治從惡心作。當如法治。非此不治。應知其過正說不穩善說苦言。如是呵責。非不呵責。是名濡語。非但呵責斷其罪過。除却斷命割截支體。依慈悲心繫閉打縛呵嘖。奪財驅擯他方為令改悔。非惡心捨。問行法行王既無染慈心治罰惡人。何不斷命割截諸根。答彼經云。以無染心無惡心故。不能得起如是心念斷命截根。應觀眾生至於死時自業過生嗔恨心死。已命斷生惡道中。惡心隨逐長夜不斷。是故不應斷命截根。斷命截根一作已後不可救故。繫閉罵等非永棄故。是故佛聽。又彼經問云。所有臣佐宰官禁司不慮國計。但求利己。或復私忿以害公政。或云受貨賕以抂治之。增長百姓迭相欺亂。以強凌弱。以貴凌賤。以富欺貧。以曲抂直。富者獲甲。貧者受屈。諂佞掌政。忠賢隱退。或時在朝懼罪自默。或行財貨以用安己百姓貧苦不堪充濟。厭苦思亂不聞王命。斯由臣吏不行忠節欺上亂下冐受王祿。如是之人攝在何等眾生數中。答言。大王攝在劫奪眾生數中。上品治罰。何以故。以其受王名官重祿捨公念私不存公政。禍亂之生莫不由之。此是國之最大惡賊。王是法王不得斷命。是故攝在劫奪數中。上品治罰。廣有多門。具如薩遮尼乾子經說。</p>
<p>經。以善化眾生不順於非法寧捨於身命不隨非法友於親及非親平等觀一切。</p>
<p>下八頌釋行善有二。初一頌半釋行善。後六頌半釋得益。初中復三。初半頌化人不順非法行。次半頌修政不隨非法友。後半頌賞罰不簡親非親。</p>
<p>經。若為正法王。國內無偏黨。法王有名稱。普聞三界中。三十三天眾。歡喜作是言。贍部洲法王。彼即是我子。以善化眾生。正法治於國。勸行於正法。當令生我宮。天及諸天子。及以蘇羅眾。因王正法化。常得心歡喜。天眾皆歡喜。共護於人王。眾星依位行。日月無乖度。和風常應節。甘雨順時行。苗實皆成善。人無饑饉者。一切諸天眾。充滿於自宮。</p>
<p>下釋得益有六。初一頌得名稱普聞益。次一頌得為天子益。次一頌當得生天益。次一頌半諸天喜護益。次二頌護國益。於中復四。半頌星辰依度益。半頌風調雨順益。半頌人民豐樂益。半頌能護諸天益。能令天眾常充滿故。問王能行善得諸天護。云何能護諸天益。答王行正法即廣流佛教。國泰人安常令修善。故多生天。又弘佛法天聞得益。故薩遮經云。行法行王無量天護。云何護天。由法行王能與諸天正法淨食。所謂為說如來正教甘露法門禪定解脫十善道等。令其得離諸惡道苦。以是為護。故法行王即身能集無量功德資益現在。未來復能集諸善果。此下亦云。是故汝人王忘身弘正法。應尊重法寶。由斯眾安樂。四王護國品亦廣明之。</p>
<p>經。是故汝人王忘身弘正法應尊重法寶由斯眾安樂常當親正法功德自莊嚴眷屬常歡喜能遠離諸惡以法化眾生恒令得安隱令彼一切人修行於十善率土常豐樂國土得安寧王以法化人善調於惡行當得好名稱安樂諸眾生。</p>
<p>讚曰。明正法中有三。已上第二廣陳正論。下第三勸勉依學分三。初一頌勸弘法利他。次半頌勸親法自利。後三頌明其利益有四。初半頌眷屬離非。次半頌眾生身樂。次一頌國豐人泰。次一頌得好名聞。</p>
<p>經。爾時大地一切人王及諸大眾聞佛說此古昔人王治國要法得未曾有皆大歡喜信受奉行。</p>
<p>下品第三大段大眾喜行。</p>
</div>
<p class='juan'>金光明最勝王經疏卷第五末<span class='note-inline'>(終)</span></p>
</div><!-- end of div[@id='body'] -->
</body></html>