<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金光明最勝王經疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu7' />金光明最勝王經疏卷第三<span class='note-inline'>(本)</span><span class='note-inline'>(三身品末)</span></p><p class="byline">翻經沙門慧沼撰</p><p>經。善男子一切諸佛於第一身與諸佛同事於第二身與諸佛同意於第三身與諸佛同體。</p>
<p>贊曰。第五同異分別門。分文為三。三佛別故化身化二乘及地前凡夫。多起六通成其化事。故諸論等云。轉五識得成事智。多以八相現諸事業故名同事。應身為化地上菩薩令受法樂。意樂同故故云同意。又同有化菩薩之意。法身如如所依之體諸佛無異故云同體。故無性攝論第九云。諸佛法身當言有異當言無異。依止意樂作業無別故當言無異。無量依身現等覺故當言有異。如說法身受用身亦爾。意樂及業無差別故當言無異。不由依止無差別故。無量依止差別轉故。應知化身如受用說。即法身由三無別。受用變化但意樂作業。此門意令知心化同異。逆配此三。彼文雖通今此經中各據增勝別配三身。理亦無失。以其五識於因位時事業各別。第七意識恒執有我令自他差。今在果位證平等理。故五識所起化身同事。第七所起他受用同意。</p>
<p>經。善男子是初佛身隨眾生意有多種故現種種相是故說多。</p>
<p>贊曰。第六一多分別門。文亦分三。前門談體。此門說用。以諸異生異趣異見云意有多。隨意有多故現化身有種種相。或說八相。或隨諸類而以現形。設若二乘已得聖者亦是一分異生。所知障在故云隨所化眾生意。</p>
<p>經。第二佛身弟子一意故現一相是故說一。</p>
<p>贊曰。應身所化地上菩薩得弟子名。證平等理故名一意。現一相者但現佛相。無六趣別。所現佛身非無大小勝劣差別。十地位別見有勝劣故。</p>
<p>經。第三佛身過一切種相非執相境界是故說名不一不二。</p>
<p>贊曰。以真如妙體超過一切種相。謂非去來非青黃赤白等一切種相。非執相境界故者非彼執心所緣之境故。唯識云。圓成實於彼常遠離前性。是故說名不一不二。一二相形。真中絕待故故非一二。故此意令知現身同異。</p>
<p>經。善男子是第一身依於應身得顯現故是第二身依於法身得顯現故是法身者是真實有無依處故。</p>
<p>贊曰。第七有依非依門。文亦分三。此意令知本末差別。謂變化身從應身起。應依如起。復他受用從他起化。華嚴經說。是摩菟摩化。謂從他起化。法身本有。不依他起故是真實。若自受用亦名法身。非從他變故無依處。又遍法界。亦無別方所依之處。或可。此門約性相別。自受用身亦應身攝。如為依持始從彼起。緣生非實故大莊嚴論第三云。平等謂自性身一切諸佛等無別故。受用身謂食身。此身與平等食由依起故。應知受用身復是化身因。又云。食身以自利為相。化身以利他為相。故通二說。論云。言食身者於大眾中作法食故。</p>
<p>經。善男子如是三身以有義故而說於常以有義故說於無常。</p>
<p>贊曰。第八常無常門。文分為二。初總標次別解。此總標也。以有義故而說於常通於三身。說無常者不遍法身。下云。非行法故。是根本故但說為常。或可。如如智合名法身。四智無常故總標云或說無常。下約如如但云是常非是行法。或約非煩惱為之行法云非行法。</p>
<p>經。化身者恒轉法輪處處隨緣方便相續不斷絕故是故說常。</p>
<p>贊曰。下別釋也。三身為三。初明化中初辨常後無常。此辨常也。化身八相但舉一相。謂轉法輪。或此望生。令得利益為轉法輪。所現諸相皆名轉法輪。咸令所化有情益故。隨生住處及隨應化處各各有多名為處處隨緣。隨所化緣方便。隨能化方便。十二種方便等相續不斷。是故說常即相續常。如常受樂常施食等。</p>
<p>經。非是本故具足大用不顯現故說為無常。</p>
<p>贊曰。明無常也。非諸法本如自性身。具足大用不顯現者所成功德非頓現起。隨利生緣方始起故。如薩婆多云。世尊有受用法。逮初成佛時一時起得。用不頓起此亦如是。或約現涅槃云用不顯現。是應身用故。</p>
<p>經。應身者從無始來相續不斷。</p>
<p>贊曰。下明應身。初明常後明無常。此初常也。初牒身名。次顯應體。應身依法起。法是應本性故從本性稱無始。故攝大乘云。所依常故應化亦常。故今所依無始應身亦無始。若爾化身亦應無始。答。應說不說互相影顯故。若自受用剎那相續。若他受用此處滅餘處復續。</p>
<p>經。一切諸佛不共之法能攝持故。</p>
<p>贊曰。明法身用力無畏等不共之法。應身能攝為依持故。</p>
<p>經。眾生無盡用亦無盡是故說常。</p>
<p>贊曰。明常也。眾生界無盡故現命無盡。由此說常。此約緣常有隨緣應說常。無性攝論云。佛受用身及變化身既是無常。云何經說如來身常。此問。此二所依法身常故。又於等流身及變化身以恒受用。無休廢故不永絕故。無性釋云。謂此二身雖是無常然依法身常。法身常故亦說為常。言身常者或體是常。或依常身故名身常。是異門常。非自性常。乃至云猶如世間言常受樂。雖非受樂常無間斷。而得說言此常受樂。佛受用身當知亦爾。準大莊嚴論第三云。一切諸佛悉同常住。由自性常故一切諸佛自性身常住。由無間常故一切諸佛食身常住。由相續常故一切諸佛化身常住。此中食身攝自他受用說。為自利即自受。為他說法名為食身。即他受用。而攝論等同。</p>
<p>經。非是本故以具足用不顯現故說為無常。</p>
<p>贊曰。辨無常也。不顯現言具如前解。</p>
<p>經。法身者非是行法無有異相。</p>
<p>贊曰。辨法身常。初辨常後釋難。初中初標無異相。次正釋常。初也。唯就如如名為法身。云非行法無生滅異相。又釋如。下云法身者二無所顯。二無者非有非無四種二相。又非行法者非煩惱有為有漏行法能證。無分別智亦法身故。</p>
<p>經。是根本故猶如虛空是故說常。</p>
<p>贊曰。正辨常住。如如是諸法之真性云是根本。無形相故如虛空所以名常。是故說常總結。</p>
<p>經。善男子離無分別智更無勝智離法如如無勝境界。</p>
<p>贊曰。釋伏難。分文為三。初釋難。次展轉解。後總結成。此初也。外伏難有二。初何故不以餘智餘法名為法身。以無分別智及法如如合名法身。答。意離無分別智更無勝智過此。離法如如亦更無勝境過此。是故合二名為法身。又云。若爾能所緣者別。如何合名法身。次展轉釋。</p>
<p>經。是法如如是慧如如是二種如如如如不一不異。</p>
<p>贊曰。展轉釋也。智如二種不一不異。何以故。如是智境智是有為故不一。然智託境生。如是智性。故不異如。若異智不是彼性。如破勝論。地性應非他性。以異地故。如水火等故此亦然。故成唯識第八云。故此與依他非異非不異。如無常等性。</p>
<p>經。是故法身慧清淨故滅清淨故是二清淨。</p>
<p>贊曰。結成。初成後結。成云。由有能證淨故得慧清淨。由有所證淨故得滅清淨。是故法身是二清淨。此中先取二清淨。却取是故法身是二清淨。合名法身。</p>
<p>經。是故法身具足清淨。</p>
<p>贊曰。結也。言具足者是圓滿義。以智境勝更無淨勝過此。是故法身具足清淨。</p>
<p>經。復次善男子分別三身有四種異。</p>
<p>贊曰。第九四句分別門有二。一標總數。二別解釋。此初也。</p>
<p>經。有化身非應身有應身非化身有化身亦應身有非化身亦非應身。</p>
<p>贊曰。開四句。</p>
<p>經。何者化身非應身。</p>
<p>贊曰。別解釋四句即為四段。初句有三。一徵二釋三結。此徵也。</p>
<p>經。謂諸如來般涅槃後以願自在故隨緣利益。</p>
<p>贊曰。解四句。解初句也。謂諸如來通一切佛。般涅槃後謂八相中現涅槃相後。以願自在。宿大悲願自在之力。隨機感緣或留影像。或餘類身不作佛形。現形不定而為利益。是化非應。據實證得涅槃之後。所起成道八相化身亦是此句。然為簡他受用平等智起。唯色相佛住有餘依亦應化身。故說現種種相。入滅已後所留影等。及遺形骨為化非應。故舊經云。以願自在故遺身。不爾中二句應說言般涅槃後。但是證得無上果後之所起故。</p>
<p>經。是名化身。</p>
<p>贊曰。結。</p>
<p>經。何者應身非化身是地前身。</p>
<p>贊曰。此下略解第二句也。此是地前所見之身。謂作佛形逗於地前。四善根位菩薩所見名應。不作餘形故非化。即梵網經周匝千華臺一國一釋迦。一臺有千葉。千百億釋迦即是千箇三千大千世界。一大千界有一大化身。由此經言。三千大千一佛化境。若二乘等所見一佛但化一四天下。非大千故。據地上見他受用身亦名應身非化。今略不論。</p>
<p>經。何者化身亦應身謂住有餘涅槃之身。</p>
<p>贊曰。釋第三句。謂為二乘所現之身作人天類故是化。現成正覺故名應。於王宮身現成佛故名住有餘涅槃之身。初地至七地受分段身。菩薩所見他受用身亦此句攝。義亦無違。準此即攝佛欲盡。除八地已上所見他受用。彼不名化故。</p>
<p>經。何者非化身非應身謂是法身。</p>
<p>贊曰。釋第四句。初直解。後釋難。此初也。即自受用及自性法身合名法身。然佛三身諸說不定。如佛地論及成唯識說佛四身區分無雜。餘即通說。如攝大乘論。自受自性合名自性法身。他受用身名為應身。說有人天菩薩聲聞間雜見故。若自受用等覺菩薩尚不能知。況有餘眾生。設他受用為地上現亦無聲聞等。說有之者如佛地論。有其三釋。第三釋正。謂二乘人迴心向大以彼名說。楞伽亦爾。又攝大乘四善根位所見佛身亦他受用攝。問。何以得知自受用身亦自性法身攝。答。彼論第九云。應知法身幾德相應。謂最清淨四無量解脫勝處等。彼論第十又云。諸佛法界即是法身。應知恒時能作五業等。又彼論若受用身菩薩聲聞及諸天等。種種眾會間雜可見故。明非自受。問。若爾彼論復云。受用非自性身。以色身可見故。豈自受用無色身耶。答。他受用身但唯有色名為有色。不爾應云以五蘊故非自性身。何但言色。唯彼三身義同此經。又解。彼論自他受用合名受用。自性法身唯真如理云諸佛法界即是法身。說具功德者彼自釋云。謂佛法身成實勝義真如所顯。此即意說法身自性功德相應。說身差別相應無失。準此意同勝鬘所說出纏名法身。與恒沙性功德相應。非相功德。六因明受用非自性身。且約他受用。非謂自受非受用攝。準此即與大莊嚴論．法華經論．般若經論說三身同。與此經別。故各相從。且法華經論說。化身者即此亦應亦化。同應身。亦可。自他受用俱名應身。說壽量無邊是應身故。法身唯如。彼經云非實非虛等。然上諸文竝約多分。於中或有於他受用身處說自受用。自受用處說他受用。或法身處說應化身。或於應化身處說法身。由是性相同處而說。文有相雜。準此應知。</p>
<p>經。善男子是法身者二無所有所顯現故。</p>
<p>贊曰。假釋難也。難意既云非應非化是法身者。如何前云於第一身與諸佛同事。於第二身與諸佛同意。於第三身與諸佛同體。又云。是第一身依於應身得顯現故。是第二身依於法身得顯現故。法身既非應化二身。此如何成。如世間人身身各別。事業意體各各不等故。又如前說。日月水鏡因光現影。亦不得成。今為釋之。文分為四。初標次徵三釋後成。此即標也。標意法身即是遠離無二。復由如智如如而證方能顯得。故能為依起諸事業。前言別者相用別論門。言如日月因光水鏡現影等者相性合論門。若說自性法顯應者即攝相歸性門。故無性攝論云。諸佛法界即法身。應知恒時能作五業。一救濟災橫業。令見佛者盲者得眼。聾者得耳。狂者得念。如是等。論自問云。如說法身非六根境。云何今說盲得眼等能見法身為法身業。答。見法身者。由昔大願引發勢力。成滿法身次第發起變化身用。由此能令盲得眼等。由昔資糧引發勢力。證得法身任運起用。如機關輪。以末歸本。言見法身實唯見化。故下結成云。是故當知境界清淨智慧清淨不可分別無有中間。為滅道本故於此法身能顯如來種種事業。言二無所有者真諦三藏云。如下五種二無所有。所顯現故者出過五種二境之外曰顯現。於五種二是無所有也。標中通二。一境二無所有。二智二無所有。由如境勝超此五二無。由無分別智順證此五二無境故法身顯現。略不明其餘方便行大悲願等。然此二無即生法空。境即法空智即生空。因二空顯之。</p>
<p>經。何者名為二無所有。</p>
<p>贊曰。徵也。</p>
<p>經。於此法身相及相處二皆是無。</p>
<p>贊曰。釋也。分二。初境無二。後明智無二。此境無二。初總後別。此總也。相即人我相處即法我。由彼人我依法我起故名相處。故成唯識論云。如要迷杌等方謂人等。故人我體無。但妄想見。如目有醫見毛輪相。故諸經論名相無性。由法如如遠離二無云二皆無。故成唯識論云。圓成實於彼常遠離前性。</p>
<p>經。非有非無非一非異非數非非數非明非暗。</p>
<p>贊曰。別顯二無。非有非無者離有無四句。一有。二無。三亦有亦無。四非有非無。但舉第四顯離前三。非一非異者復離此一異四。初一。二異。三亦一亦異。四非一非異。亦舉第四顯離前三。非數非非數者超分別情數名非數。是無分別境云非非數。又超過數量故非數。是法攝故非非數。云非明非闇者即諸經不垢不淨。始離染時非今始淨云非明。設在染時非染云非闇。由此勝妙心言略絕。準攝大乘無三種二。初無有無二相。非有相者以一切法遍計所執皆無有故亦非無相。以空所顯自性有故。有為無為無二相者。以業煩惱非所為故非有為相。於能示現似有為法得自在故非無為相。異性一性無二相者。以佛身體是其一故非異相。無量依止各差別證得故非一相。俱一無故名無二相。</p>
<p>經。如是如如智不見相及相處不見非有非無不見非一非異不見非數非非數不見非明非暗。</p>
<p>贊曰。明如如智。即無分別智如境而證故不見此總別五無。圓修道滿。</p>
<p>經。是故當知境界清淨智慧清淨不可分別無有中間。</p>
<p>贊曰。下結成也。此成境智二種平等故合為法身。境智二種非一非異不可分別。無有中間彼此差別故合名法身。</p>
<p>經。為滅道本故於此法身能顯如來種種事業。</p>
<p>贊曰。此結成法身為應化依能起種種利益事業。境清淨故為滅諦本。智清淨故為道諦本。故者所以。由法如如如如智為滅道本故。應化依此起種種事業。如攝大乘略明五業。故云種種。言五業者。一救濟災患為業。能令盲者得眼等故。二救濟惡趣為業。拔不善處置善處故。三救濟非方便為業。令諸外道捨非方便求解脫行置於如來聖教中故。四救濟薩迦耶為業。授彼能超三界道故。無性釋云。謂於其中偽身見轉。即是三界有漏諸法。於彼說授出離法故。五救濟二乘為業。拯拔欲趣餘乘菩薩及不定種姓諸聲聞等。安處令修大乘行故。問。令得二乘豈非業耶。答。此即是前第三四業。</p>
<p>經。善男子是身因緣境界處所果依於本難思議故。</p>
<p>贊曰。第三大段答因。即顯依因得果。答修行問。此中且辨得果次第。未說修行次第。此意令修因者須知次第。因次第者由依果次第故。辨中邊論第三云。器說為異熟。力是彼增上。愛樂增長淨如次即五果。論釋云。器謂隨順善法。異熟謂得勝身以為道器。力謂由彼器增上力令諸善法成上品性。此意由依勝身與昔善力合今善法成增上品。愛樂謂先世數修善力。今世於善法深生愛樂。增長謂現世數修善力。令所修善根速得圓滿。淨謂斷障得永離繫。此五如次即是五果。一異熟<span class='note-inline'>(即前器)</span>二增上果。即善法成上品由善異熟增上力故善法成上品。是增上果。三等流果。即由先世數修善力。令今世於善法深生愛樂。是前等流果。四士用果。由現數修能令善根速得圓滿。是士用果。此依法士用說。五離繫果。由前斷障得永離繫。是離繫果。今者此段意明此義。彼論次文辨果差別。有其十種。一後後果。謂因種姓得發心果。如是等果展轉。應知此意說前前為因。後後為果。以後後位因前得故。故後後位即是前果。此總說也。二最初果。謂最初證出世間法即初地。三數習果。謂從此後諸有學位<span class='note-inline'>(即十地位)</span>四究竟果。謂無學法<span class='note-inline'>(即佛地)</span>五隨順果。謂因漸次應知即是後後果攝。六障滅果。謂能斷道。即最初果能滅障故說為障滅<span class='note-inline'>(此意舉初以顯後智亦爾)</span>七離繫果。謂即數習及究竟果。學無學位如次遠離煩惱繫故。八殊勝果。謂神通等殊勝功德。九有上果。謂菩薩地超出餘乘未成佛故。十無上果。謂如來地。此上更無餘勝法故。此中後六是前四果差別義說。大文分三。初總標二別釋三勸修。此初標也。有五義。一身者即器異熟果。二因緣即依其器先所修善。是其因緣即增上果。由善身器為增上力令善增故。三境界即舉等流果所緣之境。即彼諸善菩提涅槃竝是其境。緣此勝法起愛樂故。四處所者即士用果。由數修善菩提速圓是所求處。大乘意樂大菩提故。五果依於本是離繫果。果依本者此離繫果不離法如如。難思議故者總歎難思。非二乘等境。</p>
<p>經。若了此義是身即是大乘是如來性是如來藏。</p>
<p>贊曰。下釋也。初釋器異熟果。二依於此身下釋因緣。即增上果。三不退地心已下明士用果。四善男子如是法身已下明離繫果。其境界者總此諸法差別十者。是此五果差別之義。此即初也。若了此義者初總勸信也。是身即是大乘。為增上力得大乘果故名大乘。是如來性者。即依此身所修諸善漸漸增長為如來性。又未現起諸無漏種及真如體為如來性。事性理性俱名佛性。是如來藏即異熟果識。楞伽經中說。阿梨耶識者名空如來藏。具足熏習無漏法故名不空如來藏。有漏第八虛妄故名空。識中無漏諸種子體云不空如來藏。離虛妄故。言具足者即具足有有漏無漏二種子故。</p>
<p>經。依於此身得發初心修行地心而得顯現。</p>
<p>贊曰。下釋因緣。即增上果。由異熟果身增上力故。便得發初心修行地心。</p>
<p>經。不退地心亦皆得現一生補處心金剛之心。</p>
<p>贊曰。明士用果。士用果中有差別。果中八果。一後後果。二最初果。三數習果。四究竟果。五障滅果。六有上果。七無上果。八殊勝果。此不退地是最初果。得於初地證不退故總為數習果及有上果。後後果通佛地。</p>
<p>經。如來之心而悉顯現無量無邊如來妙法皆悉顯現。</p>
<p>贊曰。四究竟果及第七無上果。於中初總後別。此總也。</p>
<p>經。依此法身不可思議摩訶三昧而得顯現依此法身得現一切大智。</p>
<p>贊曰。明別究竟果及無上果。於中復三。一得定智。二現應化。三顯四德。此得定智也。亦是得障滅果。得定智故。</p>
<p>經。是故二身依於三昧依於智慧而得顯現。</p>
<p>贊曰。現應化。</p>
<p>經。如此法身依於自體說常說我依大三昧故說於樂依於大智故說清淨。</p>
<p>贊曰。三顯四德。初別明。後總結。此別明也。自體如如故說為常。常故說我。由三昧故得大樂。簡因及二乘名大三昧。由智斷障故得淨德。問。寶性論及攝大乘等說信為淨德因。此何說智。答。彼除不信之渾濁故。及別因故信為淨德因。此約斷染。及通故智為淨德因。又常我約體。樂淨者以因及體互相影說。</p>
<p>經。是故如來常住自在安樂清淨。</p>
<p>贊曰。總結。自在則我德。</p>
<p>經。依大三昧一切禪定首楞嚴等一切念處大法念等大慈大悲。</p>
<p>贊曰。下明殊勝果。分文為三。初法次喻後合。法中有二。初明定品殊勝功德。後明智品殊勝功德。依定發慧。故先明定品。定品分三。初標次列後結。或初辨所依。次辨能依。後結。大三昧者性得三昧也。唯雖多有八。一禪。二定。三念處。四大慈悲。五陀羅尼。六六神通。七八自在。八一切法平等攝受。此初四也。禪即四靜慮。定謂四無色定。故薩遮尼經云。何如來禪定。答。有次第定。及首楞嚴等。或即大乘光定集福德王定賢守定健行定。傳言。首楞嚴者即健行定。正音蘇楞伽摩。此云健行舉其上首。定實無邊。所以言等。總別略標。禪定是總。首楞嚴是別。一切念處謂三念處四念處及六念等。言大法念者即六念中念法也。以法是佛師故先說法念。或此即壞緣法念住。薩遮尼第七云。法念處者謂觀內法外法內外法作二種想。謂常無常。常以佛眼見一切至坐道場未曾中失。此據果說。乃至云。不以肉眼．天眼．慧眼觀。何以故。三眼無相貌故以法眼觀。此通因說。舉一等餘。大慈大悲者即四無量。以與樂拔苦勝故舉明。薩遮尼經第六有三十二種大悲觀。思益經第二有三十六種大悲。皆廣如彼說。</p>
<p>經。一切陀羅尼一切神通一切自在一切法平等攝受。</p>
<p>贊曰。第五總持德。一切神通者六通德。如薩遮尼第七云。天眼通者功德智慧所成。悉見十方所有形色。乃至亦見菩薩聲聞五道眾生所修行業悉無餘等。乃至餘五悉廣如彼。一切自在者即十自在等。已如上說。又薩遮尼第七云。得四如意成四自在。一者命自在。二者身自在。三法自在。四神力自在。命如前釋。身自在者隨心作身隨心作色亦現威儀。為眾生故。若欲與諸一切眾生同其身相。悉皆能作是名身自在。法即知出世世法得無礙辯。隨眾生意說令住正信。是名法自在。神力自在者廣現神通等是。一切法平等攝受者得法平等眾生平等故。能攝受一切有情。瑜伽四十六由五種相普於有情其心平等。一者菩薩最初發心願大菩提。如是亦為利益一切諸有情故起平等心。二於諸有情住哀愍俱平等之心。三於諸有情深心發起一子愛俱平等之心。四知一有情所有法性即是一切有情法性。以法性平等俱行之心。於諸有情住平等心。五如於一有情行利益行。於一切有情行利益行亦復如是。以利心俱於諸有情住平等心。大莊嚴第七五平等。法華論及攝大乘各三平等。或可。一切法平等者。但諸定品一切功德法平等攝受。或此攝受屬下結文云。攝受如是佛法悉皆出現。由此平等故能平等攝受。</p>
<p>經。如是佛法悉皆出現。</p>
<p>贊曰。結也。</p>
<p>經。依此大智十力四無所畏四無礙辯。</p>
<p>贊曰。下明智品殊勝功德。文三如定。此即總標及別明也。大智即一切智為其根本。十力等即一切種智。或大智即真如智性故。十力等三廣如餘辨。</p>
<p>經。一百八十不共之法一切希有不可思議法悉皆顯現。</p>
<p>贊曰。一百八十不共之法者依無上依經云。佛告阿難。有百八十不共之法。此是如來殊勝功德。一三十二相。二八十種好。此二廣如餘經論辨。今但略明三十二相。大般若經三百八十一說。一世尊足下具有安平相。二世尊足下有千輻輪文相。三手足柔軟相。四手定指間有鞔網相。五手足諸指圓滿纖長。六足跟廣長與趺相稱。七足趺充滿與跟相稱<span class='note-inline'>(伽無此相)</span>八世尊雙[跳-兆+專]如瑿泥耶仙鹿王[跳-兆+專]。九雙臂修直平立摩膝。十陰相峯密。十一毛孔各一毛生。十二髮毛端皆上靡。十三身皮細滑。十四身皮金色。十五七處充滿。十六肩項圓滿。十七髆腋充實。十八世尊容儀洪滿端直。十九世尊身相修廣端嚴。二十世尊體相縱廣量等。二十一世尊頷臆并身上半如獅子王。二十二常光一尋。二十三齒相四十齊白深密。二十四四牙鮮白。二十五常得五味。二十六舌相薄長覆面輪際。二十七梵音和雅隨眾樂聞。二十八目睫紺青齊整不亂。二十九眼睛紺青鮮白紅環間飾皎潔。三十面如滿月眉如帝弓。三十一眉間毫相光逾於珂雪。三十二烏瑟膩沙猶如天蓋。然與瑜伽開合有異。瑜伽開第十八洪滿端直為身不僂曲。復開二十三為齒無隙齒鮮白。開二十一頷臆為二。合第七足趺與跟相稱。合四牙入齒。合十九修廣端嚴入縱廣量等。無面如滿月。此隨世俗說相不同。故說有別。依前列相頌曰。等現柔網纖跟趺[跳-兆+專]臂密。毛生靡潤滑。皮金七眉滿。體儀修廣高。師子光具齒。牙味舌音睫。晴輪毫相蓋。四十九云。所化有情於其種種惡業現行深生喜樂。如是種種現行惡業是所對治。感相隨好種種善業是能對治。又云。如是一切三十二種大丈夫相無有差別。當知皆用淨戒為因而能感得。何以故。若諸菩薩毀犯淨戒。尚不能得下賤人身。何況能感大丈夫相。大般若又云。如是善現菩薩摩訶薩行深般若。能以財法二種布施攝諸有情。是為甚奇希有之法。又由行五修。一發心。二長時。三無間。四殷重。五無餘之所感得。依寶女經第四。修因并相少有差別。無上依經第二明所修因。與瑜伽四十九同。說相少別。由翻者耳。又說修行四正業得三十二相。一者決定無雜瑜伽論名決定修作。二者諦觀微密伽名委悉修作。三者常修無間伽名恒常修作。四者不顛倒心伽名無罪修作。第一業得足下平相。第二業得九。一足下輪文。二足踝滿。三手足十指網密。四皮細軟。五七處滿。六兩肩平兩腋滿。七臂傭圓。八舌廣長。九師子臆。第三業得五。一指纖長。二脚跟長。三身端不曲。四橫竪等量。五顏貌圓淨。第四業得餘相。與瑜伽同。十住毘婆沙第六亦明三十二相等因。薩遮尼乾子經第六亦明三十二相八十種好。廣如彼釋。相好總用眼舌身男四根依處及舌根為體。若諸菩薩種姓地中唯有種子。依身而住。勝解行地始能修彼能得方便。淨勝意樂地乃名為得。若在餘上地如是相好轉勝清淨。若在如來當知相好善淨無上。問。何故但立此三十二為大丈夫相。答。四十九云。如是諸相是有色故劣中勝品。諸有情類易了知故。雖有一切不共佛法皆得名為大丈夫相。唯立此為大丈夫相。大般若經三百八十一云。云何如來八十隨好。善現一指爪狹長。二手足指圓纖傭柔軟。三手足各等相間充密。四手足圓滿如意軟淨。五筋脈盤結深隱不現。六兩踝俱隱。七行步直進如龍象王。八行步威容如師子王。九行步安平猶如牛王。十行步進止猶如鵝王。十一迴領右旋如龍象王。十二支節漸次圓傭好妙。十三骨節交結猶若龍盤。十四膝輪妙善堅固圓滿。十五隱處姣好圓滿清淨。十六身皮潤滑塵垢不著。十七身容敦肅常不怯弱。十八身支堅固稠密相著。十九身支安定敦重不掉。二十身相猶如仙王嚴淨。二十一身光周匝恒自照耀。二十二腹形方正無欠柔軟。二十三臍深右旋圓淨光澤。二十四臍厚不窊不凸妙好。二十五皮膚遠離疥癬點贅。二十六手掌充滿足下安平。二十七手文深長直潤不斷。二十八脣色光潤如頻婆果。二十九面門不長不短大小如量。三十舌相軟薄廣長赤色。三十一發聲威振明朗清徹。三十二音韻美妙如深谷響。三十三鼻高修直其孔不現。三十四世尊諸齒方整鮮白。三十五諸牙圓白光潔峯利。三十六世尊眼淨青白分明。三十七眼相修廣如青蓮華。三十八眼睫齊整稠密不白。三十九眉長不白緻而細軟。四十雙眉綺靡修次紺色。四十一雙眉高顯潤如初月。四十二耳厚廣大輪埵成就。四十三兩耳綺麗齊平離過。四十四容儀見者無生染愛。四十五額廣圓滿形相殊妙。四十六身分上半如師子王。四十七首髮脩長紺青稠密。四十八首髮香潔潤澤旋轉。四十九首髮齊整不亂不雜。五十首髮堅固不斷不落。五十一首髮光滑塵垢不著。五十二身分堅固逾那邏延。五十三世尊身體長大端直。五十四世尊諸竅清淨圓好。五十五身支勢力殊勝無等。五十六世尊身相樂覩無厭。五十七面圓脩廣如秋滿月。五十八顏貌舒泰含笑先言。五十九面貌光澤遠離頻蹙。六十身支清淨無垢無臭。六十一諸毛孔中常出妙香。六十二面門常出勝妙之香。六十三首相圓妙猶如天蓋。六十四身色紺青如孔雀項。六十五法音隨眾應理無差。六十六世尊頂相無能見者。六十七手足指約分明嚴好。六十八行足去地四指文現。六十九自持非他身無傾動。七十威德遠振見喜怖安。七十一聲不高下出和悅言。七十二隨類言音隨意樂說。七十三一音演說隨類得解。七十四說咸依次必有因緣。七十五平觀有情讚毀等現。七十六所為先觀威儀善淨。七十七世尊相好無能觀盡。七十八世尊頂骨堅實圓滿。七十九顏容常少好巡舊處。八十手足胸臆喜旋德相。瑜伽四十九云。謂兩手足具二十指。及以節爪皆悉殊好即為二十。兩手兩足表裏八處竝皆殊勝即為八種。兩踝膝股六處殊好即為六種。兩臂肘腕即為六種。腰縫各一兩核為二。陰藏為一。兩臀為二。臗臚臍三即為三好。兩脇腋乳為六隨好。腹胸項脊各一隨好。除[至*頁]已下六十隨好。上下齒鬘為二隨好。[齒*虛]腭為一。兩脣為二。頤善圓滿為一隨好。兩頰為二。兩目為二。兩眉為二。鼻二孔為二。額妙為一。角鬢兩耳為四隨好。頭髮為一。頭有二十合前八十略為頌曰。手足二十八。踝膝股臂肘。并腕成十二。腰縫核陰臀。臗臚臍有十。脇腋乳為六。腹胸項脊四。[至*頁]已下六十。鬘腭脣頤六。頰目眉鼻八。額鬢角耳五。頭髮殊妙一。無上依經又有六十八法。足成一百八十。言六十八者即如大乘所說。佛十八不共法。一無有誤失。二無卒暴音。三無妄失念。四無不定心。五無種種相。六無不擇捨。七者欲無退。八精進無退。九念無退。十定無退。十一智慧無退。十二勝解無退。十三一切身業智為前導隨智而轉。十四語業智為前導隨智而轉。十五一切意業智為前導隨智而轉。十六知過去世無著無礙。十七知未來世無著無礙。十八知現在世無著無礙。如本師無垢稱經疏辨。并如俱舍說。十力四無畏大悲三念處復為十八。又有經云獨得法者如彼經說。如來獨得如意自在捷疾神通。一也。如來獨得無有邊際變化神通。二也。如來獨得無量無盡神通處。三也。如來獨得心自在法。四也。自在無邊知化他心通。五也。自在無礙天耳神通。六也。知無色界眾生種子。七也。通達聖眾般涅槃後。八也。智慧明了無有不定答。九也。大波羅蜜善能答問。十也。分別說法無有過失。十一也。開化眾生無有空過。十二也。如來獨得第一導首。十三也。如來獨得不可害滅。十四也。如來獨得金剛三昧。十五也。一切諸法非色非心心不相應如來了知。十六也。無礙解脫。十七也。三不染法。十八也。斷滅習氣。十九也。一切種智。二十也。如來獨得金剛聚身。二十一也。未曾作意一切事成。二十二也。一切諸相與處相應明淨具足。二十三也。所授記別無有不定。二十四也。於勝負心佛不聽許不得見佛。二十五也。轉一切種勝妙法輪。二十六也。荷負眾生能捨重擔。二十七也。入般涅槃後更起心。二十八也。如來獨得修因圓滿無餘。二十九也。如來獨得至果圓滿無餘。三十也。如來獨得利益他事圓滿無餘。三十一也。如來獨得辨才無盡。三十二也。如來獨得說一切法悉能如理。三十三也。解云。此中雖有三十三數。般若唯取果有三十二。以修因滿非果德故。是故唯有百八十法。一切希有不可思議法悉皆顯現者第三結也。謂諸功德勝過一切名希有。超諸情計名不思議。然準瑜伽三十六。無上菩提有五希奇。一於諸有情非有因緣而生親愛。二唯為饒益諸有情故。常處生死忍無量苦。三於多煩惱難伏有情。善能解了調伏方便。四於極難解真實義理能隨悟入。五具不思議大威神力。此等希有不可思議皆依大智而得顯現。</p>
<p>經。譬如依如意寶珠無量無邊種種珍寶悉皆得現。</p>
<p>贊曰。舉喻。準觀佛三昧海經。如意寶珠是金翅鳥王心。輪王出世以為珠寶。若無輪王入海。海龍王為鎮海珠。大智度論云。是佛舍利劫末之時。變成如意寶珠利益眾生。依珠能出一切所須。此大智定亦復如是。</p>
<p>經。如是依大三昧寶依大智慧寶能出種種無量無邊諸佛妙法。</p>
<p>贊曰。法合可知。</p>
<p>經。善男子如是法身三昧智慧。</p>
<p>贊曰。下明離繫果。初標次釋後成。此標也。法身三昧智慧由定智為能證法身所證故得解脫。即三事涅槃或體或義。而下言雖有三數而無三體。或據義說。或法身定慧及與解脫非定一異。故無三體。非謂唯法身。</p>
<p>經。過一切相不著於相不可分別非常非斷是名中道。</p>
<p>贊曰。下釋。過一切相自體勝故離十相。謂六塵男女生滅。不著於相離諸執故。不可分別非心言故。非常非斷離二邊故。此中有四。一離諸相。二不執著。三非心言境。四離二邊。由斯四義故名中道境契於正智。正智名中道。中道之境亦名中道。</p>
<p>經。雖有分別體無分別雖有三數而無三體不增不減。</p>
<p>贊曰。重釋成。雖有分別體無分別釋前無分別。雖有法身三昧智慧三數差別而非分別心緣。非語境故云體無分別。雖有三數而無三體釋過一切相。雖有法身三昧智慧三數而無條然別體。不增不減釋非常非斷。不增故非常。不減故非斷。</p>
<p>經。猶如夢幻亦無所執亦無能執。</p>
<p>贊曰。釋前不著相。三昧智慧無能執。法身無所執。猶如夢幻者喻非夢不分別。意取夢所見境。</p>
<p>經。法體如如是解脫處過死生境越生死暗。</p>
<p>贊曰。成前中道。法體如如法身。是解脫生死之處即是解脫。過死生境出有漏果離苦諦。越生死闇離苦諦因。斷集諦故是中道。</p>
<p>經。一切眾生不能修行所不能至一切諸佛菩薩之所住處。</p>
<p>贊曰。此即勸修也。明不修不得。返顯修者即得。初法後喻。此法也。明眾生不修不得此大涅槃諸佛菩薩常所住處。問。此明得果次第。未辨修行次第。何故勸修。答。果起依修欲生下修行次第。所以明也。故下喻意合明因果也。</p>
<p>經。善男子譬如有人願欲得金處處求覓遂得金鑛。</p>
<p>贊曰。下喻明。前明五果。喻亦有五。譬如有人即譬前依於此身異熟果。願欲得金喻得發初心增上果。處處求覓遂得金礦喻等流果。喻前修行地心中資糧位。依憑教力起信心知自身中有佛性。法身理事兩性俱得如金礦。為障所覆如得金礦。</p>
<p>經。既得鑛已即便碎之擇取精者。</p>
<p>贊曰。喻修行地心中加行位心漸次學除所取能取。住唯識觀等如擇精者。</p>
<p>經。爐中銷鍊得清淨金。</p>
<p>贊曰。為燒練喻不退地心一生補處心金剛心。得淨金喻如來地心士用果。</p>
<p>經。隨意迴轉作諸鐶釧種種嚴具雖有諸用金性不改。</p>
<p>贊曰。望得涅槃為離繫果。得常樂我淨如作鐶釧等。然不失真如性。若望菩提總士用果。諸鐶釧等即定智生一切功德。能不失定慧性竝如金不改。上來大段科解相貌看行相漸深求遠意。亦應允當。若依古釋即譬喻下屬下修行。初喻次法。準舊可知。修行文下自有譬喻。故不依古。</p>
<p>經。復次善男子若善男子善女人求勝解脫修行世善。</p>
<p>贊曰。第三大段答因中有二。初辨果。次此下修證次第。準諸文例應先修因後方得果。今此乘前明三身。後即先明得果次第。雖知得果次第然若不修行如何得果。故今次明修證次第。又如瑜伽三十八云。已說菩薩所應學處。如是應學我今當說。此意前菩提品明二斷二智。菩提最勝是所應學。意令生忻如是應學。即令忻求起修妙行故。今此下明修行次第。將欲趣果由四種力。一因力。二善友力。三作意力。四資糧力。此四是因資糧已滿便成正覺。此一是果。今此文中分之為二。初法說後喻說。法說之中如前分五。此即第一先明因力。求勝解脫是所學處無上菩提大般涅槃超過二乘名勝解脫。修世善者謂善法欲。遠加行因。隱彼種姓寄現行緣以為因力。準瑜伽三十八。於其八種勝解依處。具足成就淨信為先決定喜樂。一者於三寶功德勝解依處。二者於佛菩薩威力。三者於真實義。四者於因。五者於果。六者於應得義。七者於應得方便。八者於善言善語善說求勝解脫。即決定喜樂故。唯識論第六云。於實德能深忍樂欲。心淨為性。忍即信因。樂欲謂果。心淨信體。此云求者即忍樂欲為善本故。欲為勤依因修世善。</p>
<p>經。得見如來及弟子眾得親近已。</p>
<p>贊曰。善友力文分為四。初得親近。二請求勝法。三彼聞思惟。四正為解說。此初也。此中應說善友之相善友作業親近善友。初二如瑜伽四十四廣辨。親近善友者彼云。由四種相方得圓滿親近善友。一於善友有病無病。隨時供侍恒常發起愛敬淨信。二於善友隨時敬問禮拜奉迎合掌。殷勤修和敬業而為供養。三於善友如法衣服．飲食．臥具．病緣醫藥．資身什物隨時供養。四於善友若正依止。於正法義若合若離隨自在轉。無有傾動。如實顯發作奉敬心。隨時往詣恭敬承事請問聽受。</p>
<p>經。白佛言世尊何者為善何者不善何者正修得清淨行。</p>
<p>贊曰。請求勝法。瑜伽三十八云。彼諸菩薩求正法時當何所求。云何而求。何義故求。初問求何法。次問求軌儀。後問求法所為。何所求者當於五明處求。求法軌儀者。謂諸菩薩於善說法當應安住猛利愛重求聞正法。為欲聽聞一善說法。假使路由猛焰熾然火熱鐵地。無餘方便可得聽聞是善說法。即便發起猛利愛重歡喜而入。何況欲聞多善言義。過於自身及諸資具所有愛重百千萬分。於善說法常樂聽聞無有勞倦亦無厭足。淨信深厚其性柔和。心直見直愛敬德故愛敬法故。往法師所無詰難心。有敬重心無高慢心專為求善。非顯己德為欲安立自他善根。不為利養恭敬因緣。無雜染心遠離貢高。遠離輕慢遠離怯弱應時而聽。殷重而聽恭敬而聽。不為損害不為隨順不求過失。求悟解心專一趣心聆音屬耳掃滌攝持。聽聞正法於所聞法作四種相。一妙寶想以難得故。二良藥想除病義故。三如財物想不散義故。四如涅槃想滅苦義故。由法是相好莊嚴因故作妙寶想。由法是滅煩惱因故作良藥想。由法是神通因故作如財物想。由法是正無盡因故作涅槃想。次明求聞法意。求內明時為正修行法隨法行。為廣開示利悟於他。求因明時為欲如實了知外道所造因論是惡言說。為欲降伏他諸異論於真實教未淨信者令其淨信。已淨信者倍令增廣。求聲明時為令信樂典語眾生於菩薩身深生敬信。為欲悟入詁訓言音。求醫明時為息眾生種種疾病。為欲饒益一切大眾。求工巧明時為少功力多集珍財。為欲利益諸眾生故。為發眾生甚希奇想。為以巧智平等分布饒益攝受無量眾生。云何而說為何義說。正所應求即是所說。為此義求為此義說。此意為自他利求還令眾生行自他利故說。今言何者善不善者問所求法。何者正修即問聽法等儀則。又問何者得清淨行即所為求。</p>
<p>經。諸佛如來及弟子眾見彼問時如是思惟。</p>
<p>贊曰。善友為思。</p>
<p>經。是善男子善女人欲求清淨欲聽正法即便為說令其開悟。</p>
<p>贊曰。正為解說。即善友作業。未解令悟。已解令廣知為開。</p>
<p>經。彼既聞已正念憶持。</p>
<p>贊曰。第三作意力起如理作意為正念持不捨。</p>
<p>經。發心修行得精進力除嬾惰障滅一切罪。</p>
<p>贊曰。第四資糧力。即三大劫所修萬行為菩提資糧。五位之初名資糧者別得總名。如色處等。以創發心求菩提故與資糧名。餘得別名。有勝別行故。此資糧力中分二。初地前後地上。此初也。地前有四。一發心修行。二得增上力。三者除障。四者滅罪。發心修行十住位。所以十住之初名發心住。創發無上菩提心故。已前雖發未入僧祇。此入僧祇初故得發名。發心多種。善法欲位種姓發心十住位中。勝解行發心入初地已名證得發心。今此勝解發心得精進力。忍第一位以得五力信為勤依。非正伏惑。勤能伏惑故此說之。除懶惰障者舉精進行正相違障。據實分別一切二障此位俱伏。此除苦因。滅一切罪者苦果。至增上忍及世第一位。一切惡趣八難苦果皆得不生。多說見道離此二者據斷種說。此據伏位及決定得故。成唯識論云。雖見道生亦斷惡趣諸業果等。而今且說能起煩惱。是根本故。又云。二惡趣雜染愚即是惡趣諸業果等。</p>
<p>經。於諸學處離不尊重息掉悔心入於初地。</p>
<p>贊曰。明入地上。十地為十文各有二。初除障後得地。由於初地得四證淨故。於學處離不尊重。學處即戒。或一切應修名為學處。體不離三寶及以淨戒得證淨故。離不尊重心。永斷分別故。息掉悔心即異生性障雖異生性障具攝一切分別二障。然由掉悔障定增故此令修定。因定發智。合此定智故成於法身。故偏說除。理實通餘體。又將斷正斷俱得斷名。將斷位長在前。正斷位促正入地心。此多依初而說斷障。故先言息掉悔心後說入初地。餘皆準知。</p>
<p>經。依初地心除利有情障得入二地。</p>
<p>贊曰。由第二地持戒波羅蜜。持戒波羅蜜中有三差別。饒益有情菩薩行勝。初地滿心將入二地修戒力增。將欲能斷正現行故能饒益生。說除利生障。即邪行障。伏此障已得入二地。</p>
<p>經。於此地中除不逼惱障入於三地。</p>
<p>贊曰。即闇鈍障。唯識等中約障總持聞思勝慧名闇鈍。此約障忍名逼惱。或彼約障本是愚癡故名闇鈍障。此據其末即瞋恚等名逼惱障。或由三忍。以貪樂等具不能忍苦。即貪逼惱。見他怨害而不能忍。即瞋逼惱。聞於二諦不能印忍。即愚癡逼惱。入三地時得此三忍。故除逼惱障。</p>
<p>經。於此地中除心軟淨障入於四地。</p>
<p>贊曰。心淨謂菩提分法。軟謂微細煩惱現行障。即軟煩惱是此淨障。或此煩惱依心王故從主為名。名心軟淨障。</p>
<p>經。於此地中除善方便障入於五地。</p>
<p>贊曰。此地所修無差別道。即無分別智能證無差別如故得真俗無別。生死涅槃無別故後得智修大悲。般若不住生死涅槃名為方便。涅槃方便體根本即無分別智。起用即悲智。能障此者即下乘般涅槃障。涅槃非障。厭於生死樂彼涅槃心者是障。障此方便。今除此障得入五地。</p>
<p>經。於此地中除見真俗障入於六地。</p>
<p>贊曰。所言真俗如常辨。各有四種。諸論之中約通相故。且說五地作四諦觀。然能真俗二合而觀除真俗相違障。不爾不能真俗合觀。由作四諦觀故。然未能除染淨二相。以染淨相依真俗生。今從根本名真俗障。據實即是麁相現行障。此染淨相望生滅相染淨為麁。由所知障現行執此麁相而起名麁相現行障。五地將除入六正斷。或據方便由入五地除真俗相違障。能合觀二故。入六地前後互影故此別說。</p>
<p>經。於此地中除見行相障入於七地。</p>
<p>贊曰。見行相障者即細相現行障。執生滅相。由六地中作緣生觀。雖除染淨相見有生滅相。障無相道不見生滅。妙無相道即不見生滅。今此見行相正即是障。入七地除。或六地中作緣生觀。見生死流轉不見有無為。今七地中除斯二相長時能作無相觀故。故唯識論云。執有生者猶取流轉細生相故。執有滅者尚取還滅細滅相故。般若心經等亦云。無無明亦無無明盡。盡者即滅。滅即無為。不見滅相即妙無相道。舉不見滅影不見生。名細相現行障。形前麁相說此名細見行相障。即據所執而說。行相即是生滅行相。見行相之障。</p>
<p>經。於此地中除不見滅相障入於八地。</p>
<p>贊曰。滅相即無相。由七地中多取滅相。純於無相作意勤求未能任運空中起有勝行。障無功用無相妙觀。不見滅相者是無相觀。入八地非但不見滅相。亦不見相土二相。故於此二亦得自在。故八地中斷二種愚。一於無相作功用愚。二於相自在愚。今且舉初影除於後。</p>
<p>經。於此地中除不見生相障入於九地。</p>
<p>贊曰。不見生相者對前滅相。應是諸法生相。由入八地樂觀寂滅故不見有緣生之相。約總相說。然第八地於利他中猶不欲行。即不別見有眾生。捨益眾生行故。第八地論云。諸佛七勸方出無相觀故。第八地能伏此不見眾生障得入九地。又釋。由不見眾生異於身有彼生即我故。不見身外有別眾生。以此故能常益。今八地初見身外有別眾生故。障此不見眾生相故名為障。即不見眾生之障名不見眾生障。故辨中邊論云。為常益有情故觀畢竟空。成唯識亦云。九於利他中不欲行障故。入九地能畢竟斷。</p>
<p>經。於此地中除六通障入於十地。</p>
<p>贊曰。即於諸法未自在障。於法自在即六神通及大法智。由有此障障彼自在。且舉六神通影大法智雲。又釋。於諸學處離不尊重。息掉悔心是牒前修因。入於初地明所得果。即後後果由善根位離不尊重三寶正法故。除懶墮障滅一切罪。又復能離自在障故息掉悔心。即天親般若論云。於內心修行執我為菩薩。此即障於心違於不住道。不住道者即是初地執我能修違初地道。無著菩薩般若論云。除喜動障。由謂我能修斯勝行多生喜動。喜動即掉舉。以此為障障入初地。由除此障得入初地即離不尊重等。皆是地前非入初地。已下十障皆應準知。於初地中行三施故能利有情。故除相違障得入二地。二地持戒除逼惱有情障已得入三地。三地修定除心軟淨障。心即心學。除諸定障離硬強心名為心軟淨得入四地。入四地中修菩提分觀名善方便故。除此障已得入五地。入五地中能令真俗互相隨順而不相違。故除見真俗障得入六地。入六地中作緣生觀。除見四諦染淨行相障得入七地。入七地時多作無相觀。除見緣生生滅相障得入八地。入八地中任運能觀無相之理除增減相。淨法生時真如不增。煩惱滅時真如不減。生者增也。舉其不增影彰不減。得入九地。入九地中應說不欲行利有情障。就滿位說能伏除彼六神通障。應說入第十地能除六通障。以第十一障是第十地滿位能除故。說十地除所知障。隱第九障所以不論。此解順文。前解順理。兼準舊經後解為勝。何以故。舊經地地皆言斷已能入。明非是伏。或可。伏盡名為斷已。由此二釋任情取捨。</p>
<p>經。於此地中除所知障除根本心入如來地。</p>
<p>贊曰。下明果位。初明除障得滿佛地。後顯佛地具三清淨。此即初也。除所知障無間道斷二障微細種及習氣。就勝障菩提云除所知障除根本心。即種習所依。除染第七種。恒染俱故。無間道斷餘七有漏善及無記及相應心所名根本心。第八通二依。六識唯習依。此斷有二說。如唯識第十明。</p>
<p>經。如來地者由三淨故名極清淨云何為三一者煩惱淨二者苦淨三者相淨。</p>
<p>贊曰。顯三清淨。文段分三。謂標徵列。煩惱淨二障及業。苦淨即二死。相淨即習氣。由斯三淨更無過上名極清淨。</p>
<p>經。譬如真金鎔銷治鍊既燒打已無復塵垢。</p>
<p>贊曰。喻顯。喻顯有四喻。初三喻法如如法身本淨。後一喻如如智現行始淨。法身本淨有其三種。即前三淨。三喻如次。然初二喻共一法合。以惑業二因果相從故一法合。又三淨者即法身般若解脫三義。法身本常如金。般若鑑照如水。解脫無礙如空。皆據性得一如義說。初喻分二。初喻今淨。後成本有。此初也。譬如真金喻道前如。鎔銷練治喻道中。既燒已喻道後。</p>
<p>經。為顯金性本清淨故金體清淨非謂無金。</p>
<p>贊曰。喻成本有。猶此等文舊人或云。三身現常或復當常。鎔銷練治為顯金性本淨故。六度行於法為了因。除垢染故得金體淨。非謂無金。</p>
<p>經。譬如濁水澄渟清淨無復滓穢。</p>
<p>贊曰。分段如前。義可準知。</p>
<p>經。為顯水性本清淨故非謂無水。</p>
<p>贊曰。喻成本有。</p>
<p>經。如是法身與煩惱雜苦集除已無復餘習為顯佛性本清淨故非謂無體。</p>
<p>贊曰。合準喻知。</p>
<p>經。譬如虛空煙雲塵霧之所障蔽若除屏已是空界淨非謂無空。</p>
<p>贊曰。空相似染道前。若屏除道中。除已是空界淨道後。與勝鬘經說喻相似。</p>
<p>經。如是法身一切眾苦悉皆盡故說為清淨非謂無體。</p>
<p>贊曰。法合文相可知。</p>
<p>經。譬如有人於睡夢中見大河水漂泛其身。</p>
<p>贊曰。上喻法如如。在纏名如來藏。出纏名法身。亦即顯涅槃性皆本淨。至果顯淨名所顯得。顯由智證次辨智性。亦無始有。在因位時名不空如來藏。至染盡位者大菩提四智心品。是所生得。所生據現非種。始生種本有故故下文云。是覺清淨非謂無覺。即善戒經云。姓種姓者從無始來法爾所得六處殊勝。此六處言意說六處中意處含持種子。此性種姓無始法爾。是性所得故依修行得至大果。文分為三。初喻次合後結。喻中有五。一能修行者喻。二現處無明喻。三厭怖生死喻。四修行望出喻。五得果知妄喻。此中有三。譬如有人能修行者喻。於睡夢中現處無明喻。在無明闇如夜睡夢。此生死因故。唯識論引經云。故契經說。諸異生類恒處長夜無明所盲。惛醉纏心曾無醒覺。見大河水漂汎其身厭怖生死喻。見其苦果如河漂汎。或喻四流漂生五趣。見謂知覺心生厭怖。</p>
<p>經。運手動足截流而渡得至彼岸。</p>
<p>贊曰。修行悕出喻。運手喻修妙行。動足喻捨三障。生死不續喻截流。金剛位滿言而渡。在無間道菩提在未來。因圓能至云得至彼岸。</p>
<p>經。由彼身心不懈退故從夢覺已不見有水彼此岸別。</p>
<p>贊曰。得果知妄喻。由謂因由。由三大劫三業重修。舉身心二影顯語業。勤行不懈遂致作佛。故者決定。所以決定由精進不懈退故。從夢覺已在解脫道不見生死水之此岸。不見涅槃果之彼岸。以如如如如智俱無二相俱平等故。彼岸五種。一境。二教。三理。四行。五果。此五窮達名到彼岸。</p>
<p>經。非謂無心生死妄想既滅盡已是覺清淨非謂無覺。</p>
<p>贊曰。法合。但合大意。非必段別合也。非謂本來無無漏心。但由妄想無明重障障不令生故。成唯識第五引經云。真義心當生。常能為障礙。等勤修三學妄想滅已至妙覺位是覺清淨。非謂本來無覺自性。前云非謂無心。心積集義。通因果名。後云非謂無覺。覺覺了義。唯據果稱。各據一義。</p>
<p>經。如是法界一切妄想不復生故說為清淨非是諸佛無其實體。</p>
<p>贊曰。結也。如是法界。法界通理事故寶性論解阿毘達磨經無始時來界。即依如理解。攝大乘成唯識。即說本識名無始界。寶性論中據迷悟依說。攝大乘等據流轉依說。各依一義。故法界言通於二種。今此說界既結第四。即唯有為無漏第八。若通結四即通理事。一切有漏妄想不生。四智俱起說為清淨。非是諸佛本無此實。無漏之體望有漏俱名實。</p>
<p>經。復次善男子是法身者惑障清淨能現應身業障清淨能現化身智障清淨能現法身。</p>
<p>贊曰。第四大段結前因果告示令知。復分三。初牒前因果勸令信解。次善男子以是義故下重更廣明。後是故諸佛下結成勝妙。此初也。於中復二。初牒因果。後勸令信解。初中復三。初牒出體門。即離障得身。次牒身相依起門。後牒依因得果。得果中初得果次不異。此牒出體門。初總標告。諸功德法所成之身總名法身。次下別明斷障得身。斷煩惱等障具足法身。令心不決名之為惑。惑體即障。根本煩惱及隨煩惱二所得果為煩惱障體。業謂造作。謂有漏三業。業體即障。智謂無漏本後二智。智體非障猶所知障礙智不生名為智障。智之障名智障。此從所障智以為名。若名所知障。所知非障。覆所知境礙智不生。所知之障名所知障。由惑障淨智慧得生為應身。由業障淨神通自在得化身。由所知障淨所覆理顯得現法身。</p>
<p>經。譬如依空出電依電出光如是依法身故能現應身依應身故能現化身。</p>
<p>贊曰。此牒依起身門。初喻後法。空體遍常又性本淨故喻法身。應化無常故喻電光。依起可知。</p>
<p>經。由性淨故能現法身智慧清淨能現應身三昧清淨能現化身。</p>
<p>贊曰。牒依因得果門。此得果。</p>
<p>經。此三清淨是法如如不異如如一味如如解脫如如究竟如如。</p>
<p>贊曰。牒得果門中雖有三數而無三體。初攝用歸性。次結不異。此初也。此三清淨不離如如。故是法如如。如體不別不異如如。一無漏故一味如如。離縛故解脫如如。證實際滿故究竟如如。</p>
<p>經。是故諸佛體無有異。</p>
<p>贊曰。結不異也。由前五如如故諸佛體不異。意顯如同。修之皆得故云諸佛體無有異。</p>
<p>經。善男子若有善男子善女人說於如來是我大師若作如是決定信者此人即應深心解了如來之身無有別異。</p>
<p>贊曰。勸令信解。令信解意為修之方便。言善男子呼虛空藏菩薩。若有已下一切男女但能說佛是我師者。決定信者。此人即應能深解了如來無別。或云。如來是我大師。能決定信應如所說深心解了。或勸地前。應決定信如來無異。地上菩薩深心解了如來無別。</p>
<p>經。善男子以是義故於諸境界不正思惟悉皆除斷即知彼法無有二相亦無分別聖所修行。</p>
<p>贊曰。下重更廣明有二。初廣前因果無異。第二如是見者下廣前信解。就初分五。初於境起勝行。次如如於彼不能斷障。三如如一切下得因圓。四如如法界下得果滿。五一切諸障下結不異。此即初也。以是義故標舉之詞。於諸境界所知境。由於此境不正思惟故見異相不能修行。能正思惟即知無二境。無邪分別。智無二相便能起修。是聖所修行。</p>
<p>經。如如於彼無有二相正修行故如是如是一切諸障悉皆除滅。</p>
<p>贊曰。能斷障能於彼彼見無二相。故云如如於彼。所斷障多復云如是如是。連環而起故却牒前。</p>
<p>經。如如一切障滅如是如是法如如如如智得最清淨。</p>
<p>贊曰。得因圓在金剛定無間道位。牒十障滅云如如一切障滅。所證如如及所得智十地位別。復云如是如是。</p>
<p>經。如如法界正智清淨如是如是一切自在具足攝受皆得成就。</p>
<p>贊曰。得果滿在解脫道。一切自在即三身。一切功德不離三身故。云具足攝受皆得成就。</p>
<p>經。一切諸障悉皆除滅一切諸障得清淨故是名真如正智真實之相。</p>
<p>贊曰。結無異也。以一切障滅得一切障淨故證清淨如如。即此清淨是名真如正智真實之相。真實之相即不二相。</p>
<p>經。如是見者是名聖見是則名為真實見佛何以故如實得見法真如故。</p>
<p>贊曰。廣前信解。分文為三。初令如證知。二是故諸佛下明同諸佛。三然諸如來下結成見實。此初也。初令如證知。次徵所以。後正解釋。聖者正也。見者解也。能如所證而知之者即是正解。或以凡夫能如證信解同聖者之證見。故真見佛。徵釋可知。</p>
<p>經。是故諸佛悉能普見一切如來。</p>
<p>贊曰。明同諸佛。文分為三。初佛能普知。次二乘不了。三凡夫不測。此即初也。以見如如理圓不二故見一切諸佛如來。</p>
<p>經。何以故聲聞獨覺已出三界求真實境不能知見。</p>
<p>贊曰。二乘不了。初徵後釋。何以故。唯佛普知。定性二乘聖者雖出三界無種智故。設求真實境不能以本智知。不能以後得見。或不能現量知。不能比量見。</p>
<p>經。如是聖人所不知見一切凡夫皆生疑惑顛倒分別不能得度。</p>
<p>贊曰。凡夫不測。初法次喻後合。此法也。無姓愚夫不能得測。或復疑無。或顛倒執。此計為我故。</p>
<p>經。如兔浮海必不能過所以者何力微劣故。</p>
<p>贊曰。喻。初標次徵後釋。以無大姓唯有有漏。智力微劣故。所不能度故。解深密經云。我於凡愚不開演。恐彼分別執為我。護法菩薩等釋。凡謂無性愚謂趣寂。又此或據凡夫二乘根未熟位不能解了。根熟能知。或如法華經中所說。三乘不知據未圓滿知。唯佛圓滿知。言彼不知。將成汝能依言而解甚為希有。</p>
<p>經。凡夫之人亦復如是不能通達法如如故。</p>
<p>贊曰。法合也。無本智故不能通。無後得智故不能達。</p>
<p>經。然諸如來無分別心於一切法得大自在具足清淨深智慧故是自境界不共他故。</p>
<p>贊曰。結成見實。由佛無分別不見二相證法如如故。達諸法實空相故於一切法得大自在。得智如如故具足深智慧。由此唯是佛境界。不共餘人同。金剛般若經。如來說般若波羅蜜多即非般若波羅蜜多。是名波羅蜜多。天親菩薩釋云。說波羅蜜唯獨佛彼岸。非波羅蜜非彼餘人之彼岸故。名波羅蜜者結是佛彼岸。此亦如是。</p>
<p>經。是故諸佛如來於無量無邊阿僧祇劫不惜身命難行苦行方得此身最上無比不可思議過言說境是妙寂靜離諸怖畏。</p>
<p>贊曰。結成勝妙。於無量至苦行是行因。不惜身命。由四因緣。一為求法。如雪山童子。二為報恩。如法護王子等。三為救貧。如金色師子等。四為救命。如薩埵王子等。方得此身顯得果。最上無比等是歎勝果。究竟故無上。無倫匹故無比。超情計故不思議。越語詮故過言說境。大涅槃故是妙寂靜。生死息故離五怖畏。謂不活畏．死畏．惡道畏．惡名畏．大眾畏。</p>
<p>經。善男子如是知見法真如者無生老死壽命無限無有睡眠亦無饑渴心常在定無有散動。</p>
<p>贊曰。下品第三大段結勸修行。文分為三一結前信解令依行。二然諸如來下結前得果令求證。三若善男子下成前二義。初中有三。初舉信解益。次不信有損。三說利勸行。此初也。但能一念如是。知見法真如當得菩提永無生老死等。為遠因故必當得故。故法華經藥王品云。聞此經者不老不死。不久取草坐於道場。若如來德前。已說竟後文復說。故此說者是信解者當所得果。或再三重舉如來之德令生信解。得金剛身故無生老死。離五蓋故無睡眠。破魔軍故無飢渴。餘文可知。雖然前解結好。</p>
<p>經。若於如來起諍論心是則不能見於如來。</p>
<p>贊曰。不信有損。起諍論心不能信解是即當來不能見證三身如來。亦不能依教比見如來。</p>
<p>經。諸佛所說皆能利益。</p>
<p>贊曰。說利勸行。初標後釋。此標也。</p>
<p>經。有聽聞者無不解脫諸惡禽獸惡人惡鬼不相逢值由聞法故果報無盡。</p>
<p>贊曰。釋得益。初得涅槃。次離損害。後報無盡。般若論云。於法為了因亦為餘生因。聽經故得解脫者是了因。果報無盡者謂得菩提是生因。辨中邊論行此法行者獲福聚無量。勝故無盡故由利他不息。聽聞大乘果報勝故超二乘。大悲利他以不息故無盡。由此諸惡皆不相逢。</p>
<p>經。然諸如來無無記事一切境界無欲知心。</p>
<p>贊曰。結前得果令求證。於中分二。初結所得意令生欣。後明聞得益勸人修學。結所得果中有無量種。但結前所得中十八不共法及大慈悲自利利他功德影顯餘故。初結十八不共後結慈悲。初中有五。一無無記事者無不明記無妄失念。下有四威儀中無非智攝。即智為前故。二一切境界無欲知心。即欲無減。或一切境皆任運知。不假尋求方能解了。</p>
<p>經。生死涅槃無有異想如來所記無不決定。</p>
<p>贊曰。三即無種種想。四及復三世智無滯礙故。所說法無不決定。并一切種妙智能知蘊等諸法門故所說決定。或四無畏或復語業智為前導故說決定。</p>
<p>經。諸佛如來四威儀中無非智攝。</p>
<p>贊曰。五身業智為前導故無非智攝。</p>
<p>經。一切諸法無有不為慈悲所攝無有不為利益安樂諸眾生者。</p>
<p>贊曰。結前所得大慈大悲利他功德。利益拔苦。安樂與樂。大悲故拔苦利益。大慈故與樂安樂。又佛本願只欲利他修大慈悲。求無上果故所施為無非是為。慈悲攝者又舉不共者自利勝。舉慈悲者利他勝。故略結兩門。</p>
<p>經。善男子若有善男子善女人於此金光明經聽聞信解。</p>
<p>贊曰。此明聞得益勸人修學。文分為四。一明聞得益。二徵三釋四成。初中初聞經信解。後明得益。聽聞聞慧。信即思慧。解即修慧。或舉最劣。但因聞慧能信能解。或但信解非是證解尚獲斯福。何況勝行。</p>
<p>經。不墮地獄餓鬼傍生阿蘇羅道常處人天不生下賤恒得親近諸佛如來聽受正法常生諸佛清淨國土。</p>
<p>贊曰。得益離於八難。初離三惡道即為三。阿蘇羅若依小乘鬼畜趣攝。若依大乘是天趣攝。即邊地攝。生人天者翻前惡趣及邊地。不生下賤即除諸根不具生盲生聾。恒得近佛者離佛前後難。聽聞正法者離世智辨聰難。常生佛國離長壽諸天難。依成實論四輪摧八難。一住善處謂中國。除五難謂三惡趣長壽天邊地難。二依善人謂遇佛除生佛前後。三發正願謂正見。除邪見世智辨聰。四宿植善根除諸根不具。今聞此經但能信解具推八難。故威力勝。能除障。故非但除障亦疾得菩提。下釋成中辨。</p>
<p>經。所以者何。</p>
<p>贊曰。徵也。聞經能信解能除八難之所以者何謂也。</p>
<p>經。由得聞此甚深法故。</p>
<p>贊曰。釋也。由受持大乘集十功德。一成就一切善根種子。二臨命終得一切喜樂。三於一切處得隨意生。四於一切生處得自性念生智。五所生之處常得值佛。六恒在佛邊聞大乘法。七成就增上信根。八成就增上慧根。九得遠離惑智二障。十速得成就無上菩提。由此所以故遠離八難。</p>
<p>經。是善男子善女人則為如來已知已記當得不退阿耨多羅三藐三菩提。</p>
<p>贊曰。成前所以。能聞此經生信解者。則為如來已知名身已見色身。明此人功德唯佛知見。餘不能知見。言知即得何假言見。言見亦得何須云知。答。準天親般若經論云。佛非見果知以願智現見。但言知者謂佛見果比知其因故今言見。見者願智。舉心能了。若爾但見何須言知。謂但見色今亦能知四蘊身故。非作但佛知見。即為佛記憶。又復當得不退菩提。雖未即得當能證得。隨其何位當證四不退。謂信住證行四種不退。信不退十信第六心。住不退十住第七心。證不退初地。行不退入八地。</p>
<p>經。若善男子善女人於此甚深微妙之法一經耳者當知是人不謗如來不毀正法不輕聖眾。</p>
<p>贊曰。重更廣成前二勝益。欲令聽受修行此經。有三勝益。一不謗三寶。二增長善根。三令行六度故。此初一也。由知佛常住不謗如來言究竟滅。知說決定故不謗法。知能得成故不謗僧。又由聞信能為不壞信因故。不謗毀輕賤三寶。</p>
<p>經。一切眾生未種善根令得種故已種善根令增長成熟故。</p>
<p>贊曰。增長善根。此未發心求菩提者令發心求即令種善根。已發心求令增勝解行位初僧祇。令長第二僧祇。令成就第三僧祇。然上二類但言聞經者得六波羅蜜令他人行。此互影顯。自他俱然。</p>
<p>經。一切世界所有眾生皆勸修行六波羅蜜多。</p>
<p>贊曰。後能令行六度。此意明自聞信能成此三。既聽聞已後化他作斯之三事。又能信解破四種障。初不謗佛等除闡提不信障。令種善根除外道著我障。皆行六度除聲聞畏苦緣覺捨心。既有多益故應修行行自他利。</p>
<p>經。爾時虛空藏菩薩梵釋四王諸天眾等即從座起偏袒右肩合掌恭敬頂禮佛足。</p>
<p>贊曰。品第四大段領解持學。文分為四。一虔恭領解。二世尊我等下發願持學。三世尊讚印。四勸廣流通。初中初虔恭後領解。此虔恭也。既聞勝法表進菩提。故從座起顯當作佛。現吉祥兆偏袒右肩。心符教理故合掌。心尊重故恭敬。敬逾深故頂禮佛足。</p>
<p>經。白佛言世尊若所在處講說如是金光明王微妙經典於其國土有四種利益。</p>
<p>贊曰。領解也。有四。一標二徵三釋四結。此標也。啟悟所知白佛。呼尊號故云世尊。指所悟解故云若說如是金光經典。標利益數故云有四種益。</p>
<p>經。何者為四。</p>
<p>贊曰。徵也。</p>
<p>經。一者國王軍眾強盛無諸怨敵離於疾病壽命延長吉祥安樂正法興顯。</p>
<p>贊曰。釋也。隨所標四即為四段。此初也。國王大臣利益有四。準懺悔品文。於其國土獲四種善利。一者王無病患離諸災厄。即此離於疾病。二者壽命長遠無有障礙。即此壽命延長。三無諸怨敵兵眾勇健。即此軍眾強盛無諸怨敵。四者安穩豐樂正法流通。即此吉祥安樂正法興顯。依懺悔品文開之成八。此文有六如文可知。</p>
<p>經。二者中宮妃后王子諸臣和悅無諍離於諂佞王所愛重。</p>
<p>贊曰。第二臣作利益有三。一和悅無諍。下云更相親穆尊重愛念。一更相言貫尊重及愛念。二離於諂佞由輕財重法不求世利故無諂佞。由此嘉名普暨眾所欽仰。三王所愛重。準下亦為沙門婆羅門大國小國之所尊敬。今舉勝者略不言餘。既王愛重一切尊敬。故亦得壽命延長安穩快樂。</p>
<p>經。三者沙門婆羅門及諸國人修行正法無病安樂無枉死者於諸福田悉皆修立。</p>
<p>贊曰。國人利益有四。一修行正法。謂能孝養父母奉事師長修行十善尊敬三寶。二無病不逢七難。七難者藥師經說。他國侵逼難。自界叛逆難。非時風雨難。遇時不雨難。人眾疾疫難。星宿變怪難。日月薄蝕難。由王軍眾強盛無外逼難。臣佐和悅復無諂佞無自叛難。吉祥安樂興顯正法無非時風雨等難。三無枉死者不逢九橫。九橫者如藥師經。一橫遭病患致亡。二橫被王法誅戮。三橫為非人所損。四橫為火所焚燒。五橫為水之所溺。六橫為惡獸所噉。七橫墜山崖。八橫為毒藥等殺。九橫為飢渴所困。今此金光明經行於國內。人無九橫故無枉死。云橫者非無宿因而受惡果。約今生論。雖不造惡而逢此緣。名之為橫。聞經悉除。國王流通正法臣佐輕財重法。妃后和悅無復諂佞。人人修行正行故致斯福。四修植福田。</p>
<p>經。四者於三時中四大調適常為諸天增加守護慈悲平等無傷害心令諸眾生歸敬三寶皆願修習菩提之行。</p>
<p>贊曰。總為諸天之所加護。不但加護國王臣人。亦加護持經之者。不爾下文不應云我等亦常為弘經故隨敬如是持經之人。所在住處為作利益。準文應云四者常為諸天增加守護。於三時中四大調適。慈悲平等無傷害心等。以文言便後說守護。或由經力四大調適。故天增護但屬於後。諸天復令諸眾生等歸敬三寶修菩提行。準舊經文。令諸眾生誠心歸仰歸仰三尊。其文少闕。文但言天。天謂諸菩薩一切如來尊重名天。故為欲色諸天及諸賢聖常所守護。</p>
<p>經。是為四種利益之事。</p>
<p>贊曰。結也。</p>
<p>經。世尊我等亦常為弘經故隨逐如是持經之人所在住處為作利益。</p>
<p>贊曰。第二發願持學。隨逐是人有二意。一為聞經。二為守護。</p>
<p>經。佛言善哉善哉善男子如是如是。</p>
<p>贊曰。第三世尊讚印能行利益。故讚善哉。述其經利。順正理故即云如是。</p>
<p>經。汝等應當勤心流布此妙經王則令正法久住於世。</p>
<p>贊曰。第四勸廣流通。</p>
</div>
<p class='juan'>金光明最勝王經疏卷第三<span class='note-inline'>(本)</span></p>
<p class='juan'><a id='mulu8' />金光明最勝王經疏卷第三<span class='note-inline'>(末)</span><span class='note-inline'>(盡滅業障品)</span></p>
<div class='div-pin'><a id='mulu9' />
<p class='h1'>夢見懺悔品第四</p><p>夢見懺悔品三門分別。一來意。二釋名。三釋難。來意有四。一上之二品明所得果。次下五品明所修行。分之為四。初二品明地前行。次一品明十地行。次一品因為釋疑令起願行。次明護法行。以陀羅尼護其行法。令不退故地前行中。初一方便行後一正起行。將希勝果必先修行。修行有二。一者斷惡二者修善。惡若未除難修妙行。故六門陀羅尼經云。我之所有眾魔之業。若未先悔終不發心緣無上覺。故所有罪先須悔滅。又如四正勤。初二斷惡後二修善。是故將修妙行先教懺悔。然懺悔心難以頓發故。託夢金鼓說法警之。故下文云。此之勝業汝過去供佛及由諸佛威力加護。為欲滅業障之先非故此品生。雖此品中及滅障品亦有生善謂發願等。以從正所明名為離惡行。又各從初名為懺悔滅業障品。非無修善。二者所修勝行莫過三學。謂戒定慧。由戒能為離惡道因。由定能為出欲界因。由慧能為離三界因。又復由戒能為定足。定為慧足由戒為本方得定慧故。遺教經云。當知此戒諸善功德安穩住處。能生諸定禪及滅苦智慧。此懺悔者是戒學攝修學之始。是故先明有此品生。三者佛有三身謂法應化。如次即斷智慧德。謂由戒滅惡為斷德因。定能起化為恩德因。慧能決斷為智德因。法身斷德為根本故先明其因。故此品生。四為機宜。一為妙幢宿善根力詣佛陳彰。二為時會宜先聞說夢懺悔法方能覺悟故此品來。依真諦釋有八因緣。二釋名者。梵云颯拏達利舍拏阿鉢底提舍那。颯拏此云夢。達利舍拏此云見。阿鉢底此云罪。提舍那此云說。人有所犯須向他說。罪即得除故云說罪。而言懺悔者順古人翻。非為正說。若云懺悔梵音云懺摩。義當此云容恕或愧謝。或云懺摩。略此云知厭離。亦義云改悔。言懺悔者音訛略也。正應云夢見說罪品。夢之見罪之說。夢者是總見者是別。以別屬總云夢之見云夢見說罪品。釋難者。問。妙幢聞說未了。何故中間還家因夢聞說懺除始復詣佛陳耶。答。鼓元因夢見覩。善緣逼使還家。若當身在眾中不睡。夢如何起。問。妙幢身當在座何不直示悔方。要待歸寢夢中方現金鼓教懺。答。時眾宜聞說夢方始發其懺端。復為妙幢宿緣聞已慇心懺悔。問。宿緣并佛威力現鼓出懺悔音。何不現鼓眾中妙幢夜獨夢見。答。眾會機別。宜展轉聞。復為妙幢願緣說已餘方領解。問。妙幢夢中聞說懺悔即成自懺罪不。答。此由宿願因夢驚覺寤方能懺。非夢聞說即是懺悔。故下蓮華喻讚品云。願我當於未來世生。在無量無邊劫夢中常見大金鼓得聞顯說懺悔音。乃至云。夜夢常聞金鼓音。晝則隨應而懺悔。既云願聞悔音晝則隨懺。明為先聞非即正懺。不爾夢成懺悔事者。何須更說滅業障品。若云令餘發心懺悔。豈可夢懺罪竝除耶。此品之中大文分四。一妙幢夢聞懺悔得益。二詣佛陳說覺悟於餘。三世尊讚印示其所以。四大眾聞說皆願奉行。</p>
<p>經。爾時妙幢菩薩親於佛前聞妙法已歡喜踊躍一心思惟還至本處。</p>
<p>贊曰。第一妙幢夢聞懺悔得益分二。初聞法心歡思惟而去。次夜夢金鼓說懺悔音。初即經家敘。後彼得夢。初也。聞壽無量疑斷心歡一心思惟。大悲世尊權巧方便。我等亦當如是期願行自他利。</p>
<p>經。於夜夢中見大金鼓光明晃曜猶如日輪。</p>
<p>贊曰。夢鼓說懺於中有四。一夢見金鼓。二因覩三寶。三聞鼓說法。四聞已念持。此初也。</p>
<p>經。於此光中得見十方無量諸佛於寶樹下坐瑠璃座無量百千大眾圍繞而為說法。</p>
<p>贊曰。因覩三寶。</p>
<p>經。見一婆羅門桴擊金鼓出大音聲聲中演說微妙伽他明懺悔法。</p>
<p>贊曰。聞鼓說法。</p>
<p>經。妙幢聞已皆悉憶持繫念而住。</p>
<p>贊曰。聞已念持。</p>
<p>經。至天曉已與無量百千大眾圍繞持諸供具出王舍城詣鷲峰山。</p>
<p>贊曰。詣佛陳說。初詣佛後陳說。此詣佛也。初詣時。二徒眾。三持供具。四至處。五覩佛。六見儀。七供養。八右繞九退住。此初四。</p>
<p>經。至世尊所禮佛足已布設香華右繞三匝退坐一面。</p>
<p>贊曰。後五段也。</p>
<p>經。合掌恭敬瞻仰尊顏。</p>
<p>贊曰。此正陳說。初請陳後正說。初中復二。初請儀後請說。此初也。</p>
<p>經。白佛言世尊我於夢中見婆羅門以手執桴擊妙金鼓出大音聲聲中演說微妙伽他明懺悔法我皆憶持。</p>
<p>贊曰。請說有二。初陳夢所見聞。後請許宣說。此初也。</p>
<p>經。唯願世尊降大慈悲聽我所說。</p>
<p>贊曰。請許宣說。</p>
<p>經。即於佛前而說頌曰我於昨夜中夢見大金鼓其形極姝妙周遍有金光猶如盛日輪光明皆普曜充滿十方界咸見於諸佛在於寶樹下各處瑠璃座無量百千眾恭敬而圍繞。</p>
<p>贊曰。正說。初經家序。後正陳說。總有一百五十六行。於中初四行五字成句。四句為一頌即成四頌。次有二十二行。七字成句合十一頌。次有三十八頌。五字成句。次九十二行。七字為句合有四十六頌。若準西方為頌之法皆四句成一頌。論句則有五種。一者處中句。二初句。三後句。四短句。五長句。若八字成梵云案多制多此名處中句。不長不短。如是四句成於一頌名室盧迦頌。有三十二字。若六字以上成名為初句。若二十字以上成名為後句。若減六字成名短句。過二十六字以上成名長句頌。準可知。今此經中依勘梵本。或有十七字為一句。或有十五字乃至呼三字為一句。今若長句處勒為七言頌。若短句處勒為五言。故總有九十九頌。分之為二。初四頌略標聞見。後九十五頌廣陳所聞。初中分三。初一句夢時。次二行三句標所見。後一頌標所聞。所見中六句見鼓。三句見佛。二句覩僧。六句見鼓。中初半行見鼓形。一行見鼓光。夢見金鼓者表將聞佛說懺悔音。以可寶重故。見形妙者表是大士梵音聲故。周遍有光者。表能詮教性能顯理周故。猶如盛日輪者。表能詮教用能除一切不善闇故。光明皆普耀等者。表一味音怨親等濟故。餘見佛及大眾者即佛僧寶。聞鼓說法即是法寶。表因聞教得覩三寶。當亦自成。</p>
<p>經。有一婆羅門以杖擊金鼓於其鼓聲內說此妙伽他。</p>
<p>贊曰。標聞法也。有二。初半見能擊鼓人。次半頌聞鼓說法。有一婆羅門表能感教機。以杖擊者表聞教者。以善根杖感擊世尊能詮教鼓。或婆羅門表當見佛。故俱舍論云。所說沙門性亦名婆羅門亦名為梵輪。真梵所轉故。準知世尊亦名真婆羅門。真淨行故。以大悲杖擊後得智鼓流教法聲。聲上假立伽陀等故。此即諷誦伽陀頌也。</p>
<p>經。金光明鼓出妙聲遍至三千大千界。</p>
<p>贊曰。下廣陳所聞有九十五頌。大分為二。初十一頌總標勝利。次八十四頌。別明勝利。初總標中復分為三。初半頌標鼓勝音。次七頌半標別勝利。後三頌標下勝因。此初也。</p>
<p>經。能滅三塗極重罪及以人中諸苦厄由此金鼓聲威力永滅一切煩惱障斷除怖畏令安隱譬如自在牟尼尊。</p>
<p>贊曰。初標別勝利中下。有三復次說懺願等。然初二復次影略互明。第三復次懺等俱廣。今此標中初四頌半。合標初二略明懺等勝利。次三頌標下第三廣明懺等勝利。初段分二。初兩頌半標離苦。次兩頌標得樂。初離苦中一頌半離苦一頌讚佛。此離苦。中初半頌離苦果。次一頌離苦因。上中惡業招三塗報云極重罪。下品惡業招人中苦。即愛別離老病死等。離苦因中三句離因一句舉喻。喻有兩義。一喻眾生得滅苦因如牟尼尊。二喻金鼓亦如牟尼能說聖法滅眾生苦。</p>
<p>經。佛於生死大海中積行修成一切智能令眾生覺品具究竟咸歸功德海。</p>
<p>贊曰。讚佛有二。初半頌讚自利德。後半頌讚利他德。覺品具者能令眾生修大菩提。相應眷屬一切功德皆悉滿足。即大菩提。究竟咸歸功德海即大涅槃也。或覺品具是能令修因滿。歸功德海是能令得果滿。</p>
<p>經。由此金鼓出妙聲普令聞者獲梵響證得無上菩提果常轉清淨妙法輪。</p>
<p>贊曰。明得樂也。初一頌得自利樂。後一頌得利他樂。此得自利樂有三。一令得梵音。二證菩提。三得涅槃。準瑜伽論九十五。以轉法輪有自他轉。自轉之中有五種相。第一為得所得之境。第二為得之方便。第三為得所得。第四對他相續。令他於自所證深生信解。第五令他於他所證深生信解。此常轉妙法輪即第三為得所得。大涅槃果。前有菩提後有隨機說法故。此轉法輪即涅槃也。其法輪義如本法華經疏明。</p>
<p>經。住壽不可思議劫隨機說法利群生能斷煩惱眾苦流貪瞋癡等皆除滅。</p>
<p>贊曰。得利他樂。一為眾生住壽。二為說法。三斷煩惱。眾苦流即惑業苦三。此斷所緣縛。所緣縛盡能緣貪等皆亦隨滅。即斷能緣縛。既離諸縛。故得安樂。</p>
<p>經。若有眾生處惡趣大火猛焰周遍身若得聞是妙鼓音即能離苦歸依佛。</p>
<p>贊曰。下三行頌標下廣懺悔等有二。初一頌標有罪聞法解懺離苦。後兩頌因聞鼓聲得於安樂。此初也。問。此是妙幢自夢金鼓餘人不聞。如何得言有處惡趣大火遍身聞妙鼓音離苦歸佛。答。此前後說他得益等皆是妙幢菩薩夢見。實非餘人得聞鼓音。此意即表若眾生類得聞佛說得如是益。</p>
<p>經。皆得成就宿命智能憶過去百千生悉皆正念牟尼尊得聞如來甚深教由聞金鼓勝妙音常得親近於諸佛悉能捨離諸惡業純修清淨諸善品。</p>
<p>贊曰。標得樂分六。初半頌得宿命智。次一句得正念。次一句聞法。次兩句近佛。次一句離惡。次一句修善。</p>
<p>經。一切天人有情類殷重至誠祈願者得聞金鼓妙音聲能令所求皆滿足。</p>
<p>贊曰。下三頌標下令餘種勝因有三。初一頌標願遂心。次一頌標得離苦。次一頌標得安樂。此初也。</p>
<p>經。眾生墮在無間獄猛火炎熾苦焚身無有救護處輪迴聞者能令苦除滅。</p>
<p>贊曰。標得離苦。且據重說離無間苦。或可。初半頌離無間苦。後半頌通離諸處及諸趣之苦。</p>
<p>經。人天餓鬼傍生中所有現受諸苦難得聞金鼓發妙響皆蒙離苦得解脫。</p>
<p>贊曰。標得樂也。初半頌牒所離苦。後半頌辨所得樂。</p>
<p>經。現在十方界常住兩足尊願以大悲心哀愍憶念我眾生無歸依亦無有救護為如是等類能作大歸依。</p>
<p>贊曰。下八十四頌別明勝利。分之為四。初二十五頌第一復次明懺願等。次唯願十方佛下十三頌第二復次明懺願等。次七言下四十三頌第三復次明懺願等。次若有男子及女人下四頌說勝勸修。然三復次懺願等中。初復次中多懺煩惱障。第二復次多懺業障。第三復次多懺報障。其中略廣有此不同。懺悔正云說罪。應以善悔及所起善語業為性。若兼能起亦有意業。若申禮敬亦有身業。具足應以善悔及所起三業為性。初復次中有三。初二頌請求加護述正歸依。次十四頌明懺悔。後九頌明發願。初中分四。初二句舉所歸投。次二句請垂悲念。次二句申無救護。次二句請作歸依。有情之中有無足多足四足二足。人天二足於餘為勝。佛於二足更復為尊。哀其有苦慜彼無樂。體即慈悲。願記不捨名為憶念。投起名歸恃怙名依。拔苦為救與樂為護。</p>
<p>經。我先所作罪極重諸惡業今對十力前至心皆懺悔。</p>
<p>贊曰。下十四頌明懺悔分三。初一頌標。次十二頌辨。後一頌結。此初標也。罪者毀責過失之名。極重惡業亦毀責過失語。設輕小罪亦名極重作罪惡業。通論三業悉懺云皆。</p>
<p>經。我不信諸佛亦不敬尊親不務修眾善常造諸惡業。</p>
<p>贊曰。下別辨為十二。初一頌明懺不信無慚等所造惡業。不敬即不崇賢不務修善。即不重善。由此造惡。</p>
<p>經。或自恃尊高種姓及財位盛年行放逸常造諸惡業。</p>
<p>贊曰。第二頌懺由憍慢等造惡罪業。一恃德尊高。二恃種姓貴勝。三恃多財。四恃官位。五恃盛年及長壽無病。自舉陵他即因慢起惡恃此醉傲。即由憍造惡復行放逸不能防修。故造惡業。</p>
<p>經。心恒起邪念口陳於惡言不見於過罪常造諸惡業。</p>
<p>贊曰。第三頌懺心口二業所造惡業。</p>
<p>經。恒作愚夫行無明暗覆心隨順不善友常造諸惡業。</p>
<p>贊曰。第四頌懺由癡造惡業。</p>
<p>經。或因諸戲樂或復懷憂惱為貪瞋所纏故我造諸惡。</p>
<p>贊曰。第五頌懺因貪瞋故造惡業。戲樂即貪憂惱即瞋。貪嗔即種子。纏即現行。或八纏等舉二攝餘。</p>
<p>經。親近不善人及由慳嫉意貧窮行諂誑故我造諸惡。</p>
<p>贊曰。第六懺由近惡友及小隨惑畜積不捨鄙悋稱慳不耐他榮妬忌稱嫉為罔羂他曲順彼意稱諂心懷異謀矯現有德稱誑。</p>
<p>經。雖不樂眾過由有怖畏故及不得自在故我造諸惡。</p>
<p>贊曰。第七懺由怖畏故造惡業。意雖不樂造過。或怖命財難等故造惡業。或處卑賤被他驅逼不得自在故造惡業。</p>
<p>經。或為躁動心或因瞋恚恨及以饑渴惱故我造諸惡。</p>
<p>贊曰。第八懺由大隨惑等故造惡業。為飢渴欲所逼惱故造諸惡業。</p>
<p>經。由飲食衣服及貪愛女人煩惱火所燒故我造諸惡。</p>
<p>贊曰。第九懺由貪故造諸惡業。</p>
<p>經。於佛法僧眾不生恭敬心作如是眾罪我今悉懺悔於獨覺菩薩亦無恭敬心作如是眾罪我今悉懺悔。</p>
<p>贊曰。第十懺由不敬三寶故造諸惡。</p>
<p>經。無知謗正法不孝於父母作如是眾罪我今悉懺悔。</p>
<p>贊曰。第十一懺由五逆所造惡業。依大乘經所說五逆。非三乘通說。言五逆者。準薩遮尼乾子經。一不得破塔壞寺焚燒經像及用盜三寶財物。二謗三乘法言非聖教。障礙留難隱弊覆藏。三於一切出家人所若有戒無戒持戒破戒打罵訶嘖。說過禁閉還俗驅使責調斷命。四不得殺父害母出佛身血破和合僧殺阿羅漢。五不得謗無因果長夜常行十不善業。今此謗法即第二逆。不孝父母即第四逆。</p>
<p>經。由愚癡憍慢及以貪瞋力作如是眾罪我今悉懺悔。</p>
<p>贊曰。第十二懺由三不善根故造惡業。言憍慢者。由癡不善根起故兼舉之。又依初科。此之一頌結前所造皆悉懺悔。</p>
<p>經。我於十方界供養無數佛當願拔眾生令離諸苦難願一切有情皆令住十地福智圓滿已成佛導群迷。</p>
<p>贊曰。下九頌發願。願以後智或欲勝解為願自性。既禮敬陳彰亦及所起三業為體。然後智欲願願自性。身語願所起。意業願相應及所起故俱名願。不爾何收。於中分四。此初二頌利生。一頌願令離苦。一頌願令得樂。</p>
<p>經。我為諸眾生苦行百千劫以大智慧力皆令出苦海我為諸含識演說甚深經最勝金光明能除諸惡業。</p>
<p>贊曰。次二頌願起行。一頌願為生修福智。一頌願為生說正法。</p>
<p>經。若人百千劫造諸極重罪暫時能發露眾惡盡消除依此金光明作如是懺悔由斯能速盡一切諸苦業勝定百千種不思議總持根力覺道支修習常無倦。</p>
<p>贊曰。次三頌願他修行。初二頌願勸他滅惡。後一頌願勸他修善。</p>
<p>經。我當至十地具足珍寶處圓滿佛功德濟度生死流。我於諸佛海甚深功德藏妙智難思議皆令得具足。</p>
<p>贊曰。次二頌願自果滿。初頌願因滿利生。後頌願果圓自具。令言雖通自他今意取令自具。前已願生令住十地。福智圓滿已成佛導群迷竟。</p>
<p>經。唯願十方佛觀察護念我皆以大悲心哀受我懺悔。</p>
<p>贊曰。下有十三頌。第二復次多懺業障。文分為四。初十頌明懺悔。次一頌明隨喜。次一頌明發願。後一頌迴向懺悔。中分三。此初一頌請護述依。</p>
<p>經。我於多劫中所造諸惡業由斯生苦惱哀愍願消除。</p>
<p>贊曰。次八頌正明懺悔。復分為四。此初一頌總標懺願。</p>
<p>經。我造諸惡業常生憂怖心於四威儀中曾無歡樂想。</p>
<p>贊曰。次一頌述己憂深。</p>
<p>經。諸佛具大悲能除眾生怖願受我懺悔令得離憂苦。</p>
<p>贊曰。乞願許悔。</p>
<p>經。我有煩惱障及以諸報業願以大悲水洗濯令清淨。</p>
<p>贊曰。次下五頌願懺令除。復分為四。此初一頌願懺滅三障。佛以大悲滅三障火。復除罪垢故喻如水。</p>
<p>經。我先作諸罪及現造惡業至心皆發露咸願得蠲除。未來諸惡業防護令不起設令有違者終不敢覆藏。</p>
<p>贊曰。次二頌願懺三世罪。蠲亦除也。過現已造。懺之願除。未來未造。願懺防令不起。</p>
<p>經。身三語四種意業復有三繫縛諸有情無始恒相續由斯三種行造作十惡業如是眾多罪我今皆懺悔。</p>
<p>贊曰。次二頌願懺三業罪。即同十住毘婆沙第四所明懺悔。云三三合九種從三煩惱起。合九種者即前三業及三世并三報業。謂順生現後受業。合之為九。今者加三障除三報業。此經據總。彼論約受有別。故俱成九各不相違。此九皆從貪瞋癡起云從三煩惱起。又彼論問三順受中有定不定云何懺悔除耶。彼論答云。亦非皆滅。若定報者願得今身償故。此亦據報定時不定說。若時報俱定彼即不論。彼約中容懺悔者說。若能增上懺罪皆除故。涅槃經云。若入我法即不決定。又瑜伽論云。依未解脫者建立定報。此意約未種解脫分者。依之立定報業。若種解脫分者則總不定。不爾有情如何三生修即入聖。非皆唯有三生定報故。十業道義如別章。</p>
<p>經。我造諸惡業苦報當自受今於諸佛前至誠皆懺悔。</p>
<p>贊曰。次一頌屬自結懺。</p>
<p>經。於此贍部洲及他方世界所有諸善業今我皆隨喜。</p>
<p>贊曰。第二復次中第二隨喜。隨者順也。喜者慶悅故。隨即以信欲勝解三法為體。故成唯識云。若印順者體即勝解。若樂順者體即是欲。忍既信因欲即信果。故信及因果為其隨體。喜即喜受。或此喜者非必喜受。但心心所總聚假立。慶悅名喜。或即不嫉故喜無量。以不嫉為體。此釋為正。因隨生喜即隨之喜。或亦隨亦喜名為隨喜。</p>
<p>經。願離十惡業修行十善道安住十地中常見十方佛。</p>
<p>贊曰。第三發願。</p>
<p>經。我以身語意所修福智業願以此善根速成無上慧。</p>
<p>贊曰。迴向。以後智為體。又解。二頌俱是發願。初因後果。</p>
<p>我今親對十力前發露眾多苦難事。</p>
<p>贊曰。下四十二頌是第三復次。廣明懺願。多懺報障。文分為五。初四頌悔過。次十一頌歎佛功德。次二十五頌發願。次一頌隨喜。次一頌迴向。初懺悔中文復分三。此初半頌歸誠總標。</p>
<p>經。凡愚迷惑三有難恒造極重惡業難我所積集欲邪難常起貪愛流轉難於此世間耽著難一切愚夫煩惱難狂心散動顛倒難及以親近惡友難於生死中貪染難瞋癡暗鈍造罪難生八無暇惡處難未曾積集功德難。</p>
<p>贊曰。此次三頌別悔諸難。三頌十二句一句為一難。一凡夫不了苦果難。二長時恒造惡業難。三由計我所積集難。四由貪流轉三界難。五於世樂果耽著難。六由依凡身起惑難。七邪心散動起倒難。八由惡友所攝難。九不了生死染著難。十由因三毒造罪難。十一生於無暇惡報難。十二無始未殖善因難。此意由惡業故生無暇。由不修善故起過。故今悉懺。</p>
<p>經。我今皆於最勝前懺悔無邊罪惡業。</p>
<p>贊曰。此後半頌結悔悔諸過。</p>
<p>經。我今歸依諸善逝我禮德海無上尊如大金山照十方唯願慈悲哀攝受。</p>
<p>贊曰。下十一頌歎佛功德。文分為三。初一頌總標歸禮讚。次五頌隨分見德讚。後五頌顯德無窮讚。此初也。</p>
<p>經。身色金光淨無垢目如清淨紺瑠璃吉祥威德名稱尊大悲慧日除眾闇。</p>
<p>贊曰。隨分見德讚。讚十三種德。此中有四。初一句讚體金光德。次一句讚目紺淨德。次一句讚威勢名聞德。次一句讚悲智破闇德。</p>
<p>經。佛日光明常普遍善淨無垢離諸塵牟尼月照極清涼能除眾生煩惱熱。</p>
<p>贊曰。此有二德。初半頌讚遍智離染德。次半頌讚令證涅槃德。牟尼能以涅槃清涼除眾生煩惱之熱故。</p>
<p>經。三十二相遍莊嚴八十隨好皆圓滿福德難思無與等如日流光照世間。</p>
<p>贊曰。此有三德。初一句讚三十二相德。次一句讚八十隨好德。次半頌讚成就有情德。如大莊嚴論云。譬如盛日。四攝相應發心亦如是。如日熟穀成就眾生故。若增一阿含經云。日出有四事。一者日出時眾瞑悉除。二農夫作務。三百鳥悉鳴。四嬰兒啼哭。佛告諸比丘。若日出時眾瞑除者。喻佛出世除去癡闇靡不明照人民之類。普共田作者。譬檀越施主隨時供給衣服．飲食．床席．臥具．病緣醫藥。百鳥鳴者。譬如高德諸法師等能為四眾說微妙法。嬰兒啼者。此喻弊魔見佛出世心大愁惱。</p>
<p>經。色如瑠璃淨無垢猶如滿月處虛空妙玻瓈網映金軀種種光明以嚴飾。</p>
<p>贊曰。此有二德。初半頌讚隨感應現德。如涅槃經月喻品說見半滿等。次半頌讚焰網莊嚴德。妙頗瓈白紅色。如法華經云。如淨瑠璃中內現真金像等。</p>
<p>經。於生死苦暴流內老病憂愁水所漂如是苦海難堪忍佛日舒光令永竭。</p>
<p>贊曰。此一頌讚斷他生死德。言暴流者即四暴流。一欲暴流。即欲界修惑。二有。即上二界修惑。三見。即三界見道煩惱。四無明暴流即三界見修無明。準此前三皆除無明。然諸論中說惑為暴流據因。此說生死苦為暴流即談果也。或可。因果合名生死。老病憂愁漂溺有情如暴流。深廣難度如苦海。瑜伽論第七十云。五法相似生死大海得大海名。一處所無邊相似故。二甚深相似故。三難度相似故。四不可食相似故。此意大海俱苦皆不可食。生死亦爾。皆不可樂。五大寶所依相似故<span class='note-inline'>(此意一切眾寶皆依於海於生死中方得三乘功德故也)</span>五義之中今取前四云難堪忍。佛慧日光爍令涸竭。</p>
<p>經。我今稽首一切智三千世界希有尊光明晃耀紫金身種種妙好皆嚴飾。</p>
<p>贊曰。下五頌顯德無窮讚。分二。此初一頌歸禮總讚。</p>
<p>經。如大海水量難知。大地微塵不可數。如妙高山叵稱量。亦如虛空無有際。諸佛功德亦如是。一切有情不能知。於無量劫諦思惟。無有能知德海岸。盡此大地諸山嶽。析如微塵能算知。毛端渧海尚可量。佛之功德無能數。一切有情皆共讚。世尊名稱諸功德。清淨相好妙莊嚴。不可稱量知分齊。</p>
<p>贊曰。下四頌陳德別讚。四頌為四。此初一頌讚德過喻分。次一頌讚過情計分。次一頌讚德過算分。次一頌讚德過說分。大同金剛般若經論過於四分。又初一頌或即如次讚佛常樂我淨四德。或通讚德。有其四種。一德深如海。二德眾如塵。三德高如山。四德廣如空。若寶雲經第四云。菩薩復有十法。譬如大海。何等為十。一是大寶藏。二深廣難度。三廣大無邊。四次第漸深。五不與煩惱同處而宿。六寂滅一相。七眾流競注皆悉容受。八潮不失時。九能為他人作歸依處。十而無竭盡云何是大寶藏。亦如大海。眾寶出中人取不減。菩薩亦爾。無邊眾生信心修行。功德寶藏亦復不減。譬如大海深廣難度。菩薩亦爾。智度大海天魔外道無能度者如海無邊。菩薩亦爾。功德智慧廣大無邊如海漸深。菩薩亦爾。成一切種智以漸轉深。譬如大海不宿死屍。菩薩法海一切結漏煩惱死屍及惡知識亦不同宿。譬如大海眾流注中皆同一味。菩薩亦爾。一切功德至種智海亦同一味。譬如大海能容眾流然不增減。菩薩亦爾。聽受一切佛法亦為眾說而無增減。譬如大海潮不失時。菩薩亦爾。於所成就眾生亦潮不過限。譬如大海一切大身依止窟宅。菩薩亦爾。為一切大心眾生作依止窟宅。譬如大海無有窮盡。菩薩亦爾。為一切眾生隨應說法無有窮盡。準此文意即是說佛。云何知然。言種智一味結漏死屍皆不容宿故。菩薩留惑至惑盡故。未成一切種智故。云菩薩者就因為名。或通因果有此十義。故讚如海。今此經中且約第三一義如海。餘略不言。若準大莊嚴論云。譬如大海。忍波羅蜜相應發心亦復如是。諸來違逆心不動故。譬如大地。最初發心亦復如是。一切佛法能生持故。譬如山王。禪波羅蜜相應發心亦復如是。物無能動。以不亂故。彼有喻六度四攝四無量等。此略喻第三第四。如空即十地經無盡句中第三虛空界盡。以影餘故。</p>
<p>經。我之所有眾善業願得速成無上尊。</p>
<p>贊曰。下二十五頌發願。分二。初五頌自他利願。後二十頌唯利他願。初中復二。初三頌求果願。後二頌求因願。初果願中有二。此半頌求果自利願。</p>
<p>經。廣說正法利群生悉令解脫於眾苦降伏大力魔軍眾當轉無上正法輪久住劫數難思議充足眾生甘露味猶如過去諸最勝六波羅蜜皆圓滿滅諸貪欲及瞋癡降伏煩惱除眾苦。</p>
<p>贊曰。此二頌半求果利他願。於中初半頌願令得擇滅。次半頌願令降天魔。次半頌願令得涅槃。次半頌願令修六度。次半頌願令除六障。如文句知。</p>
<p>經。願我常得宿命智能憶過去百千生亦常憶念牟尼尊得聞諸佛甚深法願我以斯諸善業奉事無邊最勝尊遠離一切不善因恒得修行真妙法。</p>
<p>贊曰。下二頌求因願略有四願。初半頌求宿命智願。次半頌求六念願。六念者。念佛．念法．念僧．念戒．念施．念天。此且舉二。次半頌求善友願。次半頌求離惡修善願。</p>
<p>經。一切世界諸眾生悉皆離苦得安樂所有諸根不具足令彼身相皆圓滿。</p>
<p>贊曰。下二十頌明唯利他有二。初十六頌願他得世果。次四頌願他得出世果。初中有二。初十四頌願得現在果。後二頌令得未來果。現果分二。初七頌願令離苦。後七頌願令得樂。初中有三。此初一頌總標拔苦。</p>
<p>經。若有眾生遭病苦身形羸瘦無所依咸令病苦得消除諸根色力皆充滿。</p>
<p>贊曰。次下五頌半別明離苦有五。此即第一一頌拔諸疾病苦。</p>
<p>經。若犯王法當刑戮眾苦逼迫生憂惱彼受如斯極苦時無有歸依能救護。</p>
<p>贊曰。下三頌第二拔刑罰苦有二。初一頌標有苦無救。</p>
<p>經。若受鞭杖枷鎖繫種種苦具切其身無量百千憂惱時逼迫身心無暫樂皆令得免於繫縛及以鞭杖苦楚事將臨刑者得命全眾苦皆令永除盡。</p>
<p>贊曰。下二頌願為斷除。於中初一頌半令離枷鎖鞭杖苦。次半頌令離殘害斷命苦。</p>
<p>經。若有眾生饑渴逼令得種種殊勝味盲者得視聾者聞跛者能行瘂能語。</p>
<p>贊曰。此中有二。第三令離飢渴苦。第四令離不具諸根苦。</p>
<p>經。貧窮眾生獲寶藏倉庫盈溢無所乏皆令得受上妙樂無一眾生受苦惱。</p>
<p>贊曰。下初半頌第五令離貧窮苦。後半頌第三結令離苦。</p>
<p>經。一切人天皆樂見容儀溫雅甚端嚴悉皆現受無量樂受用豐饒福德具。</p>
<p>贊曰。下七頌願令他得樂。有十二。此中有二。初半頌令得人天敬愛樂。次半頌令得豐諸珍玩樂。</p>
<p>經。隨彼眾生念妓樂承妙音聲皆現前念水即現清涼池金色蓮華泛其上。</p>
<p>贊曰。此有二樂。初半頌令得伎樂隨念樂。次半頌令得池沼隨心樂。</p>
<p>經。隨彼眾生心所念飲食衣服及床敷金銀珍寶妙瑠璃瓔珞莊嚴皆具足。</p>
<p>贊曰。此有二樂。初半頌令得四事隨念樂。次半頌令得七寶珠瓔嚴具樂。</p>
<p>經。勿令眾生聞惡響亦復不見有相違所受容貌悉端嚴各各慈心相愛樂。</p>
<p>贊曰。此有二樂。初半頌令得美名和穆樂。次半頌令得端嚴慈愛樂。</p>
<p>經。世間資生諸樂具隨心念時皆滿足所得珍財無悋惜分布施與諸眾生。</p>
<p>贊曰。此有二樂。初半頌令得資什隨心樂。次半頌令得無貪樂施樂。</p>
<p>經。燒香末香及塗香眾妙雜華非一色每日三時從樹墮隨心受用生歡喜普願眾生咸供養十方一切最勝尊三乘清淨妙法門菩薩獨覺聲聞眾。</p>
<p>贊曰。此有二樂。初一頌令得香華隨意樂。次一頌令得供養三寶樂。</p>
<p>經。常願勿處於卑賤不墮無暇八難中生在有暇人中尊恒得親承十方佛願得常生富貴家財寶倉庫皆盈滿顏貌名稱無與等壽命延長。</p>
<p>經。劫數。</p>
<p>贊曰。下二頌願他得未來果有五。初半頌令得不生八難樂。次半頌令得常遇世尊樂。次半頌令得常生富貴樂。次一句令得形妙名聞樂。次一句令得壽命延長樂。</p>
<p>經。悉願女人變為男勇健聰明多智慧一切常行菩薩道勤修六度到彼岸。</p>
<p>贊曰。下四頌令得他出世果有六。此中有二。初半頌令得男身聰慧樂。次半頌令得常行覺品樂。</p>
<p>經。常見十方無量佛寶王樹下而安處處妙瑠璃師子座恒得親承轉法輪。</p>
<p>贊曰。此有二樂。初半頌令得見佛出現樂。次半頌令得親承演說法樂。</p>
<p>經。若於過去及現在輪迴三有造諸業能招可厭不善趣願得消滅永無餘一切眾生於有海生死羂網堅牢縛願以智劍為斷除離苦速證菩提處。</p>
<p>贊曰。此有二樂。初一頌令他得除自苦樂。次一頌令他得除生死樂。</p>
<p>經。眾生於此贍部內或於他方世界中所作種種勝福因我今皆悉生隨喜。</p>
<p>贊曰。此一頌是第三廣懺願中第四隨喜。</p>
<p>以此隨喜福德事及身語意造眾善願此勝業常增長速證無上大菩提。</p>
<p>贊曰。此一頌第五四回向即十度中第七方便。方便有二。一回向方便。二拔濟方便。此回向也。後智為體。上句雖有願言下句意明方便。不爾與前發願何別。前已發願言我之所有眾善業。願得速成無上尊等竟。故此回向。</p>
<p>經。所有禮讚佛功德深心清淨無瑕穢回向發願福無邊當超惡趣六十劫。</p>
<p>贊曰。下四頌大段第二別明勝中。第四明勝勸修有五。此初一頌明修前業能越惡趣。</p>
<p>經。若有男子及女人婆羅門等諸勝族合掌一心讚歎佛生生常憶宿世事。</p>
<p>贊曰。此一頌明修前業能得宿命。</p>
<p>經。諸根清淨身圓滿殊勝功德皆成就願於未來所生處常得人天共瞻仰。</p>
<p>贊曰。此初半頌明修前業得勝身福滿。次半頌得天人敬仰。</p>
<p>經。非於一佛十佛所修諸善根今得聞百千佛所種善根方得聞斯懺悔法。</p>
<p>贊曰。明得聞此法即供養多佛。此意明。但得聽聞尚曾供養多佛。況能聞已而修行。此同般若及法華經。勸進修習故。</p>
<p>經。爾時世尊聞此說已讚妙幢菩薩言善哉善哉。</p>
<p>贊曰。下品第三大段世尊讚印。即文分為三。此初讚也。</p>
<p>經。善男子如汝所夢金鼓出聲讚歎如來真實功德并懺悔法若有聞者獲福甚多廣利有情滅除罪障。</p>
<p>贊曰。次印也。前之頌中妙幢說聞此法滅罪得福。恐人不信。故佛為印。</p>
<p>經。汝今應知此之勝業皆是過去讚歎發願宿習因緣及由諸佛威力加護此之因緣當為汝說。</p>
<p>贊曰。後許說夢因。即下蓮華喻讚品是。</p>
<p>經。時諸大眾聞是法已咸皆歡喜信受奉行。</p>
<p>贊曰。第四大段大眾喜行。</p>
<p>金光明最勝王經卷第三</p>
<p>　　　　唐三藏法師義淨奉　制譯</p>
</div>
<div class='div-pin'><a id='mulu10' />
<p class='h1'>滅業障品第五</p><p>滅業障品三門分別。一來意。二釋名。三解難。言來意者有三。一明滅惡之中前品夢聞悔過以為警覺。今者正示悔法滅除。故前品後有此品生。第二來意者。妙幢久種善根因夢自能悔過。餘眾不能自悟。佛教方解懺除。故更放光召其有緣。因請佛為廣辨。故前品後有此品生。三者欲求勝果必殖妙因。障難既存何能起行。欲起妙行先令滅障。妙幢但陳其夢。未自懺除欲自發露。故請佛說悔滅之法。故前品後有此品生。釋品名者真諦云。業障滅品此西國音。此經云滅業障依此方語。梵云羯磨<span class='note-inline'>(此云業)</span>阿跋囉拏<span class='note-inline'>(此云障)</span>毘那奢<span class='note-inline'>(此云滅)</span>業謂造作障謂障礙。由作不善能礙聖道。業即是障持業釋也。滅通能所。若能滅名滅即懺悔等。曰由此懺等能滅業障。即業障之滅依主釋。或所滅名滅。滅者除也。由懺等四令業障滅。業障即滅持業釋也。或滅業障總屬於能。即於能滅說所滅法。由懺悔等四能滅業障名滅業障品。如理門論云於其能破立所破聲。解難者。問。障有多種且惑業苦總名為障。今何但言滅業障耶。答。有二解。一云惑業苦三總得名業。如言煩惱障即大隨惑。二所發業并及於果總名煩惱障。準彼相從業因業果總名為業。問。若爾何故不云滅惑苦障。答。隨舉於一皆有難故。或可。業礙聖道勝惑名故。所以業有定業。惑中不說有定惑故。苦由業生。故但從勝名滅業障。一云雖惑業苦俱得障名。業障增強但偏懺業。以業招生親於惑故。下請云曾所造作業障罪者云何懺悔。不問惑苦故。又若有極重不善之業必招難身。無暇入聖故。經但云滅業障品。前釋為究。下文具懺惑業苦故。問。惑業苦三攝盡二障。未知所知障今亦懺不。答。既趣佛果二障俱懺。故說云修菩提行所有業障悉皆懺悔。問。三性之業為總懺不。答。三性俱懺。由於二障發三性業。故招人天業亦皆懺故。問。今此與前兩品何別。答。傳云真諦有八解不同。一初夜中妙幢夢見。後大眾晝日修行。二云初是略釋。後是廣釋。三初是懺悔。後一罪滅。四云初是暫伏。後是永除。五初明經能滅罪。後明弘經者罪滅。六初明法身示現。後明化身為說。七初妙幢獨聞。後大眾共感。八初品由妙幢願。後品由大眾機。此八釋中第二七八三釋為正。餘者不正。今釋不同。如來意辨。</p>
<p>經。爾時世尊住正分別入於甚深微妙靜慮。</p>
<p>贊曰。此品之內大文分四。一放光集眾。二天帝啟請。三如來為說。四得益喜行。下云時諸大眾聞佛說已咸蒙勝益歡喜奉持。是初。文分三。初入定放光。次光明利益。後尋光詣佛。初又分三。一入定。二放光。三照境。此初也。諸後得智緣俗名為分別。得稱境而知故名住正。或正謂根本。分別即後得。了俗由證真故名為後得。住謂依止即後得智依本智起。靜謂寂靜。慮謂審慮。靜簡散心慮簡無心。上界定皆具足諸支。雖通名靜慮世尊所起多第四定。以最勝故。入者證也。後智了機及能被法二乘不知名為甚深。超三界故名為微妙。審了機法應物示證。所以云入。又解。住正分別示起加行。為利生故名正分別。入即能入。靜慮所入。超過二乘名甚深。勝於菩薩名微妙。據實放光是神境通。通依靜慮。故先言入。</p>
<p>經。從身毛孔放大光明無量百千種種諸色。</p>
<p>贊曰。二放光也有三。初出處從身毛孔。次所出放大光明。後光體無量諸色。</p>
<p>經。諸佛剎土悉現光中十方恒河沙校量譬喻所不能及。</p>
<p>贊曰。三照境也有二。初照境分齊諸佛剎<span class='corr'>土</span>悉現光中。二殊勝校喻不及。</p>
<p>經。五濁惡世為光所照。</p>
<p>贊曰。第二明光利益有四。一總明時處。時即五濁時處即穢國。</p>
<p>經。是諸眾生作十惡業五無間罪誹謗三寶不孝尊親輕慢師長婆羅門眾應墮地獄餓鬼傍生。</p>
<p>贊曰。二明所照境即光所照。正佛意為斷業惑苦。各據重明云照五濁十惡五逆及三惡趣。十惡五濁及五逆業。廣如餘辨。言無間者俱舍十七云。約異熟果決定。更無餘業餘生能為間隔故。此唯因無間隔義。乃至云。彼有無間得無間名。與無間法合故名無間。</p>
<p>經。彼各蒙光至所住處。</p>
<p>贊曰。三明光能照。</p>
<p>經。是諸有情見斯光已因光力故皆得安樂端正姝妙色相具足福智莊嚴得見諸佛。</p>
<p>贊曰。四正明光益。於中復四。一得安樂。二得端嚴。三得福智。四得見佛。問。覩光安樂已離前障。何更為說懺悔益。宜覩光而罪滅。即得見光。宜聞法而罪除即為說法。或覩暫滅懺令永除。又光為現世。法通未來。</p>
<p>經。是時帝釋一切天眾及恒河女神并諸大眾蒙光希有皆至佛所右繞三匝退坐一面。</p>
<p>贊曰。尋光詣佛。</p>
<p>經。爾時天帝釋承佛威力即從座起偏袒右肩右膝著地合掌向佛而白佛言世尊。</p>
<p>贊曰。帝釋啟請有四。一請法儀。二所請主。三所為機。四所請法。此初二。初中三。一能請人。二所承力。三正軌則。</p>
<p>經。云何善男子善女人願求阿耨多羅三藐三菩提修行大乘攝受一切邪倒有情曾所造作業障罪者云何懺悔當得除滅。</p>
<p>贊曰。此後二也。所為機中有二。初能行法人。次所利攝者。此中修行亦自所習。但菩薩為懷利他為先故但舉為他。理實亦自行。請法可知。</p>
<p>經。佛告天帝釋善哉善哉善男子汝今修行欲為無量無邊眾生令得清淨解脫安樂哀愍世間福利一切。</p>
<p>贊曰。第三如來為說有六。一答所請法。二若有淨信下讚勝勸行。三爾時天帝下依勸修學。四我念往昔已下引己為證。五若有苾芻下明行法利益。六爾時釋梵下釋梵述成。答所請中初讚後答。讚中初總讚後別讚。別讚中初讚自利。謂汝今修行是。二讚利他。欲為無量等是。讚利他中初讚利他後釋所以。云為無量眾生者瑜伽四十六有五無量。一有情界無量。二世界無量。三法界無量。四調伏界。五調伏方便界。有情界即所利生。世界即所可化處。法界即三性法等。謂由此法成染淨故所調伏界即種姓差別。由此種姓有堪能故。調伏方便界即能成就有情之法。無量即眾生界。無邊即世界。或俱通二。令得安樂等是所調伏界。并所除障即法界無量。汝今修行即調伏方便界。故無垢稱經云。應以是法而化有情即修是法。安樂道菩提涅槃。故唯識第十云。此二自性皆無逼惱。及能安樂故二轉依俱名安樂。具離二障名清淨解脫。哀愍即大悲拔苦。福利即大慈與樂。</p>
<p>經。若有眾生由業障故造諸罪者。</p>
<p>贊曰。正答有二。初略明。但令滅惡。後善男子有四業障下。廣明亦令生善。初中復二。初正明懺悔法。後若人成就四法下明能行之人。或初明暫除。後明永滅。就懺悔中復分為五。一明應懺之人。二應當策勵下明懺悔方軌。三我從無始下正明懺悔。四以是因緣下結勸修行。五何以故一切諸法從因緣生下釋其所以。此即初也。由業障故者宿業種。造諸罪者更起現。此由宿因作業決定。不爾菩薩及諸如來一切時觀見應起業制令不作。何故得造。由決定故。不爾佛等何故待作後方教懺。若爾一切業皆定作。應無不定。答。雖定造業感果不定。所以經論又約感果分定不定者即假者造業之人。又解。由業障故即善惡業。造諸罪者即感果。業是能造果是所造。又解。通前二義故。</p>
<p>經。應當策勵晝夜六時偏袒右肩右膝著地合掌恭敬一心專念口自說言。</p>
<p>贊曰。正明方軌有四。一令作意。即是加行并審決思。即應當策勵是。二明時節。晝夜六時。明動發思正起三業。此身意語。偏袒等是身業。一心專念是意業。口自陳說是語業。</p>
<p>經。歸命頂禮現在十方一切諸佛已得阿耨多羅三藐三菩提者。</p>
<p>贊曰。所對懺者。於中分二。初虔恭禮讚。次彼諸世尊已下投誠請證。此初也。文分為二。初現世後如是等下過未。初中復二。初禮次讚。此禮也。盡壽投誠故云歸命。表敬之極故云頂禮。讚中初讚自利得菩提。後讚利他轉法輪等。此即初也。</p>
<p>經。轉妙法輪持照法輪雨大法雨擊大法鼓吹大法螺建大法幢秉大法炬。</p>
<p>贊曰。此讚利他。初明說法。次明利他。說中八句。初三句標。次五句釋。此中二釋初轉法輪在見道。照法輪在修。持在無學。義通三乘。見諦道中俱觀四諦上下轉等獨得轉名。修道離障重觀妙理獨得照名。無學能攝有無為德獨得持名。雨大法雨勝解行位。擊大法鼓在見修位。吹法螺下在無學位。又釋。初三準解深密經是三時教。此中持應在後。以文言便持在照前。下五句中第一即轉法輪。準法華經論云。已斷疑者令成就智身故即是令得二乘果。擊大法鼓者即照法輪。法華經論云。已成就智身者示二種密境界故。說二乘者是趣大方便。彼不能知云密境界。三無性等亦密意故。今此但有示二乘密境界。無不絕大法鼓故。次吹大法螺等三是持法輪。初是說法。次得智。後觀理。即是令得菩提涅槃。法華經中據圓滿能故。於法幢後方說吹螺。此約能為他說教令得二果故。於法幢前說吹螺。如妙光菩薩持妙法華經化八王子皆成佛道。信解品中迦葉等云我等今者真是聲聞。以佛道聲令一切聞。</p>
<p>經。為欲利益安樂諸眾生故常行法施誘進群迷令得大果證常樂故。</p>
<p>贊曰。利他。令他得世果名利益。得出世果名安樂。以教授機名為法施。未發心令發心名誘。已發心令成就名進。已成就者令得解脫名令得大果。證常樂故。涅槃自性常。菩提三種常。四智所依常。故俱名常。樂如前釋。</p>
<p>經。如是等諸佛世尊以身語意稽首歸誠至心禮敬。</p>
<p>贊曰。過未諸佛。</p>
<p>經。彼諸世尊以真實慧以真實眼真實證明真實平等悉知悉見一切眾生善惡之業。</p>
<p>贊曰。投誠請證。以佛一具二智云真實慧。二圓五眼故云真實眼。三能真實證具前二義故。四平等心證平等理故。依三念住故。五能知見此意。由佛具二智故悉知眾生。圓五眼故悉見眾生。故今投誠請佛為證。即無著般若經論云見智淨具足住。見即五眼智即二智。由肉天眼見一切眾生色蘊色身。由法眼故見一切眾生四蘊名身。即見身語業是肉天眼。見意業是法眼。總見佛眼。瑜伽八十二云。成就明眼具三眼故。三即肉天慧。慧中本後分為法慧。體是一故。在果名佛眼。體即三眼。故不云五。由佛具智故。知者知寂靜不寂靜。即知住念住非念住壞緣法念。通根本智。及具五眼能悉知見身語心行善不善業。依三念住怨親等視故請為證。又真實證明有其二義。一述佛明證。二請為證明。若但為證應在後明。由通二義故中間說。亦同十住毘婆沙。云十方一切佛所知無不盡。我今悉於前發露諸黑惡等。</p>
<p>經。我從無始生死以來隨惡流轉共諸眾生造業障罪。</p>
<p>贊曰。正明懺悔文復分三。初總標次別懺後順同。此初也。隨惡者隨惡友隨惑業。流轉者受生死果。種子為流現果為轉。惑隨惡惑業集諦。流隨惡果苦諦。轉依於苦諦復共眾生起於集諦造於諸業。</p>
<p>經。為貪瞋癡之所纏縛未識佛時未識法時未識僧時未識善惡。</p>
<p>贊曰。次別懺也。又分為三。初舉造業因。次所造業後所成果亦即如次懺惑業苦。此即懺惑起業因也。由斯三毒之所纏縛不自在故。起諸惡本名不善根。同十住毘婆沙三三合九種從三煩惱起。合九種者即身等三業有現生後及三界業故云三三。皆貪等起云從三起。無明勝本偏云未識三寶善惡。</p>
<p>經。由身語意造無間罪。</p>
<p>贊曰。懺業障於中分三。初舉業障。次證佛證。後正懺悔。初中有三。謂總別結。如次三文。別中初五逆業。見有勝已已下餘業。此初文也。依薩遮尼乾子經等有大乘五逆。</p>
<p>經。惡心出佛身血誹謗正法破和合僧殺阿羅漢殺害父母。</p>
<p>贊曰。此之五逆三乘通說。總大乘不共逆中當第四逆。誹謗正法亦是破僧。謗佛八正為非正道。說五法為正道。故云誹謗正法。言五法者大乘未見其文。準一切有部。大毘婆沙一百一十六云。何五法。一盡壽著糞掃衣。二盡壽乞食。三盡壽唯一座食。四盡壽常居逈處。五盡壽不食一切魚肉味鹽蘇乳等。正理律攝說五有別。具如彼明。或誹謗正法是大乘第二逆。在此破僧前明者。以謗佛正法同故在此而說。非屬破僧。</p>
<p>經。身三語四意三種行造十惡業自作教他見作隨喜於諸善人橫生毀謗斗秤欺誑以偽為真不淨飲食施與一切於六道中所有父母更相惱害。</p>
<p>贊曰。第五逆也。謂長夜常行十不善業。初總舉明。後略別明。於諸善人下略別明。生毀謗者語不善業。斗稱欺誑以偽為真是盜業。不淨飲食施諸眾生是貪不善業。惜好施惡故更相惱害嗔不善業。</p>
<p>經。或盜窣堵波物四方僧物現前僧物自在而有。</p>
<p>贊曰。是第一逆。用盜三寶財物。</p>
<p>經。世尊法律不樂奉行師長教示不相隨順見行聲聞獨覺大乘行者喜生罵辱令諸行人心生悔惱。</p>
<p>贊曰。是第二逆。初違教。即隱蔽覆藏。見行聲聞等下毀人。并含第三逆。</p>
<p>經。見有勝已便懷嫉妬法施財施常生慳惜無明所覆邪見惑心。</p>
<p>贊曰。明懺餘業。初舉起業因。愱慳即隨惑十纏。無明邪見即本惑。各據勝說。</p>
<p>經。不修善因令惡增長於諸佛所而起誹謗法說非法非法說法如是眾罪。</p>
<p>贊曰。即所起業新薰不善令增。本有不善業等令長。次於佛法起不善業。</p>
<p>經。佛以真實慧真實眼真實證明真實平等悉知悉見。</p>
<p>贊曰。二請佛證知。</p>
<p>經。我今歸命對諸佛前皆悉發露不敢覆藏未作之罪更不復作已作之罪今皆懺悔。</p>
<p>贊曰。三正陳懺悔。</p>
<p>經。所作業障應墮惡道地獄傍生餓鬼之中阿蘇羅眾及八難處願我此生所有業障皆得消滅所有惡報未來不受。</p>
<p>贊曰。懺報障。</p>
<p>經。亦如過去諸大菩薩修菩提行所有業障悉已懺悔我之業障今亦懺悔皆悉發露不敢覆藏已作之罪願得除滅未來之惡更不敢造。</p>
<p>贊曰。懺中後順同也。三世為三此同過去。初舉他。我之業障下自作。</p>
<p>經。亦如未來諸大菩薩修菩提行所有業障悉皆懺悔。我之業障今亦懺悔。咸悉發露不敢覆藏。所作之罪願得除滅。未來之惡更不敢造。亦如現在十方世界諸大菩薩修菩提行所有業障悉亦懺悔。我之業障今亦懺悔。皆悉發露不敢覆藏。已作之罪願得除滅。未來之惡更不敢造。</p>
<p>贊曰。餘二準同。</p>
<p>經。善男子以是因緣若有造罪一剎那中不得覆藏何況一日一夜乃至多時。</p>
<p>贊曰。第四結勸修行。於中分二。初舉罪勸悔。二若有願生下舉益勸修。初中復二。以是因緣結前。因緣者是所以。由惡業感惡果。既有此損所以又如菩薩。欲修菩提必須懺悔。故是因緣。若有造罪下正勸。勸文有三謂法喻合。法中有三。初令不暫停。次令還出淨懷於愧信。後勸應如前悔。剎那多種。經一生滅之剎那時尚不應停。而況多時。如毒箭中不可暫忍。</p>
<p>經。若有犯罪欲求清淨心懷愧恥信於未來必有惡報生大恐怖應如是懺。</p>
<p>贊曰。後二文由愧拒惡。由信因果有善惡報。故生大怖。</p>
<p>經。如人被火燒頭燒衣救令速滅火若未滅心不得安若人犯罪亦復如是即應懺悔令速除滅。</p>
<p>贊曰。喻合可知。</p>
<p>經。若有願生富樂之家多饒財寶復欲發意修習大乘亦應懺悔滅除業障。</p>
<p>贊曰。下舉益勸修有三。初舉有漏益勸修。後舉無漏益勸修。有漏之中初舉欲界後舉色界。欲界中初人次天。人中四姓初舉吠舍戍陀二勸。次舉淨行剎帝利勸。此初二。</p>
<p>經。欲生豪貴婆羅門種剎帝利家及轉輪王七寶具足亦應懺悔滅除業障。</p>
<p>贊曰。後二也。</p>
<p>經。善男子若有欲生四天王眾三十三天夜摩天覩史多天樂變化天他化自在天亦應懺悔滅除業障。</p>
<p>贊曰。舉欲天勸。</p>
<p>經。若欲生梵眾梵輔大梵天少光無量光極光淨天少淨無量淨遍淨天無雲福生廣果無煩無熱善現天善見色究竟天亦應懺悔滅除業障。</p>
<p>贊曰。舉色天勸。如瑜伽．雜集．智度．長阿含．起世．正法念．正理．婆沙．樓炭經等。廣說如彼。且正理云。大梵所有所化所領故名梵眾。於大梵前行列侍衛。故名梵輔。廣善所生。故名為梵。此梵即大故名大梵。由彼獲得中間靜慮故。最初生故。最後沒故。威德等勝故名為大。於自地內光明最小故名小光。光明轉勝量難測故名無量光。淨光遍照自地處。故名極光淨。意地樂受說名為淨。於自地中唯此淨最小。故名小淨。此淨轉增量難測故名無量淨。此淨周普。故名遍淨。離雲居故名無雲。福轉勝故名福生。有色異生其福最勝。故言廣果。離欲諸聖以聖道水灌煩惱垢。故名為淨。淨身所止故名淨居。又此天中純聖所止故名淨居。煩謂繁雜或謂繁廣。無繁雜中此最初故令下生煩惱名熱。此初遠離得無熱名。彼天形色端正妙好過下二天。故名善現。形色轉勝眾所樂觀。故名善見。彼天形色最為勝妙。餘不及故名色空竟。或此已到眾苦所依身最後邊名色究竟。</p>
<p>若欲求預流果一來果不還果阿羅漢果亦應懺悔滅除業障若欲願求三明六通聲聞獨覺自在菩提至究竟地。</p>
<p>贊曰。舉無漏果勸有三。初通說聲聞。次明俱脫到於彼岸。小中二果然獨覺中部行獨一雖兩種別竝得俱脫。三明六通如餘處辨。</p>
<p>經。求一切智智淨智不思議智不動智三藐三菩提正遍智者亦應懺悔滅除業障。</p>
<p>贊曰。舉大果勸。初四智。智性名智。三藐已下智相名智。一切智根本智能證也。重言智者智性所證也。意明智性是根本故。即此智性離二障故名淨智。非餘所知名不思議。離生滅名不動。即當阿耨多羅也。三藐等如常所釋。如無著菩薩般若經論釋。具智斷德是無上菩提。或復總別配四智品。一切智智總。準大莊嚴論第三說。智淨是觀察轉五識得。能於大眾說法斷疑。雨大法雨能令他淨故名淨智。又總一切諸陀羅尼門諸三昧門。於所識境恒無障礙。此自無染故亦名淨。不思議者是成事智轉第六得。於一切世界作種種變化事無量無邊不可思議。不動智者是圓鏡智轉第八得。故彼論云。四智鏡不動三智之所依。釋云。彼鏡智以不動為相。恒為餘三智之所依。不動者是相續一類唯捨受義。三藐等者是平等智轉第七得。故彼論云。眾生平等智修淨證菩提。釋云。若修習此智最極清淨即得無上菩提。以無究竟故。由眾生無盡故無究竟。無究竟故不住涅槃。此意由眾生故究竟不得入於涅槃。復言正遍智者唐梵俱說。</p>
<p>經。何以故。</p>
<p>贊曰。下釋懺悔滅障所以。即是釋難。文復分二。初釋難。後若有善男子下結成懺悔能滅諸惡。初中有三。一依因緣門釋。第二何以故下依無相門釋。三善男子一切諸法下依真如門釋。此依因緣門。初徵後釋。此徵也。徵意云。善惡各別前後生滅。何所以故懺悔能滅。又徵意云。惡現在時懺心未起。起懺心時已生者謝無。未生者住未來復無。現在時復不俱。明闇不竝。又現在者纔生即滅。從何所以而說懺滅。</p>
<p>經。善男子一切諸法從因緣生。</p>
<p>贊曰。初釋難後引證。此釋難。雖前後生滅一切諸法。而由因緣力故生。亦由因緣力故滅。此但舉因緣生。必定有因緣滅故影略言不說滅也。雖滅不待因據見生說。若未來應生。落謝應能感果。由懺因緣令彼不起亦名為滅。即待因滅也。</p>
<p>經。如來所說異相生異相滅因緣異故。</p>
<p>贊曰。此引證。一切如來皆同此說。故云如來所說。相謂體相。異法體出生異法體滅壞。猶如明生而闇法滅。有能生因緣有能滅因緣。因緣是所以義所以有異。故懺法生不善法滅。</p>
<p>經。如是過去諸法皆已滅盡所有業障無復遺餘。</p>
<p>贊曰。釋第二徵有三。初牒前所徵過去已滅。次辨今懺善心得生。後辨懺心所滅之障。此初也。如是過去諸法皆已滅盡者牒前已滅。現行之法云所有業障。彼所薰種可有當生。無復遺餘。令彼當生無復遺餘。不約現行已滅說斷。</p>
<p>經。是諸行法未得現生而今得生。</p>
<p>贊曰。次辨今懺善心得生。此因緣法昔不緣合未得現生。而今現緣合懺善心得生。</p>
<p>經。未來業障更不復起。</p>
<p>令未來應生業障更不復起。復者重也。未來未生應生之現更不生。現已薰業種應招未來果之業障。更不復能招後果起。有一業感多生。已感者已滅未滅應感更不復起。曾未招者彼所招果是餘已生果。惡之類是餘能招惡業之類云更不復起。即有漏心懺伏斷。無漏心懺除斷。三門說懺。皆通漏無漏故。</p>
<p>經。何以故。</p>
<p>贊曰。第二依無相門釋。初假徵後正釋。此假徵也。徵意云。俱生滅法。何以故異法因緣有生法生。異法因緣有滅法滅。</p>
<p>經。善男子一切法空。</p>
<p>贊曰。正釋。初釋後引證。此釋。一切所有生滅法相。皆悉空故即相無自性。</p>
<p>經。如來所說無有我人眾生壽者亦無生滅亦無行法。</p>
<p>贊曰。此引證也。一切如來說我壽者悉皆是無故。彼所起善惡之業亦無生滅。或我壽等即解深密等說。一切法皆無自性。無生無滅本來寂滅自性涅槃等。是所滅之障既無生滅能滅之行法亦無生滅。是一切法故。又普賢觀經云。以此五蘊空無自性。乃至云。如此相心從妄想起。如空中風無依止處。如是法相不生不沒。何者是罪無住無壞無觀心無法不住法中。如是相者名大懺悔等。</p>
<p>經。善男子一切諸法皆依於本亦不可說。</p>
<p>贊曰。第三依真如門說懺除所以。初釋次徵後通。此釋也。一切法本體即真如。勝鬘經云。為依為持為建立故。維摩經云。從無住本立一切法故。以本真如無生無滅不可言說故一切法皆歸於本。無生無滅亦不可說。亦彼生滅皆同無故。前無相門說無生滅。影知真如門亦無生無滅。故略不說。於真如門明不可說。影無相門亦不可說。此為除彼能所詮相遍計性故攝妄皆盡。</p>
<p>經。何以故。</p>
<p>贊曰。徵也。何所以故如無生滅亦不可說。</p>
<p>經。過一切相故。</p>
<p>贊曰。通也。由真如理出過生滅相。過者離也。出離生滅相出離言說境。故無量義經云。無相不相故名無相。攝論亦云。無二相等故。普賢觀經云。以此身心如空中風住無相理歸命如如一切三寶。行此懺悔者身心清淨不住法中。猶如流水。念念之中見十方佛等。</p>
<p>經。若有善男子善女人如是入於微妙真理生信敬心是名無眾生而有於本。</p>
<p>贊曰。結成懺悔。初結懺悔後結成真說。此初也。結真懺悔有二。一結無漏。即如是入於微妙真理是。入者證也。以無分別入真如理。破二障斷二結有漏即生信敬心。雖未能證而但信解無相真如。依勝解力亦能除惡。我我所無依圓性有故云名無眾生而有於本。真妄對明不言依他有。據實不無。此初門依欲。第三依真。無相通二。不說依於初世俗觀者。以虛妄執不能除障故。</p>
<p>經。以是義故說於懺悔滅除業障。</p>
<p>贊曰。結成真說。教與機行理相應故。義謂義利。由三相應有義利故說於懺悔。</p>
<p>經。善男子若人成就四法能除業障永得清淨。</p>
<p>贊曰。上明懺悔法下明能行之人。於中有三。初標次釋後攝。此標也。</p>
<p>經。云何為四一者不起邪心正念成就二者於甚深理不生誹謗三者於初行菩薩起一切智心四者於諸眾生起慈無量是謂為四。</p>
<p>贊曰。次釋有三。謂徵釋結。文段可知。此意應同妙法華經普賢所問。云何能得是法華經。佛答成就四法。此中第一即彼入正定聚深信三乘名正念成就。不歸外道名不起邪心。第二即佛所護念。能於深理不生誹謗。是根熟故佛所護念。第三殖眾德本能於初行菩薩起一切智心即種殖善本。第四即彼發救一切眾生之心。起慈無量能與他樂。亦起於悲能拔他苦。且據初說云慈無量。據具因說成就四法能除業障。若分成就亦分能懺。</p>
<p>經。爾時世尊而說頌曰專心護三業不誹謗深法作一切智想慈心淨業障。</p>
<p>贊曰。頌攝。能於三業正念成就隨根成就名護三業。問。何頌攝。答。行法持法有差別故。長行令行頌攝令持。</p>
<p>經。善男子有四業障難可滅除。</p>
<p>贊曰。上略陳懺悔滅惡。已下廣明四行辨生善。於中分二。初明所除障後明能除行。物中復三。初總標次別徵後別解。此初也。</p>
<p>經。云何為四一者於菩薩律儀犯極重惡二者於大乘經心生誹謗三者於自善根不能增長四者貪著三有無出離心。</p>
<p>贊曰。後二文也。徵者可知。同瑜伽論第七十九說。彼云復次菩薩略有四種增上品障。若不淨除終不堪能入菩薩地及地漸次。何等為四。一者於諸菩薩毘奈耶中起染污犯。二者毀謗大乘相應妙法。三者不積集善根。四者有染愛心。言起染污犯者。起上品纏染污心犯四他勝處云上品故。非諸染心犯皆此攝故。此經云。於菩薩律儀犯極重惡。若通染心犯皆此攝何名極重。二者謗法據謗三乘皆是重障。亦是大乘五逆攝故。今言大乘約自所學。若生誹謗不依行故。三自不久集福慧資糧。設先小修不能數起云於自善根不能增長。瑜伽但約先不曾修云未集善根。此經約曾不能數起。或據上品云未曾修。非下劣善亦不修習。四貪著三界無求出離涅槃之心。涅槃名出離三界故。瑜伽云有者即三有。</p>
<p>經。復有四種對治業障云何為四一者於十方世界一切如來至心親近說一切罪二者為一切眾生勸請諸佛說深妙法三者隨喜一切眾生所有功德四者所有一切功德善根悉皆迴向阿耨多羅三藐三菩提。</p>
<p>贊曰。下明能除行。文段分二。初佛總標。後天帝別請。初中復三。謂標徵釋。文顯可知。此之四行於一切位皆悉通行。亦如瑜伽七十九明。</p>
<p>經。爾時天帝釋白佛言世尊世間所有男子女人於大乘行有能行者有不行者云何能得隨喜一切眾生功德善根。</p>
<p>贊曰。天帝別請有二。初天帝請後佛為說。此請也。第一說一切罪即懺悔。是前已偏明故今不問。餘三未說故今請之。初問有三意。一問一切眾生有不修善。云何隨喜一切眾生。二問隨喜之法。三問得幾所福。佛標說中先明勸請次辨隨喜。云何天帝先問隨喜後請勸請。答。機樂欲故勸請難故。逐易先問。佛據福勝所以先標。</p>
<p>經。佛言善男子若有眾生雖於大乘未能修習然於晝夜六時偏袒右肩右膝著地合掌恭敬一心專念作隨喜時得福無量。</p>
<p>贊曰。下佛答有四。一答初問并教儀則。二正教隨喜。三明隨喜得福多少。四即勸修。此即初也。儀則可知。設有未修當可能修故能隨喜。又得福多。</p>
<p>經。應作是言十方世界一切眾生現在修行施戒心慧我今皆悉深生隨喜由作如是隨喜福故必當獲得尊重殊勝無上無等最妙之果如是過去未來一切眾生所有善根皆悉隨喜。</p>
<p>贊曰。答第二問意隨喜之法文段分四。一隨喜凡夫福。二隨喜菩薩福。三隨喜如來福。四隨喜三乘福。此初也。初隨喜現在後隨喜過未。謂世間修三福業事。戒施修俱福云三福業。過未可知。或戒定慧學。施者無貪即戒學迹。貪障出家故偏明之。略不說無瞋。</p>
<p>經。又於現在初行菩薩發菩提心所有功德過百大劫行菩薩行有大功德獲無生忍至不退轉一生補處如是一切功德之蘊皆悉至心隨喜讚歎過去未來一切菩薩所有功德隨喜讚歎亦復如是。</p>
<p>贊曰。隨喜菩薩。初隨喜現在後隨喜過未。初中七位。一初發心位。二勝解行位即過大劫等。三增上意樂位即獲無生忍。四行正行地。五決定地。六決定行位即至不退轉。二地至九地。七至究竟位即第十地因究竟也。略無種姓及如來地。種姓即前隨行。如來地在後明故。然於善中各有四種。自作教他慶慰隨喜。此中舉二影顯餘二。讚歎即慶慰。或可。於懺悔等各別有四。於隨喜中自作教他亦二攝故更不別說。過未可知。</p>
<p>經。復於現在十方世界一切諸佛應正遍知證妙菩提為度無邊諸眾生故轉無上法輪行無礙法施擊法鼓吹法螺建法幢雨法雨哀愍勸化一切眾生咸令信受皆蒙法施悉得充足無盡安樂。</p>
<p>贊曰。隨喜如來。隨喜如來中初隨喜自利。即證菩提。二隨喜利他。即為度已下是利他中初說法。次未信令信已信令入即皆蒙法施。已入令熟即悉得充足。已熟解脫即無盡安樂。應有隨喜過未諸佛。在後總於三乘中說故此不明。</p>
<p>經。又復所有菩薩聲聞獨覺功德積集善根若有眾生未具如是諸功德者悉令具足我皆隨喜。</p>
<p>贊曰。隨喜三乘有二。初隨喜向後隨喜果。此隨喜向也。</p>
<p>經。如是過去未來諸佛菩薩聲聞獨覺所有功德亦皆至心隨喜讚歎。</p>
<p>下隨喜果。同十住毘婆沙云。所有布施福持戒修禪行。行即是慧。習行三乘人向。具足三乘者果。一切凡夫福或無性乘或見道前。然是無性乘好。以有習行三乘者故。諸見道前是習行攝故。</p>
<p>經。善男子如是隨喜。當得無量功德之聚。如恒河沙三千大千世界。所有眾生皆斷煩惱成阿羅漢。若有善男子善女人盡其形壽常以上妙衣服飲食臥具醫藥而為供養。如是功德不及如前隨喜功德千分之一。何以故。供養功德有數有量不攝一切諸功德故。隨喜功德無量無數能攝三世一切功德。</p>
<p>贊曰。答第三問福多少。文中有四。一舉福無邊。二校量勝劣。三徵所以四為釋成。文顯可知。</p>
<p>經。是故若人欲求增長勝善根者應修如是隨喜功德若有女人願轉女身為男子者亦應修集隨喜功德必得隨心現成男子。</p>
<p>贊曰。第四勸修。文亦可知。</p>
<p>經。爾時天帝釋白佛言世尊已知隨喜功德勸請功德唯願為說欲令未來一切菩薩當轉法輪現在菩薩正修行故。</p>
<p>贊曰。第二問勸請有五。一天帝為問。二如來為答。三明福多少。四引已為證。五勸修行。此初問也。有二。初結前次請後。請中初申請後請意。</p>
<p>經。佛告帝釋若有善男子善女人願求阿耨多羅三藐三菩提者應當修行聲聞獨覺大乘之道。</p>
<p>下如來為答分三。初令修行。次教儀軌。後正教勸請。令修行中。初舉所求果。後令起行。修二乘道者令生遍智。有法不知智非無上故。又為成就彼二乘故。亦應說學人天之法。即是三乘方便所修故不別說。</p>
<p>經。是人當於晝夜六時如前威儀。</p>
<p>下次教儀軌。</p>
<p>經。一心專念作如是言我今歸依十方一切諸佛世尊已得阿耨多羅三藐三菩提未轉無上法輪欲捨報身入涅槃者我皆至誠頂禮勸請轉大法輪雨大法雨然大法燈照明理趣施無礙法莫般涅槃久住於世。</p>
<p>下正教勸請有二。初教勸請次教迴向。問。下自別說迴向之法。何故請中先明迴向。答。下是總明。此是別說。影於懺悔隨喜之善。皆應迴向。初中有二。初請後請意。請中有二。初歸誠請時。次正申請。請中二。初請說法後請久住。三業俱請。若初成道未轉法輪請轉法輪。若欲捨報身請久住也。</p>
<p>經。度脫安樂一切眾生如前所說乃至無盡安樂。</p>
<p>下請意。此指例前。云咸令信受皆蒙法施悉得充足無盡安樂。故云乃至無盡安樂。</p>
<p>經。我今以此勸請功德迴向阿耨多羅三藐三菩提如過去未來現在諸大菩薩勸請功德回向菩提我亦如是勸請功德回向無上正等菩提。</p>
<p>下迴向。</p>
<p>經。善男子假使有人以三千大千世界滿中七寶供養如來若復有人勸請如來轉大法輪所得功德其福勝彼何以故彼是財施此是法施。</p>
<p>下明福多少。校量顯之有二。初舉小校量。後舉多顯勝。初中有四。一舉施福。二正校量。三徵所以。四且略釋。文段可知。如般若經論判校量所以。</p>
<p>經。善男子且置三千大千世界七寶布施。若人以滿恒河沙數大千世界七寶供養一切諸佛。勸請功德亦勝於彼。由其法施有五勝利。云何為五。一者法施兼利自他。財施不爾。二者法施能令眾生出於三界。財施之福不出欲界。三者法施能淨法身。財施但唯增長於色。四者法施無窮。財施有盡。五者法施能斷無明。財施唯伏貪愛。是故善男子勸請功德無量無邊難可譬喻。</p>
<p>下廣校量有三。初舉施。次校量。後釋所以。釋所以中有四。一標二徵三釋四結。文顯可知。釋法施勝財施為劣。大同瑜伽論第七十。彼云。由五因緣於諸財施法施為勝。一者財施於他身中發起惡行。法施決定起諸善行即此第一。二者財施於他身中發起煩惱。法施能令對治煩惱即此第二。三者財施於他身中無間引發有罪安樂。法施能令無間引發無罪安樂即此第三。四者財施若佛現在若不現在易可獲得。法施若無諸佛現在難可獲得。此經所無。五者財施施而有盡。法施施而無盡。即此第四。此經第五彼論所無。</p>
<p>經。如我昔行菩薩道時。勸請諸佛轉大法輪。由彼善根是故今日一切帝釋諸梵王等勸請於我轉大法輪。善男子。請轉法輪為欲度脫安樂諸眾生故。我於往昔為菩提行。勸請如來久住於世莫般涅槃。依此善根我得十力四無所畏四無礙辨大慈大悲證得無數不共之法。我當入於無餘涅槃。我之正法久住於世。</p>
<p>下引證有三。一初別明請說請住果。二我法身者下合明二請果。三此等皆由下結。初別明果中。初請說法。果我於往昔下後說請住果。請住果中有四。初智德次恩德次不共德。佛所成德非二乘有。菩薩不圓皆云不共。後法不滅。文顯可知。</p>
<p>經。我法身者清淨無比種種妙相無量智慧無量自在無量功德難可思議。一切眾生皆蒙利益。百千萬劫說不能盡。法身攝藏一切諸法。一切諸法不攝法身。法身常住不墮常見。雖復斷滅亦非斷見。能破眾生種種異見。能生眾生種種真見。能解一切眾生之縛。無縛可解能植眾生諸善根本。未成熟者令成熟。已成熟者令解脫。無作無動遠離憒鬧寂靜無為自在安樂過於三世。能現三世出於聲聞獨覺之境。諸大菩薩之所修行。一切如來體無有異。</p>
<p>下合明二因果分二。初明佛自成就德。能破眾生下明令他成就德。自成就德中有二。一總說三身。二別說三身。初一句總。謂我法身者清淨無比。諸功德法依聚體義合名法身。離二障故名為清淨。已下別說三身。種種妙相等。報身智德超情計境故。一切眾生下應化恩德超言說境故。法身攝藏下法身斷德。以真如理體遍常故攝諸法。餘法翻此故不攝。如雖常非常見。雖斷非斷見者境真實故。能緣非邊。或滅性名滅。證此滅性常非常見。能令染斷非斷見。諸邊見者非常見常非斷見斷。所以名邊。不稱中道無漏智故。能破眾生下令他成就德中。一令他捨邪歸正德。二令他離縛斷障德。三能殖下令他成就應身德。四令他圓證法身德。令解脫已下是以解脫為後邊故。就法身德中為五。一具四德。二超三世。三越二乘。四菩薩境。五佛同證。非惑業作云無作。非今始生云無動。此常德煩惱皆盡云遠離闠鬧。寂靜無為顯法身自體淨德。具大我德云自在。非逼惱故云安樂。是大樂德。即令他修大悲大信大智大定如次能證。餘句可知。</p>
<p>經。此等皆由勸請功德善根力故。</p>
<p>下結。</p>
<p>經。如是法身我今已得是故若有欲得阿耨多羅三藐三菩提者於諸經中一句一頌為人解說功德善根尚無限量何況勸請如來轉大法輪久住於世莫般涅槃。</p>
<p>下第五勸修行有二。初指前我所得。是故下次正勸行。勸行中有三。初舉應行之人。次舉小福。何況下後況勝福。而不行耶。文段可知。</p>
<p>經。時天帝釋復白佛言世尊若善男子善女人為求阿耨多羅三藐三菩提故修三乘道所有善根云何回向一切智智。</p>
<p>下第三明迴向。文分為二。初天帝請後如來答。此初也。</p>
<p>經。佛告天帝。善男子。若有眾生欲求菩提修三乘道。所有善根願回向者。當於晝夜六時慇重至心作如是說。我從無始生死以來。於三寶所修行成就所有善根。乃至施與傍生一摶之食。或以善言和解諍訟。或受三歸及諸學處。或復懺悔勸請隨喜所有善根。我今作意悉皆攝取回施一切眾生無悔悋心。是解脫分善根所攝。</p>
<p>贊曰。如來答中有三。一舉修行人。二當於晝夜下儀軌。三作如是說下正教迴向。於中復三。初令運心持所修善。次我令作意下令其迴向。於中復二。初迴施眾生。次迴向菩提。</p>
<p>經。如佛世尊之所知見不可稱量無礙清淨如是所有功德善根悉以迴施一切眾生不住相心不捨相心我亦如是功德善根悉以迴施一切眾生。</p>
<p>下後正教迴向中。第三教作心想成前迴向。於中復二。初如佛修。次又如過去下如菩薩修。如佛修中有三。初迴施次願。皆獲得下發願。後共諸眾生下迴向。初迴施中初舉佛所行。次我亦如是下同佛作想不住相心。如天親般若經論云。自身及報恩果報斯不著。防求於異事護存已不施。若著自身及財。護惜財物為存活故不能行施。若求果報及報恩便捨菩提別求異事。是故不住相。不捨相心者不住空見而不修斷。都無所住應修其心。</p>
<p>經。願皆獲得如意之手撝空出寶滿眾生願富樂無盡智慧無窮妙法辨才悉皆無滯。</p>
<p>贊曰。次發願。願中初願成福。後智慧無盡下願得智。</p>
<p>經。共諸眾生同證阿耨多羅三藐三菩提得一切智因此善根更復出生無量善法亦皆回向無上菩提。</p>
<p>下如佛修中第三迴向有二。初迴過去已修善趣菩提。次因此善根下迴現及未來生趣向菩提。</p>
<p>經。又如過去諸大菩薩修行之時功德善根悉皆迴向一切種智現在未來亦復如是然我所有功德善根亦皆回向阿耨多羅三藐三菩提。</p>
<p>贊曰。教作心想。成前迴向中第二如菩薩修。亦分為三。初指三世菩薩所修。次然我所有下同修。同修中有二。此初同迴向。</p>
<p>經。是諸善根願共一切眾生俱成正覺如餘諸佛坐於道場菩提樹下不可思議無礙清淨住於無盡法藏陀羅尼首楞嚴定破魔波旬無量兵眾應見覺知應可通達如是一切一剎那中悉皆照了於後夜中獲甘露法證甘露義。</p>
<p>贊曰。後同發願。於中後四。初總願成正覺。二如餘諸佛下別願所成德。三我及眾生下願同佛證。四猶如無量壽下指同諸佛。願所成中初別指後願證得。別願所成中略舉八德。一現坐道樹下。此通說應化。二不可思議無礙清淨此總句。通於上下。坐道場及菩提樹俱不可思無礙清淨。所住總持等亦不可思議。離障故無礙除習故清淨。三住於無盡法藏陀羅尼。謂一切功德藏陀羅尼。即四總持。一法二義三能得菩薩無生忍。四明呪。四首楞嚴定是梵語。此云健行定。大般若四百一十四約自性云。能攝一切等持境能辨無邊行。為一切等持導首等。成唯識論約能行之人云。大健有情之所行故名健行定。五破四魔十軍。軍者雜藏經云。欲。憂愁。飢渴。愛。睡眠。怖畏。疑毒。及名利。自高輕蔑彼。汝等軍如是。一切無能破。我智箭定力摧坏瓶投水。六能了法。應見謂見色法。應知謂知非色法。應覺通了於二。上是俗諦。應可通達通達真諦。一剎那中悉皆照了者。真俗雙行故。又解。具五眼故應見。具本智故覺。具後智故知。具六通故通達。七獲甘露法菩提。八證甘露義涅槃。</p>
<p>經。我及眾生願皆同證如是妙覺。</p>
<p>下願同佛證。</p>
<p>經。猶如無量壽佛勝光佛妙光佛阿閦佛功德善光佛師子光明佛日光明佛網光明佛寶相佛寶焰佛焰明佛焰盛光明佛吉祥上王佛微妙聲佛妙莊嚴佛法幢佛上勝身佛可愛色身佛光明遍照佛梵淨王佛上性佛。</p>
<p>下指同諸佛。於中復二。初例四方後總例。此初。西方舉三佛。東方舉五佛。南方亦舉五佛。北方舉八佛。</p>
<p>經。如是等如來應正遍知過去未來及以現在示現應化得阿耨多羅三藐三菩提轉無上法輪為度眾生我亦如是廣說如上。</p>
<p>下結例。</p>
<p>經。善男子若有淨信男子女人於此金光明最勝王經滅業障品受持讀誦憶念不忘為他廣說得無量無邊大功德聚。</p>
<p>下品中第三大段如來為答有六。此即第二讚勝勸行。初舉持經福廣校量。意遣修行。文段分四。一明持經福多。二譬如三千已下舉喻校量顯勝。三是故善男子下廣成福勝。四是故當知下總結令知。此初也。</p>
<p>經。譬如三千大千世界所有眾生一時皆得成就人身。得人身已成獨覺道。若有男子女人盡其形壽恭敬尊重四事供養。一一獨覺各施七寶如須彌山。此諸獨覺入涅槃後。皆以珍寶起塔供養。其塔高廣十二踰繕那。以諸華香寶幢旛蓋常為供養。善男子。於意云何。是人所獲功德寧為多不。天帝釋言。甚多世尊。善男子。若復有人於此金光明微妙經典眾經之王滅業障品。受持讀誦憶念不忘。為他廣說。所獲功德於前所說供養功德百分不及一。百千萬億分乃至校量譬喻所不能及。何以故。是善男子善女人住正行中。勸請十方一切諸佛轉無上法輪皆為諸佛歡喜讚歎。善男子。如我所說。一切施中法施為勝。</p>
<p>下第二舉喻校量有五。一舉福田。二若有善男子下修供養。三善男子下問多少。四天帝下彼答得福多。五善男子下校量顯勝。顯勝中有三。一明福勝。二假徵。三為釋。釋中有二。初修正行。佛讚故勝。二善男子下由法施過財故勝。</p>
<p>經。是故善男子於三寶所設諸供養不可為比。勸受三歸持一切戒無有毀犯三業不空不可為比。一切世界一切眾生隨力隨能隨所願樂於三乘中勸發菩提心不可為比。於三世中一切世界所有眾生皆得無礙速令成就無量功德不可為比。三世剎土一切眾生令無障礙得三菩提不可為比。三世剎土一切眾生勸令速出四惡道苦不可為比。三世剎土一切眾生勸令除滅極重惡業不可為比。一切苦惱勸令解脫不可為比。一切怖畏苦惱逼切皆令得解不可為比。三世佛前一切眾生所有功德勸令隨喜發菩提願不可為比。勸除惡行罵辱之業一切功德皆願成就所在生中勸請供養尊重讚歎一切三寶勸請眾生淨修福行成滿菩提不可為比。是故當知勸請一切世界三世三寶。勸請滿足六波羅蜜。勸請轉於無上法輪。勸請住世經無量劫演說無量甚深妙法。功德甚深無能比者。</p>
<p>下廣成福勝有十一不可比。是故下總結竝可知。言不可比者。由此經能令行此等勝行故不可比。非此等行不可為比亦能令得無上菩提。豈不可比。</p>
<p>經。爾時天帝釋及恒河女神無量梵王四大天眾從座而起。偏袒右肩。右膝著地。合掌頂禮白佛言。世尊。我等皆得聞是金光明最勝王經。今悉受持讀誦通利。為他廣說。依此法住。何以故。世尊。我等欲求阿耨多羅三藐三菩提。隨順此義種種勝相如法行故。爾時。梵王及天帝釋等於說法處皆以種種曼陀羅華而散佛上。</p>
<p>下第三大段依勸修行有五。一願修行。二爾時梵王已下諸天供養。三三千大千下現諸瑞應。四時天帝釋下諸天解悟。五佛言如是下佛為印可。初中初舉行法之者。二從坐而起下請行儀則。三白佛言下正願修行。願修行中有三。初願修次徵後釋。諸天供養文相可知。</p>
<p>經。三千大千世界地皆大動一切天鼓及諸音樂不鼓自鳴放金色光遍滿世界出妙音聲。</p>
<p>下明現諸瑞應。準文釋意。其義可知。</p>
<p>經。時天帝釋白佛言世尊此等皆是金光明經威神之力慈悲普救種種利益種種增長菩薩善根滅諸業障佛言如是如是如汝所說。</p>
<p>下諸天解悟。佛印可知。</p>
<p>經。何以故。善男子。我念往昔過無量百千阿僧祇劫。有佛名寶王大光照如來應正遍知出現於世。住世六百八十億劫。爾時寶王大光照如來為欲度脫人天釋梵沙門婆羅門一切眾生令安樂故。當出現時。初會說法度百千億億萬眾。皆得阿羅漢果。諸漏已盡。三明六通。自在無礙。於第二會復度九十千億億萬眾。皆得阿羅漢果。諸漏已盡。三明六通。自在無礙。於第三會復度九十八千億億萬眾。皆得阿羅漢果。圓滿如上。</p>
<p>贊曰。下第四大段引己為證。明聞經福多。初徵次引。引中有六。初明所逢佛。二陳己得益三彼佛現證。四佛指處方。五說聞名得益六結成福勝。明所逢佛中有四。一時節。二有佛名下名號。三住世六百下住。四爾時寶王下說法利即三會益。文相可知。</p>
<p>經。善男子。我於爾時作女人身。名福寶光明。於第三會親近世尊。受持讀誦是金光明經。為他廣說。求阿耨多羅三藐三菩提故。時彼世尊為我授記。此福寶光明女於未來世當得作佛。號釋迦牟尼如來應正遍知明行足善逝世間解無上士調御丈夫天人師佛世尊。捨女身後從是以來越四惡道生人天中受上妙樂。八十四百千生作轉輪王。至于今日得成正覺。名稱普聞。遍滿世界。</p>
<p>下陳己得益有五。一說自身名。二於第三下聞經修學。三時彼佛下得授佛記。四捨女身後下獲勝福報。五至于今日下得成菩提。</p>
<p>經。時會大眾忽然皆見寶王大光照如來轉無上法輪說微妙法。</p>
<p>下彼佛現證。</p>
<p>經。善男子去此索訶世界東方過百千恒河沙數佛土有世界名寶莊嚴其寶王大光照如來今現在彼未般涅槃說微妙法廣化群生汝等見者即是彼佛。</p>
<p>下佛指處方。問。往受女身即猶地前。何得三祇彼佛不滅。答。化應現相出沒隨機。報法常存。故言現在。</p>
<p>經。善男子若有善男子善女人聞是寶王大光照如來名號者於菩薩地得不退轉至大涅槃若有女人聞是佛名者臨命終時得見彼佛來至其所既見佛已究竟不復更受女身善男子是金光明微妙經典種種利益種種增長菩薩善根滅諸業障。</p>
<p>下第五聞名得益有二。一得至涅槃。二不受女報。六善男子下結勝可知。</p>
<p>經。善男子。若有苾芻苾芻尼鄔波索迦鄔波斯迦。隨在何處為人講說是金光明微妙經典。於其國土皆獲四種福利善根。云何為四。一者國王無病離諸災厄。二者壽命長遠無有障礙。三者無諸怨敵兵眾勇健。四者安隱豐樂正法流通。何以故。如是人王常為釋梵四王藥叉之眾共守護故。</p>
<p>下大段第五明行經利益有四。一國王益。二臣佐益。三沙門婆羅門益。四人庶益。國王益中有三。一明人王得益。二問梵釋護不。三世尊重勸。初中有二。初標後釋。標中有二。一所行法人。後明國王益。王益有五。一標得益。二徵問。三釋。四又徵。五如是人王下明護。</p>
<p>經。爾時世尊告天眾曰善男子是事實不。</p>
<p>下第二問梵釋護不有三。一佛問令護。二諸天答護。三佛讚印。初也。</p>
<p>經。是時無量釋梵四王及藥叉眾俱時同聲答世尊言。如是如是。若有國土講宣讀誦此妙經王。是諸國王我等四王常來擁護。行住共俱。其王若有一切災障及諸怨敵。我等四王皆使消殄憂愁疾疫亦令除差。增益壽命。感應禎祥。所願遂心。恒生歡喜。我等亦能令其國中所有軍兵悉皆勇健。</p>
<p>下諸天答護中有四。初標答護。二若有國土下明得護所以。三是諸國王下明所護之王。四我等四王下明能護者有三。一為侍衛。二其王下為除惡。三增益壽下加善。加善有四。一增壽。二現瑞。三令勸。四兵勇。</p>
<p>經。佛言善哉善哉善男子如汝所說汝當修行。</p>
<p>下佛讚印。</p>
<p>經。何以故是諸國王如法行時一切人民隨王修習如法行者汝等皆蒙色力勝利宮殿光明眷屬強盛時。釋梵等白佛言如是世尊。</p>
<p>贊曰。世尊重勸。初假徵令護所由。次佛為說應護所以。起世經．長阿含經等皆云。人若修善增天勢力。又如下王法正論廣明。後梵釋領解文段可知。</p>
<p>經。佛言若有講誦此妙經典流通之處於其國中大臣輔相有四種益云何為四一者更相親穆尊重愛念二者常為人王心所愛重亦為沙門婆羅門大國小國之所遵敬三者輕財重法不求世利嘉名普暨眾所欽仰四者壽命延長安隱快樂是名四益。</p>
<p>下明臣佐益有四。一標二徵三釋四結。臣佐敬順方得是益。文顯可知。</p>
<p>經。若有國土宣說是經沙門婆羅門得四種勝利云何為四一者衣服飲食臥具醫藥無所乏少二者皆得安心思惟讀誦三者依於山林得安樂住四者隨心所願皆得滿足是名四種勝利。</p>
<p>下明沙門等益。國安人富臣人信敬。故得如是。文亦四段。如前可知。</p>
<p>經。若有國土宣說是經一切人民皆得豐樂無諸疾疫商估往還多獲寶貨具足勝福是名種種功德利益。</p>
<p>下明人庶得益。初標所由。次明得益。後是名下結。</p>
<p>經。爾時梵釋四天王及諸大眾白佛言世尊如是經典甚深之義若現在者當知如來三十七種助菩提法住世未滅若是經典滅盡之時正法亦滅。</p>
<p>下第六梵釋述成有二。初梵釋陳彰。後如來印勸。初陳彰有二。初明此經在世行證二種正法不滅。二若是經典下。此經若無行證二種正法亦滅。意欲令人久流勝教。</p>
<p>經。佛言如是如是善男子是故汝等於此金光明經一句一頌一品一部皆當一心正讀誦正聞持正思惟正修習為諸眾生廣宣流布長夜安樂福利無邊。</p>
<p>下如來印勸。初印。善男子下勸。勸中有二。初明所流經。次皆當下令起法行。復二。初自利行。後為諸眾生下令利他行。</p>
<p>經。時諸大眾聞佛說已咸蒙勝益歡喜受持。</p>
<p>下品中第四大段時會得益。</p>
</div>
<p class='juan'>金光明最勝王經疏卷第三<span class='note-inline'>(末)</span></p>
</div><!-- end of div[@id='body'] -->
</body></html>