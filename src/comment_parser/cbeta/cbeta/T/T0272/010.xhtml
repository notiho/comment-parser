<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大薩遮尼乾子所說經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu30' />大薩遮尼乾子所說經卷第十</p><p class="byline">元魏天竺三藏菩提留支譯</p><a id='mulu31' />
<p class='h1'>說法品第十之二</p><p>爾時慧命大目揵連白佛言：「世尊！此薩遮尼乾子現此外道相，教化幾所眾生發阿耨多羅三藐三菩提心？」</p>
<p>佛告目連：「目連！汝今問我此事，天人聞說，皆悉迷沒，除諸菩薩摩訶薩眾。目連！我今說其少分，令眾生入。薩遮善男子以種種形、種種色、種種威儀教化眾生，發阿耨多羅三藐三菩提心。目連！如須彌山微塵數等眾生住外道法中，薩遮善男子行外道法，教化令發阿耨多羅三藐三菩提心。四天下微塵數等眾生住遮羅伽外道法中，薩遮善男子行遮羅伽法，教化令發阿耨多羅三藐三菩提心。八萬四千恒河沙等眾生住波利婆闍外道法中，薩遮善男子行波利婆闍外道法，教化令發阿耨多羅三藐三菩提心。十恒河沙等眾生樂聲聞行，薩遮善男子現聲聞行，教化令住聲聞菩提，後發阿耨多羅三藐三菩提心。過是聲聞數等身，現行辟支佛形，教化令發阿耨多羅三藐三菩提心。無數眾生，薩遮善男子行菩薩道，教化令發阿耨多羅三藐三菩提心。應見帝釋身而受化者，即現帝釋身教化眾生；應見梵王身而受化者，即現梵王身教化眾生；應見轉輪王身而受化者，即現轉輪王身教化眾生；應見四天王身而受化者，即現四天王身教化眾生；應見緊那羅身而受化者，即現緊那羅身教化眾生；應見阿修羅身而受化者，即現阿修羅身教化眾生；應見迦樓羅身而受化者，即現迦樓羅身教化眾生；應見摩睺羅伽身而受化者，即現摩睺羅伽身教化眾生；應見人身而受化者，即現人身教化眾生；應見女身而受化者，即現女身教化眾生；應見童男、童女身而受化者，即現童男、童女身教化眾生；應見地天身而受化者，即現地天身教化眾生；應見同生天身而受化者，即現同生天身教化眾生；應見聖人身而受化者，即現聖人身教化眾生；應見摩那婆身而受化者，即現摩那婆身教化眾生；應見比丘、比丘尼身而受化者，即現比丘、比丘尼身教化眾生；應見優婆塞、優婆夷身而受化者，即現優婆塞優婆夷身教化眾生。目連！薩遮善男子現如是等一切種種無量身相，教化如是無量眾生發阿耨多羅三藐三菩提心。」</p>
<p>目連白佛言：「世尊！薩遮善男子供養幾所諸佛？」</p>
<p>佛告目連：「目連！地界、水界、火界、風界、虛空分界等悉可量數，而薩遮善男子以種種身所供養佛，不可量數。」</p>
</div>
<div class='div-pin'><a id='mulu32' />
<p class='h1'>大薩遮尼乾子所說經授記品第十一</p><p>爾時大德摩訶迦葉告薩遮善男子言：「善男子！汝已供養無量諸佛，具足成就無量無邊諸功德聚，何故不成阿耨多羅三藐三菩提？」</p>
<p>薩遮答言：「大德迦葉！我若有見，此是菩提、此是證者，我應得阿耨多羅三藐三菩提。」</p>
<p>迦葉言：「薩遮善男子！無量無邊菩薩發阿耨多羅三藐三菩提心，可不已成阿耨多羅三藐三菩提，當成阿耨多羅三藐三菩提，現成阿耨多羅三藐三菩提也？」</p>
<p>薩遮答言：「大德迦葉！汝今所言無量無邊諸眾生等，成阿耨多羅三藐三菩提者，此是憍慢眾生之數。何以故？大德迦葉！於第一義中，菩提不可得，菩薩不可得。何以故？大德迦葉！言菩提者，名為無為，菩提者離一切數，菩提者非色法，菩提者不可見，菩提者非青、非黃、非赤、非白、非紅、非黑、非頗梨色，無色、無形、無相、無表，過一切相，無依離一切依，無物離一切物，無相離一切相，不可言，不可說，不可見、不可和合知、不可別異知，非闇、非明，無形、無相、無可觀，非言語、離言語，不可觸、不可知、不可聞，非音聲、非口道，無擁、無礙、無縛、無脫，非瞋、非癡，不可以一切事示現不可說。大德迦葉！菩提體如是相，彼不可以身證，不可以心知。何以故？大德迦葉！是身無知，如草木；是身無覺，如石壁；是身無識，如鏡像，是故不可以身得菩提。大德迦葉！心亦不可見、不可示，是故不以心得菩提。大德迦葉！眾生不可見，無眾生故，是故不得阿耨多羅三藐三菩提。大德迦葉！一切諸法若如是者，云何迦葉而作是言：『汝已供養無量諸佛，滿足無量無邊功德，何故不成阿耨多羅三藐三菩提？』」</p>
<p>爾時會中諸菩薩摩訶薩、比丘、比丘尼、優婆塞、優婆夷、釋提桓因、四天王、梵天王等一切大眾作如是念：「如來世尊！應除我等疑惑心故，隨我心信，應與薩遮善男子授阿耨多羅三藐三菩提記。於幾所時，當成阿耨多羅三藐三菩提？於何等劫、何等世界、何等國、何等姓、何等家、何等眷屬、云何出家、何等樹下成阿耨多羅三藐三菩提？成阿耨多羅三藐三菩提已，佛名何等，幾時住世，幾眾集會？」</p>
<p>爾時世尊知彼眾會諸菩薩摩訶薩、比丘、比丘尼、優婆塞、優婆夷、釋提桓因、四天王、梵天王等心之所念，諸覺觀已，告文殊師利法王子言：「文殊師利！此薩遮善男子過此賢劫，復過無量無數劫已，當成阿耨多羅三藐三菩提。佛名實慧幢王，世界名善觀名稱，彼世界中無諸怨敵。文殊師利！彼善觀名稱世界，莊嚴希有、殊特、極妙、可樂。其地七寶間錯莊嚴，城郭周匝七寶牆障百千萬重，其中復有七百千萬重大香水海，周匝圍遶；七百千萬大毘琉璃摩尼寶珠，以為門闕；十百千萬閻浮檀金，以為羅網遍覆世界；十百千萬摩尼寶，間錯其闕；懸十百千萬師子愛摩尼寶，遍諸宮殿以為嚴飾；十百千萬師子幢摩尼寶，莊嚴街道；十百千萬火幢摩尼寶，日夜常然普照世界；十百千萬七寶和鈴，常出妙聲遍諸世界；竪十百千萬摩尼寶高幢，普遍世界；懸十百千萬金幡，置在高幢。</p>
<p>「文殊師利！彼善觀名稱世界，地平如掌，寶樹普覆，諸草柔軟——右旋婉轉，如善巧畫、如孔雀項毛其觸柔軟、如迦陵伽鳥遍覆世界——十百千萬妙莊嚴園，普遍世界，一一園中，十百千萬諸大寶池普遍莊嚴，一一池皆八道側方，八楞摩尼寶以為間錯，閻浮檀金沙遍布其底，一一池中皆各滿足八味香水，七寶鉢頭摩花以覆水上。昆崙遮鳥、耆婆耆婆鳥常出妙聲遍諸世界。</p>
<p>「文殊師利！彼善觀世界有八千萬城邑聚落，遍滿國土以為莊嚴。一大城中，有十百千萬小城以為莊嚴，一切城邑皆亦如是。一一城邑、一一聚落滿百千萬男子、女人、童男、童女。</p>
<p>「文殊師利！彼善觀名稱世界中，有一四天下，名曰見者歡喜世界。諸四天下，此最勝妙。人民熾盛安隱快樂，實慧幢王如來、應、正遍知彼世界中出現於世。</p>
<p>「文殊師利！彼實慧幢王如來生在婆羅門家，母名速行，如我現世母名摩耶；父名梵才，如我現世父名白淨王；兒名名稱，如我現世子羅睺羅；妻名大慧，如我現世釋種瞿夷；乳母名大稱，如我現世摩訶波闍波提瞿曇彌；奉侍人名常隨順，如我現世闡陀迦；馬名大速，如我現世馬王揵陟。實慧幢王如來乘彼大速踰城出家，如我現世所乘揵陟馬王出家。彼佛道場名曰法尚，實慧幢王如來於彼道場成阿耨多羅三藐三菩提，如我現在寂滅道場。彼道場樹有八十萬百千萬億樹以為眷屬。</p>
<p>「文殊師利！實慧幢王如來於彼劫中出世之時，無諸魔怨及魔眷屬。</p>
<p>「文殊師利！彼實慧幢王如來成阿耨多羅三藐三菩提時，彼世界中所有眾生，一切執持種種華香、塗香、末香、散香，作諸種種伎樂歌舞，一時往詣法尚道場；乃至阿迦尼吒天一切天眾作諸種種天妙伎樂，集彼道場；一切夜叉眾作諸伎樂，集彼道場。彼世界中所有一切乾闥婆眾、一切阿修羅眾、一切迦樓羅眾、一切緊那羅眾、一切摩睺羅伽眾各作百千萬種伎樂，與其眷屬集會道場。東方、南方、西方、北方、四維上下、無量無邊世界菩薩俱來集會。</p>
<p>「文殊師利！實慧幢王如來初成正覺，為彼時會所集大眾，說此菩薩行方便境界奮迅大法門，有無量百千萬億那由他修多羅以為眷屬。</p>
<p>「文殊師利！彼實慧幢王如來說此法門時，恒河沙等眾生得不退轉阿耨多羅三藐三菩提。</p>
<p>「文殊師利！彼實慧幢王如來出世，不說三乘教化之法。何以故？彼佛國土無諸聲聞、辟支佛人，彼世界中所有眾生皆信一乘，皆信菩薩上妙勝行。</p>
<p>「文殊師利！彼實慧幢王如來初集會時，有諸無量恒河沙等不退菩薩而來集會；第二會時，有八十億百千萬那由他一生補處菩薩而來集會；第三會時，有六十頻婆羅菩薩而來集會。</p>
<p>「文殊師利！次於後時，無量無邊眾生得不退轉阿耨多羅三藐三菩提心。</p>
<p>「文殊師利！彼實慧幢王如來得阿耨多羅三藐三菩提已，六十小劫住世說法，後入涅槃。佛涅槃後，正法住世，八十萬億百千億那由他劫，正法流行，教化眾生。人眾多少、所得利益，如佛在世所度不異。</p>
<p>「文殊師利！彼實慧幢王如來臨涅槃時，與大幢王菩薩授記，然後入般涅槃。作如是言：『大幢王菩薩次我後成阿耨多羅三藐三菩提，名大莊嚴如來、應、正遍知。』」</p>
<p>爾時大眾欲知眾中何者是彼大幢王菩薩，次彼實慧幢王如來後成阿耨多羅三藐三菩提？何者名大莊嚴如來、應、正遍知？</p>
<p>爾時世尊知彼時眾覺觀心念，知心念已，告文殊師利法王子言：「文殊師利！此薩遮善男子坐前坐者，名實喜摩那婆，於一切弟子眾中最為第一。此摩那婆於彼時中，成大莊嚴如來、應、正遍知。彼佛世界莊嚴勝妙，如實慧幢王如來世界不異。」</p>
<p>爾時會中，聞說彼佛國土勝妙功德莊嚴。彼六十百千萬億那由他菩薩，願生彼國，作如是言：「此實慧幢王如來成佛之時，願我往生彼佛國土。」爾時世尊即與授記，皆當往生彼佛國土。</p>
<p>八十千萬尼乾子眾一時同聲白言：「世尊！我亦願往生彼佛國！」世尊亦即皆與授記：「汝善男子！一切皆當生彼佛國。」</p>
<p>八千萬億那由他天子虛空界中作如是言：「世尊！我等亦願實慧幢王如來得菩提時，俱往生彼善觀名稱世界，得見彼佛不可思議功德莊嚴清淨國土。」</p>
<p>時佛即告彼諸天子：「諸善男子！汝等皆當生彼善觀名稱世界，供養彼佛。諸天子！汝等亦當在彼善觀名稱世界，皆成阿耨多羅三藐三菩提，種種名字、壽命住世、劫數多少如彼實慧幢王如來住世不異。」</p>
<p>彼時三千大千世界六種振動，大地涌出百千萬億鉢頭摩花，閻浮檀金為葉，大青因陀羅摩尼寶以為其臺，瑪瑙日光寶為鬚，大毘琉璃摩尼寶以為其莖。彼諸一切鉢頭摩花，一一花上，見有無量百千萬億諸菩薩眾結跏趺坐，三十二相、八十種好莊嚴其身，一切皆共歸命如來。彼諸菩薩各以種種寶雲羅網，奉施如來作如是言：「世尊！我等種種世界來詣佛所，為聞佛說不可思議示現菩薩功德法門，為見如來，禮拜如來，供養如來，為見薩遮大善男子，為欲見此大會所有諸菩薩眾。」</p>
<p>如來說此妙法門時，於不可思議佛國土中，無量無邊諸來菩薩皆得不退阿耨多羅三藐三菩提。</p>
<p>爾時世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「一心攝諸根，　聽我說妙法，</div>
<div class='lg-row'>如來無妄語，　諸佛不虛說。</div>
<div class='lg-row'>薩遮及大眾，　未來無量世，</div>
<div class='lg-row'>過不可數劫，　無刺淨劫中，</div>
<div class='lg-row'>爾乃得成佛，　號寶慧幢王。</div>
<div class='lg-row'>時世無垢害，　故名無刺劫，</div>
<div class='lg-row'>時彼佛世界，　號善觀名稱，</div>
<div class='lg-row'>具足諸功德，　天人皆歎仰。</div>
<div class='lg-row'>國界諸莊嚴，　一切皆殊妙，</div>
<div class='lg-row'>門闕諸樓閣，　百千諸寶成，</div>
<div class='lg-row'>閻浮金羅網，　遍覆相映發，</div>
<div class='lg-row'>光明常普照，　晝夜無差別。</div>
<div class='lg-row'>懸諸百千寶，　建立師子幢，</div>
<div class='lg-row'>寶鈴出妙聲，　說於如實法，</div>
<div class='lg-row'>無垢寶垣牆，　過諸天宮殿，</div>
<div class='lg-row'>泉流諸池水，　具足八美味。</div>
<div class='lg-row'>鉢頭摩諸花，　拘迦那陀等，</div>
<div class='lg-row'>鮮明滿諸池，　不雜諸塵垢。</div>
<div class='lg-row'>彼世界住處，　四天下中最，</div>
<div class='lg-row'>具足妙莊嚴，　是故名樂見。</div>
<div class='lg-row'>彼處如來生，　婆羅門出家，</div>
<div class='lg-row'>母名曰速行，　父字名梵才，</div>
<div class='lg-row'>子名曰妙稱，　如我羅睺羅，</div>
<div class='lg-row'>彼夫人大慧，　如我今瞿夷，</div>
<div class='lg-row'>乳母大名稱，　如我波闍提，</div>
<div class='lg-row'>給侍名隨順，　亦名闡尼迦，</div>
<div class='lg-row'>如我闡尼迦，　恭敬隨我心，</div>
<div class='lg-row'>第一最勝馬，　字名曰大速，</div>
<div class='lg-row'>彼能出如來，　如我乘揵陟。</div>
<div class='lg-row'>彼佛菩提樹，　字名曰法尚，</div>
<div class='lg-row'>勝樹為眷屬，　八十百千萬。</div>
<div class='lg-row'>彼樹下法王，　字名實惠佛，</div>
<div class='lg-row'>坐彼道樹下，　成於大菩提。</div>
<div class='lg-row'>無諸魔眷屬，　亦無諸魔業，</div>
<div class='lg-row'>彼佛國土中，　無有諸怨刺。</div>
<div class='lg-row'>無量諸天人，　俱集彼淨土，</div>
<div class='lg-row'>各執妙花鬘，　百千諸伎樂，</div>
<div class='lg-row'>各以恭敬心，　俱詣如來所。</div>
<div class='lg-row'>如來知彼心，　為說諸妙法，</div>
<div class='lg-row'>無量修多羅，　以為諸眷屬。</div>
<div class='lg-row'>彼佛初集時，　聞此法門者，</div>
<div class='lg-row'>過恒沙塵眾，　不退之菩提。</div>
<div class='lg-row'>彼無聲聞乘，　及無辟支佛，</div>
<div class='lg-row'>諸勇猛菩薩，　充滿彼淨土。</div>
<div class='lg-row'>第二時會中，　有諸菩薩眾，</div>
<div class='lg-row'>八十那由他，　一生住補處。</div>
<div class='lg-row'>第三會所集，　諸大勝菩薩，</div>
<div class='lg-row'>六十頻婆羅，　住於如實處。</div>
<div class='lg-row'>彼如來住世，　壽命六十劫，</div>
<div class='lg-row'>時佛滅度後，　法燈住世間。</div>
<div class='lg-row'>舍利廣流布，　八十億萬千，</div>
<div class='lg-row'>那由他劫住，　利益諸眾生。</div>
<div class='lg-row'>彼佛記大幢，　然後入涅槃，</div>
<div class='lg-row'>佛名大莊嚴，　名稱顯世間。</div>
<div class='lg-row'>彼世界莊嚴，　不異實慧佛，</div>
<div class='lg-row'>於彼國土中，　成無垢菩提。</div>
<div class='lg-row'>汝等當信我，　智慧如虛空，</div>
<div class='lg-row'>無盡性常住，　遍處無障礙。</div>
<div class='lg-row'>悉能見未來，　未有當有事，</div>
<div class='lg-row'>何況過去劫，　曾有而不記。</div>
<div class='lg-row'>我住第一義，　如實智慧中，</div>
<div class='lg-row'>出言無虛妄，　亦不令他說。</div>
<div class='lg-row'>我今說真實，　美妙甘露法，</div>
<div class='lg-row'>是故汝大眾，　聞應諦信受。</div>
<div class='lg-row'>大眾聞佛說，　皆生歡喜心，</div>
<div class='lg-row'>彼佛成道時，　咸願生彼國。</div>
<div class='lg-row'>世尊悉記彼，　無量諸眾生，</div>
<div class='lg-row'>彼佛出於世，　汝等皆往生。</div>
<div class='lg-row'>汝等彼世界，　教化諸眾生，</div>
<div class='lg-row'>即彼成菩提，　世界亦不異。</div>
<div class='lg-row'>說此法門時，　大地六種動，</div>
<div class='lg-row'>蓮花中菩薩，　合掌向佛言。</div>
<div class='lg-row'>善哉佛世尊，　不可得思議，</div>
<div class='lg-row'>為諸無量眾，　善說此法門。</div>
<div class='lg-row'>我等諸大眾，　無量世界來，</div>
<div class='lg-row'>皆為欲聞此，　最上妙法輪。」</div>
</div></div>
<div class='div-pin'><a id='mulu33' />
<p class='h1'>大薩遮尼乾子所說經信功德品第十二</p><p>爾時會中一切大眾皆大歡喜踊躍，各各脫身所著上衣，奉施如來而作是言：「如來、世尊！今於世間第二轉法輪。如來昔於波羅捺城初轉法輪，今復於此欝闍延城第二轉法輪。」復作是言：「世尊！我等願常不離聞此妙寶法門，願常不離薩遮善男子。」</p>
<p>時虛空中諸天伎樂、妙鼓出聲，天雨憂鉢羅花、鉢頭摩花、拘牟頭花、分陀利花、婆師迦花等滿佛足下。天於空中，滿天寶衣如雲而下，而作是言：「若有善男子、善女人有能受持、讀誦、書寫、為人解說此妙法門，彼人決定已得無量無邊功德。」</p>
<p>爾時文殊師利法王子菩薩白佛言：「世尊！善男子、善女人有能受持、讀誦、書寫、廣為人說此妙法門，成就幾許功德？」</p>
<p>佛告文殊師利法王子言：「文殊師利！若有善男子、善女人數此三千大千世界眾生，若有色、若無色，若有想、若無想，於眾生界中所有眾生，佛智慧知彼諸一切所有眾生，一時俱生得於人身。得人身已，彼共俱修波羅蜜行，一時俱成阿耨多羅三藐三菩提，彼諸佛等一劫住世。有善男子、善女人滿足一劫，供養爾所諸佛、如來，禮拜、恭敬、尊重、讚歎，具足一切諸勝供養，乃至一切花香伎樂。文殊師利！於意云何，彼善男子、善女人得福多不？」</p>
<p>文殊師利言：「甚多，婆伽婆！甚多，修伽陀！彼善男子、善女人所得功德無量無邊，不可量、不可數、不可知、不可說。」</p>
<p>佛告文殊師利：「若有善男子、善女人，受持、讀誦、書寫、流布、為人廣說此菩薩行方便功德法門，所得功德過彼善男子、善女人供養諸佛功德，無量無邊，不可稱數，不可挍量。」</p>
<p>文殊師利白佛言：「世尊！希有婆伽婆，希有修伽陀！如來為欲安樂一切諸眾生故，說此法門。」復作是言：「世尊！此妙法門於閻浮提幾時住世？」</p>
<p>佛告文殊師利：「我涅槃時，有八大國王，為欲流布我舍利故，彼時八國分為八分，置八函中，人取一函，各還本國，立大塔廟尊重供養。</p>
<p>「爾時阿闍世王於我舍利所得一分，於金疊上書此修多羅，并與舍利一<span class='corr'>時</span>俱置七寶函中。於王舍大城外，掘地作坑。於中立塔，莊嚴殊妙。以舍利函置彼塔中，懸百千萬阿僧祇寶蓋、幢幡，散諸無價一切香花，七寶香甕盛滿香油，然大燈炷，滿一百年住持不滅。</p>
<p>「文殊師利！我入涅槃一百年後，有阿輸迦王於毛梨家生，出現於世，作轉輪王王閻浮提而得自在，得具足力，善能降伏剛強眾生。彼王爾時，必觀察我，能憶念我，護持我法，於我身上得尊重心。</p>
<p>「文殊師利！彼阿輸迦王有一比丘，名淨自在，王子中生，出家求道。阿輸迦王以為門師，有大神通力、有大威德力，護諸佛法、護大方廣。阿輸迦王深心尊重淨自在比丘故，不令餘處，常在王家身自供養。</p>
<p>「文殊師利！阿輸迦王為欲流布我身舍利，饒益一切諸眾生故，欲出地下舍利寶函，與諸無量大臣、王子、長者、居士眷屬圍遶，設大莊嚴顯大王力，執持香花、塗香、末香、散香，作百千種諸妙伎樂，詣王舍大城，設諸一切勝妙供養，無量無邊不可稱數，掘出地中舍利寶函。出已七日，以一切香、一切花、一切花鬘、一切散香、一切塗香、一切伎樂供養恭敬。滿七日已，於閻浮提種種國土，非前後時，於一日、一時、一須臾間遍閻浮提，一時建立八萬四千佛舍利塔。爾時淨自在比丘於彼舍利函中取此法門在於北廂大國土中廣宣流布。</p>
<p>「文殊師利！彼淨自在比丘雖加流布，而此法門受持者少，多人不知、多人不覺、多人不攝、多人不受，希有人能受持、讀誦此法門者。何以故？此是勝法，眾生薄福，不應聞故。</p>
<p>「文殊師利！此妙法門，人多祕掌，置經函中諸庫藏中。何以故？以無法器不應得種無上善根故。何以故？文殊師利！此妙法門難信、難行、難量故。文殊師利！凡所有人宿無善根，曾聞大乘生疑毀謗，是故聞此無上法門，不能生信、不能得入。文殊師利！後末世中法欲滅時，聞此法門，能生信者、能推求者、能解入者。文殊師利！汝知此人已曾供養過去無量無邊諸佛，善行諸行乃能信入此大乘門。</p>
<p>「文殊師利！若有善男子、善女人於後末世聞此經名，聞能生信，受持、讀誦、書寫、解說，書已尊重供養經卷。彼諸眾生應自念知，已於過去，曾見無量恒沙諸佛，供養恭敬恒沙諸佛。文殊師利！彼諸眾生亦見我身在此園中說此法門，亦見此諸大會之眾。」</p>
<p>爾時世尊告阿難言：「阿難！汝當受持、讀誦此妙法門，為諸眾生而廣宣說。當觀眾生有大乘根堪信受者，乃可為說，不得率爾不觀而說。何以故？薄福眾生聞生不信，得罪無量故。阿難！此法門者，名為如來真實功德、名為如來祕密之藏、名為如來純淨妙藏、名為如來法印之藏、名為如來心所護藏、名為如來現實信藏。是故，阿難！汝當祕掌，莫卒宣說，除諸佛子菩薩摩訶薩等。何以故？彼善男子於諸佛所深種善根，能護法藏，能利自己，亦能利他，應為彼說。」</p>
<p>阿難言：「世尊！我已受此淨妙法門。世尊！今此法門，名為何等？云何奉持？」佛告阿難：「此妙法門名為『菩薩行方便境界奮迅法門』、名為『如來深祕密藏』、名為『如來具足功德』、名為『如來甚深境界』、名<span class='corr'>為</span>『一乘』、名為『文殊師利所說經』、名為『薩遮尼乾子授記經』、名為『薩遮尼乾子所說經』，汝今應當如是奉持。」</p>
<p>如來說此法門時，三十億那由他眾生發阿耨多羅三藐三菩提心，六十千菩薩得無生忍，無量無邊眾生畢竟不退阿耨多羅三藐三菩提心。</p>
<p>佛說此經已，慧命阿難，文殊師利法王子菩薩，及諸一切菩薩摩訶薩，比丘、比丘尼、優婆塞、優婆夷，釋提桓因、四天王、梵天王，天、人、阿脩羅等，聞佛所說，皆大歡喜，信受奉行。</p>
</div>
<p class='juan'>大薩遮尼乾子經卷第十</p>
</div><!-- end of div[@id='body'] -->
</body></html>