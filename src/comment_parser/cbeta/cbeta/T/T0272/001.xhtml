<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大薩遮尼乾子所說經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 272<span class='corr'> [No. 271]</span>
<p class='juan'><a id='mulu1' />大薩遮尼乾子所說經卷第一</p><p class="byline">元魏天竺三藏菩提留支譯</p>
<div class='div-pin'><a id='mulu2' />
<p class='h1'>序品第一</p><p>歸命大智海毘盧遮那佛<span class='note-inline'>(外國本一切經首皆有此句)</span>。</p>
<p>如是我聞：</p>
<p>一時婆伽婆在欝闍延城，王名嚴熾，住王園中，其園所有殊勝莊嚴不可稱計，所謂：娑羅樹、多羅樹、多摩羅樹、迦尼迦羅樹、尼拘律樹、波羅叉樹、欝曇鉢華樹、婆師迦華樹、陀㝹尼迦華樹、阿提目多伽華樹、瞻蔔華樹、阿輸迦華樹、波吒羅華樹，如是無量百千眾妙樹林莊嚴。復有種種異相之水，所謂：泉水海水、直流水、曲流水、多羅迦水、池水、從上注下水、從下涌上水，如是無量百千妙相眾水莊嚴。復有種種眾妙雜華，所謂：優波羅華、鉢頭摩華、拘牟頭華、分陀利華、他羅華、摩訶他羅華、盧遮華、摩訶盧遮華，如是無量百千妙華以為莊嚴。復有種種妙音聲鳥，所謂：鵝鳥、崑崙遮鳥、拘只羅鳥、鉤那羅鳥、具多鳥、崛多鳥、鸚鵡鳥、鸜鵒鳥、耆婆耆婆鳥、迦陵頻伽鳥，有如是等無量百千眾妙聲鳥以為莊嚴。復有種種妙色眾蜂，飛在虛空，迭相連接，猶如羅網遍覆於上以為莊嚴。復有種種眾雜色草，柔軟香潔，無量百千異種文色莊嚴其地。</p>
<p>如是眾妙莊嚴園中，與大比丘眾七十二百千萬等諸大眾俱，其名曰：慧命舍利弗、大目揵連、摩訶迦葉、阿㝹樓陀、須菩提、摩訶迦栴延、摩訶劫賓那、離波多、難陀、那提迦葉、伽耶<span class='corr'>迦</span>葉、富樓那彌多羅尼子、憍範波提、般他迦、周羅般他迦、陀[馬*剽]摩羅子、佉陀林純陀、摩訶拘絺羅、羅睺羅、慧命阿難等，七十二百千萬億諸大眾中而為上首。一切皆修如實法界境界諸行，一切皆入法界實性，一切皆得無障無礙虛空境界殊勝妙行，一切皆得無所著行，一切皆離煩惱諸垢一切結使，一切皆入如來法性光明照處，一切皆證同一法性平等大慧，一切皆得現諸如來一切智門，一切皆得常不休息大菩提道，一切皆得轉不退轉大菩提道，一切皆得證不退轉大菩提心，一切皆到第一彼岸般若智見，一切皆得究竟彼岸方便智慧。</p>
<p>復有摩訶波闍波提比丘尼、耶輸陀羅比丘尼等八千比丘尼，於百千萬億比丘尼中而為上首。一切皆悉具足善集諸妙白法，一切善入一切智道，一切皆近一切智智，一切皆入無所有性，一切能觀諸法無相，一切善信法際無際，一切皆得無障解脫，一切皆得隨諸有緣，可化眾生示佛色身。</p>
<p>諸菩薩摩訶薩七十二百千萬億諸大眾俱，其名曰：大速行菩薩、大速行住持菩薩、大奮迅菩薩、大奮迅王菩薩、大精進奮迅菩薩、大勇奮迅菩薩、現大勇勢奮迅菩薩、大力奮迅菩薩、大眾自在菩薩、大香<span class='corr'>象</span>菩薩、大月菩薩、善月菩薩、月功德菩薩、寶月菩薩、月光普照菩薩、法無垢月菩薩、月普照菩薩、月名稱菩薩、放月光明菩薩、滿月菩薩、範聲菩薩、範自在吼聲菩薩、地吼聲菩薩、法界吼聲菩薩、驚怖一切魔宮吼聲菩薩、出法鼓聲菩薩、普識聲菩薩、無分別離分別聲菩薩、師子吼地勇聲菩薩、閉塞一切聲菩薩、普藏菩薩、功德藏菩薩、普照藏菩薩、寶藏菩薩、月藏菩薩、日藏菩薩、日光藏菩薩、波頭摩藏菩薩、福德藏菩薩、智勝藏菩薩、大慧菩薩、勝慧菩薩、名稱慧菩薩、快慧菩薩、上慧菩薩、增長慧菩薩、無邊慧菩薩、廣慧菩薩、佛慧菩薩、無盡慧菩薩、彌留山燈明菩薩、燃大燈明菩薩、法燈明菩薩、遍十方燈明菩薩、普照菩薩、普滅一切闇燈明菩薩、普照諸趣燈明菩薩、常放<span class='corr'>大</span>光燈明菩薩、月光燈明菩薩、日光燈明菩薩、離惡道菩薩、降魔菩薩、大降魔菩薩、希生菩薩、難降菩薩、難量菩薩、難知智菩薩、竭惡道菩薩、大勢至菩薩、觀世自在菩薩、彌勒菩薩、文殊師利法王子菩薩等，七十二百千萬眾而為上首。如是諸菩薩摩訶薩等，一切皆得一生補處，一切皆得諸陀羅尼，一切皆得諸三昧海，一切皆得無邊樂說無礙辯才，一切皆得無畏說法，一切皆到第一彼岸功德叢林如意自在，一切皆得大神通道奮迅自在到諸佛國，一切皆得無礙自在身心解脫，一切皆得無障無礙畢竟知見，一切皆得普現佛身遊諸十方無佛國土，一切皆得如實正智轉大法輪無過無謬，一切皆得隨順十方堪聞眾生而為說法，一切皆得陀羅尼門說無非法，一切皆得無取無捨如實法界，一切皆得能說諸法空義無礙，一切皆能師子吼吼，一切皆能降伏外道，一切皆能摧魔怨敵，一切皆得菩薩神通諸勝妙行，一切皆得離諸怨憎，一切皆得地水火風平等大心，一切皆得入諸如來深密之處，一切皆得為諸眾生住持佛事，一切皆得諸佛如來所共讚歎稱譽隨喜說其勝行，一切皆能具足住持無邊際劫，一切皆能住持如來所說法輪，一切皆得放大法寶勝妙光明，一切皆得說不可盡勝行功德，一切皆得於諸世間具足自在，一切皆得具足成就過去諸願，一切皆得諸佛如來信行境界，一切皆得過去所修善行具足，一切皆得具足清淨佛無垢智，一切皆得常不休息勇猛精進供養一切諸佛如來，一切皆得勇猛發起畢定取於不退轉地，一切皆得大悲現前，一切皆得自性清淨深心解脫，一切皆得離諸疑悔戒取煩惱，一切皆得過去諸佛神力所加。</p>
<p>復有無量諸優婆塞、諸優婆夷。復有三千大千世界具大威德、具大威德上下殊勝諸天天王、諸龍龍王、諸夜叉夜叉王、諸乾闥婆乾闥婆王、諸阿修羅阿修羅王、諸迦樓羅迦樓羅王、諸緊那羅緊那羅王、諸摩睺羅伽摩睺羅伽王、人及人王，彼時一切諸大眾等，各有百千萬億眷屬俱集會坐。</p>
<p>爾時世尊為諸無量百千萬億諸大眾等恭敬圍繞，處在百千萬福莊嚴功德勝藏師子座上結加趺坐。如來妙色身光威德，其相殊特，照曜顯現，蓋諸一切天龍八部。譬如須彌山王涌出大海，威光殊勝，照曜顯現，蓋諸小山；如來世尊大須彌王處在百千萬福莊嚴師子妙座，威光殊特，照曜顯現，蓋諸大眾，亦復如是。譬如初月，光輪漸長至月滿足，其光殊勝，照曜顯現，映奪一切星宿諸光；如來、世尊處在百千萬福莊嚴師子妙座，威光殊特，照曜顯現，映諸一切天人大眾，亦復如是。譬如虛空清淨無垢，離諸一切雲翳塵染，其中日輪放大光明，其光殊勝，照曜顯現，映奪一切諸虫螢火所有光明皆悉不現；如來日輪處在百千萬福莊嚴師子妙座，威光殊特，照曜顯現，映蔽一切釋提桓因、諸梵天王、四天王等光明不現，亦復如是。譬如闇夜在大山頂然大火輪，光明殊勝，照曜顯現，一切皆見；如來山火處在百千萬福莊嚴師子妙座，光明殊特，照曜顯現，有緣皆見，亦復如是。譬如師子諸獸之王在於深山，威力殊勝，照曜顯現，降伏一切諸虫獸等；如來師子諸法之王處在百千萬福莊嚴師子妙座，威光殊特，照曜顯現，降伏一切外道、異見諸眾生等，亦復如是。譬如離垢八楞摩尼如意寶珠置在高幢，放大光明，隨眾生願，雨令滿足，其光殊勝，照曜顯現，遍照十方；如來摩尼處在百千萬福莊嚴師子妙座，大智慧明，威光殊特，照曜顯現，遍照十方，滿眾生願，亦復如是。譬如自在轉輪聖王威德殊勝，照曜顯現，悉能降伏遍四天下，一切無有能敵對者；如來世尊轉法輪王處在百千萬福莊嚴師子妙座，威光殊特，照曜顯現，降伏一切諸魔怨敵，亦復如是。譬如釋提桓因以帝釋寶摩尼瓔珞繫在頸上，處善法堂諸天眾中，威德殊勝，照曜顯現，降伏一切諸天大眾；如來帝釋處在百千萬福莊嚴師子妙座，威光殊特，照曜顯現，蓋諸天人，亦復如是。</p>
</div>
<div class='div-pin'><a id='mulu3' />
<p class='h1'>大薩遮尼乾子所說經問疑品第二</p><p>爾時，聖者文殊師利法王子菩薩見諸無量大眾雲集，見佛、世尊現大勝妙希有之相，作是思惟：「今者世尊為何事故先現此相？我有疑事今應當問。何以故？如來、世尊處在百千萬福莊嚴師子妙座，威光殊特，照曜顯現，如是無量大眾集會，難可值遇。」作是念已，即從坐起，偏袒右肩，右膝著地，合掌向佛，即以偈頌讚歎如來而說偈言：</p>

<div class="lg regular" style="margin-left:1em;"><div class='lg-row'>「世尊十力雄，　天人諸世間，</div>
<div class='lg-row'>三界無與等，　何有能過者。</div>
<div class='lg-row'>譬如須彌王，　出大海小山，</div>
<div class='lg-row'>深固不傾動，　諸天蒙安隱；</div>
<div class='lg-row'>如來須彌王，　過聖生死海，</div>
<div class='lg-row'>諸功德住持，　安住不可動，</div>
<div class='lg-row'>功德須彌身，　顯出諸世間，</div>
<div class='lg-row'>一切依如來，　安隱住涅槃。</div>
<div class='lg-row'>譬如空無障，　滿月獨明照，</div>
<div class='lg-row'>一切星宿光，　隱沒不能現；</div>
<div class='lg-row'>如來十力淨，　智慧月明朗，</div>
<div class='lg-row'>神通弟子眾，　亦如星宿光。</div>
<div class='lg-row'>譬如日光輪，　照曜諸世間，</div>
<div class='lg-row'>除滅一切闇，　諸小光不現；</div>
<div class='lg-row'>如來智日輪，　照除世間闇，</div>
<div class='lg-row'>諸梵王等光，　隱沒不能現。</div>
<div class='lg-row'>譬如夜然火，　置在高山頂，</div>
<div class='lg-row'>以體明淨故，　十方闇皆見；</div>
<div class='lg-row'>如來大明火，　智慧山高顯，</div>
<div class='lg-row'>照煩惱闇界，　法性令開現。</div>
<div class='lg-row'>譬如師子王，　雄猛蓋諸獸，</div>
<div class='lg-row'>不現威怒相，　一切獸降伏；</div>
<div class='lg-row'>如來師子王，　無畏力具足，</div>
<div class='lg-row'>慈心諸外道，　自然皆降伏。</div>
<div class='lg-row'>譬如摩尼珠，　放光照世間，</div>
<div class='lg-row'>隨諸眾生願，　一切雨滿足；</div>
<div class='lg-row'>如來摩尼珠，　智慧幢照遠，</div>
<div class='lg-row'>能雨大法雨，　滿足眾生願。</div>
<div class='lg-row'>譬如轉輪王，　具足七寶福，</div>
<div class='lg-row'>遊諸四天下，　怨對生親友；</div>
<div class='lg-row'>如來轉輪王，　具足十力寶，</div>
<div class='lg-row'>攝諸四魔眾，　皆歸如來道。</div>
<div class='lg-row'>譬如帝釋王，　三十三天主，</div>
<div class='lg-row'>布正善法堂，　諸天歡喜受；</div>
<div class='lg-row'>如來天帝釋，　三界大法王，</div>
<div class='lg-row'>慈心觀諸趣，　坐涅槃法堂，</div>
<div class='lg-row'>興大慈悲雲，　雨甘露法雨，</div>
<div class='lg-row'>天人歡喜受，　修行無上道。」</div>
</div><p>爾時聖者文殊師利法王子菩薩說諸偈頌讚歎佛已，合掌白佛言：「世尊！如來乃能為諸大眾說菩薩行方便境界奮迅法門，以聞此經，諸有信樂無上大乘善根眾生皆發阿耨多羅三藐三菩提心，及信小乘狹劣眾生亦發無上菩提之心，已發無上大心眾生而能增長菩提之念，諸狹劣行小見眾生能發大行，退道眾生而能進取大菩提道，以取菩提勝道眾生能入如來智慧莊嚴深密法中。」</p>
<p>爾時世尊告文殊師利法王子菩薩言：「文殊師利！諸佛、如來、應、正遍知所有難信、難知、難覺、難識、難量、難入深密之法，一切天、人不知如來依何意說。文殊師利！如此甚深微妙之法，若有眾生行惡行者，不知此法、不識此法；諸破戒者，不知此法、不識此法；樂小行者，不信此法；破壞心者，不信此法；為惡知識所攝持者，不入此法；諸善知識所不攝者，不入此法；不為諸佛住持眾生，不聞此法——除諸如來加力持者，能聞此法、能信此法，無有是處。」</p>
<p>爾時世尊重宣此義而說偈言：</p>

<div class="lg regular" style="margin-left:1em;"><div class='lg-row'>「美妙聲法子，　能問我此事，</div>
<div class='lg-row'>汝今至心聽，　我當為汝說。</div>
<div class='lg-row'>眾生無明覆，　唯有信小心，</div>
<div class='lg-row'>聞此大乘法，　不信故不說。</div>
<div class='lg-row'>若於無量世，　過去諸佛所，</div>
<div class='lg-row'>修行諸善行，　善根具成熟，</div>
<div class='lg-row'>如是諸眾生，　常被如來加，</div>
<div class='lg-row'>聞說生歡喜，　乃能諦信受。</div>
<div class='lg-row'>若為惡知識，　毒蛇之所螫，</div>
<div class='lg-row'>離於善知識，　不聞甘露法，</div>
<div class='lg-row'>於諸勝法中，　起於放逸心，</div>
<div class='lg-row'>墮大邪見坑，　聞說不生信。</div>
<div class='lg-row'>眾生心狹劣，　不堪受大法，</div>
<div class='lg-row'>聞退生不信，　起於誹謗心，</div>
<div class='lg-row'>長夜墮惡道，　永不聞佛法，</div>
<div class='lg-row'>為彼起悲心，　故我不速說。」</div>
</div><p>爾時聖者文殊師利法王子菩薩白佛言：「世尊！此會大眾皆善清淨，善行諸行，善能供養諸佛、如來，善能將護諸善知識，善能修集清淨信眼，善入大智信諸境界，善具清淨深心、直心。此會大眾一切善能觀諸境界，能知此法、能識此法。善哉，世尊！唯願為我及時會大眾樂聞之心善說此法。」而說偈言：</p>

<div class="lg regular" style="margin-left:1em;"><div class='lg-row'>「此會諸眾生，　已於無量劫，</div>
<div class='lg-row'>一切諸佛所，　種善根滿足。</div>
<div class='lg-row'>如是眾生等，　能入佛境界，</div>
<div class='lg-row'>為滿法器故，　願佛今速說。</div>
<div class='lg-row'>一切皆瞻仰，　天人師面門，</div>
<div class='lg-row'>恭敬合掌觀，　渴仰目不捨。</div>
<div class='lg-row'>願世尊愍此，　渴仰眾生心，</div>
<div class='lg-row'>雨大妙法雨，　令生善法牙。</div>
<div class='lg-row'>我今請如來，　無上大法王，</div>
<div class='lg-row'>願開甘露門，　轉最勝法輪。</div>
<div class='lg-row'>是諸眾生等，　若聞佛所說，</div>
<div class='lg-row'>能行無上道，　究竟涅槃法。」</div>
</div></div>
<div class='div-pin'><a id='mulu4' /><a id='mulu5' />
<p class='h1'>大薩遮尼乾子所說經一乘品第三之一</p><p>爾時聖者文殊師利法王子菩薩如是問已，佛告文殊師利：「善哉，善哉！法王子！善哉，文殊師利！汝今善能問於如來、應、正遍知菩薩所行甚深法門。何以故？文殊師利！汝見諸法實義現前無有疑惑，究竟到於智波羅蜜第一彼岸，為欲利益無量眾生，令入菩薩無上道故，問如是法。文殊師利！汝能復為未來眾生然大明燈滅諸闇故，問如是法。善哉，善哉！文殊師利！汝今諦聽，我當為汝說菩薩行方便境界奮迅法門。」</p>
<p>文殊師利白佛言：「善哉，世尊！願樂欲聞。」時諸一切菩薩大眾一心同聲俱白佛言：「善哉，世尊！願樂欲聞。」</p>
<p>爾時世尊欲說此法，告諸大眾：「諸善男子！若有善男子、善女人等，畢竟成就十二法者，乃能發於阿耨多羅三藐三菩提心。何等十二？一者、自性信大乘法，為離小乘狹劣心故，發菩提心；二者、自性成就大悲，為欲具足諸白法故，發菩提心；三者、直心本行堅固，為厭生死向彼岸故，發菩提心；四者、善集一切功德，為欲修滿諸願行故，發菩提心；五者、能善供養諸佛，為欲善起諸白法故，發菩提心；六者、身口意業清淨，為離一切諸惡行故，發菩提心；七者、遠離諸惡知識，為欲親近善知識故，發菩提心；八者、聞法如說修行，為不虛妄誑眾生故，發菩提心；九者、為欲利益一切，畜諸資生，不貪不慳故，發菩提心；十者、以得諸佛加護，為離一切諸魔加故，發菩提心；十一者、於諸眾生常起大悲，能捨內外一切諸物，為離慳嫉故，發菩提心；十二者、具法行力，為能成就諸功德故，發菩提心。善男子！是名十二妙法。若善男子、善女人成就此十二法者，乃能發於阿耨多羅三藐三菩提心。」</p>
<p>「善男子！復有十二種勝法菩薩成就，名發阿耨多羅三藐三菩提心。何等十二？一者、安隱心——為與一切眾生樂故，發菩提心；二者、愍念心——他惡來加，能忍將護，不生異相故，發菩提心；三者、大悲心——為荷眾生大重擔故，發菩提心；四者、大慈心——為拔一切惡道苦故，發菩提心；五者、清淨心——能於餘乘不生願樂故，發菩提心；六者、無染心——為離一切煩惱濁故，發菩提心；七者、光明心——為求無上自性清淨光明照故，發菩提心；八者、幻心——能知諸法究竟無物故，發菩提心；九者、無物心——能知一切無所有故，發菩提心；十者、堅固心——於諸法中不可動故，發菩提心；十一者、不退心——能證諸法究竟盡故，發菩提心；十二者、度諸眾生不生厭心——如說修行故，發菩提心。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「諸善男子等，　若有諸眾生，</div>
<div class='lg-row'>欲修諸白法，　成就無垢法，</div>
<div class='lg-row'>能於怨親中，　悲潤心平等，</div>
<div class='lg-row'>如是諸菩薩，　名發菩提心。</div>
<div class='lg-row'>若有眾生等，　已於無量劫，</div>
<div class='lg-row'>將護惡知識，　供養善知識，</div>
<div class='lg-row'>護持菩提門，　起諸大願行，</div>
<div class='lg-row'>如是諸菩薩，　名發菩提心。</div>
<div class='lg-row'>若有諸眾生，　憶念過去世，</div>
<div class='lg-row'>無量億劫事，　堅固如山王，</div>
<div class='lg-row'>精進心無惓，　常行不休息，</div>
<div class='lg-row'>如是諸菩薩，　名發菩提心。</div>
<div class='lg-row'>若有眾生等，　捨離諸惡法，</div>
<div class='lg-row'>具足悲愍心，　安隱心成就，</div>
<div class='lg-row'>念示諸眾生，　一切善業道，</div>
<div class='lg-row'>如是諸菩薩，　名發菩提心。</div>
<div class='lg-row'>若有眾生等，　見諸勝智者，</div>
<div class='lg-row'>念於大菩提，　無上勝功德，</div>
<div class='lg-row'>欲於餘乘中，　心淨無點穢，</div>
<div class='lg-row'>如是諸菩薩，　名發菩提心。</div>
<div class='lg-row'>菩薩得淨心，　離虛妄分別，</div>
<div class='lg-row'>觀世間涅槃，　平等無差別，</div>
<div class='lg-row'>雖行化眾生，　如見鏡中像，</div>
<div class='lg-row'>如是發心者，　是實菩提心。</div>
<div class='lg-row'>已離煩惱過，　一切諸塵勞，</div>
<div class='lg-row'>清淨<span class='corr'>如</span>虛空，　不為垢所染，</div>
<div class='lg-row'>諸相永寂滅，　出離言語道，</div>
<div class='lg-row'>是名滿足修，　清淨菩提心。</div>
<div class='lg-row'>如是諸菩薩，　不久坐道場，</div>
<div class='lg-row'>得大陀羅尼，　無上勝辯才，</div>
<div class='lg-row'>具足三十二，　八十相好身，</div>
<div class='lg-row'>能住一切佛，　本性功德中。</div>
</div><p>「復次，文殊師利！菩薩摩訶薩能住如是勝功德中，有十二種布施妙行，能大利益，疾到菩提，菩薩應行檀波羅蜜。何等十二？一者、布施能速增長無上菩提功德利故，菩薩應行檀波羅蜜；二者、布施生處富足，手中常出無盡寶故，菩薩應行檀波羅蜜；三者、布施隨願得生釋梵天王、諸大家故，菩薩應行檀波羅蜜；四者、布施能離一切慳貪心過，棄捨諸有不生願樂故，菩薩應行檀波羅蜜；五者、布施能捨世間貪染縛故，菩薩應行檀波羅蜜；六者、布施出餓鬼門、離諸惡趣故，菩薩應行檀波羅蜜；七者、布施離諸世間多人共物，能得菩提不共物故，菩薩應行檀波羅蜜；八者、布施能稱眾生歡喜心故，菩薩應行檀波羅蜜；九者、布施能捨內外、行佛行故，菩薩應行檀波羅蜜；十者、布施於諸一切所愛事中，能離縛著垢害心故，菩薩應行檀波羅蜜；十一者、布施行能滿足無上檀波羅蜜故，菩薩應行檀波羅蜜；十二者、布施行能隨如來教、所願成就故，菩薩應行檀波羅蜜。善男子！是名菩薩摩訶薩十二種修行檀波羅蜜得大利益，迴向阿耨多羅三藐三菩提。」</p>
<p>爾時世尊即以偈頌讚歎檀波羅蜜，重說偈言：</p>

<div class="lg regular" style="margin-left:1em;"><div class='lg-row'>「欲求無上道，　修行諸功德，</div>
<div class='lg-row'>破於慳貪心，　布施最第一。</div>
<div class='lg-row'>佛子行捨心，　見來乞求者，</div>
<div class='lg-row'>能生歡喜心，　一切無悋惜。</div>
<div class='lg-row'>國城及妻子，　乃至天王位，</div>
<div class='lg-row'>身肉及手足，　頭目諸膸腦，</div>
<div class='lg-row'>清淨無垢眼，　施已心歡喜，</div>
<div class='lg-row'>如是行捨心，　名檀波羅蜜。</div>
<div class='lg-row'>一切諸如來，　滿足諸功德，</div>
<div class='lg-row'>具勝涅槃道，　皆由布施故。</div>
<div class='lg-row'>是故諸佛子，　欲求無上道，</div>
<div class='lg-row'>常當修捨心，　行檀波羅蜜。</div>
<div class='lg-row'>施能得菩提，　不住於世間，</div>
<div class='lg-row'>是故諸菩薩，　常當行捨心。</div>
<div class='lg-row'>施能斷貧窮，　富足七淨財，</div>
<div class='lg-row'>慳嫉妬心盡，　清淨佛菩提。</div>
<div class='lg-row'>布施能滿足，　成就十自在，</div>
<div class='lg-row'>是故諸如來，　讚歎行施福。</div>
<div class='lg-row'>菩薩見是利，　為成波羅蜜，</div>
<div class='lg-row'>是故修捨心，　常施一切物。</div>
</div><p>「善男子！菩薩復有十二種持戒得大利益，菩薩應行尸波羅蜜。何等十二？一者、持戒能攝一切諸善根故，菩薩應行尸波羅蜜；二者、持戒入菩薩道故，菩薩應行尸波羅蜜；三者、持戒解脫一切煩惱縛故，菩薩應行尸波羅蜜；四者、持戒能過一切諸惡道故，菩薩應行尸波羅蜜；五者、持戒能拔惡道苦眾生故，菩薩應行尸波羅蜜；六者、持戒身口意業不為諸佛如來訶故，菩薩應行尸波羅蜜；七者、持戒諸佛如來常讚歎故，菩薩應行尸波羅蜜；八者、持戒能入諸有不放逸故，菩薩應行尸波羅蜜；九者、持戒即施眾生無怖畏故，菩薩應行尸波羅蜜；十者、持戒成就身口意業善故，菩薩應行尸波羅蜜；十一者、持戒能得於諸法中隨順自在故，菩薩應行尸波羅蜜；十二者、持戒成就第一彼岸功德波羅蜜業故，菩薩應行尸波羅蜜。善男子！是名菩薩摩訶薩十二種修行尸波羅蜜，得大利益，迴向阿耨多羅三藐三菩提。」</p>
<p>爾時世尊即以偈頌讚歎尸波羅蜜，重說偈言：</p>

<div class="lg regular" style="margin-left:1em;"><div class='lg-row'>「欲離諸生死，　安隱到涅槃，</div>
<div class='lg-row'>一切如來說，　持戒最第一。</div>
<div class='lg-row'>戒如清涼池，　能生諸善花，</div>
<div class='lg-row'>亦如猛熾火，　能燒諸惡草。</div>
<div class='lg-row'>戒善持行者，　如鳥飛虛空，</div>
<div class='lg-row'>不懼墮生死，　諸趣惡道中。</div>
<div class='lg-row'>惡道大毒龍，　無明諸羅剎，</div>
<div class='lg-row'>見持淨戒者，　恭敬捨害心。</div>
<div class='lg-row'>一切諸如來，　安隱住涅槃，</div>
<div class='lg-row'>斷諸惡趣道，　皆由持戒故。</div>
<div class='lg-row'>是故諸佛子，　欲求無上道，</div>
<div class='lg-row'>堅固諸善本，　持戒波羅蜜。</div>
<div class='lg-row'>菩薩應思惟，　善住戒品中，</div>
<div class='lg-row'>解脫煩惱縛，　閉諸惡趣門。</div>
<div class='lg-row'>若欲持淨戒，　應當如犛牛，</div>
<div class='lg-row'>為護一毛故，　守死不惜命。</div>
<div class='lg-row'>如是護諸業，　是名持戒人，</div>
<div class='lg-row'>如來常讚歎，　所求皆成就。</div>
<div class='lg-row'>能持淨戒者，　有如是功德，</div>
<div class='lg-row'>是故諸菩薩，　常當持淨戒。</div>
<div class='lg-row'>身口意業淨，　諸惡皆不行，</div>
<div class='lg-row'>是能到菩提，　一切智現前。</div>
<div class='lg-row'>持戒不放逸，　諸善皆堅固，</div>
<div class='lg-row'>法中得自在，　能淨諸佛戒。</div>
<div class='lg-row'>菩薩持淨戒，　視物無怨親，</div>
<div class='lg-row'>等心諸群生，　見者無怖心。</div>
<div class='lg-row'>我住於彼處，　常修不放逸，</div>
<div class='lg-row'>是故今得離，　一切諸惡趣。</div>
<div class='lg-row'>到第一彼岸，　如實功德地，</div>
<div class='lg-row'>是故諸菩薩，　常當持淨戒。</div>
<div class='lg-row'>菩薩若欲求，　菩提佛功德，</div>
<div class='lg-row'>持戒如犛牛，　常念不放逸。</div>
<div class='lg-row'>如是諸菩薩，　是名為智者，</div>
<div class='lg-row'>能速到彼岸，　住佛果菩提。</div>
</div><p>「善男子！菩薩如是修行諸法已，復有十三種觀修行羼提波羅蜜得大利益，菩薩應行忍波羅蜜。何等十三？一者、忍行堪忍諸惱，能證一切諸法空故，菩薩應行忍波羅蜜；二者、忍行不見有我為他害故，菩薩應行忍波羅蜜；三者、忍行不見眾生有怨親故，菩薩應行忍波羅蜜；四者、忍行不見自他身可<span class='corr'>損</span>故，菩薩應行忍波羅蜜；五者、忍行聞毀讚歎心常不動故，菩薩應行忍波羅蜜；六者、忍行能斷煩惱諸結使故，菩薩應行忍波羅蜜；七者、忍行能斷瞋恨諸結使故，菩薩應行忍波羅蜜；八者、忍行能成三十二相、八十種好故，菩薩應行忍波羅蜜；九者、忍行能離惡道生梵天故，菩薩應行忍波羅蜜；十者、忍行能過一切損害境界故，菩薩應行忍波羅蜜；十一者、忍行能得盡智、無生智故，菩薩應行忍波羅蜜；十二者、忍行能降一切惡魔諸境界故，菩薩應行忍波羅蜜；十三者、忍行能見如來無量功德莊嚴身故，菩薩應行忍波羅蜜。善男子！是名菩薩十三種觀修羼提波羅蜜得大利益，迴向阿耨多羅三藐三菩提。」</p>
<p>爾時世尊即以偈頌讚歎忍辱波羅蜜，重說偈言：</p>

<div class="lg regular" style="margin-left:1em;"><div class='lg-row'>「若欲為眾生，　作諸歸依處，</div>
<div class='lg-row'>令生無畏心，　忍辱最第一。</div>
<div class='lg-row'>能行忍辱者，　見者皆歡喜，</div>
<div class='lg-row'>怨家捨毒心，　皆生親友想。</div>
<div class='lg-row'>一切諸如來，　成就平等心，</div>
<div class='lg-row'>眾生所歸依，　皆由行忍故。</div>
<div class='lg-row'>是故諸佛子，　欲求無上道，</div>
<div class='lg-row'>為物作依止，　當堅固忍辱。</div>
<div class='lg-row'>菩薩若欲住，　一切佛菩提，</div>
<div class='lg-row'>當觀諸法空，　眾生不可得，</div>
<div class='lg-row'>如是行忍行，　能具佛功德，</div>
<div class='lg-row'>是故諸菩薩，　常應修忍辱。</div>
<div class='lg-row'>菩薩若修忍，　當遠離二邊，</div>
<div class='lg-row'>不見自他身，　能有損益者。</div>
<div class='lg-row'>如來大慈悲，　讚歎如是觀，</div>
<div class='lg-row'>是故諸菩薩，　常應修忍辱。</div>
<div class='lg-row'>若欲得盡智，　滅諸使煩惱，</div>
<div class='lg-row'>不怯弱修忍，　常無分別心，</div>
<div class='lg-row'>如是觀諸法，　成忍波羅蜜，</div>
<div class='lg-row'>是故諸菩薩，　常應修忍辱。</div>
<div class='lg-row'>菩薩欲莊嚴，　如來相好身，</div>
<div class='lg-row'>復生梵世界，　出離諸魔道，</div>
<div class='lg-row'>樂行忍辱行，　一切皆成就，</div>
<div class='lg-row'>是故諸菩薩，　應堅固忍辱。</div>
<div class='lg-row'>忍辱力最上，　諸行無過者，</div>
<div class='lg-row'>一切諸功德，　住在忍行中。</div>
<div class='lg-row'>四魔力難敵，　忍力能除滅，</div>
<div class='lg-row'>是故諸菩薩，　常應修忍辱。</div>
</div>
<p class='juan'>大薩遮尼乾子所說經卷第一</p></div>
</div><!-- end of div[@id='body'] -->
</body></html>