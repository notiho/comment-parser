<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大薩遮尼乾子所說經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu6' />大薩遮尼乾子所說經卷第二</p><p class="byline">元魏天竺三藏菩提留支譯</p><a id='mulu7' />
<p class='h1'>一乘品第三之二</p><p>「善男子！菩薩復有十二種發勇猛心，修行毘梨耶波羅蜜得大利益，菩薩應行精進波羅蜜。何等十二？一者、精進能速覺知諸佛法海故，菩薩應發大勇猛心修行精進波羅蜜；二者、精進能速往詣諸佛所故，菩薩應發大勇猛心修行精進波羅蜜；三者、精進能遍十方供養恭敬一切佛故，菩薩應發大勇猛心修行精進波羅蜜；四者、精進所作之業能稱一切諸佛意故，菩薩應發大勇猛心修行精進波羅蜜；五者、精進能勤化度一切眾生不生厭足故，菩薩應發大勇猛心修行精進波羅蜜；六者、精進能置眾生諸佛法中趣解脫門故，菩薩應發大勇猛心修行精進波羅蜜；七者、精進速能令諸一切眾生離諸愚癡故，菩薩應發大勇猛心修行精進波羅蜜；八者、精進速能悉與一切眾生諸佛智慧故，菩薩應發大勇猛心修行精進波羅蜜；九者、精進速能清淨諸佛國土故，菩薩應發大勇猛心修行精進波羅蜜；十者、精進行能建立盡未來際一切劫數，為諸眾生行菩薩行不生疲惓心故，菩薩應發大勇猛心修行精進波羅蜜；十一者、精進行能於一念中遍諸佛國種諸善根故，菩薩應發大勇猛心修行精進波羅蜜；十二者、精進行能遍詣一切諸佛國土成無上道、轉大法輪故，菩薩應發大勇猛心修行精進波羅蜜。善男子！是名菩薩十二種發勇猛心，修行毘梨耶波羅蜜得大利益，迴向阿耨多羅三藐三菩提。」</p>
<p>爾時世尊即以偈頌讚歎精進波羅蜜，重說偈言：</p>

<div class="lg regular" style="margin-left:1em;"><div class='lg-row'>「若欲為眾生，　修行菩薩行，</div>
<div class='lg-row'>速成無上道，　精進最第一。</div>
<div class='lg-row'>如來無量劫，　所行諸苦行，</div>
<div class='lg-row'>一切皆能忍，　不生怯弱故。</div>
<div class='lg-row'>是故諸佛子，　欲速成佛道，</div>
<div class='lg-row'>常當勤修行，　精進波羅蜜。</div>
<div class='lg-row'>菩薩行精進，　能速到勝處，</div>
<div class='lg-row'>過諸百千國，　供養觀諸佛。</div>
<div class='lg-row'>菩薩求大樂，　為拔眾生苦，</div>
<div class='lg-row'>修行菩薩道，　堅固不轉退，</div>
<div class='lg-row'>能為諸眾生，　無量百千劫，</div>
<div class='lg-row'>受苦無懈怠，　皆由精進故。</div>
<div class='lg-row'>願我常精進，　清淨佛國土，</div>
<div class='lg-row'>次願能覺知，　一切諸佛法，</div>
<div class='lg-row'>能遍諸佛國，　轉大妙法輪。</div>
<div class='lg-row'>願諸眾生類，　一切皆覺知，</div>
<div class='lg-row'>悉入大乘中，　離餘乘魔界，</div>
<div class='lg-row'>滿足諸大願，　速到無畏地，</div>
<div class='lg-row'>菩薩精進故，　能於一念時，</div>
<div class='lg-row'>覺大菩提法，　開示涅槃門，</div>
<div class='lg-row'>化作無量身，　遍滿十方國。</div>
<div class='lg-row'>為利益眾生，　示如是勝事。</div>
</div><p>「善男子！菩薩復有十二種觀，行禪波羅蜜得大利益，菩薩應修禪波羅蜜。何等十二？一者、禪定能滅一切諸煩惱染，菩薩應修禪波羅蜜，常無分別心故；二者、禪定心住寂靜，念不散亂，菩薩應修禪波羅蜜，不取諸境界故；三者、禪定心無所著能滿諸行，菩薩應修禪波羅蜜，能過三界故；四者、禪定能出世間不著諸有，菩薩應修禪波羅蜜，過世間故；五者、禪定能觀勝法心無疲惓，菩薩應修禪波羅蜜，不以為足故；六者、禪定柔軟自在，不隨禪生，菩薩應修禪波羅蜜，自在轉諸禪故；七者、禪定得無相心不見諸物，菩薩應修禪波羅蜜，以離諸相故；八者、禪定心淨能照無量境界，菩薩應修禪波羅蜜，以過有量諸三昧等呵責過故；九者、禪定能滅觀心、不見能觀，菩薩應修禪波羅蜜，以得寂靜心故；十者、禪定證柔軟心、滅諸覺觀，菩薩應修禪波羅蜜，以得調伏心故；十一者、禪定心能寂滅一觀諸根不動，菩薩應修禪波羅蜜，以得降伏不善根故；十二者、禪定心能於諸法中有大方便，菩薩應修禪波羅蜜，以能不捨大菩提心故。何以故？以諸菩薩住禪波羅蜜故，不起憍慢心；住禪波羅蜜故，不起邪見心；住禪波羅蜜故，不起憎愛心。是故諸菩薩能降一切學諸禪定聲聞、辟支佛、外道、梵行入禪三昧者。善男子！是名菩薩十二種修行禪波羅蜜得大利益，迴向阿耨多羅三藐三菩提。」</p>
<p>爾時世尊即以偈頌讚歎禪波羅蜜，而說偈言：</p>

<div class="lg regular" style="margin-left:1em;"><div class='lg-row'>「欲修無漏智，　出離欲淤泥，</div>
<div class='lg-row'>滅除諸業障，　禪定最第一。</div>
<div class='lg-row'>禪定難思議，　是諸佛境界，</div>
<div class='lg-row'>二乘諸凡夫，　三昧不能知。</div>
<div class='lg-row'>大地諸山海，　劫火能燒除，</div>
<div class='lg-row'>若心住禪定，　安隱無損害。</div>
<div class='lg-row'>如來智慧日，　無漏摩尼珠，</div>
<div class='lg-row'>不從餘處生，　禪定海中出，</div>
<div class='lg-row'>是故諸佛子，　求佛大智寶，</div>
<div class='lg-row'>當除散亂心，　念禪波羅蜜。</div>
<div class='lg-row'>諸菩薩禪定，　寂滅諸煩惱，</div>
<div class='lg-row'>是故智者說，　勝修餘禪者。</div>
<div class='lg-row'>深心常寂滅，　不樂諸境界，</div>
<div class='lg-row'>能攝諸亂心，　住勝涅槃處。</div>
<div class='lg-row'>菩薩修禪定，　三界無所住，</div>
<div class='lg-row'>是故不依止，　彼非依止處。</div>
<div class='lg-row'>菩薩禪能過，　世間出世間，</div>
<div class='lg-row'>是故三昧勝，　勝世間二乘。</div>
<div class='lg-row'>菩薩禪柔軟，　隨意無罣礙，</div>
<div class='lg-row'>是故能迴轉，　生於欲界中。</div>
<div class='lg-row'>菩薩所修禪，　勝餘一切觀，</div>
<div class='lg-row'>諸禪非究竟，　故佛說勝者。</div>
<div class='lg-row'>菩薩禪無量，　從於勝境生，</div>
<div class='lg-row'>離諸眾生相，　及離諸垢法，</div>
<div class='lg-row'>是故諸菩薩，　所修禪定勝，</div>
<div class='lg-row'>降修餘禪者，　及諸少分禪。</div>
<div class='lg-row'>菩薩一向觀，　清淨諸境界，</div>
<div class='lg-row'>如是所修禪，　從慧方便生，</div>
<div class='lg-row'>正智為根本，　不起邪見心，</div>
<div class='lg-row'>是故菩薩禪，　無有可譏嫌。</div>
<div class='lg-row'>菩薩入禪定，　不住有無中，</div>
<div class='lg-row'>以觀實境故，　能離有無相，</div>
<div class='lg-row'>如是勝智禪，　不同餘境界，</div>
<div class='lg-row'>羅漢辟支佛，　智慧悉迷悶。</div>
</div><p>「善男子！菩薩復有十二種觀，修行般若波羅蜜得大利益，菩薩應修慧波羅蜜。何等十二？一者、般若遠離諸垢能發光明，菩薩應修慧波羅蜜，以能離諸黑闇法故；二者、般若悉能覺了諸闇障礙，菩薩應修慧波羅蜜，以能照除煩惱稠林故；三者、般若能放一切智慧光明，菩薩應修慧波羅蜜，以離一切諸無智故；四者、般若如犁耕地除諸草穢，菩薩應修慧波羅蜜，以能拔諸無明根本故；五者、般若如利鐵鉤隨意琢斫，菩薩應修慧波羅蜜，以能鉤斷諸愛網故；六者、般若如金剛杵不為一切諸物所壞，菩薩應修慧波羅蜜，以能破碎煩惱山故；七者、般若如大日輪離諸雲翳，菩薩應修慧波羅蜜，以能乾竭一切煩惱諸淤泥故；八者、般若如大火聚燒諸穢草，菩薩應修慧波羅蜜，以能焚燒業煩惱樹故；九者、般若如摩尼珠能照一切，菩薩應修慧波羅蜜，以無闇心不迷諸法故；十者、般若能住寂滅究竟實際，菩薩應修慧波羅蜜，以無所有故；十一者、般若能滅有相心無分別，菩薩應修慧波羅蜜，以無相故；十二者、般若能成無願心無求樂，菩薩應修慧波羅蜜，以過三界故。善男子！是名菩薩十二種修行般若波羅蜜得大利益。」</p>
<p>爾時世尊即以偈頌讚歎般若波羅蜜，而說偈言：</p>

<div class="lg regular" style="margin-left:1em;"><div class='lg-row'>「究竟斷有種，　安隱入涅槃，</div>
<div class='lg-row'>諸波羅蜜中，　智慧最第一。</div>
<div class='lg-row'>譬如世間燈，　能破一切闇，</div>
<div class='lg-row'>亦如高幢火，　世間最勝觀。</div>
<div class='lg-row'>一切諸如來，　出離諸有流，</div>
<div class='lg-row'>降伏四魔眾，　智慧為猛將。</div>
<div class='lg-row'>諸佛子若欲，　自利利眾生，</div>
<div class='lg-row'>常當勤修<span class='corr'>行</span>，　般若波羅蜜。</div>
<div class='lg-row'>譬如犁耕地，　能除諸荒穢，</div>
<div class='lg-row'>智滅疑愛草，　如犁耕淨地。</div>
<div class='lg-row'>帝釋金剛杵，　滅惡阿修羅，</div>
<div class='lg-row'>智碎煩惱山，　能壞亦如是。</div>
<div class='lg-row'>一切諸如來，　說於智慧力，</div>
<div class='lg-row'>猶如夏中日，　亦如世間燈，</div>
<div class='lg-row'>能竭煩惱海，　照除無明闇，</div>
<div class='lg-row'>以體出世間，　無漏火明故。</div>
<div class='lg-row'>智慧能割截，　無明癡闇樹，</div>
<div class='lg-row'>猶如快利刀，　剪除諸細草。</div>
<div class='lg-row'>智如摩尼珠，　平等照世間，</div>
<div class='lg-row'>如空無分別，　不住有涅槃。</div>
<div class='lg-row'>智慧心自在，　決定於一切，</div>
<div class='lg-row'>能斷諸疑悔，　及斷所有問，</div>
<div class='lg-row'>說世間惡報，　及顯涅槃果，</div>
<div class='lg-row'>普示諸眾生，　如闇示明燈。</div>
<div class='lg-row'>諸佛明月眼，　現見諸法相，</div>
<div class='lg-row'>諸菩薩同彼，　無垢智修行。</div>
<div class='lg-row'>如人夜執燈，　去處皆明了，</div>
<div class='lg-row'>生死黑闇中，　慧明能度彼。</div>
</div><p>「善男子！菩薩復有十二種境界，修方便行得大利益，是故菩薩應修方便波羅蜜。何等十二？一者、方便不離涅槃清淨境界，而現世間垢濁境界故，菩薩應修方便波羅蜜；二者、方便不離一處寂靜境界，而現世間憒閙境界故，菩薩應修方便波羅蜜；三者、方便不離禪定甚深境界，而現世間王宮境界故，菩薩應修方便波羅蜜；四者、方便不離清淨無功用境界，而現世間功用境界故，菩薩應修方便波羅蜜；五者、方便不離無生真實境界，而現世間生此退彼、退此生彼諸境界故，菩薩應修方便波羅蜜；六者、方便能過一切四魔境界，而現世間降魔境界故，菩薩應修方便波羅蜜；七者、方便不離一切聖人境界，而現世間凡夫境界故，菩薩應修方便波羅蜜；八者、方便不離能出世間境界，而住世間諸有境界故，菩薩應修方便波羅蜜；九者、方便不離一切智慧境界，而現世間無智境界故，菩薩應修方便波羅蜜；十者、方便不離菩薩實際境界，而現聲聞、緣覺境界故，菩薩應修方便波羅蜜；十一者、方便力能善知一切諸法無相，而能示現三十二相、八十種好，教化眾生故，菩薩應修方便波羅蜜；十二者、方便力能入諸一切平等境界，而能示現諸魔境界故，菩薩應住方便波羅蜜。善男子！是名菩薩十二種住方便波羅蜜得大利益。」</p>
<p>爾時世尊即以偈頌讚歎方便波羅蜜，而說偈言：</p>

<div class="lg regular" style="margin-left:1em;"><div class='lg-row'>「一切諸菩薩，　行諸波羅蜜，</div>
<div class='lg-row'>若無方便者，　不能到彼岸。</div>
<div class='lg-row'>自利亦利他，　住世間涅槃，</div>
<div class='lg-row'>如是無淨染，　皆由方便故。</div>
<div class='lg-row'>一切諸如來，　所行諸境界，</div>
<div class='lg-row'>二乘不思議，　斯由方便力。</div>
<div class='lg-row'>是故諸佛子，　欲行如來事，</div>
<div class='lg-row'>常當勤修行，　方便波羅蜜。</div>
<div class='lg-row'>菩薩常清淨，　方便利眾生，</div>
<div class='lg-row'>實無諸欲垢，　示現行染行。</div>
<div class='lg-row'>涅槃池中浴，　方便現諸有，</div>
<div class='lg-row'>是名諸菩薩，　不住於二邊。</div>
<div class='lg-row'>身口意常住，　第一義寂靜，</div>
<div class='lg-row'>為利益眾生，　方便同世間。</div>
<div class='lg-row'>如蜂入華林，　不專採一華，</div>
<div class='lg-row'>菩薩方便行，　一切諸境界。</div>
<div class='lg-row'>或現種種相，　殊妙莊嚴身，</div>
<div class='lg-row'>遍諸宮女中，　行於放逸行。</div>
<div class='lg-row'>或現在地獄，　救諸苦眾生，</div>
<div class='lg-row'>雖現如是相，　常不捨禪定。</div>
<div class='lg-row'>不捨諸三昧，　而現散亂中，</div>
<div class='lg-row'>示現行損害，　是名方便力。</div>
<div class='lg-row'>菩薩已能離，　一切有為行，</div>
<div class='lg-row'>於諸有無中，　亦無分別心，</div>
<div class='lg-row'><span class='corr'>雖</span>現行諸染，　不生妄欲火，</div>
<div class='lg-row'>方便中示現，　分別有為相。</div>
<div class='lg-row'>菩薩於諸有，　不生亦無退，</div>
<div class='lg-row'>示現生退事，　方便智力故。</div>
<div class='lg-row'>棄捨魔業處，　住佛境界中，</div>
<div class='lg-row'>智慧不怯弱，　示現諸魔事。</div>
<div class='lg-row'>菩薩大悲力，　奮迅方便智，</div>
<div class='lg-row'>住聖無上處，　而現凡夫事。</div>
<div class='lg-row'>以入諸法相，　知諸法體空，</div>
<div class='lg-row'>常處於涅槃，　而不捨世間。</div>
<div class='lg-row'>諸法自體空，　寂靜及無相，</div>
<div class='lg-row'>為利益眾生，　相好莊嚴身。</div>
<div class='lg-row'>無癡現無智，　無瞋現無慈，</div>
<div class='lg-row'>而能益眾生，　是名為方便。</div>
<div class='lg-row'>菩薩摩訶薩，　住彼如是處，</div>
<div class='lg-row'>是名示聖人，　種種諸方便。</div>
</div><p>「復次，諸善男子！如來、應、正遍知更有方便，汝等應知。何以故？諸善男子！諸佛、如來有十二種勝妙功德，猶如醍醐，於諸味中最為勝上、清淨、第一，能淨一切諸佛國土，如來於中成阿耨多羅三藐三菩提。何等十二？一者、示現劫濁；二者、示現時濁；三者、示現眾生濁；四者、示現煩惱濁；五者、示現命濁；六者、示現三乘差別濁；七者、示現不淨佛國土濁；八者、示現難化眾生濁；九者、示現說種種煩惱濁；十者、示現外道亂濁；十一者、示現魔濁；十二者、示現魔業濁。善男子！一切諸佛所有國土皆是出世功德莊嚴具足清淨，無有諸濁。如此過者，皆是諸佛方便力現，為利眾生，汝等應知。」</p>
<p>爾時聖者文殊師利法王子菩薩白佛言：「世尊！如來、應、正遍知說此十二最上功德清淨佛國，如來當於何等國土成阿耨多羅三藐三菩提？」</p>
<p>佛告文殊師利：「一者、彼佛國土眾生畢竟能成勝清淨劫，離諸劫濁具足功德，如是淨土，如來於中成阿耨多羅三藐三菩提；二者、彼佛國土眾生畢竟能成最勝妙時，諸佛法行不失時節，如是淨土，如來於中成阿耨多羅三藐三菩提；三者、彼佛國土眾生畢竟能成最勝法器、受佛正法，如是淨土，如來於中成阿耨多羅三藐三菩提；四者、彼佛國土眾生畢竟能成淨妙智海，清淨一切諸煩惱垢，如是淨土，如來於中成阿耨多羅三藐三菩提；五者、彼佛國土眾生畢竟能成柔軟之心，其中常有調伏眾生，如是淨土，如來於中成阿耨多羅三藐三菩提；六者、彼佛國土眾生畢竟能成最勝妙乘，能以一乘究竟取於無上涅槃，如是淨土，如來於中成阿耨多羅三藐三菩提；七者、彼佛國土眾生畢竟能成勝器世間，無有餘相，如是淨土，如來於中成阿耨多羅三藐三菩提；八者、彼佛國土眾生畢竟能成如來正教，無諸一切外道邪法，如是淨土，如來於中成阿耨多羅三藐三菩提；九者、彼佛國土眾生畢竟能成直心、正心，無有諂曲，如是淨土，如來於中成阿耨多羅三藐三菩提；十者、彼佛國土眾生畢竟能成無垢功德，成就一切清淨白法，如是淨土，如來於中成阿耨多羅三藐三菩提；十一者、彼佛國土所有眾生畢竟能成諸聖人法，其中常有勝福田眾，如是淨土，如來於中成阿耨多羅三藐三菩提；十二者、彼佛國土所有眾生，畢竟能成勝妙道場，過去諸佛於中成道，如是淨土，如來於中成阿耨多羅三藐三菩提。文殊師利！是名十二種最勝功德能淨佛土。如是淨土，如來於中成阿耨多羅三藐三菩提。」</p>
<p>「文殊師利！我佛國土無有聲聞、辟支佛等差別之說。何以故？諸佛、如來離於種種取相過故。文殊師利！如來若為一種眾生說於大乘，一種眾生說緣覺乘，一種眾生說聲聞乘，如是說者，是如來成不清淨心；是如來成不平等心；是如來成鬪諍過心；是如來成無有平等慈悲之心；是如來成諸相過心；是如來成於諸法中生慳悋心。文殊師利！我為眾生說於何等何等之法，彼一切法隨順菩提、隨順大乘，取一切智，畢竟究竟能到一處，謂能到於一切智處。文殊師利！是故我土無乘差別。」</p>
<p>爾時聖者文殊師利法王子菩薩白佛言：「世尊！若無三乘差別性者，何故如來為諸眾生說三乘法，而言此是聲聞學乘，而言此是緣覺學乘，而言此是菩薩學乘？」</p>
<p>佛告文殊師利：「諸佛如來說三乘者，示地差別，非乘差別；諸佛如來說三乘者，說法相差別，非乘差別；諸佛如來說三乘者，說人差別，非乘差別；諸佛如來說三乘者，示少功德，知多功德，而佛法中無乘差別。何以故？以法界性無差別故。文殊師利！諸佛、如來說三乘者，令諸眾生悉入如來諸佛法門，令諸眾生漸入如來大乘法門，如學諸伎，次第修習。</p>
<p>「文殊師利！譬如射師於射智中，究竟到射第一彼岸，能以種種無量方便教諸弟子，如己知見一切究竟。文殊師利！如來射師亦復如是，於諸法中，皆悉究竟到於彼岸，即以如來一切智智分別而說，示諸眾生三乘差別，如世射師教諸弟子。</p>
<p>「文殊師利！譬如少火所有災炎，漸漸增長能遍世界，乃至成於劫燒大火。文殊師利！如來智火亦復如是，即彼一智光明之性，次第增長成就如來一切知見大智光明，能燒一切諸染煩惱。</p>
<p>「文殊師利！譬如諸大須彌山王無分別心，眾生到者皆同一色，所謂金色。文殊師利！如來、世尊無上大智須彌山王亦復如是，於諸眾生無有分別。若有眾生入佛法者，彼諸眾生皆成一色，所謂一切種智妙色。</p>
<p>「文殊師利！譬如因陀羅淨妙清色摩尼寶珠，置在一切器世間中，彼摩尼寶所有境界，彼境界中一切諸色種種諸相，摩尼珠力皆同一色，所謂青色。文殊師利！如來、世尊無上青色摩尼寶珠亦復如是，智慧光明照眾生者皆同一色，所謂一切種智之色。</p>
<p>「文殊師利！譬如大海無量百千河㵎水入，入已一切皆同一味，所謂鹽味，以常住故。文殊師利！大海水者，名為如來一切智慧；種種河㵎水皆入者，名為聲聞、緣覺、菩薩；入已一切同鹽味者，名為一乘；常住者，名無分別一切種智。文殊師利！依此義故，汝應當知無乘差別。</p>
<p>「文殊師利！是故佛說地差別者，示諸眾生三乘作業漸次令入；說法相差別者，示現眾生如來種智漸次令入；說少功德、知多功德者，示諸眾生三人差別，示現如來奮迅方便無礙辯才。文殊師利！諸佛、如來說三乘者，依世諦說。文殊師利！諸佛、如來說一乘者，依第一義說。第一義者，唯是一乘，更無第二故。</p>
<p>「文殊師利！我佛國土所有外道——僧佉、毘世師、遮梨迦尼乾子等，皆是諸佛、如來方便，皆是如來神力住持，世間能見。何以故？以諸如來善除一切諸惡對故。文殊師利！諸佛、如來名為善逝，有怨對者無有是處。文殊師利！譬如世間轉輪聖王成就少分善根功德，斷絕善根非究竟法，具足一切貪、瞋、癡等諸結煩惱，不離三有，不離一切諸使煩惱，不離一切垢染煩惱。彼轉輪王畢竟無有一切怨對，畢竟無有一切敵對。何以故？文殊師利！以轉輪王無怨刺故。文殊師利！何況如來成就一切功德智慧，得不斷絕大慈悲心，行於無漏虛空法界，滿足七覺諸善功德，畢竟成就不忘失法，能轉無上大妙法輪，畢竟成就無上菩提，而有棘刺諸魔、怨刺外道敵對，無有是處。文殊師利！我佛國土所有僧佉、毘世師、遮梨迦尼乾子等，皆是如來住持力故，方便示現。文殊師利！此諸外道善男子等，雖行種種諸異學相，皆同佛法，一橋梁度，更無餘濟故。</p>
<p>「文殊師利！一切禽獸無有能於師子王前立出聲者。文殊師利！如來師子大丈夫王具足十力、四無所畏，一切外道尼乾子等，無一敢於如來境中與佛、世尊諍法是非，作師子吼者，無有是處，除諸如來方便力者。</p>
<p>「文殊師利！譬如日輪出能放大光明羅網，一切諸虫螢火光明皆悉休息，一切摩尼諸火光明亦不能現。文殊師利！如來出世，放大智慧日輪光明，一切外道尼乾子虫螢火智慧諸光明等皆悉閉塞不能顯現。</p>
<p>「文殊師利！譬如鐵王名阿塞件陀，彼所在處，一切凡鐵皆不敢住。何以故？以獨相故，不共凡鐵同在一處。文殊師利！如來鐵王亦復如是，隨何國土出世之處，一切凡鐵諸外道等，皆不得生。何以故？以佛如來獨相出世故。</p>
<p>「文殊師利！譬如何等何等處所有如意寶摩尼王出，彼處不生偽琉璃珠。文殊師利！如來如意大智寶王，隨何國土出現於世，彼處一切諸外道等，皆不得生。</p>
<p>「文殊師利！譬如何等寶性中出閻浮檀金，彼處不出諸銅鐵等。文殊師利！如來寶性亦復如是，隨何國土出現於世，彼處不生諸外道等。文殊師利！依此義故，汝應當知，隨何國土如來出世，彼處不生諸外道等。何以故？文殊師利！我佛國土有諸外道尼乾子等，皆是如來住持力故，為欲示現不可思議方便境界。何以故？此諸一切諸外道等，皆是住於不可思議解脫門故，皆是大智究竟般若波羅蜜門故，一切皆得大方便力奮迅自在故，一切皆得不捨佛法僧等念故，一切皆到第一彼岸，以大神力教化眾生故，一切皆得如來加力教化眾生故。」</p>
<p>說此一乘門時，八千天子依聲聞行，聞一乘已，發阿耨多羅三藐三菩提心；五百比丘得住一乘平等大智燈明三昧；千二百萬菩薩得無生忍。此三千大千世界六種震動，諸天在於虛空界中，悉皆雨天優鉢羅華、鉢頭摩華、拘牟頭華、分陀利華，雨天栴檀諸末香等，一切盈滿如來足下。無量百千諸天子等，住虛空中，作諸百千種種伎樂，俱出妙聲供養如來，雨天衣雨，擊諸天鼓，而作是言：「我於世間未曾聞此希有上妙最勝法門。」復白佛言：「世尊！願此法門究竟住於閻浮提中，作大饒益一切眾生。」八千比丘尼各各脫身所著上衣奉獻如來。</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「文殊汝當知，　諸佛勝方便，</div>
<div class='lg-row'>我出有法時，　方便示時濁。</div>
<div class='lg-row'>一切時有法，　畢竟常清淨，</div>
<div class='lg-row'>隨眾生受法，　故現眾生濁。</div>
<div class='lg-row'>諸佛勝智人，　出於妙劫中，</div>
<div class='lg-row'>國土常清淨，　是故說無濁。</div>
<div class='lg-row'>我於無量劫，　具足修苦行，</div>
<div class='lg-row'>清淨諸業障，　得勝智功德，</div>
<div class='lg-row'>能於無量劫，　壽命常無盡，</div>
<div class='lg-row'>除佛方便力，　是故無命濁。</div>
<div class='lg-row'>眾生起常想，　故我示無常，</div>
<div class='lg-row'>以無數劫命，　示行短壽相。</div>
<div class='lg-row'>如來勝功德，　無量劫所修，</div>
<div class='lg-row'>薄福怯眾生，　聞生驚怖心，</div>
<div class='lg-row'>為此眾生故，　分別差別說，</div>
<div class='lg-row'>究竟皆成佛，　更無有餘乘。</div>
<div class='lg-row'>我為化眾生，　分別說餘道，</div>
<div class='lg-row'>漸化令入一，　故無三差別。</div>
<div class='lg-row'>譬如善射師，　快能知刀箭，</div>
<div class='lg-row'>為教諸弟子，　一藝種種說。</div>
<div class='lg-row'>如來亦如是，　為成就眾生，</div>
<div class='lg-row'>而於一法中，　種種差別說。</div>
<div class='lg-row'>我於諸眾生，　無有差別心，</div>
<div class='lg-row'>以器不同故，　所說有分別。</div>
<div class='lg-row'>若無平等心，　人說我慳嫉，</div>
<div class='lg-row'>自取最上乘，　與眾生下法。</div>
<div class='lg-row'>上因陀羅寶，　隨處青光色，</div>
<div class='lg-row'>普照物皆同，　而寶無分別。</div>
<div class='lg-row'>佛無上智寶，　光明照世間，</div>
<div class='lg-row'>同一菩提色，　離諸分別心。</div>
<div class='lg-row'>譬如微少火，　增長成大明，</div>
<div class='lg-row'>諸羅漢少智，　增長成佛慧。</div>
<div class='lg-row'>一切諸眾生，　往詣須彌處，</div>
<div class='lg-row'>依須彌光力，　一切同一色。</div>
<div class='lg-row'>如是諸眾生，　住佛須彌法，</div>
<div class='lg-row'>如來法力故，　同一佛色身。</div>
<div class='lg-row'>譬如蜜蜂[口*(隹/乃)]，　集諸種種物，</div>
<div class='lg-row'>置在一器中，　和合成一味。</div>
<div class='lg-row'>佛說三亦爾，　為熟眾生根，</div>
<div class='lg-row'>說諸種種法，　成佛菩提味。</div>
<div class='lg-row'>譬如轉輪王，　出無怨敵對，</div>
<div class='lg-row'>我法王出時，　亦無外道刺。</div>
<div class='lg-row'>譬如日輪出，　餘光皆閉塞，</div>
<div class='lg-row'>佛日輪出已，　外道自除滅。</div>
<div class='lg-row'>隨生鐵王處，　不生餘凡鐵，</div>
<div class='lg-row'>隨佛所生處，　不生諸外道，</div>
<div class='lg-row'>隨生妙金處，　不生餘銅鐵，</div>
<div class='lg-row'>隨佛成道處，　自然無外道。</div>
<div class='lg-row'>譬如摩尼寶，　不共穢雜住，</div>
<div class='lg-row'>是故出生處，　無偽琉璃珠。</div>
<div class='lg-row'>如來摩尼珠，　出處亦如是，</div>
<div class='lg-row'>不雜諸外道，　同時一國土。</div>
<div class='lg-row'>外道大神通，　皆自在菩薩，</div>
<div class='lg-row'>汝當知方便，　示現如是相。</div>
<div class='lg-row'>一切諸菩薩，　聞諸外道等，</div>
<div class='lg-row'>具足方便力，　皆發歡喜心，</div>
<div class='lg-row'>各各生尊重，　奉獻恭敬意，</div>
<div class='lg-row'>散華供養佛，　種種妙香薰。</div>
<div class='lg-row'>於彼說法時，　大地六種動，</div>
<div class='lg-row'>虛空出聲言，　希有未曾聞，</div>
<div class='lg-row'>無量諸天子，　空中合掌讚，</div>
<div class='lg-row'>同聲言善哉，　善哉修伽陀。」</div>
◎</div></div>
<div class='div-pin'><a id='mulu8' />
<p class='h1'>◎大薩遮尼乾子所說經詣嚴熾王品第四</p><p>爾時南方國大薩遮尼乾子與八十八千萬尼乾子俱，遊行諸國教化眾生，次第到於欝闍延城。復有無量百千諸眾，或歌或舞，吹脣唱嘯，作百千萬種種伎樂，前後侍從大薩遮尼乾子詣欝闍延城。爾時國主嚴熾大王聞大薩遮尼乾子眾，從南大國與無量眾詣欝闍延。聞如是已，即生尊重大薩遮尼乾子心。生尊重心已，為欲迎大薩遮尼乾子，以大王力、王神通力、王奮迅力與諸大臣及諸王子、受學師長、合家眷屬、國大長者、諸小城邑聚落土主、象、馬、車、步四部大眾前後導從，恭敬圍遶，椎鍾鳴鼓，作百千種無量伎樂，打百千種諸妙聲鼓，吹百千種諸妙聲䗍，建百千萬種種雜色繒蓋幢幡，散百千萬種種妙華：優波羅華、鉢頭摩華、拘牟頭華、分陀利華、阿輸迦華、薄拘羅華、鞞羅迦華、阿提目多伽華，遍布道路，金瓶、銀瓶盛百千種諸雜妙花，以百千種諸寶香爐燒無價香，置前而行，詣薩遮尼乾子處。</p>
<p>時大薩遮尼乾子遙見嚴熾王與大眾來，薩遮尼乾子見已下道，在一樹下敷座而坐。時嚴熾王遙見薩遮在樹下坐，即下象輿，步詣薩遮尼乾子所，坐摩尼寶百千巧妙無價莊嚴如意寶床。</p>
<p>時大薩遮尼乾子問訊於王，作如是言：「善來，大王！王今善種無上最勝希有功德，福多不少。何以故？以王能降天尊、貴重、自在之心，屈意卑下來詣沙門問訊起居。大王！於汝所治國內無諸盜賊、亡命群黨亂人民不？無有諸官殘暴侵食諸人民不？無諸異業<span class='corr'>奸</span>偽憍詐、欺誑世間諸人民不？無諸反叛嬈亂國土諸人民不？無諸偷劫相竊盜不？所在邊國諸官禁司無欺大王、不行王命不？大王！汝所治化國內所有沙門、修淨行人安樂住不？衣服、飲食、房舍、臥具、疾病、湯藥資生所須一切之物不乏不少不？汝國人民皆得善心，尊重、供養諸沙門、眾淨行人不？大王！汝今所治國內無諸屠獵、羅網河嶽、焚燒山澤、放鷹走狗、鉤刺魚鼈、彈射禽獸、作諸坑陷、毒箭機撥行殺害不？大王！汝今一國之主制命自在，教令善惡，無敢違者。汝登王位所設教令無不善不？國內人民所行善惡汝悉知不？能行善者汝勸進不？行不善者汝勸捨不？大王！汝身不起惡念加害一切二足、四足、多足、無足諸眾生不？何以故？大王！當知一切眾生有識之類，寶重身命，無不畏死，至於業對百年壽終，莫問老少無一引分言應去者。何以故？愛命重故，何況加害而不生惱，命終之後更相怨嫉，與怨相報無有窮已。是故大王！汝當遠離殺生之罪，捨離刀杖，無起害心。大王！汝今應當遠離偷盜之罪，捨自資生，當生知足，於他資生無起欲心。大王！汝今應當遠離邪婬之罪，自妻知足，他妻無求，無起邪心。大王！汝今應當遠離妄語之罪，常作實語，出言成法，無發虛言。大王！汝今應當遠離兩舌之罪，無破壞語，於已破者當念和合，無起壞心。大王！汝今應當遠離惡口之罪，常作愛語、柔軟妙語，無起麁語。大王！汝今應當遠離綺語之罪，常決定語、憶念語，無不正語。大王！汝今應當遠離貪欲之罪，於他受用無希望心，於他所護無生奪心，生歡喜心。大王！汝今應當遠離瞋恚之罪，常生慈心，清淨心業，無起恨心。」</p>
<p>「大王！汝今應當遠離邪見之罪，見自業果，隨順聖人而生正見，無起異見。何以故？殺生之罪能令眾生墮於地獄、畜生、餓鬼，若生人中得二種果報：一者、短命；二者、多病。偷盜之罪亦令眾生墮於地獄、畜生、餓鬼，若生人中得二種果報：一者、貧窮；二者、共財，不得自在。邪婬之罪亦令眾生墮於地獄、畜生、餓鬼，若生人中得二種果報：一者、婦不受語；二者、自妻為他侵奪。妄語之罪亦令眾生墮於地獄、畜生、餓鬼，若生人中得二種果報：一者、常為他人所謗；二者、常為他人所誑。兩舌之罪亦令眾生墮於地獄、畜生、餓鬼，若生人中得二種果報：一者、得破壞眷屬；二者、得弊惡眷屬。惡口之罪亦令眾生墮於地獄、畜生、餓鬼，若生人中得二種果報：一者、不聞善名；二者、常起鬪諍。綺語之罪亦令眾生墮於地獄、畜生、餓鬼，若生人中得二種果報：一者、得不敬重語；二者、言無定實，不為他樂。貪欲之罪亦令眾生墮於地獄、畜生、餓鬼，若生人中得二種果報：一者、不知足；二者、常生貪心。瞋恚之罪亦令眾生墮於地獄、畜生、餓鬼，若生人中得二種果報：一者、無安隱心；二者、常念損害無有慈心。邪見之罪亦令眾生墮於地獄、畜生、餓鬼，若生人中得二種果報：一者、常生邪見家；二者、心常<span class='corr'>諂</span>曲。</p>
<p>「大王當知！如是無量無邊苦聚，皆由十不善業集因緣故。是故大王！汝莫放逸輕作惡業，當觀諸法有為無常，一切世間無可保者，人命無常住少時間，勿生常想。大王當觀！劫初已來天尊王位、土地人民皆就無常，無一在者，當知此身甚為危脆，如焰、如響、如影、如電、如水中月、如鏡中像、如水聚沫、如水上泡、如芭蕉實、如琢石火、如夢所見、如山谷中瀑水卒起遍滿溝㵎，須臾過盡還就枯竭。大王當知！身命非實，無常亦爾，俄爾零落，就未來世不可免脫。是故大王！莫恃現在，當畏未來。大王當知！善惡果報共相追逐，如聲發響、如影隨形，無能免者，亦如連鎖不可斷絕，莫輕作業自招重苦。」</p>
<p>爾時大薩遮尼乾子重說偈言：</p>

<div class="lg regular" style="margin-left:1em;"><div class='lg-row'>「大王汝今當，　莫作放逸行，</div>
<div class='lg-row'>若不捨諸惡，　死必入地獄。</div>
<div class='lg-row'>以作惡行者，　定入泥犁故，</div>
<div class='lg-row'>攝心不放逸，　生天帝釋處。</div>
<div class='lg-row'>一切諸眾生，　無不愛壽命，</div>
<div class='lg-row'>王若求長生，　不應行殺害。</div>
<div class='lg-row'>大王知世人，　辛苦集財寶，</div>
<div class='lg-row'>常憂不活命，　不應起侵奪。</div>
<div class='lg-row'>以不侵奪故，　生處常富足，</div>
<div class='lg-row'>若故侵損他，　常生貧窮家。</div>
<div class='lg-row'>節己莫婬他，　自妻生足心，</div>
<div class='lg-row'>是故妻愛己，　不為他人侵。</div>
<div class='lg-row'>莫說虛妄言，　常念依實語，</div>
<div class='lg-row'>實語生帝釋，　妄語生餓鬼。</div>
<div class='lg-row'>常念離兩舌，　和合破壞人，</div>
<div class='lg-row'>眷屬常雍穆，　退此生梵天。</div>
<div class='lg-row'>出言莫麁<span class='corr'>獷</span>，　說令他樂聞，</div>
<div class='lg-row'>善語生天上，　常聞美妙音。</div>
<div class='lg-row'>念離諸綺語，　善思美妙言，</div>
<div class='lg-row'>報生天帝釋，　諸天欽受教。</div>
<div class='lg-row'>若欲自利益，　莫令侵惱他，</div>
<div class='lg-row'>生貪來世報，　錢財資五家。</div>
<div class='lg-row'>若不修慈悲，　能行瞋害心，</div>
<div class='lg-row'>雖行諸善行，　死入於泥犁。</div>
<div class='lg-row'>大王汝今當，　應捨瞋恚癡，</div>
<div class='lg-row'>常慈念眾生，　莫行諸怒害。</div>
<div class='lg-row'>王當捨邪見，　堅固正見心，</div>
<div class='lg-row'>常持清淨法，　天中受樂身。</div>
<div class='lg-row'>比丘修梵行，　汝當常供養，</div>
<div class='lg-row'>是故捨惡道，　受樂於天上。」</div>
</div><p>爾時大薩遮尼乾子問訊王已，為嚴熾王說不放逸十善業道相應法已，默然而住。◎</p>
</div>
<p class='juan'>大薩遮尼乾子所說經卷第二</p>
</div><!-- end of div[@id='body'] -->
</body></html>