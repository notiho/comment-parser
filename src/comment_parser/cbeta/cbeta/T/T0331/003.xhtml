<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無畏授所問大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說無畏授所問大乘經卷下</p><p class="byline">西天譯經三藏朝奉大夫試光祿卿傳法大師賜紫沙門臣施護等奉　詔譯</p>
<div class="lg regular" style="margin-left:0em;"><div class='lg-row'>「譬如幻所成物像，　如乾闥婆城莊嚴；</div>
<div class='lg-row'>愚人貪愛富亦然，　不知是妄生<span class='corr'>耽</span>著。</div>
<div class='lg-row'>百種苦求於財富，　得已極苦逼於身，</div>
<div class='lg-row'>王官、水、火散壞時，　智者豈生於愛著？</div>
<div class='lg-row'>妻子、眷屬隨所愛，　廣作諸罪當破壞，</div>
<div class='lg-row'>極重過失不覺知，　智者於身不生著。</div>
<div class='lg-row'>慳悋者求財富時，　父母亦不生尊重，</div>
<div class='lg-row'>妻子、眷屬返憎嫌，　一向常貪於財利。</div>
<div class='lg-row'>慳者不知於恩義，　唯念莫壞我所有，</div>
<div class='lg-row'>背正向邪諂求財，　智者於彼不生信。</div>
<div class='lg-row'>慳者意異語如實，　所應信者不生信，</div>
<div class='lg-row'>見人雖將愛子同，　此是慳者諂妄起。</div>
<div class='lg-row'>慳悋之者在世間，　雖親典教亦通解，</div>
<div class='lg-row'>馳流散亂出惡言，　心無悲愍極麁獷。</div>
<div class='lg-row'>慳者處世無所託，　亦無知識及親朋，</div>
<div class='lg-row'>有所依附但求財，　智於慳者不生信。</div>
<div class='lg-row'>慳者因求財富故，　於極惡事起思念，</div>
<div class='lg-row'>是故智者正所觀，　愚人於彼生歡喜。</div>
<div class='lg-row'>金寶、珠貝、珊瑚等，　善業引生如聚沫，</div>
<div class='lg-row'>於中貪愛諍競興，　彼不了知幻化性。</div>
<div class='lg-row'>賢劫一佛出世時，　彼尊立名為慈氏，</div>
<div class='lg-row'>偏覆大地得黃金，　彼從何來何因故？</div>
<div class='lg-row'>於外隨逐五欲境，　愚人散亂癡迷法，</div>
<div class='lg-row'>如日中分夏月時，　渴欲奔馳焰為水。</div>
<div class='lg-row'>空後一劫成世間，　虛空所成空自性，</div>
<div class='lg-row'>焚燒破壞復還成，　此從何來彼何去？</div>
<div class='lg-row'>溝㵎、池沼及大海，　枯涸破壞彼皆同，</div>
<div class='lg-row'>虛假不實貪亦然，　誰諸智者生愛著？</div>
<div class='lg-row'>智者慧、力、色相具，　於身常自作稱量：</div>
<div class='lg-row'>『此中無味染何因？　舍宅、財利應棄捨。</div>
<div class='lg-row'>隨逐五欲造惡業，　養育妻子并眷屬，</div>
<div class='lg-row'>死時妻子及諸親，　誰能救護自當苦？</div>
<div class='lg-row'>死時眷屬不隨去，　但隨自作眾業行，</div>
<div class='lg-row'>苦惱逼逐於己身，　彼時誰為我分受？』</div>
<div class='lg-row'>三有獨怖無親愛，　妻子、眷屬假相親，</div>
<div class='lg-row'>愚人取以為樂因，　但增苦惱及憂戚。</div>
<div class='lg-row'>父母、妻子、親朋聚，　為求財利故相會，</div>
<div class='lg-row'>彼等不隨死者行，　唯自所作業相逐。</div>
<div class='lg-row'>一切皆隨業所行、　一切亦隨業所住，</div>
<div class='lg-row'>當知此身業所成，　智者應修於善業。</div>
<div class='lg-row'>父母、妻子、眷屬等，　以不了知故貪愛，</div>
<div class='lg-row'>愚人廣造眾罪因，　智者不入無間獄。</div>
<div class='lg-row'>所有餘處業報盡，　無間極苦不解脫，</div>
<div class='lg-row'>是故畏彼惡趣因，　智者勤劬離諸罪。</div>
<div class='lg-row'>閻摩王前治罰時，　彼無朋友為救護，</div>
<div class='lg-row'>亦無父母及諸親，　隨自所作業當受。</div>
<div class='lg-row'>王言：『汝所得人身，　得已何不離諸罪？</div>
<div class='lg-row'>今受極苦捶打時，　皆由汝作不善業，</div>
<div class='lg-row'>自心所作不善已，　而復不信有業報。』</div>
<div class='lg-row'>如彼閻摩法王言：　『汝受治罰非我罪，</div>
<div class='lg-row'>自作業因自造罪。　自造罪已汝來此，</div>
<div class='lg-row'>當受極苦自甘心，　由先所作非愛業。</div>
<div class='lg-row'>死時眾苦所逼迫，　親屬不能令解脫，</div>
<div class='lg-row'>汝欲自求解脫時，　是故應離諸罪惡。』</div>
<div class='lg-row'>打擊、考掠及杻械，　此等若欲求遠離，</div>
<div class='lg-row'>舍宅、親友起怖心，　於佛教中修正行。</div>
<div class='lg-row'>舍宅猛火大苦根，　而此心火常熾然，</div>
<div class='lg-row'>智者於斯愛不生，　如大火聚極可怖。</div>
<div class='lg-row'>住舍養親常憂戚，　富樂憂愁亦復然，</div>
<div class='lg-row'>自他過失等無差，　是故應離諸罪惡。</div>
<div class='lg-row'>智者佛教生信樂，　不種自收勝樂根；</div>
<div class='lg-row'>愚者不生愛樂心，　但貪舍宅諸苦本。</div>
<div class='lg-row'>女身筋肉骨合集，　假起妄貪為我妻，</div>
<div class='lg-row'>諸無智者染愛生，　不知女身都如幻。</div>
<div class='lg-row'>智者了知諸欲樂、　及舍宅等皆生厭，</div>
<div class='lg-row'>正法藥治貪病除，　速疾出離諸纏縛。」</div>
</div><p>爾時，無畏授等五百長者聞是正法已，悉得無生法忍；得法忍已，皆生最上踊躍歡喜，即說頌曰：</p>

<div class="lg regular" style="margin-left:1em;"><div class='lg-row'>「快哉！於今日，　我等得大利，</div>
<div class='lg-row'>彼一切利中，　此利益最上。</div>
<div class='lg-row'>我等所發起，　廣大菩提心，</div>
<div class='lg-row'>於佛正法中，　清淨生渴仰。</div>
<div class='lg-row'>所起勝愛樂，　無上菩提心，</div>
<div class='lg-row'>為一切有情，　廣施諸安樂。</div>
<div class='lg-row'>我等從今日，　極<span class='corr'>盡</span>其身命，</div>
<div class='lg-row'>誓於此深經，　生最上愛樂。</div>
<div class='lg-row'>由起愛樂故，　得一切有情，</div>
<div class='lg-row'>於彼當來世，　見者生歡喜。</div>
<div class='lg-row'>彼一切有情，　諸欲發心者，</div>
<div class='lg-row'>皆發起無上，　廣大菩提心。</div>
<div class='lg-row'>若一切有情，　愛樂菩提心，</div>
<div class='lg-row'>當得勝果報，　最上金色身。</div>
<div class='lg-row'>相好以莊嚴，　種種勝殊妙，</div>
<div class='lg-row'>及得大光明，　世間廣照耀。</div>
<div class='lg-row'>無上菩提心，　此心廣大心，</div>
<div class='lg-row'>勝出一切心，　最上復清淨。</div>
<div class='lg-row'>彼一切功德，　由此心具足，</div>
<div class='lg-row'>復具大勝力，　能脫一切病。</div>
<div class='lg-row'>諸尠福有情，　不樂菩提心，</div>
<div class='lg-row'>此心懈退因，　不能觀生死。</div>
<div class='lg-row'>菩提神通智，　獲最勝福力，</div>
<div class='lg-row'>廣積滿虛空，　普施諸情品。</div>
<div class='lg-row'>若人於河沙，　等數諸佛剎，</div>
<div class='lg-row'>滿以七珍財，　供養正等覺；</div>
<div class='lg-row'>若人但合掌，　歸向菩提心，</div>
<div class='lg-row'>此勝供養因，　超過諸供養。</div>
<div class='lg-row'>此供養無等，　所謂菩提心，</div>
<div class='lg-row'>過此外無餘，　為最勝最上。</div>
<div class='lg-row'>菩提心功德，　是勝妙良藥，</div>
<div class='lg-row'>一切病能治，　施有情安樂。</div>
<div class='lg-row'>觀見諸有情，　三火常燒然，</div>
<div class='lg-row'>無量劫拔除，　菩薩不懈退。</div>
<div class='lg-row'>修此菩提行，　為勇猛醫王，</div>
<div class='lg-row'>救苦諸有情，　常遠離疲懈。</div>
<div class='lg-row'>數數往諸趣，　不捨菩提心，</div>
<div class='lg-row'>勤於佛法中，　出現希有相。</div>
<div class='lg-row'>我等得大利，　樂此菩提心，</div>
<div class='lg-row'>願我等當成，　大覺釋師子。」</div>
</div><p>爾時，世尊從其面門出現廣大神通光明，無數種色——所謂青、黃、赤、白、及紫、碧綠——是光普照無邊世界，上徹梵世，映蔽日月光明不現。其光旋環右繞世尊百千匝已，却從世尊頂門而入。</p>
<p>爾時，尊者阿難即從座起，偏袒一肩，右膝著地，向佛合掌頂禮，白言：「世尊！何因何緣現是光明？若無因緣，如來、應供、正等正覺不放光相。」</p>
<p>時尊者阿難即說頌曰：</p>

<div class="lg regular" style="margin-left:1em;"><div class='lg-row'>「佛上勝者若無因，　法爾不現光明相，</div>
<div class='lg-row'>願為悲愍劣有情，　說放光明何因故。</div>
<div class='lg-row'>一切有情皆貧乏，　佛應為施大聖財，</div>
<div class='lg-row'>世間暗暝作照明，　願說此光所因現。」</div>
</div><p>爾時，世尊告尊者阿難言：「阿難！汝今見此五百長者不？悉為發阿耨多羅三藐三菩提心故來詣我所。」</p>
<p>阿難白佛言：「唯然，已見。」</p>
<p>佛言：「阿難！是五百長者今此會中聞正法已，皆得無生法忍。阿難！此諸長者皆於過去佛所奉近供養、深種善根，從此沒已不復墮諸惡趣，生人天中受勝妙樂。次第至彼慈氏如來、應供、正等正覺出現世時，生彼佛剎，親近供養、尊重承事。其後，乃至賢劫諸佛彼彼出世時，於一一佛所親近供養、聽受正法、讀誦記念、廣為人說。最後過二十五劫，於種種佛剎皆當成就阿耨多羅三藐三菩提果，同名蓮華吉祥藏如來、應供、正等正覺，出現世間。」</p>
<p>爾時，尊者阿難前白佛言：「今此廣大甚深正法，希有，世尊！希有，善逝！此經何名？我等云何奉持？」</p>
<p>佛言：「阿難！是經名為『菩薩瑜伽師地法門』，亦名『無畏授所問』，如是名字汝當受持。」</p>
<p>佛說此經已，尊者阿難等諸大聲聞，及諸菩薩摩訶薩眾，并五百長者、世間天、人、阿修羅等一切大眾，聞佛所說，皆大歡喜，信受奉行。</p>
</div>
<p class='juan'>佛說無畏授所問大乘經卷下</p>
</div><!-- end of div[@id='body'] -->
</body></html>