<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說無畏授所問大乘經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說無畏授所問大乘經卷中</p><p class="byline">西天譯經三藏朝奉大夫試光祿卿傳法大師賜紫沙門臣法護等奉　詔譯</p><p>「復次，長者！菩薩摩訶薩觀察此身，最初何因之所成立？謂依父母精血合集生起彼因。復由受其飲食，食已變壞，旋聚即散，歸淡廕藏，淡廕流潤終歸不淨。然後火大增彊，煮變成熟。後歸風力，由其風力各分滓重及與流潤——滓重所謂大、小便等，流潤謂血——血變成肉、肉成於脂、脂成於骨、骨成其髓、髓成其精，精等乃成此不淨身。菩薩觀此不淨身故，乃起思惟：此身多種合集，各別名相，謂三百骨、六十肪及膏相、合四百膜、五百肉團、六百腦、七百脈、九百筋、十六肋骨。復有三事內纏其腸，分生、熟、藏腸，有十六交絡而住，二千五百脈道透映一百七節；八十萬俱胝毛孔具有五根、九竅、七藏，不淨充滿；髓有一掬、腦有一掬、脂有三掬、淡廕六掬、滓重六掬、風力隨遍、血有一斗，如是一切各各充滿。有七水脈而復圍繞，吸諸滋味，內火大增，熾然燒煮，逼切疲極，身脈汗流，是等諸相極難可見。此之臭穢不淨體相，是中云何起增上愛？如求丐人得所用物，得已旋棄；又如大車，負極重等。唯，諸智者！於法覺了應如是知。」</p>
<p>即說頌曰：</p>

<div class="lg regular" style="margin-left:1em;"><div class='lg-row'>「此身多種不淨聚，　愚無智者不了知，</div>
<div class='lg-row'>彊起增<span class='corr'>上</span>愛著心，　如穢瓶破多穢氣。</div>
<div class='lg-row'>耳、目、口、鼻皆穢物，　彼等何者為香潔？</div>
<div class='lg-row'>涎眵、結聹及涕洟，　諸蟲雜惡何生愛？</div>
<div class='lg-row'>譬如愚者取於炭，　勤力摩治欲令白，</div>
<div class='lg-row'>炭盡力疲白莫成，　無智妄貪亦如是。</div>
<div class='lg-row'>如人意欲成潔淨，　多種修治於此身，</div>
<div class='lg-row'>百轉沐浴及香塗，　身壞命終歸不淨。」</div>
</div><p>爾時，世尊復告無畏授等五百長者言：「長者當知，菩薩摩訶薩欲證阿耨多羅三藐三菩提者，觀察此身有四十四相。何等四十四？謂菩薩摩訶薩觀察此身誠所厭棄，菩薩觀身不可愛樂，以不饒益故；菩薩觀身極為臭穢，膿血滿故；菩薩觀身甚不堅牢，終破壞故；菩薩觀身體性羸劣，筋骨相聯故；菩薩觀身不淨，穢惡常流故，菩薩觀身如幻，愚夫異生彊起虛妄、動亂相故；菩薩觀身多所漏失，以九竅門常流注故；菩薩觀身熾然燒爇，謂貪火所焚、瞋火猛聚、癡火暗冥故；菩薩觀身，貪、瞋、癡網常所蓋覆，愛網相續故；菩薩觀身竅穴所依，以九竅門及諸毛孔周遍流注，雜穢充故；菩薩觀身多種逼惱，四百四病常增損故；菩薩觀身是為窟宅，八萬四千戶蟲之所聚故；菩薩觀身無常，終歸死法故；菩薩觀身無知，於法不知故；菩薩觀身如器用，眾緣合成、終破壞故；菩薩觀身逼切，眾多憂惱故；菩薩觀身無歸趣，畢竟老、死故；菩薩觀身深隱，諂誑所行故；菩薩觀身如地，難平滿故；菩薩觀身如火，以所愛色隨繫著故；菩薩觀身無厭足，隨五欲故；菩薩觀身破壞，煩惱對礙故；菩薩觀身無定分位，以其利衰現所受故；菩薩觀身無自他緣，不得源流故；菩薩觀身馳流心意，以種種緣作意伺察故；菩薩觀身棄背畢竟，歸於棄尸林故；菩薩觀身為他所食，鷲鳥、豺狼等食噉故；菩薩觀身如輪盤影現，筋骨連接故；菩薩觀身無所顧惜，殘棄漏失、膿血滿故；菩薩觀身耽著滋味，飲食所成故；菩薩觀身勤苦無利，以是無常生滅法故；菩薩觀身如惡友，起諸邪妄故；菩薩觀身如殺者，重重現增苦故；菩薩觀身為苦器，三苦逼惱故，所謂行苦、壞苦、苦苦；菩薩觀身為苦聚，五蘊隨轉無主宰故；菩薩觀身極不自在，種種緣成故；菩薩觀身無壽者，離男女相故；菩薩觀身空寂，諸蘊處界所合成故；菩薩觀身虛假，以如夢故；菩薩觀身不實，以如幻故；菩薩觀身動亂，如陽焰故；菩薩觀身馳流，如響應故；菩薩觀身虛妄所起，如影現故。長者！菩薩摩訶薩以如是等四十四相觀察於身。</p>
<p>「而菩薩摩訶薩作此觀察時，所有於身樂欲、於身顧惜、於身執我、於身愛染、於身積集、於身繫著，一切悉斷。由是，於命樂欲、於命顧惜、於命執我、於命愛染、於命積集、於命繫著，乃至舍宅、妻子、眷屬、飲食、衣服、乘馭、床座、珍寶、財穀、香華、燈塗、一切受用樂具，若樂欲、若顧惜、若執我所、若愛染、若積集、若繫著，一切亦斷。由於身命能棄捨故，乃至一切<span class='corr'>受</span>用樂具亦悉棄捨，如是乃能圓滿六波羅蜜多。長者！菩薩摩訶薩以能圓滿波羅蜜多故，即能速證阿耨多羅三藐三菩提。」</p>
<p>爾時，世尊欲重宣此義即說頌曰：</p>

<div class="lg regular" style="margin-left:1em;"><div class='lg-row'>「應知人身極難得，　莫因此身造眾罪，</div>
<div class='lg-row'>豺狗取食棄尸林，　空將此身為殘棄。</div>
<div class='lg-row'>愚無智者常動亂，　虛偽身中起貪愛，</div>
<div class='lg-row'>此身難馭違背深，　晝夜受苦無停息。</div>
<div class='lg-row'>此身苦輪常生病、　此身不淨廣充盈，</div>
<div class='lg-row'>飢渴隨逐嬈惱深，　誰諸智者生愛著？</div>
<div class='lg-row'>此身如地廣無主，　及如惡友愚生愛，</div>
<div class='lg-row'>因此身故眾罪興，　畢竟還自受諸苦。</div>
<div class='lg-row'>此身不同金剛堅，　莫因此身廣造罪，</div>
<div class='lg-row'>智者應修勝福因，　於佛教中生淨信。</div>
<div class='lg-row'>此身不久徒存養，　衣服香嚴飲食資，</div>
<div class='lg-row'>緣歸破壞暫任持，　邪勤施作何空過？</div>
<div class='lg-row'>經百劫中難得遇，　大牟尼尊出世間，</div>
<div class='lg-row'>速於佛教淨信生，　莫於惡趣受極怖。</div>
<div class='lg-row'>假使壽千俱胝歲，　彼尚勿應生貪愛，</div>
<div class='lg-row'>何況壽不滿百年，　豈生貪愛無厭足？</div>
<div class='lg-row'>或有一類奢侈者，　不念此身極難得，</div>
<div class='lg-row'>廣集嬉戲歌伎人，　於前戲劇求快樂。</div>
<div class='lg-row'><span class='corr'>廣</span>集財寶何有樂？　護惜重重苦惱增，</div>
<div class='lg-row'>下劣愚夫喜悅生，　智者於中離貪著。</div>
<div class='lg-row'>富貴不實如夢幻，　愚者馳流於心意，</div>
<div class='lg-row'>剎那破壞剎那成，　誰諸智者生貪愛？</div>
</div>
<p class='juan'>佛說無畏授所問大乘經卷中</p></div>
</div><!-- end of div[@id='body'] -->
</body></html>