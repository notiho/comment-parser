<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>長阿含經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1
<div class='div-xu'><a id='mulu1' />
<p class='h1'>長阿含經序</p><p class="byline">長安釋僧肇述</p><p>夫宗極絕於稱謂，賢聖以之沖默；玄旨非言不傳，釋迦所以致教。是以如來出世，大教有三：約身口，則防之以禁律；明善惡，則導之以契經；演幽微，則辨之以法相。然則三藏之作也，本於殊應，會之有宗，則異途同趣矣。</p>
<p>禁律，律藏也，四分十誦。法相，阿毗曇藏也，四分五誦。契經，四阿含藏也：《增一阿含》四分八誦，《中阿含》四分五誦，《雜阿含》四分十誦，此《長阿含》四分四誦，合三十經以為一部。</p>
<p>阿含，秦言法歸。法歸者，蓋是萬善之淵府，總持之林苑。其為典也，淵博弘富，韞而彌廣；明宣禍福賢愚之迹，剖判真偽異齊之原，歷記古今成敗之數，墟域二儀品物之倫。道無不由，法無不在，譬彼巨海，百川所歸，故以法歸為名。開析修途，所記長遠，故以長為目。翫茲典者，長迷頓曉。邪正難辨，顯如晝夜；報應冥昧，照若影響；劫數雖遼，近猶朝夕；六合雖曠，現若目前。斯可謂朗大明於幽室，惠五目於眾瞽，不闚戶牖，而智無不周矣。</p>
<p>大秦天王，滌除玄覽，高韻獨邁，恬智交養，道世俱濟，每懼微言翳於殊俗。以右將軍使者司隸校尉晉公姚爽，質直清柔，玄心超詣，尊尚大法，妙悟自然，上特留懷，每任以法事。以弘始十二年歲次上章閹茂，請罽賓三藏沙門佛陀耶舍出律藏一分四十五卷，十四年訖。十五年歲次昭陽赤奮若，出此《長阿含》訖。涼州沙門佛<span class='corr'>念</span>為譯，秦國道士道含筆受。時，集京夏名勝沙門，於第校定，恭承法言，敬受無差，蠲華崇朴，務存聖旨。余以嘉遇猥參聽次，雖無翼善之功，而預親承之末，故略記時事，以示來賢焉。</p>
</div>
<p class='juan'><a id='mulu2' />佛說長阿含經卷第一</p><p class="byline">後秦弘始年佛陀耶舍共竺佛念譯</p>
<div class='div-fen'><a id='mulu3' />
<div class='div-jing'><a id='mulu4' />
<p class='h2'>（一）第一分初大本經第一</p><p>如是我聞：</p>
<p>一時，佛在舍衛國祇樹花林窟，與大比丘眾千二百五十人俱。</p>
<p>時，諸比丘於乞食後集花林堂，各共議言：「諸賢比丘！唯無上尊為最奇特，神通遠達，威力弘大，乃知過去無數諸佛，入於涅槃，斷諸結使，消滅戱論。又知彼佛劫數多少，名號、姓字，所生種族，其所飲食，壽命脩短，所更苦樂。又知彼佛有如是戒，有如是法，有如是慧，有如是解，有如是住。云何，諸賢！如來為善別法性，知如是事，為諸天來語，乃知此事？」</p>
<p>爾時，世尊在閑靜處，天耳清淨，聞諸比丘作如是議，即從座起，詣花林堂，就座而坐。</p>
<p>爾時，世尊知而故問，謂：「諸比丘！汝等集此，何所語議？」時，諸比丘具以事答。</p>
<p>爾時，世尊告諸比丘：「善哉！善哉！汝等以平等信，出家修道，諸所應行，凡有二業：一曰賢聖講法，二曰賢聖默然。汝等所論，正應如是。如來神通，威力弘大，盡知過去無數劫事，以能善解法性故知，亦以諸天來語故知。」佛時頌曰：</p>

<div class="lg regular" style="margin-left:1em;"><div class='lg-row'>「比丘集法堂，　講說賢聖論；</div>
<div class='lg-row'>如來處靜室，　天耳盡聞知。</div>
<div class='lg-row'>佛日光普照，　分別法界義；</div>
<div class='lg-row'>亦知過去事，　三佛般泥洹。</div>
<div class='lg-row'>名號、姓、種族，　受生分亦知；</div>
<div class='lg-row'>隨彼之處所，　淨眼皆記之。</div>
<div class='lg-row'>諸天大威力，　容貌甚端嚴；</div>
<div class='lg-row'>亦來啟告我，　三佛般泥洹。</div>
<div class='lg-row'>記生、名號、姓，　哀鸞音盡知；</div>
<div class='lg-row'>無上天人尊，　記於過去佛。」</div>
</div><p>又告諸比丘：「汝等欲聞如來識宿命智，知於過去諸佛因緣不？我當說之。」</p>
<p>時，諸比丘白言：「世尊！今正是時，願樂欲聞。善哉！世尊！以時講說，當奉行之。」</p>
<p>佛告諸比丘：「諦聽！諦聽！善思念之，吾當為汝分別解說。」時，諸比丘受教而聽。</p>
<p>佛告諸比丘：「過去九十一劫，時，世有佛名毘婆尸如來、至真，出現于世。復次，比丘！過去三十一劫，有佛名尸棄如來、至真，出現於世。復次，比丘！即彼三十一劫中，有佛名毘舍婆如來、至真，出現於世。復次，比丘！此賢劫中有佛名拘樓孫，又名拘那含，又名迦葉。我今亦於賢劫中成最正覺。」佛時頌曰：</p>

<div class="lg regular" style="margin-left:1em;"><div class='lg-row'>「過九十一劫，　有毘婆尸佛；</div>
<div class='lg-row'>次三十一劫，　有佛名尸棄；</div>
<div class='lg-row'>即於彼劫中，　毘舍如來出。</div>
<div class='lg-row'>今此賢劫中，　無數那維歲；</div>
<div class='lg-row'>有四大仙人，　愍眾生故出：</div>
<div class='lg-row'>拘樓孫、那含、　迦葉、釋迦文。</div>
</div><p>「汝等當知，毘婆尸佛時，人壽八萬歲。尸棄佛時，人壽七萬歲。毘舍婆佛時，人壽六萬歲。拘樓孫佛時，人壽四萬歲。拘那含佛時，人壽三萬歲。迦葉佛時，人壽二萬歲。我今出世，人壽百歲，少出多減。」佛時頌曰：</p>

<div class="lg regular" style="margin-left:1em;"><div class='lg-row'>「毘婆尸時人，　壽八萬四千；</div>
<div class='lg-row'>尸棄佛時人，　壽命七萬歲；</div>
<div class='lg-row'>毘舍婆時人，　壽命六萬歲；</div>
<div class='lg-row'>拘樓孫時人，　壽命四萬歲；</div>
<div class='lg-row'>拘那含時人，　壽命三萬歲；</div>
<div class='lg-row'>迦葉佛時人，　壽命二萬歲；</div>
<div class='lg-row'>如我今時人，　壽命不過百。</div>
</div><p>「毘婆尸佛，出剎利種，姓拘利若；尸棄佛、毘舍婆佛，種、姓亦爾。拘樓孫佛，出婆羅門種，姓迦葉；拘那含佛、迦葉佛，種、姓亦爾。我今如來、至真，出剎利種，姓名曰瞿曇。」佛時頌曰：</p>

<div class="lg regular" style="margin-left:1em;"><div class='lg-row'>「毘婆尸如來，　尸棄、毘舍婆，</div>
<div class='lg-row'>此三等正覺，　出拘利若姓。</div>
<div class='lg-row'>自餘三如來，　出于迦葉姓。</div>
<div class='lg-row'>我今無上尊，　導御諸眾生；</div>
<div class='lg-row'>天人中第一，　勇猛姓瞿曇。</div>
<div class='lg-row'>前三等正覺，　出於剎利種；</div>
<div class='lg-row'>其後三如來，　出婆羅門種；</div>
<div class='lg-row'>我今無上尊，　勇猛出剎利。</div>
</div><p>「毘婆尸佛坐波波羅樹下成最正覺，尸棄佛坐分陀利樹下成最正覺，毘舍婆佛坐娑羅樹下成最正覺，拘樓孫佛坐尸利沙樹下成最正覺，拘那含佛坐烏暫婆羅門樹下成最正覺，迦葉佛坐尼拘律樹下成最正覺。我今如來、至真，坐鉢多樹下成最正覺。」佛時頌曰：</p>

<div class="lg regular" style="margin-left:1em;"><div class='lg-row'>「毘婆尸如來，　往詣波羅樹；</div>
<div class='lg-row'>即於彼處所，　得成最正覺。</div>
<div class='lg-row'>尸棄分陀樹，　成道滅有原。</div>
<div class='lg-row'>毘舍婆如來，　坐娑羅樹下；</div>
<div class='lg-row'>獲解脫知見，　神足無所礙。</div>
<div class='lg-row'>拘樓孫如來，　坐尸利沙樹；</div>
<div class='lg-row'>一切智清淨，　無染無所著。</div>
<div class='lg-row'>拘那含<span class='corr'>牟</span>尼，　坐烏暫樹下；</div>
<div class='lg-row'>即於彼處所，　滅諸貪憂惱。</div>
<div class='lg-row'>迦葉如來坐，　尼拘樓樹下；</div>
<div class='lg-row'>即於彼處所，　除滅諸有本。</div>
<div class='lg-row'>我今釋迦文，　坐於鉢多樹。</div>
<div class='lg-row'>如來十力尊，　斷滅諸結使；</div>
<div class='lg-row'>摧伏眾魔怨，　在眾演大明。</div>
<div class='lg-row'>七佛精進力，　放光滅闇冥；</div>
<div class='lg-row'>各各坐諸樹，　於中成正覺。</div>
</div><p>「毘婆尸如來三會說法，初會弟子有十六萬八千人，二會弟子有十萬人，三會弟子有八萬人。尸棄如來亦三會說法，初會弟子有十萬人，二會弟子有八萬人，三會弟子有七萬人。毘舍婆如來二會說法，初會弟子有七萬人，次會弟子有六萬人。拘樓孫如來一會說法，弟子四萬人。拘那含如來一會說法，弟子三萬人。迦葉如來一會說法，弟子二萬人。我今一會說法，弟子千二百五十人。」佛時頌曰：</p>

<div class="lg regular" style="margin-left:1em;"><div class='lg-row'>「毘婆尸名觀，　智慧不可量；</div>
<div class='lg-row'>遍見無所畏，　三會弟子眾。</div>
<div class='lg-row'>尸棄光無動，　能滅諸結使；</div>
<div class='lg-row'>無量大威德，　無能測量者；</div>
<div class='lg-row'>彼佛亦三會，　弟子普共集。</div>
<div class='lg-row'>毘舍婆斷結，　大仙人要集；</div>
<div class='lg-row'>名聞於諸方，　妙法大名稱；</div>
<div class='lg-row'>二會弟子眾，　普演深奧義。</div>
<div class='lg-row'>拘樓孫一會，　哀愍療諸苦；</div>
<div class='lg-row'>導師化眾生，　一會弟子眾。</div>
<div class='lg-row'>拘那含如來，　無上亦如是；</div>
<div class='lg-row'>紫磨金色身，　容貌悉具足；</div>
<div class='lg-row'>一會弟子眾，　普演微妙法。</div>
<div class='lg-row'>迦葉一一毛，　一心無亂想；</div>
<div class='lg-row'>一語不煩重，　一會弟子眾。</div>
<div class='lg-row'>能仁意寂滅，　釋種沙門上；</div>
<div class='lg-row'>天中天最尊，　我一會弟子。</div>
<div class='lg-row'>彼會我現義，　演布清淨教；</div>
<div class='lg-row'>心常懷歡喜，　漏盡盡後有。</div>
<div class='lg-row'>毘婆、尸棄三，　毘舍婆佛二，</div>
<div class='lg-row'>四佛各各一，　仙人會演說。</div>
</div><p>「時，毘婆尸佛有二弟子：一名騫茶，二名提舍，諸弟子中最為第一。尸棄佛有二弟子：一名阿毘浮，二名三婆婆，諸弟子中最為第一。毘舍婆佛有二弟子，一名扶遊，二名鬱多摩，諸弟子中最為第一。拘樓孫佛有二弟子，一名薩尼，二名毘樓，諸弟子中最為第一。拘那含佛有二弟子：一名舒槃那，二名鬱多樓，諸弟子中最為第一。迦葉佛有二弟子，一名提舍，二名婆羅婆，諸弟子中最為第一。今我二弟子，一名舍利弗，二名目揵連，諸弟子中最為第一。」佛時頌曰：</p>

<div class="lg regular" style="margin-left:1em;"><div class='lg-row'>「騫茶、提舍等，　毗婆尸弟子；</div>
<div class='lg-row'>阿毗浮、三婆，　尸棄佛弟子。</div>
<div class='lg-row'>扶遊、鬱多摩，　弟子中第一，</div>
<div class='lg-row'>二俱降魔怨，　毗舍婆弟子。</div>
<div class='lg-row'>薩<span class='corr'>尼</span>、毗樓等，　拘樓孫弟子；</div>
<div class='lg-row'>舒槃、鬱多樓，　拘那含弟子；</div>
<div class='lg-row'>提舍、婆羅婆，　迦葉佛弟子；</div>
<div class='lg-row'>舍利弗、目連，　是我第一子。</div>
</div><p>「毗婆尸佛有執事弟子，名曰無憂。尸棄佛執事弟子，名曰忍行。毗舍婆佛有執事弟子，名曰寂滅。拘樓孫佛有執事弟子，名曰善覺。拘那含佛有執事弟子，名曰安和。迦葉佛有執事弟子，名曰善友。我執事弟子，名曰阿難。」佛時頌曰：</p>

<div class="lg regular" style="margin-left:1em;"><div class='lg-row'>「無憂與忍行，　寂滅及善覺，</div>
<div class='lg-row'>安和、善友等，　阿難為第七。</div>
<div class='lg-row'>此為佛侍者，　具足諸義趣；</div>
<div class='lg-row'>晝夜無放逸，　自利亦利他。</div>
<div class='lg-row'>此七賢弟子，　侍七佛左右；</div>
<div class='lg-row'>歡喜而供養，　寂然歸滅度。</div>
</div><p>「毗婆尸佛有子，名曰方膺。尸棄佛有子，名曰無量。毗舍婆佛有子，名曰妙覺。拘樓孫佛有子，名曰上勝。拘那含佛有子，名曰導師。迦葉佛有子，名曰集軍。今我有子，名曰羅睺羅。」佛時頌曰：</p>

<div class="lg regular" style="margin-left:1em;"><div class='lg-row'>「方膺、無量子，　妙覺及上勝，</div>
<div class='lg-row'>導師、集軍等，　羅睺羅第七，</div>
<div class='lg-row'>此諸豪貴子，　紹繼諸佛種；</div>
<div class='lg-row'>愛法好施惠，　於聖法無畏。</div>
</div><p>「毗婆尸佛父名槃頭，剎利王種，母名槃頭婆提，王所治城名曰槃頭婆提。」佛時頌曰：</p>

<div class="lg regular" style="margin-left:1em;"><div class='lg-row'>「遍眼父槃頭，　母槃頭婆提；</div>
<div class='lg-row'>槃頭婆提城，　佛於中說法。</div>
</div><p>「尸棄佛父名曰明相，剎利王種，母名光曜，王所治城名曰光相。」佛時頌曰：</p>

<div class="lg regular" style="margin-left:1em;"><div class='lg-row'>「尸棄父明相，　母名曰光曜，</div>
<div class='lg-row'>於明相城中，　威德降外敵。</div>
</div><p>「毗舍婆佛父名善燈，剎利王種，母名稱戒，王所治城名曰無喻。」佛時頌曰：</p>

<div class="lg regular" style="margin-left:1em;"><div class='lg-row'>「毗舍婆佛父，　善燈剎利種；</div>
<div class='lg-row'>母名曰稱戒，　城名曰無喻。</div>
</div><p>「拘樓孫佛父名祀得，婆羅門種，母名善枝，王名安和，隨王名故城名安和。」佛時頌曰：</p>

<div class="lg regular" style="margin-left:1em;"><div class='lg-row'>「祀得婆羅門，　母名曰善枝；</div>
<div class='lg-row'>王名曰安和，　居在安和城。</div>
</div><p>「拘那含佛父名大德，婆羅門種，母名善勝，是時王名清淨，隨王名故城名清淨。」佛時頌曰：</p>

<div class="lg regular" style="margin-left:1em;"><div class='lg-row'>「大德婆羅門，　母名曰善勝；</div>
<div class='lg-row'>王名曰清淨，　居在清淨城。</div>
</div><p>「迦葉佛父名曰梵德，婆羅門種，母名曰財主，時王名汲毗，王所治城名波羅㮈。」佛時頌曰：</p>

<div class="lg regular" style="margin-left:1em;"><div class='lg-row'>「梵德婆羅門，　母名曰財主；</div>
<div class='lg-row'>時王名汲毗，　在波羅㮈城。</div>
</div><p>「我父名淨飯，剎利王種，母名大清淨妙，王所治城名迦毗羅衛。」佛時頌曰：</p>

<div class="lg regular" style="margin-left:1em;"><div class='lg-row'>「父剎利淨飯，　母名大清淨，</div>
<div class='lg-row'>土廣民豐饒，　我從彼而生。</div>
</div><p>「此是諸佛因緣、名號、種族、所出生處，何有智者聞此因緣而不歡喜，起愛樂心？」</p>
<p>爾時，世尊告諸比丘：「吾今欲以宿命智說過去佛事，汝欲聞不？」</p>
<p>諸比丘對曰：「今正是時，願樂欲聞！」</p>
<p>佛告諸比丘：「諦聽！諦聽！善思念之，吾當為汝分別解說。比丘！當知諸佛常法：毗婆尸菩薩從兜率天降神母胎，從右脇入，正念不亂。當於爾時，地為震動，放大光明，普照世界，日月所不及處皆蒙大明，幽冥眾生，各相覩見，知其所趣。時，此光明復照魔宮，諸天、釋、梵、沙門、婆羅門及餘眾生普蒙大明，諸天光明自然不現。」佛時頌曰：</p>

<div class="lg regular" style="margin-left:1em;"><div class='lg-row'>「密雲聚虛空，　電光照天下，</div>
<div class='lg-row'>毗婆尸降胎，　光明照亦然；</div>
<div class='lg-row'>日月所不及，　莫不蒙大明，</div>
<div class='lg-row'>處胎淨無穢，　諸佛法皆然。</div>
</div><p>「諸比丘！當知諸佛常法：毗婆尸菩薩在母胎時，專念不亂，有四天子，執戈矛侍護其人，人與非人不得侵嬈，此是常法。」佛時頌曰：</p>

<div class="lg regular" style="margin-left:1em;"><div class='lg-row'>「四方四天子，　有名稱威德，</div>
<div class='lg-row'>天帝釋所遣，　善守護菩薩。</div>
<div class='lg-row'>手常執戈矛，　衛護不去離，</div>
<div class='lg-row'>人非人不嬈，　此諸佛常法。</div>
<div class='lg-row'>天神所擁護，　如天女衛天，</div>
<div class='lg-row'>眷屬懷歡喜，　此諸佛常法。」</div>
</div><p>又告比丘：「諸佛常法：毗婆尸菩薩從兜率天降神母胎，專念不亂，母身安隱，無眾惱患，智慧增益。母自觀胎，見菩薩身諸根具足，如紫磨金，無有瑕穢。猶如有目之士觀淨琉璃，內外清徹，無眾障翳。諸比丘！此是諸佛常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「如淨琉璃珠，　其明如日月；</div>
<div class='lg-row'>仁尊處母胎，　其母無惱患。</div>
<div class='lg-row'>智慧為增益，　觀胎如金像；</div>
<div class='lg-row'>母懷妊安樂，　此諸佛常法。」</div>
</div><p>佛告比丘：「毗婆尸菩薩從兜率天降神母胎，專念不亂，母心清淨，無眾欲想，不為婬火之所燒然，此是諸佛常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「菩薩住母胎，　天終天福成；</div>
<div class='lg-row'>其母心清淨，　無有眾欲想。</div>
<div class='lg-row'>捨離諸婬欲，　不染不親近；</div>
<div class='lg-row'>不為欲火燃，　諸佛母常淨。」</div>
</div><p>佛告比丘：「諸佛常法：毗婆尸菩薩從兜率天降神母胎，專念不亂，其母奉持五戒，梵行清淨，篤信仁愛，諸善成就，安樂無畏，身壞命終，生忉利天，此是常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「持人中尊身，　精進、戒具足，</div>
<div class='lg-row'>後必受天身，　此緣名佛母。」</div>
</div><p>佛告比丘：「諸佛常法：毗婆尸菩薩當其生時，從右脇出，地為震動，光明普照。始入胎時，闇冥之處，無不蒙明，此是常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「太子生地動，　大光靡不照，</div>
<div class='lg-row'>此界及餘界，　上下與諸方，</div>
<div class='lg-row'>放光施淨目，　具足於天身，</div>
<div class='lg-row'>以歡喜淨音，　轉稱菩薩名。」</div>
</div><p>佛告比丘：「諸佛常法：毗婆尸菩薩當其生時，從右脇出，專念不亂。時，菩薩母手攀樹枝，不坐不臥。時，四天子手奉香水，於母前立言：『唯然，天母！今生聖子，勿懷憂慼。』此是常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「佛母不坐臥，　住戒修梵行，</div>
<div class='lg-row'>生尊不懈怠，　天人所奉侍。」</div>
</div><p>佛告比丘：「諸佛常法：毗婆尸菩薩當其生時，從右脇出，專念不亂，其身清淨，不為穢惡之所汙染。猶如有目之士，以淨明珠投白繒上，兩不相汙，二俱淨故。菩薩出胎亦復如是，此是常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「猶如淨明珠，　投繒不染汙；</div>
<div class='lg-row'>菩薩出胎時，　清淨無染汙。」</div>
</div><p>佛告比丘：「諸佛常法：毗婆尸菩薩當其生時，從右脇出，專念不亂。從右脇出，墮地行七步，無人扶侍，遍觀四方，舉手而言：『天上天下唯我為尊，要度眾生生老病死。』此是常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「猶如師子步，　遍觀於四方；</div>
<div class='lg-row'>墮地行七步，　人師子亦然。</div>
<div class='lg-row'>又如大龍行，　遍觀於四方；</div>
<div class='lg-row'>墮地行七步，　人龍亦復然。</div>
<div class='lg-row'>兩足尊生時，　安行於七步；</div>
<div class='lg-row'>觀四方舉聲，　當盡生死苦。</div>
<div class='lg-row'>當其初生時，　無等等與等，</div>
<div class='lg-row'>自觀生死本，　此身最後邊。」</div>
</div><p>佛告比丘：「諸佛常法：毗婆尸菩薩當其生時，從右脇出，專念不亂，二泉湧出一溫一冷，以供澡浴，此是常法。」爾時，世尊而說偈言：</p>

<div class="lg regular" style="margin-left:1em;"><div class='lg-row'>「兩足尊生時，　二泉自涌出；</div>
<div class='lg-row'>以供菩薩用，　遍眼浴清淨。</div>
<div class='lg-row'>二泉自涌出，　其水甚清淨；</div>
<div class='lg-row'>一溫二清冷，　以浴一切智。</div>
</div><p>「太子初生，父王槃頭召集相師及諸道術，令觀太子，知其吉凶。時，諸相師受命而觀，即前披衣，見有具相，占曰：『有此相者，當趣二處，必然無疑。若在家者，當為轉輪聖王，王四天下，四兵具足，以正法治，無有偏枉，恩及天下，七寶自至，千子勇健，能伏外敵，兵杖不用，天下太平；若出家學道，當成正覺，十號具足。』時，諸相師即白王言：『王所生子，有三十二相，當趣二處，必然無疑。在家當為轉輪聖王；若其出家，當成正覺，十號具足。』」佛時頌曰：</p>

<div class="lg regular" style="margin-left:1em;"><div class='lg-row'>「百福太子生，　相師之所記，</div>
<div class='lg-row'>如典記所載，　趣二處無疑。</div>
<div class='lg-row'>若其樂家者，　當為轉輪王，</div>
<div class='lg-row'>七寶難可獲，　為王寶自至。</div>
<div class='lg-row'>真金千輻具，　周匝金輞持，</div>
<div class='lg-row'>轉能飛遍行，　故名為天輪。</div>
<div class='lg-row'>善調七牙住，　高廣白如雪，</div>
<div class='lg-row'>能善飛虛空，　名第二象寶。</div>
<div class='lg-row'>馬行周天下，　朝去暮還食，</div>
<div class='lg-row'>朱髦孔雀咽，　名為第三寶。</div>
<div class='lg-row'>清淨琉璃珠，　光照一由旬，</div>
<div class='lg-row'>照夜明如晝，　名為第四寶。</div>
<div class='lg-row'>色聲香味觸，　無有與等者，</div>
<div class='lg-row'>諸女中第一，　名為第五寶。</div>
<div class='lg-row'>獻王琉璃寶，　珠玉及眾珍，</div>
<div class='lg-row'>歡喜而貢奉，　名為第六寶。</div>
<div class='lg-row'>如轉輪王念，　軍眾速來去，</div>
<div class='lg-row'>健疾如王意，　名為第七寶。</div>
<div class='lg-row'>此名為七寶，　輪、象、馬純白，</div>
<div class='lg-row'>居士、珠、女寶，　典兵寶為七。</div>
<div class='lg-row'>觀此無有厭，　五欲自娛樂，</div>
<div class='lg-row'>如象斷䩭靽，　出家成正覺。</div>
<div class='lg-row'>王有如是子，　二足人中尊，</div>
<div class='lg-row'>處世轉法輪，　道成無懈怠。</div>
</div><p>「是時，父王慇懃再三，重問相師：『汝等更觀太子三十二相，斯名何等？』時諸相師即披太子衣，說三十二相：『一者足安平，足下平滿，蹈地安隱。二者足下相輪，千輻成就，光光相照。三者手足網縵，猶如鵝王。四者手足柔軟，猶如天衣。五者手足指纖，長無能及者。六者足跟充滿，觀視無厭。七者鹿<span class='corr'>膞</span>腸，上下傭直。八者鈎鎻骨，骨節相鈎，猶如鎻連。九者陰馬藏。十者平立垂手過膝。十一、一一孔一毛生，其毛右旋，紺琉璃色。十二、毛生右旋，紺色仰靡。十三、身黃金色。十四、皮膚細軟，不受塵穢。十五、兩肩齊亭，充滿圓好。十六、胸有萬字。十七、身長倍人。十八、七處平滿。十九、身長廣等，如尼拘盧樹。二十、頰車如師子。二十一、胸膺方整如師子。二十二、口四十齒。二十三、方整齊平。二十四、齒密無間。二十五、齒白鮮明。二十六、咽喉清淨，所食眾味，無不稱適。二十七、廣長舌，左右舐耳。二十八、梵音清徹。二十九、眼紺青色。三十、眼如牛王，眼上下俱眴。三十一、眉間白毫柔軟細澤，引長一尋，放則右旋螺如真珠。三十二、頂有肉髻，是為三十二相。』」即說頌曰：</p>

<div class="lg regular" style="margin-left:1em;"><div class='lg-row'>「善住柔軟足，　不蹈地跡現，</div>
<div class='lg-row'>千輻相莊嚴，　光色靡不具。</div>
<div class='lg-row'>如尼俱類樹，　縱廣正平等。</div>
<div class='lg-row'>如來未曾有，　祕密馬陰藏。</div>
<div class='lg-row'>金寶莊嚴身，　眾相互相暎，</div>
<div class='lg-row'>雖順俗流行，　塵土亦不汙。</div>
<div class='lg-row'>天色極柔軟，　天蓋自然覆，</div>
<div class='lg-row'>梵音、身紫金，　如華始出池。</div>
<div class='lg-row'>王以問相師，　相師敬報王。</div>
<div class='lg-row'>稱讚菩薩相，　舉身光明具。</div>
<div class='lg-row'>手足諸支節，　中外靡不現。</div>
<div class='lg-row'>食味盡具足，　身正不傾斜。</div>
<div class='lg-row'>足下輪相現，　其音如哀鸞。</div>
<div class='lg-row'>傭䏶形相具，　宿業之所成。</div>
<div class='lg-row'>臂肘圓滿好，　眉目甚端嚴。</div>
<div class='lg-row'>人中師子尊，　威力最第一。</div>
<div class='lg-row'>其頰車方整，　臥脇如師子。</div>
<div class='lg-row'>齒方整四十，　齊密中無間。</div>
<div class='lg-row'>梵音未曾有，　遠近隨緣到。</div>
<div class='lg-row'>平立不傾身，　二手摩捫膝。</div>
<div class='lg-row'><span class='corr'>毛</span>齊整柔軟，　人尊美相具。</div>
<div class='lg-row'>一孔一毛生，　手足網縵相。</div>
<div class='lg-row'>肉髻、目紺青，　眼上下俱眴。</div>
<div class='lg-row'>兩肩圓充滿，　三十二相具。</div>
<div class='lg-row'>足跟無高下，　鹿<span class='corr'>膞</span>腸纖傭。</div>
<div class='lg-row'>天中天來此，　如象絕䩭靽；</div>
<div class='lg-row'>解脫眾生苦，　處生老病死。</div>
<div class='lg-row'>以慈悲心故，　為說四真諦；</div>
<div class='lg-row'>開演法句義，　令眾奉至尊。」</div>
</div><p>佛告比丘：「毗婆尸菩薩生時，諸天在上，於虛空中手執白蓋寶扇，以障寒暑、風雨、塵土。」佛時頌曰：</p>

<div class="lg regular" style="margin-left:1em;"><div class='lg-row'>「人中未曾有，　生於二足尊；</div>
<div class='lg-row'>諸天懷敬養，　奉寶蓋寶扇。</div>
</div><p>「爾時，父王給四乳母：一者乳哺，二者澡浴，三者塗香，四者娛樂。歡喜養育，無有懈倦。」於是頌曰：</p>

<div class="lg regular" style="margin-left:1em;"><div class='lg-row'>「乳母有慈愛，　子生即付養；</div>
<div class='lg-row'>一乳哺一浴，　二塗香娛樂。</div>
<div class='lg-row'>世間最妙香，　以塗人中尊。</div>
</div><p>「為童子時，舉國士女視無厭足。」於是頌曰：</p>

<div class="lg regular" style="margin-left:1em;"><div class='lg-row'>「多人所敬愛，　如金像始成，</div>
<div class='lg-row'>男女共諦觀，　視之無厭足。</div>
</div><p>「為童子時，舉國士女眾共<span class='corr'>傳抱</span>，如觀寶華。」於是頌曰：</p>

<div class="lg regular" style="margin-left:1em;"><div class='lg-row'>「二足尊生時，　多人所敬愛；</div>
<div class='lg-row'>展轉共<span class='corr'>傳抱</span>，　如觀寶花香。</div>
</div><p>「菩薩生時，其目不眴，如忉利天。以不眴故，名毗婆尸。」於是頌曰：</p>

<div class="lg regular" style="margin-left:1em;"><div class='lg-row'>「天中天不眴，　猶如忉利天；</div>
<div class='lg-row'>見色而正觀，　故號毗婆尸。</div>
</div><p>「菩薩生時，其聲清徹，柔軟和雅，如迦羅頻伽鳥聲。」於是頌曰：</p>

<div class="lg regular" style="margin-left:1em;"><div class='lg-row'>「猶如雪山鳥，　飲華汁而鳴；</div>
<div class='lg-row'>其彼二足尊，　聲清徹亦然。</div>
</div><p>「菩薩生時，眼能徹視見一由旬。」於是頌曰：</p>

<div class="lg regular" style="margin-left:1em;"><div class='lg-row'>「清淨業行報，　受天妙光明；</div>
<div class='lg-row'>菩薩目所見，　周遍一由旬。</div>
</div><p>「菩薩生時，年漸長大，在天正堂，以道開化，恩及庶民，名德遠聞。」於是頌曰：</p>

<div class="lg regular" style="margin-left:1em;"><div class='lg-row'>「童幼處正堂，　以道化天下；</div>
<div class='lg-row'>決斷眾事務，　故號毗婆尸。</div>
<div class='lg-row'>清淨智廣博，　甚深猶大海；</div>
<div class='lg-row'>悅可於群生，　使智慧增廣。</div>
</div><p>「於時，菩薩欲出遊觀，告勅御者嚴駕寶車，詣彼園林，巡行遊觀。御者即便嚴駕訖已，還白：『今正是時。』太子即乘寶車詣彼園觀。於其中路見一老人，頭白齒落，面皺身僂，拄杖羸步，喘息而行。太子顧問侍者：『此為何人？』答曰：『此是老人。』又問：『何如為老？』答曰：『夫老者生壽向盡，餘命無幾，故謂之老。』太子又問：『吾亦當爾，不免此患耶？』答曰：『然，生必有老，無有豪賤。』於是，太子悵然不悅，即告侍者迴駕還宮，靜默思惟：『念此老苦，吾亦當有。』」佛於是頌曰：</p>

<div class="lg regular" style="margin-left:1em;"><div class='lg-row'>「見老命將盡，　拄杖而羸步；</div>
<div class='lg-row'>菩薩自思惟，　吾未免此難。</div>
</div><p>「爾時，父王問彼侍者：『太子出遊，歡樂不耶？』答曰：『不樂。』又問其故，答曰：『道逢老人，是以不樂。』爾時，父王默自思念：『昔日相師占相太子，言當出家，今者不悅，得無爾乎？當設方便，使處深宮，五欲娛樂，以悅其心，令不出家。』即便嚴飾宮舘，簡擇婇女以娛樂之。」佛於是頌曰：</p>

<div class="lg regular" style="margin-left:1em;"><div class='lg-row'>「父王聞此言，　方便嚴宮舘；</div>
<div class='lg-row'>增益以五欲，　欲使不出家。</div>
</div><p>「又於後時，太子復命御者嚴駕出遊。於其中路逢一病人，身羸腹大，面目黧黑，獨臥糞除，無人瞻視，病甚苦毒，口不能言。顧問御者：『此為何人？』答曰：『此是病人。』問曰：『何如為病？』答曰：『病者，眾痛迫切，存亡無期，故曰病也。』又曰：『吾亦當爾，未免此患耶？』答曰：『然。生則有病，無有貴賤。』於是，太子悵然不悅，即告御者迴車還宮。靜默思惟：『念此病苦，吾亦當爾。』」佛於是頌曰：</p>

<div class="lg regular" style="margin-left:1em;"><div class='lg-row'>「見彼久病人，　顏色為衰損；</div>
<div class='lg-row'>靜默自思惟，　吾未免此患。</div>
</div><p>「爾時，父王復問御者：『太子出遊，歡樂不耶？』答曰：『不樂。』又問其故，答曰：『道逢病人，是以不樂。』於是父王默然思惟：『昔日相師占相太子，言當出家，今日不悅，得無爾乎？吾當更設方便，增諸伎樂，以悅其心，使不出家。』即復嚴飾宮舘，簡擇婇女以娛樂之。」佛於是頌曰：</p>

<div class="lg regular" style="margin-left:1em;"><div class='lg-row'>「色聲香味觸，　微妙可悅樂，</div>
<div class='lg-row'>菩薩福所致，　故娛樂其中。</div>
</div><p>「又於異時，太子復勅御者嚴駕出遊。於其中路逢一死人，雜色繒幡前後導引，宗族親里悲號哭泣，送之出城。太子復問：『此為何人？』答曰：『此是死人。』問曰：『何如為死？』答曰：『死者，盡也。風先火次，諸根壞敗，存亡異趣，室家離別，故謂之死。』太子又問御者：『吾亦當爾，不免此患耶？』答曰：『然，生必有死，無有貴賤。』於是，太子悵然不悅，即告御者迴車還宮，靜默思惟：『念此死苦，吾亦當然。』」佛時頌曰：</p>

<div class="lg regular" style="margin-left:1em;"><div class='lg-row'>「始見有人死，　知其復更生；</div>
<div class='lg-row'>靜默自思惟，　吾未免此患。</div>
</div><p>「爾時，父王復問御者：『太子出遊，歡樂不耶？』答曰：『不樂。』又問其故，答曰：『道逢死人，是故不樂。』於是父王默自思念：『昔日相師占相太子，言當出家，今日不悅，得無爾乎？吾當更設方便，增諸伎樂以悅其心，使不出家。』即復嚴飾宮舘，簡擇婇女以娛樂之。」佛於是頌曰：</p>

<div class="lg regular" style="margin-left:1em;"><div class='lg-row'>「童子有名稱，　婇女眾圍遶；</div>
<div class='lg-row'>五欲以自娛，　如彼天帝釋。</div>
</div><p>「又於異時，復勑御者嚴駕出遊，於其中路逢一沙門，法服持鉢，視地而行。即問御者：『此為何人？』御者答曰：『此是沙門。』又問：『何謂沙門？』答曰：『沙門者，捨離恩愛，出家修道，攝御諸根，不染外欲，慈心一切，無所傷害，逢苦不慼，遇樂不欣，能忍如地，故號沙門。』太子曰：『善哉！此道真正永絕塵累，微妙清虛，惟是為快。』即勑御者迴車就之。</p>
<p>「爾時，太子問沙門曰：『剃除鬚髮，法服持鉢，何所志求？』沙門答曰：『夫出家者，欲調伏心意，永離塵垢，慈育群生，無所侵嬈，虛心靜寞，唯道是務。』太子曰：『善哉！此道最真。』尋勑御者：『賷吾寶衣并及乘轝，還白大王，我即於此剃除鬚髮，服三法衣，出家修道。所以然者？欲調伏心意，捨離塵垢，清淨自居，以求道術。』於是，御者即以太子所乘寶車及與衣服還歸父王。太子於後即剃除鬚髮，服三法衣，出家修道。」</p>
<p>佛告比丘：「太子見老、病人，知世苦惱，又見死人，戀世情滅；及見沙門，廓然大悟。下寶車時，步步中間轉遠縛著，是真出家，是真遠離。時，彼國人聞太子剃除鬚髮，法服持鉢，出家修道，咸相謂言：『此道必真，乃令太子捨國榮位，捐棄所重。』于時，國中八萬四千人往就太子，求為弟子，出家修道。」佛時頌曰：</p>

<div class="lg regular" style="margin-left:1em;"><div class='lg-row'>「撰擇深妙法，　彼聞隨出家；</div>
<div class='lg-row'>離於恩愛獄，　無有眾結縛。</div>
</div><p>「于時，太子即便納受，與之遊行，在在教化。從村至村，從國至國，所至之處，無不恭敬四事供養。菩薩念言：『吾與大眾，遊行諸國，人間憒閙，此非我宜。何時當得離此群眾，閑靜之處以求道真，尋獲志願，於閑靜處專精修道？』復作是念：『眾生可愍，常處闇冥，受身危脆，有生、有老、有病、有死，眾苦所集，死此生彼，從彼生此，緣此苦陰，流轉無窮，我當何時曉了苦陰，滅生、老、死？』</p>
<p>「復作是念：『生死何從？何緣而有？』即以智慧觀察所由，從生有老死，生是老死緣；生從有起，有是生緣；有從取起，取是有緣；取從愛起，愛是取緣；愛從受起，受是愛緣；受從觸起，觸是受緣；觸從六入起，六入是觸緣；六入從名色起，名色是六入緣；名色從識起，識是名色緣；識從行起，行是識緣；行從癡起，癡是行緣。是為緣癡有行，緣行有識，緣識有名色，緣名色有六入，緣六入有觸，緣觸有受，緣受有愛，緣愛有取，緣取有有，緣有有生，緣生有老、病、死、憂、悲、苦惱，此苦盛陰，緣生而有，是為苦集。菩薩思惟：苦集陰時，生智、生眼、生覺、生明、生通、生慧、生證。</p>
<p>「於時，菩薩復自思惟：『何等無故老死無？何等滅故老死滅？』即以智慧觀察所由，生無故老死無，生滅故老死滅；有無故生無，有滅故生滅；取無故有無，取滅故有滅；愛無故取無，愛滅故取滅；受無故愛無，受滅故愛滅；觸無故受無，觸滅故受滅；六入無故觸無，六入滅故觸滅；名色無故六入無，名色滅故六入滅；識無故名色無，識滅故名色滅；行無故識無，行滅故識滅；癡無故行無，癡滅故行滅。是為癡滅故行滅，行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老、死、憂、悲、苦惱滅。菩薩思惟：『苦陰滅時，生智、生眼、生覺、生明、生通、生慧、生證。』爾時，菩薩逆順觀十二因緣，如實知，如實見已，即於座上成阿耨多羅三藐三菩提。」佛時頌曰：</p>

<div class="lg regular" style="margin-left:1em;"><div class='lg-row'>「此言眾中說，　汝等當善聽，</div>
<div class='lg-row'>過去菩薩觀，　本所未聞法。</div>
<div class='lg-row'>老死從何緣？　因何等而有？</div>
<div class='lg-row'>如是正觀已，　知其本由生。</div>
<div class='lg-row'>生本由何緣？　因何事而有？</div>
<div class='lg-row'>如是思惟已，　知生從有起。</div>
<div class='lg-row'>取彼取彼已，　展轉更增有；</div>
<div class='lg-row'>是故如來說，　取是有因緣。</div>
<div class='lg-row'>如眾穢惡聚，　風吹惡流演；</div>
<div class='lg-row'>如是取相因，　因愛而廣普。</div>
<div class='lg-row'>愛由於受生，　起苦羅網本；</div>
<div class='lg-row'>以染著因緣，　苦樂共相應。</div>
<div class='lg-row'>受本由何緣？　因何而有受？</div>
<div class='lg-row'>以是思惟已，　知受由觸生。</div>
<div class='lg-row'>觸本由何緣？　因何而有觸？</div>
<div class='lg-row'>如是思惟已，　觸由六入生。</div>
<div class='lg-row'>六入本何緣？　因何有六入？</div>
<div class='lg-row'>如是思惟已，　六入名色生。</div>
<div class='lg-row'>名色本何緣？　因何有名色？</div>
<div class='lg-row'>如是思惟已，　名色從識生。</div>
<div class='lg-row'>識本由何緣？　因何而有識？</div>
<div class='lg-row'>如是思惟已，　知識從行生。</div>
<div class='lg-row'>行本由何緣？　因何而有行？</div>
<div class='lg-row'>如是思惟已，　知行從癡生。</div>
<div class='lg-row'>如是因緣者，　名為實義因，</div>
<div class='lg-row'>智慧方便觀，　能見因緣根。</div>
<div class='lg-row'>苦非賢聖造，　亦非無緣有，</div>
<div class='lg-row'>是故變易苦，　智者所斷除。</div>
<div class='lg-row'>若無明滅盡，　是時則無行；</div>
<div class='lg-row'>若無有行者，　則亦無有識；</div>
<div class='lg-row'>若識永滅者，　亦無有名色；</div>
<div class='lg-row'>名色既已滅，　即無有諸入；</div>
<div class='lg-row'>若諸入永滅，　則亦無有觸；</div>
<div class='lg-row'>若觸永滅者，　則亦無有受；</div>
<div class='lg-row'>若受永滅者，　則亦無有愛；</div>
<div class='lg-row'>若愛永滅者，　則亦無有取；</div>
<div class='lg-row'>若取永滅者，　則亦無有有；</div>
<div class='lg-row'>若有永滅者，　則亦無有生；</div>
<div class='lg-row'>若生永滅者，　無老病苦陰；</div>
<div class='lg-row'>一切都永盡，　智者之所說。</div>
<div class='lg-row'>十二緣甚深，　難見難識知；</div>
<div class='lg-row'>唯佛能善覺，　因是有是無。</div>
<div class='lg-row'>若能自觀察，　則無有諸入；</div>
<div class='lg-row'>深見因緣者，　更不外求師。</div>
<div class='lg-row'>能於陰界入，　離欲無染者；</div>
<div class='lg-row'>堪受一切施，　淨報施者恩。</div>
<div class='lg-row'>若得四辯才，　獲得決定證；</div>
<div class='lg-row'>能解眾結縛，　斷除無放逸。</div>
<div class='lg-row'>色受想行識，　猶如朽故車；</div>
<div class='lg-row'>能諦觀此法，　則成等正覺。</div>
<div class='lg-row'>如鳥遊虛空，　東西隨風<span class='corr'>逝</span>；</div>
<div class='lg-row'>菩薩斷眾結，　如風靡輕衣。</div>
<div class='lg-row'>毗婆尸閑靜，　觀察於諸法；</div>
<div class='lg-row'>老死何緣有？　從何而得滅？</div>
<div class='lg-row'>彼作是觀已，　生清淨智慧；</div>
<div class='lg-row'>知老死由生，　生滅老死滅。</div>
</div><p>「毗婆尸佛初成道時，多修二觀，一曰安隱觀，二曰出離觀。」佛於是頌曰：</p>

<div class="lg regular" style="margin-left:1em;"><div class='lg-row'>「如來無等等，　多修於二觀；</div>
<div class='lg-row'>安隱及出離，　仙人度彼岸。</div>
<div class='lg-row'>其心得自在，　斷除眾結使；</div>
<div class='lg-row'>登山觀四方，　故號毘婆尸。</div>
<div class='lg-row'>大智光除冥，　如以鏡自照；</div>
<div class='lg-row'>為世除憂惱，　盡生老死苦。</div>
</div><p>「毗婆尸佛於閑靜處復作是念：『我今已得此無上法，甚深微妙，難解難見，息滅、清淨，智者所知，非是凡愚所能及也。斯由眾生異忍、異見、異受、異學，依彼異見，各樂所求，各務所習。是故於此甚深因緣，不能解了，然愛盡涅槃，倍復難知，我若為說，彼必不解，更生觸擾。』作是念已，即便默然不復說法。</p>
<p>「時，梵天王知毗婆尸如來所念，即自思惟：『念此世間便為敗壞，甚可哀愍。毗婆尸佛乃得知此深妙之法，而不欲說。』譬如力士屈伸臂頃，從梵天宮忽然來下，立於佛前，頭面禮足，却住一面。時，梵天王右膝著地，叉手合掌白佛言：『唯願世尊以時說法！今此眾生塵垢微薄，諸根猛利，有恭敬心，易可開化，畏怖後世無救之罪，能滅惡法，出生善道。』</p>
<p>「佛告梵王：『如是！如是！如汝所言，但我於閑靜處默自思念：所得正法甚深微妙，若為彼說，彼必不解，更生觸擾，故我默然不欲說法。我從無數阿僧祇劫，勤苦不懈，修無上行，今始獲此難得之法，若為婬、怒、癡眾生說者，必不承用，徒自勞疲。此法微妙，與世相反，眾生染欲，愚冥所覆，不能信解。梵王！我觀如此，是以默然不欲說法。』</p>
<p>「時，梵天王復重勸請，慇懃懇惻，至于再三：『世尊！若不說法，今此世間便為壞敗，甚可哀愍。唯願世尊以時敷演，勿使眾生墜落餘趣！』爾時，世尊三聞梵王慇懃勸請，即以佛眼觀視世界，眾生垢有厚薄，根有利鈍，教有難易。易受教者畏後世罪，能滅惡法，出生善道。譬如優鉢羅花、鉢頭摩華、鳩勿頭華、分陀利華，或有始出汙泥未至水者，或有已出與水平者，或有出水未敷開者，然皆不為水所染著，易可開敷。世界眾生，亦復如是。</p>
<p>「爾時，世尊告梵王曰：『吾愍汝等，今當開演甘露法門，是法深妙，難可解知，今為信受樂聽者說，不為觸擾無益者說。』</p>
<p>「爾時，梵王知佛受請，歡喜踊躍，遶佛三匝，頭面禮足，忽然不現。其去未久，是時如來靜默自思：『我今先當為誰說法？』即自念言：『當入槃頭城內，先為王子提舍、大臣子騫茶開甘露法門。』於是，世尊如力士屈伸臂頃，於道樹忽然不現，至槃頭城槃頭王鹿野苑中，敷座而坐。」佛於是頌曰：</p>

<div class="lg regular" style="margin-left:1em;"><div class='lg-row'>「如師子在林，　自恣而遊行；</div>
<div class='lg-row'>彼佛亦如是，　遊行無罣礙。</div>
</div><p>「毘婆尸佛告守苑人曰：『汝可入城，語王子提舍、大臣子騫茶：寧欲知不？毘婆尸佛今在鹿野苑中，欲見卿等，宜知是時。』時，彼守苑人受教而行，至彼二人所，具宣佛教。二人聞已，即至佛所，頭面禮足，却坐一面。佛漸為說法，示教利喜：施論、戒論、生天之論，欲惡不淨，上漏為患，讚歎出離為最微妙清淨第一。爾時，世尊見此二人心意柔輭，歡喜信樂，堪受正法，於是即為說苦聖諦，敷演開解，分布宣釋苦集聖諦、苦滅聖諦、苦出要諦。</p>
<p>「爾時，王子提舍、大臣子騫茶，即於座上遠離塵垢，得法眼淨，猶若素質易為受染。是時，地神即唱斯言：『毗婆尸如來於槃頭城鹿野苑中轉無上法輪，沙門、婆羅門、諸天、魔、梵及餘世人所不能轉。』如是展轉，聲徹四天王，乃至他化自在天，須臾之頃，聲至梵天。」佛時頌曰：</p>

<div class="lg regular" style="margin-left:1em;"><div class='lg-row'>「歡喜心踊躍，　稱讚於如來，</div>
<div class='lg-row'>毘婆尸成佛，　轉無上法輪。</div>
<div class='lg-row'>初從樹王起，　往詣槃頭城，</div>
<div class='lg-row'>為騫茶、提舍，　轉四諦法輪。</div>
<div class='lg-row'>時騫茶、提舍，　受佛教化已，</div>
<div class='lg-row'>於淨法輪中，　梵行無有上。</div>
<div class='lg-row'>彼忉利天眾，　及以天帝釋，</div>
<div class='lg-row'>歡喜轉相告，　諸天無不聞。</div>
<div class='lg-row'>佛出於世間，　轉無上法輪；</div>
<div class='lg-row'>增益諸天眾，　減損阿須倫。</div>
<div class='lg-row'>昇仙名普聞，　善智離世邊；</div>
<div class='lg-row'>於諸法自在，　智慧轉法輪。</div>
<div class='lg-row'>觀<span class='corr'>察</span>平等法，　息心無垢穢；</div>
<div class='lg-row'>以離生死扼，　智慧轉法輪。</div>
<div class='lg-row'><span class='corr'>滅苦</span>離諸惡，　出欲得自在；</div>
<div class='lg-row'>離於恩愛獄，　智慧轉法輪。</div>
<div class='lg-row'>正覺人中尊，　二足尊調御；</div>
<div class='lg-row'>一切縛得解，　智慧轉法輪。</div>
<div class='lg-row'>教化善導師，　能降伏魔怨；</div>
<div class='lg-row'>彼離於諸惡，　智慧轉法輪。</div>
<div class='lg-row'>無漏力降魔，　諸根定不懈；</div>
<div class='lg-row'>盡漏離魔縛，　智慧轉法輪。</div>
<div class='lg-row'>若學決定法，　知諸法無我；</div>
<div class='lg-row'>此為法中上，　智慧轉法輪。</div>
<div class='lg-row'>不以利養故，　亦不求名譽；</div>
<div class='lg-row'>愍彼眾生故，　智慧轉法輪。</div>
<div class='lg-row'>見眾生苦厄，　老病死逼迫；</div>
<div class='lg-row'>為此三惡趣，　智慧轉法輪。</div>
<div class='lg-row'>斷貪瞋恚癡，　拔愛之根原；</div>
<div class='lg-row'>不動而解脫，　智慧轉法輪。</div>
<div class='lg-row'>難勝我已勝，　勝已自降伏；</div>
<div class='lg-row'>已勝難勝魔，　智慧轉法輪。</div>
<div class='lg-row'>此無上法輪，　唯佛乃能轉；</div>
<div class='lg-row'>諸天魔釋梵，　無有能轉者。</div>
<div class='lg-row'>親近轉法輪，　饒益天人眾；</div>
<div class='lg-row'>此等天人師，　得度于彼岸。</div>
</div><p>「是時，王子提舍、大臣子騫茶，見法得果，真實無欺，成就無畏，即白毘婆尸佛言：『我等欲於如來法中淨修梵行。』佛言：『善來，比丘！吾法清淨自在，修行以盡苦際。』爾時，二人即得具戒。具戒未久，如來又以三事示現：一曰神足，二曰觀他心，三曰教誡，即得無漏、心解脫、生死無疑智。</p>
<p>「爾時，槃頭城內眾多人民，聞二人出家學道，法服持鉢，淨修梵行，皆相謂曰：『其道必真，乃使此等捨世榮位，捐棄所重。』時，城內八萬四千人往詣鹿野苑中毘婆尸佛所，頭面禮足，却坐一面。佛漸為說法，示教利喜：施論、戒論、生天之論，欲惡不淨，上漏為患，讚歎出離為最微妙清淨第一。爾時，世尊見此大眾心意柔輭，歡喜信樂，堪受正法，於是即為說苦聖諦，敷演開解，分布宣釋苦集聖諦、苦滅聖諦、苦出要諦。</p>
<p>「時，八萬四千人即於座上遠塵離垢，得法眼淨，猶如素質易為受色，見法得果，真實無欺，成就無畏，即白佛言：『我等欲於如來法中淨修梵行。』佛言：『善來，比丘！吾法清淨自在，修行以盡苦際。』時，八萬四千人即得具戒。具戒未久，世尊以三事教化：一曰神足，二曰觀他心，三曰教誡，即得無漏、心解脫、生死無疑智現前。八萬四千人聞佛於鹿野苑中，轉無上法輪，沙門、婆羅門、諸天、魔、梵及餘世人所不能轉，即詣槃頭城毘婆尸佛所，頭面禮足，却坐一面。」佛時頌曰：</p>

<div class="lg regular" style="margin-left:1em;"><div class='lg-row'>「如人救頭燃，　速疾求滅處；</div>
<div class='lg-row'>彼人亦如是，　速詣於如來。</div>
</div><p>「時，佛為說法亦復如是。爾時，槃頭城有十六萬八千大比丘眾，提舍比丘、騫茶比丘於大眾中上昇虛空，身出水火，現諸神變，而為大眾說微妙法。爾時，如來默自念言：『今此城內乃有十六萬八千大比丘眾，宜遣遊行，各二人俱在在處處，至於六年，還來城內說具足戒。』</p>
<p>「時，首陀會天知如來心，譬如力士屈伸臂頃，從彼天沒，忽然至此，於世尊前，頭面禮足，却住一面，須臾白佛言：『如是，世尊！此槃頭城內比丘眾多，宜各分布，處處遊行，至於六年，乃還此城，說具足戒，我當擁護，令無伺求得其便者。』爾時，如來聞此天語，默然可之。</p>
<p>「時，首陀會天見佛默然許可，即禮佛足，忽然不現，還至天上。其去未久，佛告諸比丘：『今此城內，比丘眾多，宜各分布，遊行教化，至六年已，還集說戒。』時，諸比丘受佛教已，執持衣鉢，禮佛而去。」佛時頌曰：</p>

<div class="lg regular" style="margin-left:1em;"><div class='lg-row'>「佛悉無亂眾，　無欲無戀著；</div>
<div class='lg-row'>威如金翅鳥，　如鶴捨空池。</div>
</div><p>「時，首陀會天於一年後告諸比丘：『汝等遊行已過一年，餘有五年。汝等當知，訖六年已，還城說戒。』如是至于六年，天復告言：『六年已滿，當還說戒。』時，諸比丘聞天語已，攝持衣鉢，還槃頭城，至鹿野苑毘婆尸佛所，頭面禮足，却坐一面。」佛時頌曰：</p>

<div class="lg regular" style="margin-left:1em;"><div class='lg-row'>「如象善調，　隨意所之；</div>
<div class='lg-row'>大眾如是，　隨教而還。</div>
</div><p>「爾時，如來於大眾前上昇虛空，結加趺坐，講說戒經：忍辱為第一，佛說涅槃最，不以除鬚髮害他為沙門。時，首陀會天去佛不遠，以偈頌曰：</p>

<div class="lg regular" style="margin-left:2em;"><div class='lg-row'>「『如來大智，　微妙獨尊，</div>
<div class='lg-row'>止觀具足，　成最正覺。</div>
<div class='lg-row'>愍群生故，　在世成道，</div>
<div class='lg-row'>以四真諦，　為聲聞說。</div>
<div class='lg-row'>苦與苦因，　滅苦之諦，</div>
<div class='lg-row'>賢聖八道，　到安隱處。</div>
<div class='lg-row'>毘婆尸佛，　出現于世，</div>
<div class='lg-row'>在大眾中，　如日光曜。』</div>
</div><p>「說此偈已，忽然不現。」</p>
<p>爾時，世尊告諸比丘：「我自思念：『昔一時於羅閱城耆闍崛山，時，生是念：我所生處，無所不遍，唯除首陀會天，設生彼天，則不還此。』我時，比丘！復生是念：『我欲至無造天上。』時，我如壯士屈伸臂頃，於此間沒，現於彼天。時，彼諸天見我至彼，頭面作禮，於一面立，而白我言：『我等皆是毘婆尸如來弟子，從彼佛化，故來生此，具說彼佛因緣本末。又尸棄佛、毘沙婆佛、拘樓孫佛、拘那含佛、迦葉佛、釋迦牟尼佛，皆是我師，我從受化，故來生此。』亦說諸佛因緣本末，至生阿迦尼吒諸天，亦復如是。」佛時頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「譬如力士，　屈伸臂頃，</div>
<div class='lg-row'>我以神足，　至無造天。</div>
<div class='lg-row'>第七大仙，　降伏二魔，</div>
<div class='lg-row'>無熱無見，　叉手敬禮。</div>
<div class='lg-row'>如晝度樹，　釋師遠聞，</div>
<div class='lg-row'>相好具足，　到善見天。</div>
<div class='lg-row'>猶如蓮華，　水所不著，</div>
<div class='lg-row'>世尊無染，　至大善見。</div>
<div class='lg-row'>如日初出，　淨無塵翳，</div>
<div class='lg-row'>明若秋月，　詣一究竟。</div>
<div class='lg-row'>此五居處，　眾生所淨，</div>
<div class='lg-row'>心淨故來，　詣無煩惱。</div>
<div class='lg-row'>淨心而來，　為佛弟子，</div>
<div class='lg-row'>捨離染取，　樂於無取。</div>
<div class='lg-row'>見法決定，　毘婆尸子，</div>
<div class='lg-row'>淨心善來，　詣大仙人，</div>
<div class='lg-row'>尸棄佛子，　無垢無為，</div>
<div class='lg-row'>以淨心來，　詣離有尊。</div>
<div class='lg-row'>毘沙婆子，　諸根具足，</div>
<div class='lg-row'>淨心詣我，　如日照空。</div>
<div class='lg-row'>拘樓孫子，　捨離諸欲，</div>
<div class='lg-row'>淨心詣我，　妙光焰盛。</div>
<div class='lg-row'>拘那含子，　無垢無為，</div>
<div class='lg-row'>淨心詣我，　光如月滿。</div>
<div class='lg-row'>迦葉弟子，　諸根具足，</div>
<div class='lg-row'>淨心詣我，　<span class='corr'>如北天念，　</span>不亂大仙，</div>
<div class='lg-row'>神足第一，　以堅固心，</div>
<div class='lg-row'>為佛弟子。　淨心而來，</div>
<div class='lg-row'>為佛弟子，　禮敬如來，</div>
<div class='lg-row'>具啟人尊。　所生成道，</div>
<div class='lg-row'>名、姓、種族，　知見深法，</div>
<div class='lg-row'>成無上道。　比丘靜處，</div>
<div class='lg-row'>離于塵垢，　精勤不懈，</div>
<div class='lg-row'>斷諸有結。　此是諸佛，</div>
<div class='lg-row'>本末因緣，　釋迦如來，</div>
<div class='lg-row'>之所演說。」</div>
</p><p>佛說此大因緣經已，諸比丘聞佛所說，歡喜奉行。</p>
</div>
<p class='juan'>佛說長阿含經卷第一</p></div>
</div><!-- end of div[@id='body'] -->
</body></html>