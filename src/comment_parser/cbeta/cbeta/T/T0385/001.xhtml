<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>中陰經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 385
<p class='juan'><a id='mulu1' />中陰經卷上</p><p class="byline">後秦涼州沙門竺佛念譯</p>
<div class='div-pin'><a id='mulu2' />
<p class='h1'>如來五弘誓入中陰教化品第一</p><p>如是我聞：</p>
<p>一時佛在迦毘羅婆兜雙樹北四十九步耶維處。</p>
<p>八日夜半明星出時，爾時，如來忽然離碎身舍利，如諸佛五弘誓法：</p>
<p>當生之時，天地六反震動，十方諸佛皆來扶助，是謂一弘誓法。云何為六反震動？東踊西沒、西踊東沒、北踊南沒、南踊北沒、四面都踊則中央沒、中央踊則四面沒。</p>
<p>當其如來初舉一足行七步，天下大動，十方諸佛皆來扶助，是謂二弘誓法。</p>
<p>如來往詣菩提樹下結跏趺坐：「吾不成佛不起于坐。」爾時天地大動，十方諸佛皆來扶助，是謂三弘誓法。</p>
<p>如來之名波旬雖聞心不怯弱，誓願力故，天地大動，十方諸佛皆來扶助，是謂四弘誓法。</p>
<p>如來捨身壽命，現取滅度，入於中陰教化眾生，爾時天地大動，十方諸佛皆來勸讚，是謂五弘誓法。</p>
<p>爾時，世尊入火炎三昧，離碎身舍利，去地七仞坐寶蓮華，使無量無限那由他眾生——天、龍、鬼神、阿修羅、甄陀羅、乾闥婆、迦留羅、鳩槃荼、富單那、人非人——皆見如來坐寶蓮華。</p>
<p>爾時，世尊向舍利而說頌曰：</p>

<div class="lg regular" style="margin-left:1em;"><div class='lg-row'>「於無數劫中，　養汝地種界，</div>
<div class='lg-row'>吾今離汝去，　如蛇脫皮樂。</div>
<div class='lg-row'>五道生死中，　無處不有汝，</div>
<div class='lg-row'>權時得相離、　寂滅無所著，</div>
<div class='lg-row'>威神接地種，　非汝不得度。</div>
<div class='lg-row'>咄嗟！別離苦，　生死牽連著，</div>
<div class='lg-row'>諸佛威神接，　所度阿僧祇。」</div>
</div><p>爾時，世尊說此頌已，從脚心上至肉髻放八十四千億光，普照三千大千世界，上至虛空界，其中眾生皆見光明，或有尋光來者、或有諸佛遣諸菩薩來至忍界者。</p>
<p>爾時，世尊內自思惟：「此中陰形極為微細，唯佛、世尊獨能覩見，然此眾生——有學、無學，一住、二住乃至九住——非彼境界所能覩見。吾今以佛威神入照明三昧，令四部眾，比丘、比丘尼、優婆塞、優婆夷，覩此微形。」</p>
<p>爾時，世尊次入無礙定，觀此空界眾生，生者、滅者，如諸如來所行禁戒，虛無寂寞，觀不淨想、百七十行苦本因緣乃至生死十二縛著。</p>
<p>爾時，世尊復說頌曰：</p>

<div class="lg regular" style="margin-left:1em;"><div class='lg-row'>「今當入微妙，　極細中陰形，</div>
<div class='lg-row'>化彼眾生類，　倍於閻浮提。</div>
<div class='lg-row'>常相無所著、　樂相空無定，</div>
<div class='lg-row'>建立道德根，　捨壽無所染。</div>
<div class='lg-row'>本從阿僧祇，　濟彼難度人，</div>
<div class='lg-row'>況此微妙形？　無過此最難。</div>
<div class='lg-row'>吾今弘誓心，　無雜、無所染，</div>
<div class='lg-row'>菩提道德根，　梵行究竟法。」</div>
</div><p>爾時，世尊說此頌已，復放眉間白毫相光，普照東方無量無限那由他世界；南方、西方、北方亦爾。爾時，世尊還攝光明，繞佛七匝從頂上入。</p>
<p>爾時，彌勒菩薩即從坐起，偏露右臂，右膝著地，合掌叉手，前白佛言：「快哉，世尊！昔所未聞、昔所未見。中陰眾生形質極細，壽命長短、飲食、好醜為何等類？願樂欲聞。」</p>
<p>世尊告曰：「諦聽諦聽，善思念之，吾當與汝一一分別。云何，彌勒！閻浮提兒生墮地乃至三歲，母之懷抱為飲幾乳？」</p>
<p>彌勒答曰：「飲乳一百八十斛，除母腹中所食血分。」</p>
<p>「東弗于逮兒生墮地乃至三歲，飲乳一千八百斛；西拘耶尼兒生墮地乃至三歲，飲乳八百八十斛；北欝單曰兒生墮地坐著陌頭，行人授指，[口*束]指七日成人，彼土無乳；中陰眾生飲吸於風。</p>
<p>「閻浮提眾生壽命百歲、東弗于逮壽命五百歲、西拘耶尼壽命二百五十歲、北欝單曰壽命千歲、中陰眾生壽命七日。</p>
<p>「閻浮提人面上廣下狹、弗于逮人面正圓、拘耶尼人面上狹下廣、欝單曰人面正方、中陰眾生面狀如化自在天。」</p>
<p>自此以還，釋迦牟尼名號已滅，妙覺如來出現於世。如來、應供、正遍知、明行足、善逝、世間解、無上士、調御丈夫、天人師、佛、世尊在虛空中坐寶蓮花，放舌相光明，照東方八十七億恒河沙數。</p>
<p>彼國名化，佛名堅固，十號具足，一乘教化。見此光明，告諸菩薩、諸族姓子：「汝等見此光明不乎？」對曰：「唯然已見。世尊！不審此光，何佛光明照此世界？」彼佛告曰：「西方去此八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。汝等欲往，今正是時。」爾時，彼土菩薩百三十億，受佛教誡來至忍界。佛告之曰：「汝到彼土禮事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界。</p>
<p>南方去此八十七億恒河沙數，世界名解脫，佛號真淨如來，十號具足，告諸菩薩：「汝等見此光明不乎？」對曰：「唯然見之，不審此光是何佛光照此世界？」彼佛告曰：「北方去此八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。汝等欲往，今正是時。」爾時，彼土菩薩百三十億受佛教誡來至忍界。佛告之曰：「汝到彼土親事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界。</p>
<p>北方去此八十七億恒河沙數，世界名琉璃，佛號雷音如來，十號具足，告諸菩薩：「汝等見此光明不乎？」對曰：「唯然已見，不審此光是何佛光明照此世界？」彼佛告曰：「南方去此八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。汝等欲往，今正是時。」爾時，彼土菩薩百三十億，受佛教誡來至忍界。佛告之曰：「汝到彼土禮事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界。</p>
<p>東北方去此八十七億恒河沙數，世界名空淨，佛號虛空藏，十號具足，菩薩百三十億；東南方去此八十七億恒河沙數，世界名熾然，佛號廣顯如來，十號具足，菩薩百三十億；西南方去此八十七億恒河沙數，世界名星宿，佛號月光如來，十號具足，菩薩百三十億；西北方去此八十七億恒河沙數，世界名壞魔，佛號勇猛伏如來，十號具足，菩薩百三十億；上方去此八十七億恒河沙數，世界名海跡，佛號上妙如來，十號具足，菩薩百三十億。</p>
<p>下方去此八十七億恒河沙數，世界名通達，佛號無畏如來、應供、正遍知、明行足、善逝、世間解、無上士、調御丈夫、天人師、佛、世尊，告諸菩薩：「汝等見此光明不乎？」對曰：「唯然已見，不審此光明是何佛光明照此世界？」彼佛告曰：「上方八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。卿等欲往，今正是時。」彼佛土菩薩百三十億，受佛教誡來至忍界。佛告之曰：「汝到彼土禮事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界禮事供養妙覺如來，頭面禮足，各一面坐。</p>
<p>爾時，妙覺如來出廣長舌，左右過耳，如優鉢赤蓮花色：「吾從無數阿僧祇劫行至清淨，無有虛妄。吾所度眾生因緣已畢，如棄屍骸在曠野中，今復造緣，更始立行。今此菩薩有立根得力、有初發意者，復有四眾未踐跡者，當以佛力威神接引，令彼大眾知過去、當來、今現在佛不可思議難有之法。」</p>
<p>爾時，世尊即說頌曰：</p>

<div class="lg regular" style="margin-left:1em;"><div class='lg-row'>「世多愚惑人，　不入無漏撿，</div>
<div class='lg-row'>還在五道中，　染污不淨行。</div>
<div class='lg-row'>我雖於忍界，　拔濟五欲苦，</div>
<div class='lg-row'>善哉！昔所願，　今日已成辦。</div>
<div class='lg-row'>如人唾於地，　智者誰能飲？</div>
<div class='lg-row'>吾從無數劫，　修佛清淨行，</div>
<div class='lg-row'>捨身復受身，　非一劫、二劫。</div>
<div class='lg-row'>若有明智者，　把土畫舍利，</div>
<div class='lg-row'>況復覩我形，　有不解脫者？</div>
<div class='lg-row'>生死晝夜長，　愚在五道長，</div>
<div class='lg-row'>斷滅無道長，　求佛泥洹長。</div>
<div class='lg-row'>本號釋迦文，　留身舍利化，</div>
<div class='lg-row'>今當入空界，　中陰度萌類。」</div>
</div><p>爾時，世尊說是頌時，八萬四千那由他眾生厭患生死，皆發無上正真道意；復有七十億眾生諸塵垢盡，得法眼淨；魔界菩薩七千萬眾即從坐起，收攝衣服，摩訶而去。</p>
</div>
<div class='div-pin'><a id='mulu3' />
<p class='h1'>中陰經妙覺如來將諸菩薩入中陰教化品第二</p><p>爾時，妙覺如來、至真、等正覺察眾坐定，純一無雜，應入中陰受禁戒法，多所饒益、所度無量，建立弘誓，施行佛事。</p>
<p>爾時，妙覺如來入無見頂三昧，使諸大眾、無數億千那由他恒河沙數諸菩薩眾皆同一色，如妙覺如來無有差別。</p>
<p>爾時，閻浮提大迦葉、諸比丘、比丘尼、優婆塞、優婆夷、天、龍、鬼神、迦留羅、甄陀羅、摩睺羅、乾闥婆、鳩槃荼、富單那、人非人、八國王、八億百千眾生，以神足力將入中陰。</p>
<p>爾時，世尊於其中間而說頌曰：</p>

<div class="lg regular" style="margin-left:1em;"><div class='lg-row'>「中陰迷惑等，　迷荒無三尊，</div>
<div class='lg-row'>轉身向五道，　隨行所牽往，</div>
<div class='lg-row'>或墮二善道、　或入三惡趣。</div>
<div class='lg-row'>善哉！可愍傷，　今日如來至，</div>
<div class='lg-row'>此類既得度，　我願亦成辦。</div>
<div class='lg-row'>無形受形教，　斷想、斷滅本，</div>
<div class='lg-row'>三世諸佛等，　無不行此法。</div>
<div class='lg-row'>色法自熾然，　滅以定意道，</div>
<div class='lg-row'>如來真實相，　無生、無起滅，</div>
<div class='lg-row'>觀身內外空，　解知非常法。</div>
<div class='lg-row'>行由癡、愛本，　如灰覆火上，</div>
<div class='lg-row'>愚者謂為滅，　火本猶常存。</div>
<div class='lg-row'>心為人毒本，　善、惡隨其形，</div>
<div class='lg-row'>行善即趣善、　行惡即趣惡。</div>
<div class='lg-row'>如人作惡行，　自謂後無報，</div>
<div class='lg-row'>臨其報至時，　非親所能代。</div>
<div class='lg-row'>犯戒無法行、　自稱世無雙、</div>
<div class='lg-row'><span class='corr'>裸</span>形食果蓏、　奉事日、月、神，</div>
<div class='lg-row'>自墜三惡趣，　不慮劫數期，</div>
<div class='lg-row'>此等非佛子，　雖近離我遠。」</div>
</div><p>爾時，妙覺如來說此頌已，即以神力入中陰中，化作七寶講堂、七寶高座、懸繒幡蓋，金銀梯梐，琉璃為地，後園浴池皆七寶成，鳧、鴈、鴛鴦、異類奇鳥悲鳴相和。</p>
<p>爾時，世尊復以神力使彼眾生應七日終者、六日、五日、四日、三日、二日、一日終者，盡令住壽。</p>
<p>爾時，世尊觀彼眾生心所趣向欲得分別各住在一面，四向、四得各在一面；初發意、九住各在一面；向辟支佛、得辟支佛各住一面。</p>
<p>爾時，世尊化作七百億那由他七寶高座，一一高座盡有化佛，一一化佛盡說四非常偈：</p>

<div class="lg regular" style="margin-left:1em;"><div class='lg-row'>「一切行無常，　識為外塵法，</div>
<div class='lg-row'>起者必有盡，　彼滅最為樂。</div>
<div class='lg-row'>不生、老、病、死，　亦不處三有，</div>
<div class='lg-row'>永處虛空界，　諸佛之堂室。</div>
<div class='lg-row'>無畏、無點污，　不為欲愛染，</div>
<div class='lg-row'>香熏及五欲，　永盡無有餘。</div>
<div class='lg-row'>若斷百八愛，　集法亦復然，</div>
<div class='lg-row'>前滅後不生，　及生道果證。</div>
<div class='lg-row'>佛法總要之，　三十七道品，</div>
<div class='lg-row'>無願、無相、空，　諸佛之徑路。</div>
<div class='lg-row'>利根眾生等，　一聞不再受，</div>
<div class='lg-row'>斷以智慧劍，　如火焚山野。</div>
<div class='lg-row'>難覺眾生類，　億佛在前立，</div>
<div class='lg-row'>罪根深堅固，　雖愍而難濟。</div>
<div class='lg-row'>中陰受身等，　將導隨言教，</div>
<div class='lg-row'>雖非本發心，　聞法則得度。」</div>
</div><p>爾時，化佛說此頌時，七十八億百千那由他中陰眾生起無上正真道意，發菩提心。</p>
<p>爾時，妙覺如來最在中央昇無畏座，十方諸神通菩薩在左面坐；閻浮提摩訶迦葉并四部眾——比丘、比丘尼、優婆塞、優婆夷——在右面坐；諸天、龍、鬼神及大國王在佛後坐；從四天王、忉利天王、炎天、兜術天、廅天、波利陀天、廅波魔那天、阿會豆修天、首呵天、波利陀首呵天、須滯天、須滯祇耨天乃至阿迦膩叱天，在虛空中散華供養、作天伎樂；中陰眾生在如來前聽受法教。</p>
<p>爾時，世尊以佛威神令眾生等心自念言：「唯佛為我說法，不為餘者。」</p>
<p>爾時，世尊而說頌曰：</p>

<div class="lg regular" style="margin-left:1em;"><div class='lg-row'>「如來無量覺，　神變不可量，</div>
<div class='lg-row'>出入山石壁，　如鳥遊虛空。</div>
<div class='lg-row'>本我阿僧祇，　積行累功德，</div>
<div class='lg-row'>度彼不自為，　使發菩提心。</div>
<div class='lg-row'>泥洹無去來，　亦不見受者，</div>
<div class='lg-row'>本我雙樹間，　轉身來適此。</div>
<div class='lg-row'>我初發道心，　誓度眾生類，</div>
<div class='lg-row'>一人不度者，　吾要終不捨。</div>
<div class='lg-row'>觀此中陰人，　各有上、中、下，</div>
<div class='lg-row'>但以三句義，　四諦真如法。</div>
<div class='lg-row'>婬、怒、癡雖薄，　要須禪定除，</div>
<div class='lg-row'>八百瘡痏病、　八萬四千垢。</div>
<div class='lg-row'>施惠、持戒、忍、　精進、禪、智慧，</div>
<div class='lg-row'>善權巧方便，　拔斷三毒根。</div>
<div class='lg-row'>色本非我有，　誰造此色本？</div>
<div class='lg-row'>了知色無形，　可謂梵志行。</div>
<div class='lg-row'>吾本未成佛，　為色之所惑，</div>
<div class='lg-row'>墮四顛倒法，　沒陷生死海。</div>
<div class='lg-row'>今方究色本，　觀色非真實，</div>
<div class='lg-row'>受、想、行、識法，　穢污非真道。</div>
<div class='lg-row'>陰、入、十八界，　二十二根法，</div>
<div class='lg-row'>一一悉分別，　寂然無所著。</div>
<div class='lg-row'>欲界中陰人，　塵垢悉微薄，</div>
<div class='lg-row'>猶如新成衣，　塵土所污染，</div>
<div class='lg-row'>有目智慧人，　抖擻塵悉去；</div>
<div class='lg-row'>中陰眾生類，　譬之亦如是，</div>
<div class='lg-row'>婬、怒、癡微薄，　聞法即得悟。</div>
<div class='lg-row'>一向心不移，　即得須陀洹；</div>
<div class='lg-row'>三轉十二法，　復得斯陀含；</div>
<div class='lg-row'>坐上下分滅，　即得不還道；</div>
<div class='lg-row'>苦盡癡愛滅，　得成阿羅漢。</div>
<div class='lg-row'>道跡八十億；　頻來得道人，</div>
<div class='lg-row'>八萬四千億；　不還得道人，</div>
<div class='lg-row'>百萬二千億；　羅漢二恒沙；</div>
<div class='lg-row'>六通身清徹，　趣向各佛者，</div>
<div class='lg-row'>八萬四千億；　趣向菩薩心，</div>
<div class='lg-row'>其數如微塵。　吾本閻浮提，</div>
<div class='lg-row'>苦行不可數，　國財、妻子施、</div>
<div class='lg-row'>頭、目、血、髓、骨，　意堅如金剛，</div>
<div class='lg-row'>不為魔所動。　快哉！大福報，</div>
<div class='lg-row'>何願而不成？」</div>
</div><p>爾時，坐上眾生作是念言：「佛獨為我說法，不為餘者。」趣聲聞道者、得聲聞道者，趣辟支佛道者、得辟支佛道者，趣菩提道者、得菩提道者。</p>
</div>
<div class='div-pin'><a id='mulu4' />
<p class='h1'>中陰經妙覺如來入中陰分身品第三</p><p>爾時，座上有菩薩名定化王，即從坐起，偏露右臂，右膝著地，長跪叉手，前白佛言：「善哉，世尊！快說斯義曉了眾生，音響所趣，聞法易度。復有難度者——觀見眾生有婬怒癡薄者、無婬怒癡薄者，或在有對法者、或在無對法者，或在可見法者、或在不可見法者，或在有漏法者、或在無漏法者，或在有為法者、或在無為法者，或在可記法者、或在不可記法者，或在欲界法者、或在不可解法者，或在色界法者、或在無色界法者，或在中陰微形法者、或在中陰非微形法者，或在五色識法者、或在五色非識法者，或在非想非不想識法者、或不在非想非不想識法者，或在一住至九住者、有在一住非一住者、有在九住非九住者——唯願世尊一一敷演，令諸菩薩永無猶豫，眾生之類聞法解脫。」</p>
<p>爾時，世尊以梵淨柔濡之音讚定化王菩薩曰：「善哉，善哉！族姓子！乃能於如來前作師子吼。今當與汝一一分別，諦聽諦聽，善思念之。汝所問者：可見法、不可見法者，為眼見色？為色入眼？」</p>
<p>定化王菩薩言：「亦不眼見色，亦不離眼；亦不色入眼，亦不離色。」</p>
<p>佛告定化王菩薩：「族姓子！眼非色、色非眼，何者是觀？」</p>
<p>定化王菩薩白佛言：「識法實住，觀法乃起。」</p>
<p>佛告定化王菩薩：「云何，族姓子！識為有法？識為無法？」</p>
<p>定化王菩薩白佛言：「識非有為，不離有為；識非無為，不離無為。」</p>
<p>佛告定化王菩薩：「何謂有為？何謂無為？」</p>
<p>定化王菩薩白佛言：「起者有為、住者無為，於第一義法不見有起、不見在住。法性清淨，無色、無識，於泥洹法無所染著。眼非色、色非眼，無可見法、無不可見法。過去眼、過去色、過去識，未來眼、未來色、未來識，現在眼、現在色、現在識，非有眼色識、非無眼色識，是謂泥洹清淨法。」</p>
<p>爾時，定化王菩薩：「今欲聞如來說有對、無對法。」</p>
<p>佛告定化王菩薩曰：「族姓子！聲為有對耶？無對耶？」</p>
<p>定化王菩薩白佛言：「聲亦有對、亦無對。」</p>
<p>佛告定化王菩薩：「聲亦不有對、亦不無對。云何，族姓子！此聲彼應為有？為無？為虛？為實？云何，族姓子！虛空可畫得成字不？」</p>
<p>對曰：「唯然，世尊！不可得也。何以故？如來習行於阿僧祇劫，亦不見有、亦不見無，亦不見有三世、亦不見無三世，乃至非想、非不想亦復如是。」</p>
<p>爾時，定化王菩薩白佛言：「上諸法觀一一悉知，唯願如來、至真、應供、正遍知、明行足、善逝、世間解、無上士、調御丈夫、天人師、佛、世尊說三微妙法何者最妙？中陰形耶？五色識形耶？非想非不想識耶？」</p>
<p>爾時，世尊知眾會心皆有疑，即於座上而說頌曰：</p>

<div class="lg regular" style="margin-left:1em;"><div class='lg-row'>「吾受三界苦，　愚惑癡愛心，</div>
<div class='lg-row'>經歷阿僧祇，　在有亦在無。</div>
<div class='lg-row'>破壞生死劫，　今乃得成佛，</div>
<div class='lg-row'>以本弘誓願，　度於不度者。</div>
<div class='lg-row'>佛力無等倫，　三界無比尊，</div>
<div class='lg-row'>一向無二心，　自誓得成佛。</div>
<div class='lg-row'>吾從政炷佛，　初發無等心，</div>
<div class='lg-row'>欲縛所纏裹，　堅固難可拔，</div>
<div class='lg-row'>空定、無相、願，　分別三三昧。</div>
<div class='lg-row'>先念出入息，　分別善惡道，</div>
<div class='lg-row'>執心擎油鉢，　行步不失儀。</div>
<div class='lg-row'>猶人見劫燒，　焚燒重罪者、</div>
<div class='lg-row'>福昇光音天、　輕者於他方。</div>
<div class='lg-row'>三品眾生類，　中陰受形者，</div>
<div class='lg-row'>受化不思議，　非我誰能說？</div>
<div class='lg-row'>五色識眾生，　不同於三界，</div>
<div class='lg-row'>如來最勝尊，　入彼識教化。</div>
<div class='lg-row'>一一分別說，　不遭百八愛：</div>
<div class='lg-row'>應成須陀洹，　為說須陀洹；</div>
<div class='lg-row'>應成斯陀含，　為說斯陀含；</div>
<div class='lg-row'>應成阿那含，　為說阿那含；</div>
<div class='lg-row'>應成阿羅漢，　為說阿羅漢；</div>
<div class='lg-row'>應成辟支佛，　為說辟支佛；</div>
<div class='lg-row'>應菩薩道者，　為說菩薩法。</div>
<div class='lg-row'>得須陀洹者，　三十二億人；</div>
<div class='lg-row'>得斯陀含者，　四十二億人；</div>
<div class='lg-row'>得阿那含者，　五十二億人；</div>
<div class='lg-row'>得阿羅漢者，　六十二億人；</div>
<div class='lg-row'>得辟支佛者，　七十二億人；</div>
<div class='lg-row'>得菩薩道者，　八十二億人。」</div>
</div><p>爾時，世尊重說頌曰：</p>

<div class="lg regular" style="margin-left:1em;"><div class='lg-row'>「本我無心法，　現以教化眾，</div>
<div class='lg-row'>見煙知有火、　見雲知有雨、</div>
<div class='lg-row'>行步知君子、　見星知有月，</div>
<div class='lg-row'>吾我心盡斷，　不有我、無我。</div>
<div class='lg-row'>經歷劫數期，　非月、非日數，</div>
<div class='lg-row'>佛以思惟得，　非凡夫所及。</div>
<div class='lg-row'>善哉！大聖尊，　普服諸十方，</div>
<div class='lg-row'>去離欲界法，　處中陰教化，</div>
<div class='lg-row'>此諸佛教法，　處陰不見陰。</div>
<div class='lg-row'>此等眾生類，　發願各各異，</div>
<div class='lg-row'>吾我自縛著，　我本彼亦爾。</div>
<div class='lg-row'>佛以思惟本，　思惟本末觀，</div>
<div class='lg-row'>一意一念頃，　斷垢不為難。</div>
<div class='lg-row'>垢本勝於我，　墜我於三趣；</div>
<div class='lg-row'>今我勝於垢，　滅汝入涅槃。</div>
<div class='lg-row'>善哉，大聖尊！　獨步無二跡，</div>
<div class='lg-row'>見我一跡者，　閻浮人得度。</div>
<div class='lg-row'>身行有三事、　口行有四事、</div>
<div class='lg-row'>意行有三事，　塵垢生死海。</div>
<div class='lg-row'>九眾生居處，　識之所經歷，</div>
<div class='lg-row'>分別我、無我，　無我亦無彼。</div>
<div class='lg-row'>諸佛、世尊等，　心普無有邊，</div>
<div class='lg-row'>一意念眾生，　所受不可限。</div>
<div class='lg-row'>身淨不行惡、　口言常清淨、</div>
<div class='lg-row'>心淨如佛心，　是諸佛之法。</div>
<div class='lg-row'>身為苦器法，　此非三世有，</div>
<div class='lg-row'>非我誰能知？　誰知免此苦？</div>
<div class='lg-row'>如來之功德、　諸相、傭髀等，</div>
<div class='lg-row'>師子胸臆相；　一一毛孔光，</div>
<div class='lg-row'>掌相千輻理，　示以善惡道；</div>
<div class='lg-row'>舌、齒聲光清，　濟度阿僧祇；</div>
<div class='lg-row'>眼、耳、鼻及髮，　肉髻頂無見。</div>
<div class='lg-row'>虛空猶可窮，　佛相不可量。」</div>
</div><p>爾時，世尊說此頌已，八十億中陰眾生於無餘泥洹界發金剛心，一一成佛，與妙覺如來皆同一號。</p>
<p>佛告定化王菩薩：「所問有漏、無漏，有對、無對，可見、不可見，當來、過去、現在法，當與汝說。」</p>
<p>定化王菩薩白言：「世尊！願樂欲聞。」</p>
<p>佛告定化王菩薩：「諦聽諦聽，善思念之，吾當與汝一一分別。云何，定化王！何者是緣盡？何者非緣盡？六入塵垢重，染我、癡、愛法，觀內外出入息法，八萬四千度無極，生生不可滅，念念成其形，有漏八萬四千、無漏三十七。有為、無為法，此非泥洹道。身淨不犯惡、口言無有失、心淨與定合，四等遍一切，是謂菩薩行。」</p>
</div>
<div class='div-pin'><a id='mulu5' />
<p class='h1'>中陰經賢護菩薩問事品第四</p><p>爾時，賢護菩薩即從坐起，偏袒右臂，右膝著地，長跪叉手，前白佛言：「善哉，世尊！欲、色、無色三分眾生，其識難量。何者有漏量？何者無漏量？何者有為量？何者無為量？何者有色無色量？何者有欲無欲量？何者有記無記量？」</p>
<p>爾時，世尊聞賢護菩薩所問事，即說頌曰：</p>

<div class="lg regular" style="margin-left:1em;"><div class='lg-row'>「處在胞胎中，　受形多種類，</div>
<div class='lg-row'>前滅後已生，　其如恒沙數。</div>
<div class='lg-row'>三分識眾生，　塵垢非一等，</div>
<div class='lg-row'>或聞聲而度、　或見形得道。</div>
<div class='lg-row'>今我妙覺佛，　降神入中陰，</div>
<div class='lg-row'>一一分別了，　有漏、無漏法。</div>
<div class='lg-row'>得道成果證，　五色識易度，</div>
<div class='lg-row'>斯等一部界，　不在有、無漏。</div>
<div class='lg-row'>眾生在中陰，　如我身無異；</div>
<div class='lg-row'>苦痛五陰形，　如轉輪無盡。</div>
<div class='lg-row'>吾我本無字，　聲響亦無名，</div>
<div class='lg-row'>觀身三十六，　欲界有量法，</div>
<div class='lg-row'>三分留二分。　此中陰眾生、</div>
<div class='lg-row'>五色識眾生，　不染三界苦、</div>
<div class='lg-row'>無明、癡、愛惑，　隱相非不相。</div>
<div class='lg-row'>有漏苦諦本，　斷結不及色；</div>
<div class='lg-row'>集諦二十八，　寂然塵垢除；</div>
<div class='lg-row'>三十七道品，　道諦為實果。</div>
<div class='lg-row'>賢護！汝今知，　有漏、無漏法，</div>
<div class='lg-row'>記法、無記法，　今當與汝說。</div>
<div class='lg-row'>有記善惡行、　無記癡盲法，</div>
<div class='lg-row'>墜墮於生死，　非我無能濟。」</div>
</div><p>當佛、世尊說此語時，九十一億眾生皆發無上道意，四十七億那由他眾生盡得阿羅漢果。</p>
</div>
<div class='div-pin'><a id='mulu6' />
<p class='h1'>中陰經道樹品第五</p><p>爾時，座上有菩薩名曰樹王，即從坐起，偏露右臂，右膝著地，長跪叉手，前白佛言：「善哉，世尊！如來所說甚奇甚特。未知如來欲說有漏耶？無漏耶？唯願，世尊！句句說之。何者有漏？何者無漏？」</p>
<p>佛告之曰：「有生、有滅是謂有漏，無生、無滅是謂無漏；有我、有身是謂有漏，無我、無身是謂無漏；眼是色對是謂有漏，無眼、無色是謂無漏；有識、有想、有形是謂有漏，無識、無想無形是謂無漏；三識處所住有身者是謂有漏，一識一處有一形者是謂無漏。</p>
<p>「有形非想非非想是量法有用；不用處三禪地，厭患生死故名不用。</p>
<p>「有願、不願，始發初禪。快哉！斯樂心不傾動，念淨喜安，自守五行，成就有想有滅。</p>
<p>「斯出入法喜行，百八愛一念，一億行中間，想想不可盡，況彼現在身？</p>
<p>「無彼、無我想，吾從無數劫捨此就此，三識所經處，非有亦無我。</p>
<p>「甚哉！三界苦，受身生死難。譬如工幻法，以拳誑小兒。識神無形法，起、滅無常定，我則無我身，況有識形法？想亦無想法，亦不見有識，四陰竟何在？由識而分別。</p>
<p>「苦陰有五行，非我、非汝有。吾從無數劫，經歷三識處，除天、鬼、神、龍，何處無妙覺？我行眾善法，誓度阿僧祇，隨形而教化，受化不可量。</p>
<p>「如來清淨行，廣普無邊崖，神通內外照，觀察於三世，有形、無形類，思惟十想結，無復塵垢患。</p>
<p>「虛空無邊際，不見有往來，心無中間念，忍辱功德成，積一成佛道，寂滅泥洹樂。起亦不見起、生亦不見生，況有起、滅者？諸天、世人民，能斷至彼岸。縛著染三界，經歷生死海，貪欲自纏裹，為色之所惑，永處三有中。</p>
<p>「佛力無所畏，威神接得度，為彼不自為，功德不可量。恒以四意止、五根、五力、七覺意寶華、三十七助道法、空無相願三昧，善權化生死，六度至彼岸。</p>
<p>「不以劫數期，周旋虛空界，度脫未脫者，得道如微塵。無我、無彼想，一音演微法，受化無邊崖，道心觀察法。</p>
<p>「不見起滅者、分別內外身，繫於安般息——息長亦知長、息短亦知短，亂想亦知亂、定想亦知定——一向無亂想，清淨行正法。」</p>
<p>爾時，世尊即說頌曰：</p>

<div class="lg regular" style="margin-left:1em;"><div class='lg-row'>「佛力之所行，　普潤天、世人、</div>
<div class='lg-row'>學、無學眾生，　下及凡夫人，</div>
<div class='lg-row'>心念斷眾相，　皆到無畏處。</div>
<div class='lg-row'>分別空、無相，　清淨修道場，</div>
<div class='lg-row'>莊嚴佛道樹，　皆令同一色。</div>
<div class='lg-row'>轉無上法輪，　闡揚法鼓音，</div>
<div class='lg-row'>非魔部界分，　之所能轉者。</div>
<div class='lg-row'>甘露法藏開，　普潤一切眾，</div>
<div class='lg-row'>濟度阿僧祇，　無量無等類。</div>
<div class='lg-row'>最勝所接度，　無能量度者，</div>
<div class='lg-row'>善哉！不思議，　所度不可量。</div>
<div class='lg-row'>我本所造行，　唯佛能稱量，</div>
<div class='lg-row'>不見吾我法，　法利利益人。</div>
<div class='lg-row'>功勳過三界，　得入泥洹界，</div>
<div class='lg-row'>清淨無塵穢，　如月星中明。」</div>
</div><p>爾時，世尊說此頌時，八十四億那由他百千億中陰眾生諸塵垢盡，得法眼淨；復有十千億五色識眾生發心向菩提不退轉道。</p>
</div>
<p class='juan'>中陰經卷上</p>
</div><!-- end of div[@id='body'] -->
</body></html>