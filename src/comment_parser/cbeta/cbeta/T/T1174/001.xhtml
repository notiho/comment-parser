<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五字陀羅尼頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1174
<p class='juan'><a id='mulu1' />五字陀羅尼頌</p><p class="byline">開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯</p>
<div class='div-jing'>
<div class="lg regular"><div class='lg-row'>百千瑜伽中　金剛大師說</div>
<div class='lg-row'>聖曼殊童子　五字祕密法</div>
<div class='lg-row'>修此三昧者　疾入諸佛慧</div>
<div class='lg-row'>能以凡夫身　見成就佛身</div>
<div class='lg-row'>此法最祕密　大師口傳授</div>
<div class='lg-row'>應被精進鎧　依法不依人</div>
<div class='lg-row'>如來法無二　淨信者所得</div>
<div class='lg-row'>猶如普注雨　沃土先滋長</div>
<div class='lg-row'>世尊所密教　智者宜修習</div>
<div class='lg-row'>眾生性狹劣　迷入三有苦</div>
<div class='lg-row'>雖聞勝上法　不生勇進意</div>
<div class='lg-row'>智者生悲愍　為此求先覺</div>
<div class='lg-row'>猶如近寶山　智人往採掇</div>
<div class='lg-row'>愚者知不往　長日受眾苦</div>
<div class='lg-row'>若有聞此法　即知最勝路</div>
<div class='lg-row'>住於大願者　如是人堪學</div>
<div class='lg-row'>若有聞此法　悚慄深悲喜</div>
<div class='lg-row'>涕泣身毛竪　如是人堪學</div>
<div class='lg-row'>若有聞此法　一心即不亂</div>
<div class='lg-row'>諸根淨適悅　如是人堪學</div>
<div class='lg-row'>若有聞此法　隨得禪悅味</div>
<div class='lg-row'>即不樂世樂　如是人堪學</div>
<div class='lg-row'>若有聞此法　不待時與日</div>
<div class='lg-row'>不求具足法　唯以心直進</div>
<div class='lg-row'>不於諸供具　作求不得苦</div>
<div class='lg-row'>善知法供養　如是人堪學</div>
<div class='lg-row'>誦習真言時　如味天甘露</div>
<div class='lg-row'>一心必願聞　如是人堪學</div>
<div class='lg-row'>二手結祕印　作大慇重想</div>
<div class='lg-row'>猶如捧須彌　如是人堪學</div>
<div class='lg-row'>此法諸佛為　最上乘者說</div>
<div class='lg-row'>根性下劣者　疑惑不能信</div>
<div class='lg-row'>眾生性淨故　諸佛本誓力</div>
<div class='lg-row'>以相應法印　現成諸聖身</div>
<div class='lg-row'>即於一坐中　便成最正覺</div>
<div class='lg-row'>若隨此法者　應作如是信</div>
<div class='lg-row'>或起於一念　言我是凡夫</div>
<div class='lg-row'>同謗三世佛　法中結重罪</div>
<div class='lg-row'>未受灌頂位　及非同事者</div>
<div class='lg-row'>不應妄稱說　如護髻中珠</div>
<div class='lg-row'>如經說處所　或於阿練若</div>
<div class='lg-row'>河池及海岸　清淨名山峯</div>
<div class='lg-row'>得道轉法輪　仙人成就處</div>
<div class='lg-row'>擇地起精舍　隨順於境界</div>
<div class='lg-row'>塗地淨平好　布散諸時花</div>
<div class='lg-row'>助法諸律儀　如諸部所說</div>
<div class='lg-row'>清淨澡浴體　襲上妙衣服</div>
<div class='lg-row'>塗香使嚴好　趣於精舍門</div>
<div class='lg-row'>先想己身形　作金剛薩埵</div>
<div class='lg-row'>左手持金剛　右執光明磬</div>
<div class='lg-row'>門戶稱吽字　怒目除不祥</div>
<div class='lg-row'>即五體投地　敬禮世尊足</div>
<div class='lg-row'>一心以歸命　作佛常住想</div>
<div class='lg-row'>次雙膝長跪　發露諸過咎</div>
<div class='lg-row'>以此清淨句　懇誠為懺悔</div>
</div><p class="dharani">唵薩嚩<span class='note-inline'>(二合)</span>婆<span class='note-inline'>(引)</span>嚩戌馱<span class='note-inline'>(引)</span>薩嚩達磨<span class='note-inline'>(引)</span>薩嚩<span class='note-inline'>(二合)</span>婆<span class='note-inline'>(引)</span>嚩戌度含</p>

<div class="lg regular"><div class='lg-row'>當默誦一遍　口稱阿字句</div>
<div class='lg-row'>無量所積罪　清淨無有餘</div>
<div class='lg-row'>次以虔請心　結金剛起印</div>
<div class='lg-row'>默誦此密語　召集十方佛</div>
<div class='lg-row'>二手金剛拳　相鉤檀慧度</div>
<div class='lg-row'>進力峯相合　當心仰三招</div>
<div class='lg-row'>即知諸如來　悉從三昧起</div>
</div><p class="dharani">唵嚩日[口*路]<span class='note-inline'>(二合)</span>底瑟姹<span class='note-inline'>(二合)</span></p>

<div class="lg regular"><div class='lg-row'>應觀虛空中　諸佛及聖眾</div>
<div class='lg-row'>充滿法界海　間無有空缺</div>
<div class='lg-row'>悉以誓願力　咸來降道場</div>
<div class='lg-row'>結持金剛印　想禮諸佛足</div>
<div class='lg-row'>二羽各相背　檀慧禪智鉤</div>
<div class='lg-row'>想禮諸如來　長跪頂上散</div>
</div><p class="dharani">唵嚩日囉<span class='note-inline'>(二合)</span>勿<span class='note-inline'>(音微吉反)</span></p>

<div class="lg regular"><div class='lg-row'>坐法有四種　隨事次應作</div>
<div class='lg-row'>端身定支節　趺坐淨月輪</div>
<div class='lg-row'>則以麼吒字　二目為日月</div>
<div class='lg-row'>舒放金剛焰　瞻視諸如來</div>
<div class='lg-row'>次迴顧諸方　燒除作障者</div>
<div class='lg-row'>心舌及二羽　吽字騰金光</div>
<div class='lg-row'>猶如諸如來　說法之妙相</div>
<div class='lg-row'>次對十方佛　結大誓願印</div>
<div class='lg-row'>十度金剛縛　雙建忍願峯</div>
<div class='lg-row'>示佛及諸聖　祈憶昔所願</div>
</div><p class="dharani">唵三麼耶薩怛鑁<span class='note-inline'>(三合)</span></p>

<div class="lg regular"><div class='lg-row'>次結歡喜印　獻此三昧悅</div>
<div class='lg-row'>十度外相叉　忍願中交合</div>
<div class='lg-row'>檀慧與禪智　各相合而竪</div>
</div><p class="dharani">唵三麼耶縠<span class='note-inline'>(引)</span>素喇多薩怛鑁<span class='note-inline'>(三合)</span></p>

<div class="lg regular"><div class='lg-row'>觀於二乳上　右怛囉左吒</div>
<div class='lg-row'>如宮室戶扇　誦此祕言句</div>
<div class='lg-row'>即以金剛嚩　三掣撥令啟</div>
</div><p class="dharani">唵嚩日囉<span class='note-inline'>(二合)</span>滿馱怛囉<span class='note-inline'>(二合)</span>吒<span class='note-inline'>(半音)</span></p>

<div class="lg regular"><div class='lg-row'>觀前八葉蓮　阿字素光色</div>
<div class='lg-row'>二羽金剛縛　禪智入於中</div>
<div class='lg-row'>誦此祕密言　字流入於殿</div>
</div><p class="dharani">唵嚩日囉<span class='note-inline'>(二合引)</span>吠舍惡</p>

<div class="lg regular"><div class='lg-row'>如前入字印　進力度屈拄</div>
<div class='lg-row'>以此闔心門　智字獲堅固</div>
</div><p class="dharani">唵嚩日囉<span class='note-inline'>(二合)</span>母瑟致<span class='note-inline'>(二合)</span>[牟*含]</p>

<div class="lg regular"><div class='lg-row'>次結降三世　住忿怒三昧</div>
<div class='lg-row'>欲作此法者　先住大悲心</div>
<div class='lg-row'>二羽金剛拳　檀慧反相鉤</div>
<div class='lg-row'>進力度竪開　住於叱唱相</div>
<div class='lg-row'>顰眉笑而怒　四吽如雷音</div>
<div class='lg-row'>觀密迹等眾　受教而侍立</div>
<div class='lg-row'>左旋成辟除　右旋成結界</div>
</div><p class="dharani">唵遜婆儞遜婆儞吽吃哩<span class='note-inline'>(二合)</span>恨拏<span class='note-inline'>(二合)</span>仡哩<span class='note-inline'>(二合)</span>恨拏<span class='note-inline'>(二合)</span>吽仡哩<span class='note-inline'>(二合)</span>恨拏<span class='note-inline'>(二合)</span>播耶吽阿曩耶縠薄伽鑁嚩日囉<span class='note-inline'>(二合)</span>吽發吒<span class='note-inline'>(半音)</span></p>

<div class="lg regular"><div class='lg-row'>次結三昧印　行者住三昧</div>
<div class='lg-row'>二羽外相叉　仰於跏坐上</div>
<div class='lg-row'>端坐合口齒　數息令心定</div>
<div class='lg-row'>先所請如來　遍滿空界者</div>
<div class='lg-row'>彈指警覺我　令觀阿字門</div>
<div class='lg-row'>默誦此密語　受教而侍立</div>
</div><p class="dharani">唵唧多鉢囉<span class='note-inline'>(二合)</span>底味鄧迦[口*路]彌</p>

<div class="lg regular"><div class='lg-row'>當默誦一遍　便想為月輪</div>
<div class='lg-row'>倍欲清淨故　誦此祕密言</div>
</div><p class="dharani">唵冒地唧多母怛跛<span class='note-inline'>(二合)</span>那夜彌</p>

<div class="lg regular"><div class='lg-row'>於清淨月輪　觀種子淡字</div>
<div class='lg-row'>以成金剛劍　誦此祕密語</div>
</div><p class="dharani">唵底瑟姹<span class='note-inline'>(二合)</span>嚩日囉<span class='note-inline'>(二合)</span>底乞瑟拏<span class='note-inline'>(三合)</span></p>

<div class="lg regular"><div class='lg-row'>於清淨月輪　銳利至光徹</div>
<div class='lg-row'>次應漸周遍　引量同虛空</div>
</div><p class="dharani">唵薩頗<span class='note-inline'>(二合)</span>囉嚩日囉<span class='note-inline'>(二合)</span>底<span class='note-inline'>(引)</span>乞瑟拏<span class='note-inline'>(三合)</span></p>

<div class="lg regular"><div class='lg-row'>亦不見己身　及與一切相</div>
<div class='lg-row'>次應漸觀劍　誦此收攝言</div>
</div><p class="dharani">唵僧賀囉嚩日囉<span class='note-inline'>(二合)</span>底乞瑟拏<span class='note-inline'>(三合)</span></p>

<div class="lg regular"><div class='lg-row'>虛空諸如來　悉隨劍而歛</div>
<div class='lg-row'>量同己身已　便成本聖形</div>
<div class='lg-row'>身色如紫金　作妙童子相</div>
<div class='lg-row'>五髻被首飾　冠寶五方冠</div>
<div class='lg-row'>右持金剛劍　上發火焰色</div>
<div class='lg-row'>左手持青蓮　有般若梵夾</div>
<div class='lg-row'>住諸妙色相　身處淨月輪</div>
<div class='lg-row'>行者住此已　應作是思惟</div>
<div class='lg-row'>我今堅固住　金剛劍之身</div>
<div class='lg-row'>三昧耶之身　摩訶三昧耶</div>
<div class='lg-row'>三世諸如來　現成等正覺</div>
<div class='lg-row'>我住此三昧　為金剛劍身</div>
<div class='lg-row'>作是思惟己　同於誦密語</div>
<div class='lg-row'>應結本聖印　加持三昧形</div>
<div class='lg-row'>二羽外相叉　忍願俱申直</div>
<div class='lg-row'>屈二度上節　猶如劍峯狀</div>
<div class='lg-row'>心額喉與頂　各誦此一遍</div>
</div><p class="dharani">唵耨佉泚娜淡</p>

<div class="lg regular"><div class='lg-row'>又結五髻印　令具足諸相</div>
<div class='lg-row'>戒慧及檀方　進禪力智度</div>
<div class='lg-row'>忍願等皆合　印狀如五峯</div>
<div class='lg-row'>印心兩肩喉　最後置頂上</div>
<div class='lg-row'>此名五髻印　誦此本真言</div>
</div><p class="dharani">曩莫三曼多沒馱南阿鉢囉<span class='note-inline'>(二合)</span>底賀多舍娑娜南<span class='corr'>怛</span>儞也<span class='note-inline'>(二合)</span>他唵囉囉三麼<span class='note-inline'>(二合)</span>囉阿鉢囉<span class='note-inline'>(二合)</span>底賀多舍娑娜南俱摩囉路跛陀哩抳吽娑頗<span class='note-inline'>(二合)</span>吒娑頗<span class='note-inline'>(二合)</span>吒娑嚩<span class='note-inline'>(二合引)</span>賀<span class='note-inline'>(引)</span></p>

<div class="lg regular"><div class='lg-row'>次結灌頂印　雙手合其掌</div>
<div class='lg-row'>禪智入於中　進力摩尼狀</div>
<div class='lg-row'>置額誦密語　想佛灌我頂</div>
</div><p class="dharani">唵囉怛曩<span class='note-inline'>(二合)</span>句舍阿仡哩耶<span class='note-inline'>(三合)</span>吽</p>

<div class="lg regular"><div class='lg-row'>次結寶鬘印　前印解而分</div>
<div class='lg-row'>額前與頂後　以印皆三繞</div>
<div class='lg-row'>先從壇慧開　如垂鬘帶勢</div>
</div><p class="dharani">唵囉怛娜<span class='note-inline'>(二合)</span>句舍阿仡哩耶<span class='note-inline'>(三合)</span>麼隷</p>

<div class="lg regular"><div class='lg-row'>次被堅固甲　二羽金剛拳</div>
<div class='lg-row'>交舒進力度　唵砧想指面</div>
<div class='lg-row'>綠色光不絕　猶如抽藕絲</div>
<div class='lg-row'>心背臍與腰　二膝與坐後</div>
<div class='lg-row'>漸及喉與頸　次額及頂後</div>
<div class='lg-row'>進力皆三繞　前從壇慧散</div>
<div class='lg-row'>二手垂天衣　此名慈悲甲</div>
</div><p class="dharani">唵嚩日囉<span class='note-inline'>(二合)</span>迦嚩制嚩日囉<span class='note-inline'>(二合)</span>句嚧嚩日囉<span class='note-inline'>(二合)</span>嚩日哩<span class='note-inline'>(二合)</span>含</p>

<div class="lg regular"><div class='lg-row'>次於畫像心　觀淡字為劍</div>
<div class='lg-row'>復成本尊體　如前之所觀</div>
<div class='lg-row'>即以鉤印請　二羽金剛拳</div>
<div class='lg-row'>檀慧反相鉤　力竪進招屈</div>
</div><p class="dharani">唵嚩日啷<span class='note-inline'>(二合)</span>句舍弱</p>

<div class="lg regular"><div class='lg-row'>次以索印入　印相同於前</div>
<div class='lg-row'>唯以進力度　相拄如環勢</div>
</div><p class="dharani">唵嚩日囉<span class='note-inline'>(二合)</span>波舍吽</p>

<div class="lg regular"><div class='lg-row'>次以鎖印止　二羽金剛拳</div>
<div class='lg-row'>進力如鉤鎖　以此能止住</div>
</div><p class="dharani">唵嚩日囉<span class='note-inline'>(二合)</span>薩普<span class='note-inline'>(二合)</span>吒[牟*含]</p>

<div class="lg regular"><div class='lg-row'>次以磬印喜　復以此前印</div>
<div class='lg-row'>檀慧進力度　各各反相鉤</div>
</div><p class="dharani">唵嚩日囉<span class='note-inline'>(二合)</span>健茶縠</p>

<div class="lg regular"><div class='lg-row'>次應獻遏伽　妙器滿香水</div>
<div class='lg-row'>并置微妙花　捧至額以獻</div>
</div><p class="dharani">唵嚩日[口*路]<span class='note-inline'>(二合)</span>娜迦坼</p>

<div class="lg regular"><div class='lg-row'>次結四內供　遍照尊所化</div>
<div class='lg-row'>摩訶囉底女　適悅獻諸聖</div>
<div class='lg-row'>二羽金剛縛　禪智並而申</div>
<div class='lg-row'>觀妙妓女雲　遍滿十方剎</div>
</div><p class="dharani">唵摩訶囉底</p>

<div class="lg regular"><div class='lg-row'>次以鬘印獻　伸臂捧而前</div>
<div class='lg-row'>觀妙寶鬘雲　遍滿虛空界</div>
</div><p class="dharani">唵[口*路]波戌鞞</p>

<div class="lg regular"><div class='lg-row'>次結歌詠印　以此而供養</div>
<div class='lg-row'>前印從於臍　漸上至口散</div>
<div class='lg-row'>想緊那羅音　供養諸聖眾</div>
</div><p class="dharani">唵輸嚧<span class='note-inline'>(二合)</span>怛囉<span class='note-inline'>(二合)</span>燥企曳<span class='note-inline'>(二合)</span></p>

<div class="lg regular"><div class='lg-row'>次以舞供養　奉獻十方聖</div>
<div class='lg-row'>二手金剛拳　右旋頂上散</div>
<div class='lg-row'>想妙妓樂雲　遍滿諸世界</div>
</div><p class="dharani">唵薩嚩補而曳<span class='note-inline'>(二合)</span></p>

<div class="lg regular"><div class='lg-row'>次以焚香印　普薰諸世界</div>
<div class='lg-row'>金剛縛下散　遍法界香雲</div>
</div><p class="dharani">唵嚩日囉<span class='note-inline'>(二合)</span>度閉</p>

<div class="lg regular"><div class='lg-row'>次以散花印　莊嚴諸世界</div>
<div class='lg-row'>金剛縛上散　花網遍虛空</div>
</div><p class="dharani">唵嚩日囉<span class='note-inline'>(二合)</span>補澁閉<span class='note-inline'>(二合)</span></p>

<div class="lg regular"><div class='lg-row'>次獻智燈印　普燎諸幽冥</div>
<div class='lg-row'>禪智前相逼　普此智慧光</div>
</div><p class="dharani">唵嚩日囉<span class='note-inline'>(二合)</span>魯計</p>

<div class="lg regular"><div class='lg-row'>次獻塗香印　當胸塗香勢</div>
<div class='lg-row'>以解脫香雲　普淨眾生界</div>
</div><p class="dharani">唵嚩日囉<span class='note-inline'>(二合)</span>巘提</p>

<div class="lg regular"><div class='lg-row'>內外供養已　次第當順念</div>
<div class='lg-row'>結祕根本印　誦百字真言</div>
</div><p class="dharani">唵<span class='note-inline'>(引)</span>朅哩誐<span class='note-inline'>(二合)</span>薩怛嚩<span class='note-inline'>(二合)</span>參摩耶摩弩播攞野朅哩誐<span class='note-inline'>(二合)</span>薩怛嚩<span class='note-inline'>(二合)</span>怛尾<span class='note-inline'>(二合)</span>弩<span class='note-inline'>(引)</span>跛底瑟姹<span class='note-inline'>(二合)</span>儞哩<span class='note-inline'>(二合)</span>住<span class='note-inline'>(引)</span>銘婆嚩素覩<span class='note-inline'>(引)</span>瑟諭<span class='note-inline'>(二合)</span>銘婆嚩阿怒囉訖都<span class='note-inline'>(二合)</span>寐婆嚩素補瑟諭<span class='note-inline'>(二合)</span>寐婆嚩薩婆悉地弭以鉢囉<span class='note-inline'>(二合)</span>也瑳薩嚩羯麼素者寐止多室唎<span class='note-inline'>(二合)</span>藥句嚕<span class='note-inline'>(二合十一)</span>吽呵呵呵呵縠<span class='note-inline'>(引)</span>薄誐梵薩嚩怛他蘖多渴㗚誐<span class='note-inline'>(二合)</span>麼寐悶者渴㗚霓<span class='note-inline'>(二合引)</span>婆嚩摩訶三摩耶薩怛嚩<span class='note-inline'>(二合)</span>惡<span class='note-inline'>(引)</span></p>
<p class="lg-abnormal"><div class='lg-row'>不解根本印　便稱已念明</div>
</p><p class="dharani">阿囉跛者娜</p>

<div class="lg regular"><div class='lg-row'>念法有四種　一者三摩地</div>
<div class='lg-row'>謂觀所念明　本尊口流出</div>
<div class='lg-row'>隨光入我口　右旋布心月</div>
<div class='lg-row'>如以水精珠　布於明鏡上</div>
<div class='lg-row'>阿者無生義　囉無塵染義</div>
<div class='lg-row'>跛無第一義　諸法性平等</div>
<div class='lg-row'>者無諸行義　娜無性相義</div>
<div class='lg-row'>五句雖差別　其性無有二</div>
<div class='lg-row'>心與性合者　不須重分別</div>
<div class='lg-row'>佛所歎無思　無思亦不思</div>
<div class='lg-row'>不思思思已　乃至陀羅尼</div>
<div class='lg-row'>如是四句義　隨順契經說</div>
<div class='lg-row'>二者言音念　依前觀諸字</div>
<div class='lg-row'>離高下緩急　音勢如搖鈴</div>
<div class='lg-row'>三者金剛念　依前入字觀</div>
<div class='lg-row'>密合唇與齒　小令舌微動</div>
<div class='lg-row'>四者降魔念　以悲心為本</div>
<div class='lg-row'>外現威怒相　顰眉聲亦勵</div>
<div class='lg-row'>四種雖差別　一念為無二</div>
<div class='lg-row'>二手持念珠　菩提與蓮子</div>
<div class='lg-row'>當以蓮華印　或住說法印</div>
<div class='lg-row'>朝午昏中夜　四時為定准</div>
<div class='lg-row'>此法最第一　為祕密中最</div>
<div class='lg-row'>應不顧身命　一心依了義</div>
<div class='lg-row'>順理修行人　住於禪行者</div>
<div class='lg-row'>應當觀此法　為起三昧用</div>
<div class='lg-row'>速獲種智故　下劣根性人</div>
<div class='lg-row'>癡愛雜亂者　亦勸修此法</div>
<div class='lg-row'>為消煩惱障　入寂靜智故</div>
<div class='lg-row'>數限終竟已　復獻遏伽水</div>
<div class='lg-row'>應以歡喜心　妙音誦讚歎</div>
<div class='lg-row'>復陳八供養　戀慕而奉獻</div>
<div class='lg-row'>結祕根本印　從心頂上散</div>
<div class='lg-row'>想尊虛空中　復道還本宮</div>
</div><p class="dharani">唵嚩日囉<span class='note-inline'>(二合)</span>底乞瑟拏<span class='note-inline'>(三合)</span>穆</p>

<div class="lg regular"><div class='lg-row'>住此三昧人　最尊無有上</div>
<div class='lg-row'>除佛及菩薩　無人可愛敬</div>
<div class='lg-row'>欲隨順世間　現於禮敬者</div>
<div class='lg-row'>當觀彼人首　有佛菩薩相</div>
<div class='lg-row'>誦百字真言　法中所祕密</div>
<div class='lg-row'>心欲有散亂　應當密稱誦</div>
<div class='lg-row'>昔於大師前　口受要如是</div>
<div class='lg-row'>愚力不能述　如海一渧水</div>
<div class='lg-row'>恐違大聖者　悚懼懷戰慄</div>
<div class='lg-row'>猶如愚下人　手獻少甘露</div>
<div class='lg-row'>勿以輕彼故　上藥為無効</div>
<div class='lg-row'>野干羅剎形　為法故應受</div>
<div class='lg-row'>願以此功德　普覺諸群有</div>
<div class='lg-row'>我得離世網　隨說而修習</div>
</div>
<p class='juan'>五字陀羅尼頌</p></div>
</div><!-- end of div[@id='body'] -->
</body></html>