<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘智印經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說大乘智印經卷第二</p><p class="byline">西天三藏寶法大師賜紫沙門智吉祥等奉　詔譯</p><p>爾時佛告舍利弗：「諸佛、如來若身、若心所獲功德難修、難證，亦難悟入。何以故？舍利弗！諸佛、如來眼觀諸色，是識不以色境而動；耳聽諸聲，是識不以聲境而動；鼻嗅諸香，是識不以香境而動；舌甞諸味，是識不以味境而動；身取諸觸，是識不以觸境而動。所以者何？識智自在，不於外境妄計好醜起愛憎故。</p>
<p>「舍利弗！諸佛、如來意緣諸法，勝智相應，了知所觀，無生非無生，是得最上無生；寂靜非寂靜，是得最上寂靜；禪定非禪定，是得最上禪定；律儀非律儀，是得最上律儀；戲論非戲論，是離最上戲論；分別非分別，是離最上分別；斷滅非斷滅，是得最上斷滅。</p>
<p>「舍利弗！諸佛、如來凡有所說，離諸虛妄，無不真實；義味充饒，止息諍論；心相平等，離諸異相不平等法；能令聞者除去惡欲，不生邪見，離邪思惟。舍利弗！諸佛、如來若於所證，無去無來、不常不斷、非空非有、離見離聞、無大小形、無方圓相。</p>
<p>「舍利弗！諸佛、如來於能證道相性圓滿，智慧光明；遠離異相及非異相；無諸揀擇及非揀擇；體若金剛，無破壞故；用如虛空，無取捨故；於勝善法無所愛著；於廣大行亦無怖畏；心相空寂，離論聞見。</p>
<p>「舍利弗！諸佛、如來於所安住邊際勝定清淨圓滿，不厭闠閙，不樂空寂；於一切時而常遊戲；於法、非法、情器差別悉能了悟；無不如境，定力堅固；縱遇惡緣不可破壞。</p>
<p>「舍利弗！諸佛、如來於諸世間尊貴、富饒一切樂境，如夢如幻、如棄遺跡，不依輔相、宰官、大婆羅門而有所求，是故不為名聞利養之所繫縛。</p>
<p>「舍利弗！諸佛、如來或有所聞情、非情聲，不緣此故而生差別，無差別心亦復遠離。</p>
<p>「舍利弗！諸佛、如來於諸所緣決定境相不生勝解，非勝解心亦復遠離。</p>
<p>「舍利弗！諸佛、如來於諸時分，不計延促、有盡、無盡、成壞、差別，非差別心亦復遠離；了知諸法無言、無說、離去、來今；於心、心所無有相應，無不相應；思惟計念悉皆不生；無有此岸，無有彼岸；於諸情器無上、中、下；深心堅固，不可破壞。</p>
<p>「舍利弗！諸佛、如來所有身相無所動作，離諸事業；怨憎、違戾、信向、親厚，以平等慈隱顯不二。由昔因中離無邊障、修無邊行，於諸眾生施大悲智，真實觀察，隨其所宜，具能饒益，令諸有情應自所求歡喜滿足。故於所得身相智慧，唯自證知，餘無所解；於自身色無有齊限，與虛空等，無有隱顯，周遍一切，勝功德力之所莊嚴，相好圓滿，無有缺減；於蘊處界中無在、無不在；於諸有情所習事業悉能棄捨，除方便智示現修作；內心清淨，外色清淨。</p>
<p>「舍利弗！如上所說，皆是如來若身、若心勝善功德莊嚴之相，周遍平等。若以汝等分別之心欲見如來勝定任持所有身相，是如來身不可得見。」</p>
<p>爾時舍利弗重白佛言：「世尊！云何如來色身圓滿得名無相？云何智印三摩地周遍平等？」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「如來身心相，　由定智所生，</div>
<div class='lg-row'>不假外境牽，　識相分別動。</div>
<div class='lg-row'>意緣一切法，　與身無有異，</div>
<div class='lg-row'>離是非差別，　所得為最上。</div>
<div class='lg-row'>若以小智力，　欲見善逝身，</div>
<div class='lg-row'>如月印晴空，　妄謂水中現。</div>
<div class='lg-row'>身相本微妙，　復由勝定持，</div>
<div class='lg-row'>離長短方圓，　無去來住立。</div>
<div class='lg-row'>內心寂不動，　澄靜若虛空，</div>
<div class='lg-row'>息泯身心相，　自然無所有。</div>
<div class='lg-row'>以無所有心，　不著香味觸，</div>
<div class='lg-row'>離諸蘊處界，　以此觀如來。</div>
<div class='lg-row'>如見水中月，　雖不得真實，</div>
<div class='lg-row'>既離分別心，　是亦名為見。</div>
<div class='lg-row'>如來智印門，　非我獨能證，</div>
<div class='lg-row'>若大心眾生，　希求無厭倦，</div>
<div class='lg-row'>得最上等持，　依此勝定力，</div>
<div class='lg-row'>於佛智印門，　亦當無所得。</div>
<div class='lg-row'>此經所生福，　無盡如虛空，</div>
<div class='lg-row'>我以方便智，　少略而讚說。</div>
<div class='lg-row'>十方諸佛土，　百千酤胝剎，</div>
<div class='lg-row'>滿中諸珍寶，　若人持供養，</div>
<div class='lg-row'>時經無量劫；　不如聞是經，</div>
<div class='lg-row'>書寫或受持，　是人所得福，</div>
<div class='lg-row'>比前行施者，　復倍河沙數。</div>
<div class='lg-row'>若人行慈心，　饒益諸有情，</div>
<div class='lg-row'>不如依此經，　悟佛三摩地。</div>
<div class='lg-row'>若於眾生界，　心常行忍辱，</div>
<div class='lg-row'>不如彈指頃，　修習殊勝定。</div>
<div class='lg-row'>其所生功德，　猶如須彌山，</div>
<div class='lg-row'>將以對微塵，　大小莫為比。</div>
<div class='lg-row'>若人行精進，　勇猛為諸善，</div>
<div class='lg-row'>不如聞此經，　依教悟其理。</div>
<div class='lg-row'>所獲諸功德，　百千萬億分，</div>
<div class='lg-row'>若以共較量，　比況不及一。</div>
<div class='lg-row'>若人修禪定，　安住無量劫，</div>
<div class='lg-row'>坐臥若經行，　周遍諸佛剎，</div>
<div class='lg-row'>不如一時中，　聞此經功德。</div>
<div class='lg-row'>若於塵沙劫，　能修習智慧，</div>
<div class='lg-row'>斷除煩惱纏，　名聞普周遍，</div>
<div class='lg-row'>不如剎那時，　讚佛智印海，</div>
<div class='lg-row'>如以大海水，　比較於一滴。</div>
<div class='lg-row'>若欲觀佛者，　須離諸名相，</div>
<div class='lg-row'>了知諸法性，　非空亦非有。</div>
<div class='lg-row'>若但了知空，　設如蘇部底，</div>
<div class='lg-row'>於佛智印門，　亦無所悟入。」</div>
</div><p>爾時世尊說是偈已，告舍利弗：「如我所說如來智印三摩地法，若諸菩薩能於十方諸佛世界為欲圓滿無礙智慧，應當修學是三昧地，晝夜精進，身心安住而不散亂，亦不懈廢。舍利弗！如是菩薩摩訶薩若欲願見十方世界諸佛國土一切如來，悉皆能見。舍利弗！此三摩地是菩薩摩訶薩無量無邊最勝法門、甚深法眼，而於諸法得無障礙，通達了知，無所忘失，是名如來最勝總持陀羅尼門。</p>
<p>「若諸菩薩心欲圓滿一切說相，為欲成就無上菩提微妙體性，應當志心精勤修學是三摩地智印法門。</p>
<p>「若諸菩薩隨欲遠離諸惡業行，無諸障礙，成就最上清淨之法，以智慧力摧伏怨魔，遠離不善，諸相平等，如如來智無諸染穢，諸業障盡，清淨無垢。安住如來究竟智地，能使諸惡、一切魔怨咸皆止息，無所退動；覺智明了，知彼一切諸眾生等種種分別、愛樂境相、善不善業因果差別；了知一切諸眾生等意地微細、煩惱結縛，善能知彼，解諸有情一切縛法；應當修學如來所說方便最上勝三摩地智印法門。</p>
<p>「若諸菩薩欲令眾生志樂堅固，心欲思惟、求無上法，應當精勤修習如是三摩地門，自然成就無上勝法。</p>
<p>「若諸菩薩意欲宣說諸佛、如來應諸有情種種根病對治等法，應當精勤修習如是三摩地門，自然於法分別演說無有障礙。</p>
<p>「若諸菩薩心欲於彼三乘聖法，分別曉悟真、俗諦相甚深法義，應當精勤修習如是三摩地門，自然於法智慧明了，不生闇鈍。</p>
<p>「若諸菩薩欲於酤胝百千劫數了悟生滅、幻化、不堅，能證諸法真實自性，清淨解脫，應當精勤修習如是勝三摩地。</p>
<p>「若諸菩薩欲於生滅十二因緣——無明為始，發生業行，招集苦報，貪染、執著、愛欲增盛，假有聚成生、死、病相，變易無常，流轉諸趣——於生滅因而自覺悟，應當精勤修習如是勝三摩地。</p>
<p>「若諸菩薩欲了一切雜類有情，起見、造業、報相差別、心識明昧、正念顛倒、異分有情，如實了知根性利鈍，方便教示，漸令悟入真實正法，住信行地，應當精勤修習如是勝三摩地。</p>
<p>「若諸菩薩意樂成就諸佛國土、清淨業因、純善境界，身心寂靜，眷屬調順，遠離嫉妬、憍慢過失，親近恭敬，平等愛樂，無怨憎想，應當精勤修習如是勝三摩地。</p>
<p>「若諸菩薩意欲發萌自身智慧勝妙光明，照曜自他生死、黑暗、愚癡重障，斷三界惑，滅諸苦報，自在解脫，應當精勤修習如是勝三摩地。</p>
<p>「若諸菩薩欲知十方所有世界一切有情死此生彼、壽命延促所經長劫及以剎那生滅分限，定由先業招引勢力所感如是，自類果報如實了知，前後決定壽命根本，應當精勤修習如是勝三摩地。</p>
<p>「若諸菩薩欲知聲聞及辟支迦、菩薩、如來從自因地所行妙行，於四聖諦斷滅、修證，十二因緣逆順觀察，寂然自覺微妙甚深，十到彼岸清淨因行，各各獲得究竟果報，應當精勤修習如是勝三摩地。</p>
<p>「若諸菩薩欲於一切語言、音聲、角論、辯捷應時詶對，不踈、不謬、方便善巧，於諸世俗及以勝義顯示明了，令人易解，不生疑惑，印證決定，應當精勤修習如是勝三摩地。</p>
<p>「若諸菩薩意欲了知佛法正因，三乘善行方便隨順，根本差別有上中下，稱性悟入菩薩因地，漸以熏修，植諸善本，得如來智，應當精勤修習如是勝三摩地。</p>
<p>「若諸菩薩意欲成就諸佛如來圓滿覺智，不起分別，現種種身，以平等慈任運攝受一切有情，令各生起歡喜，愛樂修學菩薩心地行願，應當精勤修習如是勝三摩地。</p>
<p>「舍利弗！如我所說三摩地法，是為最勝；如摩尼珠，一切有情凡所樂欲，悉得如意，無不滿足。舍利弗！若諸菩薩摩訶薩等得此如來三摩地法，一切所須諸法、聖財及微妙行，悉得如意，行願圓滿。是故應當精勤修學。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「如來所有智，　最上更無等，</div>
<div class='lg-row'>隨性相差別，　一切皆能證。</div>
<div class='lg-row'>平等智光明，　普照諸縛著，</div>
<div class='lg-row'>能入智慧門，　得無量自在。</div>
<div class='lg-row'>智相及智性，　能印證諸法，</div>
<div class='lg-row'>分別諸善惡，　及世俗勝義，</div>
<div class='lg-row'>曉了如是法，　智慧無有盡。</div>
<div class='lg-row'>譬如大明日，　光照於三界，</div>
<div class='lg-row'>普於諸幽暗，　一切皆破壞，</div>
<div class='lg-row'>成就平等法。　是真實聖智，</div>
<div class='lg-row'>一切三摩地，　皆從智印出，</div>
<div class='lg-row'>名為諸佛種，　亦名大摩尼，</div>
<div class='lg-row'>利益諸有情。　亦如世間人，</div>
<div class='lg-row'>有最勝珍寶，　財富無有盡，</div>
<div class='lg-row'>濟諸貧乏者，　皆令得充足。</div>
<div class='lg-row'>法財施眾生，　亦復無有盡。</div>
<div class='lg-row'>神通及智慧，　最勝妙法門，</div>
<div class='lg-row'>皆從三摩地，　智印寶所生。</div>
<div class='lg-row'>譬如諸國土，　有大摩尼珠，</div>
<div class='lg-row'>諸王皆愛樂，　臣佐普護持，</div>
<div class='lg-row'>如是摩尼寶，　諸寶無有上。</div>
<div class='lg-row'>我說智印寶，　殊勝最第一，</div>
<div class='lg-row'>總持智光明，　破壞於諸見，</div>
<div class='lg-row'>境界悉明了，　遠離諸冥暗。</div>
<div class='lg-row'>安住寂靜心，　不分別好醜，</div>
<div class='lg-row'>修清淨智慧，　財法無窮盡，</div>
<div class='lg-row'>貪染無所著，　無六十二見，</div>
<div class='lg-row'>正念悉平等，　入甘露法門，</div>
<div class='lg-row'>速得如來智，　成就相好身，</div>
<div class='lg-row'>具足三十二，　得最勝菩提。</div>
<div class='lg-row'>等一切佛覺，　妙智已圓明，</div>
<div class='lg-row'>到菩提彼岸，　證涅槃自性，</div>
<div class='lg-row'>具自他圓滿，　功德悉成就。</div>
<div class='lg-row'>無量無邊際，　甚深微妙法，</div>
<div class='lg-row'>總持陀羅尼，　解脫常寂靜。</div>
<div class='lg-row'>能具足十力，　又以大願海，</div>
<div class='lg-row'>布施波羅蜜，　持戒及忍辱，</div>
<div class='lg-row'>精進與禪定，　智慧常堅固。</div>
<div class='lg-row'>安住六度中，　長時無間斷，</div>
<div class='lg-row'>無有諸怖畏，　離煩惱苦業，</div>
<div class='lg-row'>魔羅與眷屬，　不能得其便。</div>
<div class='lg-row'>能引導眾生，　不捨於正法，</div>
<div class='lg-row'>漸入如來家，　得遊智印門。</div>
<div class='lg-row'>能於賢劫中，　及十方世界，</div>
<div class='lg-row'>一切諸佛會，　親近皆隨喜。</div>
<div class='lg-row'>是名真佛子，　無有能破壞。</div>
<div class='lg-row'>若有信解人，　能書寫此經，</div>
<div class='lg-row'>或讀誦受持，　愛樂廣流布，</div>
<div class='lg-row'>長時無懈倦，　於義味明了；</div>
<div class='lg-row'>當知如是經，　三世諸佛母，</div>
<div class='lg-row'>出生智印寶，　如來功德藏。」</div>
</div>
<p class='juan'>佛說大乘智印經卷第二</p></div>
</div><!-- end of div[@id='body'] -->
</body></html>