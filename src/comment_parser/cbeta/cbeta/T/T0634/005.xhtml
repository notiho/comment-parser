<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大乘智印經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />佛說大乘智印經卷第五</p><p class="byline">西天寶輪大師賜紫沙門金總持等奉　詔譯</p><p>爾時歡喜王菩薩、彌勒菩薩、妙吉祥菩薩，并六十不可思議菩薩摩訶薩等，在大眾中而為上首，合掌恭敬，咸白佛言：「大悲世尊！我等今者得聞如是微妙勝法，於彼未來堅固守護，教諸眾生發無上慧，於此勝法如說而行，遠離諸惡，不生憍慢，亦不貢高，無有諂曲、愛憎之心，於彼自他怨親之境悉皆平等，於諸如來無數酤胝百千萬億那庾多劫所得無上大法總持智印法要，愛樂受持、書寫、讀誦，乃至展轉相續流通而無間斷。」</p>
<p>于時世尊聞是歡喜王菩薩、彌勒菩薩、妙吉祥菩薩，并六十不可思議菩薩摩訶薩等，發生無上護正法心，安樂眾生利益語已，於大眾中以清淨音而說偈言：</p>

<div class="lg regular" style="margin-left:1em;"><div class='lg-row'>「種諸善根離諂慢，　寂靜安住無諸惡，</div>
<div class='lg-row'>深忍堅固不動搖，　常正憶念於勝慧。</div>
<div class='lg-row'>如是安住具大力，　而能守護法財聚，</div>
<div class='lg-row'>離諸惡行無過患，　不為名聞與利養。</div>
<div class='lg-row'>無有諍訟離染著，　普皆平等如虛空，</div>
<div class='lg-row'>如是之人能守護，　漸次得成此三昧。</div>
<div class='lg-row'>深忍堅固樂菩提，　晝夜精進無懈廢，</div>
<div class='lg-row'>守護威儀離諸惡，　於甚深法而增長。</div>
<div class='lg-row'>世間一切諸財寶，　眷屬親姻無所愛，</div>
<div class='lg-row'>悉皆厭捨離諸著，　無怨親想心平等，</div>
<div class='lg-row'>如是之人得成就，　無上大寶三摩地。</div>
<div class='lg-row'>於晝夜中勤精進，　能於是法生覺悟，</div>
<div class='lg-row'>尊重恭敬於善友，　歡喜稱讚是三昧，</div>
<div class='lg-row'>能解世間無盡法，　故於染境無所著。</div>
<div class='lg-row'>印忍諸法心清淨，　如百酤胝日光照，</div>
<div class='lg-row'>智慧光明破諸暗，　能入如是深法義。</div>
<div class='lg-row'>是人智解離諸著，　猶如日月處虛空，</div>
<div class='lg-row'>與大雪山等堅厚，　鎮壓大地能莊嚴；</div>
<div class='lg-row'>亦如釋梵轉輪王，　有大威儀人恭敬，</div>
<div class='lg-row'>亦名無上大醫王，　能除種種諸病苦。</div>
<div class='lg-row'>盡諸業障心清淨，　摧破魔羅諸眷屬，</div>
<div class='lg-row'>漸次成就他心智，　了別種種差別心，</div>
<div class='lg-row'>憶念過去那庾劫，　滅除煩惱熾盛火。</div>
<div class='lg-row'>此人善逝所稱讚，　證悟菩提真空理，</div>
<div class='lg-row'>能入如來智印門，　獲諸無邊諸寶藏。</div>
<div class='lg-row'>了達名相無自性，　不著空有處中道，</div>
<div class='lg-row'>觀察五蘊如塵幻，　印證四大體非真，</div>
<div class='lg-row'>一切有為皆生滅，　妄心造作成輪迴。</div>
<div class='lg-row'>勝智三昧性寂靜，　離諸分別難思議，</div>
<div class='lg-row'>湛然三世本自如，　無去無來無所動。</div>
<div class='lg-row'>若見末世邪見人，　於佛正法著空有，</div>
<div class='lg-row'>又復於此無所證，　自言我得法性空，</div>
<div class='lg-row'>是各增長眾生見，　世世遠離菩提心，</div>
<div class='lg-row'>復見有人隨順學，　涕淚悲泣身毛舉。</div>
<div class='lg-row'>又復末世諸釋種，　具諸衰損無威儀，</div>
<div class='lg-row'>為求菩提而出家，　於彼菩提不安住，</div>
<div class='lg-row'>破戒破見毀威儀，　晝夜親近不善人，</div>
<div class='lg-row'>為貪利養及資生，　所得還將利親族，</div>
<div class='lg-row'>如渡大海失浮囊，　是必遙觀彼岸遠。</div>
<div class='lg-row'>其有上乘真釋子，　棄捨如是諸世間，</div>
<div class='lg-row'>猶如蓮華出淤泥，　本性清淨無所染。</div>
<div class='lg-row'>我今教汝歡喜王，　應當正念常守護，</div>
<div class='lg-row'>摧伏妄想生真智，　於此希求具眾德，</div>
<div class='lg-row'>精進修學無懈怠，　是即名為諸佛子。</div>
<div class='lg-row'>譬如世間穀麥種，　數如河沙那庾多，</div>
<div class='lg-row'>以此種子致良田，　展轉相生無量劫，</div>
<div class='lg-row'>所得子實莫可量，　算數譬喻尚不及，</div>
<div class='lg-row'>如是展轉盡東方，　河沙數種亦如是，</div>
<div class='lg-row'>乃至十方佛國土，　所種子實無差別。</div>
<div class='lg-row'>如是一種為一佛，　一佛設復有百頭，</div>
<div class='lg-row'>一頭而現於百舌，　共讚如來三摩地，</div>
<div class='lg-row'>於彼殑伽沙劫中，　亦復宣說不能盡。</div>
<div class='lg-row'>如將芥子等須彌，　又如纖草敵空界，</div>
<div class='lg-row'>或以毛頭一滴水，　用對無涯四大海，</div>
<div class='lg-row'>如是功德共較量，　譬如算數不能及，</div>
<div class='lg-row'>應當於此甚深經，　長時精進而修學。」</div>
</div><p>爾時歡喜王菩薩、彌勒菩薩、妙吉祥菩薩，并六十不可思議菩薩摩訶薩等，聞佛世尊說是偈已，發起堅固大菩提心，踊躍精進，復白佛言：「大悲世尊！所有第一義諦、最勝涅槃甚深法義，我等眾會雖生信心，未能深解。惟願世尊為我等輩分別解說！」</p>
<p>于時世尊以一圓音，語歡喜王菩薩、彌勒菩薩、妙吉祥菩薩，并六十不可思議菩薩摩訶薩等言：「善男子！如是勝法本來寂靜，離諸分別，絕諸戲論，假有名言，顯示宣說。」</p>
<p>諸菩薩言：「大悲世尊！云何此法離諸分別，絕諸戲論，假有言說，方便顯示？」</p>
<p>佛告善男子：「如是勝法雖有言說，體不可得，故無分別。云何此法體不可得？以是勝法無修、無作，故不可得。云何此法無修、無作？以是勝法本無生滅，故非修作。云何此法無有生滅？以是勝法性離所取，亦非能取，故無生滅。云何此法無能所取？以是勝法無住、無處。云何此法而無住處？以是勝法無變易相，故無住處。云何此法無變易相？以是勝法無彼、無此，故無變易。云何此法無彼、無此？以是勝法非有為亦非無為故。云何此法非有為亦非無為？以是勝法非虛、非實故。云何此法非虛、非實？以是勝法非心亦非非心故。云何此法非心亦非非心？以是勝法不可了別故。云何此法不可了別？以是勝法無有識變故。云何此法無有識變？以是勝法非相應、非不相應故。云何此法非相應、非不相應？以是勝法自性平等故。云何此法自性平等？以是勝法不可相求故。云何此法不可相求？以是勝法無安住相故。云何此法無安住相？以是勝法無有自相故。云何此法無有自相？以是勝法本性空寂故。云何此法本性空寂？以是勝法無染著故。云何此法無染著？以是勝法離彼言說、清淨故。善男子！由是勝法離諸分別、無修、無作，乃至離彼言說、性清淨故，名為涅槃。」</p>
<p>爾時歡喜王菩薩、彌勒菩薩、妙吉祥菩薩，并六十不可思議菩薩摩訶薩等，而白佛言：「世尊！如是勝法，人所難解。世尊！一切諸法入法界性，了無所得。如是法性令我等輩云何守護？」</p>
<p>佛告歡喜王菩薩、妙吉祥菩薩，并六十不可思議菩薩摩訶薩言：「善男子等！如是勝法不可思議，離諸分別及以戲論。若於是法起分別想及以戲論，則法有二。若法有二，則墮生滅。何以故？此無上法第一義諦，亦無有生，亦無有滅。如是了知是名守護。」</p>
<p>爾時世尊為諸菩薩復說偈言：</p>

<div class="lg regular" style="margin-left:1em;"><div class='lg-row'>「無作勝法非空有，　離諸言說及分別，</div>
<div class='lg-row'>若有得法著二邊，　是名分別諸戲論，</div>
<div class='lg-row'>而於是法不相應，　但能增長於染慧。</div>
<div class='lg-row'>此法無相無憎愛，　離諸推求無所得，</div>
<div class='lg-row'>若自說言我忍空，　自生分別諸戲論，</div>
<div class='lg-row'>彼諸空性不可得，　以分別心難思量。</div>
<div class='lg-row'>若於諸法無疑謗，　是即名為不退轉，</div>
<div class='lg-row'>離煩惱縛得解脫，　於此勝法心印忍。</div>
<div class='lg-row'>若人妄了生分別，　尋求推度失正解，</div>
<div class='lg-row'>籌量諸法著有空，　以性以相本無二，</div>
<div class='lg-row'>用智求智不可得，　智外更無餘智慧。</div>
<div class='lg-row'>演說輪迴有為相，　是智非智迷真空，</div>
<div class='lg-row'>若言少分是實有，　虛妄想故成生滅，</div>
<div class='lg-row'>若證真實即能知，　一切諸法本常住。</div>
<div class='lg-row'>愚人妄想成流轉，　厭生死故求涅槃，</div>
<div class='lg-row'>增長我見有差別；　智者了知法無二，</div>
<div class='lg-row'>明與無明本同體，　由不信故懷驚怖。</div>
<div class='lg-row'>是人堅固執邊見，　增長言說諸戲論，</div>
<div class='lg-row'>說有為法名涅槃，　是於正法生破壞。</div>
<div class='lg-row'>心與非心無自性，　而彼自性亦非心，</div>
<div class='lg-row'>一切諸法本無相，　無言無說湛然空。</div>
<div class='lg-row'>法從緣起非真實，　諸法滅盡亦非諦，</div>
<div class='lg-row'>八諦四諦明真俗，　亦名如來方便智。</div>
<div class='lg-row'>如來實智不可得，　所說諸法亦復然，</div>
<div class='lg-row'>譬如醫師治諸病，　隨病處方無執著，</div>
<div class='lg-row'>若能如是生覺悟，　是則名為善逝子。</div>
<div class='lg-row'>涅槃本性皆平等，　廓如太虛無邊際，</div>
<div class='lg-row'>三乘聖智同涅槃，　無<span class='corr'>減</span>無增無戲論，</div>
<div class='lg-row'>法界實無一眾生，　亦無一字可言說。</div>
<div class='lg-row'>有情執自分別心，　謂是涅槃無所住，</div>
<div class='lg-row'>無明妄念結輪迴，　惑業生苦常相續。</div>
<div class='lg-row'>一真實諦離開見，　或言四種亦隨宜，</div>
<div class='lg-row'>有苦報故說集因，　由滅理故明道諦。</div>
<div class='lg-row'>末世眾生多妄想，　不為淨行而出家，</div>
<div class='lg-row'>以名利故破威儀，　積煩惱故興鬪訟。</div>
<div class='lg-row'>修習功德諸比丘，　於此勝法能成就，</div>
<div class='lg-row'>遠離名聞及資生，　樂居蘭若無求取。</div>
<div class='lg-row'>譬如麟角獨居山，　思惟如是三摩地，</div>
<div class='lg-row'>八十酤胝兩足尊，　慈心加被修習者，</div>
<div class='lg-row'>諸天見已咸歡喜，　潛形晝夜常守護。</div>
<div class='lg-row'>智慧破暗如日光，　出生勝法同甘露，</div>
<div class='lg-row'>其有受者智印門，　夢中常與諸佛會。</div>
<div class='lg-row'>汝等皆懷勇猛心，　堅固修習無退捨。」</div>
</div><p>爾時世尊復告妙吉祥童真菩薩言：「妙吉祥！若諸菩薩及末世眾生為欲成就無上菩提，於是三摩地智印深法相應修學；為欲成就如來八十種好，於是三摩地智印深法相應修學；為欲成就如來十八不共勝法，於是三摩地智印深法相應修學；為欲成就如來十力、四無所畏、四無量心——大慈、大悲、大喜、大捨——於是三摩地智印深法相應修學；為欲成就諸佛五眼，於是三摩地智印深法相應修學；欲得諸佛廣大壽命、種種莊嚴、勝妙國土、威德自在，於此三摩地智印深法相應修學；為欲成就諸大菩薩、利根聲聞，欲得如來智慧色身、廣大總持勝妙法門，及解一切眾生言音差別、心行、根性，具足神通、辯才無礙、曉了諸法，於是三摩地相應修學。所以者何？菩薩摩訶薩若於是三摩地而得相應，所獲如是種種功德普遍具足，成就菩提無上大法。諸法所依，名無上道；智出世間，號正遍知；自性寂靜，名為如來。如說修行而無有等，非等等故，無起、無滅，出世究竟，離諸言說，名第一諦。真實義諦，無所破壞，堅固、調伏，是名如來不可思議最勝之法。妙吉祥！我由往昔修習、安住是三摩地智印深法，見然燈佛，得無生忍，授菩提記。」</p>
<p>時妙吉祥菩薩而白佛言：「世尊！如來於然燈佛所悟無生忍，得菩提記，於無量劫在生死中，云何修諸難行、苦行得成菩提？」</p>
<p>佛告妙吉祥菩薩摩訶薩言：「我於往昔為求佛道，成熟一切諸眾生等清淨善根，以大願力經無量時，勤修苦行，化利有情，隨其根性有上、中、下，各令悟入三乘法義，漸次修行而有所證。妙吉祥！我於爾時因是願行而得菩提及與涅槃。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「若欲是法而相應，　獲得如來無量慧，</div>
<div class='lg-row'>十方百億諸世尊，　皆悉來護修習者。</div>
<div class='lg-row'>若於甘露甚深法，　能解一切諸妙義，</div>
<div class='lg-row'>是名總持陀羅尼，　修習之者皆獲得。</div>
<div class='lg-row'>解了言音滅諸罪，　能破執著解諸縛，</div>
<div class='lg-row'>涅槃無生亦無滅，　無去無來無住處。</div>
<div class='lg-row'>莊嚴十力諸相好，　成就一切佛功德，</div>
<div class='lg-row'>圓滿清淨解脫音，　普應無量諸含識，</div>
<div class='lg-row'>所出音聲能解了，　一切聞者皆歡喜。</div>
<div class='lg-row'>遠離邪見無分別，　最勝清淨盡無垢，</div>
<div class='lg-row'>能於是經相應學，　究竟能得菩提道。</div>
<div class='lg-row'>若人於彼三七日，　一心思惟如是法，</div>
<div class='lg-row'>不生懈怠捨親緣，　晝夜修習得增長，</div>
<div class='lg-row'>慈悲遠離於嫉妬，　守護尸羅絕諍訟，</div>
<div class='lg-row'>獲得平等正遍知，　深心歡喜常解脫，</div>
<div class='lg-row'>遠離造作諸緣起。　譬如蓮華不染著，</div>
<div class='lg-row'>堅固不起諸貪愛，　亦如飛禽離繫縛。</div>
<div class='lg-row'>得此最勝法門時，　三千世界皆震動，</div>
<div class='lg-row'>諸天競奏妙音樂，　散施末香及沈水，</div>
<div class='lg-row'>百千幢幡及天衣，　清淨華鬘及瓔珞，</div>
<div class='lg-row'>摩尼珠冠及寶蓋，　金鈴間錯悉莊嚴，</div>
<div class='lg-row'>一切諸天作歌舞。　諸龍金翅修羅王，</div>
<div class='lg-row'>比丘僧與優婆塞，　比丘尼及烏婆夷，</div>
<div class='lg-row'>各各脫身上妙衣，　以用散佛為供養，</div>
<div class='lg-row'>恭敬讚歎意思惟，　誓求於此無上道。</div>
<div class='lg-row'>我說如是甚深法，　發生菩提心不退，</div>
<div class='lg-row'>此會河沙信解人，　究竟皆得無生忍，</div>
<div class='lg-row'>諸餘剎土未來眾，　展轉聞法心歡喜。」</div>
</div><p>爾時世尊說是偈已，阿僧祇數諸眾生等各踊躍發菩提心。復有八十那庾多數諸大菩薩得聞是法，於無上道得不退轉。復有六萬三酤胝菩薩摩訶薩得無生法忍。復有六十三酤胝菩薩摩訶薩而得三摩地。無數眾生而得聖果。十方所來諸大菩薩得悟如是智印三昧。</p>
<p>佛說此經已，六十不可思議菩薩、歡喜王菩薩、彌勒菩薩、妙吉祥菩薩摩訶薩等而為上首，與賢劫中諸大菩薩，并賢吉祥金光夫人、諸大聲聞、一切世間天人四眾、乾闥婆王、阿修羅等，聞佛所說，皆大歡喜，信受奉行。</p>

<p class='juan'>佛說大乘智印經卷第五</p></div>
</div><!-- end of div[@id='body'] -->
</body></html>