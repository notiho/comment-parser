<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu20' />雜阿毘曇心論卷第十</p><p class="byline">尊者法救造</p><p class="byline">宋天竺三藏僧伽跋摩等譯</p>
<div class='div-pin'><a id='mulu21' />
<p class='h1'>擇品第十之一</p>
<div class="lg regular"><div class='lg-row'>雖已說多法，　決定眾雜義，</div>
<div class='lg-row'>於彼無量處，　當復擇其要。</div>
<div class='lg-row'>牟尼說見道，　疾故名法輪，</div>
<div class='lg-row'>或說學八支，　轉至於他心。</div>
</div><p>牟尼說見道疾故名法輪者，滅二種癡故說牟尼，寂滅滿足故說牟尼。說者顯示也，彼見增故說見道。以慧增故、求爾炎故，至非品故說道。疾者速進也，見道是捷疾道，不起定故。一品道頓斷九品結，是法故說法，離眾生故。捨此至彼故說輪，謂捨苦至集乃至捨滅至道。復次似輪故說輪，如輪下轉至上、上轉至下。如是見道輪，下忍轉至上智，復轉至忍。復次上下義故說輪，如輪下至上、上至下。如是見道輪，緣欲界已上緣第一有，緣第一有已下緣欲界。復次降伏諦方故說輪，如聖王輪。或說學八支轉至於他心者，尊者瞿沙說：學八支轉至他心名轉法輪，是故說如來於波羅奈仙人住處轉法輪。以是義故別於二乘聲聞辟支佛自力轉法輪。雖拘隣等自轉法輪自修道非他，然由開悟因緣，故說世尊轉法輪。雖苦法忍起已轉，但道比智起說名為轉，以彼處具五因緣故。所謂捨曾道，得未曾道，結盡得一味，頓得八智，一時修十六行。拘隣等五人及八萬四千諸天見諦，彼先見諦故。以拘隣為因緣，世尊及拘隣起世俗心，地神知故、於大力尊天所聞故、踊躍歡喜故、本常守護故。近住地神舉聲大唱，遠住地神展轉宣告，非彼自力知見，是常勝心非劣心境界故。如是須臾頃，虛空神天展轉唱聲，乃至梵天不至上地，以彼自地耳識非分故。有說以梵名名阿迦膩吒天，聲雖念念滅而相續起，故言聲至梵天。轉輪王出世以十善業道化導眾生，以十善業道欲界受報，是故轉輪王出世聲至他化自在天，以未離欲故不至離欲地。梵天勸請世尊轉法輪故，是故聲至梵天。淨居天勸發成無上道故，是故聲至淨居天。成稱業故，聲有齊限。問：云何為梵輪？答：</p>

<div class="lg regular"><div class='lg-row'>佛說具足道，　廣大名梵輪，</div>
<div class='lg-row'>齊輻輞具足，　對治非梵行。</div>
</div><p>一切八聖道共依，廣大故，名為梵輪。彼正語、正業、正命不壞故，名為齊。齊，轂也。正見、正思惟、正方便依戒立故、廣緣故，名為輻。正念、正定攝正見、正思惟、正方便輻，故名為輞。煩惱名非梵，不愛果故。道者對治非梵煩惱，是故名梵輪。已說梵輪，賢聖八支成就齊<span class='note-inline'>(本音優波婆素，如下釋)</span>今當說。</p>

<div class="lg regular"><div class='lg-row'>謂優波婆素，　受時他二說，</div>
<div class='lg-row'>具足一日夜，　離嚴飾威儀。</div>
</div><p>優波者近，婆素者住。近盡壽三婆邏住，故說近住。三者等，婆邏者護，謂等護一切眾生<span class='note-inline'>(一切經論中言律儀者悉應言等護)</span>，是故說隨一切眾生慈心住得律儀。彼若作是念：於此受，不於彼受。不得律儀，心不淨故。別受，不得律儀，律儀離增減故。受者受取，由作故，非發心而得。時者，謂明相出時受。他者，從他人受。從眾生故，不從非眾生數，不言語故。非嬰孩、非眠、非癡非狂，不解齋法故。彼此和合故得受。若得犯戒及煩惱起能見過者，從彼受。二俱說者，授者、受者二皆說，授者先說、受者隨說。若授者不說則不成授，授不成故受亦不成。若受者不說則不成受，無受說故。非無說而作業生，作不生故無作亦不生，無作不生故則無餘識俱生功德。若二人一時說者亦不成受，無授故。具足者，聖八支成就。如比丘不具足律儀則非比丘，此亦如是。一日一夜者，第三分齊非分故，有二分齊如前說。齋律儀得日夜分齊，餘律儀得盡壽分齊。離嚴飾威儀者，謂纓絡被服為嚴飾故。著者悉應捨離，住威儀受，以莊嚴為放逸足故，調伏住則不放逸。放逸者不應作而作，壞威儀者不恭敬，故不得律儀。黃門時，黃門無形二形，不生律儀。何以故？貪欲增故、無慚愧增故。在人趣依三方非餘，捷疾知覺故。五種清淨因緣，修多羅品已說。問：齋幾是尸羅支、幾是不放逸支、幾是持支？答：</p>

<div class="lg regular"><div class='lg-row'>尸羅支有四，　不放逸支一，</div>
<div class='lg-row'>餘則是持支，　齋支慧所說。</div>
</div><p>前四是尸羅支<span class='note-inline'>(尸羅譯言修習，亦言正順三昧，亦言清涼，亦言安眠)</span>，捨性罪，自性戒故。不飲酒是不放逸支，飲酒是放逸<span class='corr'>足</span>，令心失念故，是故離彼名不放逸支。餘則是持支者，隨順戒故。有說離非時食是齋，餘者齋支。復有說離非時食是齋亦齋支，餘者是支。如等見是道亦道支，擇法覺是覺亦覺支，彼亦如是。若說九支者，不然。何以故？離高床大床塗身香華共立一支，俱莊嚴處起故。如老死立一有支，俱熟故，彼亦如是。問：離兩舌、惡口、綺語等是離性罪，何故不立齋律儀耶？答：難護故、常習近故。出家者尚難護，以常行故，況復在家。如是難護者諸威儀，除不飲酒，餘遮罪亦不立齋支。問：已知惡戒熱所燒，齋律儀栴檀塗今當說。何故無不具足律儀優婆塞？何所疑俱見其過？若有不具足優婆塞律儀優婆塞者，何故無不具足沙彌律儀沙彌耶？若無者，何故說一行等優婆塞？何得所說非無義？答：</p>

<div class="lg regular"><div class='lg-row'>具律優婆塞，　比丘律儀一，</div>
<div class='lg-row'>以彼缺減義，　牟尼說少分。</div>
</div><p>具律優婆塞比丘律儀一者，有一說具足優婆塞律儀名優婆塞，非不具足沙彌。比丘亦如是。如說：我某甲歸依佛兩足尊、歸依法離欲尊、歸依僧諸眾尊，我是優婆塞，當證知，盡壽捨眾生受，歸依心清淨。乃至第三口作，得優婆塞律儀。問：此是離殺生口作，云何得餘律儀耶？答：當知除等故，應說我盡壽捨眾生等。如戒等取，除等故名戒取，彼亦如是。復次捨眾生者，謂捨自眾生故。從今乃至捨自眾生所受戒，終不毀犯。復次波羅提木叉律儀於眾生處得，彼作是說：我從今日不殺眾生，亦於彼不盜、不邪婬、不妄語，以護彼故不飲酒。是故一切遮罪中，離飲酒立優婆塞律儀，以飲酒一切放逸足故。自所受難護故，是故說離他婬。當知兩舌、惡口、綺語亦如是說。以彼聖人經生猶故知而不說犯。若言無一行等優婆塞者，不然。實有一行等優婆塞建立。此云何？以彼缺減義，牟尼說少分。佛以缺戒者，故說少分優婆塞。彼具戒優婆塞，若持一不持四，是名一行。持二不持三，是名少分。餘亦如是。謂所得戒，令知故為說，非無義。問：若人九歲若十歲受優婆塞律儀，然後取妻，以彼女人為妻分，先於彼女人所為得律儀不？若得者，云何不犯戒？若不得者，何得非少分？答：得支非具足。得不他婬處，不得離非梵行處，謂為妻分已，不起他婬，所不應作亦如是。優婆塞受沙彌戒，不捨優婆塞戒得沙彌戒，以勝為名，故不名優婆塞。若彼沙彌還俗時，說言我作優婆塞，當證知即是優婆塞。若異者，應更受優婆塞律儀。比丘亦如是。已說律儀，律儀比類今當說。</p>

<div class="lg regular"><div class='lg-row'>二律儀妙行：　業道初解脫：</div>
<div class='lg-row'>說業及尸羅：　如是七種名。</div>
</div><p>波羅提木叉律儀作時，即彼剎那無作。凡有七種名：一名律儀，二名波羅提木叉律儀，三名妙行，四名業道，五名波羅提木叉，六名業，七名尸羅。彼一切惡戒對治故名律儀，防護惡戒故。入七眾具故名波羅提木叉律儀，於一切眾生所得故。善作故名妙行，得愛果故。思願道故名業道，思願從彼道轉故。彼最初隨順解脫故名波羅提木叉，隨一切眾生慈心得故。業者，作所起作故。言是思者，不然，是說波羅提木叉故。以此當知亦非後三業道。尸羅者淳善義，不害心起故。後諸無作有五種名，除波羅提木叉及業道。除波羅提木叉者，非前故；除業道者，在起業思願後故。已說律儀類名，謂身身業成就不成就今當說。</p>

<div class="lg regular"><div class='lg-row'>成就身非業，　或說業非身，</div>
<div class='lg-row'>或有身業俱，　或亦不俱說。</div>
</div><p>成就身非業者，謂或有凡夫人處卵胎，迦羅羅胞肉段堅厚，前身作已，捨此身未成未能起作，無麁心現在前故。麁心現在前能起身業，而彼細心現在前。如是內向外向、內事外事盡當知。復次彼分中極苦逼迫故，不能動轉，何能起作？若生欲界不住律儀，亦非不律儀處身無作，若眠、若狂、若醉，無求無方便捨作因緣，業品已說。或說業非身者，謂聖人生無色界，彼成就道共身業非身，彼色非分故。或有身業俱者，聖人處母胎迦羅羅胞肉段堅厚，若生欲界。處律儀波羅提木叉禪無漏，住不律儀不住律儀亦非不律儀，身有作，有作不失。若生色界，此諸身色眾生居故。身業者，或有說律儀、或說不律儀。或不捨作故，或亦不俱說者，無色界凡夫非身無色故，非身業凡夫故。口業亦如是。問：世尊說四種入胎，此云何？答：</p>

<div class="lg regular"><div class='lg-row'>謂入不正知，　及住與出胎，</div>
<div class='lg-row'>乃至入正知，　住出亦復然。</div>
</div><p>彼少福眾生入母胎，顛倒想轉顛倒解，所謂風飄雨雪大寒大闇，多眾擾亂聲，入華間林中草窟華窟樹下牆間。住於母胎，亦顛倒想及顛倒解，所見如前說。出胎亦顛倒想解，所見如前。多福眾生見園林浴池殿堂樓閣跏趺端坐，餘如前說。是名第一入胎。第二入胎者，自知入胎，不顛倒想不顛倒解，而住、出顛倒，如前說。第三入胎者，自知我如是入胎、如是住胎，出則顛倒，如前說。第四入胎者，自知我如是入胎，住時自知我如是住胎，出時自知我如是出胎。問：此諸入胎者說何等人？答：</p>

<div class="lg regular"><div class='lg-row'>初者不淨業，　亦復不求智，</div>
<div class='lg-row'>中二各成一，　第四俱成就。</div>
</div><p>彼初者善業不清淨亦不求智，第二者業清淨而不求智，第三者求智業不清淨，第四者俱成就。又說初入胎者一切眾生，第二轉輪王，第三辟支佛，第四如來。問：須陀洹有不善業邪？若有者，何故不墮惡趣？若無者應離欲，離欲者無有是處。答：</p>

<div class="lg regular"><div class='lg-row'>住於初果者，　一種不淨業，</div>
<div class='lg-row'>而不墮惡趣，　業不具足故。</div>
</div><p>須陀洹雖有修道斷不淨業，無見道斷業，無對事故，是故不墮惡趣，具不具足故。如車二輪具能有所運，一輪壞則無所堪，彼亦如是。鳥譬亦然。愚者墮惡趣非智者，凡夫墮惡趣非聖人，犯戒墮惡趣非持戒，惡心墮惡趣非善心，如修多羅品說。食擇品當說今當說。</p>

<div class="lg regular"><div class='lg-row'>四食在欲界，　四生趣亦然，</div>
<div class='lg-row'>三食上二界，　摶食彼則無。</div>
</div><p>四食在欲界者，欲界有四食。四生趣亦然者，四生五趣亦有四食，地獄中鐵丸洋銅雖復增苦壞，飢渴故名食。及冷風觸身亦名為食。三食上二界摶食彼則無者，色無色界無摶食，身輕微故、無色故。問：諸趣一一趣何食增？答：</p>

<div class="lg regular"><div class='lg-row'>於彼餓鬼趣，　意思食為增，</div>
<div class='lg-row'>及與諸卵生，　三無色亦然。</div>
</div><p>於彼餓鬼趣意思食為增者，餓鬼趣意思食增，以彼意行多故。及與諸卵生者，彼亦意思食增，以彼處卵生，常念母故得不爛壞。三無色亦然者，除非想非非想，餘三無色亦意思食增，意行多故。</p>

<div class="lg regular"><div class='lg-row'>胎生摶食增，　謂彼人趣中，</div>
<div class='lg-row'>地獄識食增，　第一有亦然。</div>
</div><p>胎生摶食增謂彼人趣中者，胎生者人趣中摶食增多，以摶食持身故。地獄識食增第一有亦然者，地獄識食增，識持名色故。非想非非想亦識食增，以識持名故。</p>

<div class="lg regular"><div class='lg-row'>欲天如人趣，　色界觸食增，</div>
<div class='lg-row'>及與畜生趣，　濕生亦復然。</div>
</div><p>欲天如人趣者，欲界天摶食增。色界觸食增者，色界天觸食增，受修禪故。及與畜生趣濕生亦復然者，畜生趣中濕生者觸食增，持義是食義，如榰持瓶安住不壞。如是以食持身，身則不壞，牽有故說食。問：若然者，一切有漏法是食，牽有故。答：增上故說力，能牽有故說食。有二事故名食，謂前方便牽、牽已復長養。問：何故說四是食？答：此不應問，一切難起。但隨量所應，故說四。彼摶食者，長養諸根四大故說食。觸者，長養心心法故說食。意思者，長養當來有故說食。識者，長養名色故說食。是故說四食。問：若歸依佛法僧者<span class='note-inline'>(梵音中三寶名覆護，歸依趣向義應云歸趣。佛覆護，法僧亦如是)</span>，為何所歸？三寶各二種，佛有二種身，謂生身及法身。法亦二種，謂第一義涅槃法及一切無我法。僧亦二種，謂第一義僧及等僧。為歸何等？答：</p>

<div class="lg regular"><div class='lg-row'>歸依彼諸佛，　所得無學法，</div>
<div class='lg-row'>涅槃無上法，　僧學無學法。</div>
</div><p>諸佛所成就無學法名為佛。歸者，歸佛所得無學法，名歸佛。不歸佛所成就無諍等諸有漏法，自性不解脫故。以是故，當知亦除生身。若言於如來所起惡心傷足出血，不得無間罪者，不然。何以故？起惡心故。謂於佛所得無學法起惡心而傷足，故得無間罪。復次壞佛所得無學功德所依故，所依壞故依者亦壞，如瓶壞乳亦壞。歸依愛盡名歸法，善故、常故。當知除餘法，以餘法無善及常故。歸依僧所得學無學法名歸僧。不歸僧所成就非學非無學法及生身，以有漏故，亦非等僧可壞故。問：歸依以何為自性？答：有說口業自性，言說假合故。復有說亦身口業自性，戒自性故。問：歸依有何義？答：覆護義是依義，安慰義是依義，以是因緣故，歸依是受律儀門。修多羅品說四不壞淨，言擇品當廣說，今當說。</p>

<div class="lg regular"><div class='lg-row'>緣覺菩薩道，　及與三真諦，</div>
<div class='lg-row'>於彼無垢信，　是法不壞淨。</div>
</div><p>辟支佛所得三根及眷屬，一切菩薩所修行道及苦集滅諦，緣此諸法起無漏信，是名不壞緣法。不壞淨壞緣，後當說。</p>

<div class="lg regular"><div class='lg-row'>隨生清淨戒，　佛僧如歸說，</div>
<div class='lg-row'>此事有二種，　說有四種名。</div>
</div><p>隨生清淨戒者，謂無漏隨生身口業，是賢聖所重戒，是名戒不壞淨。佛僧如歸說者，佛及僧，當知如前歸依說。彼緣佛法無漏信，是於佛不壞淨緣。僧法無漏信，是於僧不壞淨。若緣佛所得無漏法及菩薩所得學法，是名壞緣法不壞淨。如是緣佛、辟支佛法、聲聞法乃至一切學無學法，是亦名壞緣法不壞淨。問：不壞淨有幾事？答：此事有二種，謂信及戒。信者心淨，戒者四大淨。說有四種名者，事緣建立故有四，以信緣別故為三種。知淨者，若知若得若持清淨。問：何所知？答：四真諦。復有說者名不壞淨，如首羅長者。復次勇猛故不斷。有說者名不壞淨，如依長者<span class='note-inline'>(此二長者皆得初道，魔不能壞不能斷，各依己自說為名)</span>。問：云何次第？答？佛知淨在前，佛是根本，以說故。問：佛何所能？答曰：覺法。問：誰持法？答曰：僧。問：彼僧云何得一味？答曰：聖戒。復次能說者為佛。何所說？謂法。為誰說？謂僧。誰持法？謂戒。復次良醫者佛，治病者法，看病者僧，藥者聖戒。是名次第說。彼於苦集諦及下根於道諦，一因緣得不壞淨，謂信也<span class='note-inline'>(三根於苦集盡生信厭，下根於道未能愛樂，唯信也)</span>。彼於滅諦及中上根於道諦，二因緣得不壞淨，謂信及欲樂<span class='note-inline'>(三根於滅悉皆愛樂，中上根於道乃能愛樂、信俱有)</span>。修多羅品說沙門果擇品當廣說，今當說。</p>

<div class="lg regular"><div class='lg-row'>所謂沙門果，　無為亦有為，</div>
<div class='lg-row'>有為學果三，　無學果第四。</div>
</div><p>二種沙門果，有為及無為。有為學果有三，有為無學果第四。一切無為悉非學非無學。</p>

<div class="lg regular"><div class='lg-row'>八十九聖人，　沙門無為果，</div>
<div class='lg-row'>亦說於有為，　一切沙門道。</div>
</div><p>彼見道八忍，是沙門八智，是沙門有為果。八種煩惱斷，是沙門無為果。欲界修道離欲九無礙道，是沙門九解脫道，是沙門有為果。九種煩惱斷，是沙門無為果。如是乃至非想非非想離欲盡當知。顯現故，世尊說四，以此處五因緣具故，謂捨曾道得未曾道，結盡得一味解脫，頓得八智，一時修十六行。以此處道決定及決定究竟故。若斷者，所作及所作究竟。問：頗一念頃一智知一切法邪？答：無也。何以故？</p>

<div class="lg regular"><div class='lg-row'>雖知一切空，　而非知一切，</div>
<div class='lg-row'>除其共相應，　自性亦復然。</div>
</div><p>若此智生，知一切法空及無我，而不知自己，自性不自顧，如指端不自觸，此亦如是。又無二決定故，無有一智二決定，自知知他亦不知相應法共，一行一緣故。一切相應品法同行同緣，不知共有法，一果故、同決定轉故。此智，聞慧、思慧，非修慧。何以故？修慧者分段緣故。是故說欲界色界，以無色界聞思非分故。問：對治幾種？答：</p>

<div class="lg regular"><div class='lg-row'>所謂斷對治，　壞持及遠分，</div>
<div class='lg-row'>此四應當知，　是名對治種。</div>
</div><p>有四種對治，所謂斷對治、壞對治、持對治、遠分對治。斷對治者，無礙道斷煩惱得故。壞對治者，於緣中作過行故，謂無常苦空非我等，如是比。持對治者，與煩惱斷得合，謂解脫道及後諸餘與煩惱斷得合。遠分對治者，解脫道為首，苦法忍是見苦所斷煩惱。斷對治及壞對治，於餘欲界繫法。壞對治，若欲愛盡超昇離生苦法忍，亦是遠分對治。如是一切道，隨其義盡當知。修多羅品說修義擇品當廣說，今當說。</p>

<div class="lg regular"><div class='lg-row'>初得若習行，　對治及斷修，</div>
<div class='lg-row'>當知此四種，　是名為修義。</div>
</div><p>四種修，謂得修、行修、對治修、斷修。得修者，謂初得未曾得有為功德。習修者，謂曾得善法相續生。對治修者，謂修四種對治名為對治修，是有漏法敵對治道。斷修者，謂斷煩惱故，修道是斷煩惱得義<span class='note-inline'>(上取能治能斷為修，今取所治所斷為修，依下四句可知也)</span>。有法得修及習修非對治修斷修，作四句。初句，無漏有為法。第二句，不善法、無記有為法。第三句，善有漏法。第四句，無為法。有說六種修，前四及分別修、防護修。分別修者，如修多羅說，謂此身髮毛爪齒，如是比。防護修者，謂根，如所說善調御六根，如是廣說。如是好者謂四種修。如前說，此二種修，斷修、對治修所攝。已說見道修道決定相，差別義今當說。</p>

<div class="lg regular"><div class='lg-row'>煩惱通三界，　若見斷二種，</div>
<div class='lg-row'>二斷則三種，　俱見道前行。</div>
</div><p>若煩惱三界繫、見道斷，謂五見及疑。此見道前行二種<span class='note-inline'>(五見，疑定見道前斷，愛、慢、無明與見俱滅，實雖未盡，名已悉攝，隨見受名，名為前行。下修道不待見道，故修道前行)</span>，或見道斷、或見道修道斷。云何見道斷？若結非想非非想處繫，隨信行、隨法行無間忍斷。彼非想非非想處繫，此以地定故說。隨信行、隨法行，此以人定故說。無間忍，此以對治定故說。斷者，此以所作定故說。云何見道修道斷？謂八地。若凡夫斷修道斷，若聖人斷見道斷。問：何故凡夫斷煩惱一向修道邪？答：凡夫不能部分捨煩惱，如是見斷、如是修斷。復次凡夫不能一種道斷九種故。若三界五種，謂愛慢無明，此見道前行三種，或見道斷、或修道斷、或見道修道斷。若彼煩惱非想非非想處繫，隨信行、隨法行無間忍斷，是見道斷。若九地學見迹修道斷，是修道斷。餘八地，若凡夫斷修道斷，若聖人斷見道斷。</p>

<div class="lg regular"><div class='lg-row'>若欲界煩惱，　五行有二種，</div>
<div class='lg-row'>彼修齊限故，　說修道前行。</div>
</div><p>若欲界五行，彼修道前行二種，或修道斷、或見道修道斷。若學見迹修道斷，是修道斷。餘若凡夫斷修道斷，若聖人斷見道斷。彼決定前斷，是故說前行。問：前說緣，此諸緣何時作事？答：</p>

<div class="lg regular"><div class='lg-row'>次第緣所作，　說彼法生時，</div>
<div class='lg-row'>緣緣所作業，　彼法滅時說。</div>
</div><p>次第緣所作說彼法生時者，生時是未來，與轉俱故。亦應說轉時、彼法生時，次第緣為作業。與處義故名次第緣，彼法生者得處故。若言色及一切心不相應行亦得處而生，應說次第緣者，不然，彼事行品已說。緣緣所作業彼法滅時說者，法滅時緣緣為作業，以法滅時是現在，能攝受境界，非未來，未起故；非過去，已滅故。</p>

<div class="lg regular"><div class='lg-row'>三因所作業，　謂彼法生時，</div>
<div class='lg-row'>二因之所作，　當知滅時說。</div>
</div><p>三因所作業謂彼法生時者，法生時三因作業，所謂自分因、一切遍因、報因。自分因力故，法生相似相續，是故法生時自分因作業。一切遍因、報因，隨順建立生法故，彼法生時作業。總說故說法生時三因作業。除初無漏，餘善。除報，餘不隱沒無記。自分因作業染污者，自分因一切遍因作業，報者自分因報因作業。二因之所作當知滅時說者，有緣法滅時，相應因、共有因作業，業同故、一果故、不相應法共有因無緣故。增上緣者一切時不障礙住，是故不說，不待說故。所作因亦如是。問：云何一切眾生等心起、等心住、等心滅為不邪？所以問者，有眾生身或大或小，為身大則心大、身小則心小邪？為一切等？又眾生進止遲速不同，為遲行心遲、速行心速？為悉等邪？復次眾生或有安靜知覺如山，或有不住動若飛塵，為靜者心遲、動者心速？為悉等邪？答：</p>

<div class="lg regular"><div class='lg-row'>一切眾生類，　心起住滅等，</div>
<div class='lg-row'>貪欲等相應，　不相應亦然。</div>
</div><p>一切眾生類心起住滅等者，一切眾生心等起等住等滅，時無多少。何以故？剎那故。亦無大小，非色故。四大差別故身有大小，身輕者速，身重者遲。心轉多緣故則覺飄動，心止一緣則念安靜。貪欲等相應不相應亦然者，若心有貪無貪，彼一切心俱起俱住俱滅，剎那故。貪心不作業故現重，無貪心作業故現輕。乃至有解脫無解脫盡當知。有貪無貪如界品說。</p>
<p>問：已說有心分一切眾生心俱起俱住俱滅。無心分復云何等？謂入無想、滅盡正受者此心滅，餘眾生心起。還從定覺此心生，餘眾生心滅。云何等？答：當知此說有心者然，無心者亦同。謂入無想、滅盡正受者，彼餘眾生心起，此初正受剎那亦起。從定覺時，餘眾生心滅，此後正受亦滅。若住定時，餘眾生心亦起亦滅，此正受亦起亦滅。復有說言，一切心起不必同，或有心起不滅。作四句。初句，從無想滅盡正受起。第二句，入正受時。第三句，有心者。第四句，住正受時。此無有小大，無形故。已說諸心起滅，廣心義今當說。</p>

<div class="lg regular"><div class='lg-row'>欲界中有四，　色無色各三，</div>
<div class='lg-row'>亦學無學心，　說此次第生。</div>
</div><p>欲界中有四色無色界各三亦學無學心者，有十二心，所謂欲界繫善心、不善心、隱沒無記心、不隱沒無記心，色界繫善心、隱沒無記心、不隱沒無記心，無色界亦如是，及學心、無學心。問：十二心云何建立？答：繫不繫界種建立。繫及不繫立二心，繫者界種分別立十心，不繫者種分別立二心，是故說十二心。說此次第生者，此諸心一一次第生。諸心今當說。</p>

<div class="lg regular"><div class='lg-row'>欲界善生九，　亦復從八起，</div>
<div class='lg-row'>二穢污生四，　亦從十心生。</div>
</div><p>欲界善生九者，欲界善心次第生九心，欲界四自地故。色界善心，謂初方便入正受時，彼隨順故。此則總說。非色界一切。有說未來禪攝非餘。又說未來及初禪。又復說中間禪。尊者瞿沙說：乃至第二禪。如超越正受，從初禪起超第二禪及眷屬，第三禪現在前，此亦如是。色界穢污心，謂受生時此善心命終，彼穢污心相續生。無色界穢污心亦如是。及學無學心，彼亦隨順故。色無色界不隱沒無記心不次第現在前，心縛自地故。無色界善亦不現在前，極相遠故。此亦從八起者，欲界善心亦從八心次第生，欲界四自地故。色界善及穢污善心，如前說。穢污者，謂初禪地煩惱所惱，即依欲界善心防護，故從學無學心起，欲界善心現在前。二穢污生四者，欲界不善心及隱沒無記心次第生自界四心，非上地，相違故。亦從十心生者，彼欲界二種穢污心，從十心次第生自界四，色無色界六，謂受生時。</p>

<div class="lg regular"><div class='lg-row'>無記次生七，　亦復從五起，</div>
<div class='lg-row'>色界善十一，　亦從九心生。</div>
</div><p>無記次生七者，欲界不隱沒無記心次第生七心，自界四；色界善，謂變化心次第生隱沒無記，謂受生時；無色界亦隱沒無記心。亦復從五起者，欲界不隱沒無記心從五心次第生，自界四；色界善次第生，謂變化心。色界善十一者，色界善心次第生十一心，除無色界不隱沒無記心。亦從九心生者，色界善心從九心次第生，除欲界二穢污心及無色界不隱沒無記心。</p>

<div class="lg regular"><div class='lg-row'>色界穢污六，　亦從八心起，</div>
<div class='lg-row'>無記次生六，　從三次第生。</div>
</div><p>色界穢污六者，色界隱沒無記心次第生六心，自界三、欲界三，除欲界不隱沒無記。亦從八心起者，色界隱沒無記心從八心次第生，除欲界二穢污及二無漏。無記次生六者，色界不隱沒無記心次第生六心，自界三、欲界二穢污、無色界穢污。從三次第生者，從自界三心次第生。</p>

<div class="lg regular"><div class='lg-row'>無色善生九，　亦從六心起，</div>
<div class='lg-row'>穢污心生七，　彼亦從七生。</div>
</div><p>無色善生九者，無色界善心次第生九心，除欲界善、不隱沒無記心，及色界不隱沒無記心。亦從六心起者，無色界善心亦從六心次第生，自界三、色界善及二無漏。穢污心生七者，無色界隱沒無記心次第生七心，自界三、色界善心及穢污、欲界二穢污心。彼亦從七生者、無色界隱沒無記心亦從七心次第生、自界三、欲色界善及不隱沒無記心。</p>

<div class="lg regular"><div class='lg-row'>無記心生六，　亦復從三起，</div>
<div class='lg-row'>學心生於五，　亦從四心生。</div>
</div><p>無記心生六者，無色界不隱沒無記心次第生六心，自界三、下界穢污三。亦復從三起者，無色界不隱沒無記心從自界三心次第生，非餘，報數故。學心生於五者，學心次第生五心，二無漏及三界善心。非穢污，性相違故，非不隱沒無記，性不捷疾故。亦從四心生者，學心亦從四心次第生，即學心及三界善心。非無學，是因故；亦非餘，如前說。</p>

<div class="lg regular"><div class='lg-row'>無學心生四，　亦從五心生，</div>
<div class='lg-row'>已說十二心，　二十應當說。</div>
</div><p>無學心生四者，無學心次第生四心，即無學心及三界善心。非學，是果故；非餘，如前說。亦從五心生者，無學心從五心次第生，二無漏及三界善心。已說十二心二十應當說者，已說十二心次第生，如此十二心分別為二十今當說。</p>

<div class="lg regular"><div class='lg-row'>二善二穢污，　報生及威儀，</div>
<div class='lg-row'>工巧諸禪果，　欲界中八心。</div>
</div><p>欲界八心，謂方便生善心，及生得善不善，及隱沒無記不隱沒。無記者有四種，報生、威儀、工巧、變化心。</p>

<div class="lg regular"><div class='lg-row'>除不善工巧，　餘則在色界，</div>
<div class='lg-row'>離禪果威儀，　餘四在無色。</div>
</div><p>除不善工巧餘則在色界者，色界有六心，除不善及工巧，餘如前說。離禪果威儀餘四在無色者，無色界有四心，除威儀及變化心。色無色界除工巧，無事業故。除不善，離無慚無愧故。無色界除威儀，往來非分故。除變化心，支所攝，禪非分故。</p>

<div class="lg regular"><div class='lg-row'>學與無學心，　此則為二十，</div>
<div class='lg-row'>彼心次第生，　各隨其義說。</div>
</div><p>學與無學心此則為二十者，學與無學心及前十八，是為二十心。繫不繫界種分別，此差別者前總說。善及不隱沒無記，今亦種分別。彼心次第生各隨其義說者，謂此心展轉次第生，今當說。</p>

<div class="lg regular"><div class='lg-row'>欲方便生十，　亦從八心起，</div>
<div class='lg-row'>生得次生九，　亦從十一生。</div>
</div><p>欲方便生十者，欲界方便善心次第生十心，自界七，除變化心，以彼淨禪次第生故；色界方便善心及學無學心。亦從八心生者，彼欲界方便善心從八心次第生，自界二善心及二穢污心，色界方便善心穢污心，及學無學心。生得次生九者，欲界生得善心次第生九心，自界七，除變化心；色無色界穢污心。亦從十一生者，欲界生得善心從十一心次第生，自界七，如前說；色界方便善心穢污心及學無學心。</p>

<div class="lg regular"><div class='lg-row'>二穢污生七，　亦從十四起，</div>
<div class='lg-row'>報生威儀八，　是亦從七生。</div>
</div><p>二穢污生七者，欲界不善及隱沒無記次第生，自界七心，除變化心。亦從十四起者，此二穢污從十四心次第生，自界七，除變化心；色界四種，除方便善心及變化心；無色界三，除方便善心。報生威儀八者，欲界報生及威儀次第生八心，自界六，除方便善心及變化心；色無色界穢污心。是亦從七生者，此欲界報生及威儀心亦從自界七心次第生，除變化心。</p>

<div class="lg regular"><div class='lg-row'>工巧心生六，　亦復從七起，</div>
<div class='lg-row'>變化心生二，　亦即從二生。</div>
</div><p>工巧心生六者，欲界工巧心次第生自界六心，除方便善心及變化心。亦復從七生者，彼亦從自界七心次第生，除變化心。變化心生二者，欲界變化心次第生二心，欲界變化心及色界方便善心。亦即從二生者，亦即從此二心次第生。</p>

<div class="lg regular"><div class='lg-row'>色方便十二，　是亦從十起，</div>
<div class='lg-row'>生得次生八，　亦從五心生。</div>
</div><p>色方便十二者，色界方便善心次第生十二心，自界六；欲界三，方便善心及生得善心、變化心；無色界方便善心及學無學心。是亦從十起者，色界方便善心從十心次第生，自界四，除威儀及報生；欲界二，方便善心及變化心；無色界三，方便善心、穢污心及學無學心。生得次第生八者，色界生得善心次第生八心，自界五，除變化心；欲界二穢污心，無色界穢污心。亦從五心生者，色界生得善心從自界五心次第生，除變化心。</p>

<div class="lg regular"><div class='lg-row'>色穢污生九，　亦從十一起，</div>
<div class='lg-row'>威儀心生七，　從五次第生。</div>
</div><p>色穢污生九者，色界穢污心次第生九心，自界五，除變化心；欲界四，二善二穢污心。亦從十一起者，色界穢污心從十一心次第生，自界五，除變化心；欲界三，生得善、威儀及報生；無色界三，除方便善心。威儀心生七者，色界威儀心次第生七心，自界四，除方便善心及變化心；欲<span class='corr'>界</span>二穢污，無色界穢污。從五次第生者，色界威儀心從自界五心次第生，除變化心。</p>

<div class="lg regular"><div class='lg-row'>當知色報生，　亦如威儀說，</div>
<div class='lg-row'>謂彼諸禪果，　當知如欲界。</div>
</div><p>當知色報生亦如威儀說者，色界報生心次第生七心，亦從五心生，如威儀說。謂彼諸禪果當知如欲界者，色界變化心次第生二心，色界方便善心及變化心，亦即從此二心次第生。</p>

<div class="lg regular"><div class='lg-row'>無色初生七，　是亦從六生，</div>
<div class='lg-row'>生得亦生七，　當知從四起。</div>
</div><p>無色初生七者，無色界方便善心次第生七心，自界四，色界方便善心及學無學心。是亦從六生者，無色界方便善心從六心次第生，自界三，除報生；色界方便善心及學無學心。生得亦生七者，無色界生得善亦次第生七心，自界四，下界三穢污。當知從四起者，彼從自界四心次第生。</p>

<div class="lg regular"><div class='lg-row'>穢污生八心，　是從十心起，</div>
<div class='lg-row'>報心生於六，　是亦從四生。</div>
</div><p>穢污生八心者，無色界穢污心次第生八心，自界四，欲界二穢污，色界方便善心及穢污心。是從十心起者，無色界穢污心從十心次第生，自界四；欲界三，生得善、威儀及報生；色界亦如是。報心生於六者，無色界報生心次第生六心，自界三，除方便善心；下地三穢污心。是亦從四生者，彼報生心從自界四心次第生。</p>

<div class="lg regular"><div class='lg-row'>學心次生六，　從四次第起，</div>
<div class='lg-row'>無學心生五，　是亦從五生。</div>
</div><p>學心次生六者，學心次第生六心，三界方便善心，欲界生得善<span class='note-inline'>(欲界生得善強而利，二界弱而鈍也)</span>及學無學心。從四次第起者，學心從四心次第生，三界方便善心及學心。無學心生五者，無學心次第生五心，三界方便善心，欲界生得善及無學心。亦從五心生者，三界方便善心及學無學心。問：何故方便善心次第生？威儀、工巧及報生心，此諸心何故不次第生方便善心邪？答：威儀、工巧自樂所作故，報生心羸劣故，無所作故。謂威儀心樂習威儀故，是故次第不起方便善心。出心不勤方便故，方便善心次第生。威儀心工巧心亦如是。報生心羸劣，無所作故、本業所種故。是故入彼心者，不能出心不勤方便故，從方便善心次第生。若言穢污心樂著境界及羸劣故，不應從穢污心境界次第生方便善心者，不然。何以故？境界不異故、見過故、不羸劣故。於彼境界過惡轉，即彼起功德，是故彼境界不異於彼行，煩惱疲厭故、即彼境界觀察生長夜習煩惱故。穢污心不羸劣，是故彼應次第生方便善心。欲界生得善心雖捷疾而非方便。以捷疾故，從彼色界方便善心及學無學心次第生。以非方便故，不能次第生彼諸心。色界生得善心，不捷疾亦非方便。不捷疾故，不從學無學心及無色界方便善心次第生。非方便故，故不次第生彼諸心。無色界亦如是。色界穢污心次第生欲界生得善心，以捷疾故。無色界穢污心不次第生色界生得善心，不捷疾故。問：云何正法？答：</p>

<div class="lg regular"><div class='lg-row'>經律阿毘曇，　是名俗正法，</div>
<div class='lg-row'>三十七覺品，　是說第一義。</div>
</div><p>經律阿毘曇是名俗正法者，修多羅、律、阿毘曇，是言說正法，依名處起故，前已說。佛語是語自性，語則依名轉。以他處轉故，是故名俗數。顯第一義故名正法，以名顯義故。三十七覺品是說第一義者，三十七覺品是第一義正法，離名起故。有漏修慧雖離名轉，有垢故不說第一義正法。如正法有二種，行法者亦二種：修法及修。修法者謂誦習，修者謂修禪。彼俗數，正法者是修，法是持義。第一義，正法是修。是故說修行法者住則正法住，修行者滅則正法滅。世尊勸發修行者故不說分齊，如前說。金剛三昧擇品當廣說，今當說。</p>

<div class="lg regular"><div class='lg-row'>五十二及餘，　亦復說八十，</div>
<div class='lg-row'>或有說十三，　是金剛三昧。</div>
</div><p>有說五十二金剛三昧，禪未來所攝。若依禪未來苦比智得阿羅漢果，於非想非非想處四陰無常苦空非我思惟，若集比智得者，集諦四行一一行思惟。若滅法智，欲界繫行滅，滅諦四行思惟。若道法智，斷欲界繫行道，道諦四行思惟。若滅比智，或初禪地繫行滅思惟，或乃至非想非非想繫行滅思惟。若道比智，於彼九地比智品道四行思惟得阿羅漢果。如是智行緣分別則五十二<span class='note-inline'>(苦異故滅異，情隔故觀別，是以八地滅有三十二，行道則類爾，通異地同性情，無礙故觀通，通觀九地唯有四行，合前四諦十六行為五十二)</span>。如禪未來，乃至第四禪亦如是。空處二十八<span class='note-inline'>(自地苦集八行，四空，滅諦十六行，九地道四行，於上滅漸少，故隨處滅四)</span>，識處二十四，無所有處二十。以無色無法智，法智緣欲界，故非無色。下地行滅緣，下地苦非境界故、下地對治緣展轉因故。有說禪未來八十金剛三昧。是中差別者，說道比智亦一一地對治緣得阿羅漢果<span class='note-inline'>(觀七地道比智，地各四行，有二十八，合前五十二為八十也)</span>。如禪未來，乃至第四禪亦如是。空處四十，識處三十二，無所有處二十四。尊者瞿沙說：禪未來所攝金剛三昧十三，見道四比忍相應四三昧，修道非想非非想離欲九無礙道相應九三昧。彼一切第一有對治，金剛三昧世俗道非境界故。乃至第四禪亦如是，空處九乃至無所有處亦如是。此是總說。若說忍智行種緣分別禪未來所攝，則有一千四百九十二金剛三昧。乃至第四禪亦如是，空處四百六十八，識處三百二十四，無所有處二百一十六。問：彼智品所說神通，彼神通為一切善、為非？答：</p>

<div class="lg regular"><div class='lg-row'>三通則說善，　餘二是無記，</div>
<div class='lg-row'>當知依欲色，　世尊說慧性。</div>
</div><p>三通則說善者，神<span class='corr'>足</span>智、他心智、宿命智，此三通說善。何以故？愛果故、極方便所起故、調伏他故、不信樂者令信樂故。此三通令他極調伏故歡喜，歡喜心相應慧是善，信心相應故。餘二是無記者，謂天眼、天耳。此二神通是無記，愛果及極方便非分故。又受色聲起，是故無記。問：何處現在前？何等性？答：當知依欲色，世尊說慧性。此神通欲色界現在前非餘，依色故。彼先欲界起故，後色界能現在前。彼非初業堪能，非分故。是智慧性從分別起故、依成依者故<span class='note-inline'>(此釋通有眼名由眼起故)</span>。如施設經說，爾時色界四大造眼處周圓，天眼淨。如修多羅品說諸根事言擇品當廣說，今當說。</p>

<div class="lg regular"><div class='lg-row'>當知彼諸根，　慧者善分別，</div>
<div class='lg-row'>名有二十二，　事則說十七。</div>
</div><p>佛說諸根，名有二十二，事有十七。以男女根及三無漏根，無別事故不立事，餘根攝故。男女根離身根更無故，是故說。云何男根？身根少分。女根亦如是。又一識依故。若識依身根起，即依男女根，無異相根共生。一識三無漏根，九根合成故。九根者，意根、樂根、喜根、捨根、信等五根。此九根，道及人分別故立三根。道分別者，見道說未知根，修道說已知根，無學道說無知根。人分別者，隨信行、隨法行說未知根，信解脫、見到、身證說已知根，慧解脫、俱解脫說無知根。問：等及第一義有何相？答：</p>

<div class="lg regular"><div class='lg-row'>若事分別時，　捨名則說等，</div>
<div class='lg-row'>分別無所捨，　是則第一義。</div>
</div><p>若事分別時捨名則說等者，若事分別時捨名者，此則等事<span class='note-inline'>(等事，梵音云三比栗提，譯言等集，亦言等積聚，凡會有三，無者名等集)</span>。非第一義決定事，不可得故。如瓶分別色香味觸時捨瓶名，亦非捨色香味觸別有瓶名，是故名等事。如是一切。分別無所捨是則第一義者，若事分別時不捨名者，是第一義。如五盛陰名苦諦，若分別五時亦不捨苦名，以色是苦故。乃至識亦如是。彼色復十一種，一一入皆苦，乃至剎那及極微分別時亦不捨苦名，彼得相故。如是一切。如雜品說中陰，擇品當廣說。問：為定、為不定？答：</p>

<div class="lg regular"><div class='lg-row'>界趣地必定，　中陰五無礙，</div>
<div class='lg-row'>說名為香食，　求有乘意行。</div>
</div><p>界趣地必定者，中陰界趣地不轉，欲界中陰必生欲界、色界生色界。如是地獄趣生地獄，乃至人趣生人，四天王生四天王，乃至阿迦膩吒天亦如是。中陰五者，中陰五陰性，有去來故。非離色有去來，是故欲色界有中陰非無色界，色非分故。無礙者，極微故，一切形障所不能礙。業力故住母胎，若異者不應住胎。說名為香食求有乘意行者，以香為食，故說香食。若薄福者食諸穢香，若大力者食諸淨香。求於生有故說求有，從意生故說乘意行。此諸眾生或業生，謂地獄，如所說彼諸眾生業所縛。或煩惱生，謂人及欲界天。或報生，謂飛鳥。或從意生，謂色無色界天及劫初人。化及中陰二有中間起離趣故，是故說中陰。問：中陰幾時住？答：</p>

<div class="lg regular"><div class='lg-row'>七日或七七，　乃至彼和合，</div>
<div class='lg-row'>或裸形食香，　諸根悉具足。</div>
</div><p>七日者，有說中陰七日住，身羸劣故。問：若和合者應爾。若彼父母異處者，是人命終當云何？答：當觀是眾生業轉不轉，若於母可轉於父不可轉者，彼父則從他女人令中陰會，於父緣可轉者亦如是。若二俱不可轉者，此人未死而彼先和合，此說常行欲者。若時節行者，彼眾生業因緣故，令彼非時亦行。有說或於相似處生，謂若應生時，行處者非彼時故，則於相似常行處生。隨其類說。七七者，有說七七日住。乃至彼和合者，復有說不定乃至未和合間常住。問：中陰有衣無衣？答：或裸形。色界中陰有衣，色界慚愧增故。如彼法身不裸形，生身亦爾。欲界菩薩及白淨比丘尼中陰有衣，餘眾生無衣，無慚愧增故。問：中陰何食？答：香食。欲界中陰以香為食，前已說。色界離摶食，貪身極微故，唯三種食。問：具諸根不？答：諸根悉具足。中陰具諸根。何以故？中陰報淳故。又彼眾生求有故，於六入門常求有。問：形為云何？答：</p>

<div class="lg regular"><div class='lg-row'>隨行量不定，　或有見不見，</div>
<div class='lg-row'>入則從生門，　或生顛倒想。</div>
</div><p>隨行者各如其趣，地獄中陰如地獄形，乃至人天如人天形。問：中陰云何行？身量云何？答：行量不定。中陰行及身量不定，地獄中陰足上頭下而行，天中陰上昇如箭射空，餘中陰側身傍去，如畫人飛。量者，色界中陰量如本有，欲界菩薩中陰亦如本有，三十二相莊嚴其身，是故菩薩中陰光明徹照百億天下。言白象身入母胎者，不然，已離畜生故。菩薩從九十一劫來常離畜生，順相書故，令菩薩母見如是夢。欲界餘眾生中陰身量，如有知小兒形，諸根猛利故，以顛倒想入胎。問：中陰中陰為相見不？答：或有見不見。或中陰以中陰為境界，不一切。有說地獄中陰見地獄中陰，如是一切。又說地獄中陰見地獄中陰，畜生見二趣，餓鬼見三趣，人見四趣，天見五趣。生陰眼則不見，若天眼極清淨者能見。問：從何處入胎？答：入則從生門。彼從生門入，是故雙生者後生為長。問：以何想入胎？答：或生顛倒想。非一切眾生顛倒想入母胎，除近佛地菩薩。彼近佛地菩薩，於母母想、於父父想。餘眾生悉顛倒想入胎，若男中陰者，於母染想、於父恚想。彼作是念：若無此男者，與此女會。想見男去而與女會，見彼精時而謂己有即生歡喜，生歡喜故陰則漸厚，陰漸厚已依母右脇向背蹲坐。女則相違說。中陰因緣後當說。</p>

<p class='juan'>雜阿毘曇心論卷第十</p></div>
</div><!-- end of div[@id='body'] -->
</body></html>