<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />雜阿毘曇心論卷第三</p><p class="byline">尊者法救造</p><p class="byline">宋天竺三藏僧伽跋摩等譯</p>
<div class='div-pin'><a id='mulu7' />
<p class='h1'>業品第三</p><p>已說諸行展轉因緣力生。彼諸行所起種種生，生生差別勝者唯業。彼業今當說。</p>

<div class="lg regular"><div class='lg-row'>業能莊飾世，　趣趣各處處，</div>
<div class='lg-row'>是以當思業，　求離世解脫。</div>
</div><p>業能莊飾世趣趣各處處者，如是一切五趣種種性生、種種業莊飾。以業為種，彼有芽生，業差別故生差別，如種差別故芽差別。是以當思業，求離世解脫。業於受生勝故，是故欲背生死者當善觀察。問：誰業？答：</p>

<div class="lg regular"><div class='lg-row'>身口意集業，　在於有有中，</div>
<div class='lg-row'>彼業為諸行，　嚴飾種種身。</div>
</div><p>身口意集業在於有有中者，身業、口業、意業，此三業生種種果。眾生住於本有、死有、中有、生有中，修集諸業。問：云何立三業？為自性故、為依故、為等起故？若自性者，應一業，謂語業。若依者，一切依身亦應一業，謂身業。若等起者，一切從意起亦應一業，謂意業。答：此亦如是，三事故。彼自性者語業，以語即業故。依者身業，以業依身故、身作故、身合故、身運故。等起者意業。雖身業口業意業所起，然不共受名，如眼識。問：如所說業何所為？答：彼業為諸行及受種種身，此說一切眾生增上果，謂外眾具名為行。若眾生形相壽命等，是彼業果。問：若彼內外分種種相者，此云何為四大種種相？為造色種種相、為業種種相？答：三種悉有生因、依因、建立因、養因、長因故，是四大種種相；自分因故，是造色種種相；報因故，是業種種相。雖外分無報因，然眾生作善行，彼得好色好處；若作惡行，得惡色惡處。以業種種故，內外分亦種種。是業相今當略說。</p>

<div class="lg regular"><div class='lg-row'>身業當知二，　謂作及無作，</div>
<div class='lg-row'>口業亦如是，　意業當知思。</div>
</div><p>身業當知二謂作及無作者，身業二種：作性及無作性。作者，身動、身方便、身作。無作者，身動滅已與餘識俱彼性隨生，如善受戒穢污無記心現在前善戒隨生，如惡戒人善無記心現在前惡戒隨生。口業亦如是者，口業二種：作、無作性，如前說。意業當知思者，意業是思自性。有欲令意業是無作性，此則不然。意非作性，非色故、及三種故。無作亦名不樂、亦名離、亦名捨、亦名不作。以不作之，名是無作。言非業者，不然。何以故？作故。若善不作不善，若不善不作善，亦名作。如捨覺支，不以名捨故捨修道，止餘事故名為捨。彼亦如是。又復作因故、作果故，見因說果。如世尊說：形質故是色。無作亦非色，以作是色故，彼亦名色。彼亦如是。已說五業，如此業種種差別今當說。</p>

<div class="lg regular"><div class='lg-row'>作當知三種，　善不善無記，</div>
<div class='lg-row'>意業亦如是，　餘不說無記。</div>
</div><p>作當知三種善不善無記者，身作及口作三種：善、不善、無記。彼善者，淨心身口動，如施戒等。不善者，不善心身口動，如殺生等。無記者，無記心身口動。意業亦如是者，意業亦三種：善心相應是善，不善心相應是不善，無記心相應是無記。餘不說無記者，餘二業，身無作及口無作，彼二種：善不善<span class='corr'>無無</span>記。何以故？無記心羸劣故。強力心能起身口業，餘心俱行相續生。如手執香華，雖復捨之，餘氣續生，非如執木石等。問：已知五業思非色性，大地中已說故。餘業有何性？答：</p>

<div class="lg regular"><div class='lg-row'>色性染不染，　不染污五地，</div>
<div class='lg-row'>隱沒繫在色，　不善在欲界。</div>
</div><p>色者一切身業口業是色性，因四大故。彼身作可見有對，口作不可見有對，無作俱不可見無對。問：身口業幾種？答：染污、不染污。彼色二種，染污、不染污。染污者，煩惱所起，彼有二種：隱沒無記及不善。隱沒無記者，無報無慚無愧不相應一果煩惱等起。不善者，有報無慚無愧相應二果煩惱等起。不染污亦二種：善及不隱沒無記。善者，得愛果。彼亦二種：有漏及無漏。此品後當廣說。不隱沒無記者，不隱沒無記心等起，謂威儀、工巧，非報生。強力心能起身口業，報生心羸劣故不起，是故身口業非報性。若報生心能起身口業者，彼身口業亦應是報。但不爾，現在方便生故。若報生心，不應名威儀、工巧，是故身口業非報。問：幾地所攝？答：不染污五地，欲界及四禪，此則總說。若善作，唯至初禪，非上地。問：何故善身口作至初禪非上地？答：麁心起身口作業，彼心細故。外向心起作業，彼心內向故。覺觀起作業，彼地無故。善無作者五地，欲界及四禪，有無作禪律儀、無漏律儀。不隱沒無記身作亦五地，如前說。差別者，欲界作威儀、工巧心等起；色界作威儀心等起，彼無工巧心。問：已說上地無起作心，云何有作？答：彼初禪力起，作心現在前故起。若說善亦應爾者，不然，以生上地，下地善心不現在前，以彼劣故。隱沒繫在色者，若隱沒無記身口業在色界初禪非上地，無起作心故。非生上地下地染污心現在前，離欲故。亦不在欲界修道斷煩惱等起身口業，而欲界修道斷煩惱一向不善故。見道斷心不起身口業，此品後當說。不善在欲界者，若染污中不善者，在欲界非色界。何以故？彼善心易得故、正受長養故、無無慚無愧故、無苦受故。不善者受苦受眷屬報，色無色界無。無有色界業受欲界報，界異故、因果斷界故。已說身口業自性種地，謂無作律儀差別今當說。</p>

<div class="lg regular"><div class='lg-row'>若作無作戒，　略說有三種，</div>
<div class='lg-row'>無漏及禪生，　依別解脫戒。</div>
</div><p>若作無作戒略說有三種者，無作戒若律儀所攝，略說當知三種。問：何者是？答：無漏及禪生、依別解脫戒。彼無漏戒與道一果道俱行，謂學無學。禪生者，彼禪戒與禪一果禪俱行，正語、正業、正命。正命者，建立身業口業，無別體故。身業口業從無貪無恚無癡生，無恚無癡生者名正語、正業，無貪生者名正命。雖一心中有三善根，以增上故說如貪等行，如動風藥、如字音。依別解脫戒者，謂受戒式叉尸羅隨轉，亦有斷律儀，契經品當廣說。問：是身業口業，何等不隨心轉？何等隨心轉？答：</p>

<div class="lg regular"><div class='lg-row'>無作在欲界，　作依於二有，</div>
<div class='lg-row'>當知非心俱，　謂餘心俱說。</div>
</div><p>欲界無作不隨心轉，謂受戒已，不善無記心亦隨轉，亦不與善不善無記心隨轉，異相故。又復覆惡戒故、由作故、不定故。作者欲色界，亦不隨心轉，由身故、非心一果故。謂餘心俱說者，禪律儀、無漏律儀是餘，彼隨心轉，心一果故、由心故。已說建立業，成就戒今當說。</p>

<div class="lg regular"><div class='lg-row'>無漏戒律儀，　得道則成就，</div>
<div class='lg-row'>禪生若得禪，　持戒生欲界。</div>
</div><p>無漏戒律儀得道則成就者，得道謂一切聖道，從苦法忍乃至無生智，成就無漏律儀，此無漏律儀在六地：未來、中間、根本四禪。彼須陀洹、斯陀含向及果，成就一地無漏戒。阿那含向，或成就一地或六地。阿那含果，或三地乃至六地。阿羅漢六地。禪生若得禪者，若得禪成就禪律儀，謂得不失，此亦六地。持戒生欲界者，若受戒則成就別解脫律儀，此律儀謂欲界人非餘，無受分故。已略說成就戒，世分別今當說。</p>

<div class="lg regular"><div class='lg-row'>謂住別解脫，　無作於轉時，</div>
<div class='lg-row'>當知恒成就，　盡不捨過去。</div>
</div><p>謂住別解脫無作於轉時當知恒成就者，別解脫律儀現在無作戒常成就，念念得未曾得。盡不捨過去者，住別解脫律儀，無作若滅而不捨，則成就過去。捨事，此品後當說。</p>

<div class="lg regular"><div class='lg-row'>若有作於作，　即時立中世，</div>
<div class='lg-row'>已盡而不捨，　當知成過去。</div>
</div><p>若有作於作即時立中世者，中世謂現在住身口求受戒，爾時成就現在身口作。已盡而不捨，當知成過去者，若作盡不捨，爾時成就過去作非現在，以作不念念相續生故。</p>

<div class="lg regular"><div class='lg-row'>若得禪無作，　成就滅未至，</div>
<div class='lg-row'>中若入正受，　作亦如前說。</div>
</div><p>若得禪無作成就滅未至者，若得禪，彼則成就過去未來禪律儀。若初得禪，彼無始生死滅過去者，今悉得之。中若入正受者，如禪正受現在，彼無作亦爾，隨心生故。作亦如前說者，如前別解脫作，求時成就現在。若滅已不捨，爾時成就過去非現在。住禪者作亦如是。問：若生色界，云何成就作？答：世尊到色界，色界諸天禮敬右遶，乃至未究竟，爾時成就過去作。</p>

<div class="lg regular"><div class='lg-row'>悉成就當知，　得道若未生，</div>
<div class='lg-row'>中間道在心，　盡不捨前世。</div>
</div><p>悉成就當知得道若未生者，一切聖人一切時成就未來無漏律儀。中間道在心者，若道現在，爾時成就無漏無作律儀。盡不捨前世者，前世是過去，若彼無作滅已不捨，是成就過去。</p>

<div class="lg regular"><div class='lg-row'>若作不善業，　立戒成就二，</div>
<div class='lg-row'>至彼纏所纏，　盡已盡當知。</div>
</div><p>若作不善業立戒成就二者，謂住別解脫、禪生無漏律儀，若以不善極惱纏，起加捲等不善作無作，此則成就作無作。此說未離欲行不善故。問：幾時成就？答：至彼纏所纏，乃至纏未捨，住非律儀。盡已盡當知者，若彼纏盡，作無作亦盡。</p>

<div class="lg regular"><div class='lg-row'>若住不律儀，　無作成就中，</div>
<div class='lg-row'>能受不愛果，　或復盡不捨。</div>
</div><p>若住不律儀無作成就中能受不愛果者，住不律儀，謂屠膾等，彼一切時現在成就不善無作，不善無作念念生故。或復盡不捨者，彼無作滅不捨，則成就過去。</p>

<div class="lg regular"><div class='lg-row'>若剎那住作，　即時說中世，</div>
<div class='lg-row'>已盡而不捨，　善於上相違。</div>
</div><p>若剎那住作即時說中世者，彼住不律儀者，受不律儀時，成就現在作。已盡而不捨者，彼作滅而不失，則成就過去非現在，不相續故。善於上相違者，如住律儀說不善，住不律儀說善。</p>

<div class="lg regular"><div class='lg-row'>若處中所作，　是則立中世，</div>
<div class='lg-row'>若盡而不捨，　或二亦復一。</div>
</div><p>若處中所作是則立中世者，處中謂非律儀非不律儀，若受善時心不淳淨，成就現在善作；若住不善時不極惱纏，成就現在不善作。若盡而不捨者，滅已不捨，彼成就過去作非現在，不相續生故。或二者，若善淳淨心，不善極惱纏受，彼現在成就作及無作。亦復一者，謂第二剎那起，唯無作現在。若過去現在分別，若善不善分別亦爾。</p>

<div class="lg regular"><div class='lg-row'>隱沒不隱沒，　二作俱非盡，</div>
<div class='lg-row'>及淨不淨等，　一切無生說。</div>
</div><p>隱沒不隱沒二作俱非盡者，若隱沒無記及不隱沒無記，作不成就，過去羸劣心等起故、餘勢不強故。若現在受，作時則成就現在，剎那成就故。亦不說無作，以無記無俱故。及淨不淨等一切無生說者，若善不善隱沒無記及不隱沒無記作，悉不成就未來，以無住未來世受作故。問：何等為律儀、不律儀？答：</p>

<div class="lg regular"><div class='lg-row'>流注相續成，　善及不善戒，</div>
<div class='lg-row'>於一切眾生，　律儀不律儀。</div>
</div><p>彼別解脫律儀者，謂受戒，於一切眾生一切時戒不斷，或十二種或二十一種隨轉。不律儀者，謂住不律儀，於一切眾生一切時惡戒不斷。問：何等住不律儀？答：十二種住不律儀，所謂屠羊、養雞、養猪、捕鳥、捕魚、獵師、作賊、魁膾、守獄、呪龍、屠犬、司獵。屠羊者，謂殺羊，以殺心，若養若賣若殺，悉名屠羊。養雞、養猪亦如是。捕鳥者，殺鳥自活。捕魚、獵師亦如是。作賊者，常行劫害。魁膾者，主殺人自活。守獄者，以守獄自活。呪龍者，習呪龍蛇戲樂自活。屠犬者，旃陀羅。司獵者，王家獵主。若屠羊者，雖不殺餘眾生，而於一切眾生所得不律儀。何以故？若一切眾生為羊像在前者，於彼一切悉起害心，一切眾生有作羊理故。若復無作羊理者，於彼亦有害心，故得不律儀。如住慈心仁想普周，當知住餘不律儀亦如是。若王、若典刑、若聽訟官有害心者，悉墮不律儀義。問：得律儀齋何時？答：</p>

<div class="lg regular"><div class='lg-row'>謂受律儀戒，　盡壽或日夜，</div>
<div class='lg-row'>不律儀盡壽，　二俱無增受。</div>
</div><p>謂受律儀戒盡壽或日夜者，受別解脫律儀有二種，或盡壽者，謂七眾。七眾者，比丘、比丘尼、式叉摩尼、沙彌、沙彌尼、優婆塞、優婆夷。日夜者，謂受齋，有二種時分齋，日夜及盡壽。問：不律儀復云何？答：不律儀盡壽，謂不律儀盡形壽，非日夜。問：以何等故律儀得日夜，非不律儀？答：彼無受性故。無有言我日夜受不律儀者，以可羞厭故。善律儀有受性，可欣慶故。二俱無增受者，律儀不律儀俱無增受。半月一月六月，善惡希望不究竟捨，日夜戒亦如是。過者不然，無分齋性故。二種分齋前已說。彼因緣故，不律儀無日夜受，是因緣前已說。問：別解脫律儀云何得？答：</p>

<div class="lg regular"><div class='lg-row'>受別解脫戒，　當知從他教，</div>
<div class='lg-row'>隨心下中上，　得三品律儀。</div>
</div><p>受別解脫戒當知從他教者，別解脫律儀從他教得，若眾、若人、若法。眾者，謂白四羯磨受具足。人者，謂善來。法者，謂佛及五比丘等。又問樂謂須陀耶律，毘婆沙說十種受具足，所謂自起，謂佛超升離生，謂五比丘善來，謂耶舍等師受，謂摩訶迦葉問樂者，謂須陀耶受重法，謂摩訶波闍波提遣使，謂法與律師第五人，謂邊地十眾，謂中國三歸三說。問何等種得律儀？答：隨心下中上得三品律儀。若下心受別解脫戒，彼得下戒，下心果故。若極方便行善，乃至離色無色界欲，種三乘種子，眾生種類相續，彼猶下品隨轉。若中心受戒，得中律儀，若極方便行善，若不捨戒作諸惡行，彼猶中品隨轉。若增上心受戒，得上律儀，乃至種類相續，猶增上隨轉。或有年少比丘得增上律儀，雖復阿羅漢猶成就下戒。有別解脫戒從下中從中上，謂先以下心受優婆塞律儀，次以中心受沙彌律儀，後以上心受比丘律儀。從中下上從上下中，謂住律儀。有於一切眾生起非一切支非一切因，有於一切眾生起一切支非一切因，有於一切眾生起一切支一切因；有於一切眾生起一切因非一切支者，無也。彼眾生者，謂蠕動類。枝者，不殺生乃至不綺語。因者，下中上心。又說：無貪無恚無癡，有於一切眾生起非一切支非一切因者，謂下心受優婆塞戒，下心受沙彌戒。有於一切眾生起一切支非一切因者，謂下心受三種戒，或中或上或二。有於一切眾生起一切支一切因者，謂三種心受三種戒。是故於一切眾生起一切因非一切支者，無有也。若以初下心受日夜戒，次中心受優婆塞戒，後上心受沙彌戒，謂言應說於一切眾生起一切因非一切支者。此義不然，彼為盡壽故說。問：住何等心得別解脫律儀？答：於一切眾生起慈心。若言我於此受不於彼受，不得律儀，惡心隨故。如言我受不獵獸，以少分故是善業，不得律儀。以別解脫戒普於一切能不能所，得律儀故。若異此者，律儀應有增減，以能者生不能處、不能者生能處故。如是有何過？謂非捨時應捨，別解脫律儀應頓得，別捨應不受而得別解脫律儀。於現在陰界入得眾生，處所得故。非過去未來，墮法數故。以是故應作四句。有陰界入得別解脫律儀非禪無漏律儀者，謂於現在起前後眷屬及制罪。有陰界入得禪無漏律儀非別解脫律儀者，謂於過去未來起根本業道。有陰界入得別解脫律儀亦禪無漏律儀者，謂於現在起根本業道。有陰界入不得別解脫律儀及禪無漏律儀者，謂於過去未來起前後眷屬。於生草等得于時捨者，不然，生草處起故。謂能不能如是說者，不然，眾生前後同性，生草等後非性。於此論阿羅漢般涅槃同此說，後非性故，此義擇品當廣說。問：已說別解脫律儀，禪律儀云何得？答：</p>

<div class="lg regular"><div class='lg-row'>得色界善心，　得禪律儀戒，</div>
<div class='lg-row'>是捨彼亦捨，　無漏有六心。</div>
</div><p>得色界善心得禪律儀戒者，若有得色界善心，彼得禪律儀，以色界善心戒常隨故。除六心：初禪三識身心、聞慧心、起作業心、命終心，以不定故，定心戒常隨轉。以三識身心外向起故，起作業心亦如是，聞慧心名處起故，死時心羸劣故。第二禪第三禪第四禪有二不定心，謂聞慧心、命終心。問：無色界何故無戒耶？答：彼無色性故。戒者是色，彼中無色，無四大性故。若彼有四大者應有戒，無色界無四大故。戒者，惡戒對治。非無色界惡戒對治，惡戒者在欲界，無色界四遠遠故，所謂依遠、行遠、緣遠、對治遠。根本禪一切比智品，雖非斷對治，然有持對治及遠分對治。若苦法智、集法智有壞對治，根本禪攝故。未來禪有斷對治。若滅道法智根本禪攝者，非壞對治，無漏緣故。問：云何捨？答：是捨彼亦捨。若失色界心，彼律儀亦失，由心故。問：無漏律儀云何得？答：無漏有六心。無漏律儀六地心共得，禪、未來乃至第四禪。以六地有見道非上地，上地不廣境界故。若依未來超升離生修一地，見道無間等邊修二地等智，謂禪未來所攝，及欲界乃至依第四禪超升離生修六地，見道無間等邊修七地等智。問：何故無色界無見道耶？答：無忍及法智性故、無拘舍羅善根故<span class='note-inline'>(拘舍羅者言業行也)</span>、無戒故、不緣欲界故。問：禪律儀、無漏律儀有何差別？答：禪律儀有垢，無漏律儀離垢。又說，禪律儀是根本禪戒，無漏律儀一切無漏戒。此應作四句。或禪律儀非無漏者，謂根本禪世俗戒。無漏律儀非禪者，謂未來中間無漏戒。亦禪無漏律儀者，謂根本禪無漏戒。非禪無漏律儀者，謂未來中間世俗戒。得四句亦如是。問：不律儀云何得？答：</p>

<div class="lg regular"><div class='lg-row'>若作及受事，　而得不律儀，</div>
<div class='lg-row'>隨心下中上，　三品惡戒生。</div>
</div><p>若作及受事而得不律儀者，有二因緣得不律儀，謂作及受事。作者，謂不律儀家生，乃至未殺生未得不律儀，若殺生彼得不律儀。受事者，若生餘家，作是言：我當作此業以自活。彼即得不律儀。問：以何名住不律儀？為具耶、不具耶？答：有說，不具亦名住不律儀，謂不律儀家生，彼性不能語而殺生，得身業性非口業。毘婆沙者說，如律儀不具足，不名住律儀，不律儀亦如是。但以惡希望具，故生不律儀家，雖性不能語，而以身表語義故，從彼得不律儀。問：若住不律儀而受日夜律儀法，爾時得律儀捨不律儀，至明相出，彼復捨律儀還得不律儀耶？答：有說，得。捨不律儀得律儀，捨律儀得不律儀。有說，不得。若一身種類不殺生，乃至身種類盡不得不律儀，無作無受故。捨不律儀得律儀，捨律儀得不律儀，亦非不律儀。問：云何得不律儀？答：隨心下中上三品惡戒生。若初以下心殺眾生若受事，彼得下殺生無作及下不律儀，謂於餘一切眾生得不律儀所攝。彼後若以中上心殺生，彼得中上殺生無作不律儀，先已得從中上起亦如是。有住不律儀，於一切眾生起非一切支非一切因，有於一切眾生起一切支非一切因，有於一切眾生起一切因非一切支，有於一切眾生起一切因一切支。有於一切眾生起非一切支非一切因者，謂以下纏殺眾生，若中若上而不作餘業道。有於一切眾生起一切支非一切因者，謂以下纏殺眾生，乃至綺語非中上。有於一切眾生起一切因非一切支者，謂以下中上纏殺眾生，非餘業道。有於一切眾生起一切因一切支者，謂以下中上纏殺眾生，乃至綺語。彼說不具足不律儀不名住不律儀者，彼說於一切眾生起及一切支而因不定。問：諸律儀幾時捨？答：</p>

<div class="lg regular"><div class='lg-row'>別解脫調伏，　是捨於四時，</div>
<div class='lg-row'>若捨及命終，　斷善二根生。</div>
</div><p>別解脫調伏是捨於四時者，別解脫調伏當知四時捨。問：何時？答：若捨及命終斷善二根生，謂捨戒、身種類滅、善根斷、二形生。持律者云，法沒盡時，彼說戒結界羯磨一切息。阿毘曇者說，法沒盡時，先所受律儀相續生不捨，未曾得律儀不得，是故說一切息。有說，犯初眾罪名捨律儀。此則不然。若捨律儀者犯根本罪已還俗，應得更出家，以捨律儀故。佛言非比丘者，以非第一義比丘故，此說無過也。犯初眾罪於別解脫律儀是比丘，於無漏律儀非比丘。盡壽律儀有四時捨：齋律儀至明相起時捨。謂住律儀而犯律儀者，是犯戒非捨戒，當知彼人住持戒犯戒也。彼若悔者，即捨犯戒住持戒也。如富人負債，名富者亦名負債者，若還債已唯名富者。彼亦如是。</p>

<div class="lg regular"><div class='lg-row'>謂禪生律儀，　當知二時捨，</div>
<div class='lg-row'>若起煩惱退，　生上及下地。</div>
</div><p>禪律儀二時捨。問：何時？答：若起煩惱退生上及下地，謂禪退時捨彼律儀，由禪故，及生上生下時。</p>

<div class="lg regular"><div class='lg-row'>無漏戒律儀，　是說三時捨，</div>
<div class='lg-row'>退及得聖果，　增益根當知。</div>
</div><p>無漏律儀三時捨。問：何時？答：退及得聖果、增益根當知。退者，失勝功德。得果者，謂得須陀洹果乃至阿羅漢果。增益根者，謂信解脫得見到、時解脫得不動。問：不律儀云何捨？答：</p>

<div class="lg regular"><div class='lg-row'>不律儀四時，　受戒及命終，</div>
<div class='lg-row'>逮得諸禪定，　二根生亦然。</div>
</div><p>不律儀四時捨：受戒時、捨身種類時、得禪律儀時、二根生時。問：住不律儀，若捨殺具，名捨不律儀不？答：名為止業。若不受律儀不名捨，不律儀非對治故。如不服藥而捨，病因病則隨生。問：已知律儀不律儀捨時，彼俱離者作善戒惡戒。捨時云何？答：</p>

<div class="lg regular"><div class='lg-row'>謂彼限勢過，　及與希望止，</div>
<div class='lg-row'>亦捨於方便，　是說善惡捨。</div>
</div><p>彼俱離者，若善戒惡戒三時捨，謂限勢過、希望止、捨方便。限勢過者，若欲作善戒惡戒事時先作齊限，限過則止。如陶家輪，勢極則住。希望止者，彼發心念言，後更不作。捨方便者，息身口行。彼俱離者作善行惡行，盡身種類無作隨生。謂作是誓言：不供養佛終不先食。若以香華讚歎敬禮，及餘種種日日供養，盡身種類無作隨生。有作是誓言：不施他乃至一揣終不先食。彼亦盡身種類無作隨生。若作定期施，若日若月若歲，作是誓言：我盡壽作。即出少物以供彼用。彼盡身種類無作隨生。若起塔、若四方僧舍、若僧舍、若別房、若園觀浴池、若橋船，如是等有三因緣，無作不斷：若希望、若身、若事。惡戒者彼亦作是誓言：我當日日於彼怨家常作不饒益事，若一打若一惡言。彼盡壽不善無作隨生。已說捨色業，無色今當說。</p>

<div class="lg regular"><div class='lg-row'>善無色捨時，　斷退生諸地，</div>
<div class='lg-row'>穢污唯離欲，　當知是意業。</div>
</div><p>善無色捨時斷退生諸地者，若善有漏無色法三時捨，謂斷善根時、退時、生諸地時。穢污唯離欲者，穢污無色法離欲時捨，若此品對治生，即捨此品。已說諸業自性及成就，如此業世尊種種分別，今當說。</p>

<div class="lg regular"><div class='lg-row'>若業與苦果，　當知是惡行，</div>
<div class='lg-row'>復有意惡行，　貪瞋恚邪見。</div>
</div><p>若業與苦果當知是惡行者，若身口業及思，不愛報果生故，當知是惡行。問：唯此惡行耶？答：復有意惡行，謂貪、瞋、恚、邪見。不善思是意惡行，如前說。復有貪，恚，邪見。</p>

<div class="lg regular"><div class='lg-row'>是相違妙行，　最勝之所說，</div>
<div class='lg-row'>若於中增上，　說名十業道。</div>
</div><p>是相違妙行最勝之所說者，惡行相違，悉是妙行。若身善業，悉是身妙行。若口善業，悉是口妙行。若意善業及無貪、無恚、正見，悉是意妙行。隱沒不隱沒無記業，無報故非惡行非妙行。若彼不隱沒無記巧便者，如行行，如說說。與此相違不隱沒無記及隱沒，名不巧便。問：一切善行惡行皆業道所攝耶？答：若於中增上，說名十業道。此諸善行惡行中，增上業勝者是業道，彼妙行增者說善業道，惡行增者說不善業道。若言不定者，不然，以根本業道多增上極逼迫故、極恐怖故、事究竟故，是故說增上者是根本業道。問：何等為業道？答：殺生乃至邪見。彼殺生今當說。</p>

<div class="lg regular"><div class='lg-row'>有欲殺生心，　眾生想殺生，</div>
<div class='lg-row'>是名為殺生，　盜婬亦如是。</div>
</div><p>有欲殺生心眾生想殺生者，謂欲殺他眾生，定不定眾生起眾生想，殺彼眾生，名作無作，或復一向名無作。是身業殺生非餘，不具自在者，口語及仙人意所嫌而殺，謂是口意業。自性者不然，業自性異故、事不究竟故。若謂有心無心殺彼眾生，俱應得殺罪，如觸火、食毒者，不然，非譬故。若手執刀、若手擲刀，若有心、若無心，觸火不燒。若呪毒、若藥雜毒服者，若有心、若無心不死。殺生不如是，是故非譬。若復謂於火毒得不燒不死因緣，而殺生不得不殺因緣者，不然，得不惡心故。如彼刀呪眾藥等，是不燒不死因緣。不惡心是不殺因緣亦如是，以不惡心殺生則非殺生，如執刀觸火不燒。問：無心害眾生不死耶？答：死。雖殺生不得殺罪，無惡心故。雖逼迫他不得殺罪。謂此非說者，不然，如不逼迫不攝他，而罪福長養故。謂斷善根得慈心，是故不非說。盜者，物他所有、他物想、知不與欲取。取作己有想，名作無作，或一向名無作，是身業盜。邪婬者，父母等護、起護想、道非道行；無護者，非處非時。是不應行而行，名作無作，是身業邪婬。</p>

<div class="lg regular"><div class='lg-row'>謂彼異想說，　別離不軟語，</div>
<div class='lg-row'>無義不誠說，　是則口業道。</div>
</div><p>見聞等事顛倒不顛倒，覆藏想起，名作無作，或一向名無作，是口業妄語。或身動或默然，謂布薩事，是亦名妄語。若言身意業性者，不然，業性異故、著身口業故。譬如著身，若身放作者是身業。譬如曾眼更，後身觸得長等。譬如受戒時，口作得身業。譬如受具足時，若默然若無心得身業。別離者，若壞若不壞欲壞想、若已壞不令和合，名作無作，或一向名無作，是口業兩舌。不軟語者，惱亂心，若惱不惱，名作無作，或一向名無作，是口業惡口。無義不誠語者，不善心，非義非時不應法言，隨入一切口惡行。如無明隨煩惱，如音聲隨字。</p>

<div class="lg regular"><div class='lg-row'>眾生相違害，　是名為瞋恚，</div>
<div class='lg-row'>他物己想貪，　邪見謂何見？</div>
</div><p>眾生相違害是名為瞋恚者，於他眾生惡心欲殺欲打，與慈悲相違，是名瞋恚。他物己想貪者，愛他物，欲為己有想，名為貪。是一切欲界貪。邪見謂何見者，於施等作無見，名為邪見。問：何業道誰究竟？答：</p>

<div class="lg regular"><div class='lg-row'>殺生與惡口，　及瞋恚業道，</div>
<div class='lg-row'>皆由瞋恚成，　眾生處所起。</div>
</div><p>殺生與惡口及瞋恚業道皆由瞋恚成者，殺生、惡口、瞋恚，當知從瞋恚成，究竟時要與瞋恚俱。問：從何處生？答：眾生處所起。此三業道，當知從眾生處所起。</p>

<div class="lg regular"><div class='lg-row'>身二業及貪，　貪欲所究竟，</div>
<div class='lg-row'>皆由貪欲成，　眾具處所起。</div>
</div><p>身二業及貪貪欲所究竟皆由貪欲成者，偷盜、邪婬及貪，是三業道，當知貪究竟。問：此復何處起？答：眾具處所起。此三業道，當知從眾具處所起。</p>

<div class="lg regular"><div class='lg-row'>謂有餘口業，　是皆三所成，</div>
<div class='lg-row'>從名處所起，　明智之所說。</div>
</div><p>謂有餘口業是皆三所成者，妄語、兩舌、綺語，當知從貪欲、瞋恚、愚癡究竟。問：彼復從何處起？答：從名處所起，明智之所說。此三口業道，當知從名起。</p>

<div class="lg regular"><div class='lg-row'>邪見名色起，　亦從愚癡成，</div>
<div class='lg-row'>一切諸業道，　三種為方便。</div>
</div><p>邪見名色起亦從愚癡成者，謂邪見從名色處所起。問：此誰究竟？答：亦從愚癡成。此邪見當知從愚癡究竟。問：一切業道方便，如根本究竟，為有異耶？答：一切諸業道，三種為方便。一切十不善業道，貪欲、瞋恚、愚癡悉為作方便。貪殺者，為皮肉筋骨等故殺，為己故或為親友故。瞋恚殺者，殺怨家及怨親友，令其憂惱。愚癡殺者，言殺諸毒<span class='corr'>虫</span>等因緣無罪，以害人故。殺諸禽獸等因緣無罪，為人食故。波私國說，如父母老、若惡病應殺，因緣無罪。貪盜者，盜所須物為己他故。瞋盜者，若盜怨若怨親物令其憂惱。癡盜者，如婆羅門說一切地所生物悉施婆羅門。婆羅門弱劣故，剎利等受用，是故婆羅門言自取己物無罪。而彼取時作他物想，故名盜。貪邪婬者，於眾生所貪心方便，若他所受及自所受，若為財利非貪方便則瞋恚起，謂於怨家及怨親所受。癡邪婬者，如說橋船野田華果道路女人，一切眾生悉共受用。如婆羅門說：婆羅門應有四婦，剎利應三，鞞舍應二，首陀羅唯一。口業若貪起當知從貪生，若恚起當知從恚生，若癡起當知從癡生。貪者若貪次第起是即從貪生，若瞋所起是從瞋恚生，愚癡所起是從愚癡生。瞋恚、邪見亦如是。問：云何業道定是作，無作非耶？答：</p>

<div class="lg regular"><div class='lg-row'>根本業無作，　或復說有作，</div>
<div class='lg-row'>方便終則異，　貪不貪等起。</div>
</div><p>根本業無作或復說有作者，色自性七業道定無作。或復作邪婬定有作，以自究竟故非他，餘業道不定。若自作則有作，若使他作者一向無作。問：頗非身作而得殺生耶？答：有，謂口作。頗非口作而得妄語耶？答：有，謂身作。頗非身口作而得二罪耶？答：有，謂仙人起惡心，謂布薩事。若欲界色性善業道，定有作及無作。禪無漏律儀，唯無作非作，由心故。方便者有作，若淳淨心及極利纏作，有無作。若不淳淨心及不極利纏作者，唯有作，無無作。終則異者，業道終唯無作，作業已息故。問：何等為業道方便？何等為終？答：殺方便，謂屠羊者，若捉若買若牽來，一打三打，乃至命未盡，悉名方便。當斷命時，剎那頃作及無作，是根本業道。後乃至於是處不善身所作及無作，是殺生終。乃至綺語亦如是。是名為終。貪、恚、邪見無方便現在前，則是根本起。有說：身口業道，一切十業為方便及終。此云何？如欲殺彼眾生，殺此眾生為因，然後殺彼。謂殺生祈請助力殺彼，或劫他財以資殺事，或婬彼所受令殺其主，或於彼知友妄語惡口兩舌綺語以離其親，或貪彼財，或復瞋彼，或起邪見長養殺法後殺彼子、復婬彼婦，次第乃至十不善業道。當知是終。如是一切盡當知。貪不貪等起者，不善業道貪恚癡為方便亦為終，善業道以不貪不恚不癡起。捨不善業道方便即是善業道方便。捨根本即是根本，捨終即是終。問：此云何？答：如沙彌受具足入戒場，周匝禮僧，求和上，受衣鉢，白一羯磨乃至二羯磨，皆是方便。第三羯磨，彼剎那頃作及無作，是根本業道，次說四依。如是乃至於是處，身口所作及無作，是名為終。問：何處有幾業道？答：</p>

<div class="lg regular"><div class='lg-row'>地獄五業道，　欝單曰後四，</div>
<div class='lg-row'>餘方具有十，　及餘惡趣天。</div>
</div><p>地獄五業道者，地獄眾生有五不善業道：惡口、綺語、貪、恚、邪見。無相殺故無殺業道，無受財故無盜，無執受女人故無邪婬。異想說故名妄語，彼無異想故無妄語。常離故無兩舌。為苦所逼故有惡口。不時說故有綺語。貪及邪見成就而不行，瞋恚者俱有。欝單曰後四者，有後四不善業道。壽分定故無殺生，無受財故無盜，無執受女人故無邪婬。欲行欲時將彼女人往詣樹下，樹自曲枝而覆其上，然後行欲，去已還復。若樹不覆，並愧而離。無欺他故無妄語。常和故無兩舌。柔軟故無麁言。有歌歎故有綺語。意業道雖成就而不行。餘方具有十者，除欝單曰，餘三方有十業道，或不律儀所攝，或離不律儀所攝。及餘惡趣天者，畜生、餓鬼及欲界天有十業道。離不律儀，雖天不害天而害餘趣。又說，天亦有截手足，斷而還生。若斬首，若中截則死。展轉相奪等，乃至十業道一切悉有。色無色天無有不善業道。問：何處有幾善業道？答：</p>

<div class="lg regular"><div class='lg-row'>地獄欝單曰，　有三善業道，</div>
<div class='lg-row'>等現於無色，　彼聖成就十。</div>
</div><p>地獄欝單曰有三善業道者，地獄有無貪無恚正見，欝單曰亦爾。等現於無色者，無色界即此三現在前行。彼聖成就十者，無色界聖人成就無漏十善業道。</p>

<div class="lg regular"><div class='lg-row'>如此亦復異，　謂色界律儀，</div>
<div class='lg-row'>畜生餓鬼異，　餘如是亦異。</div>
</div><p>如此亦復異謂色界律儀者，色界禪律儀所攝具十善業道，亦成就亦現在前，聖人生彼則有無漏業道。畜生餓鬼異者，畜生餓鬼亦有十善業道，離律儀亦離不律儀。餘如是亦異者，閻浮提、弗婆提、瞿陀尼及欲界天說餘，彼有十善業道，是律儀所攝或離律儀，謂欲界天唯有禪無漏律儀。問：幾不善業道一時與思俱轉？答：</p>

<div class="lg regular"><div class='lg-row'>不善業道起，　一與思俱轉，</div>
<div class='lg-row'>二三乃至八，　當知次第增。</div>
</div><p>此身自性三不善業道，彼一一與思俱轉，謂殺生、偷盜、邪婬。二俱轉者，殺他眾生而盜取。三俱轉者，遣二使已自行邪婬，以此行自究竟非他故。若彼種類和合者，則一切俱究竟。口業道一俱轉者，謂綺語。二俱轉者，攝妄語非時說綺語、攝欲別離說非時說綺語、攝惡口說非時說綺語。三俱轉者，攝欲別離說妄語非時說綺語、攝惡口妄語非時說綺語、攝惡口欲別離說非時說綺語。四俱轉者，攝欲別離妄語惡口非時說綺語。意業道者，一一俱轉，行別故不二。如是五六七八俱轉，遣六使自行邪婬，不由他故。若彼種類和合者，則一時俱究竟及貪現在前。如是八不善業道與思俱轉。問：幾善業道一時與思俱轉？答：</p>

<div class="lg regular"><div class='lg-row'>所謂善業道，　二三及與四，</div>
<div class='lg-row'>六七九與十，　一時思俱轉。</div>
</div><p>欲界善五識身現在前，初禪地三識及依無色盡智、無生智，此二善業道與思俱轉，謂無貪、無恚。欲界善意識現在前，色界不定心及無色界，又依無色無漏正見三事與思俱轉，優婆塞及沙彌染污及無記心受律儀。四即此善五識住。六即此善意識住及比丘染污無記心非心。七比丘善五識住，若依禪盡智、無生智俱心。九即此比丘善意識住及色界定心依禪無漏正見現在前。十善業道與思俱轉。問：何業道有幾果？答：</p>

<div class="lg regular"><div class='lg-row'>一一果有三，　所謂為報果，</div>
<div class='lg-row'>依果及增上，　是名業道果。</div>
</div><p>一一業道皆有三果，謂報果、依果、增上果。彼業道修習多修習，生地獄中是報果。從地獄出來生人中受相似果，謂殺生者短壽，盜者失財，邪婬者妻不貞良，妄語者惡名譏論，兩舌者親友乖離，惡口者常聞惡聲，綺語者言語不正，貪者增貪，瞋者增瞋，邪見者增癡，是為依果。此諸業道增上果者，謂眾具麁悴無有光澤，多遭霜雹塵垢污濁臭穢不淨，居處嶮曲茨棘惡刺果實零落尠少微細，極大苦惱無有華果。問：云何果相似？答：</p>

<div class="lg regular"><div class='lg-row'>苦他惡道苦，　傷壽則短壽，</div>
<div class='lg-row'>外具不光澤，　壞彼光澤故。</div>
</div><p>苦他惡道苦者，謂殺生令彼受苦，得惡道苦，此是相似。問：殺何等陰？為色陰耶？為五陰耶？答：有說色陰，以色可斷壞故，四陰非觸。有說五陰，四陰雖非觸，彼依色陰轉，殺色陰亦殺彼，如瓶破則失乳。問：為殺無記、為三種耶？答：有說無記，以無記受刀杖故，餘二非觸。又說一切三種，如前說。問：殺何陰？過去耶未來現在耶？若過去者彼已滅，若未來者不可得，若現在者彼剎那頃不住。答：有說未來，現在世住，壞未來和合。又說未來現在，以現在受刀杖，不相續陰滅。傷壽則短命者，謂彼殺者斷彼命故而得短壽。外具不光澤壞彼光澤故者，謂彼殺者壞彼光澤故，所得眾具悉不光澤。一切業道隨其所應當知。盜及邪婬雖不令彼苦，以壞希望故。如不別離亦名兩舌，彼雖不惱亦名惡口。已說業道分，差別今當說。</p>

<div class="lg regular"><div class='lg-row'>謂現法果業，　次受於生果，</div>
<div class='lg-row'>後果亦復然，　當知分各定。</div>
</div><p>三業現受、生受、後受。現法受業者，若業此生作即此生熟，名為現受。若第二生熟者，名為生受。第二生後熟者，名為後受。或有欲令四業前三及不定受，前三者不轉，不定者轉。轉者，謂持戒等護故。譬喻者說，一切業轉乃至無間。彼說若無間不轉者，亦無有越第一有。若越第一有者，故知無間業亦轉。彼有說現法業不必現報熟，若熟者現法受非餘。如是說者，說八業現法報，或定不定乃至不定受業亦如是。是故彼說分定熟不定，應作四句：或分定熟不定、或熟定分不定、或分定熟亦定、或非分定亦非熟定。問：此四業幾一身種類種？答：三，除現法受。欲界四種業種，色無色界亦如是。地獄趣四種不善業種，善者三種，除現受業。餘趣俱四種。生欲界凡夫欲愛未盡，欲界四種。若欲愛盡梵天愛未盡，若不退種性法者，欲界三種，除生受。梵天亦三種，除現受。若退種性法者，梵天如前說，欲界四種善業種。如是隨其義，一切地生凡夫聖人亦如是說。已說現受等，樂受今當說。</p>

<div class="lg regular"><div class='lg-row'>欲界中善業，　及色界三地，</div>
<div class='lg-row'>說名為樂受，　此亦定不定。</div>
</div><p>欲界中善業及色界三地說名為樂受者，欲界善業得樂受及眾具報，色界乃至第三禪業皆得樂報。問：禪中間業得何等報？答：有說初禪樂報。此非說，以阿毘曇說，或業得心受非身耶？答：有，善無覺業。又說禪中間業不得受報，唯有色心不相應行。問：此分亦定耶？答：此亦定不定。若定若不定，此四地中善皆有樂報。</p>

<div class="lg regular"><div class='lg-row'>得不苦不樂，　是說為上善，</div>
<div class='lg-row'>若受於苦報，　是說不善業。</div>
</div><p>得不苦不樂是說為上善者，第四禪地善業及無色地善業說不苦不樂報，以彼得不苦不樂受及眾具故。問：下地何故無不苦不樂報耶？答：有說下地麁而彼受細故，下地不寂靜而彼受寂靜故。若下地作善業皆為樂受故，無有求不苦不樂受者。雖不求苦報，以求樂故作惡行，是故雖不求而受苦報。若受於苦報是說不善業者，不善業說苦報，苦受果故。非獨業受報，四陰五陰亦受報，但業勝故說業受報。當知此亦定不定。問：幾種受？答：</p>

<div class="lg regular"><div class='lg-row'>所謂自性受，　相應與報受，</div>
<div class='lg-row'>現前及境界，　是說五種受。</div>
</div><p>五種受，謂自性受、相應受、報受、現前受、境界受。自性受者，受也。相應受者，受相應法。報受者，樂受等業。現前受者，現在受。如《大因經》說：若樂受現在前時，二受則滅。境界受者，眼觸生覺受色是攀緣義。此五種受中，當知說報受非餘。問：世尊說黑報等四業，云何建立？答：</p>

<div class="lg regular"><div class='lg-row'>色有中善業，　是白有白報，</div>
<div class='lg-row'>黑白在欲中，　俱黑說不淨。</div>
</div><p>色有中善業是白有白報者，色界善業一向無瞋恚離黑。問：無色界業勝非色界，何故不說？答：二報故。色界受中陰及生陰，無色界唯有生陰。如是色無色可見不可見有對無對受報。又彼有三業五陰，十善業道受報故說。黑白在欲中者，欲界善業雜不善業故，是故說黑白。又一身中二種業可得，亦二種報，是故如是說。非黑即是白，黑異相故。俱黑說不淨者，不善業說黑。彼有黑報，彼因穢污，穢污故說黑。及鄙賤可惡，故說黑報。唯鄙賤黑非穢污黑，不染污故。</p>

<div class="lg regular"><div class='lg-row'>若有思能壞，　彼諸業無餘，</div>
<div class='lg-row'>此說無閡道，　謂是第四業。</div>
</div><p>若道能滅彼三業，彼道相應思是第四業。此業不染污故不黑，不可樂故不白，不墮界故無報。問：何業幾思斷？答：</p>

<div class="lg regular"><div class='lg-row'>說有十二思，　斷於黑報業，</div>
<div class='lg-row'>四思能斷白，　一思二俱離。</div>
</div><p>說有十二思斷於黑報業者，黑業十二思斷，見道四法忍相應思，及離欲界欲八無閡道相應思。四思能斷白者，四思斷白業，初禪離欲第九無閡道相應思，乃至第四禪離欲亦爾，以善有漏法最後無閡道斷故。一思二俱離者，欲界離欲第九無閡道相應思，滅黑業及黑白業。問：世尊說曲穢濁，此云何？答：</p>

<div class="lg regular"><div class='lg-row'>曲者從諂起，　穢從瞋恚生，</div>
<div class='lg-row'>欲生謂為濁，　世尊之所說。</div>
</div><p>曲者從諂起者，諂者說曲，於曲相法所起業名為曲，彼曲果故。諂者以不直故名為曲，以諂所閡，難出生死、難入涅槃，譬如曲木。穢從瞋恚生者，二種穢：穢自身及他身故。瞋恚者名為穢，於穢相法所起業名為穢，彼果故。欲生謂為濁世尊之所說者，欲者染性故名為濁。若業欲所起名為濁，彼果故，果似因說。問：幾種等起？答：</p>

<div class="lg regular"><div class='lg-row'>等起有二種，　因及彼剎那，</div>
<div class='lg-row'>如前所迴轉，　此亦隨迴轉。</div>
</div><p>等起有二種因及彼剎那者，有二種等起：因等起者，我當作所作；彼剎那等起者，若心住作彼業。問：此二等起，何等為轉，何等為隨轉？答：轉者謂彼前，若彼因等起者名轉。後者說隨轉，彼剎那等起說隨轉。問：六識身何等為轉？何等為隨轉？答：</p>

<div class="lg regular"><div class='lg-row'>若識修道斷，　在意有二種，</div>
<div class='lg-row'>五種心說一，　餘則說有漏。</div>
</div><p>若識修道斷在意有二種者，修道所斷意識亦轉亦隨轉，以彼俱能起業故。彼亦善不善無記，彼善轉即善隨轉、不善、無記亦如是。無記者威儀、工巧，彼威儀心轉即彼隨轉。善穢污心現在前去者，不然，以速起故，如旋火輪。工巧心亦如是。前已說報生心不起身口業。五種心說一者，五識身說隨轉，受自作故；非轉，無思惟故。餘則說有漏者，見道斷心說餘，彼是轉，能為因等起，故非隨轉。不以見道斷心等起身口業，以微細故、內向故。若復見道斷心等起身口業者，彼業為見道斷、為修道斷、為俱道斷？若言見道斷者，無有色見道斷，明無明相違故。若言修道斷者，修道斷法而見道斷心等起者，此則不應。若言俱斷者，則有可分，此亦不然。如契經說：邪見人身口業說是見。彼亦說因等起。問：何等為淨？答：</p>

<div class="lg regular"><div class='lg-row'>一切妙行淨，　無學身口滿，</div>
<div class='lg-row'>所謂意滿者，　即是無學心。</div>
</div><p>一切妙行淨者，若所有妙行一切說淨，若身妙行是說身淨，如是比。問：有漏法有垢，云何說淨？答：煩惱相違故、引導第一義淨故。問：云何滿？答：無學身口滿。無學身口妙行說滿。所謂意滿者即是無學心，無學心說意滿，牟尼相故。問：以何等故色陰識陰說滿非餘？答麁細故。心者第一義滿，以身口業比知止息增廣故、煩惱熱不損故、意語不壞故，是故說阿羅漢滿非餘。問：妙行、淨滿何差別？答：所作善故說妙行，清淨故說淨，牟尼故說滿。復次愛果故說妙行，離煩惱故說淨，離癡故說滿。已說業，業果今當說。</p>

<div class="lg regular"><div class='lg-row'>相似說依果，　報則不相似，</div>
<div class='lg-row'>淨及不淨果，　是則說為報。</div>
</div><p>依果者，謂善生善，如是比，當知說自分因。報果者，謂淨不淨果，如前說。報因與果相似者，謂依果。不相似者，善不善因無記果。</p>

<div class="lg regular"><div class='lg-row'>所謂解脫果，　離欲見真說，</div>
<div class='lg-row'>以功力所得，　是說功用果。</div>
</div><p>所謂解脫果離欲見真說者，解脫果，謂斷也。以功力所得是說功用果者，若果以功力所招及斷，是說功用果。</p>

<div class="lg regular"><div class='lg-row'>種種相諸法，　其果唯一相，</div>
<div class='lg-row'>是說增上果，　除前所起法。</div>
</div><p>若多相諸法，相似不相似唯一果，謂增上果，謂所作因。除前所起法者，除前生，於後生非果。問：增上果、功用果何差別？答：所作事成為功用果，受用為增上果。謂種殖者有二果，受用者有增上果。已總說果，若彼果是業有，今當說。</p>

<div class="lg regular"><div class='lg-row'>有漏斷結業，　五果是有果，</div>
<div class='lg-row'>無漏斷結道，　彼則有四果。</div>
</div><p>有漏斷結業五果是有果者，世俗斷結道，彼業有五果：彼後相似及增上是依果，彼業報是報果，彼結斷是解脫果，彼所招及斷是功用果，除自己餘一切法是增上果。無漏斷結道彼則有四果者，無漏斷結道，彼業有四果，除報果，餘果如前說。</p>

<div class="lg regular"><div class='lg-row'>不善業四果，　亦餘善有漏，</div>
<div class='lg-row'>餘無漏有三，　無記業亦然。</div>
</div><p>不善業四果亦餘善有漏者，不善業四果，除斷結道。諸餘善有漏業，謂方便道、解脫道、勝進道及聞等慧。此諸業亦有四果，除解脫果。餘無漏有三無記業亦然者，除斷結無漏，諸餘無漏業及無記業有三果，除報果及解脫果。</p>

<div class="lg regular"><div class='lg-row'>四二及三果，　三四亦復二，</div>
<div class='lg-row'>三二三淨等，　是說為業果。</div>
</div><p>善業者，以善法為四果，除報果。以不善為二果，功用及增上果。以無記為三果，除依果及解脫果。不善業者，以不善法為三果，除報果解脫果。以無記法為四果，除解脫果。自分因、遍因以欲界身見邊見無記法為依果。以善為二果，功用及增上果。無記業者，以無記法為三果，依果、功用果、增上果。以善為二果，功用果及增上果。以不善為三果，除報果、解脫果。</p>

<div class="lg regular"><div class='lg-row'>過去一切四，　中未來亦然，</div>
<div class='lg-row'>中於中說二，　未生未生三。</div>
</div><p>過去一切四者，過去業以一切三世法為四果，除解脫果，不墮世故。中未來亦然者，現在業以未來法為四果，如前說。中於中說二者，現在業以現在法為二果，功用果及增上果。未生未生三者，未來業以未來法為三果，報果、功用果、增上果。</p>

<div class="lg regular"><div class='lg-row'>自地自地四，　或以他地二，</div>
<div class='lg-row'>若正思惟地，　亦有解脫果。</div>
</div><p>自地自地四者，自地業以自地法為四果，除解脫果。如欲界繫以欲界繫，乃至非想非非想亦如是。或以他地二者，他地業以他地法為二果，功用果、增上果。若無漏業以他地無漏為依果。若正思惟地亦有解脫果者，定地或有解脫果，謂無閡道所攝。</p>

<div class="lg regular"><div class='lg-row'>皆以一切三，　三二一復五，</div>
<div class='lg-row'>二二次第說，　謂是學等業。</div>
</div><p>學業以學為三果，依果、功用果、增上果。以無學為三果，亦如是。以非學非無學為三果，解脫果、功用果、增上果。無學業以無學為三果，依果、功用果、增上果。以非學非無學為二果，功用果、增上果。以學為一果，增上果。非學非無學業以非學非無學為五果。以學為二果，功用果、增上果。以無學為二果，亦如是。</p>

<div class="lg regular"><div class='lg-row'>謂說三四一，　四三及與二，</div>
<div class='lg-row'>四復一亦二，　是說見等業。</div>
</div><p>見道斷業以見道斷法為三果，依果、功用果、增上果。以修道斷法為四果，除解脫果。以無斷法為一果，增上果。修道斷業以修道斷法為四果，除解脫果。以無斷法為三果，解脫果、功用果、增上果。以見斷法為二果，功用果、增上果。無斷業以無斷法為四果，除報果。以見斷法為一果，增上果。以修道斷法為二果，功用果、增上果。已說業有果，身業口業四大造，今當說。</p>

<div class="lg regular"><div class='lg-row'>自地若有大，　身口業所依，</div>
<div class='lg-row'>無漏隨力得，　此即是彼果。</div>
</div><p>自地若有大身口業所依者，若欲界身口業，即欲界四大造。色界初禪地身口業，即初禪四大造，乃至第四禪亦如是，以墮界故、煩惱合故。無漏隨力得此即是彼果者，無漏身口業隨所依力得，即彼地四大造。若生欲界無漏初禪正受，乃至第四禪彼身口業，即欲界四大造。一切地生亦如是，不墮界故、非煩惱合故。若須陀洹、斯陀含、阿那含果及向，佛、辟支佛、聲聞波羅蜜道法智比智品，依欲界身現在前，彼一切業欲界四大造。若依色界身現在前，彼一切業色界四大造。學生無色界，依五地未來戒成就。若先彼地起無漏道，即依彼地過去。若彼得阿羅漢果，彼捨學戒得無學未來依五地戒。問：世尊說三障，此云何？答：</p>

<div class="lg regular"><div class='lg-row'>無間無救業，　廣生諸煩惱，</div>
<div class='lg-row'>惡道受惡報，　障閡應當知。</div>
</div><p>三障：業障、煩惱障、報障，謂障閡聖道及聖道方便，故說障。除此三障，餘法雖為障，然此三障五因緣易見易知，所謂處、趣、生、果、人。彼業障者，五無間業，所謂害父、害母、害阿羅漢、壞僧、出佛身血。此業報無間必生地獄中，是故說無間。有二因緣故得無間：背恩義及壞福田。彼害父母是背恩無間，餘者壞福田無間。罪最大者所謂壞僧，次出佛身血，次害阿羅漢，次害母，次害父。<span class='corr'>此</span>義雜品當廣說。煩惱障者，謂勤及利煩惱。有眾生煩惱勤而不利，應作四句。勤而不利者，數行軟煩惱。利而不勤者，增上煩惱不數行。亦勤亦利者，數行增上煩惱。不勤不利者，不數行軟煩惱。彼軟煩惱不利者，此說煩惱障，以依軟結便有中，依中便增故。若利煩惱不勤者非障，以不數行故。若俱者，一切惡。不俱者，一切勝。當知善根亦如是。以行煩惱故建立障非成就者，以一切眾生等成就煩惱故，隨其所應。彼煩惱障者，當知黃門、氣噓富蘭那等。又復說難陀、央掘魔欝、鞞羅迦葉。如是比。以說力故，彼得見諦，舍利弗等非其境界。報障者，惡道處、欝單曰、無想天處。問：此障，何者最大惡？答：</p>

<div class="lg regular"><div class='lg-row'>所謂煩惱障，　是說最大惡，</div>
<div class='lg-row'>無間業為中，　報障則為軟。</div>
</div><p>三障中煩惱障最大惡，次業障，次報障，以煩惱障能轉業障，業障轉報障故。又說報障最大惡，以一切因時可轉，果時不可轉故。此則不然。彼或有煩惱障成就，或業障、或報障、或煩惱業障。或煩惱障、報障無，業障、報障俱成就，以因果不俱故。彼業障者三方，煩惱障、報障者五趣。問：如所說無間業其罪最大，謂壞僧。僧壞有何性？答：</p>

<div class="lg regular"><div class='lg-row'>謂不和合性，　當知是僧壞，</div>
<div class='lg-row'>不隱沒無記，　是不相應行。</div>
</div><p>僧壞者，是不和合性，不隱沒無記不相應行陰攝。壞僧罪是妄語。問：何等誰成就？答：</p>

<div class="lg regular"><div class='lg-row'>壞者則是僧，　罪則壞僧人，</div>
<div class='lg-row'>彼受一劫報，　無擇地獄中。</div>
</div><p>壞者則是僧罪則壞僧人者，僧成就壞，壞僧人成就罪。彼受一劫報無擇地獄中者，壞僧罪，無擇地獄中受一劫報。若作餘惡行，種餘地獄報，彼或無擇，彼後不能壞僧。壞僧後作餘惡行，彼一切皆無擇地獄果。若多行惡行者，所受身廣大而柔軟，多受眾苦。餘無間業後不能壞僧者，要族姓端正戒聞才辯，如是之人乃能壞僧，以彼自立為大師故。犯戒者非增上。問：云何壞僧？答：</p>

<div class="lg regular"><div class='lg-row'>大師及是道，　諸比丘異忍，</div>
<div class='lg-row'>破壞和合僧，　所謂見行增。</div>
</div><p>大師及是道諸比丘異忍破壞和合僧者，謂比丘起如是希望：提婆達多是我大師，非瞿曇；彼所制五法是道，非八正。當知是壞僧。又說受籌、見聞俱增。問：何等人破僧？答：謂見行增上者。見行人壞僧，惡希望故。非愛行人，輕動故。問：為在家人壞僧、為出家？答：比丘受具足比丘壞僧，非在家、非沙彌、非比丘尼。若彼心住壞僧，即彼心是果，六識身一一現在前。壞僧覺亦如是。問：何處壞僧？為幾人？答：</p>

<div class="lg regular"><div class='lg-row'>三方極少八，　是則羯磨壞，</div>
<div class='lg-row'>閻浮提至九，　是則法輪壞。</div>
</div><p>三方極少八是則羯磨壞者，三天下羯磨僧壞，極少者至八，以四人名僧非三故。若於一住處界內，二部僧各別作布薩羯磨，當知是僧壞。問：何處壞法輪？為幾人？答：閻浮提至九是則法輪壞。閻浮提法輪壞非餘處，以此有道則有異道，若此有大師則有異師。極少至九人。乃至二部各別，有一人僧所同者、教僧者、僧隨順者教無慚無愧部，謂提婆達也。問：為壞聖僧、為凡夫僧？答：凡夫壞，非聖人，以正定聚故、不壞淨故。又說得忍凡夫亦不壞。已入決定聖僧，世尊不壞眷屬故。問：住何分僧不壞？答：</p>

<div class="lg regular"><div class='lg-row'>不結界前後，　牟尼已涅槃，</div>
<div class='lg-row'>息肉未起時，　及無第一雙，</div>
<div class='lg-row'>於此六時中，　則無壞法輪。</div>
</div><p>有六時僧不壞：謂不結界，結界因緣前已說。亦非前亦非後，以此二分中僧一味故。亦非大師般涅槃後，無異師故。亦非未起惡戒惡見息肉，亦非未建立第一雙，以僧壞不經一宿別住，第一雙還和合故。或有欲令七因緣不壞，謂大師在眾彼無威光故、非一切諸佛悉有壞僧由行故。問：此五無間業何等最大惡？答：</p>

<div class="lg regular"><div class='lg-row'>妄語破壞僧，　於諸業最惡，</div>
<div class='lg-row'>第一有中思，　是說最大果。</div>
</div><p>妄語破壞僧於諸業最惡者，壞僧妄語是為最惡，以轉法身故。法者佛所重，以彼廣方便轉故。壞僧者，惱亂大眾故。若僧壞，未超昇離生者不超昇離生，亦無得果亦無坐禪學問思惟業生，大千世界法輪不轉。若僧還和合者，未超昇離生者超昇離生及得果，離欲漏盡坐禪學問思惟業生，大千世界法輪復轉。問：此說妄語最大罪，又餘處說意業及邪見是諸大罪，有何差別？答：五無間罪中妄語為最大，三業中意業為最大，五見中邪見為最大。復次報廣故，妄語最大罪。惱大眾故，意業最大罪。斷善根故，邪見最大罪。問：何等業最大果？答：第一有中思是說最大果，以彼思於非想非非想處八萬劫壽，以報果故說。解脫果者，金剛三昧相應思最大，以彼思永斷一切煩惱得果故。又說一思種八萬劫，然後多思成滿。如畫師先以一色作摸後布眾綵。又說一時正受一行一緣，眾多思現在前，於中或有思受十千劫壽，有三十千劫、四十千劫壽者，此說大劫數。</p>
</div>
<p class='juan'>雜阿毘曇心論卷第三</p>
</div><!-- end of div[@id='body'] -->
</body></html>