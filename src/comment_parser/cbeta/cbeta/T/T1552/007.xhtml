<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />雜阿毘曇心論卷第七</p><p class="byline">尊者法救造</p><p class="byline">宋天竺三藏僧伽跋摩等譯</p>
<div class='div-pin'><a id='mulu15' />
<p class='h1'>定品第七</p><p>已說智，定今當說。</p>

<div class="lg regular"><div class='lg-row'>智依於諸定，　安不動而轉，</div>
<div class='lg-row'>是故當思定，　勤求見真實。</div>
</div><p>決定義名智，彼善心正性相續名定，建立義名依。依有二種：共起及次第緣，彼二說名依。依定而立故說依。諸定智有八種：四法智、四比智。安不動者，不動搖故說不動。轉者取緣義。如燈依淨油炷離風處光焰甚明，如是智依諸定離於亂風則不動而轉。是故者，說因緣也。定者，智所依，後當說。思者，知見義。勤求者，求欲時也。真實者，不顛倒，謂四真諦。見者，謂無間等。是說真實見，以不離定而起實智故。問：有幾種三昧？答：</p>

<div class="lg regular"><div class='lg-row'>決定說四禪，　及與無色定，</div>
<div class='lg-row'>是中一一說，　味淨及無漏。</div>
</div><p>決定說四禪及與無色定者，謂決定智者略說八種。三昧攝一切三昧，謂世尊知差別三昧正受，一切聲聞緣覺不知其名，如修多羅廣說。是中一一說味淨及無漏者，一一三昧說三種：味、淨、無漏。</p>

<div class="lg regular"><div class='lg-row'>善有漏是淨，　無漏離熾然，</div>
<div class='lg-row'>味則愛相應，　最上無無漏。</div>
</div><p>善有漏是淨者，若善有漏，當知是淨。問：善有漏有垢，云何說淨耶？答：煩惱相違故、煩惱不雜故、引導無漏故。無漏離熾然者，離煩惱熾然，當知是無漏。彼雖永離煩惱，第一義淨當知為差別故立名。味則愛相應者，若愛相應定者，當知是味相應。問：何故愛相應說禪，非餘煩惱耶？答：相似故。一向勳著緣是三昧，餘煩惱無有著緣如彼愛者。復次已說愛，當知已說餘煩惱，是煩惱足故。最上無無漏者，彼總說故，言一一三種。當知第一有唯二種，無無漏，不捷疾故。有二邊謂欲界及第一有，聖道離二邊名為中道。離二有根本亦如是。若味相應著者名味正受，若不味著者名淨正受，若無漏思惟五陰無常等行當知是無漏正受。問：淨有幾種？答：</p>

<div class="lg regular"><div class='lg-row'>淨者有四分，　退分及住分，</div>
<div class='lg-row'>勝進決定分，　隨順諸功德。</div>
</div><p>退分者順煩惱，住分者順自地，勝分者順上地，決定分者順聖道。復次退分者若住彼則退，住分者若住彼不進亦不退，勝分者若住彼能勝進，決定分者若住彼則能次第超昇離生。復次退分者為煩惱所陵所雜，從禪次第煩惱現在前、煩惱次第禪現在前。住分者彼能厭下地麁等行，受自地寂靜等行。勝分者能厭自地過，受上地功德。決定分者暖、頂、忍、世間第一法。如禪，無色亦如是，唯除暖等功德。問：禪何等性？答：</p>

<div class="lg regular"><div class='lg-row'>五支有覺觀，　亦復有三受，</div>
<div class='lg-row'>種種及四心，　是說為初禪。</div>
</div><p>五支者，五支所成。分義是支義，如車有眾分。眾具義是支義，如王有將士。支者，若異、若即。若異者，如毘陀六支<span class='note-inline'>(四毘陀經：一者億力毘陀，二者阿他毘陀，三者耶訓毘陀，四者三摩毘陀。毘陀者智也，有六支所成：一學、二欲、三想、四辭、五記、六緣歷也)</span>、比丘五勝支<span class='note-inline'>(比丘五勝支所成：一信、二不諂、三不病、四精進、五智)</span>。若即者，如十六支散、八支聖道。彼支者，謂覺、觀、喜、樂、一心。正受時，先麁心法作想，名為覺。麁心法相續隨轉，名為觀。正受時心悅名為喜。身心離惡故快樂名為樂，是猗息樂非受樂。於緣心心法不散名一心。有覺有觀者，初禪有覺有觀。問：已說五支，何故別說有覺有觀耶？答：支者謂善，穢污亦有覺觀故別說。亦復有三受者，彼有三受，謂三識身有樂根、意地有喜根、四識身有捨根。種種者，謂梵天有種種身，有勝有劣，以覺觀力生故，有尊長眷屬處。及四心者，彼有四心：眼識、耳識、身識、意識。是說為初禪者，此諸法說初禪，勝一切煩惱故。正觀一切境界故說禪。</p>

<div class="lg regular"><div class='lg-row'>第二有四支，　種種及二受，</div>
<div class='lg-row'>第三說五支，　此禪亦二受。</div>
</div><p>第二有四支者，內淨、喜、樂、一心。種種者，彼無種種身，覺觀非分故。有種種心，謂根本有喜根，喜息已眷屬捨根現在前，捨息已復入喜根。及二受者，謂喜根及捨根。此諸法說第二禪。第三說五支者，謂念、正知、樂、行捨<span class='note-inline'>(行捨此行如常行等行也，此是行捨，非根捨也)</span>、一心。念者，於緣不忘記。正知者，止舉捨時分別知。樂者，於緣隨順受。行捨者，樂著樂故不受餘求。一心者，於緣不散。此禪亦二受者，彼亦二受，樂根及捨根。此諸法說第三禪。</p>

<div class="lg regular"><div class='lg-row'>離息入息出，　第四有四枝，</div>
<div class='lg-row'>枝者謂說善，　隨事如先說。</div>
</div><p>離息入息出第四有四枝者，第四禪無入息出息，彼正受身毛孔合，四大極密故。四支者，不苦不樂、行捨、淨念、一心。不苦不樂者，已離苦樂故。行捨者，不求餘事故。淨念者，護善根故念，離八上煩惱故淨。八上煩惱者，謂四根覺觀出入息，離內外亂故。亂義，擇品當廣說。一心者，於緣心不散。問：初禪二禪何故不立正智耶？答：喜及覺觀亂，故不立支種，以是故亦不立念。又不立行捨，猗樂與行捨相違故<span class='note-inline'>(樂動、捨沈靜)</span>。問：第三禪何故不立不苦不樂耶？答：隨順無明品故。明無明相違，以是義故第四禪不立正智。問：味相應等三種禪悉成就支耶？答：支者唯說善。當知善禪與支相應，非穢污。問：穢污無何等？答：初禪無，離生喜樂煩惱相應故。第二禪無，內淨煩惱濁亂故。第三禪無，念及正知煩惱樂所迷故。第四禪無，淨念及行捨煩惱相違故。復次初禪二禪無猗樂，一向善故；三禪四禪亦無行捨。隨事如先說者，若事，彼禪先已說，餘禪復說者，非未曾事增益。如初禪二禪說喜樂，當知此二枝非四，如是一切地。問：此禪支有幾？答：</p>

<div class="lg regular"><div class='lg-row'>禪支名十八，　事則有十一，</div>
<div class='lg-row'>無色無有支，　禪眷屬亦然。</div>
</div><p>禪支名十八者，禪支名有十八：初禪有五支，第三禪亦爾，第二禪四支，第四禪亦爾。支前已說。事則有十一者，初禪五支名五、事亦五，第二增內淨，第三增行捨、念、樂、正智，第四增不苦不樂。初禪支非二禪支作四句。初禪支非二禪支者，謂覺觀。第二非初者，謂內淨。亦初亦第二者，謂喜、樂、一心。非初非第二者，除上說。如是乃至第四禪展轉說。無色無有支禪眷屬亦然者，四無色及禪眷屬不立支，以苦行故。支所攝禪是樂行，是故說彼地為苦道，若彼立支者，應一切地名樂道。</p>

<div class="lg regular"><div class='lg-row'>有覺亦有觀，　是說未來禪，</div>
<div class='lg-row'>禪中間有觀，　明智之所說。</div>
</div><p>有覺亦有觀是說未來禪者，未至依有覺有觀，未至者是初禪眷屬。禪中間有觀明智之所說者，禪中間有觀而無覺，修行者轉寂靜故。問：何故初禪二禪立中間依，非上地耶？答：彼昇降可得故。初禪有覺有觀、第二禪無，彼中間有觀無覺，故別立依；上地無此昇降故不立。</p>

<div class="lg regular"><div class='lg-row'>未來或二種，　謂離味相應，</div>
<div class='lg-row'>禪中間三種，　亦俱說一受。</div>
</div><p>未來或二種謂離味相應者，有說禪未來二種性，淨及無漏，非味相應。彼雖有連鎖縛<span class='note-inline'>(以愛力令未來禪受梵天生，生死相連由初禪愛瑣，除此則二，取此則三)</span>，彼無正受愛，不除受生愛無過。如是說者有味相應。禪中間三種者，禪中間有三種性：味相應、淨、無漏，亦有味相應如餘地。亦俱說一受者，未來及中間俱有一受，謂捨受。未來者有畏，故無樂受，近欲界故。修行者有畏，故樂受不起，事未究竟故。修行者向離欲而未得，故樂受不起，憂隨生故、欲界縛有餘故。如人被縛，有解有餘猶生疑畏，不起樂受。彼亦如是，寂靜劣故。如未來，禪中間亦如是，隨其義說。已說地，所起功德今當說。</p>

<div class="lg regular"><div class='lg-row'>三摩提與通，　無量一切處，</div>
<div class='lg-row'>勝處及諸智，　背捨於中起。</div>
</div><p>彼三摩提者，三三摩提：空、無願<span class='note-inline'>(無願應言無實)</span>、無相。彼善心平正，故說三摩提。彼空者二種，謂有漏、無漏。若有漏者一切法緣，無漏者有漏緣。此復九種，謂內空、外空、內外空、有為空、無為空、有為無為空、無事空、第一義空、空空。內空者，謂內入空作無我思惟。外空、內外空、有為空、無為空、有為無為空亦如是。無事空者，謂無彼彼物。第一義空者，謂眼起時無所從來、滅時無所至，如是比說。空空者，謂有漏空於無漏空作空空思惟。無願亦二種，謂有漏、無漏。俱二種緣，隨其義說。彼復五種，謂內等三種及有為無願、無願無願。有為無願者，於有為法以有漏無漏無願，作無常等行思惟。餘如空說。無相者，無相有二種，謂有漏、無漏。彼復四種，謂於內入數滅以有漏無漏作滅、止、妙、出無相思惟，如是外及內外無相亦無相。無相三摩提，修多羅品當廣說。重三昧，雜品當廣說。通者，六通智品已說。問：若修神通作證道<span class='note-inline'>(證者顯現義也，謂不失所作則所作顯也)</span>，彼成神通時為起耶不起耶？答：若解脫是無記者彼則起<span class='note-inline'>(出定名為起。若解脫是無記者則出三昧也，若是善即三昧也)</span>，若善者不起。無量者：</p>

<div class="lg regular"><div class='lg-row'>二無量無恚，　最後說無貪，</div>
<div class='lg-row'>第三說喜根，　謂彼欲界依。</div>
</div><p>二無量無恚者，謂慈及悲。是無恚善根性，瞋恚對治故。是處恚者以慈對治，非處恚者以悲對治。復次為捨眾生命起恚以慈對治，為楚罰眾生起恚以悲對治。是故求功德者，能起無量非求過惡，彼乃至斷善根所亦求功德，謂見本淨業。求過惡者，乃至阿羅漢所亦求過惡，謂見本不淨業。最後說無貪者，捨無量是無貪善根性。謂無貪非欲愛瞋恚對治者，不然。何以故？不絕無恚故。問：捨是貪欲對治，不淨觀亦貪欲對治。何貪以捨對治？何貪以不淨觀對治耶？答：色貪以不淨觀對治，婬貪以捨對治。第三說喜根者，喜無量是喜根性，隨生法是五陰性。相者，以安饒益是慈相，除不安是悲相，隨喜是喜相，任放是捨相。謂彼欲界依者<span class='note-inline'>(依者身也)</span>，欲界現在前非餘。何以故？樂饒益轉故。謂見欲界眾生苦，欲令得樂饒益，以除苦故。色無色界無苦。復次瞋恚對治故，慈無量者瞋恚過對治。如所說慈修習多修習除瞋恚，悲除害，喜除不樂，捨除欲愛瞋恚，色無色界無此諸過。又欲界有三方，除欝單越。問：無量正受何等思惟？答：</p>

<div class="lg regular"><div class='lg-row'>樂苦喜眾生，　眾生無餘想，</div>
<div class='lg-row'>隨其所應轉，　無量眾生緣。</div>
</div><p>於彼眾生欲令得樂，如是思惟入慈正受。於苦眾生歎言苦哉欲令脫苦，如是思惟入悲正受。欣彼眾生，如是思惟入喜正受。惟彼眾生無有餘想，如是思惟入捨正受。問：慈力不能令苦眾生得樂，何故非顛倒耶？答：善故、安希望所起故、正思惟相應故、瞋恚相違故。眾生緣者，緣欲界眾生。如所說若思惟滿一方成就住者，此說器及器中。以是義故，當知無量是有漏，眾生緣故。周遍總緣一切眾生，謂四生，離此更無有餘眾生。離欲得、方便得，離欲得者，離欲時得，後方便現在前。問：云何方便？答：慈者從親起，謂欲起慈心時於一切眾生立為三品，謂親、怨、中。親復分別下、中、上品。先於上親品起真實希望，謂父母及餘尊重者，謂彼久習惡希望故，饒益心不至，還復攝心作饒益想。如是上親乃至上怨得平等住，是名成就慈心正受。悲、喜亦如是。捨從中品起，如是廣說。名者，緣無量眾生，故說無量。</p>

<div class="lg regular"><div class='lg-row'>勝處說有八，　前三色背捨，</div>
<div class='lg-row'>及八一切處，　無貪善根性。</div>
</div><p>此諸善根當知無貪性，貪對治故。是有漏，意解思惟故。問：此非無貪善根性。何以故？說觀說想故。如契經說：內色想外觀色，如是廣說。觀者是慧，是故勝處是慧性<span class='note-inline'>(阿毘曇解脫處云勝知勝見，見即慧也)</span>。背捨亦說色觀，色是初背捨，是故前三背捨是慧性。如是一切處說地普一想，是故一切處是想性。而說無貪性者，不然。答：此諸善根無貪性，慧想增故。彼說見及想，如宿命念及勝色想，是故無過。如曾滅處隨念智念增故，言彼憶念曾所更無量事，彼亦是智。如勝色想是慧性，以想增故說勝色想。復次想近故說，是故說想。無過無貪慧，想不相離，一依一行一緣一果一依果<span class='note-inline'>(依果，此依亦是津膩義也。津膩果凡三種：一從遍因生，二從自分因生，三從報因餘勢生，謂殺生得短壽也)</span>，是故說一。當知說餘。云何知無貪性？貪對治故。此善根當知貪對治。若是無癡性者，應說癡對治。慧雖一切煩惱對治，癡最近，故非貪。若一切處是想自性者，非煩惱對治，不決定故。是故當知此善根是無貪性。</p>

<div class="lg regular"><div class='lg-row'>若說彼眷屬，　是則五陰性，</div>
<div class='lg-row'>此說三方依，　境界欲界色。</div>
</div><p>若說彼眷屬是則五陰性者，當知此諸善根及眷屬是五陰性。此說三方依者，此諸善根於三方身起，除欝單越。亦非餘。何以故？此諸善根貪欲對治故，非色無色界有貪欲。欝單越雖有貪欲，慧力劣故，是故不能起此善根。欲界諸天雖有貪欲，以著樂故，亦不能起此諸善根。境界欲界色者，此諸善根緣欲界色。初二背捨前四勝處，作青瘀等行，於色入處轉，不淨行轉故，餘者淨行轉，是故得為身念處。問：何故彼修行者於緣受淨相耶？答：為試不淨故。為成不成耶？觀不淨者懈怠心生，欲令攝持故。又欲自觀知所堪能，作是念：以不淨觀不起煩惱未足為奇，淨觀不起乃為奇特。又現善根有所堪能故。</p>

<div class="lg regular"><div class='lg-row'>背捨中最後，　心不相應行，</div>
<div class='lg-row'>是說二界依，　先從欲界起。</div>
</div><p>背捨中最後心不相應行者，想受滅背捨是心不相應行性。問：一切心心法滅，何故說想受滅耶？答：以此二力故，令修行者於二界極生疲勞：受力故於禪疲勞，想力故於無色疲勞。受想義如陰中說。是說二界依者，欲界色界身現在前，非無色。何以故？非心故。欲色界有色，是故彼心心法滅，命根依色轉。無色中無色，若彼正受時心心法滅，命根應斷，無所依故。應死非正受，是事不然。先從欲界起者，滅盡正受先從欲界起，於彼退生色界，復離彼欲而現在前。問：何故色無色界得初起禪，無色非滅盡正受耶？答：禪以三事故起，謂因力、業力、法方便力。因力者，謂彼於禪曾已近起。業力者，謂已作受業長養<span class='note-inline'>(有四法受業已作而長養)</span>法方便力者，如劫成敗時。無色界二事起，因力及業力，無法方便力，以彼無成敗故。滅盡正受從說力起，說者欲界，謂佛及波羅蜜聲聞說，是故彼欲界身能初起非餘。欲界一入正受不過七日，揣食身故，若過者出則融消。色界一入正受時經劫住。</p>

<div class="lg regular"><div class='lg-row'>餘則四陰性，　說彼三界依，</div>
<div class='lg-row'>或無色境界，　及以無漏緣。</div>
</div><p>餘則四陰性者，餘功德謂四背捨、二一切處，四陰性，除色陰，彼無色故。說彼三界依者，此功德三界現在前。空處背捨、空處一切處，初從欲色界起<span class='note-inline'>(為捨色故修空，故初從色處起也)</span>。或無色境界及以無漏緣者，空處一切處空處地，四陰緣。識處一切處識處地，四陰緣。空處背捨緣四無色及彼因，彼滅一切比智品。識處背捨緣三無色，餘如上說。無所有處背捨緣二無色，餘如上說。非想非非想處背捨，即緣彼地及彼因，彼滅一切比智品。已說善根自性，謂成就功德今當說。</p>

<div class="lg regular"><div class='lg-row'>當知或有說，　成就四無量，</div>
<div class='lg-row'>或復成就三，　減者則不然。</div>
</div><p>若生欲界，離欲界欲，及生初禪二禪，成就四無量；若生第三第四禪，成就三無量，除喜。喜根性在二禪，非上地故。減此者無有。</p>

<div class="lg regular"><div class='lg-row'>或一乃至八，　成就於背捨，</div>
<div class='lg-row'>或四亦復八，　成就於勝處。</div>
</div><p>或一乃至八成就於背捨者，或有成就一背捨，或有成就乃至八。成就一者，若生遍淨天，於彼愛盡，果實愛未盡。若生果實，於彼愛未盡。若生空處，於彼愛未盡。成就二者，若生欲界及生初禪二禪，於彼愛盡，遍淨愛未盡。若生三禪四禪，色愛盡，空處愛未盡。若生空處，空處愛盡，識處愛未盡。若生識處，即彼愛未盡。成就三者，若生欲界及初禪二禪，遍淨愛盡，果實愛未盡。若生遍淨及果實，空處愛盡，上愛未盡。若生空處、識處<span class='note-inline'>(無漏生上不失下，故生識處成就空處背捨，如是一切也)</span>，識處愛盡，上愛未盡。若生無所有處，即彼愛未盡。成就四者，若生欲界及初禪二禪，色愛盡，空處愛未盡。若生三禪四禪，識處愛盡，上愛未盡。若生空處、識處、無所有處，無所有處愛盡。若生非想非非想處，不得滅盡三昧。成就五者，若生欲界及初禪二禪，空處愛盡，識處愛未盡。若生遍淨天及果實，無所有處愛盡，不得滅盡三昧。若生非想非非想處，得滅盡三昧。成就六者，若生欲界及初禪二禪，識處愛盡，上愛未盡。若生遍淨及果實，得滅盡三昧。成就七者，若生欲界及初禪二禪，無所有處愛盡，不得滅盡三昧。成就八者，若生欲界及初禪二禪，得滅盡三昧。此是總說。若有漏背捨者，下地離欲未生上地，則皆成就。若無漏者，生上地亦成就。或四亦復八成就於勝處者，或有成就四勝處或八。成就四者，若生欲界及初禪二禪，於彼愛盡，遍淨愛未盡。若生遍淨，於彼愛盡及生果實。成就八者，若生欲界及初禪二禪，遍淨愛盡。</p>

<div class="lg regular"><div class='lg-row'>或一亦復二，　八九及與十，</div>
<div class='lg-row'>當知彼修行，　成就一切處。</div>
</div><p>或有成就一一切處，或二或八或九或十。成就一者，若生空處，即彼愛未盡及生識處。成就二者，若生空處，於彼愛盡。成就八者，若生欲色界，遍淨愛盡，果實愛未盡。成就九者，若生欲色界，果實愛盡，空處愛未盡。成就十者，若生欲色界，空處愛盡。已說成就，謂隨地功德今當說。</p>

<div class="lg regular"><div class='lg-row'>五通在四禪，　根本非餘地，</div>
<div class='lg-row'>諸智如前說，　三無量或六。</div>
</div><p>五通在四禪根本非餘地者，四根本禪成就五通非餘地，除漏盡通。何以故？攝受支三摩提故。諸智如前說者，如前智品說，隨地所得。三無量或六者，除喜，餘無量在六地：未來、中間、根本四禪。或有不欲令在未來。或復說初禪二禪不起悲喜，根相違故。喜根者是自性受喜行轉，悲者憂行轉，是故彼不相應。如苦集忍智者，不然。何以故？真實行轉故。若言苦集忍智極厭而與喜根相應，悲行亦如是者，彼說有過，彼真實思惟故。歡喜生悲者，意解思惟，是故有過。如是說者，導真實思惟故無過。悲雖非真實思惟，而能導真實思惟，是故無過<span class='note-inline'>(欣於除苦，故悲與喜俱也)</span>。問：悲、大悲何差別？答：悲者無恚性，大悲者無癡性。復次悲者共聲聞緣覺，大悲者不共。復次悲者能悲不能度，大悲者能悲能度。復次悲者緣苦苦眾生，大悲者緣三苦眾生。悲者緣身苦，大悲者緣身心苦。問：何故名大悲？答度大苦眾生故名大悲，大賈得故名大悲，攝受大聚眾生故名大悲，大士入大嶮難故名大悲。</p>

<div class="lg regular"><div class='lg-row'>彼前四勝處，　及與喜無量，</div>
<div class='lg-row'>亦初二背捨，　在於初二禪。</div>
</div><p>前四勝處及喜等初二背捨，在初禪二禪中，非餘也。第三第四禪雖有初二背捨相似善根而不建立，是故亦有初四勝處相似善根。如修多羅說，慈極至遍淨，悲極至空處，喜極至識處，捨極至無所有處。有說此經以無量名說聖道，彼受化者以無量名入聖道故。復次彼對治覺支以無量名說，謂第三禪對治覺支以慈名說，如是乃至無所有處對治覺支以捨名說。復次以相似名說者，謂慈者樂行樂受乃至第三禪，悲者苦行空處呵責色轉，喜者欣悅行識處者悅識住，捨者捨行無所有處說捨。</p>

<div class="lg regular"><div class='lg-row'>餘有四勝處，　及與一背捨，</div>
<div class='lg-row'>亦八一切處，　說在最上禪。</div>
</div><p>後四勝處淨背捨、前八一切處在第四禪，非餘下地。亦有淨背捨相似善根而不建立，不淨所壞故。是故亦有後四勝處相似善根，說地正受及地一切處，彼地正受在欲界及四禪。地一切處在第四禪非餘。何以故？離八事惱亂故。欲界色欲有二種<span class='note-inline'>(身欲、心欲也)</span>，對治彼故。初禪立二背捨、四勝處，初禪色欲亦有二種故。二禪立二背捨，二禪無二種色欲故。三禪不立背捨，樂勝樂故，不能起此等善根。及一切處以彼背捨入勝處，以勝處入一切處。以初背捨入初二勝處，以第二背捨入第三第四勝處，以淨背捨入後四勝處，以後四勝處復入一切處。</p>

<div class="lg regular"><div class='lg-row'>餘即名背捨，　二一切亦然，</div>
<div class='lg-row'>滅盡最在後，　餘無漏九地。</div>
</div><p>餘即名背捨者，除空處、九無閡道及命終心，餘善盡說空處背捨。無閡道向第四禪，命終心向生，是故不立背捨。當知餘無色亦如是。二一切亦然者，空處、識處、一切處亦即名說。問：識處上何故不立一切處耶？答：修行者先入背捨觀而不能勝，然後入勝處而不能無邊意解觀，然後入一切處無邊青意解觀。如是黃赤白復如是。思惟此色何所依，觀依地大種，然後入無邊地意解觀。餘大亦如是。彼復如是思惟：云何昇進？謂覺知。即先入空處一切處。彼覺知何依？觀依意識，彼即入無邊識處一切處。此依更無所依，是故上不立一切處。滅盡最在後者，滅盡正受第一有中攝。何以故？隨順滅心故，次第漸微故易滅。問：滅盡定不應第一有攝。何以故？如所說度一切非想非非想處想受滅成就住。答：第一有攝。世尊以彼度諸正受及愛欲故說也，學者度正受住故說，無學者度愛欲故說。復次度一切非想非非想處者，此說見道斷。想受滅者，此說修道斷。如是曾習未曾習、共不共、離欲得及方便得盡當知，以勝故、不共故、界地究竟故。二背捨說身作證，識滅盡正受。及入定心是有漏，隨順滅心故。出定心有漏無漏，彼正受方便得非離欲得。若退而更起者，得未曾得，非已曾得。餘無漏九地者，若餘無漏功德，謂三三昧漏盡通在九地，謂四禪、三無色、未來、中間。有漏三昧在十一地，謂此九及欲界亦第一有。</p>

<div class="lg regular"><div class='lg-row'>三背捨當知，　有漏及無漏，</div>
<div class='lg-row'>定智通已說，　其餘悉有漏。</div>
</div><p>三背捨當知有漏及無漏者，空處、識處、無所有處背捨，當知有漏亦無漏。定智通已說者，定前已說。諸智、神通，如智品說。其餘悉有漏者，餘三通似工巧故、受色聲自相故，無量者緣眾生故，一切處勝處初三背捨得解思惟故，第一有正受不捷疾故，想受滅心相違故，皆悉有漏。問：背捨、勝處、一切處何差別？答：</p>

<div class="lg regular"><div class='lg-row'>謂彼性背捨，　能勝所緣處，</div>
<div class='lg-row'>無闇普周滿，　名如所度說。</div>
</div><p>不向故說背捨。勝彼處故說勝處，以勝處故世尊說勝處。雖非一切修行者能勝彼處，但於緣中煩惱不起亦名勝處。無邊意解故說一切處。復次軟善根說背捨，中者說勝處，上者說一切處。復次因說背捨，果說一切處，因果說勝處。已說諸功德自性成就地有漏無漏，謂禪無色三種成就今當說。</p>

<div class="lg regular"><div class='lg-row'>未離欲當知，　成就味相應，</div>
<div class='lg-row'>離下未至上，　成就淨諸定。</div>
</div><p>未離欲當知成就味相應者，若彼地未離欲，成就彼地味相應。離下未至上成就淨諸定者，謂離欲界欲非梵天，彼成就淨初禪及初禪地餘功德。凡夫人成就味相應及淨，聖人成就三種。</p>

<div class="lg regular"><div class='lg-row'>住上應當知，　成就下無漏，</div>
<div class='lg-row'>方便生功德，　當知非離欲。</div>
</div><p>住上應當知成就下無漏者，聖人生梵天上，成就無漏初禪及餘無漏三昧神通等諸功德。有漏諸功德生處縛，無漏不縛，是故離生處捨有漏功德非無漏。方便生功德當知非離欲者，已說離下地欲成就諸功德，當知得非現在。現在前者，彼非離欲方便得者，謂天眼、天耳智，此無記性故，不入淨，無漏，味相應。是故得彼三種禪時，不得作方便已乃現在前。六通，二是無記，解脫道所攝故，餘四是善。問：此諸方便所得功德，何等斷煩惱？何等不斷煩惱耶？答：</p>

<div class="lg regular"><div class='lg-row'>根本淨初禪，　是亦同一縛，</div>
<div class='lg-row'>不能斷煩惱，　無量亦復然。</div>
</div><p>根本淨初禪是亦同一縛不能斷煩惱者，根本淨初禪，自地煩惱一縛所縛，故不能斷煩惱，他地世俗道現在前時乃能捨離。如人被縛不能自解。彼亦如是，自地味所味，故不能捨離。如人親友雖劣不捨。彼亦如是，若諸煩惱根本禪對治者彼斷得，若不斷得彼非對治，是故無漏禪煩惱對治，有漏者方便斷。如是乃至非想非非想處。無量亦復然者，無量不斷煩惱，緣眾生故，法相者斷煩惱。復次解脫道攝故，無閡道攝者斷煩惱。復次緣現在故，緣三世者斷煩惱，以須臾治故。世尊修多羅說，慈斷瞋恚。須臾治者，諸結暫息，如負債寬期。</p>

<div class="lg regular"><div class='lg-row'>當知五背捨，　及與八勝處，</div>
<div class='lg-row'>亦十一切處，　不能斷煩惱。</div>
</div><p>空處、識處、一切處及非想非非想背捨，此法根本所攝，不斷煩惱，如前說。想受滅背捨，心相違故，不斷煩惱。色背捨、勝處、一切處亦不斷煩惱，自相境界故；共相道斷煩惱，非自相。復次意解思惟故，真實思惟斷煩惱非意解。復次假想思惟故，不假想思惟斷煩惱。復次事境界故，非事思惟斷煩惱。復次解脫道攝故，無閡道所攝斷煩惱。二十三種正受：八味相應，八淨，七無漏。問：此三昧一一幾種因？答：</p>

<div class="lg regular"><div class='lg-row'>所謂無漏定，　一一七種因，</div>
<div class='lg-row'>味相應因一，　謂彼淨亦然。</div>
</div><p>所謂無漏定一一七種因者，無漏初禪於無漏初禪，相應、共有、自分因。於無漏三禪三無色定，自分因。如是乃至無所有處。此則總說。初禪所攝道有六種：隨信行、隨法行、信解脫、見到、時解脫、不時解脫。隨信行道六種因，隨法行道三種因，信解脫道四種因，見到道二種因，時解脫道亦二種因，不時解脫即不時解脫因。味相應因一者，味相應初禪，味相應初禪因非餘。初禪因不相似故，非他地因，因果斷故。彼味相應五種，見苦斷乃至修道斷。見苦斷見苦斷因，如是一切。謂彼淨亦然者，淨初禪淨初禪因，非味相應非無漏，不相似故。非他地淨因，自地繫縛故。淨初禪四種：退分、住分、勝分、決定分。彼退分四種因，住分三昧，勝分二，決定分唯決定分非餘，以劣故。當知餘地亦如是。問：一一次第生幾種？答：</p>

<div class="lg regular"><div class='lg-row'>無漏禪無色，　逆順超次第，</div>
<div class='lg-row'>次第生六種，　七八九與十。</div>
</div><p>無漏初禪次第生六種，自地淨。及無漏第二第三禪亦如是。無漏無所有處次第生七，自地二、上地一、下地四。無漏第二禪次第生八，自地二、下地二、上地四。無漏識處次第生九，自地二、上地三、下地四。餘無漏次第生十，比智品所攝。禪次第無色現在前，非法智品所攝。法智品者，下地依、下地緣，是故次第無色不現在前。</p>

<div class="lg regular"><div class='lg-row'>從六至十一，　謂淨次第生，</div>
<div class='lg-row'>次生二至十，　味相應非三。</div>
</div><p>從六至十一謂淨次第生者，淨非想非非想處次第生六種，自地味相應及淨、下地四淨及無漏非味相應，離欲故。淨初禪次第生七，自地三、上地四。淨及無漏淨無所有處次第生八，自地三、上地一、下地四。淨第二禪次第生九，淨識處次第生十，餘十一。此說方便得、離欲得，非生得，是故不說上下地味相應生得。淨命終時次第生一切地味相應。問：何等淨初禪次第生聖道耶？答：謂決定分。若異者，不應建立四種。次生二至十味相應，非三者。味相應初禪次第生二種，自地味相應及淨；非無漏，煩惱相違故；非上地，未離欲故。非三者不生三，若說三者，不然。第二禪味相應次第生四，自地二，除無漏；下地二，味相應及生得淨，謂第二禪愛畏故，依淨初禪自護。如修多羅說，寧依初禪厭離俱思惟正受，不依第二禪劣思惟。第三禪生五，自地二、第二禪二、初禪一。味相應第四禪生六，空處七，識處八，無所有處九。非想非非想處十，自地二、無所有處二、下地味相應六，謂受生煩惱故。問：一一緣幾種？答：</p>

<div class="lg regular"><div class='lg-row'>淨與無漏禪，　緣於一切地，</div>
<div class='lg-row'>自地有漏法，　味相<span class='corr'>應</span>所緣。</div>
</div><p>淨與無漏禪緣於一切地者，淨及無漏禪緣一切地、一切種，廣境界故。彼無漏比智品緣八地，法智品緣一地，方便善根緣四諦。自地有漏法味相應所緣者，味相應初禪緣自地味相應及淨非餘，此義使品已廣說，不緣無漏及他地。</p>

<div class="lg regular"><div class='lg-row'>無色則不緣，　下地有漏種，</div>
<div class='lg-row'>謂根本善有，　穢污如味禪。</div>
</div><p>無色則不緣下地有漏種謂根本善有者，無色根本淨及無漏，不緣下地有漏法，離色相故。緣自地及上地，故說非下。比智品緣下無漏故，說非有漏種。以方便所攝無閡道緣下地故，說根本<span class='note-inline'>(世俗道斷結，無礙下緣，解脫上緣也)</span>。味相應緣自地故，說善有。穢污如味禪者，如味相應禪緣自地味相應，無色亦如是。</p>

<div class="lg regular"><div class='lg-row'>謂色界有餘，　無量諸功德，</div>
<div class='lg-row'>是則緣欲界，　最勝之所說。</div>
</div><p>四無量等諸功德緣欲界，前已說，除神通，故說無量等諸功德。彼五神通緣欲色界，謂初禪者緣初禪及欲界非上地，餘亦如是隨其義說。淨禪三種：一煩惱勳，二道勳，三不勳。煩惱勳者退分<span class='note-inline'>(有漏有煩惱氣，故名煩惱勳也)</span>。道勳者，道所勳，謂勳修。餘者非勳。問，彼何等禪能勳？答：</p>

<div class="lg regular"><div class='lg-row'>若能勳諸禪，　是依第四禪，</div>
<div class='lg-row'>三地愛盡故，　淨居唯果實。</div>
</div><p>依第四禪勳初禪。何以故？離八事惱亂故、於一切依最勝故。有五種勳：軟、中、上、上中、上上，此生五種淨居。下地亦有五種勳，第三禪愛盡故，下地不生淨居。彼所依或起不起勳<span class='note-inline'>(起不起是出定不出定也)</span>方便者，以無漏第四禪流注具足正受，然後有漏，次復無漏，於彼流注漸略，乃至無漏二剎那，次第有漏二剎那現在前，此則有漏無漏勳禪方便成。若一剎那無漏，一剎那有漏，復一剎那無漏，是名勳禪成，有十五心：五有漏心、十無漏心。問：何故勳禪？答：</p>

<div class="lg regular"><div class='lg-row'>或有念正受，　或畏諸煩惱，</div>
<div class='lg-row'>或復樂受生，　是各隨義說。</div>
</div><p>勳禪有三因緣。念正受者，謂修行者愛念正受，為現法樂住故。畏煩惱者，畏退故。樂受生者，樂生淨居故。彼信解脫具三因緣正受。見到有二，不畏煩惱，不退法故。時解脫亦二，不樂生，背一切生故。不時解脫唯一，愛念正受；不畏煩惱，不退法故；不樂生，背一切生故。勳禪五陰性，有漏及無漏緣四諦<span class='note-inline'>(以無漏散有漏，如花散支提義，言勳也)</span>，如是廣說。無漏心勳有漏心，如花散支提。問：已說三種正受，彼云何得？答：</p>

<div class="lg regular"><div class='lg-row'>離欲及受生，　而得於淨禪，</div>
<div class='lg-row'>穢污退及生，　無漏唯離欲。</div>
</div><p>離欲及受生而得於淨禪者，淨初禪二時得：離欲界欲及上地沒生梵天。問：退時亦得，謂初禪離欲退得初禪退分善根。何故不說耶？答：此中說一切淨，先不得而得。退時退分善根，雖先不得而得，餘三種先成就<span class='note-inline'>(先失一得三，今失三得一，非先都無，故非一切不得而得也)</span>，是故不說。頗淨初禪離欲得，離欲捨退及受生亦如是耶？答：有退分初禪，欲界離欲時得，梵天離欲時捨<span class='note-inline'>(梵天離欲時得勝分等，故捨退分)</span>。梵天離欲退時得，欲界離欲退時捨。上地沒生梵天時得，梵天沒生欲界時捨。乃至無所有處亦如是。非想非非想離欲得，非生得，無上地故。穢污退及生者，味相應初禪退時得，謂初禪離欲、欲界及梵天纏退。生得者，謂上地沒生欲界及梵天，如是乃至無所有處非想非非想唯退得。無漏唯離欲者，無漏初禪離欲得，謂聖人離欲界欲，此說次第人。若依初禪超昇離生亦得，乃至一切地亦如是。問：此諸功德何等斷煩惱？答：</p>

<div class="lg regular"><div class='lg-row'>無漏除煩惱，　及正受中間，</div>
<div class='lg-row'>一切定中間，　相應於捨根。</div>
</div><p>無漏除煩惱者，無漏根本初禪八地煩惱對治，乃至無所有處二地煩惱對治。及正受中間者，正受中間名方便道，謂斷下地煩惱。乃至未離下地欲，不得根本正受。餘非對治。一切定中間相應於捨根者，一切方便道捨根相應，未得故不生歡悅。問：如所說上地無身識。若上地欲眼見耳聞身觸時，彼云何見聞觸耶？答：梵世識現在前。問：上地何故無此識耶？答：前已說，上地覺觀非分故，無此三識身。上地欲見欲聞欲觸，初禪識現在前則見聞觸，非欲界、非修果故。問：何時成就？答：</p>

<div class="lg regular"><div class='lg-row'>隨識現在前，　上地則成就，</div>
<div class='lg-row'>捨則不成就，　心力羸劣故。</div>
</div><p>乃至此識現在前，若眼識若耳識若身識，爾時成就，心羸劣不隱沒無記故。是故剎那成就，從彼起已不隨轉。問：已知善穢污正受得時及諸識成就。彼化心云何得？一時得幾心？答：</p>

<div class="lg regular"><div class='lg-row'>受生及離欲，　得是諸化心，</div>
<div class='lg-row'>二三及與四，　亦五一時得。</div>
</div><p>有二因緣得化心：受生及離欲。或頓得二三四五受生者，上地沒生梵天，爾時得初禪果二心：一欲界，二初禪。若生二禪得三心：一欲界，二初禪，三即自地。生三禪得四心：下地三、自地一。若生四禪得五心：下地四、自地一。是說受生得。離欲者，離欲界欲得二心，如前說。初禪離欲得三心，二禪離欲得四心，三禪離欲得五心，是故說或一剎那得化心而不斷。欲界離欲時最後無閡道作四句。得而不斷者，謂初禪地初禪果化心<span class='note-inline'>(離欲界欲時得初禪果化心，此心為初禪結所縛故不斷)</span>。斷而不得者，謂欲界第二第三第四禪果化心<span class='note-inline'>(三地化心是欲界法故，為欲界煩惱縛，離欲界欲縛斷，初禪未離欲故不得也)</span>。亦得亦斷者，謂欲界初禪果化心。不得不斷者，謂餘化心。乃至第三禪離欲，隨義說。於此十四化心，欲界四、色界十。彼欲界化心化作欲界化，色界化心化作色界，化自分故。彼化八種：生欲界化欲界，化自身及他身，如是色界生色界亦如是。欲界化四入，色界化二入。何以故？不化根故。是故化無心、一心一化、或多，但一地也。住神足能令住。雖涅槃化隨轉，如尊者陀驃涅槃已化火燒身，尊者大迦葉全身久住。世尊化教化非分佛事竟故，般涅槃不留化。問：為修慧化亦生慧耶？答：亦生慧<span class='note-inline'>(退生得化心，故是先離欲所得修惠也。魔天化心是生慧也)</span>。如魔化為佛身，魔天女化身詣佛所，若化人所食之食。若彼化主本欲自養身者，彼食現在，化主身中消也。若本不欲養身者，則彼食但聚在化人處也。問：成就幾種化心？答：</p>

<div class="lg regular"><div class='lg-row'>或有二三四，　五七及與九，</div>
<div class='lg-row'>增三或亦五，　如是成化心。</div>
</div><p>若生欲界欲愛盡、梵天愛未盡，及生梵天於彼愛未盡，是成就二。若生第二禪於彼愛未盡，是成就三。若生第三禪於彼愛未盡，是成就四。若生第四禪是成就五。若生欲界及梵天，梵天愛盡、二禪愛未盡，是亦成就五。若生二禪，二禪愛盡、三禪愛未盡，是成就七。如是廣說<span class='note-inline'>(應說九及增三五，第四禪愛盡生第三禪生第二禪更增三，生初禪更增五也)</span>。問：若欲界化初禪果，及初禪地化初禪果，有何差別？答：色界界勝故勝。又欲界第二禪果，色界初禪果，欲界去勝<span class='note-inline'>(能至二禪故言去勝)</span>、色界界勝。一切化皆如是說<span class='note-inline'>(離欲得化心及方便得化心，各有十四種，上地下生時得先離欲所得十四種)</span>。</p>
</div>
<p class='juan'>雜阿毘曇心論卷第七</p>
</div><!-- end of div[@id='body'] -->
</body></html>