<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />雜阿毘曇心論卷第六</p><p class="byline">尊者法救造</p><p class="byline">宋天竺三藏僧伽跋摩等譯</p>
<div class='div-pin'><a id='mulu13' />
<p class='h1'>智品第六</p><p>已說建立賢聖人，智今當說。</p>

<div class="lg regular"><div class='lg-row'>若智性能了，　明照一切有，</div>
<div class='lg-row'>有無有涅槃，　彼諸相今說。</div>
</div><p>若者，若其事。智者，決定義。了者，分別也。明照者，觀察也。一切有者，極三有際，謂苦集諦。有者，有性也。有無有者，有盡也。涅槃者，諸煩惱滅，此說滅諦。彼諸中亦示道諦相者，自性自然性。今說者顯示自性也。問：何等為智？答：</p>

<div class="lg regular"><div class='lg-row'>三智佛所說，　最上第一覺，</div>
<div class='lg-row'>謂法智比智，　及世俗等智。</div>
</div><p>此三智攝一切智。法智者，若智境界欲界苦集滅道無漏智也，此初受法相，故說法智。比智者，若智境界色無色界苦集滅道無漏智也，若此行法智轉，即此行隨轉，是比智，以比類智故說比智。等智者，若智境界一切法有漏智也。等者多受俗數，謂男女長短等，故說等智<span class='note-inline'>(等者眾事聚會義也)</span>。</p>

<div class="lg regular"><div class='lg-row'>苦集及滅道，　二智從諦生，</div>
<div class='lg-row'>是名與四智，　牟尼隨諦說。</div>
</div><p>此法智、比智隨諦轉，世尊隨彼諦聲說，境界苦諦說苦智，境界集滅道諦說道智。</p>

<div class="lg regular"><div class='lg-row'>若智觀他心，　是從三中說，</div>
<div class='lg-row'>盡無生智二，　境界在四門。</div>
</div><p>若智觀他心是從三中說者，三智觀他心，以法智品為境界說法智，以比智品為境界說比智，以有漏心心法為境界說等智。盡無生智二者，盡智、無生智是二智。謂法智、比智，彼所作究竟決定轉是盡智，不復當作；決定轉是無生智。問：何諦境界？答：境界在四門，謂彼緣四諦。問：若世尊說三智，云何說十？答：</p>

<div class="lg regular"><div class='lg-row'>對治及方便，　自性行行緣，</div>
<div class='lg-row'>已作因長養，　是故說十智。</div>
</div><p>七因緣故說十智，謂對治、方便、自性、行、行緣、已作、因長養。彼對治者，法智、比智是無漏智，欲界對治說法智，色無色界對治說比智。法智雖色無色界對治，而非一切亦非全種，是故不說。方便者，他心智亦智心法，但彼方便欲知彼心故。自性者，等智多取俗數，如前說。行者，苦智集智，此二智行不壞緣壞，一緣故。此二智共一緣，是故於彼緣無常行轉，是苦智亦應說無常。智以苦極增厭，故名苦智。復次不共故，苦行一向有漏緣。無常行者，若有漏三諦緣，若無漏有漏緣。空無我行者，若有漏一切法緣，若無漏有漏緣。是故苦智苦行應作四句。或苦智非苦行者，謂苦智行餘行。或苦行非苦智者，謂苦智相應法。或苦智亦苦行者，謂苦智行苦行。或非苦智亦非苦行者，謂苦智行餘行諸相應法。如行，已行當行亦如是。如苦行無常，空無我亦如是。如苦智十二，乃至道智亦如是。行緣者，謂滅智道智。以彼智緣不壞、行亦不壞。已作者，謂盡智，所作已作故。因長養者，謂無生智，因一切無漏智故、住不動身故。已說因緣建立十智，善等分別今當說。</p>

<div class="lg regular"><div class='lg-row'>九智唯說善，　一智三分別，</div>
<div class='lg-row'>一見二非見，　餘則有二種。</div>
</div><p>九智唯說善者，除等智，餘九智說善，愛果故。一知三分別者，等智或善或不善、無記。一見者，他心智，是見分別性故。二非見者，盡智、無生智非見，非分別性故。餘則有二種者，餘七智，或見或非見。若法智、比智、苦集滅道智、盡智、無生智所不攝者是見，攝者非見。等智，或見或非見。五見、世俗正見是見，以捷疾故。疑、愛、恚、慢、無明相應慧非見。何以故？二使覆故。無明相應慧雖無二使，一能極覆，非餘煩惱。何以故？非觀察方便故。不隱沒無記慧非見，不捷疾故。五識相應慧非見，非思量性故。</p>

<div class="lg regular"><div class='lg-row'>學與無學六，　二智說無學，</div>
<div class='lg-row'>非學無學一，　當知一三種。</div>
</div><p>學與無學六者，謂法智、比智、苦集滅道智，或學或無學。若學人所得是學，若無學人所得是無學。二智說無學者，盡智、無生智是無學，離煩惱住故。非學非無學一者，謂等智，是非學非無學，有漏故。當知一三種者，謂他心智，或學、或無學、非學非無學，若唯以學心心法為境界是學，若以無學心心法為境界是無學，若唯以有漏心心法為境界是非學非無學。</p>

<div class="lg regular"><div class='lg-row'>八智性不斷，　二知二種說，</div>
<div class='lg-row'>有漏無漏一，　一則說有漏。</div>
</div><p>八智性不斷者，除他心智及等智，餘八智不斷，離垢故。二智二種說者，他心智，若有漏是修道斷，若無漏是不斷。等智，若忍對治是見斷，若智對治是修斷。有漏無漏一者，他心智，或有漏或無漏，以有漏心心法為境界是有漏，以無漏心心法為境界是無漏。一則說有漏者，等智一向有漏，煩惱住處故。當知八智不斷說無漏。</p>

<div class="lg regular"><div class='lg-row'>四智有為緣，　有常緣則一，</div>
<div class='lg-row'>五智二境界，　明智之所說。</div>
</div><p>四智有為緣者，謂他心智、苦集道智有為緣，以陰為境界故。有常緣則一者，謂滅智無為緣，以涅槃為境界故。五智二境界者，謂法智、比智、盡智、無生智，以三諦為境界是有為緣，以滅諦為境界是無為緣。等智亦以三諦為境界是有為緣，以數滅及虛空為境界是無為緣。</p>

<div class="lg regular"><div class='lg-row'>法智應當知，　是從六地起，</div>
<div class='lg-row'>比智則九地，　他心智在禪。</div>
</div><p>法智應當知是從六地起者，法智六地可得，自性得也，謂四禪、未來、中間，非無色，無色不緣欲界故。比智則九地者，比智九地可得，謂未來、中間、四禪、三無色。他心智在禪者，謂根本禪有他心智，是四支五支定果故。</p>

<div class="lg regular"><div class='lg-row'>等智應當知，　在於十一地，</div>
<div class='lg-row'>謂彼諸餘智，　品品如前說。</div>
</div><p>等智應當知在於十一地者，等智在十一地，謂欲界、未來、中間、四禪、四無色。謂彼諸餘智品品如前說者，謂苦集滅道智、盡智、無生智，若法智品在六地如法智，若比智品在九地如比智。</p>

<div class="lg regular"><div class='lg-row'>若說諸念處，　一智當知後，</div>
<div class='lg-row'>三則說一智，　餘四明智說。</div>
</div><p>若說諸念處一智當知後者，謂滅智是法念處，無為緣故。三則說一智者，謂他心智，他心心法緣故，是三念處，除身念處。餘四明智說者，謂餘八智是四念處，五陰緣故。</p>

<div class="lg regular"><div class='lg-row'>一智欲界依，　二界依有一，</div>
<div class='lg-row'>二智三界依，　餘六一或三。</div>
</div><p>一智欲界依者，法智唯欲界依，以法智隨生或欲界四大造故。二界依有一者，他心智欲色界依，依色故。二智三界依者，比智、等智三界依。餘六一或三者，苦智等六智，若法智品欲界依，比智品三界依<span class='note-inline'>(依者身之別名)</span>。</p>

<div class="lg regular"><div class='lg-row'>名則十六行，　事或說十六，</div>
<div class='lg-row'>離於十六行，　除闇非無漏。</div>
</div><p>名則十六行者，謂無常、苦、空、非我，因、集、有、緣，滅、止、妙、出，道、正、迹、乘。眾緣所持故無常，逼迫故苦，我所見對治故空，我見對治故非我。種子法故因，等起故集，相續故有，相成熟故緣。諸陰盡故滅，三火息故止，離內惱故妙，離外惱故出。趣向故道，巧便故正，等趣故迹，至究竟故乘。復次非究竟故無常，重擔故苦，內離人故空，不自在故非我。來方便故因，出生方便故集，增長故有，與依故緣。不相續離相續故滅，離三有為相故止，善故常故妙，第一休息故離。邪徑對治故道，不正對治故正，登涅槃城故足，一切有對治故乘。問：事有幾行？答：事或說十六，此名十六行。有說事有七，謂苦行名四，事亦四，顛倒對治故。集行名四，事一；滅道亦如是。如是說者，名十六事，亦十六者善。問：離十六行更有無漏慧耶？答：離於十六行餘闇非無漏。離十六行，無有無漏慧。如契經說：我生已盡，此亦是苦，等行生盡。如言我斫木，為誰斫？謂斧斫，此亦如是。問：此諸智各有幾行？答：</p>

<div class="lg regular"><div class='lg-row'>二智十六行，　法智及比智，</div>
<div class='lg-row'>如是行或非，　是說為等智。</div>
</div><p>二智十六行法智及比智者，如所說十六行，一切法智、比智轉。如是行或非是說為等智者，等智行十六行，亦非十六行。十六行者，謂煖等善根是十六行及餘不定聞思慧。亦非者，如病如癰等行，是名為非。問：若等智是十六行者，何故不說名苦智乃至道智？答：壞境界故。無漏行不壞境界，別諦緣故。有漏行壞境界，有漏無常行三諦緣，空非我行一切法緣。</p>

<div class="lg regular"><div class='lg-row'>四智有四行，　決定行所說，</div>
<div class='lg-row'>若智知他心，　如是行或非。</div>
</div><p>四智有四行決定行所說者，苦智有四行，乃至道智亦如是。若智知他心如是行或非者，若無漏他心智是道四行，有漏智非自相境界故。</p>

<div class="lg regular"><div class='lg-row'>盡智無生智，　離空無我行，</div>
<div class='lg-row'>說有十四行，　謂近於等故。</div>
</div><p>盡智無生智離空無我行說有十四行者，盡智、無生智十四行，除空、無我行。問：何故非空無我行耶？答：謂近於等故。盡智、無生智，第一義而近等；空、無我行，第一義近第一。問：彼諸行為誰能行？亦為他所行耶？為何等性？答：</p>

<div class="lg regular"><div class='lg-row'>謂慧行能行，　亦為他所行，</div>
<div class='lg-row'>餘有依二種，　無依他所行。</div>
</div><p>謂慧行能行亦為他所行者，慧自性是行，能於彼爾炎中行無常等行，彼亦為無常等行所行。餘有依二種者，除慧，餘相應等法是亦能行，有緣故；亦為他所行，他所緣故、非行非慧性故。無依他所行者，若彼不相應法，謂色、無為、心不相應行，是他所行，非慧性故。非能行，無緣故。已說建立行，建立得今當說。</p>

<div class="lg regular"><div class='lg-row'>謂初無漏心，　或有成就一，</div>
<div class='lg-row'>二或成就三，　四時各增一。</div>
</div><p>謂初無漏心或有成就一者，謂初苦法忍相應心，若未離欲成就一等智，若離欲成就他心智。二或成就三者，第二苦法智相應心，若未離欲成就三智：苦智、法智、等智，若離欲成就他心智。四時各增一者，於上四時一一增苦比智。若未離欲，四智：法智、比智、苦智、等智若離欲，得他心智、集法智增集智、滅法智增滅智、道法智增道智。忍中不得智，非智性故。集滅道比智不增智，以苦比智得名故。已說成就智，修今當說。</p>

<div class="lg regular"><div class='lg-row'>若得修於智，　謂在聖見道，</div>
<div class='lg-row'>即彼當來修，　諸忍亦如是。</div>
</div><p>若得修於智謂在聖見道即彼當來修者，見道諸智現在修，即彼未來修。謂苦法智現在修，未來修苦法智，非忍非餘智。如是乃至道法智。諸忍亦如是者，苦法忍現在修，即彼未來修，非智非餘忍。一切忍亦如是。問：何故見道唯修自分，修道修自分及非自分耶？答：彼初得種性故，見道初見諦故，唯修自分非餘。又不雜道故、捷疾故、不覺道故。</p>

<div class="lg regular"><div class='lg-row'>於彼三心中，　得修於等智，</div>
<div class='lg-row'>當知最後心，　或修七或六。</div>
</div><p>於彼三心中得修於等智者，見道三心無間等邊修等智，謂苦集滅比智。若依禪未來超昇離生，彼修一地見道、二地等智，謂禪未來及欲界。若依初禪超昇離生，修二地見道、三地等智。乃至第四禪，修六地見道、七地等智。問：道比智邊何故不修等智耶？答：邊非分故。諦無間等邊修故，名無間等邊。無能修一切道及佛邊際，而知一切苦集滅。復次世俗智於彼諦曾無間等故。修見道眷屬故，無間等邊等智是見道眷屬，道比智是修道，所以無色界不修，以無見道故。問：法智何故不修？答：諦無間不究竟故。若修者，應說無間等中。若欲界者，則四陰性，以不定故。若色界者，五陰性，以定故<span class='note-inline'>(有定則有定共色故。有色陰是以有五陰)</span>、智增故說修等智。若苦無間等邊有四事，欲界緣欲界苦，色界緣色無色界苦；集滅無間等邊亦如是。是不生法，依隨信行、隨法行故。彼隨信行、隨法行成就而不現在前。或修七或六當知最後心者，若離欲得道比智，未來修七智，除等智、盡智、無生智。若未離欲，修六智，除他心智。修非想非非想處對治道，等智非彼對治故不修。</p>

<div class="lg regular"><div class='lg-row'>於彼上修道，　十七無漏心，</div>
<div class='lg-row'>當知修於七，　增益根或六。</div>
</div><p>於彼上修道十七無漏心當知修於七者，若未離六種欲，從須陀洹果進九無礙道八解脫道，修七智，此道禪未來攝故。無他心智、盡智、無生智，是無學故不修，餘七智必修。若世俗智離欲，彼現在修一等智，未來修七。若無漏者，四法智一一現在修，未來七。增益根或六者，謂信解脫求見到，彼無礙道修六智，非他心智，無礙道相違故；非等智，似見道故；非盡智，無生智無學故。若未離欲，解脫道亦修此六；若離欲，修七智。是故說或昇進得不動者，九無礙道修七智；非他心智，無礙道相違故；非等智，非第一有對治故；非無生智，未得故。八解脫道修八智，亦得他心智故。第九解脫道修十智，是故說或。</p>

<div class="lg regular"><div class='lg-row'>得不還果時，　及離上七地，</div>
<div class='lg-row'>勳修諸神通，　解脫修習八。</div>
</div><p>得阿那含果必得根本禪，故修八智，除盡智、無生智。及四禪、三無色，此七地離欲時，九解脫道修八智；若世俗道離欲時，等智現在修，未來八；若無漏道離欲者，是苦等六智一一現在修，未來八。六智者，謂苦比智、集滅道比智及滅道法智也。勳修禪一解脫道，學修八智，無學修十智。神足、他心智、宿命通一解脫道亦修八智，根本禪攝故。天眼、天耳解脫道無記故不修<span class='note-inline'>(上三通得時及後用時悉是解脫道，解脫道悉是善。神足降伏眾生故，餘二所見微遠故，眼耳無此故無記)</span>。</p>

<div class="lg regular"><div class='lg-row'>此諸無礙道，　及滅第一有，</div>
<div class='lg-row'>即彼八解脫，　當知修於七。</div>
</div><p>七地離欲無礙道，及<span class='corr'>熏</span>修禪二無礙道，學諸通五無礙道<span class='note-inline'>(七地離欲及熏修，以一等智一無漏智為無礙道，二念故言二，五通各有一無礙，故言五)</span>修七智，除他心智，無礙道相違故。第一有離欲八解脫道修七智，除等智，非對治故。</p>

<div class="lg regular"><div class='lg-row'>第一有離欲，　無礙道修六，</div>
<div class='lg-row'>上乘應當知，　修習於下地。</div>
</div><p>第一有離欲無礙道修六者，第一有離欲九無礙道修六智，除他心智及等智。一切方便道有漏無漏修八智。上乘應當知修習於下地者，若此地離欲即修此地無漏智及下地，謂初禪離欲即修初禪功德及未來，如是乃至第一有離欲修一切地無漏功德。上對治，名為上乘。</p>

<div class="lg regular"><div class='lg-row'>無學初心中，　修於一切地，</div>
<div class='lg-row'>無學相似修，　或苦習比智。</div>
</div><p>無學初心中修於一切地者，無學初盡智相應心修九地功德。問：修何等種無學功德？答：謂無學相似修。若退法者，修九地軟軟功德，乃至如來地修上上功德。問：無學初心何智？答：或苦集比智，或苦比智、或集比智。生緣故作如是念：我生已盡。此非想非非想處四陰生緣最後盡故。已說修無漏功德，有漏今當說。</p>

<div class="lg regular"><div class='lg-row'>盡智心俱修，　善有漏功德，</div>
<div class='lg-row'>九地至一地，　次第修亦減。</div>
</div><p>得阿羅漢果時，或修九地善有漏功德，乃至成一地。問：何故九地乃至一地也？答：謂生於欲界修九地有漏，若生第一有則修於一地，若生欲界得阿羅漢果。</p>
<p>得盡智所修九地善根，若生初禪修八地，除欲界。如是乃至非想非非想處，即修彼地善根。問：何故於此處修三界善根？答：一切縛解永蘇息故，如三等縛解。如降伏煩惱力士，眾咸稱善。如王登祚解脫灌頂，一切皆獻珍奇寶物。先雖得下地功德，以上地煩惱故智光不明，得阿羅漢果一切功德增修照明。修義，擇品當廣說。問：世尊說見智慧，為一、為異耶？答：</p>

<div class="lg regular"><div class='lg-row'>諸忍則非智，　盡無生非見，</div>
<div class='lg-row'>餘一切聖慧，　當知三種性。</div>
</div><p>諸忍則非智者，八無間等忍非智，不決定故、自品對治疑得縛故、決定義是智義故。復次忍者希望求，智者希望息。復次忍是見，非智性智性。盡無生非見者，盡智、無生智非見，息求故、中平故、背生死故。餘一切聖慧當知三種性者，除忍及盡智、無生智，餘慧種能求故，見決定故智。問：何者是？答：學八智及無學等見。</p>

<div class="lg regular"><div class='lg-row'>若善有漏智，　在意則是見，</div>
<div class='lg-row'>煩惱見是智，　此及餘說慧。</div>
</div><p>善有漏意地智，能求故見。有說非一切意識相應善有漏智是見性，謂從不思量識身所起故非見<span class='note-inline'>(五識次生意識，此非見也)</span>。命終心非見，羸劣故。起作心非見，外向故。如是好，謂初說<span class='note-inline'>(凡說得理者，名如是說)</span>。煩惱見是智者，若見自性，謂身見等，從思量生故說見，亦說智決定故。此及餘說慧者，此說若智若見及餘未說者，謂意識相應無記，除五見，諸餘意地染污及一切五識相應，當知一切是慧。謂彼說未說者，若無記慧非見，不捷疾故。工巧慧雖捷疾而非見，求生所障故。染污前已說。五識相應慧非見，不分別故、不捷疾故、一往故。問：一一智幾智緣？答：</p>

<div class="lg regular"><div class='lg-row'>法智及比智，　觀察於九智，</div>
<div class='lg-row'>因智及果智，　境界於二智。</div>
</div><p>法智及比智觀察於九智者，法智緣九智，除比智。比智亦緣九智，除法智。問：何故不展轉相緣？答：下上境界故。法智緣下、比智緣上，是故不展轉相緣。如二人同止，一人觀下、一人觀上，地空異觀，故不相見面。若言不自緣如不自見面者，不然，續觀故。因智及果智境界於二智者，苦集智緣有漏，他心智及等智，苦集諦所攝故。</p>

<div class="lg regular"><div class='lg-row'>道智緣九智，　解脫智無緣，</div>
<div class='lg-row'>餘一切境界，　決定智所說。</div>
</div><p>道智緣九智者，道智緣九智，除等智餘九智，緣道諦所攝故。解脫智無緣者，滅智不緣智，緣無為故。餘一切境界決定智所說者，餘四智，他心智、等智、盡智、無生智緣十智。問：如前說若欲界對治是法智，雖色無色界對治非一切亦非全，何等法智為色無色界對治？答：</p>

<div class="lg regular"><div class='lg-row'>謂彼滅及道，　法智之所行，</div>
<div class='lg-row'>是三界對治，　非欲界比智。</div>
</div><p>謂彼滅及道法智之所行是三界對治者，有修道滅法智、道法智，是三界修道所斷對治。彼於欲界極見過患，思惟欲界行滅及對治，得離三界欲。問：何故非苦集法智？答：下劣上勝故，非觀劣能離勝處欲。滅道俱勝，是故觀此滅三界欲。復次若緣欲界離色無色界者，是為異厭、異不樂、異解脫，此則不然。問：頗比智離欲界也？答：非欲界比智，無比智，欲界對治自事未究竟故。如王降伏自界怨已然後伏他。法智亦如是，無有比智先滅色無色界後滅欲界也。又法智是極利智，尚滅不善，況無記也。問：神通幾智性？答：</p>

<div class="lg regular"><div class='lg-row'>神足天眼耳，　是說一等智，</div>
<div class='lg-row'>或六智宿命，　五說他心智。</div>
</div><p>神足天眼耳是說一等智者，神足、天眼、天耳一等智，無漏智不以此行。神足者，種種示現，天耳通是天耳識相應慧，生死通是天眼識相應慧。神足，餘品當說。天耳方便思惟大聲，彼方便漸增，得色界四大所造清淨天耳，隨聲遠近一切悉聞。天眼方便思惟明相，彼方便漸增，於眼周圓得色界四大所造清淨天眼，處於一方遍覩十方，一切悉見而非一時。或六智宿命者，尊者瞿沙說：六智非他心智，緣現在故；非滅智，緣無為故；非盡智，無生智，非見性故。阿毘曇者說：一等智緣眾生名姓等故。方便者，或於自身或於他身，於是處方便即於是處究竟，或復餘也。聲聞緣覺從前身起乃至究竟，隨其所欲。唯有如來隨意自在，若前若後隨所聞見皆悉憶念。五說他心智者，五智知他心，謂法智知他法智品心心法，自分境界故。比智亦如是。道智知他無漏心心法。等智知他世俗心心法。他心智五也。方便者，或從自身或從自心取其相貌，如是相身有如是相心，以是方便善根漸增，乃至知他心心法，是名成就於色方便，及自心起至成就時，不緣色及自心，離於行緣知他心智根地。人度不知根度者，軟不知中上根，謂乃至第四禪地軟，知下地軟無漏非餘。有漏者知有漏，不知無漏。地度者，初禪不知二禪。人度者，學人不知無學人。是故佛心心法，非一切他心智境界，一切他心智事境界、自相境界、心心法境界、現在境界、他境界，除見道，是修道得，故空無相不相應，盡智無生智不攝，離無礙道。問：神通云何如說而生、為異也？答：或有說如說而生。如世尊先說神足，是故前生；乃至後說生死智，是故後生。尊者瞿沙說：謂欲界處起神通如說而生，若色界則異此。修行者聞說色界天而不見，欲見故起天眼，見而不能往故起神足，往而不聞說故起天耳，雖聞而不知心云何往故起他心智，知他心而不自知先所從來故起宿命智。如是說者，神通無有次第正受，亦無超越正受，亦無順正受，亦無逆正受。當知神通解脫道所攝，非無礙道。問：力無所畏一一幾智性？答：</p>

<div class="lg regular"><div class='lg-row'>處非處智力，　及第一無畏，</div>
<div class='lg-row'>此是佛十智，　餘此中差別。</div>
</div><p>處非處智力及第一無畏此是佛十智者，處非處力及初無畏，此十智性，普境界故。問：餘力、無畏何智性也？答：餘此中差別。處非處力差別有餘力，初無畏差別有餘無畏，世尊觀受化者希望故，建立多種。問：何故世尊自說功德也？答：為求佛道者修念佛三昧故。復次於等解脫現差別故。樂說辯才故，無盡無滯無缺，乃至降伏醉象等中有疑者不知誰力，為彼故顯示自力故。復次為受化者說實功德，不過量故、離非大人法故。</p>

<div class="lg regular"><div class='lg-row'>淨業有愛果，　不淨果不愛，</div>
<div class='lg-row'>此說為是處，　異則說非處，</div>
<div class='lg-row'>應當如是知，　是處非處力。</div>
</div><p>淨業有愛果不淨不愛果此說為是處者，因果決定，彼無障礙智知此是彼決定因，謂淨業有愛果、不淨業不愛果，猶如外種因果隨類。異則說非處者，與是相違名非處。應當如是知是處非處力者，等起容受義是處義也，與是相違名非處義也。不伏不屈故、無勝無動故說力。</p>

<div class="lg regular"><div class='lg-row'>彼十智自性，　在於十一地，</div>
<div class='lg-row'>決定說如來，　謂閻浮提依。</div>
</div><p>彼十智自性者，如前說，普境界故。十智自性緣一切法，是十六行或離行四念處、三正受、三根相應。在於十一地者，謂欲界、四禪、未來、中間、四無色。決定說如來者，說建立如來力，非聲聞緣覺。以如來除二種無知故，謂染污、不染污，是故佛智不為非智所屈，是無學及非學非無學，非是學。聲聞緣覺雖除染污，不除不染污。如來除二種疑：使處疑、處非處疑。謂閻浮提依者，謂閻浮提身現在前非餘，餘方無佛出世故。閻浮提人利根易覺，是故佛閻浮提出世非餘。</p>

<div class="lg regular"><div class='lg-row'>第二力八智，　於彼事業轉，</div>
<div class='lg-row'>及法受煩惱，　餘則如前說。</div>
</div><p>第二力八智者，自業智力八智，除滅智、道智，無漏緣故，是故說八。行或離行，空、無願相應。問：何緣？答：於彼事業轉，及法受煩惱。彼事者是業果，身口業及思是業。法受者有四法受，有法受現世樂後世樂，如是比。煩惱者是業因，於此轉、緣此起。餘則如前說者，餘如處非處力說。</p>

<div class="lg regular"><div class='lg-row'>諸禪及背捨，　正受三摩提，</div>
<div class='lg-row'>第三力迴轉，　九智餘如前。</div>
</div><p>諸禪及背捨正受三摩提第三力迴轉者，禪者，四禪。背捨者，八背捨。正受者，無想、定滅盡定及四無色。三摩提者，空、無相、無願。第三力者，於此禪、背捨、正受、三摩提中轉緣此起。問：此力何性？答：九智性，除滅智。及滅四行無相三昧，無為緣故。餘如前者，餘如自業智力說。</p>

<div class="lg regular"><div class='lg-row'>於上下諸根，　第四力迴轉，</div>
<div class='lg-row'>第五說解力，　第六於界緣。</div>
</div><p>於上下諸根者，上者勝，下者劣，根者主。第四力者，上下諸根力也。迴轉者緣也，謂緣三諦。從緣根方便起，故說上下諸根力，如他心智。第五說解力者，解者欲也，彼亦二種，有勝、有劣，勝者善欲，劣者惡欲。復次欲道及道果者勝，欲生死者劣，此亦緣三諦。從欲方便起，故說欲力。第六於界緣者，界者自性也，有二種，如前說。</p>

<div class="lg regular"><div class='lg-row'>於彼種種趣，　第七力迴轉，</div>
<div class='lg-row'>當知已說四，　餘皆如前說。</div>
</div><p>於彼種種趣第七力迴轉者，趣者道也，彼亦種種，向地獄乃至涅槃。彼緣趣及眾具，故名趣力。當知已說四餘皆如前說者，已說根解界趣力，餘因緣當知如禪、背捨、正受、三昧說。或有說趣智力是十智性。</p>

<div class="lg regular"><div class='lg-row'>知宿命有行，　是說第八力，</div>
<div class='lg-row'>謂禪有煩惱，　餘則如前說。</div>
</div><p>知宿命有行是說第八力者，宿命力於宿命所受，若所行所受，種種悉知。彼所行者謂中陰，所受者謂本有，以本有有所受，若剎利、若婆羅門，如是比悉知。是宿命力說一智，謂宿命智有二種，謂曾得、今得。上中下說三地，建立說四。軟中上曾得今得說六地，曾得今得說八，下下至上上說九地，及下中上分別說十二，下下等曾得今得說十八地，下中上曾得今得說二十四地，下下等分別說三十六地，下下等曾得今得說七十二，此總說一宿命智。謂禪者，根本禪非眷屬，非無色無神通所依三摩提故。四支五支所攝三摩提，神通所依唯禪非餘。若依彼禪得宿命通，即知彼禪及下地。若依初禪得神通，知初禪及中間，同一地故。有煩惱者，前已說是等智，是故無無漏事，是法念處。餘則如前說者，如趣智力說。</p>

<div class="lg regular"><div class='lg-row'>第九力當知，　遠離於所緣，</div>
<div class='lg-row'>命終及受生，　行於眾生數。</div>
</div><p>第九力當知遠離於所緣者，生死智力除緣，餘如宿命智說。聲聞不方便，見千世界；方便者，見二千世界。緣覺不方便，見二千世界；方便，見三千世界。佛不方便，見三千世界；方便，見無量無邊億百千三千世界。問：何緣？答：命終及受生行於眾生數，彼緣色入。如所說隨業受法如實智，當知彼說眷屬；生死智此則內法。</p>

<div class="lg regular"><div class='lg-row'>第十力十智，　或六一切地，</div>
<div class='lg-row'>示現力明通，　餘皆如前說。</div>
</div><p>第十力十智或六者，若說漏盡人所得為漏盡智者，彼說十智性。若以漏盡緣故為漏盡智者，彼說六智，除他心智、苦集道智。一切地者，漏盡智在十一地，攝受生故。示現力明通者，彼漏盡智說名示現，謂教誡示現，令彼歡喜不傾動故說力，永離無明故說明，通種性故說通。宿命智力、生死智力是說通明力，非示現。問：此非非學非無學耶？何故？契經說：三明一向無學。答：無學身中得故、導第一義明故。問：六通何故三通建立明，非餘耶？答：三種愚對治故。彼初明滅前際愚，第二滅後際愚，第三滅真諦愚，導三解脫門故。六通中二通是示現非明，謂神足、他心智。二是明非示現，謂宿命智及生死智。漏盡通俱有，天耳通俱無。餘皆如前說者，餘所未說者，因緣如前說。已說力，無畏今當說。</p>

<div class="lg regular"><div class='lg-row'>初則如初力，　第二如第十，</div>
<div class='lg-row'>餘二如二七，　是名無畏安。</div>
</div><p>初則如初力者，言我等正覺此初無畏，即處非處力。第二如第十者，言我諸漏已盡，此即漏盡力。餘二如二七是名無畏安者，言我為諸弟子說障道法，彼言不障道者，無此畏也。此即自業智力。言我為諸弟子說道是賢聖出離，言不出離者，無此畏也。當知此即趣力。問：世尊何故說此契經？答：制善星及婆羅婆誹謗故說此契經。善星言：沙門瞿曇無過人法。為制彼故，說前二無畏。婆羅婆言：沙門釋種子法我悉知見。為制彼故，說後二無畏。復次前二無畏是說自安，後二無畏是說安他。不屈伏義是無畏義，離恐怖故。問：力、無畏何差別？答：有說無差別。又說智是力，智光普照是無畏；安住是力，勇猛是無畏；智無盡是力，辯無盡是無畏，如是等。復次一一力攝四無畏，一一無畏攝十力，此十四法。又三不共念處及大悲，是佛十八不共法，不共一切聲聞緣覺故不共。念處及大悲是慧性。問：無諍何地？云何行？何處現在前？何緣？何等人起？何等自性也？答：</p>

<div class="lg regular"><div class='lg-row'>第四禪有垢，　無諍三方依，</div>
<div class='lg-row'>緣欲未生惱，　依不動智慧。</div>
</div><p>第四禪者，無諍在第四禪非餘，普境界故、於一切依最勝故、是有垢離聖行故。無諍者，煩惱相違故。三方依者，三方現在前非餘，說力所起故。緣欲未生惱者，緣欲界未來煩惱，謂貪、恚、癡、慢自相煩惱，非總相。總相是普境界，是故得四念處捨根相應。依不動者，依離煩惱身得故三昧力故。唯不動法者所能起非餘。智慧者，是智慧自性也。彼阿羅漢不行五因緣故，則能令彼不起煩惱，謂正威儀及正說、分別應受不應受、觀察住處及觀察人。正威儀者，於一方正身坐，若有人來即觀其心，觀察彼心何等威儀令不起結。若此威儀令彼不起，即時便住如是威儀。正說者，若有人來即觀其心，若說而起彼結則不為說，不說而起則便為說。分別應受不應受者，他施眾具即觀察之，若受其施而起彼結，雖須不受；不受而起，雖不須而受。觀察住處者，若住此處而起彼結，雖眾具豐足則便捨去。觀察人者，先觀察人然後入里，若舍若巷有起結者則便不入，云何於彼復作惡緣？為攝他故作是思惟：我於往昔煩惱身時，彼等於我起煩惱故受不愛果。況今離欲，當作方便令彼於我必不起惱。佛及波羅蜜諸聲聞等，得無諍滿而不數入<span class='note-inline'>(為令眾生因惱得度故，有時不入無諍三昧也)</span>。</p>

<div class="lg regular"><div class='lg-row'>所謂妙願智，　遠離彼境界，</div>
<div class='lg-row'>於彼最後得，　六智自在性。</div>
</div><p>所謂妙願智遠離境界者，妙願智亦在第四禪，是有漏依，三方不動者所得。是智惠性，緣一切法，普境界故。無色依者<span class='note-inline'>(上云無色依者，此依是津膩義，謂欲色界是無色界氣分故名為依，此釋願智因依，果知無色界也)</span>，觀行差別如田夫，是故說四念處。如願而知故說，願智欲知而知是其義。於彼最後得者，若起彼智時，謂欲界善心次第初禪現在前，如是次第乃至非想非非想處，如是逆次第乃至欲界善心，復順次第乃至第四禪現在前。彼復於第四禪從軟至中、從中至增，於彼增上第四禪後起願智。六智自在性者，此智六種自性，謂三無礙智，除辭無礙。又無諍智、後邊智及妙願智。此智三因緣故起，攝他故、攝教法故、覺世間安不安故。</p>

<div class="lg regular"><div class='lg-row'>義辯漏無漏，　在於一切地，</div>
<div class='lg-row'>佛說為方便，　餘則如前說。</div>
</div><p>義辯漏無漏者，此辯十智性，以一切法第一義故。有說六智性，除他心智、苦集道智，以滅諦最第一義故，是故說行念處三昧緣。在於一切地者，此辯在十一地，自性得故。佛說為方便者，義辯以佛所說為方便，若先無佛說則無能起者，不知義故。餘則如前說者，餘所未說者，如願智說。</p>

<div class="lg regular"><div class='lg-row'>所謂為應辯，　境界道及說，</div>
<div class='lg-row'>因明論方便，　或三餘如前。</div>
</div><p>所謂為應辯境界道及說者，應辯緣道及言說，是故九智自性，除滅智，有十二行。因明論方便者，此辯不以因明論為方便，則無能起者，不知應不應故。是故說阿毘曇為方便，以因明論無如阿毘曇者，以智具足故。或三者，此辯三智性，謂辯及願智、最後智。有說知一切法第一義，彼亦義辯。餘如前者，餘所未說者，如義辯說。</p>

<div class="lg regular"><div class='lg-row'>法辯緣施設，　在於五地中，</div>
<div class='lg-row'>以數為方便，　餘如無諍說。</div>
</div><p>法辯緣施設者，法辯緣名分齊。在於五地中者，謂欲界及四禪，非上地，以無色界不緣名及下地，非分故。以數為方便者，法辯以數論為方便。餘如無諍說者，餘所未說者，如前無諍說。</p>

<div class="lg regular"><div class='lg-row'>聲明論方便，　是則為辭辯，</div>
<div class='lg-row'>境界於言說，　二地餘如前。</div>
</div><p>聲明論方便是則為辭辯者，辭辯以聲明論為方便，若先不習聲明論則不能起離種子故。境界於言說者，此辯緣言說，是故是身念處。二地者，欲界及初禪，非上地，離覺觀故。餘如前說者，如法辯說。問：辯云何？如說生耶為異耶？答：有說如說生，謂先於法起名巧便，知名未知義，故次第起義辯。雖知義不知辭，故次起辭辯。知辭辯已不能連注說，故次起應辯。又說先起義辯，知義不知名故次起法辯，知名不知辭故次起辭辯，知辭不能連注說故次起應辯，應辯如前說。又說名隨說轉，是故先起辭辯，後起法辯。義依名轉，是故次起義辯。此三辯導應辯。問：此辯云何？為一一得也？答：不然。若得一則具四，如四聖種一時得，此亦如是。</p>
</div>
<p class='juan'>雜阿毘曇心論卷第六</p>
</div><!-- end of div[@id='body'] -->
</body></html>