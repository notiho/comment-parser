<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雜阿毘曇心論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu22' />雜阿毘曇心論卷第十一<p class="byline">尊者法救造</p><p class="byline">宋天竺三藏僧伽跋摩等譯</p>擇品下</p><p>問：知法、識法、明法，此云何？答：</p>

<div class="lg regular"><div class='lg-row'>知者一切法，　識明亦復然，</div>
<div class='lg-row'>知及意識明，　彼各隨事說。</div>
</div><p>彼苦智知苦，乃至道智知道，無漏智分段緣故。善等智者亦知苦，乃至虛空數非數滅，普緣一切法故。識者亦識一切法，彼眼識識色，乃至身識識觸，攝受自相故。意識識眼色眼識，如是一切普緣故。明者亦明一切法，隨其事。彼苦忍苦智明苦，乃至道忍道智明道，分段緣故。善有漏慧亦明苦乃至虛空非數滅。問：劫云何過？答：</p>

<div class="lg regular"><div class='lg-row'>刀兵病饑饉，　說名中劫過，</div>
<div class='lg-row'>除地餘三種，　說名大劫過。</div>
</div><p>刀兵病饑饉說名中劫過者，三種中劫過，謂刀兵、病疫、饑饉。刀兵劫者，謂乃至人壽十歲時，貪麁惡境界，行諸邪法，各住害心，手執草木皆成刀劍，更相殺害。如是經七日，刀兵中劫過。疾疫劫者，亦壽十歲時，多諸疾病，無有醫師方藥瞻病，薄福德故，遇病輒死。如是經七月七日，疾疫中劫過。饑饉劫者，亦壽十歲時，饑渴增上體極羸劣，普天亢旱種殖不收數米而食，煎煮人骨以飲其汁。如是經七年七月七日，饑饉中劫過。如是說者，若於今世一日一夜持不殺戒，終不生彼刀兵劫中。一呵黎勒果施僧福田，終不生彼疾疫劫中。若以一食施僧福田，終不生彼饑饉劫中。此閻浮提惡劫互起，餘方則少有相似。如此間刀兵劫起，彼唯瞋恚增上。如此間疾疫劫起，彼唯羸劣少力。如此間饑饉劫起，彼唯增饑渴。問：云何大劫過？答：除地餘三種，是名大劫過。三大種說大劫過，謂火、水、風，非地種。何以故？不利故。利者壞大劫。復次地種壞劫者，壞劫應至第四禪，而未曾至第四禪。問：何故壞劫不至第四禪？答？淨居天故。彼無上地生，即彼般涅槃故。亦不下生，下地非數滅故。若彼住經壞劫者亦不然，增上福力生彼處故，內擾亂非分故。若彼地內有擾亂者，則外有災患。彼初禪內有覺觀火擾亂，故外為火災所燒。第二禪內有喜水擾亂，故外為水災所漂。第三禪內有出入息風擾亂，故外為風災所壞。問：第四禪未曾有擾亂者，何得不常？答：剎那無常所壞故。如是說者，第四禪地不定相續，隨彼天生宮殿俱起，若天命終彼亦俱沒。問：何等劫盡最初？答：</p>

<div class="lg regular"><div class='lg-row'>七火次第過，　然後一水災，</div>
<div class='lg-row'>七七火七水，　復七火後風。</div>
</div><p>七火次第起者，謂最初火劫起。如是說言，若火劫將起，爾時人壽八萬歲，地獄命終者不復還生，當知劫盡。乃至地獄無有一眾生住，是名地獄劫盡。如地獄劫盡，畜生、餓鬼亦如是。若畜生於人有用者與人俱盡。是時閻浮提唯有一人，無有教者能入初禪，從初禪起已舉聲唱言：離生喜樂甚為快樂。如是音聲展轉相告遍閻浮提。諸餘眾生亦無師教悉入初禪，乃至閻浮提無一眾生住，是名閻浮提劫盡。唯除欝單曰。欲界一切善趣亦復如是。欝單曰命終無得禪者，離欲非分故。又於彼時初禪一眾生無有教者而入第二禪，從禪起已舉聲唱言：定生喜樂甚為快樂。如是音聲遍至梵天。餘諸眾生亦復如是。乃至初禪無一眾生住，是名眾生世劫盡。是時世界久遠虛空，乃至七日出。問曰：從何處出？答：有說劫成時由乾陀山後有七日輪住，從彼而出。有說一日分為七分。復有說一日七倍熱。復有說從無間地獄火出。如是說者，眾生業力故，增上果器世界起。彼業盡如是擾亂生，乃至梵天燒然如是。七火次第過然後一水災者，七火災過已然後一水災，乃至壞第二禪。問：水從何處起？答：有說從第三禪際雨熱灰水。復有說水輪涌出。擾亂起如前說。七七火七水者，七火災次第過然後一水災，如是七七火災一七水災。復七火後風者，復七火災過然後一風災，水災風災從火災次第起。此則善說。是遍淨天六十四劫壽也。水災所漂乃至第二禪，風災所壞乃至第三禪，百億四天下一時俱壞。十九中劫世間空，一中劫器世界壞，一中劫器世界成，十九中劫漸次第住。若處最初空，是處最後住；若處最後空，是處最前住。問：云何心亂？答：</p>

<div class="lg regular"><div class='lg-row'>錯亂本業報，　恐怖及傷害，</div>
<div class='lg-row'>若彼解支節，　聖說水火風。</div>
</div><p>錯亂本業報怖畏及傷害者，四因緣心亂，謂四大錯亂、本業報、恐怖及傷害身。四大錯亂者，飲食不適故四大錯亂，四大錯亂故令彼心亂。本業報者，本造心亂，業報已熟。問：何者是？答：好傳衰禍令他愁苦。或復罵言：汝癡狂心亂。驅迫眾生令墮嶮處，焚燒山澤強與人酒，或以妄想倒說佛語。如是比業，得心亂果。恐怖者，見非人形來驚畏，恐怖故彼心則亂。傷害身者，為非人所打故。彼以不淨污大眾會處及佛僧塔，故彼處非人瞋即打，故彼則心亂。此說凡夫人。聖人無本業行報心亂。若先種定報業者，先受報已然後超昇離生。若種不定報業者，若超勝離生彼業則滅。心亂者在欲界，彼地獄不心亂，常亂故。畜生餓鬼及人則心亂，除欝單曰。欲界天亦有心亂。問：何等聖人心亂？答：須陀洹、斯陀含、阿那含、阿羅漢、辟支佛，唯佛心不亂、聲不壞、髮不白、面不皺、不漸般涅槃。</p>
<p>世尊擾亂業久已滅盡，行妙行故。亂者意識非五識心，不分別故。有漏心亂非無漏，真實行故。是故若說心狂亂是散亂耶。作四句。初句，謂狂者善有漏心、不隱沒無記心。第二句，謂自相住者穢污心。第三句，謂狂者穢污心。第四句，謂自相住善心及不隱沒無記心。問：何等大能解支節耶？答：若能解支節聖說水火風。三大能解支節非地大，不利故。火大解支節者，謂命終時火大增遍燒筋，燒筋已節節解，節節解已不久命終。水大解支節者，謂節節解時先令筋爛，筋爛已餘如前說。風大解支節者，令筋碎，筋碎已餘如前說。支節解已，不過日夜命終，四大錯亂故。地獄無解支節，支節常解故，業報故不死。畜生、餓鬼及三方解支節，除欝單曰，無罪業故。天亦如是。凡夫聖人解支節，唯除佛。罪報者解支節，佛無罪報故。已說解支節，退今當說。</p>

<div class="lg regular"><div class='lg-row'>退法有三種，　得未得習行，</div>
<div class='lg-row'>或一人一退，　未得退說二，</div>
<div class='lg-row'>謂彼習行退，　三聖俱亦然。</div>
</div><p>退法有三種，得退、未得退、習行退。得退者，所得功德遇退因緣則退。未得退者，應得功德放逸故不得。習行退者，已得功德，有因緣故不得習行。問：何等人何事退？答：或一人一退。若得退者是鈍根聲聞非利根，利根者三昧力故，是故說。或云何知有得退？答：以說二種阿羅漢故，謂退法、不退法。若言道退果不退者，不然。何以故？斷得與道合故，得者道諦攝，是故道退非斷者，不然。若言離煩惱種云何生者，應說如初無漏心無前因而生，彼亦如是。復次有自分因分故，從無際生死煩惱自分因分生。言煩惱於三處起非說者，不然。何以故？為起煩惱具滿故說眾生起。煩惱具有三因緣，謂因力、境界力、方便力。彼欲愛使未斷未知是因力<span class='note-inline'>(斷者無礙知者解脫)</span>，欲愛纏所著法是境界力，彼不正思惟是方便力。是彼說意。若從彼說不正思惟者，前不正思惟非分則不起。若有前不正思惟，此則無窮。又復善無記心至竟不生<span class='note-inline'>(若不正思惟相續無窮則餘念不得生也)</span>，若不生者解脫亦非分，燒諸煩惱不應還生。如火燒木為灰，至竟為灰不復為木。如是阿羅漢以智火燒煩惱薪，不應復為煩惱。彼不應如是。何以故？譬不合故。云何如燒薪有灰？若如是，阿羅漢煩惱有餘如灰耶？若有餘者非阿羅漢，有煩惱故。若無者，不如上譬。然非彼聖道如火燒薪，但聖道起斷煩惱得解脫得作證。彼若離聖道亦捨解脫得，繫得還起。如諸退相違經說，當知說不時解脫故。未得退說二者，若彼未得退者，謂聲聞、辟支佛，非佛，住一切最勝根故。聲聞者不得佛、辟支佛勝根，辟支佛不得佛勝根，是故有未得退。略說一切眾生若修行皆應得聖慧眼，若不修行入名色者是為未得退。問：云何知有未得退？答：信佛說故。如世尊說：諸天及世人退於智慧者，染著於名色，不見聖諦故。謂彼習行退三聖俱亦然者，若習行退者，謂聲聞、辟支佛、如來三聖悉有，以中間諸因緣故，所得功德不能常現在前。問：云何知有習行退？答：說心心法退故。如世尊說：於此四種心心法得現法安樂住，我說彼一一退。如修多羅廣說。又復說，不動意解脫身作證成就遊者，彼不退。以是故知世尊亦有習行退，是故說。世尊多遊未至，非根本地。何以故？近欲界故。雖不動意解脫有習行退，然彼成就得修故，彼一切現在時得常隨轉，彼心心法者現在修，謂不現在前者名為退。習行退最多者謂世尊。何以故？功德無邊故。如轉輪聖王廣受境界。又說攝他故名不動，自攝故名心心法。世尊多攝他、少自攝，如是世尊大悲大捨。問：何處不退？答：</p>

<div class="lg regular"><div class='lg-row'>諸天則不退，　果退終不死，</div>
<div class='lg-row'>亦不造彼業，　住果所不為。</div>
</div><p>諸天則不退者，諸天不退，以利根天得果故，利根者則不退。若鈍根人得果然後生天亦不退，無生故。聖人無生不退，此前已說，退具非分故。世尊說五退具，多事業等。五退法彼天則無，是故不退，以天不退故。當知退者必人中，以退具可得故。果退終不死者，果退者終不死，要還得果。何以故？下地生非數滅故，非數滅法終不更現在前，不生法故。以果所攝道決定及決定究竟故，以果道蘇息處故，彼人得蘇息。又果處善自護故，以果處具三因緣及五因緣故，前已說。彼三果退非須陀洹果，見道斷煩惱非對治事故，見道斷煩惱依我處轉而無有我。修道斷煩惱是對事，修道斷煩惱淨處轉，彼有淨想不淨想。彼思惟諸行不淨，得離欲淨思惟，於見不淨退。無有法我我所思惟，於非我見退。復次須陀洹果方便廣前施戒修等向解脫，如是比。又須陀洹果見道得故無有見道退，速道故、利故、非想非非想處對治故。若阿羅漢果退至須陀洹果，當知退三果，彼對治煩惱得成就故，亦不造諸業如彼住於果者。若得果人所不為，彼退果人亦不作。何以故？得不作律儀故、聖道已滅惡行故，如曾服藥。復次希望具足故，彼人希望滅果，對治惡行故。問：齊何當言菩薩？答：</p>

<div class="lg regular"><div class='lg-row'>若修諸相好，　方便起彼業，</div>
<div class='lg-row'>從是轉增進，　說名為菩薩。</div>
</div><p>若有眾生，以一食施，起決定心，發無畏言：我當作佛。能起相報增長彼業，齊是名菩薩，以能從此作相似相續業故。若不如是，但有空名。菩薩雖有初起不退心，是則菩提決定非趣<span class='note-inline'>(趣應言到，與趣同名)</span>決定。謂造相報業已，是則俱決定。是故齊相報業為名。以彼離四因緣故，謂離惡趣、離非男、離卑姓、離不具根。得一因緣，謂生性識宿命。以生識宿命故，聞即受持。眷屬信受，離眾生過，度三阿僧祇劫，於百劫中種相報業，除釋迦牟尼。釋迦牟尼菩薩精進故，除九劫，餘九十一劫。有說二三阿僧祇非劫阿僧祇，謂劫阿僧祇、生阿僧祇、善行阿僧祇。問：相報業為何等性？答：身業口業增上意業。又是思慧，性非聞慧。以劣故，非修慧。欲界不定故，閻浮提種非餘方。男子非女人，佛出世非不出世，見佛非不見佛，緣造業非緣餘。有說一思願種三十二相業，後種種業滿。又復說一定心一行一緣，眾多思願現在前，有願足下安平住果，有願乃至肉髻，彼一一相百福眷屬。福量者，有說一轉輪聖王福，是名一福量。又復說一帝釋福。有說劫成時一切眾生業增上器世界生，是名福量。有說除近佛地菩薩，諸餘眾生福樂自在業，是名一福量。佛無學法是菩提，謂盡智、無生智，薩埵求此智故名菩提。薩埵得此菩提，覺一切法，故名為佛。雖相報業後得轉輪聖王，而聖王相者當知是餘業報。問：幾種薩婆多？答：</p>

<div class="lg regular"><div class='lg-row'>一種異分別，　或有說相異，</div>
<div class='lg-row'>或說分分異，　或復說異異。</div>
</div><p>此四種薩婆多，一種異分別者，彼說諸法隨世轉時，分異非事異。如乳變為酪捨味力饒益不捨色，如金銀器破已更作餘器，捨形不捨色。法從未來至現在亦如是。當知此是轉變薩婆多。相異者，過去法與過去相合，不離未來現在相。如人著一色非不著餘，彼亦如是。此說有過，若過去諸法不離未來現在相者，竟何所成亦成合義？若爾者，則世亂。如人著一色，於一色愛著，亦行亦成就，於餘成就而不行，是故彼說世亂。譬亦相違。分分異者，說諸法隨世轉時，分分異非事異。此則不亂建立世。何以故？業別故。謂法未作業說未來，作業說現在，作業已說過去。彼異者，彼說諸法隨世轉時，前後相待，非事異亦非分異。如一女人亦名女亦名母，前後相待故。謂觀女則知母、觀母則知女，此最亂建立世。彼說過去世一剎那有三世，說言觀前起相名未來，觀後起相名現在。問：諸師說諦無間等各各異。薩婆多及婆蹉部說次第諦無間等，曇無得等說一無間等。何者為實？答：今當以五支如實說<span class='note-inline'>(五支者，一曰宗、二曰因、三曰譬、四曰合、五曰結，六曰義如下偈說)</span>。</p>

<div class="lg regular"><div class='lg-row'>次第無間等，　智諦異相故，</div>
<div class='lg-row'>見瓶不見衣，　是故彼亦然。</div>
</div><p>修行者先苦無間等，後乃至道。問：何故？答：智諦異相故。苦集滅道智各異相，行別故。若行是苦智，此行非餘智。若不爾者，無四智建立。諦亦異相，彼逼迫是苦相、生起是集相、寂滅是滅相、出離是道相。非不異智異相諦一無間等。譬如見瓶時不見衣，以瓶衣異相故。以異相故，見瓶不見衣、見衣不見瓶。彼亦如是，於異相諦見苦時不見餘，如是一切。是故次第無間等。說一無間等者，彼說於諦一無間等。何以故？信聖賢故。如世尊說：比丘於苦無疑、集亦無疑、滅道亦如是。如燈俱作四事、熱器、燒炷、油盡、破闇。如是一智知苦乃至修道，是故一無間等。彼說智諦異相者，不然，一相故。一切慧一智相，於一切法境界作無我行。如世尊說：一切法無我，智慧者能見。彼厭於苦時，是即道清淨。諦相亦如是說。瓶衣異相者，此亦不然。何以故？自相無間等，非分故。共相境界無間等，非自相，謂色等五陰壞相<span class='note-inline'>(壞相即無常相)</span>。共境界智一無間等，若異者則自生過。次第無間者言：汝言賢聖說者，此則密語，此說有餘義。如世尊說：若苦無疑，於一切無疑。為彼疑行故說。若彼苦無間等生，彼疑至竟不行，非數滅故。為除有餘說，故世尊說。給孤獨修多羅如是說言：長者！於四聖諦次第無間等。如是廣說。所說如燈者，燈有多性多業過，我不取燈事。若分別時燈捨自名，前已說。彼明色入攝，力能破闇，彼熱觸入攝，能作餘事。若不爾者，壞決定義。慧不如是，若言同者則有過，若言一相者此亦不然，行別故。無常行智異，苦空無我等行智亦各異，如是比。若不爾者，無解脫門。不壞行是解脫門<span class='note-inline'>(雜觀名為壞三脫，異觀故不壞)</span>。如汝說緣一切法作無我行，以頓觀一切法故。此則不定思惟分。定思惟行各別諦緣，是故不應說彼厭於苦時是即道清淨，不可以厭行緣於滅道，滅道是可樂事故。一切緣者不通一切，相違故。以無我行不即行，此無我行故、自性不自觀故。亦無二決定性，亦不觀相應共一行一緣故，亦不觀共有共，一果一決定故。又說一切行無常者亦非無常行，作滅無間等，滅者常故。當知彼行遠，以向真諦故說。如所說觀此眾生長夜成就身口意惡行。言此眾生即是地獄及餘惡趣，實非此人即是地獄，以向地獄故說。彼亦如是。又復是空無間等者，則非無願無相，彼一切法境界非分故。莫言有過，是故一切法無我行是不定思惟。定思惟者有漏緣，若不爾者解脫門減。若言自相無間等非分者，不然。何以故？以觀故。是自相共相，謂逼迫相是苦相，觀三諦故是自相，觀陰故是共相。如是一切，當知皆以觀故說自相共相。言不爾者，不然。何以故？以不壞觀故，前已說。前說中陰後當說，今當說。問：為有中陰、為無？答：</p>

<div class="lg regular"><div class='lg-row'>當知有中陰，　世尊之所說，</div>
<div class='lg-row'>譬如村間道，　彼則有俱過。</div>
</div><p>此說有中陰。何以故？世尊所說故。如世尊說：七士夫趣有中般涅槃。若無中陰者，則無中般涅槃。若言有中夭從彼般涅槃者，不然，天趣中不說故。世尊修多羅說：四天王天乃至非想非非想處，不說有中夭。餘亦有過。若說生般涅槃，復有名生天耶？如是一切。阿那含亦應如是說過。是故彼是妄想說。若言壽命中間般涅槃者，不然，除欝單曰及後邊菩薩，多有眾生不盡壽而死，此皆是中般涅槃耶？是故此皆有過。問：此云何？答：譬如村間道。如從一村至一村，如是死陰生陰，從死陰趣生陰亦如是。如《阿濕波羅延經》說：若彼處來，如是廣說。若無中陰者則無去來，是故應有中陰。若言為除有餘說修多羅，故世尊說修多羅及偈言。五無間罪作已，次第生無間地獄中。又復為梵志說偈言：少為老病漂，到於閻王所，梵志無住處，亦無有資糧。是故無中陰者此不然。何以故？業趣無間，故說修多羅及偈，謂作無間業已必先受無間報，然後受餘業報，亦必生地獄趣中非餘趣。如汝所解，世尊說修多羅，五無間業作已，次第生地獄中。為要五無間生地獄中？為二三四耶？為更餘罪生地獄中耶？當知此經及偈意。</p>
<p>若言如影者，如月極遠，影現水中，非彼月來至水中。如是死陰生陰如影，眾生生，何用中陰為者，此亦不然。何以故？彼則有俱過。月及水俱，死陰生陰不俱，是故有過。眼識足下身，識譬亦如是。若先取生陰而捨死陰，如折樓虫者，不然。何以故？趣不別及二識合過故。是故說有中陰，如所說四種薩婆多。問：為有一切有、為無？答：</p>

<div class="lg regular"><div class='lg-row'>當知一切有，　非有一切相，</div>
<div class='lg-row'>一切無一切，　無有他相法。</div>
</div><p>此有是薩婆多所立。一切者，謂十二入。彼諸入有自相非餘，一切相所作別故。作業別，前已說。一切無一切者，謂學法中有學法無無學法，無學法中有無學法亦無學法。如空中亦無有跡，如是比。問：此說有，云何無有？答：無有他相法。如眼相是眼入，無餘入相，相別故。以是故說一切法不雜。</p>

<div class="lg regular"><div class='lg-row'>一切世悉有，　不違其所應，</div>
<div class='lg-row'>牟尼之所說，　聲聞僧無佛。</div>
</div><p>有三世薩婆多，此薩婆多所立。問：何故？答：現在世者，觀過去未來故施設，若無過去未來者，則無現在世。現在世無者，亦無有為法，是故有三世。莫言有咎。若言久遠是過去、當有是未來，非是有，唯有現在者，此不然。何以故？有業報故。世尊說：有業有報。非是業、報俱現在。若業現在，當知報在未來。若報現在，當知業已過去。若言俗數說者，亦說作者不可得。若言俗數說有業有報者，此亦不然。世尊亦說作者不可得。此亦俗數說耶？神口所說第一義空修多羅，而汝妄想說此有故彼有，如是比。當知如汝說，久遠是過去、當有是未來，非是有，唯現在是有者，莫作是說。我亦能說現在者於既往是未來，於當有是過去。此非智者說。如所說若無信等五根，我說是凡夫輩。若學人纏所纏，信等五根不現在前，道與煩惱不俱故。是故應知有過去未來。若異者，聖人應是凡夫。若言得隨生，此亦不然。無法得非分故。依處非分故。聲聞僧無佛者。聲聞僧不攝佛。何以故？三寶不減故。若世尊聲聞所攝，應有三寶非三佛，無別體故。歸依及不壞淨念等亦如是。莫言有過，是故聲聞僧不攝佛。如世尊修多羅說：憍曇彌！施僧亦是供養我。當知是說比丘僧、聖僧、福田僧，世尊者彼三僧所攝，破煩惱故、聖故、第一義福田故，非聲聞僧自覺故。</p>

<div class="lg regular"><div class='lg-row'>設令廣章句，　群生大恐怖，</div>
<div class='lg-row'>無勝甚深相，　我今但略說。</div>
</div><p>若廣說者眾生怖畏，是故我今不廣說。章句深達，阿毘曇明淨智慧所解，諸論音聲妙義於此略說。</p>

<div class="lg regular"><div class='lg-row'>古昔諸大師，　演說無量義，</div>
<div class='lg-row'>我今隨所解，　分別說少分。</div>
</div><p>我今於尊者法勝所說中，以少智慧思量撰集造立章句，將以申述助宣遺法，非欲憍慢求名稱故。如彼所說，若生諸煩惱是聖說。有漏滅道亦生煩惱，而非有漏增，煩惱非分故。無漏緣煩惱滅而不增，前已說。是故我說增也。無漏緣軟中上不增者，不然，依增故。</p>

<div class="lg regular"><div class='lg-row'>決定知此論，　章句微妙義，</div>
<div class='lg-row'>於彼智慧眾，　勇猛無所畏。</div>
</div><p>於此論章句義味，能決定知、善分別說者，於諸智慧眾中心無怯畏，善解法相故。</p>

<div class="lg regular"><div class='lg-row'>我今增益論，　其心無所貪，</div>
<div class='lg-row'>為令智者樂，　疾得寂滅樂。</div>
</div><p>經本至略，義說深廣，難可受持。如虛空論，難可了知，前已說。是故增益論本，隨順修多羅義，令易了知。以知義故，煩惱則斷。</p>
</div>
<div class='div-pin'><a id='mulu23' />
<p class='h1'>雜阿毘曇心論品第十一</p><p>已說擇品，今當略說諸論，令智者欣樂。</p>

<div class="lg regular"><div class='lg-row'>離律不律儀，　而得於律儀，</div>
<div class='lg-row'>不因彼致勝？　能決定者說。</div>
</div><p>答：有。謂無色界沒生色界時。無色界凡夫，名非律儀非不律儀，無色界善惡律儀非分故。從彼命終生色界時得善律儀，色界律儀與心俱故。非勝進，無色界界勝故。</p>

<div class="lg regular"><div class='lg-row'>頗得沙門果，　賢聖離諸過，</div>
<div class='lg-row'>得有為善法，　不名為修習？</div>
</div><p>答：有。謂果所攝聖道滅已，然後退，不增進根還得。彼先過去果所攝道先滅故非修，現在因非分故。離諸過者，非世俗故。有為者，非無為故。善者，非不善、無記故。</p>

<div class="lg regular"><div class='lg-row'>道未興起時，　遠離諸過咎，</div>
<div class='lg-row'>解脫時離惡？　能決定者說。</div>
</div><p>答：有。謂修行者住金剛三昧，除初盡智諸餘無學法，是未起時不向故。解脫時者，一切無學道頓解脫。初盡智生時，是生時，是解脫時。離諸過惡者，非有漏故。</p>

<div class="lg regular"><div class='lg-row'>頗光音纏起，　是彼定相應，</div>
<div class='lg-row'>清淨初禪退，　而得於退法？</div>
</div><p>答：有。謂阿羅漢第二禪纏退時盡智所得，初禪退與盡智合故。<span class='corr'>又</span>退熏修，初禪與第四禪合故。阿那含亦爾。言淨者明所退，非無學故。</p>

<div class="lg regular"><div class='lg-row'>頗於見諦道，　得彼諸善法，</div>
<div class='lg-row'>彼法是有緣，　聖智不見緣？</div>
</div><p>答：有。謂與苦比智俱欲界等智，苦無間等邊修亦不見彼智緣，以彼緣欲界，而苦比智不緣欲界故。集滅無間等邊亦如是。道比忍得緣三諦智而不觀彼諦，住異境界故。如住學法得無學法，得無學法非學法。如是從法智品至比智品，比智品復至法智品。</p>

<div class="lg regular"><div class='lg-row'>頗果有漏慧，　無漏慧所斷，</div>
<div class='lg-row'>彼果所因起，　謂不離欲慧？</div>
</div><p>答：有。謂聖人離欲界欲，未離初禪欲。欲界初禪果化心離欲，欲界愛盡故。初禪慧未離欲，彼愛未盡故。一切化心亦如是，隨其義，除自地果。</p>

<div class="lg regular"><div class='lg-row'>頗住無礙道，　而得於諸滅，</div>
<div class='lg-row'>此相違煩惱，　非彼無漏見？</div>
</div><p>答：有。謂凡夫人修神通時，無礙道斷神通相違煩惱而得諸滅，非無漏見相違。何以故？聖人離欲時法忍現在前，得忍相違煩惱滅故。</p>

<div class="lg regular"><div class='lg-row'>頗諸煩惱滅，　離欲者獲得，</div>
<div class='lg-row'>不斷於煩惱，　而得無垢盡？</div>
</div><p>答：有。謂上地命終生梵天時，得欲界煩惱滅，而不斷彼煩惱，先已斷故。餘一切地亦如是。</p>

<div class="lg regular"><div class='lg-row'>頗無垢淨地，　未曾得而得，</div>
<div class='lg-row'>非離欲非退，　不依於見道？</div>
</div><p>答：有。謂初禪離欲，依初禪及眷屬超昇離生，道比智生，成就三地阿那含果。從彼定起入第二禪，得第二禪無漏。得彼無漏時，非離欲，先離欲故。非退，勝進故。非見道，見道究竟故。當知上地及增益諸根亦如是。</p>

<div class="lg regular"><div class='lg-row'>頗<span class='corr'>獲</span>未曾得，　而得於寂滅，</div>
<div class='lg-row'>不捨彼不得？　若能知者說。</div>
</div><p>答：有。謂除苦法忍眷屬得，餘無漏道得。彼初無漏捨，一切凡夫性不得。餘不捨，先已捨故。</p>

<div class="lg regular"><div class='lg-row'>若成就八忍，　亦成就七智，</div>
<div class='lg-row'>此諸無漏見，　不見何無漏？</div>
</div><p>答：有。謂此人住道比忍，成就一切見道慧，見一切滅一切道，唯除道比忍眷屬。彼忍不見自性，不自觀故、無二性故，亦不見相應，一行一緣故。不見共有，一果一決定故。</p>

<div class="lg regular"><div class='lg-row'>頗法未曾得，　有漏邊境界，</div>
<div class='lg-row'>唯有不動者，　彼能擊善法？</div>
</div><p>答：有。謂無相無相，於無窮生死未曾得，而得空聖道，故說有漏緣。非數滅，故說邊境界。餘非分，故說唯不動。空聖道故，說擊善法。</p>

<div class="lg regular"><div class='lg-row'>已起無漏慧，　於彼未起者，</div>
<div class='lg-row'>前生非後因？　若能知者說。</div>
</div><p>答：有。謂前增非後軟因，彼果相似及增故。</p>

<div class="lg regular"><div class='lg-row'>頗離六地欲，　聖亦成彼果，</div>
<div class='lg-row'>不成無漏禪？　若能知者說。</div>
</div><p>答：有。謂空處離欲，依禪未至超昇離生，苦法忍生、道比智未生，以八十九沙門果故，故言成彼果。以苦法智是苦法忍依果及功用果，見苦所斷煩惱盡是解脫果及功用果，而不成無漏禪，未得故。</p>

<div class="lg regular"><div class='lg-row'>頗諸無漏法，　而為界所攝，</div>
<div class='lg-row'>能生彼法者，　不入彼界中？</div>
</div><p>答：有。謂無漏戒彼界所攝，非漏所攝。戒者四大所造，彼果故。四大者觸界所攝，身識境界故。</p>

<div class="lg regular"><div class='lg-row'>頗一大種滅，　於禪地不起，</div>
<div class='lg-row'>二大種在前？　若能知者說。</div>
</div><p>答：有。謂聖人生欲界，無漏初禪次第有漏初禪現在前。一種四大滅，謂欲界四大以無漏隨轉，若於彼生現在前，即彼地四大造故。二種四大現在前者，謂欲界及初禪地四大<span class='note-inline'>(道共戒名無漏隨轉，若於彼欲界生，即彼欲界四大造，故此四大與無漏俱起滅也)</span>。</p>

<div class="lg regular"><div class='lg-row'>頗法因三道，　是三種自性，</div>
<div class='lg-row'>謂三種一地，　亦復在三地？</div>
</div><p>答：有。謂無學慧，以彼見道、修道、無學道為因，盡智、無生智、無學等見是自性，軟中上分別故說三種，無學地所攝故說一地，有覺有觀等分別故在三地。</p>

<div class="lg regular"><div class='lg-row'>頗有有漏受，　二成一不成，</div>
<div class='lg-row'>二根二種成，　是說為身證？</div>
</div><p>答：有。謂身證人依初禪初禪眷屬及第二禪增進根，上地不現在前，成就苦根、有漏樂根。此人先得第三禪地無漏樂，以轉根故捨復未更得，以依下地增進根故，不修上地學道。如得學果一憂根不成就，離欲故。喜根、捨根各有二種，謂有漏、無漏，是悉成就。以禪未至中間攝捨根，是故得捨根。初禪二禪攝喜根，是故得喜根。</p>

<div class="lg regular"><div class='lg-row'>九地煩惱滅，　而得於諸禪，</div>
<div class='lg-row'>不得無色定，　或復得當說？</div>
</div><p>答：有。謂阿羅漢能得禪定非無色，諸禪亦得亦現在前。無色者成就而不行。</p>

<div class="lg regular"><div class='lg-row'>一法眾多性，　或一三有無，</div>
<div class='lg-row'>彼是無學法，　因力所長養？</div>
</div><p>答：有。謂無知根。建立一根故說言一。九根和合故說眾多性，以眾多性故說非一。一無學地故說一地，覺觀分別故說三地。有者謂有名，無者無別事。無學得故說無學法，三因成故說因長養。</p>

<div class="lg regular"><div class='lg-row'>頗法是有分，　與彼餘有分，</div>
<div class='lg-row'>相似生住壞？　若能知者說。</div>
</div><p>答：有。謂色入是餘有分，彼相與入俱生住滅，共一果故。色入者不作業故說餘有分，彼相者法入攝故，是有分。</p>

<div class="lg regular"><div class='lg-row'>頗諸相應法，　或說餘有分，</div>
<div class='lg-row'>或復說有分？　若能知者說。</div>
</div><p>答：有。謂未來不生法意入是餘有分，不作業故。餘心法是有分，法入攝故。</p>

<div class="lg regular"><div class='lg-row'>頗二阿那含，　共生於一地，</div>
<div class='lg-row'>第一法或成，　俱得一地果？</div>
</div><p>答：有。謂一阿那含依第二禪超昇離生，第二阿那含依第三禪，彼命終俱生第三禪。彼依二禪超昇離生者，增進禪故。捨世間第一法即依第三禪者，成就不捨。上諸地亦如是。得一地果者，謂無覺無觀禪。</p>

<div class="lg regular"><div class='lg-row'>頗有不動法，　俱受於一有，</div>
<div class='lg-row'>一成就九地，　善有漏一無？</div>
</div><p>答：有。謂一生欲界一生初禪。生欲界者，九地有漏法成就。生初禪者，八地，除欲界地。增捨俱受一有，故說一有。有漏者，以無漏生上成就下，故說有漏。</p>

<div class="lg regular"><div class='lg-row'>頗住一剎那，　得捨三脫門，</div>
<div class='lg-row'>或復捨於二，　一捨還復得？</div>
</div><p>答：有。謂生無色界當得阿羅漢住金剛三昧。得無學三昧門，捨學三脫門，捨滅受想定及非想非非想處，捨一切退分，得一切勝分<span class='note-inline'>(一念中亦捨亦得，故言一念。滅受想定及非想得斷知，言捨二。捨退得勝，故捨一得一也)</span>。</p>

<div class="lg regular"><div class='lg-row'>頗成沙門果，　成就聖非聖，</div>
<div class='lg-row'>而不得斷知？　若能知者說。</div>
</div><p>答：有。謂無間等苦智生、集智未生，爾時於八十九沙門果分成就，於四沙門果不成就，亦不得斷知。</p>

<div class="lg regular"><div class='lg-row'>度彼無勝海，　少力所不任，</div>
<div class='lg-row'>今我隨所能，　宣說甚深義。</div>
<div class='lg-row'>世間貧窮人，　彼可卒令富，</div>
<div class='lg-row'>無智則不然，　要須大方便。</div>
<div class='lg-row'>世間寶易得，　慧寶甚難獲，</div>
<div class='lg-row'>是故應勤學，　漸入甚深智。</div>
<div class='lg-row'>正解涅槃路，　邪惑生死徑，</div>
<div class='lg-row'>慧能滅癡闇，　如日除幽冥，</div>
<div class='lg-row'>為求解脫故，　當勤修智慧。</div>
</div><p>薩婆多比丘，莊嚴阿毘曇偈，願令一切眾生，智慧漸增疾得解脫。</p>
</div>
<p class='juan'>雜阿毘曇心論卷第十一</p>
</div><!-- end of div[@id='body'] -->
</body></html>