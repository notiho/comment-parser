<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu22' />大乘入楞伽經卷第七<p class="byline">大周于闐國三藏法師實叉難陀奉　勅譯</p><a id='mulu23' />偈頌品第十之二</p>
<div class="lg regular" style="margin-left:0em;"><div class='lg-row'>「若諸修行者，　不起於分別；</div>
<div class='lg-row'>不久得三昧，　力通及自在。</div>
<div class='lg-row'>修行者不應，　妄執從微塵，</div>
<div class='lg-row'>時勝性作者，　緣生於世間。</div>
<div class='lg-row'>世從自分別，　種種習氣生；</div>
<div class='lg-row'>修行者應觀，　諸有如夢幻。</div>
<div class='lg-row'>恒常見遠離，　誹謗及建立；</div>
<div class='lg-row'>身資及所住，　不分別三有。</div>
<div class='lg-row'>不思想飲食，　正念端身住；</div>
<div class='lg-row'>數數恭敬禮，　諸佛及菩薩。</div>
<div class='lg-row'>善解經律中，　真實理趣法；</div>
<div class='lg-row'>五法二無我，　亦思惟自心。</div>
<div class='lg-row'>內證淨法性，　諸地及佛地；</div>
<div class='lg-row'>行者修習此，　處蓮花灌頂。</div>
<div class='lg-row'>沈輪諸趣中，　厭離於諸有；</div>
<div class='lg-row'>往塚間靜處，　修習諸觀行。</div>
<div class='lg-row'>有物無因生，　妄謂離斷常；</div>
<div class='lg-row'>亦謂離有無，　妄計為中道。</div>
<div class='lg-row'>妄計無因論，　無因是斷見；</div>
<div class='lg-row'>不了外物故，　壞滅於中道。</div>
<div class='lg-row'>恐墮於斷見，　不捨所執法；</div>
<div class='lg-row'>以建立誹謗，　妄說為中道。</div>
<div class='lg-row'>以覺了惟心，　捨離於外法；</div>
<div class='lg-row'>亦離妄分別，　此行契中道。</div>
<div class='lg-row'>惟心無有境，　無境心不生；</div>
<div class='lg-row'>我及諸如來，　說此為中道。</div>
<div class='lg-row'>若生若不生，　自性無自性；</div>
<div class='lg-row'>有無等皆空，　不應分別二。</div>
<div class='lg-row'>不能起分別，　愚夫謂解脫；</div>
<div class='lg-row'>心無覺智生，　豈能斷二執？</div>
<div class='lg-row'>以覺自心故，　能斷二所執；</div>
<div class='lg-row'>了知故能斷，　非不能分別。</div>
<div class='lg-row'>了知心所現，　分別即不起；</div>
<div class='lg-row'>分別不起故，　真如心轉依。</div>
<div class='lg-row'>若見所起法，　離諸外道過；</div>
<div class='lg-row'>是智者所取，　涅槃非滅壞。</div>
<div class='lg-row'>我及諸佛說，　覺此即成佛；</div>
<div class='lg-row'>若更異分別，　是則外道論。</div>
<div class='lg-row'>不生而現生，　不滅而現滅；</div>
<div class='lg-row'>普於諸億剎，　頓現如水月。</div>
<div class='lg-row'>一身為多身，　然火及注雨；</div>
<div class='lg-row'>隨機心中現，　是故說惟心。</div>
<div class='lg-row'>心亦是惟心，　非心亦心起；</div>
<div class='lg-row'>種種諸色相，　通達皆惟心。</div>
<div class='lg-row'>諸佛與聲聞，　緣覺等形像；</div>
<div class='lg-row'>及餘種種色，　皆說是惟心。</div>
<div class='lg-row'>從於無色界，　乃至地獄中；</div>
<div class='lg-row'>普現為眾生，　皆是惟心作。</div>
<div class='lg-row'>如幻諸三昧，　及以意生身；</div>
<div class='lg-row'>十地與自在，　皆由轉依得。</div>
<div class='lg-row'>愚夫為相縛，　隨見聞覺知；</div>
<div class='lg-row'>自分別顛倒，　戲論之所動。</div>
<div class='lg-row'>一切空無生，　我實不涅槃；</div>
<div class='lg-row'>化佛於諸剎，　演三乘一乘。</div>
<div class='lg-row'>佛有三十六，　復各有十種；</div>
<div class='lg-row'>隨眾生心器，　而現諸剎土。</div>
<div class='lg-row'>法佛於世間，　猶如妄計性；</div>
<div class='lg-row'>雖見有種種，　而實無所有。</div>
<div class='lg-row'>法佛是真佛，　餘皆是化佛；</div>
<div class='lg-row'>隨眾生種子，　見佛所現身。</div>
<div class='lg-row'>以迷惑諸相，　而起於分別；</div>
<div class='lg-row'>分別不異真，　相不即分別。</div>
<div class='lg-row'>自性及受用，　化身復現化；</div>
<div class='lg-row'>佛德三十六，　皆自性所成。</div>
<div class='lg-row'>由外熏習種，　而生於分別；</div>
<div class='lg-row'>不取於真實，　而取妄所執。</div>
<div class='lg-row'>迷惑依內心，　及緣於外境；</div>
<div class='lg-row'>但由此二起，　更無第三緣。</div>
<div class='lg-row'>迷惑依內外，　而得生起已；</div>
<div class='lg-row'>六十二十八，　故我說為心。</div>
<div class='lg-row'>知但有根境，　則離於我執；</div>
<div class='lg-row'>悟心無境界，　則離於法執。</div>
<div class='lg-row'>由依本識故，　而有諸識生。</div>
<div class='lg-row'>由依內處故，　有似外影現；</div>
<div class='lg-row'>無智恒分別，　有為及無為，</div>
<div class='lg-row'>皆悉不可得，　如夢星毛輪，</div>
<div class='lg-row'>如乾闥婆城，　如幻如焰水，</div>
<div class='lg-row'>非有而見有，　緣起法亦然。</div>
<div class='lg-row'>我依三種心，　假說根境我；</div>
<div class='lg-row'>而彼心意識，　自性無所有。</div>
<div class='lg-row'>心意及與識，　無我有二種，</div>
<div class='lg-row'>五法與自性，　是諸佛境界。</div>
<div class='lg-row'>習氣因為一，　而成於三相；</div>
<div class='lg-row'>如以一彩色，　畫壁見種種。</div>
<div class='lg-row'>五法二無我，　自性心意識；</div>
<div class='lg-row'>於佛種性中，　皆悉不可得。</div>
<div class='lg-row'>遠離心意識，　亦離於五法；</div>
<div class='lg-row'>復離於自性，　是為佛種性。</div>
<div class='lg-row'>若身語意業，　不修白淨法；</div>
<div class='lg-row'>如來淨種性，　則離於現行。</div>
<div class='lg-row'>神通力自在，　三昧淨莊嚴，</div>
<div class='lg-row'>種種意生身，　是佛淨種性。</div>
<div class='lg-row'>內自證無垢，　遠離於因相，</div>
<div class='lg-row'>八地及佛地，　如來性所成。</div>
<div class='lg-row'>遠行與善慧，　法雲及佛地；</div>
<div class='lg-row'>皆是佛種性，　餘悉二乘攝。</div>
<div class='lg-row'>如來心自在，　而為諸愚夫，</div>
<div class='lg-row'>心相差別故，　說於七種地。</div>
<div class='lg-row'>第七地不起，　身語意過失；</div>
<div class='lg-row'>第八地所依，　如夢渡河等。</div>
<div class='lg-row'>八地及五地，　解了工巧明；</div>
<div class='lg-row'>諸佛子能作，　諸有中之王。</div>
<div class='lg-row'>智者不分別，　若生若不生，</div>
<div class='lg-row'>空及與不空，　自性無自性，</div>
<div class='lg-row'>但惟是心量，　而實不可得。</div>
<div class='lg-row'>為諸二乘說，　此實此虛妄，</div>
<div class='lg-row'>非為諸佛子，　故不應分別。</div>
<div class='lg-row'>有非有悉非，　亦無剎那相；</div>
<div class='lg-row'>假實法亦無，　惟心不可得。</div>
<div class='lg-row'>有法是俗諦，　無性第一義；</div>
<div class='lg-row'>迷惑於無性，　是則為世俗。</div>
<div class='lg-row'>一切法皆空，　我為諸凡愚；</div>
<div class='lg-row'>隨俗假施設，　而彼無真實。</div>
<div class='lg-row'>由言所起法，　則有所行義；</div>
<div class='lg-row'>觀見言所生，　皆悉不可得。</div>
<div class='lg-row'>如離壁無畫，　離質亦無影；</div>
<div class='lg-row'>藏識若清淨，　諸識浪不生。</div>
<div class='lg-row'>依法身有報，　從報起化身；</div>
<div class='lg-row'>此為根本佛，　餘皆化所現。</div>
<div class='lg-row'>不應妄分別，　空及以不空；</div>
<div class='lg-row'>妄計於有無，　言義不可得。</div>
<div class='lg-row'>凡愚妄分別，　德實塵聚色；</div>
<div class='lg-row'>一一塵皆無，　是故無境界。</div>
<div class='lg-row'>眾生見外相，　皆由自心現；</div>
<div class='lg-row'>所見既非有，　故無諸外境。</div>
<div class='lg-row'>如象溺深泥，　不能復移動；</div>
<div class='lg-row'>聲聞住三昧，　昏墊亦復然。</div>
<div class='lg-row'>若見諸世間，　習氣以為因；</div>
<div class='lg-row'>離有無俱非，　法無我解脫。</div>
<div class='lg-row'>自性名妄計，　緣起是依他；</div>
<div class='lg-row'>真如是圓成，　我經中常說。</div>
<div class='lg-row'>心意及與識，　分別與表示；</div>
<div class='lg-row'>本識作三有，　皆心之異名。</div>
<div class='lg-row'>壽及於煖識，　阿賴耶命根；</div>
<div class='lg-row'>意及與意識，　皆分別異名。</div>
<div class='lg-row'>心能持於身，　意恒審思慮；</div>
<div class='lg-row'>意識諸識俱，　了自心境界。</div>
<div class='lg-row'>若實有我體，　異蘊及蘊中；</div>
<div class='lg-row'>於彼求我體，　畢竟不可得。</div>
<div class='lg-row'>一一觀世間，　皆是自心現；</div>
<div class='lg-row'>於煩惱隨眠，　離苦得解脫。</div>
<div class='lg-row'>聲聞為盡智，　緣覺寂靜智；</div>
<div class='lg-row'>如來之智慧，　生起無窮盡。</div>
<div class='lg-row'>外實無有色，　惟自心所現；</div>
<div class='lg-row'>愚夫不覺知，　妄分別有為。</div>
<div class='lg-row'>不知外境界，　種種皆自心；</div>
<div class='lg-row'>愚夫以因喻，　四句而成立。</div>
<div class='lg-row'>智者悉了知，　境界自心現；</div>
<div class='lg-row'>不以宗因喻，　諸句而成立。</div>
<div class='lg-row'>分別所分別，　是為妄計相；</div>
<div class='lg-row'>依止於妄計，　而復起分別。</div>
<div class='lg-row'>展轉互相依，　皆因一習氣；</div>
<div class='lg-row'>此二俱為客，　非眾生心起。</div>
<div class='lg-row'>安住三界中，　心心所分別；</div>
<div class='lg-row'>所起似境界，　是妄計自性。</div>
<div class='lg-row'>影像與種子，　合為十二處；</div>
<div class='lg-row'>所依所緣合，　說有所作事。</div>
<div class='lg-row'>猶如鏡中像，　瞖眼見毛輪；</div>
<div class='lg-row'>習氣覆亦然，　凡夫起妄見。</div>
<div class='lg-row'>於自分別境，　而起於分別；</div>
<div class='lg-row'>如外道分別，　外境不可得。</div>
<div class='lg-row'>如愚不了繩，　妄取以為蛇；</div>
<div class='lg-row'>不了自心現，　妄分別外境。</div>
<div class='lg-row'>如是繩自體，　一異性皆離；</div>
<div class='lg-row'>但自心倒惑，　妄起繩分別。</div>
<div class='lg-row'>妄計分別時，　而彼性非有；</div>
<div class='lg-row'>云何見非有，　而起於分別？</div>
<div class='lg-row'>色性無所有，　瓶衣等亦然；</div>
<div class='lg-row'>但由分別生，　所見終無有。」</div>
<div class='lg-row'>「無始有為中，　迷惑起分別；</div>
<div class='lg-row'>何法令迷惑？　願佛為我說。」</div>
<div class='lg-row'>「諸法無自性，　但惟心所現；</div>
<div class='lg-row'>不了於自心，　是故生分別。</div>
<div class='lg-row'>如愚所分別，　妄計實非有；</div>
<div class='lg-row'>異此之所有，　而彼不能知。</div>
<div class='lg-row'>諸聖者所有，　非愚所分別；</div>
<div class='lg-row'>若聖同於凡，　聖應有虛妄。</div>
<div class='lg-row'>以聖治心淨，　是故無迷惑；</div>
<div class='lg-row'>凡愚心不淨，　故有妄分別。</div>
<div class='lg-row'>如母語嬰兒，　汝勿須啼泣；</div>
<div class='lg-row'>空中有果來，　種種任汝取。</div>
<div class='lg-row'>我為眾生說，　種種妄計果；</div>
<div class='lg-row'>令彼愛樂已，　法實離有無。</div>
<div class='lg-row'>諸法先非有，　諸緣不和合；</div>
<div class='lg-row'>本不生而生，　自性無所有。</div>
<div class='lg-row'>未生法不生，　離緣無生處；</div>
<div class='lg-row'>現生法亦爾，　離緣不可得。</div>
<div class='lg-row'>觀實緣起要，　非有亦非無；</div>
<div class='lg-row'>非有無俱非，　智者不分別。</div>
<div class='lg-row'>外道諸愚夫，　妄說一異性；</div>
<div class='lg-row'>不了諸緣起，　世間如幻夢。</div>
<div class='lg-row'>我無上大乘，　超越於名言；</div>
<div class='lg-row'>其義甚明了，　愚夫不覺知。</div>
<div class='lg-row'>聲聞及外道，　所說皆慳悋；</div>
<div class='lg-row'>令義悉改變，　皆由妄計起。</div>
<div class='lg-row'>諸相及自體，　形狀及與名；</div>
<div class='lg-row'>攀緣此四種，　而起諸分別。</div>
<div class='lg-row'>計梵自在作，　一身與多身；</div>
<div class='lg-row'>及日月運行，　彼非是我子。</div>
<div class='lg-row'>具足於聖見，　通達如實法；</div>
<div class='lg-row'>善巧轉諸想，　到於識彼岸。</div>
<div class='lg-row'>以此解脫印，　永離於有無；</div>
<div class='lg-row'>及離於去來，　是我法中子。</div>
<div class='lg-row'>若色識轉滅，　諸業失壞者；</div>
<div class='lg-row'>是則無生死，　亦無常無常。</div>
<div class='lg-row'>而彼轉滅時，　色處雖捨離；</div>
<div class='lg-row'>業住阿賴耶，　離有無過失。</div>
<div class='lg-row'>色識雖轉滅，　而業不失壞；</div>
<div class='lg-row'>令於諸有中，　色識復相續。</div>
<div class='lg-row'>若彼諸眾生，　所起業失壞；</div>
<div class='lg-row'>是則無生死，　亦無有涅槃。</div>
<div class='lg-row'>若業與色識，　俱時而滅壞；</div>
<div class='lg-row'>生死中若生，　色業應無別。</div>
<div class='lg-row'>色心與分別，　非異非不異；</div>
<div class='lg-row'>愚夫謂滅壞，　而實離有無。</div>
<div class='lg-row'>緣起與妄計，　展轉無別相；</div>
<div class='lg-row'>如色與無常，　展轉生亦爾。</div>
<div class='lg-row'>既離異非異，　妄計不可知；</div>
<div class='lg-row'>如色無常性，　云何說有無？</div>
<div class='lg-row'>善達於妄計，　緣起則不生；</div>
<div class='lg-row'>由見於緣起，　妄計則真如。</div>
<div class='lg-row'>若滅妄計性，　是則壞法眼；</div>
<div class='lg-row'>便於我法中，　建立及誹謗。</div>
<div class='lg-row'>如是色類人，　當毀謗正法；</div>
<div class='lg-row'>彼皆以非法，　滅壞我法眼。</div>
<div class='lg-row'>智者勿共語，　比丘事亦棄；</div>
<div class='lg-row'>以滅壞妄計，　建立誹謗故。</div>
<div class='lg-row'>若隨於分別，　起於有無見，</div>
<div class='lg-row'>彼如幻毛輪，　夢焰與乾城。</div>
<div class='lg-row'>彼非學佛法，　不應與同住；</div>
<div class='lg-row'>以自墮二邊，　亦壞他人故。</div>
<div class='lg-row'>若有修行者，　觀於妄計性；</div>
<div class='lg-row'>寂靜離有無，　攝取與同住。</div>
<div class='lg-row'>如世間有處，　出金摩尼珠；</div>
<div class='lg-row'>彼雖無造作，　而眾生受用。</div>
<div class='lg-row'>業性亦如是，　遠離種種性；</div>
<div class='lg-row'>所見業非有，　非不生諸趣。</div>
<div class='lg-row'>如聖所了知，　法皆無所有；</div>
<div class='lg-row'>愚夫所分別，　妄計法非無。</div>
<div class='lg-row'>若愚所分別，　彼法非有者；</div>
<div class='lg-row'>既無一切法，　眾生無雜染。</div>
<div class='lg-row'>以有雜染法，　無明愛所繫；</div>
<div class='lg-row'>能起生死身，　諸根悉具足。</div>
<div class='lg-row'>若謂愚分別，　此法皆無者；</div>
<div class='lg-row'>則無諸根生，　彼非正修行。</div>
<div class='lg-row'>若無有此法，　而為生死因；</div>
<div class='lg-row'>愚夫不待修，　自然而解脫。</div>
<div class='lg-row'>若無有彼法，　凡聖云何別？</div>
<div class='lg-row'>亦則無聖人，　修行三解脫。</div>
<div class='lg-row'>諸蘊及人法，　自共相無相；</div>
<div class='lg-row'>諸緣及諸根，　我為聲聞說。</div>
<div class='lg-row'>惟心及非因，　諸地與自在；</div>
<div class='lg-row'>內證淨真如，　我為佛子說。</div>
<div class='lg-row'>未來世當有，　身著於袈裟；</div>
<div class='lg-row'>妄說於有無，　毀壞我正法。</div>
<div class='lg-row'>緣起法無性，　是諸聖所行；</div>
<div class='lg-row'>妄計性無物，　計度者分別。</div>
<div class='lg-row'>未來有愚癡，　揭那諸外道；</div>
<div class='lg-row'>說於無因論，　惡見壞世間。</div>
<div class='lg-row'>妄說諸世間，　從於微塵生；</div>
<div class='lg-row'>而彼塵無因，　九種實物常。</div>
<div class='lg-row'>從實而成實，　從德能生德；</div>
<div class='lg-row'>真法性異此，　毀謗說言無。</div>
<div class='lg-row'>若本無而生，　世間則有始；</div>
<div class='lg-row'>生死無前際，　是我之所說。</div>
<div class='lg-row'>三界一切物，　本無而生者；</div>
<div class='lg-row'>駝驢狗生角，　亦應無有疑。</div>
<div class='lg-row'>眼色識本無，　而今有生者；</div>
<div class='lg-row'>衣冠及席等，　應從泥團生。</div>
<div class='lg-row'>如疊中無席，　蒲中亦無席；</div>
<div class='lg-row'>何不諸緣中，　一一皆生席？</div>
<div class='lg-row'>彼命者與身，　若本無而生；</div>
<div class='lg-row'>我先已說彼，　皆是外道論。</div>
<div class='lg-row'>我先所說宗，　為遮於彼意；</div>
<div class='lg-row'>既遮於彼已，　然後說自宗。</div>
<div class='lg-row'>恐諸弟子眾，　迷著有無宗；</div>
<div class='lg-row'>是故我為其，　先說外道論。</div>
<div class='lg-row'>迦毘羅惡慧，　為諸弟子說；</div>
<div class='lg-row'>勝性生世間，　求那所轉變。</div>
<div class='lg-row'>諸緣無有故，　非已生現生；</div>
<div class='lg-row'>諸緣既非緣，　非生非不生。</div>
<div class='lg-row'>我宗離有無，　亦離諸因緣；</div>
<div class='lg-row'>生滅及所相，　一切皆遠離。</div>
<div class='lg-row'>世間如幻夢，　因緣皆無性；</div>
<div class='lg-row'>常作如是觀，　分別永不起。</div>
<div class='lg-row'>若能觀諸有，　如焰及毛輪；</div>
<div class='lg-row'>亦如尋香城，　常離於有無。</div>
<div class='lg-row'>因緣俱捨離，　令心悉清淨；</div>
<div class='lg-row'>若言無外境，　而惟有心者。</div>
<div class='lg-row'>無境則無心，　云何成唯識？</div>
<div class='lg-row'>以有所緣境，　眾生心得起。</div>
<div class='lg-row'>無因心不生，　云何成惟識？</div>
<div class='lg-row'>真如及惟識，　是眾聖所行。</div>
<div class='lg-row'>此有言非有，　彼非解我法；</div>
<div class='lg-row'>由能取所取，　而心得生起。</div>
<div class='lg-row'>世間心如是，　故非是唯心；</div>
<div class='lg-row'>身資土影像，　如夢從心生。</div>
<div class='lg-row'>心雖成二分，　而心無二相；</div>
<div class='lg-row'>如刀不自割，　如指不自觸。</div>
<div class='lg-row'>而心不自見，　其事亦如是；</div>
<div class='lg-row'>無有影像處，　則無依他起。</div>
<div class='lg-row'>妄計性亦無，　五法二心盡；</div>
<div class='lg-row'>能生及所生，　皆是自心相。</div>
<div class='lg-row'>密意說能生，　而實無自<span class='corr'>性</span>；</div>
<div class='lg-row'>種種境形狀，　若由妄計生。</div>
<div class='lg-row'>虛空與兔角，　亦應成境相；</div>
<div class='lg-row'>以境從心起，　此境非妄計。</div>
<div class='lg-row'>然彼妄計境，　離心不可得；</div>
<div class='lg-row'>無始生死中，　境界悉非有。</div>
<div class='lg-row'>心無有起處，　云何成影像？</div>
<div class='lg-row'>若無物有生，　兔角亦應生。</div>
<div class='lg-row'>不可無物生，　而起於分別；</div>
<div class='lg-row'>如境現非有，　彼則先亦無。</div>
<div class='lg-row'>云何無境中，　而心緣境起？</div>
<div class='lg-row'>真如空實際，　涅槃及法界，</div>
<div class='lg-row'>一切法不生，　是第一義性；</div>
<div class='lg-row'>愚夫墮有無，　分別諸因緣。</div>
<div class='lg-row'>不能知諸有，　無生無作者；</div>
<div class='lg-row'>無始心所因，　惟心無所見。」</div>
<div class='lg-row'>「既無無始境，　心從何所生？</div>
<div class='lg-row'>無物而得生，　如貧應是富。</div>
<div class='lg-row'>無境而生心，　願佛為我說；</div>
<div class='lg-row'>一切若無因，　無心亦無境。」</div>
<div class='lg-row'>「心既無所生，　離三有所作；</div>
<div class='lg-row'>因瓶衣角等，　而說兔角無。</div>
<div class='lg-row'>是故不應言，　無彼相因法；</div>
<div class='lg-row'>無因有故無，　是無不成無。</div>
<div class='lg-row'>有待無亦爾，　展轉相因起；</div>
<div class='lg-row'>若依止少法，　而有少法起。</div>
<div class='lg-row'>是則前所依，　無因而自有；</div>
<div class='lg-row'>若彼別有依，　彼依復有依。</div>
<div class='lg-row'>如是則無窮，　亦無有少法；</div>
<div class='lg-row'>如依木葉等，　現種種幻相。</div>
<div class='lg-row'>眾生亦如是，　依事種種現；</div>
<div class='lg-row'>依於幻師力，　令愚見幻相。</div>
<div class='lg-row'>而於木葉等，　實無幻可得；</div>
<div class='lg-row'>若依止於事，　此法則便壞。</div>
<div class='lg-row'>所見既無二，　何有少分別？</div>
<div class='lg-row'>分別無妄計，　分別亦無有。</div>
<div class='lg-row'>以分別無故，　無生死涅槃；</div>
<div class='lg-row'>由無所分別，　分別則不起。</div>
<div class='lg-row'>云何心不起，　而得有惟心？</div>
<div class='lg-row'>意差別無量，　皆無真實法。</div>
<div class='lg-row'>無實無解脫，　亦無諸世間；</div>
<div class='lg-row'>如愚所分別，　外所見皆無。</div>
<div class='lg-row'>習氣擾濁心，　似影像而現；</div>
<div class='lg-row'>有無等諸法，　一切皆不生。</div>
<div class='lg-row'>但惟自心現，　遠離於分別；</div>
<div class='lg-row'>說諸法從緣，　為愚非智者。</div>
<div class='lg-row'>心自性解脫，　淨心聖所住；</div>
<div class='lg-row'>數勝及露形，　梵志與自在。</div>
<div class='lg-row'>皆墮於無見，　遠離寂靜義；</div>
<div class='lg-row'>無生無自性，　離垢空如幻。」</div>
<div class='lg-row'>「諸佛及今佛，　為誰如是說？</div>
<div class='lg-row'>淨心修行者，　離諸見計度。」</div>
<div class='lg-row'>「諸佛為彼說，　我亦如是說；</div>
<div class='lg-row'>若一切皆心，　世間何處住？</div>
<div class='lg-row'>何因見大地，　眾生有去來；</div>
<div class='lg-row'>如鳥遊虛空，　隨分別而去？</div>
<div class='lg-row'>無依亦無住，　如履地而行；</div>
<div class='lg-row'>眾生亦如是，　隨於妄分別。</div>
<div class='lg-row'>遊履於自心，　如鳥在虛空；</div>
<div class='lg-row'>身資國土影，　佛說惟心起。」</div>
<div class='lg-row'>「願說影惟心，　何因云何起？」</div>
<div class='lg-row'>「身資國土影，　皆由習氣轉。</div>
<div class='lg-row'>亦因不如理，　分別之所生；</div>
<div class='lg-row'>外境是妄計，　心緣彼境生。</div>
<div class='lg-row'>了境是惟心，　分別則不起；</div>
<div class='lg-row'>若見妄計性，　名義不和合。</div>
<div class='lg-row'>遠離覺所覺，　解脫諸有為；</div>
<div class='lg-row'>名義皆捨離，　此是諸佛法。</div>
<div class='lg-row'>若離此求悟，　彼無覺自他；</div>
<div class='lg-row'>若能見世間，　離能覺所覺。</div>
<div class='lg-row'>是時則不起，　名所名分別；</div>
<div class='lg-row'>由見自心故，　妄作名字滅。</div>
<div class='lg-row'>不見於自心，　則起彼分別；</div>
<div class='lg-row'>四蘊無色相，　彼數不可得。</div>
<div class='lg-row'>大種性各異，　云何共生色？</div>
<div class='lg-row'>由離諸相故，　能所造非有。</div>
<div class='lg-row'>異色別有相，　諸蘊何不生？</div>
<div class='lg-row'>若見於無相，　蘊處皆捨離。</div>
<div class='lg-row'>是時心亦離，　見法無我故；</div>
<div class='lg-row'>由根境差別，　生於八種識。</div>
<div class='lg-row'>於彼無相中，　是三相皆離；</div>
<div class='lg-row'>意緣阿賴耶，　起我我所執。</div>
<div class='lg-row'>及識二執取，　了知皆遠離；</div>
<div class='lg-row'>觀見離一異，　是則無所動。</div>
<div class='lg-row'>離於我我所，　二種妄分別；</div>
<div class='lg-row'>無生無增長，　亦不為識因。</div>
<div class='lg-row'>既離能所作，　滅已不復生；</div>
<div class='lg-row'>世間無能作，　及離能所相。」</div>
<div class='lg-row'>「妄計及惟心，　云何願為說。」</div>
<div class='lg-row'>「自心現種種，　分別諸形相，</div>
<div class='lg-row'>不了心所現，　妄取謂心外；</div>
<div class='lg-row'>由無智覺故，　而起於無見。</div>
<div class='lg-row'>云何於有性，　而心不生著；</div>
<div class='lg-row'>分別非有無，　故於有不生。</div>
<div class='lg-row'>了所見惟心，　分別則不起；</div>
<div class='lg-row'>分別不起故，　轉依無所著。</div>
<div class='lg-row'>則遮於四宗，　謂法有因等；</div>
<div class='lg-row'>此但異名別，　所立皆不成。</div>
<div class='lg-row'>應知能作因，　亦復不成立；</div>
<div class='lg-row'>為遮於能作，　說因緣和合。</div>
<div class='lg-row'>為遮於常過，　說緣是無常；</div>
<div class='lg-row'>愚夫謂無常，　而實不生滅。</div>
<div class='lg-row'>不見滅壞法，　而能有所作；</div>
<div class='lg-row'>何有無常法，　而能有所生？</div>
<div class='lg-row'>天人阿修羅，　鬼畜閻羅等；</div>
<div class='lg-row'>眾生在中生，　我說為六道。</div>
<div class='lg-row'>由業上中下，　於中而受生；</div>
<div class='lg-row'>守護諸善法，　而得勝解脫。」</div>
<div class='lg-row'>「佛為諸比丘，　說於所受生；</div>
<div class='lg-row'>念念皆生滅，　請為我宣說。」</div>
<div class='lg-row'>「色色不暫停，　心心亦生滅；</div>
<div class='lg-row'>我為弟子說，　受生念遷謝。</div>
<div class='lg-row'>色色中分別，　生滅亦復然；</div>
<div class='lg-row'>分別是眾生，　離分別非有。</div>
<div class='lg-row'>我為此緣故，　說於念念生；</div>
<div class='lg-row'>若離取著色，　不生亦不滅。</div>
<div class='lg-row'>緣生非緣生，　無明真如等；</div>
<div class='lg-row'>二法故有起，　無二即真如。</div>
<div class='lg-row'>若彼緣非緣，　生法有差別；</div>
<div class='lg-row'>常等與諸緣，　有能作所作。</div>
<div class='lg-row'>是則大牟尼，　及諸佛所說；</div>
<div class='lg-row'>有能作所作，　與外道無異。</div>
<div class='lg-row'>我為弟子說，　身是苦世間；</div>
<div class='lg-row'>亦是世間集，　滅道皆悉具。</div>
<div class='lg-row'>凡夫妄分別，　取三自性故；</div>
<div class='lg-row'>見有能所取，　世及出世法。</div>
<div class='lg-row'>我先觀待故，　說取於自性；</div>
<div class='lg-row'>今為遮諸見，　不應妄分別。</div>
<div class='lg-row'>求過為非法，　亦令心不定；</div>
<div class='lg-row'>皆由二取起，　無二即真如。</div>
<div class='lg-row'>若無明愛業，　而生於識等；</div>
<div class='lg-row'>邪念復有因，　是則無窮過。</div>
<div class='lg-row'>無智說諸法，　有四種滅壞；</div>
<div class='lg-row'>妄起二分別，　法實離有無。</div>
<div class='lg-row'>遠離於四句，　亦離於二見；</div>
<div class='lg-row'>分別所起二，　了已不復生。</div>
<div class='lg-row'>不生中知生，　生中知不生；</div>
<div class='lg-row'>彼法同等故，　不應起分別。」</div>
<div class='lg-row'>「願佛為我說，　遮二見之理；</div>
<div class='lg-row'>令我及餘眾，　恒不墮有無。」</div>
<div class='lg-row'>「不雜諸外道，　亦離於二乘；</div>
<div class='lg-row'>諸佛證所行，　佛子不退處。</div>
<div class='lg-row'>解脫因非因，　同一無生相；</div>
<div class='lg-row'>迷故執異名，　智者應常離。</div>
<div class='lg-row'>法從分別生，　如毛輪幻焰；</div>
<div class='lg-row'>外道妄分別，　世從自性生。</div>
<div class='lg-row'>無生及真如，　性空與真際；</div>
<div class='lg-row'>此等異名說，　不應執為無。</div>
<div class='lg-row'>如手有多名，　帝釋名亦爾；</div>
<div class='lg-row'>諸法亦如是，　不應執為無。</div>
<div class='lg-row'>色與空無異，　無生亦復然；</div>
<div class='lg-row'>不應執為異，　成諸見過失。</div>
<div class='lg-row'>以總別分別，　及遍分別故；</div>
<div class='lg-row'>執著諸事相，　長短方圓等。</div>
<div class='lg-row'>總分別是心，　遍分別為意；</div>
<div class='lg-row'>別分別是識，　皆離能所相。</div>
<div class='lg-row'>我法中起見，　及外道無生；</div>
<div class='lg-row'>皆是妄分別，　過失等無異。</div>
<div class='lg-row'>若有能解了，　我所說無生；</div>
<div class='lg-row'>及無生所為，　是人解我法。</div>
<div class='lg-row'>為破於諸見，　無生無住處；</div>
<div class='lg-row'>令知此二義，　故我說無生。</div>
<div class='lg-row'>佛說無生法，　若是有是無；</div>
<div class='lg-row'>則同諸外道，　無因不生論。</div>
<div class='lg-row'>我說惟心量，　遠離於有無；</div>
<div class='lg-row'>若生若不生，　是見應皆離。</div>
<div class='lg-row'>無因論不生，　生則著作者；</div>
<div class='lg-row'>作則雜諸見，　無則自然生。」</div>
<div class='lg-row'>「佛說諸方便，　正見大願等；</div>
<div class='lg-row'>一切法若無，　道場何所成？」</div>
<div class='lg-row'>「離能取所取，　非生亦非滅；</div>
<div class='lg-row'>所見法非法，　皆從自心起。」</div>
<div class='lg-row'>「牟尼之所說，　前後自相違；</div>
<div class='lg-row'>云何說諸法，　而復言不生？</div>
<div class='lg-row'>眾生不能知，　願佛為我說；</div>
<div class='lg-row'>得離外道過，　及彼顛倒因。</div>
<div class='lg-row'>惟願勝說者，　說生及與滅；</div>
<div class='lg-row'>皆離於有無，　而不壞因果。」</div>
<div class='lg-row'>「世間墮二邊，　諸見所迷惑；</div>
<div class='lg-row'>惟願青蓮眼，　說諸地次第。</div>
<div class='lg-row'>取生不生等，　不了寂滅因；</div>
<div class='lg-row'>道場無所得，　我亦無所說。</div>
<div class='lg-row'>剎那法皆空，　無生無自性；</div>
<div class='lg-row'>諸佛已淨二，　有二即成過。」</div>
<div class='lg-row'>「惡見之所覆，　分別非如來；</div>
<div class='lg-row'>妄計於生滅，　願為我等說。」</div>
<div class='lg-row'>「積集於戲論，　和合之所生；</div>
<div class='lg-row'>隨其類現前，　色境皆具足。</div>
<div class='lg-row'>見於外色已，　而起於分別；</div>
<div class='lg-row'>若能了知此，　則見真實義。</div>
<div class='lg-row'>若離於大種，　諸物皆不成；</div>
<div class='lg-row'>大種既惟心，　當知無所生。</div>
<div class='lg-row'>此心亦不生，　則順聖種性；</div>
<div class='lg-row'>勿分別分別，　無分別是智。</div>
<div class='lg-row'>分別於分別，　是二非涅槃；</div>
<div class='lg-row'>若立無生宗，　則壞於幻法。</div>
<div class='lg-row'>亦無因起幻，　損減於自宗；</div>
<div class='lg-row'>猶如鏡中像，　雖離一異性。</div>
<div class='lg-row'>所見非是無，　生相亦如是；</div>
<div class='lg-row'>如乾城幻等，　悉待因緣有。</div>
<div class='lg-row'>諸法亦如是，　是生非不生；</div>
<div class='lg-row'>分別於人法，　而起二種我。</div>
<div class='lg-row'>此但世俗說，　愚夫不覺知；</div>
<div class='lg-row'>由願與緣集，　自力及最勝。</div>
<div class='lg-row'>聲聞法第五，　而有羅漢等；</div>
<div class='lg-row'>時隔及滅壞，　勝義與遞遷。</div>
<div class='lg-row'>是四種無常，　愚分別非智；</div>
<div class='lg-row'>愚夫墮二邊，　德塵自性作。</div>
<div class='lg-row'>以取有無宗，　不知解脫因；</div>
<div class='lg-row'>大種互相違，　安能起於色？</div>
<div class='lg-row'>但是大種性，　無大所造色；</div>
<div class='lg-row'>火乃燒於色，　水復為爛壞。</div>
<div class='lg-row'>風能令散滅，　云何色得生？</div>
<div class='lg-row'>色蘊及識蘊，　惟此二非五。</div>
<div class='lg-row'>餘但是異名，　我說彼如怨；</div>
<div class='lg-row'>心心所差別，　而起於現法。</div>
<div class='lg-row'>分析於諸色，　惟心無所造；</div>
<div class='lg-row'>青白等相待，　作所作亦然。</div>
<div class='lg-row'>所生及性空，　冷熱相所相；</div>
<div class='lg-row'>有無等一切，　妄計不成立。</div>
<div class='lg-row'>心意及餘六，　諸識共相應；</div>
<div class='lg-row'>皆因藏識生，　非一亦非異。</div>
<div class='lg-row'>數勝及露形，　計自在能生；</div>
<div class='lg-row'>皆墮有無宗，　遠離寂靜義。</div>
<div class='lg-row'>大種生形相，　非生於大種；</div>
<div class='lg-row'>外道說大種，　生大種及色。</div>
<div class='lg-row'>於無生法外，　外道計作者；</div>
<div class='lg-row'>依止有無宗，　愚夫不覺知。</div>
<div class='lg-row'>清淨真實相，　而與大智俱；</div>
<div class='lg-row'>但共心相應，　非意等和合。</div>
<div class='lg-row'>若業皆生色，　則違諸蘊因；</div>
<div class='lg-row'>眾生應無取，　無有住無色。</div>
<div class='lg-row'>說<span class='corr'>色</span>為無者，　眾生亦應無；</div>
<div class='lg-row'>無色論是斷，　諸識不應生。</div>
<div class='lg-row'>識依四種住，　無色云何成？</div>
<div class='lg-row'>內外既不成，　識亦不應起。</div>
<div class='lg-row'>眾生識若無，　自然得解脫；</div>
<div class='lg-row'>必是外道論，　妄計者不知。</div>
<div class='lg-row'>或有隨樂執，　中有中諸蘊；</div>
<div class='lg-row'>如生於無色，　無色云何有？</div>
<div class='lg-row'>無色中之色，　彼非是可見；</div>
<div class='lg-row'>無色則違宗，　非乘及乘者。</div>
<div class='lg-row'>識從習氣生，　與諸根和合；</div>
<div class='lg-row'>八種於剎那，　取皆不可得。</div>
<div class='lg-row'>若諸色不起，　諸根則非根；</div>
<div class='lg-row'>是故世尊說，　根色剎膩迦。」</div>
<div class='lg-row'>「云何不了色，　而得有識生？</div>
<div class='lg-row'>云何識不生，　而得受生死？」</div>
<div class='lg-row'>「諸根及根境，　聖者了其義；</div>
<div class='lg-row'>愚癡無智者，　妄執取其名。</div>
<div class='lg-row'>不應執第六，　有取及無取；</div>
<div class='lg-row'>為離諸過失，　聖者無定說。</div>
<div class='lg-row'>諸外道無智，　怖畏於斷常；</div>
<div class='lg-row'>計有為無為，　與我無差別。</div>
<div class='lg-row'>或計與心一，　或與意等異；</div>
<div class='lg-row'>一性有可取，　異性有亦然。</div>
<div class='lg-row'>若取是決了，　名為心心所；</div>
<div class='lg-row'>此取何不能，　決了於一性？</div>
<div class='lg-row'>有取及作業，　可得而受生；</div>
<div class='lg-row'>猶如火所成，　理趣似非似。</div>
<div class='lg-row'>如火頓燒時，　然可然皆具；</div>
<div class='lg-row'>妄取我亦然，　云何無所取？</div>
<div class='lg-row'>若生若不生，　心性常清淨；</div>
<div class='lg-row'>外道所立我，　何不以為喻？</div>
<div class='lg-row'>迷惑識稠林，　妄計離真法；</div>
<div class='lg-row'>樂於我論故，　馳求於彼此。</div>
<div class='lg-row'>內證智所行，　清淨真我相；</div>
<div class='lg-row'>此即如來藏，　非外道所知。</div>
<div class='lg-row'>分別於諸蘊，　能取及所取；</div>
<div class='lg-row'>若能了此相，　則生真實智。</div>
<div class='lg-row'>是諸外道等，　於賴耶藏處；</div>
<div class='lg-row'>計意與我俱，　此非佛所說。</div>
<div class='lg-row'>若能辯了此，　解脫見真諦；</div>
<div class='lg-row'>見修諸煩惱，　斷除悉清淨。</div>
<div class='lg-row'>本性清淨心，　眾生所迷取；</div>
<div class='lg-row'>無垢如來藏，　遠離邊無邊。</div>
<div class='lg-row'>本識在蘊中，　如金銀在鑛；</div>
<div class='lg-row'>陶冶鍊治已，　金銀皆顯現。」</div>
<div class='lg-row'>「佛非人非蘊，　但是無漏智；</div>
<div class='lg-row'>了知常寂靜，　是我之所歸。</div>
<div class='lg-row'>本性清淨心，　隨煩惱意等；</div>
<div class='lg-row'>及與我相應，　願佛為解說。」</div>
<div class='lg-row'>「自性清淨心，　意等以為他；</div>
<div class='lg-row'>彼所積集業，　雜染故為二。</div>
<div class='lg-row'>意等我煩惱，　染污於淨心；</div>
<div class='lg-row'>猶如彼淨衣，　而有諸垢染。</div>
<div class='lg-row'>如衣得離垢，　亦如金出鑛；</div>
<div class='lg-row'>衣金俱不壞，　心離過亦然。</div>
<div class='lg-row'>無智者推求，　箜篌䗍鼓等；</div>
<div class='lg-row'>而覓妙音聲，　蘊中我亦爾。</div>
<div class='lg-row'>猶如伏藏寶，　亦如地下水；</div>
<div class='lg-row'>雖有不可見，　蘊真我亦然。</div>
<div class='lg-row'>心心所功能，　聚集蘊相應；</div>
<div class='lg-row'>無智不能取，　蘊中我亦爾。</div>
<div class='lg-row'>如女懷胎藏，　雖有不可見；</div>
<div class='lg-row'>蘊中真實我，　無智不能知。</div>
<div class='lg-row'>如藥中勝力，　亦如木中火；</div>
<div class='lg-row'>蘊中真實我，　無智不能知。</div>
<div class='lg-row'>諸法中空性，　及以無常性；</div>
<div class='lg-row'>蘊中真實我，　無智不能知。</div>
<div class='lg-row'>諸地自在通，　灌頂勝三昧；</div>
<div class='lg-row'>若無此真我，　是等悉皆無。</div>
<div class='lg-row'>有人破壞言，　若有應示我；</div>
<div class='lg-row'>智者應答言，　汝分別示我。</div>
<div class='lg-row'>說無真我者，　謗法著有無；</div>
<div class='lg-row'>比丘應羯磨，　擯棄不共語。</div>
<div class='lg-row'>說真我熾然，　猶如劫火起；</div>
<div class='lg-row'>燒無我稠林，　離諸外道過。</div>
<div class='lg-row'>如蘇酪石蜜，　及以麻油等；</div>
<div class='lg-row'>彼皆悉有味，　未甞者不知。</div>
<div class='lg-row'>於諸蘊身中，　五種推求我；</div>
<div class='lg-row'>愚者不能了，　智見即解脫。</div>
<div class='lg-row'>明智所立喻，　猶未顯於心；</div>
<div class='lg-row'>其中所集義，　豈能使明了。</div>
<div class='lg-row'>諸法別異相，　不了惟一心；</div>
<div class='lg-row'>計度者妄執，　無因及無起。」</div>
<div class='lg-row'>「定者觀於心，　心不見於心；</div>
<div class='lg-row'>見從所見生，　所見何因起？」</div>
<div class='lg-row'>「我姓迦旃延，　淨居天中出；</div>
<div class='lg-row'>為眾生說法，　令入涅槃城。</div>
<div class='lg-row'>緣於本住法，　我及諸如來；</div>
<div class='lg-row'>於三千經中，　廣說涅槃法。</div>
<div class='lg-row'>欲界及無色，　不於彼成佛；</div>
<div class='lg-row'>色界究竟天，　離欲得菩提。</div>
<div class='lg-row'>境界非縛因，　因縛於境界；</div>
<div class='lg-row'>修行利智劍，　割斷彼煩惱。</div>
<div class='lg-row'>無我云何有，　幻等法有無？</div>
<div class='lg-row'>愚應顯真如，　云何無真我？</div>
<div class='lg-row'>已作未作法，　皆非因所起；</div>
<div class='lg-row'>一切悉無生，　愚夫不能了。</div>
<div class='lg-row'>能作者不生，　所作及諸緣；</div>
<div class='lg-row'>此二皆無生，　云何計能作？</div>
<div class='lg-row'>妄計者說有，　先後一時因；</div>
<div class='lg-row'>顯瓶弟子等，　說諸物生起。</div>
<div class='lg-row'>佛非是有為，　所具諸相好；</div>
<div class='lg-row'>是輪王功德，　非此名如來。</div>
<div class='lg-row'>佛以智為相，　遠離於諸見；</div>
<div class='lg-row'>自內證所行，　一切過皆斷。</div>
<div class='lg-row'>聾盲瘖瘂等，　老小及懷怨；</div>
<div class='lg-row'>是等尤重者，　皆無梵行分。</div>
<div class='lg-row'>隨好隱為天，　相隱為輪王；</div>
<div class='lg-row'>此二著放逸，　惟顯者出家。</div>
<div class='lg-row'>我釋迦滅後，　當有毘耶娑；</div>
<div class='lg-row'>迦那梨沙婆，　劫比羅等出。</div>
<div class='lg-row'>我滅百年後，　毘耶娑所說；</div>
<div class='lg-row'>婆羅多等論，　次有半擇娑。</div>
<div class='lg-row'>憍拉婆囉摩，　次有冐狸王；</div>
<div class='lg-row'>難陀及毱多，　次篾利車王。</div>
<div class='lg-row'>於後刀兵起，　次有極惡時；</div>
<div class='lg-row'>彼時諸世間，　不修行正法。</div>
<div class='lg-row'>如是等過後，　世間如輪轉；</div>
<div class='lg-row'>日火共和合，　焚燒於欲界。</div>
<div class='lg-row'>復立於諸天，　世間還成就；</div>
<div class='lg-row'>諸王及四姓，　諸仙垂法化。</div>
<div class='lg-row'>韋陀祠施等，　當有此法興；</div>
<div class='lg-row'>談論戲笑法，　長行與解釋。</div>
<div class='lg-row'>我聞如是等，　迷惑於世間；</div>
<div class='lg-row'>所受種種衣，　若有正色者。</div>
<div class='lg-row'>青泥牛糞等，　染之令壞色；</div>
<div class='lg-row'>所服一切衣，　令離外道相。</div>
<div class='lg-row'>現於修行者，　諸佛之憧相；</div>
<div class='lg-row'>亦繫於腰絛，　漉水而飲用。</div>
<div class='lg-row'>次第而乞食，　不至於非處；</div>
<div class='lg-row'>生於勝妙天，　及生於人中。</div>
<div class='lg-row'>寶相具足者，　生天及人王；</div>
<div class='lg-row'>王有四天下，　法教久臨御。</div>
<div class='lg-row'>上昇於天宮，　由貪皆退失；</div>
<div class='lg-row'>純善及三時，　二時并極惡。</div>
<div class='lg-row'>餘佛出善時，　釋迦出惡世；</div>
<div class='lg-row'>於我涅槃後，　釋種悉達多。</div>
<div class='lg-row'>毘紐大自<span class='corr'>在</span>，　外道等俱出；</div>
<div class='lg-row'>如是我聞等，　釋師子所說。</div>
<div class='lg-row'>談古及笑語，　毘夜娑仙說；</div>
<div class='lg-row'>於我涅槃後，　毘紐大自在，</div>
<div class='lg-row'>彼說如是言：　『我能作世間；</div>
<div class='lg-row'>我名離塵佛，　姓迦多衍那。</div>
<div class='lg-row'>父名世間主，　母號為具財；</div>
<div class='lg-row'>我生瞻婆國，　我之先祖父。</div>
<div class='lg-row'>從於月種生，　故號為月藏；</div>
<div class='lg-row'>出家修苦行，　演說千法門，</div>
<div class='lg-row'>與大慧授記，　然後當滅度。』</div>
<div class='lg-row'>大慧付達摩，　次付彌佉梨，</div>
<div class='lg-row'>彌佉梨惡時，　劫盡法當滅。</div>
<div class='lg-row'>迦葉拘留孫，　拘那含牟尼，</div>
<div class='lg-row'>及我離塵垢，　皆出純善時。</div>
<div class='lg-row'>純善漸減時，　有導師名慧，</div>
<div class='lg-row'>成就大勇猛，　覺悟於五法；</div>
<div class='lg-row'>非二時三時，　亦非極惡時，</div>
<div class='lg-row'>於彼純善時，　現成等正覺。</div>
<div class='lg-row'>衣雖不割縷，　雜碎而補成，</div>
<div class='lg-row'>如孔雀尾目，　無有人侵奪；</div>
<div class='lg-row'>或二指三指，　間錯而補成，</div>
<div class='lg-row'>異此之所作，　愚夫生貪著。</div>
<div class='lg-row'>惟畜於三衣，　恒滅貪欲火，</div>
<div class='lg-row'>沐以智慧水，　日夜三時修；</div>
<div class='lg-row'>如放箭勢極，　一墜還放一，</div>
<div class='lg-row'>亦如抨酪木，　善不善亦然。</div>
<div class='lg-row'>若一能生多，　則有別異相，</div>
<div class='lg-row'>施者應如田，　受者應如風；</div>
<div class='lg-row'>若一能生多，　一切無因有，</div>
<div class='lg-row'>所作因滅壞，　是妄計所立。</div>
<div class='lg-row'>若妄計所立，　<span class='corr'>如</span>燈及種子，</div>
<div class='lg-row'>一能生多者，　但相似非多；</div>
<div class='lg-row'>胡麻不生豆，　稻非穬麥因，</div>
<div class='lg-row'>小豆非穀種，　云何一生多？</div>
<div class='lg-row'>名手作聲論，　廣主造王論，</div>
<div class='lg-row'>順世論妄說，　當生梵藏中；</div>
<div class='lg-row'>迦多延造經，　樹皮仙說祀，</div>
<div class='lg-row'>鵂鶹出天文，　惡世時當有。</div>
<div class='lg-row'>世間諸眾生，　福力感於王，</div>
<div class='lg-row'>如法御一切，　守護於國土；</div>
<div class='lg-row'>青蟻及赤豆，　側僻與馬行，</div>
<div class='lg-row'>此等大福仙，　未來世當出。</div>
<div class='lg-row'>釋子悉達多，　步多五髻者，</div>
<div class='lg-row'>口力及聰慧，　亦於未來出。</div>
<div class='lg-row'>我在於林野，　梵王來惠我，</div>
<div class='lg-row'>鹿皮三岐杖，　膊絛及軍持；</div>
<div class='lg-row'>此大修行者，　當成離垢尊，</div>
<div class='lg-row'>說於真解脫，　牟尼之幢相。</div>
<div class='lg-row'>梵王與梵眾，　諸天及天眾，</div>
<div class='lg-row'>施我鹿皮衣，　還歸自在宮。</div>
<div class='lg-row'>我在林樹間，　帝釋四天王，</div>
<div class='lg-row'>施我妙衣服，　及以乞食鉢。</div>
<div class='lg-row'>若立不生論，　是因生復生，</div>
<div class='lg-row'>如是立無生，　惟是虛言說。</div>
<div class='lg-row'>無始所積集，　無明為心因；</div>
<div class='lg-row'>生滅而相續，　妄計所分別。</div>
<div class='lg-row'>僧佉論有二，　勝性及變異。</div>
<div class='lg-row'>勝中有所作，　所作應自成；</div>
<div class='lg-row'>勝性與物俱，　求那說差別。</div>
<div class='lg-row'>作所作種種，　變異不可得；</div>
<div class='lg-row'>如水銀清淨，　塵垢不能染。</div>
<div class='lg-row'>藏識淨亦然，　眾生所依止；</div>
<div class='lg-row'>如興渠葱氣，　鹽味及胎藏。</div>
<div class='lg-row'>種子亦如是，　云何而不生？</div>
<div class='lg-row'>一性及異性，　俱不俱亦然。</div>
<div class='lg-row'>非所取之有，　非無非有為；</div>
<div class='lg-row'>馬中牛性離，　蘊中我亦然。</div>
<div class='lg-row'>所說為無為，　悉皆無自性；</div>
<div class='lg-row'>理教等求我，　是妄垢惡見。</div>
<div class='lg-row'>不了故說有，　惟妄取無餘；</div>
<div class='lg-row'>諸蘊中之我，　一異皆不成。</div>
<div class='lg-row'>彼過失顯然，　妄計者不覺；</div>
<div class='lg-row'>如水鏡及眼，　現於種種影。</div>
<div class='lg-row'>遠離一異性，　蘊中我亦然；</div>
<div class='lg-row'>行者修於定，　見諦及以道。</div>
<div class='lg-row'>勤修此三種，　解脫諸惡見；</div>
<div class='lg-row'>猶如孔隙中，　見電光速滅。</div>
<div class='lg-row'>法遷變亦然，　不應起分別；</div>
<div class='lg-row'>愚夫心迷惑，　取涅槃有無。</div>
<div class='lg-row'>若得聖見者，　如實而能了；</div>
<div class='lg-row'>應知變異法，　遠離於生滅。</div>
<div class='lg-row'>亦離於有無，　及以能所相；</div>
<div class='lg-row'>應知變異法，　遠離外道論。</div>
<div class='lg-row'>亦離於名相，　內我見亦滅；</div>
<div class='lg-row'>諸天樂觸身，　地獄苦逼體。</div>
<div class='lg-row'>若無彼中有，　諸識不得生；</div>
<div class='lg-row'>應知諸趣中，　眾生種種身。</div>
<div class='lg-row'>胎卵濕生等，　皆隨中有生；</div>
<div class='lg-row'>離聖教正理，　欲滅惑反增。</div>
<div class='lg-row'>是外道狂言，　智者不應說；</div>
<div class='lg-row'>先應決了我，　及分別諸取，</div>
<div class='lg-row'>以如石女兒，　無決了分別。</div>
<div class='lg-row'>我離於肉眼，　以天眼慧眼，</div>
<div class='lg-row'>見諸眾生身，　離諸行諸蘊；</div>
<div class='lg-row'>觀見諸行中，　有好色惡色，</div>
<div class='lg-row'>解脫非解脫，　有住天中者；</div>
<div class='lg-row'>諸趣所受身，　惟我能了達。</div>
<div class='lg-row'>超過世所知，　非計度境界；</div>
<div class='lg-row'>無我而生心，　此心云何生？</div>
<div class='lg-row'>豈不說心生，　如河燈種子；</div>
<div class='lg-row'>若無無明等，　心識則不生。</div>
<div class='lg-row'>離無明無識，　云何生相續？</div>
<div class='lg-row'>妄計者所說，　三世及非世，</div>
<div class='lg-row'>第五不可說，　諸佛之所知。</div>
<div class='lg-row'>諸行取所住，　彼亦為智因，</div>
<div class='lg-row'>不應說智慧，　而名為諸行。</div>
<div class='lg-row'>有此因緣故，　則有此法生，</div>
<div class='lg-row'>無別有作者，　是我之所說。</div>
<div class='lg-row'>風不能生火，　而令火熾然，</div>
<div class='lg-row'>亦由風故滅，　云何喻於我？</div>
<div class='lg-row'>所說為無為，　皆離於諸取。</div>
<div class='lg-row'>云何愚分別，　以火成立我？</div>
<div class='lg-row'>諸緣展轉力，　是故能生火。</div>
<div class='lg-row'>若分別如火，　是我從誰生？</div>
<div class='lg-row'>意等為因故，　諸蘊處積集。</div>
<div class='lg-row'>無我之商主，　常與心俱起；</div>
<div class='lg-row'>此二常如日，　遠離能所作。</div>
<div class='lg-row'>非火能成立，　妄計者不知；</div>
<div class='lg-row'>眾生心涅槃，　本性常清淨。</div>
<div class='lg-row'>無始過習染，　無異如虛空；</div>
<div class='lg-row'>象臥等外道，　諸見所雜染。</div>
<div class='lg-row'>意識之所覆，　計火等為淨；</div>
<div class='lg-row'>若得如實見，　便能斷煩惱。</div>
<div class='lg-row'>捨邪喻稠林，　到聖所行處；</div>
<div class='lg-row'>智所知差別，　各異而分別。</div>
<div class='lg-row'>無智者不知，　說所不應說，</div>
<div class='lg-row'>如愚執異材，　作栴檀沈水，</div>
<div class='lg-row'>妄計與真智，　當知亦復然。</div>
<div class='lg-row'>食訖持鉢歸，　洗濯令清淨，</div>
<div class='lg-row'>澡漱口餘味，　應當如是修。</div>
<div class='lg-row'>若於此法門，　如理正思惟。</div>
<div class='lg-row'>淨信離分別，　成就最勝定；</div>
<div class='lg-row'>離著處於義，　成金光法燈。</div>
<div class='lg-row'>分別於有無，　及諸惡見網；</div>
<div class='lg-row'>三毒等皆離，　得佛手灌頂。</div>
<div class='lg-row'>外道執能作，　迷方及無因；</div>
<div class='lg-row'>於緣起驚怖，　斷滅無聖性。</div>
<div class='lg-row'>變起諸果報，　謂諸識及意；</div>
<div class='lg-row'>意從賴耶生，　識依末那起。</div>
<div class='lg-row'>賴耶起諸心，　如海起波浪；</div>
<div class='lg-row'>習氣以為因，　隨緣而生起。</div>
<div class='lg-row'>剎那相鈎鎖，　取自心境界；</div>
<div class='lg-row'>種種諸形相，　意根等識生。</div>
<div class='lg-row'>由無始惡習，　似外境而生；</div>
<div class='lg-row'>所見惟自心，　非外道所了。</div>
<div class='lg-row'>因彼而緣彼，　而生於餘識；</div>
<div class='lg-row'>是故起諸見，　流轉於生死。</div>
<div class='lg-row'>諸法如幻夢，　水月焰乾城；</div>
<div class='lg-row'>當知一切法，　惟是自分別。</div>
<div class='lg-row'>正智依真如，　而起諸三昧；</div>
<div class='lg-row'>如幻首楞嚴，　如是等差別。</div>
<div class='lg-row'>得入於諸地，　自在及神通；</div>
<div class='lg-row'>成就如幻智，　諸佛灌其頂。</div>
<div class='lg-row'>見世間虛妄，　是時心轉依；</div>
<div class='lg-row'>獲得歡喜地，　諸地及佛地。</div>
<div class='lg-row'>既得轉依已，　如眾色摩尼；</div>
<div class='lg-row'>利益諸眾生，　應現如水月。</div>
<div class='lg-row'>捨離有無見，　及以俱不俱；</div>
<div class='lg-row'>過於二乘行，　亦超第七地。</div>
<div class='lg-row'>自內現證法，　地地而修治；</div>
<div class='lg-row'>遠離諸外道，　應說是大乘。</div>
<div class='lg-row'>說解脫法門，　如兔角摩尼；</div>
<div class='lg-row'>捨離於分別，　離死及遷滅。</div>
<div class='lg-row'>教由理故成，　理由教故顯；</div>
<div class='lg-row'>當依此教理，　勿更餘分別。」</div>
</div>
<p class='juan'>大乘入楞伽經卷第七</p></div>
</div><!-- end of div[@id='body'] -->
</body></html>