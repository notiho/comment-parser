<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu8' /><a id='mulu9' />大乘入楞伽經卷第三<p class="byline">大周于闐國三藏法師實叉難陀奉　勅譯</p>集一切法品第二之三</p><p>爾時大慧菩薩摩訶薩復白佛言：「世尊！願為我說言說分別相心法門。我及諸菩薩摩訶薩善知此故，通達能說所說二義，疾得阿耨多羅三藐三菩提；令一切眾生於二義中而得清淨。」</p>
<p>佛言：「大慧！有四種言說分別相。所謂：相言說，夢言說，計著過惡言說，無始妄想言說。大慧！相言說者，所謂執著自分別色相生。夢言說者，謂夢先所經境界，覺已憶念，依不實境生。計著過惡言說者，謂憶念怨讎先所作業生。無始妄想言說者，以無始戲論妄執習氣生。是為四。」</p>
<p>大慧復言：「世尊！願更為說言語分別所行之相。何處？何因？云何而起？」</p>
<p>佛言：「大慧！依頭胸喉鼻、脣齶齒舌和合而起。」</p>
<p>大慧復言：「世尊！言語分別，為異不異？」</p>
<p>佛言：「大慧！非異非不異。何以故？分別為因起言語故，若異者，分別不應為因，若不異者，語言不應顯義，是故非異亦非不異。」</p>
<p>大慧復言：「世尊！為言語是第一義？為所說是第一義？」</p>
<p>佛告大慧：「非言語是，亦非所說。何以故？第一義者是聖樂處，因言而入，非即是言。第一義者是聖智內自證境，非言語分別智境，言語分別不能顯示。大慧！言語者起滅動搖展轉因緣生，若展轉緣生，於第一義不能顯示。第一義者無自他相，言語有相不能顯示。第一義者但唯自心，種種外想悉皆無有，言語分別不能顯示。是故，大慧！應當遠離言語分別。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「諸法無自性，　亦復無言說；</div>
<div class='lg-row'>不見空空義，　愚夫故流轉。</div>
<div class='lg-row'>一切法無性，　離語言分別；</div>
<div class='lg-row'>諸有如夢化，　非生死涅槃。</div>
<div class='lg-row'>如王及長者，　為令諸子喜；</div>
<div class='lg-row'>先示相似物，　後賜真實者。</div>
<div class='lg-row'>我今亦復然，　先說相似法；</div>
<div class='lg-row'>後乃為其演，　自證實際法。」</div>
</div><p>爾時大慧菩薩摩訶薩復白佛言：「世尊！願為我說離一異、俱不俱、有無、非有無、常無常等，一切外道所不能行，自證聖智所行境界，遠離妄計自相共相，入於真實第一義境，漸淨諸地入如來位，以無功用本願力故，如如意寶普現一切無邊境界，一切諸法皆是自心所見差別，令我及餘諸菩薩等於如是等法，離妄計自性自共相見，速證阿耨多羅三藐三菩提，普令眾生具足圓滿一切功德。」</p>
<p>佛言：「大慧！善哉！善哉！汝哀愍世間請我此義，多所利益多所安樂。大慧！凡夫無智不知心量，妄習為因執著外物，分別一異、俱不俱、有無、非有無、常無常等一切自性。大慧！譬如群獸為渴所逼，於熱時焰而生水想，迷惑馳趣不知非水；愚癡凡夫亦復如是，無始戲論分別所熏，三毒燒心樂色境界，見生住滅取內外法，墮一異等執著之中。大慧！如乾闥婆城，非城非非城，無智之人無始時來，執著城種妄習熏故，而作城想。外道亦爾，以無始來妄習熏故，不能了達自心所現，著一異等種種言說。大慧！譬如有人夢見男女象馬車步、城邑園林種種嚴飾，覺已憶念彼不實事。大慧！汝意云何？如是之人是黠慧不？」</p>
<p>答言：「不也。」</p>
<p>「大慧！外道亦爾，惡見所噬不了唯心，執著一異有無等見。大慧！譬如畫像無高無下，愚夫妄見作高下想。未來外道亦復如是，惡見熏習妄心增長，執一異等自壞壞他，於離有無無生之論，亦說為無，此謗因果拔善根本，應知此人分別有無起自他見，當墮地獄，欲求勝法宜速遠離。大慧！譬如翳目見有毛輪，互相謂言此事希有。而此毛輪非有非無，見不見故。外道亦爾，惡見分別執著一異、俱不俱等，誹謗正法自陷陷他。大慧！譬如火輪實非是輪，愚夫取著非諸智者。外道亦爾，惡見樂欲執著一異、俱不俱等，一切法生。大慧！譬如水泡似玻琍珠；愚夫執實奔馳而取，然彼水泡，非珠非非珠，取不取故。外道亦爾，惡見分別習氣所熏，說非有為生壞於緣有。</p>
<p>「復次，大慧！立三種量已，於聖智內證離二自性法，起有性分別。大慧！諸修行者，轉心、意、識，離能所取，住如來地自證聖法，於有及無不起於想。大慧！諸修行者，若於境界起有無執，則著我人眾生壽者。大慧！一切諸法自相共相，是化佛說非法佛說。大慧！化佛說法但順愚夫所起之見，不為顯示自證聖智三昧樂境。大慧！譬如水中有樹影現，彼非影非非影，非樹形非非樹形。外道亦爾，諸見所熏不了自心，於一異等而生分別。大慧！譬如明鏡無有分別，隨順眾緣現諸色像，彼非像非非像而見像非像，愚夫分別而作像想。外道亦爾，於自心所現種種形像，而執一異俱不俱相。大慧！譬如谷響，依於風水人等音聲和合而起，彼非有非無，以聞聲非聲故。外道亦爾，自心分別熏習力故，起於一異、俱不俱見。大慧！譬如大地無草木處，日光照觸焰水波動，彼非有非無，以倒想非想故。愚癡凡夫亦復如是，無始戲論惡習所熏，於聖智自證法性門中，見生住滅一異有無俱不俱性。大慧！譬如木人及以起屍，以毘舍闍、機關力故，動搖運轉云為不絕，無智之人取以為實。愚癡凡夫亦復如是，隨逐外道起諸惡見，著一異等虛妄言說。是故大慧！當於聖智所證法中，離生住滅、一異、有無、俱不俱等一切分別。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「諸識蘊有五，　猶如水樹影；</div>
<div class='lg-row'>所見如幻夢，　不應妄分別。</div>
<div class='lg-row'>三有如陽焰，　幻夢及毛輪；</div>
<div class='lg-row'>若能如是觀，　究竟得解脫。</div>
<div class='lg-row'>譬如熱時焰，　動轉迷亂心；</div>
<div class='lg-row'>渴獸取為水，　而實無水事。</div>
<div class='lg-row'>如是識種子，　動轉見境界；</div>
<div class='lg-row'>如翳者所見，　愚夫生執著。</div>
<div class='lg-row'>無始生死中，　執著所緣覆；</div>
<div class='lg-row'>退捨令出離，　如因㨝出㨝。</div>
<div class='lg-row'>幻呪機所作，　浮雲夢電光；</div>
<div class='lg-row'>觀世恒如是，　永斷三相續。</div>
<div class='lg-row'>此中無所有，　如空中陽焰；</div>
<div class='lg-row'>如是知諸法，　則為無所知。</div>
<div class='lg-row'>諸蘊如毛輪，　於中妄分別；</div>
<div class='lg-row'>唯假施設名，　求相不可得。</div>
<div class='lg-row'>如畫垂髮幻，　夢乾闥婆城；</div>
<div class='lg-row'>火輪熱時焰，　實無而見有。</div>
<div class='lg-row'>如是常無常，　一異俱不俱；</div>
<div class='lg-row'>無始繫縛故，　愚夫妄分別。</div>
<div class='lg-row'>明鏡水淨眼，　摩尼妙寶珠；</div>
<div class='lg-row'>於中現色像，　而實無所有。</div>
<div class='lg-row'>心識亦如是，　普現眾色相；</div>
<div class='lg-row'>如夢空中焰，　亦如石女兒。</div>
</div><p>「復次，大慧！諸佛說法離於四句。謂離一異、俱不俱及有無等建立誹謗。大慧！諸佛說法以諦、緣起、滅、道、解脫而為其首，非與勝性、自在、宿作、自然、時、微塵等而共相應。大慧！諸佛說法為淨惑智二種障故，次第令住一百八句無相法中，而善分別諸乘地相，猶如商主善導眾人。</p>
<p>「復次，大慧！有四種禪。何等為四？謂：愚夫所行禪，觀察義禪，攀緣真如禪，諸如來禪。大慧！云何愚夫所行禪，謂聲聞緣覺諸修行者，知人無我，見自他身骨鎖相連，皆是無常苦不淨相。如是觀察堅著不捨，漸次增勝至無想滅定，是名愚夫所行禪。云何觀察義禪？謂知自共相人無我已，亦離外道自他俱作，於法無我諸地相義，隨順觀察，是名觀察義禪。云何攀緣真如禪？謂若分別無我有二是虛妄念，若如實知彼念不起，是名攀緣真如禪。云何諸如來禪？謂入佛地住自證聖智三種樂，為諸眾生作不思議事，是名諸如來禪。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「愚夫所行禪，　觀察義相禪，</div>
<div class='lg-row'>攀緣真如禪，　如來清淨禪。</div>
<div class='lg-row'>修行者在定，　觀見日月形，</div>
<div class='lg-row'>波頭摩深險，　虛空火及畫，</div>
<div class='lg-row'>如是種種相，　墮於外道法；</div>
<div class='lg-row'>亦墮於聲聞，　辟支佛境界。</div>
<div class='lg-row'>捨離此一切，　住於無所緣；</div>
<div class='lg-row'>是則能隨入，　如如真實相。</div>
<div class='lg-row'>十方諸國土，　所有無量佛；</div>
<div class='lg-row'>悉引光明手，　而摩是人頂。」</div>
</div><p>爾時大慧菩薩摩訶薩復白佛言：「世尊！諸佛如來所說涅槃，說何等法名為涅槃？」</p>
<p>佛告大慧：「一切識自性習氣，及藏識、意、意識見習轉已，我及諸佛說名涅槃，即是諸法性空境界。復次，大慧！涅槃者，自證聖智所行境界，遠離斷常及以有無。云何非常？謂離自相共相諸分別故。云何非斷？謂去來現在一切聖者自證智所行故。復次，大慧！大般涅槃不壞不死，若死者應更受生，若壞者應是有為，是故涅槃不壞不死，諸修行者之所歸趣。復次，大慧！無捨無得故，非斷非常故，不一不異故，說名涅槃。復次，大慧！聲聞緣覺知自共相捨離憒閙，不生顛倒不起分別，彼於其中生涅槃想。</p>
<p>「復次，大慧！有二種自性相。何者為二？謂：執著言說自性相，執著諸法自性相。執著言說自性相者，以無始戲論執著言說習氣故起。執著諸法自性相<span class='corr'>者</span>，以不覺自心所現故起。</p>
<p>「復次，大慧！諸佛有二種加持，持諸菩薩，令頂禮佛足請問眾義。云何為二？謂：令入三昧，及身現其前手灌其頂。大慧！初地菩薩摩訶薩蒙諸佛持力故，入菩薩大乘光明定，入已十方諸佛普現其前身語加持，如金剛藏及餘成就如是功德相菩薩摩訶薩者是。大慧！此菩薩摩訶薩蒙佛持力入三昧已，於百千劫集諸善根，漸入諸地，善能通達治所治相，至法雲地處大蓮花微妙宮殿，坐於寶座，同類菩薩所共圍繞，首戴寶冠身如黃金，瞻蔔花色如盛滿月，放大光明，十方諸佛舒蓮花手，於其座上而灌其頂。如轉輪王太子受灌頂已而得自在，此諸菩薩亦復如是，是名為二。諸菩薩摩訶薩為二種持之所持故，即能親見一切諸佛，異則不能。復次，大慧！諸菩薩摩訶薩入於三昧現通說法，如是一切皆由諸佛二種持力。大慧！若諸菩薩離佛加持能說法者，則諸凡夫亦應能說。大慧！山林草樹城郭宮殿及諸樂器，如來至處，以佛持力尚演法音，況有心者，聾盲瘖瘂離苦解脫。大慧！如來持力有如是等廣大作用。」</p>
<p>大慧菩薩復白佛言：「何故如來以其持力，令諸菩薩入於三昧及殊勝地中手灌其頂？」</p>
<p>佛言：「大慧！為欲令其遠離魔業諸煩惱故，為令不墮聲聞地故，為令速入如來地故，令所得法倍增長故，是故諸佛以加持力持諸菩薩。大慧！若不如是，彼菩薩便墮外道及以聲聞魔境之中，則不能得無上菩提，是故如來以加持力攝諸菩薩。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「世尊清淨願，　有大加持力；</div>
<div class='lg-row'>初地十地中，　三昧及灌頂。」</div>
</div><p>爾時大慧菩薩摩訶薩復白佛言：「世尊！佛說緣起，是由作起非自體起。外道亦說勝性、自在、時、我、微塵生於諸法。今佛世尊，但以異名說作緣起，非義有別。世尊！外道亦說以作者故從無生有；世尊亦說以因緣故一切諸法本無而生、生已歸滅，如佛所說，無明緣行乃至老死，此說無因非說有因。世尊說言此有故彼有，若一時建立非次第相待者，其義不成。是故外道說勝，非如來也。何以故？外道說因不從緣生而有所生。世尊所說，果待於因因復待因，如是展轉成無窮過。又此有故彼有者，則無有因。」</p>
<p>佛言：「大慧！我了諸法唯心所現，無能取所取，說此有故彼有，非是無因及因緣過失。大慧！若不了諸法唯心所現，計有能取及以所取，執著外境若有若無，彼有是過，非我所說。」</p>
<p>大慧菩薩復白佛言：「世尊有言說，故必有諸法；若無諸法，言依何起？」</p>
<p>佛言：「大慧！雖無諸法亦有言說，豈不現見龜毛、兔角、石女兒等，世人於中皆起言說。大慧！彼非有非非有，而有言說耳。大慧！如汝所說，有言說故有諸法者，此論則壞。大慧！非一切佛土皆有言說，言說者假安立耳。大慧！或有佛土瞪視顯法，或現異相，或復揚眉，或動目睛，或示微笑嚬呻謦欬憶念動搖，以如是等而顯於法。大慧！如不瞬世界、妙香世界及普賢如來佛土之中，但瞪視不瞬，令諸菩薩獲無生法忍及諸勝三昧。大慧！非由言說而有諸法，此世界中蠅蟻等蟲，雖無言說成自事故。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「如虛空兔角，　及與石女兒；</div>
<div class='lg-row'>無而有言說，　妄計法如是。</div>
<div class='lg-row'>因緣和合中，　愚夫妄謂生；</div>
<div class='lg-row'>不能如實解，　流轉於三有。」</div>
</div><p>爾時大慧菩薩摩訶薩復白佛言：「世尊！所說常聲依何處說？」</p>
<p>佛言：「大慧！依妄法說，以諸妄法聖人亦現、然不顛倒。大慧！譬如陽焰、火輪、垂髮、乾闥婆城、夢幻鏡像，世無智者生顛倒解，有智不然，然非不現。大慧！妄法現時無量差別，然非無常。何以故？離有無故。云何離有無？一切愚夫種種解故，如恒河水有見不見，餓鬼不見不可言有，餘所見故不可言無，聖於妄法離顛倒見。大慧！妄法是常，相不異故，非諸妄法有差別相，以分別故而有別異，是故妄法其體是常。大慧！云何而得妄法真實？謂諸聖者於妄法中不起顛倒，非顛倒覺；若於妄法有少分想，則非聖智；有少想者，當知則是愚夫戲論，非聖言說。</p>
<p>「大慧！若分別妄法是倒非倒，彼則成就二種種性，謂：聖種性，凡夫種性。大慧！聖種性者，彼復三種，謂：聲聞，緣覺，佛乘別故。大慧！云何愚夫分別妄法生聲聞乘種性？所謂計著自相共相。大慧！何謂復有愚夫分別妄法成緣覺乘種性？謂即執著自共相時離於憒閙。大慧！何謂智人分別妄法而得成就佛乘種性？所謂了達一切唯是自心分別所見，無有外法。大慧！有諸愚夫分別妄法種種事物，決定如是、決定不異，此則成就生死乘性。大慧！彼妄法中種種事物，非即是物亦非非物。大慧！即彼妄法，諸聖智者，心、意、意識諸惡習氣自性法轉依故，即說此妄名為真如，是故真如離於心識，我今明了顯示此句，離分別者，悉離一切諸分別故。」</p>
<p>大慧菩薩白言：「世尊！所說妄法，為有為無？」</p>
<p>佛言：「如幻，無執著相故，若執著相體是有者，應不可轉，則諸緣起，應如外道說作者生。」</p>
<p>大慧又言：「若諸妄法同於幻者，此則當與餘妄作因。」</p>
<p>佛言：「大慧！非諸幻事為妄惑因，以幻不生諸過惡故，以諸幻事無分別故。大慧！夫幻事者，從他明呪而得生起，非自分別過習力起，是故幻事不生過惡。大慧！此妄惑法，唯是愚夫心所執著，非諸聖者。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「聖不見妄法，　中間亦非實；</div>
<div class='lg-row'>以妄即真故，　中間亦真實。</div>
<div class='lg-row'>若離於妄法，　而有相生者；</div>
<div class='lg-row'>此還即是妄，　如翳未清淨。</div>
</div><p>「復次，大慧！見諸法非幻無有相似，故說一切法如幻。」</p>
<p>大慧言：「世尊！為依執著種種幻相，言一切法猶如幻耶？為異依此執著顛倒相耶？若依執著種種幻相，言一切法猶如幻者，世尊！非一切法悉皆如幻。何以故？見種種色相不無因故。世尊！都無有因令種種色相顯現如幻。是故，世尊！不可說言依於執著種種幻相，言一切法與幻相似。」</p>
<p>佛言：「大慧！不依執著種種幻相，言一切法如幻。大慧！以一切法不實速滅如電，故說如幻。大慧！譬如電光見已即滅，世間凡愚悉皆現見一切諸法，依自分別自共相現亦復如是，以不能觀察無所有故，而妄計著種種色相。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「非幻無相似，　亦非有諸法；</div>
<div class='lg-row'>不實速如電，　如幻應當知。」</div>
</div><p>爾時大慧菩薩摩訶薩復白佛言：「世尊！如佛先說，一切諸法皆悉無生；又言如幻，將非所說前後相違？」</p>
<p>佛言：「大慧！無有相違。何以故？我了於生即是無生，唯是自心之所見故。若有若無一切外法，見其無性本不生故。大慧！為離外道因生義故，我說諸法皆悉不生。大慧！外道羣聚共興惡見，言從有無生一切法，非自執著分別為緣。大慧！我說諸法非有無生，故名無生。大慧！說諸法者，為令弟子知依諸業攝受生死，遮其無有斷滅見故。大慧！說諸法相猶如幻者，令離諸法自性相故。為諸凡愚墮惡見欲，不知諸法唯心所現，為令遠離執著因緣生起之相，說一切法如幻如夢。彼諸愚夫執著惡見欺誑自他，不能明見一切諸法如實住處。大慧！見一切法如實處者，謂能了達唯心所現。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「無作故無生，　有法攝生死；</div>
<div class='lg-row'>了達如幻等，　於相不分別。</div>
</div><p>「復次，大慧！我當說名、句、文身相，諸菩薩摩訶薩善觀此相了達其義，疾得阿耨多羅三藐三菩提，復能開悟一切眾生。大慧！名身者，謂依事立名，名即是身，是名名身。句身者，謂能顯義決定究竟，是名句身。文身者，謂由於此能成名句，是名文身。復次，大慧！句身者，謂句事究竟。名身者，謂諸字名各各差別，如從阿字乃至呵字。文身者，謂長短高下。復次，句身者，如足跡，如衢巷中人畜等跡。名謂非色四蘊，以名說故。文謂名之自相，由文顯故。是名名、句、文身。此名、句、文身相，汝應修學。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「名身與句身，　及字身差別；</div>
<div class='lg-row'>凡愚所計著，　如象溺深泥。</div>
</div><p>「復次，大慧！未來世中有諸邪智惡思覺者，離如實法以見一異、俱不俱相，問諸智者。彼即答言，此非正問。謂：色與無常，為異為不異？如是涅槃諸行，相所相，依所依，造所造，見所見，地與微塵，智與智者，為異為不異？如是等不可記事次第而問，世尊說此當止記答。愚夫無智非所能知，佛欲令其離驚怖處，不為記說。大慧！不記說者，欲令外道永得出離作者見故。大慧！諸外道眾計有作者，作如是說：『命即是身，命異身異。』如是等說名無記論。大慧！外道癡惑說無記論，非我教中說離能所取不起分別，云何可止？大慧！若有執著能取所取，不了唯是自心所見，彼應可止。大慧！諸佛如來以四種記論為眾生說法。大慧！止記論者我別時說，以根未熟且止說故。</p>
<p>「復次，大慧！何故一切法不生？以離能作所作無作者故。何<span class='corr'>故</span>一切法無自性？以證智觀自相共相不可得故。何故一切法無來去？以自共相來無所從去無所至故。何故一切法不滅？謂一切法無性相故，不可得故。何故一切法無常？謂諸相起無常性故。何故一切法常？謂諸相起即是不起，無所有故。無常性常，是故我說一切法常。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「一向及返問，　分別與置答；</div>
<div class='lg-row'>如是四種說，　摧伏諸外道。</div>
<div class='lg-row'>數論與勝論，　言有非有生；</div>
<div class='lg-row'>如是等諸說，　一切皆無記。</div>
<div class='lg-row'>以智觀察時，　體性不可得；</div>
<div class='lg-row'>以彼無可說，　故說無自性。」</div>
</div><p>爾時大慧菩薩摩訶薩復白佛言：「世尊！願為我說諸須陀洹、須陀洹果行差別相，我及諸菩薩摩訶薩聞是義故，於須陀洹、斯陀含、阿那含、阿羅漢方便相，皆得善巧。如是而為眾生演說，令其證得二無我法淨除二障，於諸地相漸次通達，獲於如來不可思議智慧境界，如眾色摩尼，普令眾生悉得饒益。」</p>
<p>佛言：「諦聽！當為汝說。」</p>
<p>大慧言：「唯。」</p>
<p>佛言：「大慧！諸須陀洹、須陀洹果差別有三，謂：下、中、上。大慧！下者於諸有中極七反生，中者三生五生，上者即於此生而入涅槃。大慧！此三種人斷三種結，謂：身見、疑、戒禁取，上上勝進得阿羅漢果。大慧！身見有二種，謂俱生及分別，如依緣起有妄計性。大慧！譬如依止緣起性故，種種妄計執著性生，彼法但是妄分別相，非有非無，非亦有亦無，凡夫愚癡而橫執著，猶如渴獸妄生水想，此分別身見無智慧故久遠相應，見人無我即時捨離。大慧！俱生身見，以普觀察自他之身，受等四蘊無色相故，色由大種而得生故，是諸大種互相因故，色不集故，如是觀已，明見有無即時捨離；捨身見故貪則不生，是名身見相。大慧！疑相者，於所證法善見相故，及先二種身見分別斷故，於諸法中疑不得生，亦不於餘生大師想為淨不淨，是名疑相。大慧！何故須陀洹不取戒禁？謂以明見生處苦相，是故不取。夫其取者，謂諸凡愚於諸有中貪著世樂，苦行持戒願生於彼，須陀洹人不取是相，惟求所證最勝無漏無分別法，修行戒品，是名戒禁取相。大慧！須陀洹人捨三結故離貪瞋癡。」</p>
<p>大慧白言：「貪有多種，捨何等貪？」</p>
<p>佛言：「大慧！捨於女色纏綿貪欲，見此現樂生來苦故，又得三昧殊勝樂故，是故捨彼非涅槃貪。大慧！云何斯陀含果？謂不了色相起色分別，一往來已善修禪行，盡苦邊際而般涅槃，是名斯陀含。大慧！云何阿那含果？謂於過未現在色相起有無見，分別過惡隨眠不起，永捨諸結更不還來，是名阿那含。大慧！阿羅漢者，謂諸禪三昧解脫力通悉已成就，煩惱諸苦分別永盡，是名阿羅漢。」</p>
<p>大慧言：「世尊！阿羅漢有三種，謂：一向趣寂，退菩提願，佛所變化。此說何者？」</p>
<p>佛言：「大慧！此說趣寂，非是其餘。大慧！餘二種人，謂：已曾發巧方便願，及為莊嚴諸佛眾會於彼示生。大慧！於虛妄處說種種法，所謂證果禪者及禪皆性離故，自心所見得果相故。大慧！若須陀洹作如是念：『我離諸結。』則有二過，謂：墮我見及諸結不斷。復次，大慧！若欲超過諸禪無量無色界者，應離自心所見諸相。大慧！想受滅三昧，超自心所見境者不然，不離心故。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「諸禪與無量，　無色<span class='corr'>三</span>摩提，</div>
<div class='lg-row'>及以想受滅，　惟心不可得。</div>
<div class='lg-row'>預流一來果，　不還阿羅漢；</div>
<div class='lg-row'>如是諸聖人，　悉依心妄有。</div>
<div class='lg-row'>禪者禪所緣，　斷惑見真諦；</div>
<div class='lg-row'>此皆是妄想，　了知即解脫。</div>
</div><p>「復次，大慧！有二種覺智，謂：觀察智，及取相分別執著建立智。觀察智者，謂觀一切法，離四句不可得。四句者，謂：一異、俱不俱、有非有、常無常等。我以諸法離此四句，是故說言一切法離。大慧！如是觀法汝應修學。云何取相分別執著建立智？謂於堅、濕、煖、動諸大種性，取相執著虛妄分別，以宗、因、喻而妄建立，是名取相分別執著建立智。是名二種覺智相。菩薩摩訶薩知此智相，即能通達人、法無我，以無相智於解行地善巧觀察，入於初地得百三昧，以勝三昧力見百佛百菩薩，知前後際各百劫事，光明照曜百佛世界，善能了知上上地相，以勝願力變現自在，至法雲地而受灌頂，入於佛地十無盡願成就眾生，種種應現無有休息，而恒安住自覺境界三昧勝樂。</p>
<p>「復次，大慧！菩薩摩訶薩當善了知大種造色。云何了知？大慧！菩薩摩訶薩應如是觀，彼諸大種真實不生，以諸三界但是分別，惟心所現無有外物。如是觀時，大種所造悉皆性離，超過四句無我我所，住如實處成無生相。大慧！彼諸大種云何造色？大慧！謂虛妄分別，津潤大種成內外水界，炎盛大種成內外火界，飄動大種成內外風界，色分段大種成內外地界，離於虛空，由執著邪諦，五蘊聚集大種造色生。大慧！識者以執著種種言說境界為因起故，於餘趣中相續受生。大慧！地等造色有大種因，非四大種為大種因。何以故？謂若有法有形相者，則是所作非無形者。大慧！此大種造色相外道分別，非是我說。</p>
<p>「復次，大慧！我今當說五蘊體相，謂：色、受、想、行、識。大慧！色謂四大及所造色，此各異相。受等非色。大慧！非色諸蘊，猶如虛空無有四數。大慧！譬如虛空超過數相，然分別言此是虛空，非色諸蘊亦復如是，離諸數相，離有無等四種句故。數相者，愚夫所說，非諸聖者，諸聖但說如幻所作，唯假施設離異不異，如夢如像無別所有。不了聖智所行境故，見有諸蘊分別現前，是名諸蘊自性相。大慧！如是分別汝應捨離，捨離此已說寂靜法，斷一切剎諸外道見，淨法無我入遠行地，成就無量自在三昧，獲意生身，如幻三昧力通自在皆悉具足，猶如大地普益羣生。</p>
<p>「復次，大慧！涅槃有四種。何等為四？謂：諸法自性無性涅槃，種種相性無性涅槃，覺自相性無性涅槃，斷諸蘊自共相流注涅槃。大慧！此四涅槃是外道義，非我所說。大慧！我所說者，分別爾炎識滅名為涅槃。」</p>
<p>大慧言：「世尊！豈不建立八種識耶？」</p>
<p>佛言：「建立。」</p>
<p>大慧言：「若建立者，云何但說意識滅非七識滅。」</p>
<p>佛言：「大慧！以彼為因及所緣故，七識得生。大慧！意識分別境界起執著時，生諸習氣長養藏識，由是意俱我我所執思量隨轉無別體相，藏識為因為所緣故，執著自心所現境界，心聚生起展轉為因。大慧！譬如海浪自心所現，境界風吹而有起滅，是故意識滅時七識亦滅。」</p>
<p>爾時世尊重說頌曰：</p>

<div class="lg regular" style="margin-left:1em;"><div class='lg-row'>「我不以自性，　及以於作相，</div>
<div class='lg-row'>分別境識滅，　如是說涅槃。</div>
<div class='lg-row'>意識為心因，　心為意境界；</div>
<div class='lg-row'>因及所緣故，　諸識依止生。</div>
<div class='lg-row'>如大瀑流盡，　波浪則不起；</div>
<div class='lg-row'>如是意識滅，　種種識不生。</div>
</div><p>「復次，大慧！我今當說妄計自性差別相，令汝及諸菩薩摩訶薩善知此義，超諸妄想證聖智境，知外道法，遠離能取所取分別，於依他起種種相中，不更取著妄所計相。大慧！云何妄計自性差別相？所謂：言說分別所說分別，相分別，財分別，自性分別，因分別，見分別，理分別，生分別，不生分別，相屬分別，縛解分別。大慧！此是妄計自性差別相。云何言說分別？謂執著種種美妙音詞，是名言說分別。云何所說分別？謂執有所說事，是聖智所證境，依此起說，是名所說分別。云何相分別？謂即於彼所說事中，如渴獸想，分別執著堅、濕、煖、動等一切諸相，是名相分別。云何財分別？謂取著種種金銀等寶，而起言說，是名財分別。云何自性分別？謂以惡見如是分別此自性，決定非餘，是名自性分別。云何因分別？謂於因緣分別有無，以此因相而能生故，是名因分別。云何見分別？謂諸外道惡見，執著有無、一異、俱不俱等，是名見分別。云何理分別？謂有執著我我所相，而起言說，是名理分別。云何生分別？謂計諸法若有若無從緣而生，是名生分別。云何不生分別，謂計一切法本來不生，未有諸緣而先有體，不從因起，是名不生分別。云何相屬分別？謂此與彼遞相繫屬，如針與線，是名相屬分別。云何縛解分別？謂執因能縛而有所縛，如人以繩方便力故縛已復解，是名縛解分別。大慧！此是妄計性差別相，一切凡愚於中執著若有若無。大慧！於緣起中執著種種妄計自性，如依於幻見種種物，凡愚分別見異於幻。大慧！幻與種種非異非不異，若異者，應幻非種種因；若一者，幻與種種應無差別，然見差別，是故非異非不異。大慧！汝及諸菩薩摩訶薩於幻有無不應生著。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「心為境所縛，　覺想智隨轉；</div>
<div class='lg-row'>無相最勝處，　平等智慧生。</div>
<div class='lg-row'>在妄計是有，　於緣起則無；</div>
<div class='lg-row'>妄計迷惑取，　緣起離分別。</div>
<div class='lg-row'>種種支分生，　如幻不成就；</div>
<div class='lg-row'>雖現種種相，　妄分別則無。</div>
<div class='lg-row'>彼相即是過，　皆從心縛生；</div>
<div class='lg-row'>妄計者不了，　分別緣起法。</div>
<div class='lg-row'>此諸妄計性，　皆即是緣起；</div>
<div class='lg-row'>妄計有種種，　緣起中分別。</div>
<div class='lg-row'>世俗第一義，　第三無因生；</div>
<div class='lg-row'>妄計是世俗，　斷則聖境界。</div>
<div class='lg-row'>如修觀行者，　於一種種現；</div>
<div class='lg-row'>於彼無種種，　妄計相如是。</div>
<div class='lg-row'>如目種種翳，　妄想見眾色；</div>
<div class='lg-row'>彼無色非色，　不了緣起然。</div>
<div class='lg-row'>如金離塵垢，　如水離泥濁；</div>
<div class='lg-row'>如虛空無雲，　妄想淨如是。</div>
<div class='lg-row'>無有妄計性，　而有於緣起；</div>
<div class='lg-row'>建立及誹謗，　斯由分別壞。</div>
<div class='lg-row'>若無妄計性，　而有緣起者；</div>
<div class='lg-row'>無法而有法，　有法從無生。</div>
<div class='lg-row'>依因於妄計，　而得有緣起；</div>
<div class='lg-row'>相名常相隨，　而生於妄計。</div>
<div class='lg-row'>以緣起依妄，　究竟不成就；</div>
<div class='lg-row'>是時現清淨，　名為第一義。</div>
<div class='lg-row'>妄計有十二，　緣起有六種；</div>
<div class='lg-row'>自證真如境，　彼無有差別。</div>
<div class='lg-row'>五法為真實，　三自性亦爾；</div>
<div class='lg-row'>修行者觀此，　不越於真如。</div>
<div class='lg-row'>依於緣起相，　妄計種種名；</div>
<div class='lg-row'>彼諸妄計相，　皆因緣起有。</div>
<div class='lg-row'>智慧善觀察，　無緣無妄計；</div>
<div class='lg-row'>真實中無物，　云何起分別？</div>
<div class='lg-row'>圓成若是有，　此則離有無；</div>
<div class='lg-row'>既已離有無，　云何有二性？</div>
<div class='lg-row'>妄計有二性，　二性是安立；</div>
<div class='lg-row'>分別見種種，　清淨聖所行。</div>
<div class='lg-row'>妄計種種相，　緣起中分別；</div>
<div class='lg-row'>若異此分別，　則墮外道論。</div>
<div class='lg-row'>以諸妄見故，　妄計於妄計；</div>
<div class='lg-row'>離此二計者，　則為真實法。」</div>
</div><p>大慧菩薩摩訶薩復白佛言：「世尊！惟願為說自證聖智行相及一乘行相。我及諸菩薩摩訶薩得此善巧，於佛法中不由他悟。」</p>
<p>佛言：「諦聽！當為汝說。」</p>
<p>大慧言：「唯。」</p>
<p>佛言：「大慧！菩薩摩訶薩依諸聖教無有分別，獨處閑靜觀察自覺，不由他悟離分別見，上上昇進入如來地，如是修行，名自證聖智行相。云何名一乘行相？謂得證知一乘道故。云何名為知一乘道？謂離能取所取分別，如實而住。大慧！此一乘道惟除如來，非外道二乘、梵天王等之所能得。」</p>
<p>大慧白佛言：「世尊！何故說有三乘，不說一乘？」</p>
<p>佛言：「大慧！聲聞緣覺，無自般涅槃法故，我說一乘。以彼但依如來所說調伏遠離，如是修行而得解脫，非自所得；又彼未能除滅智障及業習氣，未覺法無我，未名不思議變易死，是故我說以為三乘。若彼能除一切過習，覺法無我，是時乃離三昧所醉，於無漏界而得覺悟已，於出世上上無漏界中修諸功德，普使滿足獲不思議自在法身。」爾時世尊重說頌言：</p>

<div class="lg regular" style="margin-left:1em;"><div class='lg-row'>「天乘及梵乘，　聲聞緣覺乘，</div>
<div class='lg-row'>諸佛如來乘，　諸乘我所說。</div>
<div class='lg-row'>乃至有心起，　諸乘未究竟，</div>
<div class='lg-row'>彼心轉滅已，　無乘及乘者。</div>
<div class='lg-row'>無有乘建立，　我說為一乘；</div>
<div class='lg-row'>為攝愚夫故，　說諸乘差別。</div>
<div class='lg-row'>解脫有三種，　謂離諸煩惱，</div>
<div class='lg-row'>及以法無我，　平等智解脫。</div>
<div class='lg-row'>譬如海中木，　常隨波浪轉；</div>
<div class='lg-row'>聲聞心亦然，　相風所漂激。</div>
<div class='lg-row'>雖滅起煩惱，　猶被習氣縛；</div>
<div class='lg-row'>三昧酒所醉，　住於無漏界。</div>
<div class='lg-row'>彼非究竟趣，　亦復不退轉，</div>
<div class='lg-row'>以得三昧身，　乃至劫不覺。</div>
<div class='lg-row'>譬如昏醉人，　酒消然後悟；</div>
<div class='lg-row'>聲聞亦如是，　覺後當成佛。」</div>
</div>
<p class='juan'>大乘入楞伽經卷第三</p></div>
</div><!-- end of div[@id='body'] -->
</body></html>