<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu10' />大乘入楞伽經卷第四</p><p class="byline">大周于闐國三藏法師實叉難陀奉　勅譯</p><a id='mulu11' />
<p class='h1'>無常品第三之一</p><p>爾時佛告大慧菩薩摩訶薩言：「今當為汝說意成身差別相。諦聽！諦聽！善思念之！」</p>
<p>大慧言：「唯。」</p>
<p>佛言：「大慧！意成身有三種。何者為三？謂：入三昧樂意成身，覺法自性意成身，種類俱生無作行意成身；諸修行者入初地已漸次證得。大慧！云何入三昧樂意成身？謂三、四、五地入於三昧，離種種心寂然不動，心海不起轉識波浪，了境心現皆無所有，是名入三昧樂意成身。云何覺法自性意成身？謂八地中了法如幻皆無有相，心轉所依，住如幻定及餘三昧，能現無量自在神通，如花開敷速疾如意，如幻如夢如影如像，非四大造與造相似，一切色相具足莊嚴，普入佛剎了諸法性，是名覺法自性意成身。云何種類俱生無作行意成身？謂了達諸佛自證法相，是名種類俱生無作行意成身。大慧！三種身相當勤觀察。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「我大乘非乘，　非聲亦非字，</div>
<div class='lg-row'>非諦非解脫，　亦非無相竟。</div>
<div class='lg-row'>然乘摩訶衍，　三摩提自在，</div>
<div class='lg-row'>種種意成身，　自在花莊嚴。」</div>
</div><p>爾時大慧菩薩摩訶薩復白佛言：「世尊！如世尊說五無間業。何者為五？若人作已墮阿鼻獄。」</p>
<p>佛言：「諦聽！當為汝說。」</p>
<p>大慧言：「唯。」</p>
<p>佛告大慧：「五無間者，所謂：殺母，殺父，殺阿羅漢，破和合僧，懷惡逆心出佛身血。大慧！何者為眾生母？謂引生愛與貪喜俱，如母養育。何者為父？所謂無明，令生六處聚落中故。斷二根本，名殺父母。云何殺阿羅漢？謂隨眠為怨如鼠毒發，究竟斷彼，是故說名殺阿羅漢。云何破和合僧？謂諸蘊異相和合積聚，究竟斷彼名為破僧。云何惡心出佛身血？謂八識身妄生思覺，見自心外自相共相，以三解脫無漏惡心，究竟斷彼八識身佛，名為惡心出佛身血。大慧！是為內五無間，若有作者，無間即得現證實法。</p>
<p>「復次，大慧！今為汝說外五無間，令汝及餘菩薩聞是義已，於未來世不生疑惑。云何外五無間？謂餘教中所說無間，若有作者，於三解脫不能現證，唯除如來、諸大菩薩及大聲聞，見其有造無間業者，為欲勸發令其改過，以神通力示同其事，尋即悔除證於解脫，此皆化現非是實造，若有實造無間業者，終無現身而得解脫，唯除覺了自心所現身資所住，離我我所分別執見；或於來世餘處受生，遇善知識離分別過，方證解脫。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「貪愛名為母，　無明則是父；</div>
<div class='lg-row'>識了於境界，　此則名為佛。</div>
<div class='lg-row'>隨眠阿羅漢，　蘊聚和合僧；</div>
<div class='lg-row'>斷彼無餘間，　是名無間業。」</div>
</div><p>爾時大慧菩薩摩訶薩復白佛言：「世尊！願為我說諸佛體性。」</p>
<p>佛言：「大慧！覺二無我，除二種障，離二種死，斷二煩惱，是佛體性。大慧！聲聞、緣覺得此法已，亦名為佛，我以是義但說一乘。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「善知二無我，　除二障二惱，</div>
<div class='lg-row'>及不思議死，　是故名如來。」</div>
</div><p>爾時大慧菩薩摩訶薩復白佛言：「世尊！如來以何密意，於大眾中唱如是言：『我是過去一切諸佛。』及說百千本生之事：『我於爾時，作頂生王、大象、鸚鵡、月光、妙眼如是等。』」</p>
<p>佛言：「大慧！如來、應、正等覺，依四平等祕密意故，於大眾中作如是言：『我於昔時作拘留孫佛、拘那含牟尼佛、迦葉佛。』云何為四？所謂：字平等，語平等，身平等，法平等。云何字平等？謂我名佛，一切如來亦名為佛，佛名無別，是謂字等。云何語平等？謂我作六十四種梵音聲語，一切如來亦作此語，迦陵頻伽梵音聲性，不增不減無有差別，是名語等。云何身平等？謂我與諸佛，法身色相及隨形好等無差別，除為調伏種種眾生現隨類身，是謂身等。云何法平等？謂我與諸佛皆同證得三十七種菩提分法，是謂法等。是故如來、應、正等覺，於大眾中作如是說。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「迦葉拘留孫，　拘那含是我；</div>
<div class='lg-row'>依四平等故，　為諸佛子說。」</div>
</div><p>爾時大慧菩薩摩訶薩復白佛言：「世尊！如世尊說：『我於某夜成最正覺，乃至某夜當入涅槃，於其中間不說一字，亦不已說亦不當說，不說是佛說。』世尊依何密意作如是語？」</p>
<p>佛言：「大慧！依二密法故作如是說。云何二法？謂：自證法及本住法。云何自證法？謂諸佛所證我亦同證，不增不減，證智所行，離言說相、離分別相、離名字相。云何本住法？謂法本性如金等在鑛，若佛出世若不出世，法住法位，法界法性皆悉常住。大慧！譬如有人行曠野中，見向古城平坦舊道，即便隨入止息遊戲。大慧！於汝意云何？彼作是道及以城中種種物耶？」</p>
<p>白言：「不也。」</p>
<p>佛言：「大慧！我及諸佛所證真如，常住法性亦復如是。是故說言，始從成佛乃至涅槃，於其中間不說一字，亦不已說亦不當說。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「某夜成正覺，　某夜般涅槃；</div>
<div class='lg-row'>於此二中間，　我都無所說。</div>
<div class='lg-row'>自證本住法，　故作是密語；</div>
<div class='lg-row'>我及諸如來，　無有少差別。」</div>
</div><p>爾時大慧菩薩摩訶薩復白佛言：「世尊！願說一切法有無相。令我及諸菩薩摩訶薩離此相，疾得阿耨多羅三藐三菩提。」</p>
<p>佛言：「諦聽！當為汝說。」</p>
<p>大慧言：「唯。」</p>
<p>佛言：「大慧！世間眾生多墮二見，謂：有見，無見；墮二見故，非出出想。云何有見？謂實有因緣而生諸法非不實有，實有諸法從因緣生非無法生。大慧！如是說者則說無因。云何無見？謂知受貪瞋癡已而妄計言無。大慧！及彼分別有相而不受諸法有，復有知諸如來、聲聞、緣覺無貪瞋癡性而計為非有，此中誰為壞者？」</p>
<p>大慧白言：「謂有貪瞋癡性後取於無，名為壞者。」</p>
<p>佛言：「善哉！汝解我問。此人非止無貪瞋癡名為壞者，亦壞如來、聲聞、緣覺。何以故？煩惱內外不可得故；體性非異非不異故。大慧！貪瞋癡性若內若外皆不可得，無體性故，無可取故，聲聞、緣覺及以如來本性解脫，無有能縛及縛因故。大慧！若有能縛及以縛因則有所縛，作如是說名為壞者，是為無有相。我依此義密意而說，寧起我見如須彌山，不起空見懷增上慢。若起此見名為壞者，墮自共見樂欲之中，不了諸法惟心所現。以不了故，見有外法剎那無常展轉差別，蘊、界、處相相續流轉起已還滅，虛妄分別，離文字相，亦成壞者。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「有無是二邊，　乃至心所行，</div>
<div class='lg-row'>淨除彼所行，　平等心寂滅。</div>
<div class='lg-row'>不取於境界，　非滅無所有；</div>
<div class='lg-row'>有真如妙物，　如諸聖所行。</div>
<div class='lg-row'>本無而有生，　生已而復滅；</div>
<div class='lg-row'>因緣有及無，　彼非住我法。</div>
<div class='lg-row'>非外道非佛，　非我非餘眾；</div>
<div class='lg-row'>能以緣成有，　云何而得無？</div>
<div class='lg-row'>誰以緣成有，　而復得言無；</div>
<div class='lg-row'>惡見說為生，　妄想計有無。</div>
<div class='lg-row'>若知無所生，　亦復無所滅；</div>
<div class='lg-row'>觀世悉空寂，　有無二俱離。」</div>
</div><p>爾時大慧菩薩摩訶薩復請佛言：「世尊！惟願為說宗趣之相。令我及諸菩薩摩訶薩善達此義，不隨一切眾邪妄解，疾得阿耨多羅三藐三菩提。」</p>
<p>佛言：「諦聽！當為汝說。」</p>
<p>大慧言：「唯。」</p>
<p>佛言：「大慧！一切二乘及諸菩薩，有二種宗法相。何等為二？謂：宗趣法相，言說法相。宗趣法相者，謂自所證殊勝之相，離於文字語言分別，入無漏界成自地行，超過一切不正思覺，伏魔外道，生智慧光，是名宗趣法相。言說法相者，謂說九部種種教法，離於一異、有無等相，以巧方便隨眾生心令入此法，是名言說法相。汝及諸菩薩當勤修學。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「宗趣與言說，　自證及教法，</div>
<div class='lg-row'>若能善知見，　不隨他妄解。</div>
<div class='lg-row'>如愚所分別，　非是真實相；</div>
<div class='lg-row'>彼豈不求度，　無法而可得。</div>
<div class='lg-row'>觀察諸有為，　生滅等相續；</div>
<div class='lg-row'>增長於二見，　顛倒無所知。</div>
<div class='lg-row'>涅槃離心意，　唯此一法實；</div>
<div class='lg-row'>觀世悉虛妄，　如幻夢芭蕉。</div>
<div class='lg-row'>無有貪恚癡，　亦復無有人；</div>
<div class='lg-row'>從愛生諸蘊，　如夢之所見。」</div>
</div><p>爾時大慧菩薩摩訶薩復白佛言：「世尊！願為我說虛妄分別相。此虛妄分別云何而生？是何而生？因何而生？誰之所生？何故名為虛妄分別？」</p>
<p>佛言：「大慧！善哉！善哉！汝為哀愍世間天人而問此義，多所利益多所安樂。諦聽！諦聽！善思念之！當為汝說。」</p>
<p>大慧言：「唯。」</p>
<p>佛言：「大慧！一切眾生於種種境，不能了達自心所現，計能所取虛妄執著，起諸分別墮有無見，增長外道妄見習氣，心心所法相應起時，執有外義種種可得，計著於我及以我所，是故名為虛妄分別。」</p>
<p>大慧白言：「若如是者，外種種義性離有無起諸見相。世尊！第一義諦亦復如是，離諸根量宗、因、譬喻。世尊！何故於種種義言起分別，第一義中不言起耶？將無世尊所言乖理，一處言起一不言故。世尊！又說虛妄分別墮有無見，譬如幻事種種非實，分別亦爾有無相離，云何而說墮二見耶？此說豈不墮於世見？」</p>
<p>佛言：「大慧！分別不生不滅。何以故？不起有無分別相故，所見外法皆無有故，了唯自心之所現故，但以愚夫分別自心種種諸法著種種相，而作是說。令知所見皆是自心，斷我我所一切見著，離作所作諸惡因緣，覺唯心故轉其意樂，善明諸地入佛境界，捨五法、自性諸分別見，是故我說虛妄分別執著種種自心所現諸境界生，如實了知則得解脫。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「諸因及與緣，　從此生世間；</div>
<div class='lg-row'>與四句相應，　不知於我法，</div>
<div class='lg-row'>世非有無生，　亦非俱不俱。</div>
<div class='lg-row'>云何諸愚夫，　分別因緣起？</div>
<div class='lg-row'>非有亦非無，　亦復非有無；</div>
<div class='lg-row'>如是觀世間，　心轉證無我。</div>
<div class='lg-row'>一切法不生，　以從緣生故；</div>
<div class='lg-row'>諸緣之所作，　所作法非生。</div>
<div class='lg-row'>果不自生果，　有二果失故；</div>
<div class='lg-row'>無有二果故，　非有性可得。</div>
<div class='lg-row'>觀諸有為法，　離能緣所緣；</div>
<div class='lg-row'>決定唯是心，　故我說心量。</div>
<div class='lg-row'>量之自性處，　緣法二俱離；</div>
<div class='lg-row'>究竟妙淨事，　我說名心量。</div>
<div class='lg-row'>施設假名我，　而實不可得；</div>
<div class='lg-row'>諸蘊蘊假名，　亦皆無實事。</div>
<div class='lg-row'>有四種平等，　相因及所生；</div>
<div class='lg-row'>無我為第四，　修行者觀察。</div>
<div class='lg-row'>離一切諸見，　及能所分別；</div>
<div class='lg-row'>無得亦無生，　我說是心量。</div>
<div class='lg-row'>非有亦非無，　有無二俱離；</div>
<div class='lg-row'>如是心亦離，　我說是心量。</div>
<div class='lg-row'>真如空實際，　涅槃及法界；</div>
<div class='lg-row'>種種意成身，　我說是心量。</div>
<div class='lg-row'>妄想習氣縛，　種種從心生；</div>
<div class='lg-row'>眾生見為外，　我說是心量。</div>
<div class='lg-row'>外所見非有，　而心種種現；</div>
<div class='lg-row'>身資及所住，　我說是心量。」</div>
</div><p>爾時大慧菩薩摩訶薩復白佛言：「世尊！如來說言：『如我所說，汝及諸菩薩，不應依語而取其義。』世尊！何故不應依語取義？云何為語？云何為義？」</p>
<p>佛言：「諦聽！當為汝說。」</p>
<p>大慧言：「唯。」</p>
<p>佛言：「大慧！語者，所謂分別習氣而為其因，依於喉舌脣齶齒輔，而出種種音聲文字，相對談說，是名為語。云何為義？菩薩摩訶薩住獨一靜處，以聞、思、修慧思惟觀察向涅槃道自智境界，轉諸習氣，行於諸地種種行相，是名為義。復次，大慧！菩薩摩訶薩善於語、義，知語與義不一不異，義之與語亦復如是；若義異語，則不應因語而顯於義，而因語見義，如燈照色。大慧！譬如有人持燈照物，知此物如是、在如是處；菩薩摩訶薩亦復如是，因語言燈入離言說自證境界。復次，大慧！若有於不生不滅自性涅槃三乘一乘五法諸心自性等中如言取義，則墮建立及誹謗見，以異於彼起分別故，如見幻事計以為實，是愚夫見非賢聖也。」爾時世尊重說頌言：</p>

<div class="lg regular" style="margin-left:1em;"><div class='lg-row'>「若隨言取義，　建立於諸法；</div>
<div class='lg-row'>以彼建立故，　死墮地獄中。</div>
<div class='lg-row'>蘊中無有我，　非蘊即是我；</div>
<div class='lg-row'>不如彼分別，　亦復非無有。</div>
<div class='lg-row'>如愚所分別，　一切皆有性；</div>
<div class='lg-row'>若如彼所見，　皆應見真實。</div>
<div class='lg-row'>一切染淨法，　悉皆無體性；</div>
<div class='lg-row'>不如彼所見，　亦非無所有。</div>
</div><p>「復次，大慧！我當為汝說智識相，汝及諸菩薩摩訶薩，若善了知智識之相，則能疾得阿耨多羅三藐三菩提。大慧！智有三種，謂：世間智，出世間智，出世間上上智。云何世間智？謂一切外道凡愚計有無法。云何出世間智？謂一切二乘著自共相。云何出世間上上智？謂諸佛菩薩觀一切法皆無有相，不生不滅、非有非無，證法無我入如來地。大慧！復有三種智，謂：知自相共相智，知生滅智，知不生不滅智。復次，大慧！生滅是識，不生滅是智；墮相無相及以有無種種相因是識，離相無相及有無因是智；有積集相是識，無積集相是智；著境界相是識，不著境界相是智；三和合相應生是識，無礙相應自性相是智；有得相是識，無得相是智。證自聖智所行境界，如水中月，不入不出故。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「採集業為心，　觀察法為智，</div>
<div class='lg-row'>慧能證無相，　逮自在威光。</div>
<div class='lg-row'>境界縛為心，　覺想生為智；</div>
<div class='lg-row'>無相及增勝，　智慧於中起。</div>
<div class='lg-row'>心意及與識，　離諸分別想；</div>
<div class='lg-row'>得無分別法，　佛子非聲聞。</div>
<div class='lg-row'>寂滅殊勝忍，　如來清淨智；</div>
<div class='lg-row'>生於善勝義，　遠離諸所行。</div>
<div class='lg-row'>我有三種智，　聖者能明照，</div>
<div class='lg-row'>分別於諸相，　開示一切法，</div>
<div class='lg-row'>我智離諸相，　超過於二乘。</div>
<div class='lg-row'>以諸聲聞等，　執著諸法有；</div>
<div class='lg-row'>如來智無垢，　了達唯心故。</div>
</div><p>「復次，大慧！諸外道有九種轉變見，所謂：形轉變，相轉變，因轉變，相應轉變，見轉變，生轉變，物轉變，緣明了轉變，所作明了轉變；是為九。一切外道因是見故，起有無轉變論。此中形轉變者，謂形別異見，譬如以金作莊嚴具，環釧瓔珞種種不同，形狀有殊金體無易，一切法變亦復如是。諸餘外道種種計著，皆非如是亦非別異，但分別故一切轉變，如是應知。譬如乳酪酒果等熟，外道言此皆有轉變；而實無有若有若無，自心所見無外物故。如此皆是愚迷凡夫，從自分別習氣而起，實無一法若生若滅，如因幻夢所見諸色，如石女兒說有生死。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「形處時轉變，　大種及諸根；</div>
<div class='lg-row'>中有漸次生，　妄想非明智。</div>
<div class='lg-row'>諸佛不分別，　緣起及世間；</div>
<div class='lg-row'>但諸緣世間，　如乾闥婆城。」</div>
</div><p>爾時大慧菩薩摩訶薩復白佛言：「世尊！惟願如來，為我解說於一切法深密義及解義相。令我及諸菩薩摩訶薩善知此法，不墮如言取義深密執著，離文字語言虛妄分別，普入一切諸佛國土，力通自在總持所印，覺慧善住十無盡願；以無功用種種變現，光明照曜如日月摩尼地水火風，住於諸地離分別見；知一切法如幻如夢，入如來位普化眾生，令知諸法虛妄不實，離有無品斷生滅執，不著言說令轉所依。」</p>
<p>佛言：「諦聽！當為汝說。大慧！於一切法如言取義執著深密，其數無量，所謂：相執著，緣執著，有非有執著，生非生執著，滅非滅執著，乘非乘執著，為無為執著，地地自相執著，自分別現證執著，外道宗有無品執著，三乘一乘執著。大慧！此等密執有無量種，皆是凡愚自分別執而密執著，此諸分別如蠶作繭，以妄想絲自纏纏他，執著有無欲樂堅密。大慧！此中實無密非密相，以菩薩摩訶薩見一切法住寂靜故，無分別故。若了諸法唯心所見，無有外物皆同無相，隨順觀察，於若有若無分別密執，悉見寂靜，是故無有密非密相。大慧！此中無縛亦無有解，不了實者見縛解耳。何以故？一切諸法若有若無，求其體性不可得故。復次，大慧！愚癡凡夫有三種密縛，謂：貪恚癡及愛來生與貪喜俱，以此密縛，令諸眾生續生五趣；密縛若斷，是則無有密非密相。復次，大慧！若有執著三和合緣，諸識密縛次第而起。有執著故則有密縛，若見三解脫離三和合識，一切諸密皆悉不生。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「不實妄分別，　是名為密相；</div>
<div class='lg-row'>若能如實知，　諸密網皆斷。</div>
<div class='lg-row'>凡愚不能了，　隨言而取義；</div>
<div class='lg-row'>譬如蠶處繭，　妄想自纏縛。」</div>
</div><p>爾時大慧菩薩摩訶薩復白佛言：「世尊！如世尊說：『由種種心分別諸法，非諸法有自性，此但妄計耳。』世尊！若但妄計無諸法者，染淨諸法將無悉壞？」</p>
<p>佛言：「大慧！如是，如是！如汝所說。一切凡愚分別諸法，而諸法性非如是有，此但妄執無有性相，然諸聖者以聖慧眼，如實知見有諸法自性。」</p>
<p>大慧白言：「若諸聖人以聖慧眼見有諸法性，非天眼、肉眼，不同凡愚之所分別。云何凡愚得離分別？不能覺了諸聖法故。世尊！彼非顛倒非不顛倒。何以故？不見聖人所見法故，聖見遠離有無相故，聖亦不如凡所分別如是得故，非自所行境界相故；彼亦見有諸法性相，如妄執性而顯現故，不說有因及無因故，墮於諸法性相見故。世尊！其餘境界既不同此，如是則成無窮之失，孰能於法了知性相？世尊！諸法性相不因分別，云何而言以分別故而有諸法。世尊！分別相異諸法相異，因不相似，云何諸法而由分別？復以何故，凡愚分別不如是有，而作是言：『為令眾生捨分別故，說如分別所見法相無如是法。』世尊！何故令諸眾生離有無見所執著法，而復執著聖智境界墮於有見。何以故不說寂靜空無之法，而說聖智自性事故？」</p>
<p>佛言：「大慧！我非不說寂靜空法墮於有見。何以故？已說聖智自性事故。我為眾生無始時來計著於有，於寂靜法以聖事說，今其聞已不生恐怖，能如實證寂靜空法，離惑亂相入唯識理，知其所見無有外法，悟三脫門獲如實印，見法自性了聖境界，遠離有無一切諸著。復次，大慧！菩薩摩訶薩不應成立一切諸法皆悉不生。何以故？一切法本無有故，及彼宗因生相故。復次，大慧！一切法不生，此言自壞。何以故？彼宗有待而生故；又彼宗即入一切法中，不生相亦不生故；又彼宗諸分而成故；又彼宗有無法皆不生，此宗即入一切法中，有無相亦不生故；是故一切法不生，此宗自壞。不應如是立，諸分多過故；展轉因異相故；如不生，一切法空無自性亦如是。大慧！菩薩摩訶薩應說一切法如幻如夢，見不見故，一切皆是惑亂相故，除為愚夫而生恐怖。大慧！凡夫愚癡墮有無見，莫令於彼而生驚恐遠離大乘。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「無自性無說，　無事無依處；</div>
<div class='lg-row'>凡愚妄分別，　惡覺如死屍。</div>
<div class='lg-row'>一切法不生，　外道所成立；</div>
<div class='lg-row'>以彼所有生，　非緣所成故。</div>
<div class='lg-row'>一切法不生，　智者不分別；</div>
<div class='lg-row'>彼宗因生故，　此覺則便壞。</div>
<div class='lg-row'>譬如目有瞖，　妄想見毛輪；</div>
<div class='lg-row'>諸法亦如是，　凡愚妄分別。</div>
<div class='lg-row'>三有唯假名，　無有實法體；</div>
<div class='lg-row'>由此假施設，　分別妄計度。</div>
<div class='lg-row'>假名諸事相，　動亂於心識；</div>
<div class='lg-row'>佛子悉超過，　遊行無分別。</div>
<div class='lg-row'>無水取水相，　斯由渴愛起；</div>
<div class='lg-row'>凡愚見法爾，　諸聖則不然。</div>
<div class='lg-row'>聖人見清淨，　生於三解脫；</div>
<div class='lg-row'>遠離於生滅，　常行無相境。</div>
<div class='lg-row'>修行無相境，　亦復無有無；</div>
<div class='lg-row'>有無悉平等，　是故生聖果。</div>
<div class='lg-row'>云何法有無？　云何成平等？</div>
<div class='lg-row'>若心不了法，　內外斯動亂；</div>
<div class='lg-row'>了已則平等，　亂相爾時滅。」</div>
</div><p>爾時大慧菩薩摩訶薩復白佛言：「世尊！如佛所說，若知境界但是假名都不可得，則無所取，無所取故亦無能取，能取所取二俱無故不起分別，說名為智。世尊！何故彼智不得於境，為不能了一切諸法自相共相一異義故言不得耶？為以諸法自相共相種種不同更相隱蔽而不得耶？為山巖石壁簾幔帷障之所覆隔而不得耶？為極遠極近老小盲冥諸根不具而不得耶？若不了諸法自相共相一異義故言不得者，此不名智，應是無智，以有境界而不知故。若以諸法自相共相種種不同更相隱蔽而不得者，此亦非智，以知於境說名為智非不知故。若山巖石壁簾幔帷障之所覆隔，極遠極近老小盲冥而不知者，彼亦非智，以有境界智不具足而不知故。」</p>
<p>佛言：「大慧！此實是智，非如汝說，我之所說非隱覆說。我言境界唯是假名不可得者，以了但是自心所見、外法有無，智慧於中畢竟無得，以無得故爾焰不起，入三脫門智體亦忘；非如一切覺想凡夫，無始已來戲論熏習，計著外法若有若無種種形相，如是而知名為不知，不了諸法唯心所見，著我我所分別境智，不知外法是有是無，其心住於斷見中故。為令捨離如是分別，說一切法唯心建立。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「若有於所緣，　智慧不觀見；</div>
<div class='lg-row'>彼無智非智，　是名妄計者。</div>
<div class='lg-row'>無邊相互隱，　障礙及遠近；</div>
<div class='lg-row'>智慧不能見，　是名為邪智。</div>
<div class='lg-row'>老小諸根冥，　而實有境界；</div>
<div class='lg-row'>不能生智慧，　是名為邪智。</div>
</div><p>「復次，大慧！愚<span class='corr'>癡</span>凡夫無始虛偽，惡邪分別之所幻惑，不了如實及言說法，計心外相著方便說，不能修習清淨真實離四句法。」</p>
<p>大慧白言：「如是，如是！誠如尊教。願為我說如實之法及言說法，令我及諸菩薩摩訶薩於此二法而得善巧，非外道二乘之所能入。」</p>
<p>佛言：「諦聽！當為汝說。大慧！三世如來有二種法，謂：言說法及如實法。言說法者，謂隨眾生心為說種種諸方便教；如實法者，謂修行者於心所現離諸分別，不墮一異、俱不俱品，超度一切心、意、意識，於自覺聖智所行境界，離諸因緣相應見相，一切外道聲聞緣覺墮二邊者所不能知，是名如實法。此二種法，汝及諸菩薩摩訶薩當善修學。」</p>
<p>爾時世尊復說頌言：</p>

<div class="lg regular" style="margin-left:1em;"><div class='lg-row'>「我說二種法，　言教及如實；</div>
<div class='lg-row'>教法示凡夫，　實為修行者。」</div>
</div><p>爾時大慧菩薩摩訶薩復白佛言：「世尊！如來一時說盧迦耶陀呪術詞論，但能攝取世間財利，不得法利，不得法利不應親近承事供養。世尊何故作如是說？」</p>
<p>佛言：「大慧！盧迦耶陀所有詞論，但飾文句誑惑凡愚，隨順世間虛妄言說，不如於義、不稱於理，不能證入真實境界，不能覺了一切諸法，恒墮二邊自失正道，亦令他失輪迴諸趣永不出離。何以故？不了諸法唯心所見，執著外境增分別故。是故我說世論文句因喻莊嚴，但誑愚夫，不能解脫生老病死憂悲等患。大慧！釋提桓因廣解眾論、自造諸論。彼世論者有一弟子，現作龍身詣釋天宮，而立論宗作是要言：『憍尸迦！我共汝論，汝若不如，我當破汝千輻之輪；我若不如，斷一一頭以謝所屈。』說是語已，即以論法摧伏帝釋、壞千輻輪，還來人間。大慧！世間言論因喻莊嚴，乃至能現龍形，以妙文詞迷惑諸天及阿修羅，令其執著生滅等見，而況於人。是故，大慧！不應親近承事供養，以彼能作生苦因故。大慧！世論唯說身覺境界。大慧！彼世論有百千字句，後末世中惡見乖離邪眾崩散，分成多部各執自因。大慧！非餘外道能立教法，唯盧迦耶以百千句，廣說無量差別因相，非如實理，亦不自知是惑世法。」</p>
<p>爾時大慧白言：「世尊！若盧迦耶所造之論，種種文字因喻莊嚴，執著自宗非如實法，名外道者。世尊亦說世間之事，謂以種種文句言詞廣說十方一切國土天人等眾而來集會，非是自智所證之法。世尊亦同外道說耶？」</p>
<p>佛言：「大慧！我非世說亦無來去，我說諸法不來不去。大慧！來者集生，去者壞滅，不來不去，此則名為不生不滅。大慧！我之所說，不同外道墮分別中。何以故？外法有無無所著故，了唯自心不見二取，不行相境不生分別，入空、無相、無願之門而解脫故。大慧！我憶有時於一處住，有世論婆羅門來至我所，遽問我言：『瞿曇！一切是所作耶？』我時報言：『婆羅門！一切所作，是初世論。』又問我言：『一切非所作耶？』我時報言：『一切非所作，是第二世論。』彼復問言：『一切常耶？一切無常耶？一切生耶？一切不生耶？』我時報言：『是第六世論。』彼復問言：『一切一耶？一切異耶？一切俱耶？一切不俱耶？一切皆由種種因緣而受生耶？』我時報言：『是第十一世論。』彼復問言：『一切有記耶？一切無記耶？有我耶？無我耶？有此世耶？無此世耶？有他世耶？無他世耶？有解脫耶？無解脫耶？是剎那耶？非剎那耶？虛空涅槃及非擇滅，是所作耶？非所作耶？有中有耶？無中有耶？』我時報言：『婆羅門！如是皆是汝之世論，非我所說。婆羅門！我說因於無始戲論諸惡習氣而生三有，不了唯是自心所見而取外法，實無可得。如外道說，我及根境三合知生；我不如是，我不說因，不說無因，唯緣妄心似能所取而說緣起，非汝及餘取著我者之所能測。』大慧！虛空、涅槃及非擇滅，但有三數本無體性，何況而說作與非作。</p>
<p>「大慧！爾時世論婆羅門復問我言：『無明愛業為因緣故，有三有耶？為無因耶？』我言：『此二亦是世論。』又問我言：『一切諸法皆入自相及共相耶？』我時報言：『此亦世論。婆羅門！乃至少有心識流動分別外境，皆是世論。』大慧！爾時彼婆羅門復問我言：『頗有非是世論者不？一切外道所有詞論，種種文句因喻莊嚴，莫不皆從我法中出。』我報言：『有。非汝所許，非世不許，非不說種種文句義理相應，非不相應。』彼復問言：『豈有世許非世論耶？』我答言：『有。但非於汝及以一切外道能知。何以故？以於外法虛妄分別生執著故。若能了達有無等法，一切皆是自心所見，不生分別不取外境，於自處住。自處住者是不起義，不起於何？不起分別。此是我法，非汝有也。婆羅門！略而言之，隨何處中心識往來死生求戀，若受若見若觸若住，取種種相和合相續，於愛於因而生計著，皆汝世論非是我法。』</p>
<p>「大慧！世論婆羅門作如是問，我如是答，不問於我自宗實法，默然而去，作是念言：『沙門瞿曇無可尊重，說一切法無生無相無因無緣，唯是自心分別所見，若能了此分別不生。』大慧！汝今亦復問我是義，何故親近諸世論者，唯得財利不得法利？」</p>
<p>大慧白言：「所言財、法，是何等義？」</p>
<p>佛言：「善哉！汝乃能為未來眾生思惟是義。諦聽！諦聽！當為汝說。大慧！所言財者，可觸可受可取可味，令著外境墮在二邊，增長貪愛生老病死憂悲苦惱，我及諸佛說名財利，親近世論之所獲得。云何法利？謂了法是心見二無我，不取於相無有分別，善知諸地離心、意、識，一切諸佛所共灌頂，具足受行十無盡願，於一切法悉得自在，是名法利；以是不墮一切諸見戲論分別常斷二邊。大慧！外道世論令諸癡人墮在二邊，謂：常及斷，受無因論則起常見，以因壞滅則生斷見。我說不見生住滅者名得法利，是名財、法二差別相。汝及諸菩薩摩訶薩應勤觀察。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「調伏攝眾生，　以戒降諸惡；</div>
<div class='lg-row'>智慧滅諸見，　解脫得增長。</div>
<div class='lg-row'>外道虛妄說，　皆是世俗論；</div>
<div class='lg-row'>橫計作所作，　不能自成立。</div>
<div class='lg-row'>唯我一自宗，　不著於能所；</div>
<div class='lg-row'>為諸弟子說，　令離於世論。</div>
<div class='lg-row'>能取所取法，　唯心無所有；</div>
<div class='lg-row'>二種皆心現，　斷常不可得。</div>
<div class='lg-row'>乃至心流動，　是則為世論；</div>
<div class='lg-row'>分別不起者，　是人見自心。</div>
<div class='lg-row'>來者見事生，　去者事不現；</div>
<div class='lg-row'>明了知來去，　不起於分別。</div>
<div class='lg-row'>有常及無常，　所作無所作；</div>
<div class='lg-row'>此世他世等，　皆是世論法。」</div>
</div><p>爾時大慧菩薩摩訶薩復白佛言：「世尊！佛說涅槃，說何等法以為涅槃？而諸外道種種分別。」</p>
<p>佛言：「大慧！如諸外道分別涅槃，皆不隨順涅槃之相。諦聽！諦聽！當為汝說。大慧！或有外道言，見法無常不貪境界，蘊、界、處滅，心心所法不現在前，不念過現未來境界，如燈盡、如種敗、如火滅，諸取不起分別不生，起涅槃想。大慧！非以見壞名為涅槃；或謂至方名得涅槃，境界想離猶如風止；或謂不見能覺所覺名為涅槃；或謂不起分別常無常見，名得涅槃；或有說言，分別諸相發生於苦，而不能知自心所現，以不知故怖畏於相以求無相，深生愛樂執為涅槃；或謂覺知內外諸法自相共相去來現在有性不壞，作涅槃想；或計我人眾生壽命及一切法無有壞滅，作涅槃想；復有外道無有智慧計有自性，及以士夫求那轉變作一切物，以為涅槃；或有外道計福非福盡，或計不由智慧諸煩惱盡，或計自在是實作者，以為涅槃；或謂眾生展轉相生，以此為因更無異因，彼無智故不能覺了，以不了故執為涅槃；或計證於諦道虛妄分別以為涅槃；或計求那與求那者而共和合，一性異性俱及不俱，執為涅槃；或計諸物從自然生，孔雀文彩棘針銛利，生寶之處出種種寶，如此等事是誰能作？即執自然以為涅槃；或謂能解二十五諦即得涅槃；或有說言，能受六分守護眾生斯得涅槃；或有說言，時生世間，時即涅槃；或執有物以為涅槃；或計無物以為涅槃；或有計著有物無物為涅槃者；或計諸物與涅槃無別，作涅槃想。大慧！復有異彼外道所說，以一切智大師子吼說，能了達唯心所現不取外境，遠離四句住如實見，不墮二邊離能所取，不入諸量不著真實，住於聖智所現證法，悟二無我，離二煩惱，淨二種障，轉修諸地入於佛地，得如幻等諸大三昧，永超心意及以意識，名得涅槃。大慧！彼諸外道虛妄計度不如於理，智者所棄，皆墮二邊作涅槃想。於此無有若住若出，彼諸外道皆依自宗而生妄覺，違背於理無所成就，唯令心意馳散往來，一切無有得涅槃者。汝及諸菩薩宜應遠離。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「外道涅槃見，　各各異分別；</div>
<div class='lg-row'>彼唯是妄想，　無解脫方便。</div>
<div class='lg-row'>遠離諸方便，　不至無縛處；</div>
<div class='lg-row'>妄生解脫想，　而實無解脫。</div>
<div class='lg-row'>外道所成立，　眾智各異取；</div>
<div class='lg-row'>彼悉無解脫，　愚癡妄分別。</div>
<div class='lg-row'>一切癡外道，　妄見作所作；</div>
<div class='lg-row'>悉著有無論，　是故無解脫。</div>
<div class='lg-row'>凡愚樂分別，　不生真實慧；</div>
<div class='lg-row'>言說三界本，　真實滅苦因。</div>
<div class='lg-row'>譬如鏡中像，　雖現而非實；</div>
<div class='lg-row'>習氣心鏡中，　凡愚見有二。</div>
<div class='lg-row'>不了唯心現，　故起二分別；</div>
<div class='lg-row'>若知但是心，　分別則不生。</div>
<div class='lg-row'>心即是種種，　遠離想所相；</div>
<div class='lg-row'>如愚所分別，　雖見而無見。</div>
<div class='lg-row'>三有唯分別，　外境悉無有；</div>
<div class='lg-row'>妄想種種現，　凡愚不能覺。</div>
<div class='lg-row'>經經說分別，　但是異名字；</div>
<div class='lg-row'>若離於語言，　其義不可得。」</div>
</div>
<p class='juan'>大乘入楞伽經卷第四</p></div>
</div><!-- end of div[@id='body'] -->
</body></html>