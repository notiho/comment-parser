<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘入楞伽經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu16' />大乘入楞伽經卷第六</p><p class="byline">大周于闐國三藏法師實叉難陀奉　勅譯</p><a id='mulu17' />
<p class='h1'>變化品第七</p><p>爾時大慧菩薩摩訶薩復白佛言：「世尊！如來何故授阿羅漢阿耨多羅三藐三菩提記？何故復說無般涅槃法眾生得成佛道？又何故說從初得佛至般涅槃，於其中間不說一字？又言如來常在於定無覺無觀；又言佛事皆是化作；又言諸識剎那變壞；又言金剛神常隨衛護；又言前際不可知而說有般涅槃；又現有魔及以魔業；又有餘報，謂：旃遮婆羅門女，孫陀利外道女，及空鉢而還等事，世尊既有如是業障，云何得成一切種智？既已成於一切種智，云何不離如是諸過？」</p>
<p>佛言：「諦聽！當為汝說。大慧！我為無餘涅槃界故，密勸令彼修菩薩行，此界他土有諸菩薩，心樂求於聲聞涅槃，令捨是心進修大行，故作是說。又變化佛與化聲聞而授記別，非法性佛。大慧！授聲聞記是祕密說。大慧！佛與二乘無差別者，據斷惑障解脫一味，非謂智障，智障要見法無我性乃清淨故。煩惱障者，見人無我意識捨離，是時初斷藏識習滅，法障解脫方得永淨。大慧！我依本住法作是密語，非異前佛，後更有說，先具如是諸文字故。大慧！如來正知無有妄念，不待思慮然後說法，如來久已斷四種習，離二種死、除二種障。大慧！意及意識眼識等七，習氣為因是剎那性，離無漏善非流轉法。大慧！如來藏者，生死流轉及是涅槃苦樂之因，凡愚不知妄著於空。大慧！變化如來，金剛力士常隨衛護，非真實佛。真實如來離諸限量，二乘外道所不能知，住現法樂成就智忍，不假金剛力士所護。一切化佛不從業生，非即是佛亦非非佛，譬如陶師眾事和合而有所作，化佛亦爾，眾相具足而演說法，然不能說自證聖智所行之境。</p>
<p>「復次，大慧！諸凡愚人見六識滅起於斷見，不了藏識起於常見。大慧！自心分別是其本際，故不可得，離此分別即得解脫，四種習斷離一切過。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「三乘及非乘，　無有佛涅槃；</div>
<div class='lg-row'>悉授如來記，　說離眾過惡。</div>
<div class='lg-row'>成就究竟智，　及無餘涅槃；</div>
<div class='lg-row'>誘進怯劣人，　依此密意說。</div>
<div class='lg-row'>諸佛所得智，　演說如是道；</div>
<div class='lg-row'>惟此更非餘，　故彼無涅槃。</div>
<div class='lg-row'>欲色有諸見，　如是四種習；</div>
<div class='lg-row'>意識所從生，　藏意亦在中。</div>
<div class='lg-row'>見意識眼等，　無常故說斷；</div>
<div class='lg-row'>迷意藏起常，　邪智謂涅槃。」</div>
</div></div>
<div class='div-pin'><a id='mulu18' />
<p class='h1'>大乘入楞伽經斷食肉品第八</p><p>爾時大慧菩薩摩訶薩復白佛言：「世尊！願為我說食不食肉功德過失，我及諸菩薩摩訶薩知其義已，為未來現在報習所熏食肉眾生而演說之，令捨肉味求於法味；於一切眾生起大慈心，更相親愛如一子想，住菩薩地得阿耨多羅三藐三菩提；或二乘地暫時止息，究竟當成無上正覺。世尊！路迦耶等諸外道輩，起有無見執著斷常，尚有遮禁不聽食肉，何況如來、應、正等覺，大悲含育世所依怙，而許自他俱食肉耶？善哉世尊！具大慈悲哀愍世間，等觀眾生猶如一子，願為解說食肉過惡、不食功德，令我及與諸菩薩等，聞已奉行廣為他說。」</p>
<p>爾時大慧菩薩重說頌言：</p>

<div class="lg regular" style="margin-left:1em;"><div class='lg-row'>「菩薩摩訶薩，　志求無上覺；</div>
<div class='lg-row'>酒肉及與葱，　為食為不食？</div>
<div class='lg-row'>愚夫貪嗜肉，　臭穢無名稱；</div>
<div class='lg-row'>與彼惡獸同，　云何而可食？</div>
<div class='lg-row'>食者有何過？　不食有何德？</div>
<div class='lg-row'>惟願最勝尊，　為我具開演。」</div>
</div><p>爾時佛告大慧菩薩摩訶薩言：「大慧！諦聽！諦聽！善思念之。吾當為汝分別解說。大慧！一切諸肉有無量緣，菩薩於中當生悲愍，不應噉食，我今為汝說其少分。大慧！一切眾生從無始來，在生死中輪迴不息，靡不曾作父母兄弟男女眷屬，乃至朋友親愛侍使，易生而受鳥獸等身，云何於中取之而食？大慧！菩薩摩訶薩觀諸眾生同於己身，念肉皆從有命中來，云何而食？大慧！諸羅剎等聞我此說尚應斷肉，況樂法人。大慧！菩薩摩訶薩在在生處，觀諸眾生皆是親屬，乃至慈念如一子想，是故不應食一切肉。大慧！衢路市肆諸賣肉人，或將犬馬人牛等肉，為求利故而販鬻之，如是雜穢云何可食？</p>
<p>「大慧！一切諸肉皆是精血污穢所成，求清淨人，云何取食？大慧！食肉之人眾生見之悉皆驚怖，修慈心者云何食肉？大慧！譬如獵師及旃陀羅，捕魚網鳥諸惡人等，狗見驚吠獸見奔走，空飛水住一切眾生，若有見之咸作是念：『此人氣息猶如羅剎，今來至此必當殺我。』為護命故悉皆走避。食肉之人亦復如是，是故菩薩為修慈行不應食肉。大慧！夫食肉者，身體臭穢惡名流布，賢聖善人不用親狎，是故菩薩不應食肉。大慧！夫血肉者，眾仙所棄群聖不食，是故菩薩不應食肉。大慧！菩薩為護眾生信心，令於佛法不生譏謗，以慈愍故不應食肉。大慧！若我弟子食噉於肉，令諸世人悉懷譏謗，而作是言：『云何沙門修淨行人，棄捨天仙所食之味，猶如惡獸食肉滿腹遊行世間，令諸眾生悉懷驚怖，壞清淨行失沙門道。』是故當知佛法之中無調伏行，菩薩慈愍為護眾生，令不生於如是之心，不應食肉。大慧！如燒人肉其氣臭穢，與燒餘肉等無差別，云何於中有食不食？是故一切樂清淨者不應食肉。大慧！諸善男女塚間樹下阿蘭若處寂靜修行，或住慈心或持呪術，或求解脫或趣大乘，以食肉故，一切障礙不得成就，是故菩薩欲利自他不應食肉。大慧！夫食肉者，見其形色則已生於貪滋味心，菩薩慈念一切眾生猶如己身，云何見之而作食想？是故菩薩不應食肉。大慧！夫食肉者諸天遠離，口氣常臭，睡夢不安覺已憂悚，夜叉惡鬼奪其精氣，心多驚怖，食不知足，增長疾病易生瘡癬，恒被諸蟲之所唼食，不能於食深生厭離。大慧！我常說言：『凡所食噉作子肉想。』餘食尚然，云何而聽弟子食肉。大慧！肉非美好、肉不清淨，生諸罪惡敗諸功德，諸仙聖人之所棄捨，云何而許弟子食耶？若言許食，此人謗我。</p>
<p>「大慧！淨美食者，應知則是粳米粟米大小麥豆蘇油石蜜，如是等類，此是過去諸佛所許，我所稱說。我種性中諸善男女，心懷淨信久植善根，於身命財不生貪著，慈愍一切猶如己身，如是之人之所應食，非諸惡習虎狼性者心所愛重。</p>
<p>「大慧！過去有王名師子生，耽著肉味食種種肉，如是不已遂至食人，臣民不堪悉皆離叛，亡失國位受大苦惱。大慧！釋提桓因處天王位，以於過去食肉餘習，變身為鷹而逐於鴿。我時作王名曰尸毘，愍念其鴿，自割身肉以代其命。</p>
<p>「大慧！帝釋餘習尚惱眾生，況餘無慚常食肉者。當知食肉自惱惱他，是故菩薩不應食肉。大慧！昔有一王乘馬遊獵，馬驚奔逸入於山險，既無歸路又絕人居，有牝師子與同遊處，遂行醜行生諸子息，其最長者名曰班足，後得作王領七億家，食肉餘習非肉不食，初食禽獸後乃至人，所生男女悉是羅剎。轉此身已，復生師子豺狼虎豹雕鷲等中，欲求人身終不可得，況出生死涅槃之道。</p>
<p>「大慧！夫食肉者有如是等無量過失，斷而不食獲大功德，凡愚不知如是損益，是故我今為汝開演，凡是肉者悉不應食。大慧！凡殺生者多為人食，人若不食亦無殺事，是故食肉與殺同罪。奇哉世間貪著肉味，於人身肉尚取食之，況於鳥獸有不食者，以貪味故廣設方便，罝羅網罟處處安施，水陸飛行皆被殺害，設自不食為貪價直而作是事。</p>
<p>「大慧！世復有人心無慈愍，專行慘暴猶如羅剎，若見眾生其身充盛，便生肉想言此可食。大慧！世無有肉，非是自殺亦非他殺，心不疑殺而可食者，以是義故我許聲聞食如是肉。大慧！未來之世有愚癡人，於我法中而為出家，妄說毘尼壞亂正法，誹謗於我言聽食肉亦自曾食。大慧！我若聽許聲聞食肉，我則非是住慈心者，修觀行者，行頭陀者，趣大乘者，云何而勸諸善男子及善女人，於諸眾生生一子想斷一切肉？大慧！我於諸處說遮十種許三種者，是漸禁斷令其修學；今此經中自死他殺，凡是肉者一切悉斷。大慧！我不曾許弟子食肉，亦不現許亦不當許。大慧！凡是肉食，於出家人悉是不淨。</p>
<p>「大慧！若有癡人，謗言如來聽許食肉亦自食者，當知是人惡業所纏，必當永墮不饒益處。大慧！我之所有諸聖弟子，尚不食於凡夫段食，況食血肉不淨之食。大慧！聲聞緣覺及諸菩薩尚惟法食，豈況如來。大慧！如來法身非雜食身。大慧！我已斷除一切煩惱，我已浣滌一切習氣，我已善擇諸心智慧，大悲平等普觀眾生猶如一子。云何而許聲聞弟子食於子肉？何況自食。作是說者無有是處。」</p>
<p>爾時世尊重說頌言：</p>

<div class="lg regular" style="margin-left:1em;"><div class='lg-row'>「悉曾為親屬，　眾穢所成長，</div>
<div class='lg-row'>恐怖諸含生，　是故不應食。</div>
<div class='lg-row'>一切肉與葱，　韮蒜及諸酒；</div>
<div class='lg-row'>如是不淨物，　修行者遠離。</div>
<div class='lg-row'>亦常離麻油，　及諸穿孔床；</div>
<div class='lg-row'>以彼諸細蟲，　於中大驚怖。</div>
<div class='lg-row'>飲食生放逸，　放逸生邪覺；</div>
<div class='lg-row'>從覺生於貪，　是故不應食。</div>
<div class='lg-row'>邪覺生貪故，　心為貪所醉；</div>
<div class='lg-row'>心醉長愛欲，　生死不解脫。</div>
<div class='lg-row'>為利殺眾生，　以財取諸肉；</div>
<div class='lg-row'>二俱是惡業，　死墮叫喚獄。</div>
<div class='lg-row'>不想不教求，　此三種名淨；</div>
<div class='lg-row'>世無如是肉，　食者我訶責。</div>
<div class='lg-row'>更互相食噉，　死墮惡獸中；</div>
<div class='lg-row'>臭穢而癲狂，　是故不應食。</div>
<div class='lg-row'>獵師旃茶羅，　屠兒羅剎娑；</div>
<div class='lg-row'>此等種中生，　斯皆食肉報。</div>
<div class='lg-row'>食已無慚愧，　生生常癲狂；</div>
<div class='lg-row'>諸佛及菩薩，　聲聞所嫌惡。</div>
<div class='lg-row'>《象脇》與《大雲》，　《涅槃》、《央掘摩》，</div>
<div class='lg-row'>及此《楞伽經》，　我皆制斷肉。</div>
<div class='lg-row'>先說見聞疑，　已斷一切肉；</div>
<div class='lg-row'>以其惡習故，　愚者妄分別。</div>
<div class='lg-row'>如貪障解脫，　肉等亦復然；</div>
<div class='lg-row'>若有食之者，　不能入聖道。</div>
<div class='lg-row'>未來世眾生，　於肉愚癡說；</div>
<div class='lg-row'>言此淨無罪，　佛聽我等食。</div>
<div class='lg-row'>淨食尚如藥，　猶如子肉想；</div>
<div class='lg-row'>是故修行者，　知量而行乞。</div>
<div class='lg-row'>食肉背解脫，　及違聖表相；</div>
<div class='lg-row'>令眾生生怖，　是故不應食。</div>
<div class='lg-row'>安住慈心者，　我說常厭離；</div>
<div class='lg-row'>師子及虎狼，　應共同遊止。</div>
<div class='lg-row'>若於酒肉等，　一切皆不食；</div>
<div class='lg-row'>必生賢聖中，　豐財具智慧。」</div>
</div></div>
<div class='div-pin'><a id='mulu19' />
<p class='h1'>大乘入楞伽經陀羅尼品第九</p><p>爾時佛告大慧菩薩摩訶薩言：「大慧！過去未來現在諸佛，為欲擁護持此經者，皆為演說楞伽經呪，我今亦說，汝當受持。」即說呪曰：</p>
<p class="dharani">怛姪他<span class='note-inline'>(一)</span>　覩吒覩吒<span class='note-inline'>(都騃反，下同)</span><span class='note-inline'>(二)</span>　杜吒杜吒<span class='note-inline'>(三)</span>　鉢吒鉢吒<span class='note-inline'>(四)</span>　葛吒葛吒<span class='note-inline'>(五)</span>　阿麼隷阿麼隷<span class='note-inline'>(六)</span>　毘麼隷毘麼隷<span class='note-inline'>(七)</span>　儞謎儞謎<span class='note-inline'>(八)</span>　呬謎呬謎<span class='note-inline'>(九)</span>　縛<span class='note-inline'>(扶可反)</span>謎縛謎<span class='note-inline'>(十)</span>　葛隷葛隷<span class='note-inline'>(十一)</span>　揭囉葛隷<span class='note-inline'>(十二)</span>　阿吒末吒<span class='note-inline'>(十三)</span>　折吒咄吒<span class='note-inline'>(十四)</span>　耆若<span class='note-inline'>(攘舸反，二合)</span>吒薩普<span class='note-inline'>(二合)</span>吒<span class='note-inline'>(十五)</span>　葛地<span class='note-inline'>(雜計反，下同)</span>剌地<span class='note-inline'>(十六)</span>　鉢地<span class='note-inline'>(十七)</span>　呬謎呬謎<span class='note-inline'>(十八)</span>　第謎<span class='note-inline'>(十九)</span>　折隷折隷<span class='note-inline'>(二十)</span>　鉢利鉢利<span class='note-inline'>(二十一)</span>　畔第毘第<span class='note-inline'>(二十二)</span>　案制滿制<span class='note-inline'>(二十三)</span>　[黑*主]<span class='note-inline'>(胝戶反，下同)</span>茶<span class='note-inline'>(去聲，下同)</span>㘑<span class='note-inline'>(二十四)</span>　杜茶㘑<span class='note-inline'>(二十五)</span>　鉢茶㘑<span class='note-inline'>(二十六)</span>　遏計遏計<span class='note-inline'>(二十七)</span>　末計末計<span class='note-inline'>(二十八)</span>　斫結斫結㘑<span class='note-inline'>(二合)</span><span class='note-inline'>(二十九)</span>　地<span class='note-inline'>(依字呼)</span>謎地謎<span class='note-inline'>(三十)</span>　呬謎呬謎<span class='note-inline'>(三十一)</span>　[黑*主][黑*主][黑*主][黑*主]<span class='note-inline'>(三十二)</span>　楮<span class='note-inline'>(笞矩反)</span>楮楮楮<span class='note-inline'>(三十三)</span>　杜杜杜<span class='note-inline'>(三十四)</span>　杜虎<span class='note-inline'>(二合)</span>杜虎杜虎杜虎<span class='note-inline'>(三十五)</span>　莎婆訶<span class='note-inline'>(三十六)</span></p>
<p>「大慧！未來世中，若有善男子、善女人，受持讀誦為他解說此陀羅尼，當知此人，不為一切人與非人諸鬼神等之所得便；若復有人卒中於惡，為其誦念一百八遍，即時惡鬼疾走而去。大慧！我更為汝說陀羅尼。」即說呪曰：</p>
<p class="dharani">怛姪他<span class='note-inline'>(一)</span>　鉢頭摩第鞞<span class='note-inline'>(二)</span>　鉢頭迷<span class='note-inline'>(三)</span>　醯<span class='note-inline'>(去聲，下同)</span>泥醯禰醯泥<span class='note-inline'>(四)</span>　隷主羅主隷<span class='note-inline'>(五)</span>　虎隷虎羅虎隷<span class='note-inline'>(六)</span>　庾隷庾隷<span class='note-inline'>(七)</span>　跛隷跛羅跛隷<span class='note-inline'>(八)</span>　嗔<span class='note-inline'>(上聲，呼)</span>第臏第<span class='note-inline'>(九)</span>　畔逝末第<span class='note-inline'>(十)</span>　尼羅迦隷<span class='note-inline'>(十一)</span>　莎婆訶<span class='note-inline'>(十二)</span></p>
<p>「大慧！若有善男子、善女人，受持讀誦為他解說此陀羅尼，不為一切天龍夜叉人非人等諸惡鬼神之所得便；我為禁止諸羅剎故說此神呪，若持此呪則為受持入楞伽經，一切文句悉已具足。」</p>
</div>
<div class='div-pin'><a id='mulu20' /><a id='mulu21' />
<p class='h1'>大乘入楞伽經偈頌品第十之初</p><p>爾時世尊，欲重宣此修多羅中諸廣義故，而說偈言：</p>

<div class="lg regular" style="margin-left:0em;"><div class='lg-row'>「諸法不堅固，　皆從分別生，</div>
<div class='lg-row'>以分別即空，　所分別非有。</div>
<div class='lg-row'>由虛妄分別，　是則有識生，</div>
<div class='lg-row'>八九識種種，　如海眾波浪。</div>
<div class='lg-row'>習氣常增長，　槃根堅固依，</div>
<div class='lg-row'>心隨境界流，　如鐵於礠石。</div>
<div class='lg-row'>眾生所依性，　遠離諸計度，</div>
<div class='lg-row'>及離智所知，　轉依得解脫。</div>
<div class='lg-row'>得如幻三昧，　超過於十地；</div>
<div class='lg-row'>觀見心王時，　想識皆遠離。</div>
<div class='lg-row'>爾時心轉依，　是則為常住；</div>
<div class='lg-row'>在於蓮花宮，　幻境之所起。</div>
<div class='lg-row'>既住彼宮已，　自在無功用；</div>
<div class='lg-row'>利益諸眾生，　如眾色摩尼。</div>
<div class='lg-row'>無有為無為，　惟除妄分別；</div>
<div class='lg-row'>愚夫迷執取，　如石女夢子。</div>
<div class='lg-row'>應知補伽羅，　蘊界諸緣等，</div>
<div class='lg-row'>悉空無自性，　無生有非有。</div>
<div class='lg-row'>我以方便說，　而實無有相；</div>
<div class='lg-row'>愚夫妄執取，　能相及所相。</div>
<div class='lg-row'>一切知非知，　一切非一切；</div>
<div class='lg-row'>愚夫所分別，　佛無覺自他。</div>
<div class='lg-row'>諸法如幻夢，　無生無自性；</div>
<div class='lg-row'>以皆性空故，　無有不可得。</div>
<div class='lg-row'>我惟說一性，　離於妄計度；</div>
<div class='lg-row'>自性無有二，　眾聖之所行。</div>
<div class='lg-row'>如四大不調，　變吐見螢光；</div>
<div class='lg-row'>所見皆非有，　世間亦如是。</div>
<div class='lg-row'>猶如幻所現，　草木瓦礫等；</div>
<div class='lg-row'>彼幻無所有，　諸法亦如是。</div>
<div class='lg-row'>非取非所取，　非縛非所縛；</div>
<div class='lg-row'>如幻如陽焰，　如夢亦如翳。</div>
<div class='lg-row'>若欲見真實，　離諸分別取；</div>
<div class='lg-row'>應修真實觀，　見佛必無疑。</div>
<div class='lg-row'>世間等於夢，　色資具亦爾；</div>
<div class='lg-row'>若能如是見，　身為世所尊。</div>
<div class='lg-row'>三界由心起，　迷惑妄所見；</div>
<div class='lg-row'>離妄無世間，　知已轉染依。</div>
<div class='lg-row'>愚夫之所見，　妄謂有生滅；</div>
<div class='lg-row'>智者如實觀，　不生亦不滅。</div>
<div class='lg-row'>常行無分別，　遠離心心法；</div>
<div class='lg-row'>住色究竟天，　離諸過失處。</div>
<div class='lg-row'>於彼成正覺，　具力通自在；</div>
<div class='lg-row'>及諸勝三昧，　現化於此成。</div>
<div class='lg-row'>化身無量億，　遍遊一切處；</div>
<div class='lg-row'>令愚夫得聞，　如響難思法。</div>
<div class='lg-row'>遠離初中後，　亦離於有無；</div>
<div class='lg-row'>非多而現多，　不動而普遍。</div>
<div class='lg-row'>說眾生身中，　所覆之<span class='corr'>性實</span>；</div>
<div class='lg-row'>迷惑令幻有，　非幻為迷惑。</div>
<div class='lg-row'>由心迷惑故，　一切皆悉有；</div>
<div class='lg-row'>以此相繫縛，　藏識起世間。</div>
<div class='lg-row'>如是諸世間，　惟有假施設；</div>
<div class='lg-row'>諸見如暴流，　行於人法中。</div>
<div class='lg-row'>若能如是知，　是則轉所依；</div>
<div class='lg-row'>乃為我真子，　成就隨順法。</div>
<div class='lg-row'>愚夫所分別，　堅濕暖動法；</div>
<div class='lg-row'>假名無有實，　亦無相所相。</div>
<div class='lg-row'>身形及諸根，　皆以八物成；</div>
<div class='lg-row'>凡愚妄計色，　迷惑身籠檻。</div>
<div class='lg-row'>凡愚妄分別，　因緣和合生；</div>
<div class='lg-row'>不了真實相，　流轉於三有。</div>
<div class='lg-row'>識中諸種子，　能現心境界；</div>
<div class='lg-row'>愚夫起分別，　妄計於二取。</div>
<div class='lg-row'>無明愛及業，　諸心依彼生；</div>
<div class='lg-row'>以是我了知，　為依他起性。</div>
<div class='lg-row'>妄分別有物，　迷惑心所行；</div>
<div class='lg-row'>此分別都無，　迷妄計為有。</div>
<div class='lg-row'>心為諸緣縛，　生起於眾生；</div>
<div class='lg-row'>諸緣若遠離，　我說無所見。</div>
<div class='lg-row'>已離於眾緣，　自相所分別；</div>
<div class='lg-row'>身中不復起，　我為無所行。</div>
<div class='lg-row'>眾生心所起，　能取及所取；</div>
<div class='lg-row'>所見皆無相，　愚夫妄分別。</div>
<div class='lg-row'>顯示阿賴耶，　殊勝之藏識；</div>
<div class='lg-row'>離於能所取，　我說為真如。</div>
<div class='lg-row'>蘊中無有人，　無我無眾生；</div>
<div class='lg-row'>生唯是識生，　滅亦唯識滅。</div>
<div class='lg-row'>猶如畫高下，　雖見無所有；</div>
<div class='lg-row'>諸法亦如是，　雖見而非有。</div>
<div class='lg-row'>如乾闥婆城，　亦如熱時炎；</div>
<div class='lg-row'>所見恒如是，　智觀不可得。</div>
<div class='lg-row'>因緣及譬喻，　以此而立宗；</div>
<div class='lg-row'>乾城夢火輪，　陽焰日月光。</div>
<div class='lg-row'>火焰毛等喻，　以此顯無生；</div>
<div class='lg-row'>世分別皆空，　迷惑如幻夢。</div>
<div class='lg-row'>見諸有不生，　三界無所依；</div>
<div class='lg-row'>內外亦如是，　成就無生忍。</div>
<div class='lg-row'>得如幻三昧，　及以意生身；</div>
<div class='lg-row'>種種諸神通，　諸力及自在。</div>
<div class='lg-row'>諸法本無生，　空無有自性；</div>
<div class='lg-row'>迷惑諸因緣，　而謂有生滅。</div>
<div class='lg-row'>愚夫妄分別，　以心而現心；</div>
<div class='lg-row'>及現於外色，　而實無所有。</div>
<div class='lg-row'>如定力觀見，　佛像與骨鎖；</div>
<div class='lg-row'>及分析大種，　假施設世間。</div>
<div class='lg-row'>身資及所住，　此三為所取；</div>
<div class='lg-row'>意取及分別，　此三為能取。</div>
<div class='lg-row'>迷惑妄計著，　以能所分別；</div>
<div class='lg-row'>但隨文字境，　而不見真實。</div>
<div class='lg-row'>行者以慧觀，　諸法無自性；</div>
<div class='lg-row'>是時住無相，　一切皆休息。</div>
<div class='lg-row'>如以墨塗雞，　無智者妄取；</div>
<div class='lg-row'>實無有三乘，　愚夫不能見。</div>
<div class='lg-row'>若見諸聲聞，　及以辟支佛；</div>
<div class='lg-row'>皆大悲菩薩，　變化之所現。</div>
<div class='lg-row'>三界唯是心，　分別二自性；</div>
<div class='lg-row'>轉依離人法，　是則為真如。</div>
<div class='lg-row'>日月燈光焰，　大種及摩尼；</div>
<div class='lg-row'>無分別作用，　諸佛亦如是。</div>
<div class='lg-row'>諸法如毛輪，　遠離生住滅；</div>
<div class='lg-row'>亦離常無常，　染淨亦如是。</div>
<div class='lg-row'>如著陀都藥，　見地作金色；</div>
<div class='lg-row'>而實彼地中，　本無有金相。</div>
<div class='lg-row'>愚夫亦如是，　無始迷亂心；</div>
<div class='lg-row'>妄取諸有實，　如幻如陽焰。</div>
<div class='lg-row'>應觀一種子，　與非種同印；</div>
<div class='lg-row'>一種一切種，　是名心種種。</div>
<div class='lg-row'>種種子為一，　轉依為非種；</div>
<div class='lg-row'>平等同法印，　悉皆無分別。</div>
<div class='lg-row'>種種諸種子，　能感諸趣生；</div>
<div class='lg-row'>種種眾雜苦，　名一切種子。</div>
<div class='lg-row'>觀諸法自性，　迷惑不待遣；</div>
<div class='lg-row'>物性本無生，　了知即解脫。</div>
<div class='lg-row'>定者觀世間，　眾色由心起；</div>
<div class='lg-row'>無始心迷惑，　實無色無心。</div>
<div class='lg-row'>如幻與乾城，　毛輪及陽焰；</div>
<div class='lg-row'>非有而現有，　諸法亦如是。</div>
<div class='lg-row'>一切法不生，　唯迷惑所見；</div>
<div class='lg-row'>以從迷妄生，　愚妄計著二。</div>
<div class='lg-row'>由種種習氣，　生諸波浪心；</div>
<div class='lg-row'>若彼習斷時，　心浪不復起。</div>
<div class='lg-row'>心緣諸境起，　如畫依於壁；</div>
<div class='lg-row'>不爾虛空中，　何不起於畫？</div>
<div class='lg-row'>若緣少分相，　令心得生者；</div>
<div class='lg-row'>心既從緣起，　唯心義不成。</div>
<div class='lg-row'>心性本清淨，　猶若淨虛空；</div>
<div class='lg-row'>令心還取心，　由習非異因。</div>
<div class='lg-row'>執著自心現，　令心而得起；</div>
<div class='lg-row'>所見實非外，　是故說唯心。</div>
<div class='lg-row'>藏識說名心，　思量以為意；</div>
<div class='lg-row'>能了諸境界，　是則名為識。</div>
<div class='lg-row'>心常為無記，　意具二種行；</div>
<div class='lg-row'>現在識通具，　善與不善等。</div>
<div class='lg-row'>證乃無定時，　超地及諸剎；</div>
<div class='lg-row'>亦越於心量，　而住無相果。</div>
<div class='lg-row'>所見有與無，　及以種種相；</div>
<div class='lg-row'>皆是諸愚夫，　顛倒所執著。</div>
<div class='lg-row'>智若離分別，　物有則相違；</div>
<div class='lg-row'>由心故無色，　是故無分別。</div>
<div class='lg-row'>諸根猶如幻，　境界悉如夢；</div>
<div class='lg-row'>能作及所作，　一切皆非有。</div>
<div class='lg-row'>世諦一切有，　第一義則無；</div>
<div class='lg-row'>諸法無性性，　說為第一義。</div>
<div class='lg-row'>於無自性中，　因諸言說故，</div>
<div class='lg-row'>而有物起者，　是名為俗諦。</div>
<div class='lg-row'>若無有言說，　所起物亦無；</div>
<div class='lg-row'>世諦中無有，　有言無事者。</div>
<div class='lg-row'>顛倒虛妄法，　而實不可得；</div>
<div class='lg-row'>若倒是有者，　則無無自性。</div>
<div class='lg-row'>以有無性故，　而彼顛倒法；</div>
<div class='lg-row'>一切諸所有，　是皆不可得。</div>
<div class='lg-row'>惡習熏於心，　所現種種相；</div>
<div class='lg-row'>迷惑謂心外，　妄取諸色像。</div>
<div class='lg-row'>分別無分別，　分別是可斷；</div>
<div class='lg-row'>無分別能見，　實性證真空。</div>
<div class='lg-row'>無明熏於心，　所現諸眾生；</div>
<div class='lg-row'>如幻象馬等，　及樹葉為金。</div>
<div class='lg-row'>猶如翳目者，　迷惑見毛輪；</div>
<div class='lg-row'>愚夫亦如是，　妄取諸境界。</div>
<div class='lg-row'>分別所分別，　及起分別者；</div>
<div class='lg-row'>轉所轉轉因，　因此六解脫。</div>
<div class='lg-row'>由於妄計故，　無地無諸諦；</div>
<div class='lg-row'>亦無諸剎土，　化佛及二乘。</div>
<div class='lg-row'>心起一切法，　一切處及身；</div>
<div class='lg-row'>心性實無相，　無智取種種。</div>
<div class='lg-row'>分別迷惑相，　是名依他起；</div>
<div class='lg-row'>相中所有名，　是則為妄計。</div>
<div class='lg-row'>諸緣法和合，　分別於名相，</div>
<div class='lg-row'>此等皆不生，　是則圓成實。</div>
<div class='lg-row'>十方諸剎土，　眾生菩薩中，</div>
<div class='lg-row'>所有法報佛，　化身及變化，</div>
<div class='lg-row'>皆從無量壽，　極樂界中出；</div>
<div class='lg-row'>於方廣經中，　應知密意說。</div>
<div class='lg-row'>所有佛子說，　及諸導師說，</div>
<div class='lg-row'>悉是化身說，　非是實報佛。</div>
<div class='lg-row'>諸法無有生，　彼亦非非有，</div>
<div class='lg-row'>如幻亦如夢，　如化如乾城。</div>
<div class='lg-row'>種種由心起，　種種由心脫；</div>
<div class='lg-row'>心起更非餘，　心滅亦如是。</div>
<div class='lg-row'>以眾生分別，　所現虛妄相；</div>
<div class='lg-row'>惟心實無境，　離分別解脫。</div>
<div class='lg-row'>由無始積集，　分別諸戲論；</div>
<div class='lg-row'>惡習之所熏，　起此虛妄境。</div>
<div class='lg-row'>妄計自性故，　諸法皆無生；</div>
<div class='lg-row'>依止於緣起，　眾生迷分別。</div>
<div class='lg-row'>分別不相應，　依他即清淨；</div>
<div class='lg-row'>所住離分別，　轉依即真如。</div>
<div class='lg-row'>勿妄計虛妄，　妄計即無實；</div>
<div class='lg-row'>迷惑妄分別，　取所取皆無。</div>
<div class='lg-row'>分別見外境，　是妄計自性；</div>
<div class='lg-row'>由此虛妄計，　緣起自性生。</div>
<div class='lg-row'>邪見諸外境，　無境但是心；</div>
<div class='lg-row'>如理正觀察，　能所取皆滅。</div>
<div class='lg-row'>如愚所分別，　外境實非有；</div>
<div class='lg-row'>習氣擾濁心，　似外境而轉。</div>
<div class='lg-row'>已滅二分別，　智契於真如；</div>
<div class='lg-row'>起於無影像，　難思聖所行。</div>
<div class='lg-row'>依父母和合，　如蘇在於瓶；</div>
<div class='lg-row'>阿賴耶意俱，　令赤白增長。</div>
<div class='lg-row'>閉尸及稠胞，　穢業種種生；</div>
<div class='lg-row'>業風增四大，　出生如果熟。</div>
<div class='lg-row'>五與五及五，　瘡竅有九種；</div>
<div class='lg-row'>爪甲齒毛具，　滿足即便生。</div>
<div class='lg-row'>初生猶糞虫，　亦如人睡覺；</div>
<div class='lg-row'>眼開見於色，　分別漸增長。</div>
<div class='lg-row'>分別決了已，　脣齶等和合；</div>
<div class='lg-row'>始發於語言，　猶如鸚鵡等。</div>
<div class='lg-row'>隨眾生意樂，　安立於大乘；</div>
<div class='lg-row'>非惡見行處，　外道不能受。」</div>
<div class='lg-row'>「自內所證乘，　非計度所行；</div>
<div class='lg-row'>願說佛滅後，　誰能受持此？」</div>
<div class='lg-row'>「大慧汝應知，　善逝涅槃後，</div>
<div class='lg-row'>未來世當有，　持於我法者。</div>
<div class='lg-row'>南天竺國中，　大名德比丘；</div>
<div class='lg-row'>厥號為龍樹，　能破有無宗。</div>
<div class='lg-row'>世間中顯我，　無上大乘法；</div>
<div class='lg-row'>得初歡喜地，　往生安樂國。</div>
<div class='lg-row'>眾緣所起義，　有無俱不可；</div>
<div class='lg-row'>緣中妄計物，　分別於有無；</div>
<div class='lg-row'>如是外道見，　遠離於我法。</div>
<div class='lg-row'>一切法名字，　生處常隨逐；</div>
<div class='lg-row'>已習及現習，　展轉共分別；</div>
<div class='lg-row'>若不說於名，　世間皆迷惑；</div>
<div class='lg-row'>為除迷惑故，　是故立名言。</div>
<div class='lg-row'>愚分別諸法，　迷惑於名字；</div>
<div class='lg-row'>及以諸緣生，　是三種分別。</div>
<div class='lg-row'>以不生不滅，　本性如虛空；</div>
<div class='lg-row'>自性無所有，　是名妄計相。</div>
<div class='lg-row'>如幻影陽焰，　鏡像夢火輪；</div>
<div class='lg-row'>如響及乾城，　是則依他起。</div>
<div class='lg-row'>真如空不二，　實際及法性；</div>
<div class='lg-row'>皆無有分別，　我說是圓成。</div>
<div class='lg-row'>語言心所行，　虛妄墮二邊；</div>
<div class='lg-row'>慧分別實諦，　是慧無分別。</div>
<div class='lg-row'>於智者所現，　於愚則不現；</div>
<div class='lg-row'>如是智所現，　一切法無相。</div>
<div class='lg-row'>如假金瓔珞，　非金愚謂金；</div>
<div class='lg-row'>諸法亦如是，　外道妄計度。</div>
<div class='lg-row'>諸法無始終，　住於真實相；</div>
<div class='lg-row'>世間皆無作，　妄計不能了。</div>
<div class='lg-row'>過去所有法，　未來及現在；</div>
<div class='lg-row'>如是一切法，　皆悉是無生。</div>
<div class='lg-row'>諸緣和合故，　是故說有法；</div>
<div class='lg-row'>若離於和合，　不生亦不滅。</div>
<div class='lg-row'>而諸緣起法，　一異不可得；</div>
<div class='lg-row'>略說以為生，　廣說則為滅。</div>
<div class='lg-row'>一是不生空，　一復是生空；</div>
<div class='lg-row'>不生空為勝，　生空則滅壞。</div>
<div class='lg-row'>真如空實際，　涅槃及法界；</div>
<div class='lg-row'>種種意生身，　我說皆異名。</div>
<div class='lg-row'>於諸經律論，　而起淨分別；</div>
<div class='lg-row'>若不了無我，　依教不依義，</div>
<div class='lg-row'>眾生妄分別，　所見如兔角，</div>
<div class='lg-row'>分別即迷惑，　如渴獸逐焰。</div>
<div class='lg-row'>由於妄執著，　而起於分別；</div>
<div class='lg-row'>若離妄執因，　分別則不起。</div>
<div class='lg-row'>甚深大方廣，　知諸剎自在；</div>
<div class='lg-row'>我為佛子說，　非為諸聲聞。</div>
<div class='lg-row'>三有空無常，　遠離我我所；</div>
<div class='lg-row'>我為諸聲聞，　如是總相說。</div>
<div class='lg-row'>不著一切法，　寂淨獨所行；</div>
<div class='lg-row'>思念辟支果，　我為彼人說。</div>
<div class='lg-row'>身是依他起，　迷惑不自見；</div>
<div class='lg-row'>分別外自性，　而令心妄起。</div>
<div class='lg-row'>報得及加持，　諸趣種類生；</div>
<div class='lg-row'>及夢中所得，　是神通四性。</div>
<div class='lg-row'>夢中之所得，　及以佛威力；</div>
<div class='lg-row'>諸趣種類等，　皆非報得通。</div>
<div class='lg-row'>習氣熏於心，　似物而影起；</div>
<div class='lg-row'>凡愚未能悟，　是故說為生。</div>
<div class='lg-row'>隨於妄分別，　外相幾時有；</div>
<div class='lg-row'>爾所時增妄，　不見自心迷。」</div>
<div class='lg-row'>「何以說有生，　而不說所見；</div>
<div class='lg-row'>無所見而見，　為誰云何說？」</div>
<div class='lg-row'>「心體自本淨，　意及諸識俱；</div>
<div class='lg-row'>習氣常熏故，　而作諸濁亂。</div>
<div class='lg-row'>藏識捨於身，　意乃求諸趣；</div>
<div class='lg-row'>識<span class='corr'>迷</span>似境界，　見已而貪取。</div>
<div class='lg-row'>所見唯自心，　外境不可得；</div>
<div class='lg-row'>若修如是觀，　捨妄念真如。</div>
<div class='lg-row'>諸定者境界，　業及佛威力；</div>
<div class='lg-row'>此三不思議，　難思智所行。</div>
<div class='lg-row'>過未補伽羅，　虛空及涅槃；</div>
<div class='lg-row'>我隨世俗事，　真諦離文字。</div>
<div class='lg-row'>二乘及外道，　同依止諸見；</div>
<div class='lg-row'>迷惑於唯心，　妄分別外境。</div>
<div class='lg-row'>羅漢辟支佛，　及以佛菩提；</div>
<div class='lg-row'>種子堅成就，　夢佛灌其頂。」</div>
<div class='lg-row'>「心幻趣寂靜，　何為說有無？</div>
<div class='lg-row'>何處及為誰？　何故願為說。」</div>
<div class='lg-row'>「迷惑於惟心，　故說幻有無；</div>
<div class='lg-row'>生滅相相應，　相所相平等。</div>
<div class='lg-row'>分別名意識，　及與五識俱；</div>
<div class='lg-row'>如影像暴流，　從心種子起。</div>
<div class='lg-row'>若心及與意，　諸識不起者；</div>
<div class='lg-row'>即得意生身，　亦得於佛地。</div>
<div class='lg-row'>諸緣及蘊界，　人法之自相；</div>
<div class='lg-row'>皆心假施設，　如夢及毛輪。</div>
<div class='lg-row'>觀世如幻夢，　依止於真實；</div>
<div class='lg-row'>真實離諸相，　亦離因相應。</div>
<div class='lg-row'>聖者內所證，　常住於無念；</div>
<div class='lg-row'>迷惑因相應，　執世間為實。</div>
<div class='lg-row'>一切戲論滅，　迷惑則不生；</div>
<div class='lg-row'>隨有迷分別，　癡心常現起。</div>
<div class='lg-row'>諸法空無性，　而是常無常；</div>
<div class='lg-row'>生論者所見，　非是無生論。</div>
<div class='lg-row'>一異俱不俱，　自然及自在；</div>
<div class='lg-row'>時微塵勝性，　緣分別世間。</div>
<div class='lg-row'>識為生死種，　有種故有生；</div>
<div class='lg-row'>如畫依於壁，　了知即便滅。</div>
<div class='lg-row'>譬如見幻人，　而有幻生死；</div>
<div class='lg-row'>凡愚亦如是，　癡故起縛脫。</div>
<div class='lg-row'>內外二種法，　及以彼因緣；</div>
<div class='lg-row'>修行者觀察，　皆住於無相。</div>
<div class='lg-row'>習氣不離心，　亦不與心俱；</div>
<div class='lg-row'>雖為習所纏，　心相無差別。</div>
<div class='lg-row'>心如白色衣，　意識習為垢；</div>
<div class='lg-row'>垢習之所污，　令心不顯現。</div>
<div class='lg-row'>我說如虛空，　非有亦非無；</div>
<div class='lg-row'>藏識亦如是，　有無皆遠離。</div>
<div class='lg-row'>意識若轉依，　心則離濁亂；</div>
<div class='lg-row'>我說心為佛，　覺了一切法。</div>
<div class='lg-row'>永斷三相續，　亦離於四句；</div>
<div class='lg-row'>有無皆捨離，　諸有恒如幻。</div>
<div class='lg-row'>前七地心起，　故有二自性；</div>
<div class='lg-row'>餘地及佛地，　悉是圓成實。</div>
<div class='lg-row'>欲色無色界，　及以於涅槃；</div>
<div class='lg-row'>於彼一切身，　皆是心境界。</div>
<div class='lg-row'>隨其有所得，　是則迷惑起；</div>
<div class='lg-row'>若覺自心已，　迷惑則不生。</div>
<div class='lg-row'>我立二種法，　諸相及以證；</div>
<div class='lg-row'>以四種理趣，　方便說成就。</div>
<div class='lg-row'>見種種名相，　是迷惑分別；</div>
<div class='lg-row'>若離於名相，　性淨聖所行。</div>
<div class='lg-row'>隨能所分別，　則有妄計相；</div>
<div class='lg-row'>若離彼分別，　自性聖所行。</div>
<div class='lg-row'>心若解脫時，　則常恒真實；</div>
<div class='lg-row'>種性及法性，　真如離分別。</div>
<div class='lg-row'>以有清淨心，　而有雜染現；</div>
<div class='lg-row'>無淨則無染，　真淨聖所行。</div>
<div class='lg-row'>世間從緣生，　增長於分別；</div>
<div class='lg-row'>觀彼如幻夢，　是時即解脫。</div>
<div class='lg-row'>種種惡習氣，　與心和合故；</div>
<div class='lg-row'>眾生見外境，　不覩心法性。</div>
<div class='lg-row'>心性本清淨，　不生諸迷惑；</div>
<div class='lg-row'>迷從惡習起，　是故不見心。</div>
<div class='lg-row'>唯迷惑即真，　真實非餘處；</div>
<div class='lg-row'>以諸行非行，　非餘處見故。</div>
<div class='lg-row'>若觀諸有為，　遠離相所相；</div>
<div class='lg-row'>以離眾相故，　見世惟自心。</div>
<div class='lg-row'>安住於唯心，　不分別外境；</div>
<div class='lg-row'>住真如所緣，　超過於心量。</div>
<div class='lg-row'>若超過心量，　亦超於無相；</div>
<div class='lg-row'>以住無相者，　不見於大乘。</div>
<div class='lg-row'>行寂無功用，　淨修諸大願；</div>
<div class='lg-row'>及我最勝智，　無相故不見。</div>
<div class='lg-row'>應觀心所行，　亦觀智所行；</div>
<div class='lg-row'>觀見慧所行，　於相無迷惑。</div>
<div class='lg-row'>心所行苦諦，　智所行是集；</div>
<div class='lg-row'>餘二及佛地，　皆是慧所行。</div>
<div class='lg-row'>得果與涅槃，　及以八聖道；</div>
<div class='lg-row'>覺了一切法，　是佛清淨智。</div>
<div class='lg-row'>眼根及色境，　空明與作意；</div>
<div class='lg-row'>故令從藏識，　眾生眼識生。</div>
<div class='lg-row'>取者能所取，　名事俱無有；</div>
<div class='lg-row'>無因妄分別，　是為無智者。</div>
<div class='lg-row'>名義互不生，　名義別亦爾；</div>
<div class='lg-row'>計因無因生，　不離於分別。</div>
<div class='lg-row'>妄謂住實諦，　隨見施設說；</div>
<div class='lg-row'>一性五不成，　捨離於諦義。</div>
<div class='lg-row'>戲論於有無，　應超此等魔；</div>
<div class='lg-row'>以見無我故，　不妄求諸有。</div>
<div class='lg-row'>計作者為常，　呪術與諍論；</div>
<div class='lg-row'>實諦離言說，　而見寂滅法。</div>
<div class='lg-row'>依於藏識故，　而得有意轉；</div>
<div class='lg-row'>心意為依故，　而有諸識生。</div>
<div class='lg-row'>虛妄所立法，　及心性真如；</div>
<div class='lg-row'>定者如是觀，　通達唯心性。</div>
<div class='lg-row'>觀意與相事，　不念常無常；</div>
<div class='lg-row'>及以生不生，　不分別二義。</div>
<div class='lg-row'>從於阿賴耶，　生起於諸識；</div>
<div class='lg-row'>終不於一義，　而生二種心。</div>
<div class='lg-row'>由見自心故，　非空非言說；</div>
<div class='lg-row'>若不見自心，　為見網所縛。</div>
<div class='lg-row'>諸緣無有生，　諸根無所有；</div>
<div class='lg-row'>無貪無蘊界，　悉無諸有為。</div>
<div class='lg-row'>本無諸業報，　無作無有為；</div>
<div class='lg-row'>執著本來無，　無縛亦無脫。</div>
<div class='lg-row'>無有無記法，　法非法皆無；</div>
<div class='lg-row'>非時非涅槃，　法性不可得。</div>
<div class='lg-row'>非佛非真諦，　非因亦非果；</div>
<div class='lg-row'>非倒非涅槃，　非生亦非滅。</div>
<div class='lg-row'>亦無十二支，　邊無邊非有；</div>
<div class='lg-row'>一切見皆斷，　我說是唯心。</div>
<div class='lg-row'>煩惱業與身，　及業所得果；</div>
<div class='lg-row'>皆如焰如夢，　如乾闥婆城。</div>
<div class='lg-row'>以住唯心故，　諸相皆捨離；</div>
<div class='lg-row'>以住唯心故，　能見於斷常。</div>
<div class='lg-row'>涅槃無諸蘊，　無我亦無相；</div>
<div class='lg-row'>以入於唯心，　轉依得解脫。</div>
<div class='lg-row'>惡習為因故，　外現於大地；</div>
<div class='lg-row'>及以諸眾生，　唯心無所見。</div>
<div class='lg-row'>身資土影像，　眾生習所現；</div>
<div class='lg-row'>心非是有無，　習氣令不顯。</div>
<div class='lg-row'>垢現於淨中，　非淨現於垢；</div>
<div class='lg-row'>如雲翳虛空，　心不現亦爾。</div>
<div class='lg-row'>妄計性為有，　於緣起則無；</div>
<div class='lg-row'>以妄計迷執，　緣起無分別。</div>
<div class='lg-row'>非所造皆色，　有色非所造；</div>
<div class='lg-row'>夢幻焰乾城，　此等非所造。</div>
<div class='lg-row'>若於緣生法，　謂實及不實；</div>
<div class='lg-row'>此人決定依，　一異等諸見。</div>
<div class='lg-row'>聲聞有三種，　願生與變化；</div>
<div class='lg-row'>及離貪瞋等，　從於法所生。</div>
<div class='lg-row'>菩薩亦三種，　未有諸佛相；</div>
<div class='lg-row'>思念於眾生，　而現於佛像。</div>
<div class='lg-row'>眾生心所現，　皆從習氣生；</div>
<div class='lg-row'>種種諸影像，　如星雲日月。</div>
<div class='lg-row'>若大種是有，　可有所造生；</div>
<div class='lg-row'>大種無性故，　無能相所相。</div>
<div class='lg-row'>大種是能造，　地等是所造；</div>
<div class='lg-row'>大種本無生，　故無所造色。</div>
<div class='lg-row'>假實等諸色，　及幻所造色；</div>
<div class='lg-row'>夢色乾城色，　焰色為第五。</div>
<div class='lg-row'>一闡提五種，　種性五亦然，</div>
<div class='lg-row'>五乘及非乘，　涅槃有六種，</div>
<div class='lg-row'>諸蘊二十四，　諸色有八種，</div>
<div class='lg-row'>佛有二十四，　佛子有二種。</div>
<div class='lg-row'>法門有百八，　聲聞有三種，</div>
<div class='lg-row'>諸佛剎惟一，　佛一亦復然。</div>
<div class='lg-row'>解脫有三種，　心流注有四，</div>
<div class='lg-row'>無我有六種，　所知亦有四。</div>
<div class='lg-row'>遠離於作者，　及離諸見過；</div>
<div class='lg-row'>內自證不動，　是無上大乘。</div>
<div class='lg-row'>生及與不生，　有八種九種；</div>
<div class='lg-row'>一念與漸次，　證得宗唯一。</div>
<div class='lg-row'>無色界八種，　禪差別有六，</div>
<div class='lg-row'>辟支諸佛子，　出離有七種。</div>
<div class='lg-row'>三世悉無有，　常無常亦無；</div>
<div class='lg-row'>作業及果報，　皆如夢中事。</div>
<div class='lg-row'>諸佛本不生，　為聲聞佛子；</div>
<div class='lg-row'>心恒不能見，　如幻等法故。</div>
<div class='lg-row'>故於一切剎，　從兜率入胎；</div>
<div class='lg-row'>初生及出家，　不從生處生。</div>
<div class='lg-row'>為流轉眾生，　而說於涅槃；</div>
<div class='lg-row'>諸諦及諸剎，　隨機令覺悟。</div>
<div class='lg-row'>世間洲樹林，　無我外道行；</div>
<div class='lg-row'>禪乘阿賴耶，　果境不思議。</div>
<div class='lg-row'>星宿月種類，　諸王諸天種；</div>
<div class='lg-row'>乾闥夜叉種，　皆因業愛生。</div>
<div class='lg-row'>不思變易死，　猶與習氣俱；</div>
<div class='lg-row'>若死永盡時，　煩惱網已斷。</div>
<div class='lg-row'>財穀與金銀，　田宅及僮僕，</div>
<div class='lg-row'>象馬牛羊等，　皆悉不應畜。</div>
<div class='lg-row'>不臥穿孔床，　亦不泥塗地，</div>
<div class='lg-row'>金銀銅鉢等，　皆悉不應畜。</div>
<div class='lg-row'>土石及與鐵，　䗍及頗梨器，</div>
<div class='lg-row'>滿於摩竭量，　隨鉢故聽畜。</div>
<div class='lg-row'>常以青等色，　牛糞泥果葉，</div>
<div class='lg-row'>染白欽婆等，　令作袈裟色。</div>
<div class='lg-row'>四指量刀子，　刀如半月形，</div>
<div class='lg-row'>為以割截衣，　修行者聽畜。</div>
<div class='lg-row'>勿學工巧明，　亦不應賣買，</div>
<div class='lg-row'>若須使淨人，　此法我所說。</div>
<div class='lg-row'>常守護諸根，　善解經律義，</div>
<div class='lg-row'>不狎諸俗人，　是名修行者。</div>
<div class='lg-row'>樹下及巖穴，　野屋與塚間，</div>
<div class='lg-row'>草窟及露地，　修行者應住。</div>
<div class='lg-row'>塚間及餘處，　三衣常隨身，</div>
<div class='lg-row'>若闕衣服時，　來施者應受。</div>
<div class='lg-row'>乞食出遊行，　前視一尋地；</div>
<div class='lg-row'>攝念而行乞，　猶如蜂採花。</div>
<div class='lg-row'>閙眾所集處，　眾雜比丘尼；</div>
<div class='lg-row'>活命與俗交，　皆不應乞食。</div>
<div class='lg-row'>諸王及王子，　大臣與長者，</div>
<div class='lg-row'>修行者乞食，　皆不應親近。</div>
<div class='lg-row'>生家及死家，　親友所愛家，</div>
<div class='lg-row'>僧尼和雜家，　修行者不食。</div>
<div class='lg-row'>寺中烟不斷，　常作種種食，</div>
<div class='lg-row'>及故為所造，　修行者不食。</div>
<div class='lg-row'>行者觀世間，　能相與所相；</div>
<div class='lg-row'>皆悉離生滅，　亦離於有無。</div>
</div>
<p class='juan'>大乘入楞伽經卷第六</p></div>
</div><!-- end of div[@id='body'] -->
</body></html>