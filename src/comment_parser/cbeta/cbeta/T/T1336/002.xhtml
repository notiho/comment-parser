<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>陀羅尼雜集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu2' />陀羅尼雜集卷第二</p><p class="byline">未詳撰者今附梁錄</p><p>　釋摩男呪一首</p>
<p>　阿難比丘呪一首</p>
<p>　普賢菩薩呪一首</p>
<p>　文殊師利菩薩呪一首</p>
<p>　定自在王菩薩呪一首</p>
<p>　妙眼菩薩呪一首</p>
<p>　功德相嚴菩薩呪一首</p>
<p>　善名稱菩薩呪一首</p>
<p>　寶月光明菩薩呪一首</p>
<p>　北辰菩薩妙見呪一首</p>
<p>　太白仙人呪一首</p>
<p>　熒惑仙人呪一首</p>
<p>　大梵天王呪一首</p>
<p>　大自在天王呪一首</p>
<p>　化樂天王呪一首</p>
<p>　兜率陀天王呪一首</p>
<p>　炎摩天王呪一首</p>
<p>　忉利天王呪一首</p>
</div>
<div class='div-other'>
<p class='h1'>釋摩男呪</p><p>釋摩男今欲說神呪。擁護諸眾生。國土虛弱事刀兵。及寇賊疫病悉皆消滅。所說大神呪功用力如是。</p>
<p class="dharani">曇無呼蘇兜流　曇蜜耆兜流　曇蜜卑梨兜奢副都兜流　莎呵</p>
<p>誦呪一遍。八色縷結作四結繫兩脚。</p>
<p>此呪力能令百閻浮提千閻浮提萬閻浮提六反振動。一佛境界悉能為之。其中諸王統理民物不以節度。故使隣國兵刀競起。天龍恚怒水旱不調。國王爾時㥽己修德。慈慧天下寬縱民物。徵善捨惡寬饒眾生。懺悔慚愧與民更始。從今日夜萬惡都息眾善普集。天龍歡喜雨澤以時。五穀熟成疫氣消滅王於爾時日日三時。應當讀誦此陀羅尼。所願成熟真實不虛。我釋摩男菩薩勸<span class='corr'>勵</span>諸王。</p>
</div>
<div class='div-other'>
<p class='h1'>阿難比丘所說神呪</p><p class="dharani">名支富敷</p>
<p>梵語。晉言生死長眠今得惺悟。</p>
<p class="dharani">烏啄支富敷</p>
<p>梵語。晉言眾生五欲淤泥中臥提拔令出三界。</p>
<p class="dharani">卑梨帝囊支富敷</p>
<p>梵語。晉言眾生為無明貪欲瞋恚所中我今拔出。</p>
<p>此呪能令眾生心得解脫。畢竟一乘不墮小乘。畢竟清淨圓滿具足。有諸眾生迷於大乘。以呪力故還得決定。猶如濁水置諸神珠。以珠力故水則湛然。此陀羅尼世分所及。眾生蒙祐悉得解脫。此陀羅尼呪三千世界須彌山王。皆悉動搖不安其所。帝釋天王驚怖出宮。是誰神變。乃至如是諸龍王宮皆悉震動。懎懎不安如動花樹。諸龍驚走逃竄孔穴。諸神仙人心悉腦轉。山山相搏不安其所。四大海水為之踊沸。魚鼈黿鼉藏竄孔穴。此大神呪神力如是。其有讀誦書寫竹帛。此人現身得佛光三昧。能除七百七千億劫生死重罪。悉滅無餘。阿難比丘說此陀羅尼竟。</p>
</div>
<div class='div-other'>
<p class='h1'>普賢菩薩所說大神呪經</p><p class="dharani">名支波啄</p>
<p>晉言決定。</p>
<p class="dharani">毘尼波啄</p>
<p>晉言斷結。</p>
<p class="dharani">烏蘇波啄</p>
<p>晉言生盡。</p>
<p>此呪能令眾生心得解脫。滅三病却障道罪。他方怨賊悉皆摧滅。境內所有怨家盜賊悉能攘之。若行曠野惡狩毒虫。聞此陀羅尼句口噤不開。今此神呪乃是過去四十億諸佛所說。我今說之。其有行此陀羅尼者。願果不虛今故略說。</p>
<p>我文殊師利今欲說神呪。拔濟眾生除其婬欲本。有呪名烏蘇吒。晉言除婬欲却我慢。</p>
<p class="dharani">句利句梨帝那<span class='note-inline'>(一)</span>憂拙憂拙帝那<span class='note-inline'>(二)</span>度吁度吁帝那<span class='note-inline'>(三)</span>究吒究吒帝那<span class='note-inline'>(四)</span>若蜜都若蜜都帝那<span class='note-inline'>(五)</span>究吒吁究吒帝那<span class='note-inline'>(六)</span>憂守憂守帝那<span class='note-inline'>(七)</span>耶蜜若耶蜜若帝那<span class='note-inline'>(八)</span>度吁吒究吒多<span class='note-inline'>(九)</span>莎呵</p>
<p>誦呪三遍。結縷作七結繫脚。</p>
<p>是呪能令諸失心者還得正念。滅婬欲火心得清涼。除其我慢滅結使火。三毒垢障悉得消除。若諸女人及善男子。精神處在無明重淵下。久處於生死不能得出要。迴波生死流沒溺婬欲海。莫能覺之者。莫知求出要。嗚呼甚可傷。若善男子善女人。心得惺悟還厭婬欲。應當與此陀羅尼令其讀誦。婬欲之火漸漸消滅。婬欲滅已慢心自滅。慢心滅已其心則定。其心定已結使都滅。結使滅已心得解脫。心解脫已即得道果。是則名為大神呪力。誠諦不虛神力如是。斷酒五辛七七四十九日諸不淨肉悉不得食。若善男子行者九九八十一日。若女人行者七七四十九日復晝夜六時懃心讀誦。燒沈水白栴檀香。散華供養十方諸佛。六時讀誦曾不廢忘。日數足已結使即滅。其心泰然無復婬欲。我文殊師利菩薩今欲說大神呪。消諸精魅鬼并及妖邪蠱道。有呪名漚帝兜橐。晉言消眾生病。淨其五藏六府三燋。以禪定水洗濯令淨。</p>
<p class="dharani">胡摩若帝晝<span class='note-inline'>(一)</span>胡蘚摩帝晝<span class='note-inline'>(二)</span>烏殊卑梨帝晝<span class='note-inline'>(三)</span>具殊蜜帝晝<span class='note-inline'>(四)</span>烏舍彌帝晝<span class='note-inline'>(五)</span>耆毘若帝晝<span class='note-inline'>(六)</span>烏睒殊帝晝<span class='note-inline'>(七)</span>蜜耆都帝晝<span class='note-inline'>(八)</span>具若烏蘇多帝晝<span class='note-inline'>(九)</span>維染蜜耆都烏蘇多帝晝<span class='note-inline'>(十)</span>毘梨帝橐帝晝<span class='note-inline'>(十一)</span>莎呵</p>
<p>誦呪三遍。結縷作七結繫脚。</p>
<p>此大神呪。能令行人心得清淨。離諸疾病心得解脫。慧得解脫。消眾毒藥無眾惱患。眾邪妖魅悉皆消滅。如為一人眾多亦然。應當讀誦極令通利在在處處我為閻浮提諸眾生故。結此神呪治諸蠱魅消眾毒藥。當令流布遍閻浮提。末法眾生薄福所致。莫不為此眾邪所惱。懃教讀誦普使令知。</p>
<p>我定自在王菩薩。今從妙樂世界來。為此娑婆世界五滓眾生故。為除禪定障。拔其無明闇。開其慧眼目。賜其禪定水。蕩滌心垢障。種以菩提牙。漸漸欝茂長。開三乘門。示其果實相。有呪名求稚兜。晉言名照明却黑闇罪除慧眼垢。</p>
<p class="dharani">若蜜帝都<span class='note-inline'>(一)</span>烏殊那帝都<span class='note-inline'>(二)</span>具若帝都<span class='note-inline'>(三)</span>胡摩樓帝都<span class='note-inline'>(四)</span>胡摩樓帝都<span class='note-inline'>(五)</span>烏葉彌帝都<span class='note-inline'>(六)</span>胡蘇富多帝都<span class='note-inline'>(七)</span>烏耆彌帝都<span class='note-inline'>(八)</span>胡耆那帝都<span class='note-inline'>(九)</span>烏輸求提帝都<span class='note-inline'>(十)</span>莎呵</p>
<p>誦呪三遍。縷五色結作三結繫脚。</p>
<p>此大神呪。勢分所及遍閻浮提。若諸行人欲修禪定。或為天魔眾邪蠱魅之所惱者。以魔惱故眾緣事起。外惡知識競來侵嬈。以侵嬈故內惡復起。求名利養諂曲妬嫉。憍慢貢高來集其心。行人爾時應當自責。我為不善為魔所縛。慚愧自責低頭愧恥。諸佛及眾聖我於往劫墮大地獄畜生餓鬼。迴波六趣數受生死。今得人身鈍根少智。欲修禪定而不能得。為諸結使之所覆蔽。我今寧當破身如塵。終不為此結使所蔽。作是誓已五體投地。歸命十方現在諸佛多陀阿伽度阿羅呵三藐三佛陀。捨我過咎滅除我罪。洗我慧眼令得明淨。以慈悲水蕩滌心垢。照明我身內外清徹。作是悔已復更投地。如是三返復起叩頭。悔已却坐淨身口已。誦此神呪二十一遍。爾時當三稱我名定自在王菩薩。悔過愆咎。如是三說一心禪思。於一一時悔過自責。隨其根利鈍。億百姟劫重惡之業障道黑闇。眾邪蠱魅天魔罪垢。悉皆消滅無有遺餘。我時當與大菩薩眾往是人所。隨根利鈍示其證相。我定自在王菩薩所說神呪。誠諦不虛神力如是。</p>
<p>我妙眼菩薩。今從日月燈明王佛國來。至此娑婆世界。為大阿羅漢欲得初禪三明六通。今欲說神呪令其速成辦。除其習結垢并及微薄障。淨其天眼通。宿命智習氣。他心智明了。未來一切事國土之名號及以弟子眾壽命劫多少。及諸神通事。耳根通徹聽百佛世界事。身能通飛行石山無罣礙。以滅度受想行漏盡今說竟。有神呪名漚耆波置盧。晉言眾累都盡。具足三明及六神通及八解脫。</p>
<p class="dharani">民若婆呵帝盧<span class='note-inline'>(一)</span>烏蘇吒帝盧<span class='note-inline'>(二)</span>耶蜜帝盧<span class='note-inline'>(三)</span>烏蘇帝盧<span class='note-inline'>(四)</span>波支呵帝盧<span class='note-inline'>(五)</span>波蘇呵帝盧<span class='note-inline'>(六)</span>烏若蜜帝盧<span class='note-inline'>(七)</span>究晝帝盧<span class='note-inline'>(八)</span>莎呵</p>
<p>誦呪三遍。縷三色結作六結繫項。</p>
<p>此大神呪。能令行人斷除習氣及障道垢。洗澤三明六通令淨。應當諷誦極令通利。</p>
<p>我功德相嚴菩薩。今從阿彌陀佛國來。今說勸助遂成菩薩教。以巧妙方便遂成福德。令速得初住具諸相好故。以美方便教令行之。何等美妙。一者其德弘廣普慈眾生。二者蔭覆一切如母愛子不見其過。三者積德行善不計其勞。四者精勤修習捨慧精進。轉以化人。五者行十善行轉教眾生。六者持戒淨潔。</p>
<p>猶如明珠。內外明徹無有瑕塵。七者身口意業所出言教以慈悲為本。八者所作事業拯濟為先。九者當以微妙方便為眾說法。和顏悅色不違其意。十者當遊諸國為大國師。荷負眾生苞含一切。心無疲惓。是名菩薩欲登初住。始發心時十大妙行。如是十十。是名百福成一相好。我今略說。今欲說呪令速成辦。有呪名陀摩盧具低。晉言成就相好莊嚴功德。斷除習結滅障道垢。</p>
<p class="dharani">阿提陀摩盧<span class='note-inline'>(一)</span>具多陀摩盧<span class='note-inline'>(二)</span>支富陀摩盧<span class='note-inline'>(三)</span>波晝陀摩盧<span class='note-inline'>(四)</span>烏奢陀摩盧<span class='note-inline'>(五)</span>耆蜜陀摩盧<span class='note-inline'>(六)</span>烏吒陀摩盧<span class='note-inline'>(七)</span>若彌陀摩盧<span class='note-inline'>(八)</span>烏晝陀摩盧<span class='note-inline'>(九)</span>胡蘇彌佉陀摩盧<span class='note-inline'>(十)</span>波守波守陀摩盧<span class='note-inline'>(十一)</span>漚周漚周帝陀摩盧<span class='note-inline'>(十二)</span>波瘦波瘦帝陀摩盧<span class='note-inline'>(十三)</span>今染比今染比呵摩盧<span class='note-inline'>(十四)</span>耆毘兜耆毘兜陀摩盧<span class='note-inline'>(十五)</span>莎呵</p>
<p>誦呪五遍結青綠二色縷結作三結繫腰。</p>
<p>是呪能令行人莊嚴功德。具諸相好必登初住。懃令讀誦極令通利晝夜諷誦心莫暫捨。轉教他人。</p>
<p>我善名稱菩薩。今從北方善寂月音王佛國來。到此娑婆世界。佛法欲滅人多造惡。貪著利養更相是非。無有君臣父子之義。亦無師徒弟子之禮。五濁鼎沸三災熾盛。皆是前世不修德行。積習眾惡今得此身。雖受人身心似畜生羅剎鬼心。人身畜心示同人類。哀哉大苦千載欲末。其中或有若一若兩行跡眾生耳。今欲說呪以救接之。令其本行還得如初。有呪名雲若蜜兜。晉言拔諸行人罪垢根本。摩洗拂拭令得鮮白。</p>
<p class="dharani">烏富波羅帝那<span class='note-inline'>(一)</span>殊求波羅帝那<span class='note-inline'>(二)</span>喻若蜜波羅帝<span class='note-inline'>(三)</span>烏瘦都<span class='note-inline'>(四)</span>支波都<span class='note-inline'>(五)</span>具若都<span class='note-inline'>(六)</span>耶蜜都<span class='note-inline'>(七)</span>究吒都<span class='note-inline'>(八)</span>舒波都<span class='note-inline'>(九)</span>莎呵</p>
<p>誦呪三遍縷黃白二色。結作三結繫項。</p>
<p>此大神呪猶如大蓋蔭覆一切。亦如天雨潤澤一切。亦如橋船運度一切。三界群萌無不蒙賴。道俗殊異稟味是一。蒼生萬品會歸一空。菩薩所以權方適化。為於群品度脫之耳。今說此呪為行人故救濟拯拔。令其速得三乘聖果。勅諸行人懃心讀誦誠諦不虛。</p>
<p>寶月光明菩薩。今欲說神呪。除諸禪定罪。及去諸垢障五陰四大病。一切皆除却。眾生無量劫不得修禪定。是故久流轉沒在生死海。迴波生死流莫能覺之者。我愍此等故。今欲說神呪除其三毒垢拔其愚癡足。照以智慧鏡。賜其禪定水生長菩提牙。令到涅槃岸。有呪名烏耆。晉言除禪定垢却障道罪。諸魔邪鬼悉能滅之。</p>
<p class="dharani">耆摩帝晝<span class='note-inline'>(一)</span>烏帝晝<span class='note-inline'>(二)</span>具若帝晝<span class='note-inline'>(三)</span>奢帝晝<span class='note-inline'>(四)</span>耶蜜帝晝<span class='note-inline'>(五)</span>烏橐帝晝<span class='note-inline'>(六)</span>莎呵</p>
<p>誦呪三遍縷黃紫二色。結作八結繫痛處。</p>
<p>是呪能令諸失心者還得正念。億百姟劫所有重罪。悉能摧滅無有遺餘。若有眾生欲修禪定。心亂黑闇不見境界。煩惱數起睡眠所覆。是人爾時應作是念。我宿罪蔭蓋所覆。應當慚愧懺悔自責。燃燈續明燒香散華供養諸佛。供養佛已別復供養我寶月光明菩薩。燃七支燈燒沈水香。七日七夜減省睡眠。晝夜六時深自剋責說悔先罪。多陀阿伽度阿羅呵三藐三佛陀。知人見人。明見弟子所犯罪相。及十方諸大菩薩釋梵四天王。悉皆證知。明見我所犯罪相。我今懺悔亦悉證知。願滅我罪令無遺餘。於一一時中懺悔已竟。誦此神呪七遍乃止誦七遍已。默然而坐一心禪思。如是罪垢漸漸當除。其心轉定境界明了。其利根者。三日四日乃至七日。即得見我寶月光明菩薩。除障滅罪授果與之。其鈍根者二七三七。極鈍根者七七四十九日。乃得心定有得果者。終不虛過。此大神呪其力如是。</p>
<p>我北辰菩薩名曰妙見。今欲說神呪。擁護諸國土所作甚奇特。故名妙見。處於閻浮提。眾星中最勝神仙中之仙。菩薩之大將。光目諸菩薩廣濟諸群生。</p>
<p>有大神呪名胡熒波。晉言擁護國土。作諸國王消災却敵。莫不由之。</p>
<p class="dharani">具低帝屠蘇吒</p>
<p class="dharani">阿若蜜吒<span class='note-inline'>(二)</span>烏都吒<span class='note-inline'>(三)</span>具耆吒<span class='note-inline'>(四)</span>波賴帝吒<span class='note-inline'>(五)</span>耶彌若吒<span class='note-inline'>(六)</span>烏都吒<span class='note-inline'>(七)</span>拘囉帝吒<span class='note-inline'>(八)</span>耆摩吒<span class='note-inline'>(九)</span>莎呵</p>
<p>誦呪五遍。縷七色結痛處繫。</p>
<p>此大神呪。乃是過去四十恒河沙諸佛所說。我於過去從諸佛所。得聞說此大神呪力。從是以來逕七百劫。住閻浮提為大國師領四天下。眾星中王得最自在。四天下中一切國事我悉當之。若諸人王不以正法任用臣下。心無慚愧暴虐濁亂。縱諸群臣酷虐百姓。我能退之徵召賢能代其王位。若能慚愧改惡修善。若能任善退諸惡人。其心弘廣普慈一切。容受拯濟猶如橋船。苞含民物猶如父母。國有賢能當徵召之。敬賢尊聖如視父母。王自躬身臨朝斷事。不抂民物猶如明鏡。若其國王能修是德。改往修來悔先所作。慚愧自責鄙悼愆咎。自悔責已當修三德。一者恭敬三尊。二者憐愍貧窮。國土孤老當撫恤之。三者於怨親中心常平等。稱理怨枉不枉民物。若能修行上來諸德。我時當率諸大天王諸天帝釋。伺命都尉天曹都尉。除死定生滅罪增福益算延壽。白諸天曹差諸善神。一千七百邏衛國界。守護國土除其災患滅其姦惡。風雨順時穀米豐熟。疫氣消除無諸強敵。人民安樂稱王之德。是王若能兼行讀誦此陀羅尼。譬如轉輪聖王得如意寶珍。是珠神氣消伏災禍。我今以此大神呪力。上來諸德悉能辦之消災滅惡。亦復如是。當知是大神呪力。如王寶珠亦復如是。</p>
<p>我太白仙人今欲說神呪。我是五通仙。本修菩薩行。五星中最勝。我於神仙中神通光明勝。統領四天下及諸人天事。國土災害變壽命延縮短。陰陽及運變。圖書讖記等。姦偽質直事。攘災消姦惡。其所盈縮者悉是我所知。我愍諸眾生。今欲說神呪。并護其國土。有呪名阿那呼吒盧。晉言欲護國土及閻浮提十方眾生故。</p>
<p class="dharani">波吒呼娑盧<span class='note-inline'>(一)</span>閻摩呼娑盧<span class='note-inline'>(二)</span>火摩兜呼娑盧<span class='note-inline'>(三)</span>烏耆那呼娑盧<span class='note-inline'>(四)</span>火彌呼娑盧<span class='note-inline'>(五)</span>烏晝呼娑盧<span class='note-inline'>(六)</span>具耆呵浮娑盧<span class='note-inline'>(七)</span>胡若兜呼娑盧<span class='note-inline'>(八)</span>莎呵</p>
<p>誦呪三遍。縷二色黃白結作二結繫項。</p>
<p>此大神呪。乃是過去三恒河沙諸佛所說。我於過去從諸佛所得聞是呪。從是以來已逕百劫。所修功德於神仙中無能及者。內祕菩薩大乘戒行。外現神仙清妙法身。菩薩六度諸波羅蜜具足修竟。外現方便處神仙中。雖共和光不同其塵。是名菩薩烏和拘舍羅方便處身。若閻浮提諸國王等。前身薄福處在末法。微末善根得為人王。身無福力心闇少智。復值五滓鈍濁眾生。譬如癡人破車遲牛。欲過嶮道甚難可過。我見此已慈心憐愍。為度沒溺難苦眾生。為欲携持令得出難。并濟其王遲牛之厄故。我今日說此神呪。若其國王聞此語已。心生慚愧自知薄福。改往修來發弘廣心。慈悲臨覆愍苦眾生。忍惡修善不抂民物。建護正法任賢用智。徵善退惡與民更始。其王若能修是諸德。復能讀誦此陀羅尼。晝夜專念恒不廢忘。心王爾時轉當聰辯。志性和柔不念諸惡。諸天善神漸來親附。增其智慧益其神力。以天護故轉當精進。以精進故我等諸天。日月五星二十八宿。咸來擁護求願與願。遣諸龍王給其雨澤。穀米豐熟疫氣消除。諸災消滅善徵日生。當知悉是大神呪力。</p>
<p>我熒惑仙人今欲說神呪。擁護諸國土。拔濟群生除其我慢心。消滅諸非姦[示*厭]鎮諸毒藥。一切諸非法無不消伏者。我是五通仙。消伏諸姦鬼。一切國土事世間之災祥。兵刀及疫氣飢饉豐儉等。隣國惡心生大臣欲謀反。如是諸災禍我皆悉知之。天子衰忌事。隱沒及覆蓋減算及增壽。悉是我所知。欲得消災者。我亦能辦之。却敵及姦非。我亦能[示*厭]之。除却災祥變。一切皆由我。我於五星中聰明利智勝。捷疾機關辯。神通猛利勝。於四天下中神通捷疾勝。於我四天下。無能及我者。是故我今日欲說大神呪。</p>
<p>名具吒呼盧兜。晉言擁護國土。濟拔諸王難消伏諸姦非。療治眾生病[示*厭]禱及毒氣。</p>
<p class="dharani">呼都帝晝盧<span class='note-inline'>(一)</span>阿支不晝盧<span class='note-inline'>(二)</span>閻浮摩帝晝盧<span class='note-inline'>(三)</span>不梨帝橐帝晝盧<span class='note-inline'>(四)</span>烏蘇兜帝晝盧<span class='note-inline'>(五)</span>具帝帝晝盧<span class='note-inline'>(六)</span>耶摩蜜耆帝晝盧<span class='note-inline'>(七)</span>烏奢不梨帝晝盧<span class='note-inline'>(八)</span>究守波帝晝盧<span class='note-inline'>(九)</span>莎呵</p>
<p>誦呪三遍。縷一色緋結作七結痛處繫。</p>
<p>此大神呪。能令諸國王等及諸國土悉皆安隱。消災攘禍莫不由是。一切行人及疾病者。悉應讀誦皆令通利。若欲修行陀羅尼者。一者斷酒二者斷肉。三者斷辛。於三七日中香湯澡浴著新淨衣。若於塔中若空靜處。安置佛像燒香散華離眾憒閙。於六時中懃心讀誦。懺悔十方慚愧自責。淨身口已應當讀誦。於一一時中三七二十一遍。誦已默然專心念我熒惑仙人。五住菩薩我今歸依。如是三說。如是說已默然而坐。我於爾時當往其所。令其所求皆得成辦。亦當授與如意寶珠。滅結使火。國土災祥豐儉疫氣皆悉攘之。當知是此大神呪力。</p>
<p>我大梵天王。欲說大陀羅尼以護眾生。有陀羅尼呼盧鉢都。晉言治眾生病。覆育三界濟諸貧窮。</p>
<p class="dharani">閻摩吁蘇都<span class='note-inline'>(一)</span>伊波都<span class='note-inline'>(二)</span>閻摩吁蘇都<span class='note-inline'>(三)</span>摩闍蜜呼蘇都<span class='note-inline'>(四)</span>優波帝那呼蘇都<span class='note-inline'>(五)</span>莎呵</p>
<p>誦呪三遍。縷二色綪綠結作七結繫兩乳。</p>
<p>此大神呪乃是過去諸佛所說。我今愍念諸眾生故。為令解脫拔濟三界勤苦本故。為欲弘廣佛正法故。慈念眾生猶如慈父。此陀羅尼神力。盡一日月所照之處。四天下中無不蒙賴。此陀羅尼力能使四海踊沸。須彌山碎如微塵。及七寶山四大海水江河淮濟入一毛孔。四天下中悉能為之。若諸國土疫病劫起。其王爾時應當精進。七日七夜受持八戒。應當淨心六時行道。為萬民故。調伏其心勅其境內。一切人民以慈悲勸令行十善。其王爾時於宮殿內。燃百千燈以救民命。請召十方諸大菩薩梵釋四天。三自歸依叩頭求哀。十方諸佛大菩薩眾。釋梵四天王諸來大士救我民命。如是三說。如是說已。當誦此陀羅尼三七二十一遍。誦此陀羅尼已。王與群臣夫人婇女。默然而坐禪思一心。我大梵天王。爾時當與梵眾釋眾四天大王。諸大龍王八部鬼神。飲其毒氣悉得消除。王於爾時於禪思中。得見我身大梵天王釋提桓因四天大王。已見我故倍復精進。已精進故。其國土境舊住鬼神惱人民者。我又當遣四天大王驅令出界。以我大梵天王慈悲力故。其國土境悉得安隱。</p>
<p>我大自在天王今欲說神呪。有陀羅尼名呵利樓。晉言拔眾生苦濟眾厄難。</p>
<p class="dharani">阿若娑梨樓<span class='note-inline'>(一)</span>毘梨帝那娑梨樓<span class='note-inline'>(二)</span>遮婆晝娑梨樓<span class='note-inline'>(三)</span>彌梨帝那娑梨樓<span class='note-inline'>(四)</span>殊訶兜<span class='note-inline'>(五)</span>支波晝<span class='note-inline'>(六)</span>莎呵</p>
<p>誦呪三遍。一綖綠色結作四結繫項。</p>
<p>是呪乃是過去十萬億諸佛所說。此陀羅尼威神力故。四天下中盡一日月。所照之處能為光明。貧窮者能施寶藏。盲冥眾生施其慧眼。病苦之者與法藥療治。若諸眾生欲求三乘聖果者。我能佐助令得成辦。若在幽隱受三塗苦。以此陀羅尼力。三塗命終生忉利天。若諸行人書寫讀誦此陀羅尼者。得宿命智慧憶十四生事。來今往古如現目前。欲修禪定者。陰蓋所覆者。當誦此陀羅尼。其心則定睡眠運除。欲修學問者。其心散亂不能專一。觸事滯礙不得義味。當修行此陀羅尼。欲得聞持者。當修行陀羅尼。欲得十方諸佛所說大菩薩所說大天王所說。一聞歷耳恒持不忘即得義理。百千義理。自然現前持而不忘。應當讀誦此陀羅尼。晝夜六時恒不廢忘。精勤修習助佛道法。是人爾時當於夢中。即得見我大自在天王。坐白蓮華臺往是人所。其人已見我故心大歡喜。我時授與如意寶珠。以珠力故所願自在。百千諸佛當隨護助。此大陀羅尼神力如是。</p>
<p>我化樂天王欲說大陀羅尼。名阿那耆富盧晉言法忍。柔順法忍堪任荷負三界眾生。譬如大海其量難知。我天王心亦復如是。悉能救接漂流眾生度三界海。</p>
<p class="dharani">那耆富盧<span class='note-inline'>(一)</span>憂多羅富盧<span class='note-inline'>(二)</span>龍若呼娑富盧<span class='note-inline'>(三)</span>憂稗入富盧<span class='note-inline'>(四)</span>達摩耆富盧<span class='note-inline'>(五)</span>毘梨帝那富盧<span class='note-inline'>(六)</span>憂殊智富盧<span class='note-inline'>(七)</span>莎呵</p>
<p>誦呪三遍。五色縷結作一結繫項。</p>
<p>此大神呪。乃是過去百千萬億諸佛所說。愍念眾生故今欲說之。此大神呪勢分所及。三天下中唯欝單越獨不得聞。力所至處其中眾生。三種毒箭自然拔出。得音響忍法音悉明。入毛孔中所有欝蒸三垢重罪自然踊出。此諸眾生命絕已後。悉得往生忉利天上。若諸行人三垢覆蔽久處生死。纏綿難解為業垢河之所漂流。我時當乘大乘法船牢接救拔。以智慧火燒其結使。以禪定水洗澤令淨。以烏和句舍羅拂拭摩搓。教以六度布以四禪。令出三界。若諸行人欲得今身欲得音響忍。欲得柔順忍欲得無生忍。當修行此陀羅尼。淨持戒地減省睡眠。忍辱柔和少諸緣務。心意質直見修功德者讚歎其得。見貧窮者及疾病者。慈心憐愍如已無異。如是修行調其心已。復欲增上果所願者。當於三七二十一日。遭中一食白食蘇酪得食。若鮮潔處在塔中六時行道。於一一時中禮十方佛懺悔宿罪。燒眾名香散華供養。栴檀薰陸諸雜華香。三稱我名化樂天王。我是五住菩薩。爾時於一一時中誦此陀羅尼二十一遍。從初一日乃至七日。極鈍根者三七二十一日。我於爾時住是人所。隨根利鈍授與法忍。應得音響忍者授與諸音響忍。應得柔順忍者授與柔順忍。應得無生法忍者授與無生法忍。悉授與之真實不虛。</p>
<p>我兜率陀天王欲說大陀羅尼。名耆蜜屠蘇兜。晉言救諸病苦賑給貧窮。令諸行人速得二乘聖果。如天降雨令諸農夫多收菓實。</p>
<p class="dharani">支畢度蘇兜<span class='note-inline'>(一)</span>民若度蘇兜<span class='note-inline'>(二)</span>畢梨帝那蘇兜<span class='note-inline'>(三)</span>阿支都鄙那度蘇兜<span class='note-inline'>(四)</span>那度蘇兜<span class='note-inline'>(五)</span>究吒呼度蘇兜<span class='note-inline'>(六)</span>若富那度蘇兜<span class='note-inline'>(七)</span>烏兜莎呵兜度蘇兜<span class='note-inline'>(八)</span>蜜若無度蘇兜<span class='note-inline'>(九)</span>莎呵</p>
<p>誦呪六遍。縷五色結作三結繫兩手。</p>
<p>此大神呪力。能令此閻浮提所有地種碎如微塵。弗婆提瞿耶尼悉能為之。海水枯涸須彌山崩令如微塵。復能還復如本無異。令諸行人諸結重病塵勞垢習。為渴愛河之所漂流。沒溺生死無能覺者。我今神呪力。牢接救拔令出三界。以大乘河滅結使火。禪定膏油潤漬令濕。種殖無上菩提根牙。令諸眾生收諸菓實。此陀羅尼力亦復如是。若諸眾生。現身欲修此陀羅尼得宿命智。濟四百生未來世事。亦四百生悉能知之。現在世事知他人心。所緣識境界天文地理圖書讖記。知諸眾生死此生彼。至四百生悉能知之。應當受持讀誦此陀羅尼。應當精進淨持戒地。少欲知足修質直心。晝夜六時少其睡眠。精進修之節食少語。乃至六年畢得剋果。先得宿命智次得無生智後得他心智心。來今往古未然之事靡不通達。得此智已。陀羅尼力故。得智慧如五住菩薩無有異也。</p>
<p>我炎摩天王今欲說大神呪。名求低[月*古]蘇多。晉言美妙音聲。</p>
<p class="dharani">波置呼盧多<span class='note-inline'>(一)</span>烏吒句呼盧多<span class='note-inline'>(二)</span>耶無呼盧多<span class='note-inline'>(三)</span>不梨帝那呼盧多<span class='note-inline'>(四)</span>烏奢副呼盧多<span class='note-inline'>(五)</span>莎呵</p>
<p>誦呪三遍。縷五色結作五結繫項。</p>
<p>是名異法性海美妙音聲。此大神呪。乃是過去十恒河沙等諸佛所說。是呪能令小千世界悉皆振動。其中眾生以大神呪威神力故。三毒病惱纏勞垢習自然踊出。法音光明從毛孔入。欝蒸之熱自然清涼。小千世界其中眾生。聞此陀羅尼美妙音聲。和雅柔軟有得音響忍者。有得柔順忍者。有得大無生法忍者。有能堪任久住度眾生者。有得畢法性海四辯無礙者。有得大總持神通自在常遊諸國。以美好音聲而為眾生演說法要。悉是大神呪威神力故能辦此事。</p>
<p>我忉利天王。愍念眾生故欲說大神呪。名胡蘇兜那。晉言去除垢穢慈悲拯濟拔眾生苦。</p>
<p class="dharani">支不帝梨那<span class='note-inline'>(一)</span>阿支不帝梨那<span class='note-inline'>(二)</span>彌耆帝梨那<span class='note-inline'>(三)</span>烏蘇帝梨那<span class='note-inline'>(四)</span>若副多帝梨那<span class='note-inline'>(五)</span>驅蘇帝梨那<span class='note-inline'>(六)</span>莎呵</p>
<p>誦呪三遍白色縷結作六結繫項。</p>
<p>此大神呪。乃是過去十恒河沙諸佛所說。我忉利天王以大神呪力。於四天下中得大神力觸事無礙。盡日月所照之處悉能為之。眾生等壽命帝王暴虐。兵刀寇賊飢餓疾疫。大臣宰相佞諂不忠。國家衰忌星宿失度。雨澤不時晚雨早霜。比丘懈怠三業不懃。故使世界三災並起。若其國王放逸著樂。縱諸群臣貪濁自恣多取民物抂殺無辜。民怨天怒。故使國界兵刀競起。有諍奪之心行此惡行。欲求長生終不可得。若其國王心生慚愧悔過自責。虛負萬民空頑不及。謙下自卑惠下利民。退惡任善尊聖敬德。拯濟貧窮。如其國王改往修來遵修此德。可得長生延年益壽。復能讀誦此陀羅尼修行信順。上來所說諸惡災怪。悉得消滅無有遺餘。</p>

<p class='juan'>陀羅尼雜集卷第二</p></div>
</div><!-- end of div[@id='body'] -->
</body></html>