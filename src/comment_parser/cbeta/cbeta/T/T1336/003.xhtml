<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>陀羅尼雜集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3' />陀羅尼雜集卷第三</p><p class="byline">未詳撰者今附梁錄</p><p>　摩醯首羅天王呪一首</p>
<p>　八臂那羅延天呪一首</p>
<p>　大功德天呪一首</p>
<p>　八龍王呪八首<span class='note-inline'>(并諸菩薩天王龍王發願說偈)</span></p>
</div>
<div class='div-other'>
<p class='h1'>摩醯首羅天王呪</p><p>我摩醯首羅天王今欲說神呪。愍念諸眾生為除苦本。除其我慢心令修忍辱行。有呪名拘多吒呪。晉言慈悲忍辱。</p>
<p class="dharani">殊呼多<span class='note-inline'>(一)</span>烏耆多<span class='note-inline'>(二)</span>句多吒<span class='note-inline'>(三)</span>烏蘇蜜多<span class='note-inline'>(四)</span>提梨帝吒<span class='note-inline'>(五)</span>若蜜殊吒<span class='note-inline'>(六)</span>句喻吒<span class='note-inline'>(七)</span>烏蘇蜜耆吒<span class='note-inline'>(八)</span>句那吒<span class='note-inline'>(九)</span>耶蜜耆吒<span class='note-inline'>(十)</span>烏蘇帝梨吒<span class='note-inline'>(十一)</span>莎呵<span class='note-inline'>(十二)</span></p>
<p>誦呪五遍。縷一色青結作十二結繫兩手。</p>
<p>此大神呪。乃是過去七恒河沙諸佛所說。又我過去從諸佛所。得聞說此大神呪名。從是已來神通自在。遍領三千大千世界。一切鬼王皆悉屬我。我有神力悉能摧伏。我今說此陀羅尼呪。如王解髻明珠與人。譬如強力轉輪聖王。威勢自在無有前敵。未摧伏者力能摧伏。已調伏者增加守護。所須之物令無所乏。時轉輪王威伏百姓。復能養育增加守護。猶如慈父等無有異。我今大摩醯首羅天王。神力自在亦復如是。典領三千大千世界鬼神諸王。養育守護亦復如是。摧伏外道及諸邪見。悉令靡伏安住正法。復以神通遊騰十方。遊諸佛國佐佛揚化。守護正法亦復如是。我今以此大神呪力。六道化身度脫眾生。現作鬼王降伏諸鬼摧滅邪見。內修菩薩清淨戒行。久以得處法流水中。八住齊限功勳成就。當知皆是大神呪力。其諸行人欲得現世離眾患難。欲護正法欲得安隱。欲得國土無諸災疫豐實安樂。其王應當懃心讀誦研精修習此陀羅尼。亦當勸厲后妃婇女諸王子等。懃心修習晝夜讀誦極令通利。於月八日十四日十五日。離常住處在空靖地。淨潔洗浴妙香塗身著新淨衣。於夜後分明星出時。燒香散五色妙華。三種名香供養十方佛已。然後三稱我名摩醯首羅大天王滿我所願。如是三說。令我所求皆得吉祥。作是願已默然而坐。我於爾時當往其所。王於爾時即當誦此陀羅尼呪二十一遍默然而坐。其王爾時若於夢中若惺悟心。得見我身。在虛空中處白蓮華臺。放大光明照觸王身。王見光已即得清淨解脫無垢光三昧。得是三昧已心大歡喜。心歡喜故所願悉得。我時當遣八部鬼神守護國土。國界清夷無諸災橫。當知是此大神呪力。</p>
<p>八臂那羅延今欲說神呪。名阿波盧耆兜帝梨置。晉言護助佛法消諸姦惡。摧滅邪見建立法幢。</p>
<p class="dharani">度呵兜<span class='note-inline'>(一)</span>支波兜<span class='note-inline'>(二)</span>若勿兜<span class='note-inline'>(三)</span>波羅帝兜<span class='note-inline'>(四)</span>度呵兜<span class='note-inline'>(五)</span>究吒兜<span class='note-inline'>(六)</span>阿若勿兜<span class='note-inline'>(七)</span>耶蜜兜<span class='note-inline'>(八)</span>究吒兜<span class='note-inline'>(九)</span>度呵兜<span class='note-inline'>(十)</span>莎呵</p>
<p>誦呪五遍。縷青一色結作四結繫項。</p>
<p>此大神呪。乃是過去八恒河沙諸佛所說。我於過去從諸佛所聞是神呪。是故今日得此奇特威猛德力神通無礙。三界奇挺人無等雙。移山住流手轉日月。能接須彌擲置他方還置本處。令此四天王帝釋諸天都不覺知。令此須彌入芥子中。四天王宮忉利諸天。悉皆不知已之所入。令四天下洲合為一洲。各還本處如本無異。其中眾生不知往來。神通自在遊騰十方。歷事諸佛守護正法。當知皆是大陀羅尼力。若諸國土諸人王等。欲護己身及國土者。是王應當建立佛法當修十德。何等為十。一者以慈悲心養育民物。二者怨親平等心無憎愛。三者治國正法不抂民物。四者退惡任善識賢別愚。五者謙下自卑不輕賢士。六者有來求者不違其意。隨其所求悉皆給與。七者於三寶所其心純厚。八者拯濟貧窮愍諸孤老。九者國有賢士當徵召之。十者普慈人民捨恨念舊。猶如慈父愛念其子。溫潤清流。若諸人王能行是德。當知是王諸佛所護。我等諸天亦護是王。不令隣敵來侵是界。有諸善人福德賢士皆集其國雨澤順時不被災霜。人民安樂惡龍攝毒無病苦者。是王若能修十善德。復能兼誦此陀羅尼。專念在心而不廢忘。常於月八日十四日十五日。於正殿上若高樓上。香湯沐浴著新染衣正東而坐。日未出時燒香散華供養十方諸佛。然後禮我八臂那羅延天王。神力自在令我所求皆得如願。爾時即誦此陀羅尼二七遍已。默然而坐經一食頃。我於爾時當往其所住虛空中。身出光明照觸王身。其王爾時見光明已轉復精進。以精進故所求皆得。隨其所願無不剋獲。當知此皆是大神呪力。</p>
<p>我大功德天王今欲說神呪。名兜樓呼帝盧。晉言護助正法愍苦眾生。</p>
<p class="dharani">耆摩羅呼帝盧　烏晝呼帝盧　句呼那呼帝盧　若蜜耆帝盧　莎呵</p>
<p>誦呪三遍。縷六色結作六結繫項。</p>
<p>是大神呪。乃是過去七恒河沙諸佛所說。我於過去從諸佛所得此神呪。令得此身端政殊妙。光明照曜諸天中勝。神智通達靡所不知。得他心智。來今往古如在目前。得宿命通。具足三明八解脫事。亦悉備足功德備舉如初住菩薩等無有異。為度眾生現作天女。見諸眾生迴波六趣。沒溺苦海無能覺者。我今愍此諸眾生故。以此神呪欲擁護之。若諸行人欲求所願。病者求差貧者求富賤者求貴。若諸國王惡賊侵境。雨澤不時所種不收。疫病流行。爾時應當勤心讀誦修行此陀羅尼。七日七夜六時不廢。燒香散華供養十方諸佛。供養佛已。為我大功德天敷好妙坐。以三種妙華莊嚴此坐。赤白紫色三種妙漿。蒲桃石蜜安石榴漿以待於我。若在塔中若於靜室。於一一時中勤心讀誦此大神呪。七遍乃止默然而坐。我時當與天眾龍眾。往是人所受其供養。受供養已與其所願。是人爾時若於夢中若惺悟心。即得見我大功德天。威顏相貌光明挺特。見已歡喜轉復精進。已精進故所求皆得。當知是此大神呪力。</p>
<p>我難陀龍王欲說一頭陀羅尼。名耆那膩置。晉言護諸眾生拔其四毒箭。</p>
<p class="dharani">若不帝梨那　伊帝帝梨那　伊無帝梨那　若晝令帝梨那　伊不帝梨那　耆呼吒帝那　莎呵</p>
<p>誦呪五遍黃色縷結作六結繫項。</p>
<p>此大神呪。乃是過去十恒河沙諸佛所說。我難陀龍王已得大神呪力故。常遊諸國十方佛前。神通自在無有罣礙。諸佛所說悉能總持。為眾生說如聞而行。拔其毒足補智慧膏。以薩婆若水洗除垢穢。拂拭摩搓令心調淨。我難陀龍王常遊諸國。觀察眾生有病苦者。隨其偏發療治救濟令得脫難。乃至於王後宮變為女身。為諸女人演說法要。女人姿態多諸過惡。皆使令發菩提之心厭惡女身。皆因此大神呪力得階十地。六道和光現龍王身。雖示龍身不同其塵。當知悉是大神呪力。日誦七遍。煩惱結使悉得消除。現在病苦悉得消滅。欲得如上所說大智慧方便。自利利人。勤修讀誦此大神呪。誠諦不虛。</p>
<p>我婆難陀龍王欲說一頭陀羅尼。名陀摩羅提。晉言守護國土滿眾生願。</p>
<p class="dharani">阿支不陀摩羅提　烏蘇兜那陀摩羅提　破殊呵陀摩羅提　烏蘇兜那陀摩羅提　若蜜耆陀摩羅提　烏蘇呵陀摩羅提　置耆呼奴陀摩羅提　支兜梨那陀摩羅提　莎呵</p>
<p>誦呪五遍。縷七色結作十四結繫項。</p>
<p>此大神呪。乃是過去九十九億諸佛所說。我於過去值遇諸佛。從諸佛所得此陀羅尼。有大神力神通自在。常遊諸國度脫眾生。在所國土若諸國王。欲以正法治國土者。以天位治世不抂人物。欲得國家無諸災禍。欲得隣敵不生惡念。國王爾時應當深心敬重三寶。恩慧貧窮謙敬仁義。恩德普覆尊聖敬德。退惡任善謙敬理信。其如國王行此德者。十方諸佛常隨護念。釋梵四天王等龍王當隨護助。為消災害滿其所願。求願與願不違其意。是王爾時欲滿願故。應當讀誦此陀羅尼。於宮殿內若正殿上。於月八日十四日十五日。日未出時正南而坐。香湯澡浴著淨潔衣。於其國內諸人民等及諸隣敵。起慈悲心憐愍之心。爾時應當誦此陀羅尼二十一遍。燒殊妙香栴檀沈水及薰陸香。散七色華。先當供養十方諸佛。釋迦如來應正遍知。諸大菩薩天龍八部。然後三稱我名婆難陀龍王。燒香供養滿我所願。如是三說。我時當與天龍八部。隨其所願即得當與之。是王爾時即滿所願。云何當知得果其願。若於夢中若惺悟時。見白龍象及白蓮華。在虛空中當前而住。當知爾時即得所願。</p>
<p>我娑伽羅龍王今欲說神呪。名阿那耆置盧。晉言普雨法雨。於四天下中無不蒙潤。除諸眾生欝蒸熱惱。諸渴乏者令得豐足。</p>
<p class="dharani">烏奢都波梨那　奢摩都呼那　蘇耆蜜都呼那　阿支不奴都呼那　烏啄呵都呼那　卑梨帝那都呼那　溫耆不都呼那　莎呵</p>
<p>誦呪三遍駝毛縷結作八結繫項。</p>
<p>是大神呪。乃是過去十恒河沙諸佛所說。我娑伽羅龍王於七百阿僧祇劫已來。常修行此陀羅尼。以是之故。於諸龍王最上最勝。端正殊妙神通自在。能以神力聲振三千。極佛境界無不蒙益。一四天下小千世界。四天下中三千大千世界無不蒙潤。慈悲普覆等雨法雨。能令眾生增長鞠育菩提根牙。若諸眾生處在三惡三垢覆蔽。為開慧眼令覩光明。若諸國王渴乏須雨。我能給足令其豐實。四天下中普皆令等。而其國王欲得豐實。無他怨賊欲來侵境。於其國內熾然正法恩惠普覆。斷理怨抂賑諸貧窮。有孤老者生憐愍心。若其國王能行是德。十方諸佛諸大菩薩。釋梵四天王天龍鬼神。常隨護助。求願與願無不獲果。王於爾時應當修行此陀羅尼。於淨潔處離大憒鬧。於七日中不食酒肉五辛。白淨素食。蘇酪聽食。香湯洗浴著白淨衣。七日七夜受持八戒。燒眾名香栴檀沈水及薰陸香。散五色華。供養十方諸佛我釋迦如來應正遍知。爾時應當三稱我名娑伽羅龍王。即便誦呪二七遍。於六時中從初一日。國王爾時心轉淳厚。一日二日乃至七日。便見我身在其前住。若白龍象像若轉輪聖王像。隨其所求能滿其願。為除宿罪令得道果。</p>
<p>我和修吉龍王今欲說神呪。名支富提梨那。晉言愍苦眾生令出三界。</p>
<p class="dharani">憂波支兜那　如波帝支兜那　蜜若兜支兜那　提梨帝那支兜那　烏蘇欽帝支兜那　莎呵</p>
<p>誦呪三遍羖歷毛縷結作十四結繫項。</p>
<p>此大神呪。乃是過去八恒河沙諸佛所說。我於過去從諸佛所得此陀羅尼句。不與諸龍同其事業。常遊諸國修菩薩行。面覩諸佛諮受教誨。愍念眾生佐佛化愚。常以正法攝持守護。於生死海拔濟令出。身為大船口為法橋。心為大海出慈悲水。溉灌眾生枯槁福田。悉令生長菩提根牙。我所饒益其喻如是。若諸國王欲求所願。欲令其國豐實安樂。欲令無有他方怨賊。欲使國土無諸疫病。怨家讎對自然殄滅。眾官承法不復惱人。其王爾時於其國內熾然正法。率諸群臣以正法教。溫良恭儉孝養父母。慈悲憐愍孤窮眾生。躬自迴駕供養三寶。於三寶所不生疑悔。生父母師長想朋友知識想。於身命財生不堅想。我及國土如幻如化。愍傷眾生如視赤子。若其國王能修是德復能讀誦此陀羅尼。於月八日十四日十五日。淨潔洗浴著新淨衣。於正殿上若高樓上正東而坐。日未出時散三色華三種名香。栴檀沈水薰陸香等。供養十方佛已。應當為我和修吉龍王。敷置法坐正南而坐。以青㲲覆我座上。三種華三種漿蒲桃石蜜安石榴漿。燒黑沈水以待於我。其王爾時正東而坐。叉手合掌誦此陀羅尼二十一遍。誦呪已訖其王即出。與諸群臣默然而坐。我和修吉龍王。當與諸天龍神八部八萬四千到是王所。於虛空中默然而受其王供養。王於爾時若於夢中惺悟心得見我身。如轉輪聖王七寶侍從。見已歡喜轉更精進。以精進故我及天龍八部鬼神。便當勤心守其國土。求願與願不違其意。真誠如是。</p>
<p>我德叉伽龍王我欲說神呪度脫諸眾生。有呪名蘇富羅。秦言度脫眾生。</p>
<p class="dharani">阿低帝耆晝　支富屠蘇羅若蜜耆晝　烏脯都呵晝　卑梨那耆毘若蜜烏都晝　莎呵</p>
<p>誦呪五遍縷紫白二色結作十二結繫項。</p>
<p>是大神呪。乃是過去七恒河沙諸佛所說。是呪能令諸失心者。還得正念度五逆津。獲諸神通具足三明。超出三界獨步無畏。我於往古從諸佛所。得聞讀誦此大神呪。雖現龍身而無龍業。遊諸佛國修菩薩行。遊騰十方度脫眾生出生死海。迴波六趣悉能救接。扶持携將到涅槃岸。又我過去於閻浮提作國王女。王於爾時國土褊狹人民單索。恒畏怨敵來侵其境。又復薄福水旱不調。穀米勇貴人民飢饉。我於爾時在宮殿內。父王爾時愁憂不樂。語諸群臣當設何計。令國豐實人民還復。群臣爾時默無答者。我時見父愁憂如是。我念過去曾從諸佛。受持讀誦此大神呪。是神呪力譬如大蓋。能覆三千況此一國。普雨法雨無不蒙益。枯木石山皆能生華。強者能伏弱者能佐。作是念已即詣王所。禮覲問訊問王所憂。王時答我非汝所知。我時答王。有智慧者不問男女行之則是。王時歡喜言說之。我時答王。我念過去九十九億諸佛所說大神呪王。設其功力如上所說。王於爾時躬自讀誦。精誠剋厲七日七夜。受持八戒六時不廢。於一一時中懺悔十方。散七色華燒三種名香。一一時二七遍誦。王於爾時悔過自責。薄福不肖謬得為王。孤負天下慚愧自責。以慚愧故。十方諸佛大菩薩眾。釋梵四天王八部鬼神。諸大龍王風伯雨師。皆悉來集至其國界雨大法雨。枯木石山枯泉河井悉皆盈滿。先逃人民還其本土。他國人民聞國豐實亦來投歸。爾時隣敵悉來歸伏拜為大王。八方靡伏遂致太平。我念往古大神呪力。神通自在乃致如是。若諸人王欲求所願。皆應如是修行此德。</p>
<p>阿那婆達多龍王今欲說神呪。名婆差盧晉言美音。讚嘆三寶長眾生信。擁護正法震大法雷。生長眾生菩提根牙。鞠育我成就令得成辦。悉皆令得無上佛果。</p>
<p class="dharani">支波晝提梨那　阿若盧波晝提梨那　和婆盧波晝提梨那　阿那盧波晝提梨那　阿支不提梨耶　若蜜耆耶　兜提梨那　胡蘇波吒兜提梨那　蘇副蜜耆阿支副烏奢支　莎呵</p>
<p>誦呪三遍縷青黃二色結作六結繫項。</p>
<p>此大神呪。乃是過去七十七億諸佛所說。是呪能令諸失心者還得正念。無智慧者令得智慧。無辯才者令得辯才。無陀羅尼者令得陀羅尼。狂者得正。瘂者呪其舌根乃至七日還得能語。盲瞎者呪其眼根三七二十一日。日初出時病者東向坐心念口言。令我眼根隨日而生。呪師爾時日日呪之。一日三呪日初出時日正中時日欲入時。乃至三七二十一日。眼根還生遂還得眼。若諸眾生手脚[戀-心+足]癖。呪已還復如本無異。有諸比丘懈怠不勤。觸事滯礙闇鈍[夢-夕+登]瞢。為諸罪垢之所覆蔽。當知是人曾於過去。或殺父母或殺和上阿闍梨。或殺發心於菩薩真人阿羅漢。或殺時君國政破塔壞僧。此人或曾於大眾中。作大妄語輕毀眾僧。或時在俗輕秤小斗欺劫百姓。見孤窮者輕毀凌蔑。為子不孝為臣不忠。見人行善輕毀憎嫉。見諸惡人防護佐助。造此眾惡自纏其身。其人命終入阿鼻獄動經劫數。罪畢乃出還得為人。諸根闇鈍示同人類。如是罪人若得值遇善知識者。得聞說此陀羅尼一經耳者。復能讀誦修行通利慚愧自責。悔先罪咎謙敬自卑。敬諸比丘孝順父母。恭敬師長耆舊宿長。生謙敬心愛語和順。鄙掉自卑慚愧低頭。或時諸人施與飲食。當持此食色香美味。施與諸佛和上阿闍梨。我之鄙惡不消此食。餘殊滓惡我能敢受。施衣裳湯藥亦復如是。不自高身卑下他人。恒自改悔無數劫罪。勤心讀誦此陀羅尼。於四十八日在空閑處六時行道。供養禮拜十方諸佛。於一一時中七遍誦此陀羅尼。精誠改悔莫生疲厭。散五色華三種名香。栴檀沈水及薰陸香。滿四十八日已。罪垢滅盡無有遺餘。隨其前世根有利鈍。其利根者即得道果。第二第三終不能得阿羅漢果。其根鈍者正得滅罪不墮地獄。我今所說饒益眾生分別罪福。令其惺悟善惡報應。是名護法美妙功德。今已說竟。</p>
<p>摩那斯龍王今欲說呪。名陀摩叉帝。晉言為護法。故拯濟群萌。拔生死苦令得脫難。</p>
<p class="dharani">陀無梨陀尼帝　阿支晝尼梨帝　毘梨帝那尼梨帝　烏支晝尼梨帝　胡梨帝那　尼梨帝　莎呵</p>
<p>誦呪三遍白疊縷結作七結繫項。</p>
<p>是大神呪。乃是過去七恒河沙諸佛所說。我於往昔在閻浮提作大國王。十六小國皆悉屬我。我有威猛大策謀力。降伏諸國三十六國悉來屬我。我時得病命垂欲終。薄福少男正有三子。最大太子闇鈍少智。中者尫弱。其最小子聰明勇哲。博學多聞策謀威勇。見我欲終悉皆來集。一萬大臣亦悉來集。一萬夫人亦悉來集。王時欲終語諸群臣。言我三子中誰中為王。諸群臣言任大王意。王時答言不應任我。我去之後。治國之法霸王之事。汝等當知云何任我。諸臣咸言善哉大王。慈悲臨覆心無憎愛。一萬大臣同聲唱言。第三王子堪任為王。一萬大臣言已辭退。時王正殿身體疲懈。語諸子言我今欲臥第三王子抱父王頭。中者捉脚。第一王子捉父王手。時王仰臥即便命終。群臣聞之號哭來集。一萬夫人亦悉號哭舉身投地。第三王子見父背喪呼號懊惱。自投於地良久乃蘇。第一太子默然而坐。第二王子坐啼脚頭。諸群臣言。諸王子等相貌有異。有一大臣是王叔父。大王在時恒以國事付此大臣。宰相念言。大王在時恒以國事付囑於我。今此王子意志有異。我宜問之即前問言。今王背喪諸群臣等皆悉已集。父子之情不應如是。默然而坐而不涕泣。王子答言。我與父王都無因緣。第三王子獨是王子。我等二人猶如賓客暫來相過。大臣答言不應如是。國是汝有非兄則弟。第三王子㘁咷惋轉前抱兄足。我小幼稚不應為王。願兄臨顧紹父王位。兄時答言。父王臨終告勅於汝。我徒先生不見告勅是父王過非汝愆咎。我等二人且當入山。精誠剋厲求神仙道。言已即去。精誠不久獲得五通。移山住流手挽日月。第三王子葬送父訖。得紹王位統領諸國四十八年。其後漸漸貪濁心起人民厭賤。諸小國王及諸群臣。咸皆思念山中神仙。無貪之性乃得為仙。我等往昔咸皆愚癡。聰聖王子以為愚癡。貪濁王子以為賢聖。作是念已咸相謂言。我等諸人當共入山。勸請神仙以為大王。兼有神化威伏諸國。作是念已。一萬大臣皆共入山。推覓求索會遇見之。一萬大臣拜覲問訊。神仙尊者我等頑愚不識正真。為此貪王之所惱亂。人民逃迸國將空虛。唯願尊仙垂顧留眄。慈悲普覆令國還復。仙人答言我無是事。諸臣答言實不得止。仙人答言我寧此死。終不戀國還為人王。一萬大臣咸相謂言。我若返國亦皆當死貪王所殺。不如住此求道神仙。飲水食菓清閑寂漠。精誠不久皆獲五通。飛騰清虛靡不周遍。爾時貪王心生慚愧。即捨王位出家學道。開父王藏欲大布施。見一金樻七處印印之。以手開樻得陀羅尼。是過去諸佛所說如前無異。得陀羅尼已。開父王藏著四衢道頭。恣其人民擔負而去。我於爾時得此陀羅尼已。即入靜室七日七夜精勤修習。漏盡意解即獲五通。爾時國王福德少故隣國侵境。風雨不時人民飢餓。是時國王即請比丘以為國師。共我治化。比丘是時即受其請。愍眾生故為作國師。教其國王治化正法。不貪為本慈悲為性。賞善罰惡尊敬道德。慈愍人民如視赤子。爾時教王此陀羅尼句。王於爾時精誠至故。七日七夜精進不懈。已精進故。十方諸佛諸大菩薩。釋梵四天王二十八部。諸大鬼神諸大龍王。擁護國土集其國界。雨澤時節穀米豐熟。人民安樂。已安樂故。諸小國土皆悉歸屬。當知皆是大神呪力威神乃爾。若諸國王於釋迦牟尼佛。千載末頭欲求所願。亦應如是。古者國王等無有異。</p>
<p>我漚波羅龍王今欲說神呪。名伊提姤摩。晉言稱眾生心不違其意。譬如大海七珍具足。取者皆得。其不取者非龍王咎。</p>
<p class="dharani">烏都胡盧都　支波都　宿佉都　耆摩都　烏吒都　若蜜耆都　畢梨帝那都　烏蘇都　莎呵</p>
<p>誦呪三遍縷紅白二色結作八結繫項。</p>
<p>此大神呪。乃是過去二十恒河沙諸佛所說。我從諸佛得此陀羅尼。從是已來百阿僧祇劫。有大神力神通自在。遊騰十方歷事諸佛。常以愛語軟語。利益同事調伏眾生。於諸眾生猶如慈父。心意寬弘猶如大海。含受眾生無所不苞。堪任荷負無量重擔。愍苦眾生施其安隱。若諸眾生來求索者。隨其所願不逆其意。求官職者令得職爵。求大富者施其寶藏。疾病者施其安隱。若諸國王欲求所願。我悉與之不違其意。求長壽與長壽。欲令國土無災害。雨澤時節不旱不澇。正得其中無諸災霜。穀米豐熟人民安樂。疫毒不行。滿其所願終不違意。是王爾時復能讀誦上來所說陀羅尼句。兼以十善化諸人民。如我上說所修功德。其王亦應如是修行。修行得已兼復讀誦此陀羅尼。曩劫所作極重惡業。皆悉消滅無有遺餘。是王爾時罪垢滅已。其心泰然無眾惱患。怨憎平等無有親愛。常以月八日十四日十五日沐浴受齋。於清旦時日王未出。若正殿上若高樓上。正東而坐。七遍誦此陀羅尼呪。燒白栴檀及沈水香。散七色華供養十方佛已。爾時應當三稱我名漚波羅龍王滿我所願。如是三說。即尋誦此陀羅尼句七遍乃止。是王爾時已精誠故。十方諸佛諸大菩薩。釋梵四天王八大龍王。我漚波羅龍王。以慈悲蓋覆其國土。以甘露水灑其國界。令其疾病疾毒惡氣悉得消滅。是名大神呪力滿願不虛。</p>
<p>文殊師利菩薩。我欲說有四弘誓。何等為四。一者覆育一切眾生。猶如橋船度人無惓。二者苞含萬物猶如大虛。三者願使我身猶如藥樹。其有聞者患苦悉除。四者願我當來得成佛時。所度眾生如恒河沙。是為菩薩曠濟之心。</p>
<p>虛空藏菩薩我欲樂說菩薩摩訶薩。修行淨土清淨妙行。有四事何等為四。一者損已利人拯濟群生。二者利衰毀譽不生憂慼。三者貞潔不婬戒行清淨如白蓮華。四者我當來世得作佛時。國土所有一切眾生。妙行成就人天無別。是為菩薩莊嚴淨土清淨妙行。觀世音菩薩復欲樂說。菩薩有四攝法何等為四。一者菩薩修行六波羅蜜。兼以化人拯濟一切。二者生慈悲心育養群生。三者自利利人彼我兼利。四者病苦者其心憐愍如視赤子。是為菩薩四攝法攝取眾生。菩薩廣利眾生。攝取淨土妙善功德。</p>
<p>救脫菩薩復欲樂說。有四弘誓不與聲聞辟支佛共。何等為四。一者願使我心猶如大地。一切草木叢林萌牙。因之增長地無憎愛。二者願使我心猶如橋船。運度眾生無有疲厭。三者願使我心猶如大海。容受一切百川。眾流投之不溢四者願使我身猶如虛空。苞含萬物猶如法性。是為菩薩四大弘誓。不與聲聞辟支佛共。</p>
<p>跋陀和菩薩我欲樂說。菩薩妙行有八事。何等為八。一者菩薩處於五滓世界。拔濟眾生不生疲厭。二者見諸眾生興起福事。營護佐助不生穢心。三者見人為惡敦喻訶諫令得捨離。四者有犯難者拯濟憐愍如母愛子。五者有來求者不惜身命。六者有犯難處扶侍携接令得脫難。七者見邪見人憐愍敦喻令得正見。八者鞠育眾生猶如赤子。所有功德悉持施與。共用迴向無上菩提。是為菩薩八事利益無量眾生。</p>
<p>大勢至菩薩復欲樂說。菩薩有四事。利益眾生心無疲惓。何等為四。一者菩薩摩訶薩自捨已樂施與眾生。見他受苦如已無異。慈心流惻痛徹骨髓。二者菩薩摩訶薩於沒溺處設大橋船。運度眾生無有疲厭。三者菩薩摩訶薩於生死海中眾生迴覆。自手牢捉令達彼岸。四者知諸眾生往古來今猶如幻化。雖達此理度人無厭。是為菩薩四事。利益拯濟群生。</p>
<p>得大勢菩薩復欲樂說。誰能於釋迦牟尼佛遺法中作佛事者。我等八人常當擁護。略說有四事何等為四。一者億無量苦。見眾生苦如我無異。二者我等所持戒功德。悉捨施與眾生。共用迴向無上菩提。三者能忍苦事。荷負一切眾生到於彼岸。四者發舉一切眾生心。猶如慈父念子無異。是為菩薩自利利人清淨妙行。</p>
<p>堅勇菩薩復欲樂說。菩薩妙行有四事。何等為四。一者願我常生無佛世界。喻如日月行閻浮提。為其除冥。二者如以金錍決其眼膜令覩光明。三者作大藥樹一切眾生。得聞香者病苦消除。四者常演說法如澍法雨。萌芽生長成就果實。悉發無上菩提之心。是為菩薩四大弘誓。</p>

<div class="lg regular"><div class='lg-row'>我文殊師利　今欲說妙偈</div>
<div class='lg-row'>令此經流布　眾生無疑心</div>
<div class='lg-row'>七佛菩薩眾　所說深妙法</div>
<div class='lg-row'>諸天龍王神　言辭甚奇特</div>
<div class='lg-row'>純說妙行呪　護國及行人</div>
<div class='lg-row'>書寫讀誦者　必共千佛會</div>
<div class='lg-row'>虛空藏菩薩　今欲說半偈</div>
<div class='lg-row'>美嘆書寫者　書寫讀誦者</div>
<div class='lg-row'>上來賢聖教　稱揚轉教人</div>
<div class='lg-row'>言辭惋約美　妙好無窮盡</div>
<div class='lg-row'>猶如大海水　深廣叵窮盡</div>
<div class='lg-row'>此人之功德　億倍過於彼</div>
</div><p>我文殊師利今欲說偈。</p>

<div class="lg regular"><div class='lg-row'>一切眾生類　迴波婬鬼界</div>
<div class='lg-row'>無能覺之者　唯我能救拔</div>
<div class='lg-row'>永斷生死本　普處寂滅樂</div>
</div><p>梵天王所說二偈。</p>

<div class="lg regular"><div class='lg-row'>今來至此聞妙言　我常修行四無量</div>
<div class='lg-row'>今來至此聞妙言　濟拔眾生生死苦</div>
<div class='lg-row'>永以無復憂惱患</div>
</div><p>兜率天王今欲說三偈。</p>

<div class="lg regular"><div class='lg-row'>我於往昔值諸佛　得昇兜率為天王</div>
<div class='lg-row'>今以得聽一妙言　決了心膜開慧眼</div>
<div class='lg-row'>其有眾生一經耳　不墮三塗昇梵天</div>
</div><p>他化自在天王欲說一偈半。</p>

<div class="lg regular"><div class='lg-row'>聞此閻浮提　諸大菩薩等</div>
<div class='lg-row'>演說微妙義　我心大歡喜</div>
<div class='lg-row'>永拔生死種　得昇泥洹堂</div>
</div><p>化樂天王所說二偈半。</p>

<div class="lg regular"><div class='lg-row'>我聞閻浮提　菩薩大士等</div>
<div class='lg-row'>各各說妙行　四攝及弘誓</div>
<div class='lg-row'>我聞此句已　心眼矐然開</div>
<div class='lg-row'>願使諸天眾　得此淨眼根</div>
<div class='lg-row'>永斷生死流　普得昇泥洹</div>
</div><p>炎摩天王欲說兩偈如意珠。</p>

<div class="lg regular"><div class='lg-row'>我等久處於天宮　厭離三界生死苦</div>
<div class='lg-row'>何時如蛇脫故皮　永得寂滅涅槃樂</div>
</div><p>忉利天王欲說一偈半。</p>

<div class="lg regular"><div class='lg-row'>久處於生死　厭離欲淤泥</div>
<div class='lg-row'>興起大慈悲　濟拔生死苦</div>
<div class='lg-row'>永脫生死苦　得入涅槃城</div>
</div><p>提頭賴吒天王欲說四偈。</p>

<div class="lg regular"><div class='lg-row'>四大天王中　我最為第一</div>
<div class='lg-row'>我雖作天王　不脫鬼神苦</div>
<div class='lg-row'>我作鬼神王　已經五百歲</div>
<div class='lg-row'>東西常馳騁　濟度諸群生</div>
<div class='lg-row'>哀哉過去世　曾作人中王</div>
<div class='lg-row'>治化不以理　今作鬼神王</div>
<div class='lg-row'>有願諸國王　正治於國事</div>
<div class='lg-row'>莫作貪濁行　復受鬼神身</div>
</div><p>毘樓博叉天王欲說一偈半。</p>

<div class="lg regular"><div class='lg-row'>我念過去世　生於閻浮提</div>
<div class='lg-row'>豪富得自在　諂曲不端直</div>
<div class='lg-row'>今雖作鬼王　猶受鬼神苦</div>
</div><p>毘樓勒叉天王欲說三偈。</p>

<div class="lg regular"><div class='lg-row'>我今作鬼王　得離三塗苦</div>
<div class='lg-row'>涉歷四天下　救諸病苦者</div>
<div class='lg-row'>憶念過去世　曾作天中王</div>
<div class='lg-row'>放逸著五欲　今受鬼王身</div>
<div class='lg-row'>又願人中王　謹慎不放逸</div>
<div class='lg-row'>度脫諸眾生　普得涅槃樂</div>
</div><p>毘沙門天王欲說三偈。</p>

<div class="lg regular"><div class='lg-row'>我於往昔修菩提　為眾生故作鬼王</div>
<div class='lg-row'>眾生久處無明闇　我以金錍開其眼</div>
<div class='lg-row'>慧眼既開度生死　生死既脫昇泥洹</div>
</div><p>難陀龍王欲說二偈半。</p>

<div class="lg regular"><div class='lg-row'>我現處龍宮　欲度諸龍眾</div>
<div class='lg-row'>聞諸菩薩眾　各各說妙行</div>
<div class='lg-row'>諸天龍神等　咸皆側耳聽</div>
<div class='lg-row'>天眾及龍眾　歡喜不自勝</div>
<div class='lg-row'>我及諸營從　得脫諸龍身</div>
</div><p>婆難陀龍王今欲說一偈半。</p>

<div class="lg regular"><div class='lg-row'>我處於龍宮　猶如蠶處繭</div>
<div class='lg-row'>願得智慧力　壞此無明闇</div>
<div class='lg-row'>濟拔眾厄難　超度生死海</div>
</div><p>娑伽羅龍王欲說二偈。</p>

<div class="lg regular"><div class='lg-row'>我念過去世　曾作人中王</div>
<div class='lg-row'>慳悋於寶藏　今受龍王身</div>
<div class='lg-row'>又願諸國王　慈惠普拯濟</div>
<div class='lg-row'>治化以正法　莫復受龍身</div>
</div><p>和修吉龍王欲說二偈半。</p>

<div class="lg regular"><div class='lg-row'>我雖受龍身　不受熱沙苦</div>
<div class='lg-row'>又於過去世　曾作人中王</div>
<div class='lg-row'>貪濁著世樂　今受龍王身</div>
<div class='lg-row'>又願諸國王　厭離於世樂</div>
<div class='lg-row'>如囚厭於獄　超出三界門</div>
</div><p>德叉迦龍王欲說二偈半。</p>

<div class="lg regular"><div class='lg-row'>又我於過去　曾作人中王</div>
<div class='lg-row'>妻子及奴婢　悉皆用布施</div>
<div class='lg-row'>坐以一瞋故　今受龍王身</div>
<div class='lg-row'>又願諸國王　謙敬以仁義</div>
<div class='lg-row'>莫復自豪貴　後受龍王身</div>
</div><p>阿那婆達多龍王欲說四偈。</p>

<div class="lg regular"><div class='lg-row'>我念過去世　曾於閻浮提</div>
<div class='lg-row'>曾作國王女　端政無等雙</div>
<div class='lg-row'>父王甚愛重　名曰白蓮華</div>
<div class='lg-row'>嫁與隣國王　不得適其意</div>
<div class='lg-row'>瞋恚自害死　經歷三塗苦</div>
<div class='lg-row'>今受龍王身　又願諸女人</div>
<div class='lg-row'>厭惡女姿態　莫復懷妬忌</div>
<div class='lg-row'>後受毒龍苦　難得脫苦時</div>
</div><p>摩那斯龍王今欲說二偈半。</p>

<div class="lg regular"><div class='lg-row'>久處於龍宮　厭患諸龍臭</div>
<div class='lg-row'>腥臊如溷猪　處廁不覺苦</div>
<div class='lg-row'>三界諸人天　皆亦復如是</div>
<div class='lg-row'>樂在三界獄　如猪不厭廁</div>
<div class='lg-row'>哀哉甚可傷　不知求解脫</div>
</div><p>漚波羅龍王今欲說五偈半。</p>

<div class="lg regular"><div class='lg-row'>我於過去世　曾於閻浮提</div>
<div class='lg-row'>婆羅門家子　聰明甚黠慧</div>
<div class='lg-row'>時有隣國王　女來娉我妻</div>
<div class='lg-row'>此女不貞良　私外共人通</div>
<div class='lg-row'>我時伺捕得　斬之於都市</div>
<div class='lg-row'>我時惡賊彼　送之歸本國</div>
<div class='lg-row'>思惟欲穢惡　出家行正道</div>
<div class='lg-row'>復遇惡知識　不值好同學</div>
<div class='lg-row'>引置諸婬人　時我惋嘆恨</div>
<div class='lg-row'>持刀自刎死　經歷三塗苦</div>
<div class='lg-row'>從是受龍身　甚苦不可言</div>
</div><p>胡蘇低羅龍王今欲白一事。</p>

<div class="lg regular"><div class='lg-row'>我於閻浮提　典主十六國</div>
<div class='lg-row'>餘國皆易化　惟此國難教</div>
<div class='lg-row'>群臣皆諂偽　貪濁多姦詭</div>
<div class='lg-row'>旱澇不均平　莫不由此事</div>
</div>
<p class='juan'>陀羅尼雜集卷第三</p></div>
</div><!-- end of div[@id='body'] -->
</body></html>