<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀無量壽佛經義疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu4' />觀無量壽佛經義疏卷下</p><p class="byline">劉宋西域三藏畺良耶舍譯</p><p class="byline">西湖靈芝崇福寺釋元照述</p><p>第六總觀四。初正明二結示三彰益四顯邪正　初正明二。初別觀寶樓二總觀四種　初別觀寶樓四。初示數二諸天作樂三天樂懸空四樂音說法　初示數。</p>
<p>眾寶國土一一界上有五百億寶樓閣　眾寶國者總召彼土也。一一界者準小本即池岸上。經云四邊階道上有樓閣等　二諸天作樂。</p>
<p>其樓閣中有無量諸天作天伎樂　伎即樂人　三天樂懸空。</p>
<p>又有樂器懸處虛空如天寶幢不鼓自鳴　如寶幢者言其量也　四樂音說法。</p>
<p>此眾音中皆說念佛念法念比丘僧　即讚三寶　二總觀四種。</p>
<p>此想成已名粗見極樂世界寶樹寶地寶池　承前樓觀兼牒前三即為總觀。若別若總各逗機緣。此觀依報收無不盡。言粗見者即思惟也。下文若見此者即正受也　二結示。</p>
<p>是為總觀想名第六觀　三彰益。</p>
<p>若見此者除無量億劫極重惡業命終之後必生彼國　破障除疑　四顯邪正。</p>
<p>作是觀者名為正觀若他觀者名為邪觀　並如前釋　次就後十觀正報中四。初如來勸囑二三聖現身三夫人為未來申請四如來廣明　初如來勸囑三。初勸聽二許說三重囑　初勸聽。</p>
<p>佛告阿難及韋提希諦聽諦聽善思念之　如上觀依意在觀正故重勸囑　二許說。</p>
<p>佛當為汝分別解說除苦惱法　娑婆眾苦非觀佛三昧無由可脫名脫苦法。三界為苦器六道是苦報　三重囑。</p>
<p>汝等憶持廣為大眾分別解說　二三身現身。</p>
<p>說是語時無量壽佛住立空中觀世音大勢至是二大士侍立左右光明熾盛不可具見百千閻浮檀金色不得為比　前文光臺現土令韋提見以為依報發請之端故云以佛力故見彼國等。今三聖共臨以為正報發請之由故云因佛力故得見佛等。佛立空中二聖侍立。三聖立像斯為明據。閻浮金色猶不可比。則知其光不可盡見　三夫人為未來申請二。初見佛設禮二白佛申請。初見佛設禮。</p>
<p>時韋提希見無量壽佛已接足作禮　二白佛申請。</p>
<p>白佛言世尊我今因佛力故得見無量壽佛及二菩薩未來眾生當云何觀無量壽佛及二菩薩　即白釋迦也。菩薩存心不專為己。雖令我見意在未來　四如來廣明　就下十觀大分為四。如上已明今依次釋　第七華座觀二。初正明觀行二總勸諦觀　華座觀者欲瞻尊境先觀坐處。如對君上目視階陛　初正明觀行三。初總示依處二別列莊嚴三結示　初總示依處。</p>
<p>佛告韋提希欲觀彼佛者當起想念於七寶地上作蓮華想　華依於地。顯是臺座非池蓮也　二別列莊嚴二。初華葉二華臺　初華葉六。初色二脈三光四示量五顯數六明珠光　初色。</p>
<p>令其蓮華一一葉上作百寶色　二脈。</p>
<p>有八萬四千脈猶如天畫　其文工巧故如天畫　三光。</p>
<p>脈有八萬四千光了了分明皆令得見　四示量。</p>
<p>華葉小者縱廣二百五十由旬　二百五十由旬討有萬里　五顯數。</p>
<p>如是蓮華具有八萬四千葉　六明現光。</p>
<p>一一葉間各有百億摩尼殊玉以為映飾一一摩尼珠放千光明其明如蓋七寶合成遍覆地上　光形如蓋下覆其地　二華臺三。初明臺體二臺外校飾三臺上寶幢　初明臺體。</p>
<p>釋迦毘楞伽寶以為臺　即蓮心也。釋迦毘楞即如意珠。出生無盡皆如人意故云能生　二臺外校飾。</p>
<p>此蓮華臺八萬金剛甄叔迦寶梵摩尼寶妙真珠網以為校飾　文列四寶。甄叔迦此云赤色寶。梵即翻淨　三臺上寶幢三。初明幢體二明寶幔三珠光　初明幢體。</p>
<p>於其臺上自然而有四柱寶幢一一寶幢如百千萬億須彌　即上臺面四向立柱。上擎網幔以覆佛頂　二明寶幔。</p>
<p>幢上寶幔如夜摩天官　夜摩即欲界第三空居天。彼天華光莊嚴最勝故多取為比　三殊光四。初示數二珠光三光色四其色變現　初示數。</p>
<p>復有五百億微妙寶珠以為映飾　二珠光。</p>
<p>一一寶珠有八萬四千光　三色光。</p>
<p>一一光作八萬四千異種金色　四其色變現。</p>
<p>一一金色遍其寶土處處變化各作異相或為金剛臺或作真珠網或作雜華雲於十方面隨意變現施作佛事　其色變現為三。金臺珠網華雲也。更有別相故云隨意等　三結示。</p>
<p>是為華座想名第七觀　結文可知　二總勸諦觀五。初推本因二明由漸三教純一離雜想四示益五簡邪正　初推本因。</p>
<p>佛告阿難如此妙華是本法藏比丘願力所成　阿彌陀佛昔為國王遇世自在王佛棄國出家。法名法藏。發四十八願。彼國依報境界身壽光明種種莊嚴一切果相皆願所成。豈唯華座。寄此點示使知淨土即佛願體。願由心發即佛心體。故知願力理絕言思矣　二明由漸。</p>
<p>若欲念彼佛者當先作此華座想　不先華座則觀佛不成　三教純一離雜觀。</p>
<p>作此想時不得雜觀皆應一一觀之一一珠一一光一一臺一一幢皆令分明如於鏡中自見面像　一一觀之貫下五種。花葉及幢皆有珠光。臺不明光在文少略。鏡中見面喻其無差　四示益。</p>
<p>此想成者滅除五萬劫生死之罪必定當生極樂世界　滅罪除疑此是觀佛最初方便滅罪猶少。次至像觀滅罪乃多。後至佛觀得無生忍即破無明　五簡邪正。</p>
<p>作是觀者名為正觀若他觀者名為邪觀　解同前　第八像觀二。初結前標後二正示觀法　初結前標後。</p>
<p>佛告阿難及韋提希見此事已次當觀佛　眾生無始未識真佛多見形像故使先觀。以像表真觀佛易就　二正示觀法三。初通示想佛之意二正明想佛之法三結示　初通示想佛之意四。初明佛身普遍能應物心二明行者想成即具佛體三舉彼果德令信因心而結勸修因須依果德　此一段經我佛如來欲明佛觀故於像觀之首先敘觀佛之功。即是開示眾生成佛要道。一經妙旨唯在此文。後學討論宜須精究。此而不了餘竟何言　初明佛身普遍二。初徵二示。初徵。</p>
<p>所以者何　觀佛其利安在　二示。</p>
<p>諸佛如來是法界身入一切眾生心想中　此中正說彌陀以法身體同故言諸佛。華嚴云一切諸佛身即是一法身。一心一智慧力無畏亦然。此明諸佛果證法身無所不遍。則與眾生因地法身無二無別故。眾生作想佛身隨應。疏云眾生心淨法身自在故。能入眾生心想中如白日昇天影現百川故。想佛心即是三十二相八十種好也。如勢至圓通云。十方如來憐念眾生如母憶子。此明佛常念眾生。若子逃逝雖憶何為。此明眾生不念有應無感也。若眾生心憶佛念佛現前當來必定見佛去佛不遠。此明眾生念佛感應道交也。此實彌陀世尊同體大慈悲善根力隨緣赴感應物垂形。不思議用。苟明此理佛入何疑　二明行者想成即具佛體。</p>
<p>是故汝等心想佛時是心即是三十二相八十隨好是心作佛是心是佛　就中初二句示心境相應。次三句顯因成果相。下二句釋成上義。是心者即指行者觀佛之心。由觀佛相相現心中。此心即具佛之相好。此據小身丈六為言。其功若此。若觀八萬四千相好心具亦爾。教令觀佛其功若此。眾生依教修因感果始於此心故云是心作佛。恐謂修成佛從外得。祇由此心當體是佛故使建修無不果滿故云是心是佛。若不爾者生彼國已具三十二大人相好自何而得耶。當知今日想佛之心相好果德悉已具足。蓮胎孕質即是此心是證菩提不從他得矣。三舉彼果德令信因心。</p>
<p>諸佛正遍知海從心想生　正遍知者十號之一也。出世法無不究盡。深廣無際故喻如海。佛德無邊略舉遍知以攝餘者。果人萬德皆心想生。意勉下凡專勤修習功不虛矣　四結勸修因須依果德。</p>
<p>是故應當一心繫念諦觀彼佛多陀阿伽度阿羅訶三藐三佛陀　祇由觀佛功德高深故勸繫想。前則通舉諸佛。此則別指彌陀結歸今經正意。故云諦觀彼佛。多陀阿伽度此云如來。阿羅訶此云應供。三藐三佛陀此云正遍知。即十號中略舉三號。委釋如別　二正明想佛法三。初別明三像二總明三像三顯益　初別明三像二。初彌陀像二二菩薩像　初彌陀像三。初見像色相二見國土莊嚴三誡令諦觀　初見像色相。</p>
<p>想彼佛者先當想像閉目開目見一寶像如閻浮檀金色坐彼華上　以像表真從易至難故。若畫若彫隨人見熟即以為境。坐彼華者即前華座　二見國土莊嚴。</p>
<p>見像座已心眼得開了了分明見極樂國七寶莊嚴寶地寶池寶樹行列諸天寶幔彌覆其上眾寶羅網滿虛空中　即前依報　三誡令諦觀。</p>
<p>見如此事極令明了如觀掌中　觀掌中者言其明了也　二二菩薩像又二。初觀華座三觀形像　初觀花座。</p>
<p>見此事已復當更作一大蓮華在佛左邊如前蓮華等無有異復作一大蓮華在佛右邊　如前蓮華者即佛所坐者。據菩薩身計應須減　二觀形像。</p>
<p>想一觀世音菩薩坐左華座亦作金色如前無異想一大勢至菩薩像坐右華座　亦作金色者即菩薩身同前佛色　二總明三像二。初眼見勝境二耳聞說法　初眼見勝境又二。初三像放光二遍見三像。初三像放光。</p>
<p>此想成時佛菩薩像皆放光明其光金色照諸寶樹　三像放光光色照樹　二遍見三像。</p>
<p>一一樹下復有三蓮華諸蓮華上各有一佛二菩薩像遍滿彼國　遍見三像無處不有　二耳聞說法二。初眾音說法二憶持不忘　初眾音說法。</p>
<p>此想成時行者當聞流水光明及諸寶樹鳧雁鴛鴦皆說妙法出定入定恒聞妙法　水光樹禽風鼓樂器並如前示。苦空無常無我諸波羅蜜故云妙法　二憶持不忘。</p>
<p>行者所聞出定之時憶持不捨令與脩多羅合若不合者名為妄想若有合者名為麁相見極樂世界　謂所聞之法不乖教典故云合也。修多羅此翻契經。違教即妄合法猶麁。對下三昧以分麁妙　三結示。</p>
<p>是為像想名第八觀　準上經文明列三像。或謂二菩薩無像觀者未知何意　三顯益。</p>
<p>作是觀者除無量億劫生死之罪於現身中得念佛三昧　文有二。一除罪障二近三昧。即下佛觀像觀若成真身必見故云現身即得　第九佛觀二。初躡前起後二顯所觀境　初躡前起後。</p>
<p>佛告阿難及韋提希此想成已次當更觀無量壽佛身相光明　此與像觀皆有躡前起後次第之文。意使正修不容異徹。自昔科為真法身觀。今準下結云是為遍觀一切色身相名第九觀。必應指彼彌陀果佛色相即法身耳。下二菩薩其例頗同　二顯所觀五。初正明二結益三勸修四結觀五簡辨　初正明三。初示身相二彰言略三示所證　初示身相七。初顯身色二示身量三眉毫量四眼色量五毛孔量六明項光七相好　初顯身色。</p>
<p>阿難當知無量壽佛身如百千萬億夜摩天閻浮檀金色　百千萬億夜摩天喻其大也。閻浮金言其自體也　二示身量。</p>
<p>佛身高六十萬億那由他恒河沙由旬　佛身無量機見有殊。文中所舉假以數量顯非數量。欲彰佛身不可定故。即下文云如前所說無量壽佛身量無邊非是凡夫心力所及。又云或現大身滿虛空中。舉此證前知無限量。蠡盃酌海丈尺量空。是可得乎。喻可見也　三眉毫量。</p>
<p>眉間白毫右旋婉轉如五須彌山　右旋婉轉其狀如珠。一須彌高三百三十六萬里縱高亦爾。五須彌共一千六百八百八十萬里。疏引寶性論佛眉毫方圓三百六十萬里。疑是誤算一須彌也　四眼色量。</p>
<p>佛眼如四大海水青白分明　一大海八萬四千由旬四大海共三十二萬六千由旬　五毛孔光。</p>
<p>身諸毛孔演出光明如須彌山　光即身光也。一一毛孔光如須彌。演即流也　六頂光。</p>
<p>彼佛圓光如百億三千大千世界於圓光中有百萬億那由他恒河沙化佛一一化佛亦有眾多無數化菩薩以為侍者　百億大千言其量也。化佛菩薩即應現也　七相好。</p>
<p>無量壽佛有八萬四千相一一相中各有八萬四千隨形好一一好中復有八萬四千光明一一光明遍照十方世界念佛眾生攝取不捨　丈六之身則具三十二相八十種好。今彌陀身相好光明三量八萬四千則其數無量不可算矣。下示光明遍照攝生。即是彌陀慈悲心體。問不念佛人佛光攝否。答念與不念光無不攝。但念佛者與光相應攝取往生定無退墮。智論云。譬如魚子母若不念子則爛壞。楞嚴所謂佛念眾生如母憶子但子於母有憶不憶耳。又如盲人在日輪下日無不照盲者不見。不念佛人亦復如是　二彰言略。</p>
<p>其光相好及與化佛不可具說但當憶想令心眼見　其光相好兼上身項二光。化佛即圓光所現。言不能盡憶想方見。心眼即意思也　三示所證二。初觀一佛二觀佛身　初觀一佛。</p>
<p>見此事者即見十方一切諸佛以見諸佛故名念佛三昧　見多佛者法身體同。念佛三昧從此得名　二觀佛身。</p>
<p>作是觀者名觀一切佛身以觀佛身故亦見佛心佛心者大慈悲是以無緣慈攝諸眾生　見佛心者身為心相故佛無一切心唯有大慈悲。慈者與樂悲即拔苦。眾生無盡佛大慈悲亦無有盡。智論云。慈有三種。一眾生緣慈。無心攀緣一切眾生而於眾生自然現益。二法緣慈。無心觀法而於諸法自然對治。三無緣慈。無心觀理而於平等第一義中自然安住。後一據理體前二約事用。今舉無緣義收三種。謂諸佛心不住有無不依三世。平等大慧常照法界。以此攝生生無不攝。不由緣起故云無緣。即前所謂念佛眾生攝取不捨是也　二結益。</p>
<p>作此觀者捨身他世生諸佛前得無生忍　捨身他世生彼土已即證無生。故知此觀若成則上品上生明矣　三勸修二初勸觀二教入處　初勸觀。</p>
<p>是故智者應當繫心諦觀無量壽佛　智者即自修觀之人。依前觀法即是諦觀。以修此觀往生得忍功深利大故勸繫心。故般舟經眾生問佛何因緣故得生此國。彌陀答言。以修念佛三昧得生彼國也　二教入處二。初觀一相二觀一佛　初觀一相。</p>
<p>觀無量壽佛者從一相好入但觀眉間白毫極令明了見眉間白毫相者八萬四千相好自然當現　多相自具者眉毫一相總諸相故。若據經文即觀五須彌量故云八萬四千相好自然當現。即知非丈六眉毫　二觀一佛。</p>
<p>見無量壽佛者即見十方無量諸佛得見無量諸佛故諸佛現前授記　多佛授記者皆蒙印可授記作佛　四結觀。</p>
<p>是為遍觀一切色身相名第九觀　一切之言或總指所見諸佛或別在彌陀諸相。二釋並通　五簡辨。</p>
<p>作此觀者名為正觀若他觀者名為邪觀　文可解　第十觀音觀二。初結前標後。二正示觀法　初結前標後。</p>
<p>佛告阿難及韋提希見無量壽佛了了分明已次復當觀觀世音菩薩　二正示觀法四。初示境二結觀三勸修四簡邪正　初示境九。初觀身二觀光三觀冠四觀面五觀臂六觀手七觀足八指同九簡辨　初觀身三。初身量二身色三頂髻　初身量。</p>
<p>此菩薩身長八十萬億那由他由旬　二身色。</p>
<p>身紫金色　三頂髻。</p>
<p>頂有肉髻　二觀光二。初頂光二身光　初頂光二。初光量二光中變化　初光量。</p>
<p>頂有圓光面各百千由旬　二光中變化。</p>
<p>其圓光中有五百化佛如釋迦牟尼佛一一化佛有五百化菩薩無量諸天以為侍者　如釋迦者丈六身也　二身光。</p>
<p>舉身光中五道眾生一切色相皆於中現　五道眾生合修羅故。菩薩垂形五道救苦眾生故於光中現其色相　三觀冠二。初觀體二冠中化佛　初觀體。</p>
<p>頂上毘楞伽摩尼寶以為天冠　毘楞伽即摩尼珠也　二冠中化佛。</p>
<p>其天冠中有一立化佛高二十五由旬　冠中化佛以表帶果而行用　四觀面。</p>
<p>觀世音菩薩面如閻浮檀金色眉間毫相備七寶色流出八萬四千種光明一一光明有無量無數百千化佛一一化佛無數化菩薩以為侍者變現自在滿十方世界　五觀臂。</p>
<p>臂如紅蓮華色有八十億微妙光明以為瓔珞其瓔珞中普現一切諸莊嚴事　六觀手。</p>
<p>手掌作五百億雜蓮華色手十指端一一指端有八萬四千畫猶如印文一一畫有八萬四千色一一色有八萬四千光其光柔軟普照一切以此寶手接引眾生　七觀足二。初舉足相二下足相　初舉足相。</p>
<p>舉足時足下有千輻輪相自然化成五百億光明臺　輪有千輪號千輻輪　二下足相。</p>
<p>下足時有金剛摩尼華布散一切莫不彌滿　即踏蓮華金剛摩尼二寶所成　八指同。</p>
<p>其餘身相眾好具足如佛無異　九簡辨。</p>
<p>唯頂上肉髻及無見頂相不及世尊　二結觀。</p>
<p>是為觀觀世音菩薩真實色身相名第十觀　真實色身即應身也　三觀修四。初指前勸觀二彰功力三舉聞以況四教次觀。初指前勸觀。</p>
<p>佛告阿難若有欲觀觀世音菩薩者當作是觀　當作是者即上諸相不可異故　二彰功力作是觀者不遇諸禍淨除業障除無數劫生死之罪　不遇諸禍除現難也。除無數劫罪破往業也　三舉聞以況。</p>
<p>如此菩薩但聞其名獲無量福何況諦觀　聞名獲福如普門品廣說　四教次觀。</p>
<p>若有欲觀觀世音菩薩者先觀頂上肉髻次觀天冠其餘眾相亦次第觀之悉令明了如觀掌中　從上至下以為次第　四簡邪正。</p>
<p>作是觀者名為正觀若他觀者名為邪觀　解同前　第十一勢至觀四。初觀行相二結示色身三彰益四雙結　初觀行相三。初身相二行相三坐相　初身相五。初身量二觀光相三觀天冠四觀肉髻五指餘相　初身量。</p>
<p>次觀大勢至菩薩此菩薩身量大小亦如觀世音　如觀音者亦八十萬億那由他也　二觀光相二。初頂光二身光　初頂光。</p>
<p>圓光面各百二十五由旬照二百五十由旬　百二十五由旬計五千里此即光體照則倍之　二身光三。初示色量二有緣得見三因光得名　初示色量。</p>
<p>舉身光相照十方國作紫金色　二有緣得見。</p>
<p>有緣眾生皆悉得見　修此觀者即有緣人　三因光得名二。初從光立名二從威勢為名　初從光立名。</p>
<p>但見此菩薩一毛孔光即見十方無量諸佛淨妙光明是故號此菩薩名無邊光　因見菩薩一毛光即見十方諸佛光。從光立名　二從威勢為名。</p>
<p>以智慧光普照一切令離三塗得無上力是故號此菩薩名大勢至　以光照眾生拔苦與樂。從威勢為名。無上力者即十力也　三觀天冠三。初華二臺三臺中現土　初華。</p>
<p>此菩薩天冠有五百寶華　二臺。</p>
<p>一一寶華有五百寶臺　三臺中現土。</p>
<p>一一臺中十方諸佛淨妙國土廣長之相皆於中現　四觀肉髻二。初色相二瓶光變現　初色相。</p>
<p>頂上肉髻如鉢頭摩華　鉢頭摩此云赤蓮華　二瓶光變現。</p>
<p>於肉髻上有一寶瓶盛諸光明普現佛事　五指餘相。</p>
<p>餘諸身相如觀世音等無有異　謂面臂手等　二行相二。初十方震動二動處莊嚴　初十方震動。</p>
<p>此菩薩行時十方世界一切震動　二動處莊嚴。</p>
<p>當地動處有五百億寶華一一寶華莊嚴高顯如極樂世界　他方動處寶華高顯與極樂無異　三坐相二。初國土動搖二分身說法。初國土動搖。</p>
<p>此菩薩坐時七寶國土一時動搖　即本國也　二分身說法。</p>
<p>從下方金光佛剎乃至上方光明王佛剎於其中間無量塵數分身無量壽佛分身觀世音大勢至皆悉雲集極樂國土側塞空中坐蓮華座演說妙法度苦眾生　具舉上下含攝中間諸佛剎土。三聖化身來集填空說法化導　二結示色身。</p>
<p>作是觀者名為正觀若他觀者名為邪觀見大勢至菩薩是為觀大勢至色身相名第十一觀　同前所辨　三彰益。</p>
<p>除無數劫阿僧祇生死之罪　即是破障　四雙結。</p>
<p>作是觀者不處胞胎常遊諸佛淨妙國土此觀成已名為具足觀觀世音大勢至　結前觀音勢至二觀。不處胞胎等者脫娑娑苦生佛淨土寶蓮孕質永絕胞胎。從頂至足總攝身相故云具足。文牒二名故知雙結　十二十三兩觀前觀依報第六總觀。今此普雜亦即總觀三聖。普觀則先觀自身後見依正。雜觀則唯觀正報大小不同。先別後總攝機斯足。對文可見　第十二普觀三。初示觀相二結名義三彰感應　初示觀相二。初想自身二明普見　初想自身二。初躡前二起後　初躡前。</p>
<p>見此事時　二起後四。初起心往彼二蓮中跏坐三想花開合四花開光照。初起心往彼。</p>
<p>當起自心生於西方極樂世界　二蓮中跏坐。</p>
<p>於蓮華中結跏趺坐　三想花開合。</p>
<p>作蓮華合想作蓮華開想　四花開光照。</p>
<p>蓮華開時有五百色光來照身想眼目開想　二明普見二。初聖眾滿空二依正說法　初聖眾滿空。</p>
<p>見佛菩薩滿虛空中　佛菩薩者即三聖也　二依正說法。</p>
<p>水鳥樹林及與諸佛所出音聲皆演妙法與十二部經合出定之時憶持不失　水鳥樹林依報說法。及諸佛者正報說法。仍須合教以驗真妄　二結名義。</p>
<p>見此事已名見無量壽佛極樂世界是為普觀想名第十二觀　雙結依正故得普名　三彰感應　無量壽佛化身無數與觀世音大勢至常來至此行人之所　三聖常來安慰印可　第十三雜觀三。初揀機二示觀法三結示　初揀機。</p>
<p>佛告阿難及韋提希若欲至心生西方者　若欲者則揀非欲不預此法也　二示觀法二。初觀佛一觀二菩薩　初觀佛五。初先觀小身二後觀大身三舉像況真四身量不定五指餘諸相　初先觀小身。</p>
<p>先當觀於一丈六像在池水上　順此方機故觀丈六。不言坐立應是立像　二後現大身。</p>
<p>如先所說無量壽佛身量無邊非是凡夫心力所及然彼如來願力故有憶持者必得成就。</p>
<p>先所說者指前佛觀。凡夫心劣雖不能觀。仗佛願力有想必成　三舉像況真。</p>
<p>但想佛像得無量福況復觀佛具足身相　想像獲福觀真可知　四身量不定。</p>
<p>阿彌陀佛神通如意於十方國變現自在或現大身滿虛空中或現小身丈六八尺　佛無大小隨機有異　五指餘諸相。</p>
<p>所現之形皆真金色圓光化佛及寶蓮華如上所說　金色圓光如前佛觀。寶蓮即花座觀　二觀二菩薩二。初示同異教令辨識二明隨侍以顯須觀　初示同異教令辨識。</p>
<p>觀世音菩薩及大勢至於一切處身同眾生但觀首相知是觀世音知是大勢至　身同眾生即彼徒眾中下二輩形相全乖。諸大菩薩則有相濫。經云眾生生者皆是阿鞞跋致。其中多有一生補處。其數甚多等。但觀首相可辨二聖。觀音冠有立佛勢至髻有寶瓶　二明隨侍以顯須觀。</p>
<p>此二菩薩助阿彌陀佛普化一切　助佛行化即影響眾由常隨侍故必觀之　三結示。</p>
<p>是為雜想觀名第十三觀　三聖不同大小有異故云雜想也　十四已下三種觀彼徒眾。三輩九品並所觀境。因明生相人多惑之。今謂文中所敘並是已生彼國之人。當本修因感果之相以為三種近觀之境。又云為令識位有上中下即是大本三品也。今謂大本三品皆標發菩提心。可對今經上三品耳。中下二品則非所對。況復因行與今全別。尋經校之方知不爾。今明上三品即彼菩薩眾也。中三品即彼聲聞眾也。下三品即彼人民眾也。三輩九品攝盡彼方聖凡之眾。又復三輩各分高下如後具明。第十四上輩有五。一發菩提心大乘心也。二解第一義大乘解也。三修行諸行大乘行也。四深信因果大乘信也。五迴向往生大乘願也。如此五法上三品中出沒互見。上品上生具五。經明三心三行是也。上品中生有四。唯缺大行。經云善解義趣是也。上品下生有三。缺於解行。經云但發無上道心是也。若無第一不為上品。若無四五即不往生。故上三品即攝補處不退初心諸大菩薩也　第十四上輩三。初上品上生二上品中生三上品下生　初上品上生三。初標二釋三結　初標。</p>
<p>佛告阿難及韋提希上品上生者　二釋四。初修因二感勝緣三見已得生四生後益　初修因二。初發三心二修三行　初發三心。</p>
<p>若有眾生願生彼國者發三種心即便往生何等為三一者至誠心二者深心三者迴向發願心具三心者必生彼國　發三心者菩提心也。亦名無上道心。一至誠者。求佛菩提決定堅固至佛不移也。二深心者。於大乘法聞思修習至佛不已也。釋論云。智度大海唯佛窮底故云深也。三迴向發願所修功德普施眾生至佛無盡。若對三聚初即攝律儀無惡不斷故必至誠。二即攝善法無善不修故必漸深。三攝眾生無生不度故必迴施。若對三佛初是斷德法身佛也。二即智德報身佛也。三即恩德應身佛也。果有三佛因必三心。不可缺一。餘廣如別　二修三行二初列行相二示時限　初列行相。</p>
<p>復有三種眾生當得往生何等為三一者慈心不殺具諸戒行二者讀誦大乘方等經典三者修行六念迴向發願願生彼國　發上三心必修三行。然有徑修三行義具三心故云復有三種眾生等。一不殺是諸戒之首故別標之。具諸戒行此上品中須納大乘菩薩戒。依善戒經先受五十具後受菩薩戒故云諸戒此即對上至誠心也。二讀誦經典不唯讀誦必須學解發生智慧。此即對深心也。三迴向發願對上可知。仍加六念即念三寶及戒施天名大乘六念也　二示時限。</p>
<p>具此功德一日乃至七日即得往生　少至一日多至七日舉少況多欲彰功勝。則知菩薩大行一念能行猶為佛種。況一日七日寧不往生耶　二感勝緣三。初眾聖來迎二彌陀光照三眾聖同音　初眾聖來迎。</p>
<p>生彼國時此人精進勇猛故阿彌陀如來與觀世音大勢至無數化佛百千比丘聲聞大眾無數諸天七寶宮殿觀世音菩薩執金剛臺與大勢至菩薩至行者前　精進勇猛即能感也。精進不懈勇猛不退。阿彌下彰聖應。佛與大眾共集其前。七寶宮殿即佛居處。金剛臺即蓮華座。下云此紫金臺如大寶華是也。但此金剛與下為異。二聖共執付與乘之　二彌陀光照與眾接引。</p>
<p>阿彌陀佛放大光明照行者身與諸菩薩授手迎接　三眾聖同音讚歎勸進。</p>
<p>觀世音大勢至與無數菩薩讚歎行者勸進其心　三見已得生。</p>
<p>行者見已歡喜踊躍自見其身乘金剛臺隨從佛後如彈指頃往生彼國　得生所感聖境故必歡喜。形留神往有如蟬蛻。十萬億土剎那即至彼佛威神眾生業力。易軀換報如反掌耳　四生後益五。初見佛菩薩二聞法得悟三遊歷十方四獲記還國五證總持門　初見佛菩薩。</p>
<p>生彼國已見佛色身眾相具足見諸菩薩色相具足　生彼即見與下為異　二聞法得悟。</p>
<p>光明寶林演說妙法聞已即悟無生法忍　說妙法者大乘法也。得無生忍即斷證也　三遊歷十方。</p>
<p>經須臾間歷事諸佛遍十方界　承事諸佛習學方便　四獲記還國。</p>
<p>於諸佛前次第授記還到本國　即佛觀云諸佛現前授記是也　五證總持門。</p>
<p>得無量百千陀羅尼門　陀羅尼此翻總持。一能持善二能遮惡。即於無量法門無不通達　三結。</p>
<p>是名上品上生者　二上品中生三。初標二釋三結　初標。</p>
<p>上品中生者　二釋四。初修因二感緣三得往生四生後益　初修因二初行業二發願　初行業。</p>
<p>不必受持讀誦方等經典善解義趣於第一義心不驚動深信因果不謗大乘　上二句示缺行也。善下彰有解也。第一義者了達諸法畢竟空寂。由從緣起無自性故出過諸法故云第一。心不驚者不狐疑也。信因果者諸法雖空善惡因果無毫差也。如此信解方契大乘豈有謗耶　二發願。</p>
<p>以此功德迴向願求生極樂國　迴此功德向彼莊嚴故云迴向。若無願求縱有信解不出輪迴　二感緣三。初眾聖來迎二讚歎安慰三授手接引　初眾聖來迎。</p>
<p>行此行者命欲終時阿彌陀佛與觀世音大勢至無量大眾眷屬圍遶持紫金臺至行者前　紫金臺亦即蓮花　二讚歎安慰。</p>
<p>讚言法子汝行大乘解第一義　從法化生故名法子　三授手接引。</p>
<p>是故我今來迎接汝與千化佛一時授手　三得往生。</p>
<p>行者自見坐紫金臺合掌叉手讚歎諸佛如一念頃即生彼國七寶池中　彈指一念經文互舉　四生後益九。初經宿花開二身變金色三寶華承足四眾聖光照五開悟深法六下臺禮讚七不退菩提八遊行十方九得忍獲記。</p>
<p>初經宿花開　此紫金臺如大寶華經宿則開　二身變金色。</p>
<p>行者身作紫磨金色　準大本中彼土眾生身皆金色。此中特標必應殊異　三寶華承足。</p>
<p>足下亦有七寶蓮華　四眾聖光照。</p>
<p>佛及菩薩俱時放光照行者身　五開悟深法。</p>
<p>目即開明因前宿習普聞眾聲純說甚深第一義諦　六下臺禮讚。</p>
<p>即下金臺禮佛合掌讚歎世尊　七不退菩提。</p>
<p>經於七日應時即於阿耨多羅三藐三菩提得不退轉　即七日已得不退轉　八遊行十方。</p>
<p>應時即能飛行偏至十方歷事諸佛　具六神通故能飛行　九得忍獲記。</p>
<p>於諸佛所修諸三昧經一小劫得無生忍現前授記　一小劫者亦據此土一增減為言　三結。</p>
<p>是名上品中生者　三上品下生三初標二釋三總結　初標。</p>
<p>上品下生者　二釋四初修因二感緣三得生四生後益　初修因二。初有信發心二迴向願求　初有信發心。</p>
<p>亦信因果不謗大乘但發無上道心　顯無解行　二迴向願求。</p>
<p>以此功德迴向求生極樂國　義同前釋　二感緣。</p>
<p>行者命欲終時阿彌陀佛及觀世音大勢至與諸菩薩持金蓮華化作五百佛來迎此人五百化佛一時授手讚言法子汝今清淨發無上道心我來迎汝　金蓮花亦即臺座讚言清淨者既發大心必離諸惡故　三得生。</p>
<p>見此事時即見自身坐金蓮華坐已華合隨世尊後即得往生七寶池中　不言時限同前一念　四生後益五。初華開二見佛三聞法四遊歷五入位　初華開。</p>
<p>一日一夜蓮華乃開　二見佛。</p>
<p>七日之中乃得見佛雖見佛身於眾相好心不明了　三聞法。</p>
<p>於三七日後乃了了見聞眾音聲皆演妙法　四遊歷。</p>
<p>遊歷十方供養諸佛於諸佛前聞甚深法　五入位。</p>
<p>經三小劫得百法明門住歡喜地　百法明門者華嚴云初地菩薩於剎那頃得百三昧見百諸佛。神通能過百佛國能動百佛世界。光明遍照百佛世界能成就百眾生能知過去未來百劫能入百法門能現百身。復為一身以百菩薩莊嚴眷屬。若仁王經有千法明門萬法明門等。歡喜地即初地。初登聖果多歡喜故　三總結。</p>
<p>是名上品下生者是名上輩生想名第十四觀　三品行相如上已明。今更重分。淺深有異。一臨終接引異。上生佛菩薩接中生與千化佛接下品下生五百化佛接。二所乘華座異。上生金剛臺中生紫金臺下生金蓮花。三見佛聞法異。上生到即見聞中生經宿下生七日至三七日。四花開異。上生已開中生經宿下生一日一夜。五證入異。上生到彼即證中生一小劫下生三小劫尋文可見　第十五中輩三品此攝四果聲聞眾。經云彼佛有無量無邊聲聞弟子皆阿羅漢等。問彼國純一大乘清淨良伴何有小乘聲聞耶。答此土聲聞則有二種。一者定性謂沈空滯寂取滅度者。往生論云二乘種不生即此類也。二不定性謂中間迴向。已經開顯知常獲記。雖是聲聞不住小果。法華真阿羅漢涅槃出家菩薩淨土聲聞即同此類。已聞大教發菩提心。但先學小乘聞說苦空無常無我發其本習先證小果終歸大乘。此三品中上生常持五八十具四種戒行。中生亦持四戒但一日一夜。下生孝養仁慈。上二專持佛戒並有迴向願求。下一止依世教故但臨終遇善。三階行別故分高下　第十五中輩三初中品上生二中品中生三中品下生　初中品上生三初標二釋三結　初標。</p>
<p>佛告阿難及韋提希中品上生者　二釋四。初修因二感緣三得生四生後益　初修因二。初明行業二示願求　初明行業。</p>
<p>若有眾生受持五戒持八戒齋修行諸戒不造五逆無眾過患　五八在家二眾戒。諸戒即包十具出家五眾戒。五戒者一不殺二不盜三不邪婬四不妄語五不飲酒。八戒加三。六不著花鬘纓絡香油塗身七不坐高床及不歌舞倡伎八不過中食。婬斷邪正名加淨行。齊一其心故名八齊。禁閉諸根亦名八關。廣如律中。然此四戒或道或俗各持。或出家兼具。既持淨戒必離眾過。五逆過中之大故特標之　二示願求。</p>
<p>以此善根迴向願求生於西方極樂世界　善根為因生彼是果　二感緣三。初眾聖現前二光明照觸三說法開悟　初眾聖現前。</p>
<p>臨命終時阿彌陀佛與諸比丘眷屬圍繞　二光明照觸。</p>
<p>放金色光至其人所　三說法開悟。</p>
<p>演說苦空無常無我讚歎出家得離眾苦　讚歎出家即明此品。多收道眾。離苦者近離塵緣遠清煩惑　三得生。</p>
<p>行者見已心大歡喜自見己身坐蓮華臺長跪合掌為佛作禮未舉頭頃即往生極樂世界　坐蓮禮佛識神即脫　四生後益三。初花開二聞法三得道　初花開。</p>
<p>蓮華尋開當華敷時　合有見佛文略不明　二聞法。</p>
<p>聞眾音聲讚歎四諦　贊四諦者順所習故。苦集二諦世間因果是所斷。滅道二諦出世因果是所證。四法皆實故並名諦　三得道。</p>
<p>應時即得阿羅漢道三明六通具八解脫　阿即翻無羅漢為生。結惑已盡不受後有故言無生亦云應供殺賊。如別所明。三明者過去宿命明現在漏盡明末來天眼明。三皆洞徹獨得稱明。六通一天眼二天耳三他心四宿命五如意六漏盡。六皆無壅故總名通。八解脫亦名八背捨。一內有色相外觀也<span class='note-inline'>(不懷內身骨人而觀外色不淨此位在初禪)</span>。二內無相外觀也<span class='note-inline'>(懷滅內骨人觀外不淨得入二禪)</span>。三緣淨背捨身作證<span class='note-inline'>(除外不淨定心清潔名緣淨以無著心受三禪樂名身證)</span>。四虛空處背捨<span class='note-inline'>(滅四禪色心緣無邊空而入定知無常苦空心厭背故)</span>。五識處背捨<span class='note-inline'>(捨空緣識入定知無常生厭背)</span>。六無所有處背捨<span class='note-inline'>(捨識緣無所有入定知無常生厭背)</span>。七非有想非無想背捨<span class='note-inline'>(捨無所有緣非非想入定知無常生厭背)</span>。八滅受想背捨<span class='note-inline'>(背滅受捨諸心心數法入定休息名背捨)</span>。餘如法界次第　三結　是名中品上生者　二中品中生三。初標二釋三結　初標。</p>
<p>中品中生者　二釋四。初修因二感緣三得生四生後益　初修因二。初行業二願求　初行業。</p>
<p>若有眾生若一日一夜受持八戒齋若一日一夜持沙彌戒若一日一夜持具足戒威儀無缺　文略五戒前略十具。前後互見必具四戒。沙彌戒即十戒。前八戒中分七為二。加不捉金銀錢寶。具足戒即大僧大尼所受戒。七支具發遍該生境故云具足　二願求。</p>
<p>以此功德迴向願求生極樂國戒香薰修　持戒淨業以求淨報。持戒成德名稱遠聞。故喻如香　二感緣二。初見佛眾聖二聞空讚歎　初見佛眾聖。</p>
<p>如此行者命欲終時見阿彌陀佛與諸眷屬放金色光持七寶蓮華至行者前　放光照觸持花迎取　二聞空讚歎。</p>
<p>行者自聞空中有聲讚言善男子如汝善人隨順三世諸佛教故我來迎汝　三世諸佛並勸持戒斷惡修善。故今持戒即是隨順　三得生。</p>
<p>行者自見坐蓮華上蓮華即合生於西方極樂世界　花合即生亦一念頃　四生後益三。初見佛二聞法三獲證　初見佛。</p>
<p>在寶池中經於七日蓮華乃敷華既敷已開目合掌讚歎世尊　文敘讚歎理合先見　二聞法。</p>
<p>聞法歡喜　聞法亦即四諦苦空無常等下品同然　三獲證。</p>
<p>得須陀洹經半劫已成阿羅漢　須陀洹此翻逆流謂逆生死流即初果也　三結。</p>
<p>是名中品中生者　三中品下生三初標二釋三總結　初標。</p>
<p>中品下生者　二釋四。初修因二。遇緣三得生四生後益　初修因。</p>
<p>若有善男子善女人孝養父母行世仁慈　執勞侍奉順色承志故名孝養父母。儒教以為百行之本。推愛及物博施濟眾故云行世仁慈。儒宗以為君子之德由生前積善故臨終遇緣　二遇緣。</p>
<p>此人命欲終時遇善知識為其廣說阿彌陀佛國土樂事亦說法藏比丘四十八願　以善化人眾所知識。知其道德識其儀貌。法華妙莊嚴王云善知識者是大因緣。即指妻兒為善知識。故知但能開導不局僧俗。國土樂事如上依報及大小彌陀經所說。法藏比丘者彌陀因名。昔為國王遇世自在王佛棄國出家。即於佛前發四十八願具如大本　三得生。</p>
<p>聞此事已尋即命終譬如壯士屈伸臂頃即生西方極樂世界　此中合有臨終持花接引等事文略不敘。壯士屈伸頃亦即少時前後語變　四生後益三。初花開二聞法三得道　初花開。</p>
<p>生經七日遇觀世音及大勢至　經文但云七日不說花開　二聞法。</p>
<p>聞法歡喜　二聖說法未及見佛　三得道。</p>
<p>得須陀洹經一小劫成阿羅漢　三總結。</p>
<p>是名中品下生者是名中輩生想名第十五觀　前二品臨終見佛蒙光聞法。下品並無前二。生已見佛聞法。下品但見觀音勢至。上二並敘乘花而去到彼花開。下品不明義須合有但文略耳。上生應時即得四果。中生半劫下生一劫尋對可了　第十六下輩三品並無修因。皆是平生作惡臨終遇善。準十疑論若無宿善今亦不遇故。此三品不無遠因。上生但泛爾作過不知慚愧。中生所敘多是出家五眾希貪名利毀破戒律。下生即造十惡五逆諸極重罪。罪有輕重故分三等　第十六下輩三。初下品上生二下品中生三下品下生　初下品上生三。初標二釋三結　初標。</p>
<p>佛告阿難及韋提希下品上生者　二釋四。初生來造惡二臨終遇緣三見相得生四生後利益　初生來造惡。</p>
<p>或有眾生作眾惡業雖不誹謗方等經典如此愚人多造惡法無有慚愧　作眾惡業明非極重不謗經典尚有正信　二臨終遇緣二。初知識開導二化佛來讚　初知識開導二。初聞法除業二稱名滅罪　初聞法除業。</p>
<p>命欲終時遇善知識為說大乘十二部經首題名字以聞如是諸經名故除却千劫極重惡業　二稱名滅罪。</p>
<p>智者復教合掌叉手稱南無阿彌陀佛稱佛名故除五十億劫生死之罪　經題佛號功力難思。滅罪劫數文中趣舉　二化佛來讚二。初化眾來迎二讚歎接引　初化眾來迎。</p>
<p>爾時彼佛即遣化佛化觀世音化大勢至至行者前　二讚歎接引。</p>
<p>讚言善男子汝稱佛名故諸罪消滅我來迎汝　三見相得生。</p>
<p>作是語已行者即見化佛光明遍滿其室見已歡喜即便命終乘寶蓮華隨化佛後生寶池中　四生後利益三。初花開二觀音說法三聞法入證　初花開。</p>
<p>經七七日蓮華乃敷　二觀音說法。</p>
<p>當華敷時大悲觀世音菩薩及大勢至菩薩放大光明住其人前為說十二部經　十二部經一切諸佛所說經法。總大小乘有十二類亦名十二分教。一契經二重頌三授記四諷誦五無問自說六因緣七譬喻八本生九本事十方廣十一未曾有十二論義部即類也　三聞法入證。</p>
<p>聞已信解發無上道心經十小劫具百法明門得入初地　此下三品生彼聞法皆發大心。前中三品但明小果。以其先發大心故不明耳。百法明門義同前釋　三結。</p>
<p>是名下品上生者　二下品中生三。初標二釋三結　初標。</p>
<p>佛告阿難及韋提希下品中生者　二釋四。初造惡因二遇知識三得往生四生後益　初造因三。初別列四過二總結四過三示來報　初別列四過四。初毀戒過二犯盜過三說法過四無慚過　初毀戒過。</p>
<p>或有眾生毀犯五戒八戒及具足戒　文略沙彌戒　二犯盜過。</p>
<p>如此愚人偷僧祇物盜現前僧物　僧物最重故特標之。僧祇此翻大眾。即常住物有二。一常住常住即寺宇米穀等。二十方常住即供僧食飲等。現前僧物亦二。一現前現前謂據數即分者。二十方現前謂作相普施者。四種僧物盜皆結犯。經云五逆四重我亦能救。盜僧物者我所不救。斯極誡也　三說法過。</p>
<p>不淨說法　言不淨者假托佛法希求利養　四無慚過。</p>
<p>無有慚愧　公然造作內無羞恥　二總結四過。</p>
<p>以諸惡業而自莊嚴　惡跡盈滿故云莊嚴　三示來報。</p>
<p>如此罪人以惡業故應墮地獄　應墮獄者應猶合也　二遇知識三。初業相現前二知識開導三聞法滅罪　初業相現前。</p>
<p>命欲終時地獄眾火一時俱至　地獄眾火即鑊湯鑪炭鎔銅鐵丸等。天台云火車相現即火輪也。因中果相自心中業　二知識開導。</p>
<p>遇善知識以大慈悲即為讚說阿彌陀佛十力威德廣說彼佛光明神力亦讚戒定慧解脫解脫知見　說佛功德有三。一十力二光明三五分法身。十力者。一是處非處力<span class='note-inline'>(佛知說法因緣果報從是因不生是果佛悉遍知)</span>。二業智力<span class='note-inline'>(佛知一切眾生三世諸業因緣果報)</span>。三定力<span class='note-inline'>(佛知一切諸佛三昧)</span>。四根力<span class='note-inline'>(佛知他眾生諸根上下)</span>。五欲力<span class='note-inline'>(佛知眾生種種樂欲)</span>。六性力<span class='note-inline'>(佛知世間種種性)</span>。七至處道力<span class='note-inline'>(佛知一切道至處相)</span>。八宿命力<span class='note-inline'>(佛知種種宿命一世二世乃至百千世劫)</span>。九天眼<span class='note-inline'>(佛天眼淨見眾生生死業報等相)</span>。十漏盡力<span class='note-inline'>(佛諸漏盡故無漏心解脫)</span>。五分中上三可解。修因感果名解脫。五住二死究竟永盡果後起用名解脫知見　三聞法滅罪。</p>
<p>此人聞已除八十劫生死之罪地獄猛火化為清涼風吹諸天華華上皆有化佛菩薩迎接此人　感聖來迎以聞佛德一念信受轉惡為善。火化清風境隨心變其速若此　三得往生。</p>
<p>如一念頃即得往生七寶池中蓮華之內　四生後益三。初花開二二聖說法三聞法獲益。初花開。</p>
<p>經於六劫蓮華乃敷　二二聖說法。</p>
<p>觀世音大勢至以梵音聲安慰彼人為說大乘甚深經典　三聞法獲益。</p>
<p>聞此法已應時即發無上道心　三結。</p>
<p>是名下品中生者　下品下生三初標二釋三總結　初標。</p>
<p>佛告阿難及韋提希下品下生者　標中上中兩輩止於上品標佛告等。獨下三品一一別標者以作惡往生反常駭眾易惑難信故頻標示。意令聽受　二釋四。初造惡因二遇緣三得生四生後益　初造惡因二。初敘現業二示來報　初敘現業。</p>
<p>或有眾生作不善業五逆十惡具諸不善　五逆者殺父殺母殺阿羅漢破和合僧出佛身血。違負恩德故名五逆。生報即隨阿鼻名五無間業。十惡者即身三口四意三一切惡業皆十攝之。既作極重餘無不為故云具諸不善。問大本云下至十念不生我國不取正覺唯除五逆誹謗正法。今經五逆亦得生者。今解若據彌陀願力豈遮造逆之徒。方便赴機言乖趣合。彼則顯樂邦殊妙欲進於善人。此明淨業功深不遺於極惡。但使持名迴願無不滅罪往生故。觀佛三昧經云四部弟子謗方等經作五逆罪犯四重禁等。如是等人若能至心一日一夜繫念觀佛一相好者。諸惡罪障皆悉消滅。引彼證此罪滅何疑　二示來報。</p>
<p>如此愚人以惡業故應墮惡道經歷多劫受苦無窮　隨犯一逆阿鼻一劫何況多犯故經多劫　二遇緣二。初知識開導二勝相現前　初知識開導四。初說妙法二病苦不能三教修十念四滅罪數　初說妙法。</p>
<p>如此愚人臨命終時遇善知識種種安慰為說妙法教令念佛　說妙法者讚淨土也。令念佛者作觀想也　二病苦不能。</p>
<p>此人苦逼不遑念佛　遑暇也　三教修十念。</p>
<p>善友告曰汝若不能念彼佛者應稱無量壽佛如是至心令聲不絕具足十念稱南無阿彌陀佛　心觀為念口誦為稱十念謂十聲也　四滅罪數。</p>
<p>稱佛名故於念念中除八十億劫生死之罪　念念即約佛聲　二勝相現前。</p>
<p>命終之時見金蓮華猶如日輪住其人前　花如日輪者喻其量也。若準俱舍日面徑五十一由旬。今此但取地居仰望。大小未必如論　三得生。</p>
<p>如一念頃即得往生極樂世界　四生後益三。初花開二二聖說法三聞法獲益。初花開。</p>
<p>於蓮華中滿十二大劫蓮華方開　二二聖說法。</p>
<p>觀世音大勢至以大悲音聲為其廣說諸法實相除滅罪法　罪從緣生無有自性。諸法皆爾故名實相。普賢行法云一切業障海皆從妄想生。若欲懺悔者端坐念實相是也　三聞法獲益。</p>
<p>聞已歡喜應時即發菩提之心　三總結。</p>
<p>是名下品下生者是名下輩生想名第十六觀　第三顯示利益二。初眾見彼土依正莊嚴二隨機獲益　初眾見彼土依正莊嚴。</p>
<p>說是語時韋提希與五百侍女聞佛所說應時即見極樂世界廣長之相得見佛身及二菩薩　前但韋提獨見今此大眾皆覩　二隨機獲益三。初夫人入證二五百侍女發心獲記三諸天發心　初夫人入證。</p>
<p>心生歡喜歎未曾有豁然大悟逮無生忍　豁然大悟破無明也。逮無生忍證法性也　二五百侍女發心獲記。</p>
<p>五百侍女發阿耨多羅三藐三菩提心願生彼國世尊悉記皆當往生生彼國已得諸佛現前三昧　問往生論女人根缺皆不得生今何違者。答非謂此土女及根缺不得生彼。蓋言生彼國者不受女人及根缺報耳。以彌陀發願若有女人未生我國復受女像不取正覺。又云國中人天不具三十二大人相者不取正覺。　是知彼無女人及根缺也。餘如十疑論說　三諸天發心。</p>
<p>無量諸天發無上道心　佛在幽宮說此觀法。阿難目連侍佛左右。止有夫人侍女諸天以為聽眾餘無聞者。後還靈山阿難重述。菩薩大眾始得同聞　第三流通分二　初至皆大歡喜幽宮即座付屬流通。二爾時世尊下還歸崛山轉說流通。由此二處眾聞信受展轉傳授流注無究　初幽宮付屬四。初立名教持二勸修獲益三付屬憶持四眾聞歡喜　初立名教持二。初雙問名持二別答　初雙問名持。</p>
<p>爾時阿難即從座起前白佛言世尊當何名此經此法之要當云何受持　一問經名二問持法故云雙問　二別答二。初示名二教持　初示名二。初從能觀所觀為名二約功用為名　初從能觀所觀為名。</p>
<p>佛告阿難此經名觀極樂國土無量壽佛觀世音菩薩大勢至菩薩　總包依正但缺徒眾。首題避煩但摘五字包攝亦備　二約功用為名。</p>
<p>亦名淨除業障生諸佛前　滅罪往生是經力用　二教持。</p>
<p>汝當受持無令忘失　智論云信力故受念力故持。既受且持則無忘失　二勸修獲益五。初見境勝二滅罪勝三自身勝四伴侶勝五果報勝　初見境勝。</p>
<p>行此三昧者現身得見無量壽佛及二大士　勢至圓通云若眾生心憶佛念佛現前當來必定見佛　二滅罪勝。</p>
<p>若善男子善女人但聞佛名二菩薩名除無量劫生死之罪何況憶念　舉聞況念其勝可知　三自身勝。</p>
<p>若念佛者當知此人是人中分陀利華　分陀利此云白蓮花一人間奇瑞二性潔無染故以比焉　四伴侶勝。</p>
<p>觀世音菩薩大勢至菩薩為其勝友　補處為友無宜自輕　五果報勝。</p>
<p>當坐道場生諸佛家　坐道場者謂成佛也。得道之場故名道場。一切諸佛皆於菩提樹下趺坐斷惑破魔成道。法身一體諸佛同證。故是佛家。勢至章云去佛不遠。小本經云皆得不退阿耨菩提。並同此意　三付屬憶持。</p>
<p>佛告阿難汝好持是語持是語者即是持無量壽佛名　意令對說持名功大持經亦然　四眾聞歡喜。</p>
<p>佛說此語時尊者目犍連尊者阿難及韋提希等聞佛所說皆大歡喜　歡喜者一所未曾聞今得聞故。二清淨國土得往生故。三展轉開示利生無窮故。具斯諸義故懷大喜　二轉說流通三。初佛還本處二阿難轉說三眾聞禮散　初佛還本處。</p>
<p>爾時世尊足步虛空還耆闍崛山　據佛王宮說經時久。或眾不散待佛還來。或是再集。皆不可測　二阿難轉說。</p>
<p>爾時阿難廣為大眾說如上事　累囑憶持意見於此　三眾聞禮散。</p>
<p>無量諸天及龍夜叉聞佛所說皆大歡喜禮佛而退　照前列眾文略龍天。阿難親聞代傳佛語故云聞佛說也。</p>
</div>
<p class='juan'>佛說觀無量壽佛經義疏卷下<span class='note-inline'>(終)</span></p>
<div class='div-w'><p>觀無量壽經者。淨業之正因。除障之勝行。超凡入聖之妙術。長生不死之神方也。是以。受持代盛疏鈔人夥。如吾祖靈芝律師義疏。綜括眾說芟除繁瑣。文詞簡古義理精明。可謂得治經之旨矣。師正思念常處五濁。提誘群有令入佛道也。及讀高僧傳。慧布法師曰。方土雖淨非吾願。若使十劫蓮華中受樂。何如三途苦處救眾生也。既符所見。愈輕淨業。而後染重病色力痿羸。心識迷茫總失趣向。且知志雖洪大力未堪忍。忽覺前非深自感傷。因見天台十疑論云。初心菩薩未得無生忍。要須不離佛。又引智度論曰。具縛凡夫有大悲心。願生惡世救苦眾生。無有是處。譬如嬰兒不離母弱羽可<span class='corr'>傅</span>枝矣。於是棄擲平生之所業。博尋西方教二十餘年。作疏為贊勉誘來者。此疏其一也。師諱元照。字湛如。自號安忍子。若其道德高輝敷映。僧史唯欣淨之一門。未盡其致。得之師之禮懺儀序中。卒撮梗槩以告于茲矣。此疏始科與疏不接。本經言亙兩端起盡易惑。一覽之次。分科於文前。入疏於經間。繕寫成一本。密助撿閱之費功。或人曰。壽諸梓廣于世可乎。豈止非便初學。抑又西資之益不少也。余以是於或者之言也。今經疏者佛祖經疏。縱令刊行流布得非狂簡乎。遂投書肆以充其需。非敢進之先達。只與同志人俱之。淺識所窺。錯謬定多。聊俟英俊之訂正。庶繙看之輩。觀解頓發。共游唯心之淨土。願行速就。各見本性之彌陀矣。時寬文十二歲次壬子四月八日釋湛慧書于洛東山戒光丈室。</p>
</div>
</div><!-- end of div[@id='body'] -->
</body></html>