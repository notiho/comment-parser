<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說如來興顯經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 291 [Nos. 278(32), 279(37)]
<p class='juan'><a id='mulu1' />佛說如來興顯經卷第一</p><p class="byline">西晉月氏三藏竺法護譯</p>
<div class='div-jing'><p>聞如是：</p>
<p>一時佛遊如來建立之土，號歎法身深奧，悅豫普見棚閣為大嚴淨，顯曜威宮琉璃之藏、如來所行。佛時興出無量之路為法界宮，觀菩薩身光明清淨師子之座，咸受一切菩薩之體為大法座。諮嗟法界如來聖旨，緣虛空界，行無罣礙，曉了本際聖慧之界，普解佛慧，分別聖道。去、來、今佛一切悉等，為一法身；一切諸佛行皆平等，神通之行無所罣礙。法身慧體，究竟無相；法度無極，遊于法界，無有二行，玄曠無限為最正覺，其等如稱則超度行，無有陰蓋解脫之門。其法界者，普同虛空；常遊十方諸佛國土，無限之故靡所不覩。</p>
<p>億百千姟諸菩薩等猶如塵數，一切悉已一生補處，各各在於異佛世界，志願無極、奉諸慧行，各各入於無所破壞平等法界。空界無限，無所獲致、無中間行、無有自然、亦無所生；曉了、證明一切諸法亦復如是。眾菩薩身無所動捨，逮諸通慧、遍諸佛土而無所念，遵如來慧，而於佛道現在得致顯明之曜。遊大聖行無所震動，慧以一身示于無量，所行之體周于無限法界之裏，分別善人眾生之界至不退轉。等獲本際無本法界，除去自大，身常卑順則無所畏，如來照明一切德本以為徒類。</p>
<p>其名曰：普賢菩薩、普稱尊菩薩、如來族姓成首菩薩、金剛幢英菩薩、無蓋月淨菩薩、日光離垢藏菩薩、大神通變動菩薩、離垢光首、十方精進王、大師子娛樂神通菩薩。如是等類，猶如十方不可計數億百千姟諸佛之土滿中眾塵，眾會菩薩，其數如斯。</p>
<p>於是有光，號如來聖旨，世尊眉間演出斯耀，無央數姟億百千明照於無量、無有邊際、無餘世界十方佛土，示現如來威神之變，告無央數億百千姟諸菩薩眾，威神則令諸佛世界一切惡趣悉為銷滅，覆蔽一切諸魔宮殿。</p>
<p>又，諸如來成最正覺，寤諸未覺，示現諸佛眾會道場，所出光明嚴淨之座，顯曜法界、第一空界，在所周遍達諸佛界，尋復來還，皆繞一切菩薩坐場，入如來族姓成首菩薩頂上不現。</p>
<p>如是眾會一切菩薩怪未曾有，身心踊躍：「今日當有無極之變講說大法，如此光明自然來現。」</p>
<p>光明適沒，如來族姓成首菩薩即從坐起，於蓮花上而下右膝，長跪叉手思如來德，以偈頌曰：</p>

<div class="lg regular" style="margin-left:0em;"><div class='lg-row'>「寤諸不覺者，　超踰諸德王，</div>
<div class='lg-row'>其行無罣礙，　所起度無極。</div>
<div class='lg-row'>其大聖安住，　平等於三世，</div>
<div class='lg-row'>恭敬今稽首，　明哲之慧<span class='corr'>士</span>。</div>
<div class='lg-row'>所行無形相，　則度于彼岸，</div>
<div class='lg-row'>又復而示現，　善莊嚴身相。</div>
<div class='lg-row'>光明離眾垢，　演顯百千曜，</div>
<div class='lg-row'>降伏諸魔事，　以頂歸命禮。</div>
<div class='lg-row'>震動諸國土，　宮殿之元首，</div>
<div class='lg-row'>乃至於十方，　諸所有土地，</div>
<div class='lg-row'>終不令一人，　而使獲恐懼，</div>
<div class='lg-row'>佛道之威神，　所興如是比。</div>
<div class='lg-row'>而平等建立，　於虛空之界，</div>
<div class='lg-row'>其法界如是，　獲逮諸境土。</div>
<div class='lg-row'>嚴淨於黎庶，　億姟之塵數；</div>
<div class='lg-row'>蠲除諸眾生，　一切之罪釁。</div>
<div class='lg-row'>志願甚堅強，　行于億千劫，</div>
<div class='lg-row'>玩習積累德，　殊勝之佛道。</div>
<div class='lg-row'>逮得於一行，　聖慧無罣礙；</div>
<div class='lg-row'>以一之自然，　皆行諸佛道。</div>
<div class='lg-row'>所演放光明，　導師為若茲，</div>
<div class='lg-row'>普見於忍界，　一切靡不周；</div>
<div class='lg-row'>普示現一切，　威神之變化，</div>
<div class='lg-row'>吾身已得入，　於一自然行。</div>
<div class='lg-row'>今以是之故，　興發如此念：</div>
<div class='lg-row'>『今為正應時，　稽首於法王。』</div>
<div class='lg-row'>無央數菩薩，　悉來集會斯，</div>
<div class='lg-row'>而欲得聽省，　所分別法事。</div>
<div class='lg-row'>今日諸會者，　清淨復清淨，</div>
<div class='lg-row'>而於諸世界，　親近遵修行。</div>
<div class='lg-row'>聖慧無限量、　境界無罣礙，</div>
<div class='lg-row'>逮得於勇猛，　無極之威神。</div>
<div class='lg-row'>斯等遊世誼，　所行逮神仙，</div>
<div class='lg-row'>智慧不可計，　超越精進力，</div>
<div class='lg-row'>而造奮光明，　悉照諸菩薩。</div>
<div class='lg-row'>今鄙如應問：　『殊勝最上法，</div>
<div class='lg-row'>所堪任境界？』　為之大聖通，</div>
<div class='lg-row'>自恣其威曜，　而普悉示現。</div>
<div class='lg-row'>導師最上尊！　頒宣諸佛土，</div>
<div class='lg-row'>孰為人中聖、　至上之真子？」</div>
</div><p>說此頌讚已，應時世尊從口演光，名不可計億數照明，照於一切無有邊際諸佛世界，繞諸佛土具足十匝，示現如來聖旨威變，請無央數諸菩薩億百千姟悉見告勅，動諸佛土，至諸惡趣悉滅災患，覆蔽一切諸魔宮殿。十方如來平等正覺覺諸不覺，示現諸佛眾會道場。光明之耀度于法界，一切周遍虛空之界，達諸佛土尋即復還，繞諸菩薩，入於普賢菩薩面門。</p>
<p>普賢菩薩適遇斯光，尋時如應，功德、威顏、師子之座倍加於前——超越佛身及師子座，又復絕踰諸菩薩體師子之座。普賢菩薩儀觀、美德、師子之座高廣殊妙，而現特為顯麗。</p>
<p>爾時，如來族姓成首菩薩問普賢曰：「唯，佛之子！仁之功德不可思議，一切世界悉遍知之。興大變化悅諸菩薩，無極感動，今斯，佛子！如來所現變本瑞應？」</p>
<p>普賢菩薩謂如來族姓成首菩薩：「如吾所憶，又如往古諸平等覺之所覩現，如斯變化無極感動，當講如來興顯經典。今者，大聖欲演此義，故復示現如是變應。」</p>
<p>如來族姓成首菩薩適聞於斯興顯典名，尋時即以佛之威神，地則大動。於是，如來族姓成首菩薩謂普賢曰：「善哉，佛子！堪任能樂為諸菩薩大士之等讚揚如來、至真、等正覺興顯成乎。今者，十方悉皆嚴淨，無央數億百千姟眾而來集會。往古善修清淨之行，心有所歸，懷抱道德，顯發覺意，演大言辭，超度彼岸。建立一切諸如來行、威儀禮節，心念諸佛未曾忘捨，興設大哀，普觀眾生。諸大菩薩決了神通，分別一切如來精進，己身惔怕，聞一切佛所讚道音、尊妙之法。如是儔倫功德名稱，平等蠲除一切憎愛而無適莫，今斯菩薩皆來集會。仁為佛子，曾已供養無央數億百千姟佛，稽首諮受；悉已遵修諸菩薩行，獲大神足、諸三昧門、娛樂神通，皆入如來祕密之藏；銷諸狐疑，入于如來無畏精進，探覩眾生一切諸根；皆以信於真諦解脫而說經典，達如來動；聖性所歸，頒宣一切諸佛之法，最為第一得度無極。如是比類不可稱計，眾德奇特。善哉，佛子！願說如來興顯現身、暢演弘音，所可講說諸心念行、境界之處，所歎行者成最正覺、轉于法輪、宣傳佛教、現大滅度，示於如來一切德本、諸所造行。」</p>
<p>爾時，如來族姓成首菩薩重欲解義分別所歸，則為普賢菩薩而說頌曰：</p>

<div class="lg regular" style="margin-left:1em;"><div class='lg-row'>「善歸無合會，　諦曉了悉覺，</div>
<div class='lg-row'>其慧則無上，　平等離欲塵。</div>
<div class='lg-row'>稱歎於最勝，　所行無限量，</div>
<div class='lg-row'>其聞于音響，　一切悉踊躍。</div>
<div class='lg-row'>菩薩之殊特，　云何興出勝？</div>
<div class='lg-row'>所以得歸趣，　何因致真實？</div>
<div class='lg-row'>如來之音響，　何謂為身心？</div>
<div class='lg-row'>其行之境界，　斯大稱云何？</div>
<div class='lg-row'>何謂為諸佛，　而因言如來？</div>
<div class='lg-row'>何故為最勝，　而轉於法輪？</div>
<div class='lg-row'>願講眾安住，　滅度之道地，</div>
<div class='lg-row'>當悅可斯等，　無量諸佛子。</div>
<div class='lg-row'>其在于十方，　安住大法王，</div>
<div class='lg-row'>一切諸眾生，　功德之所歸。</div>
<div class='lg-row'>斯等之福慶，　大聖願為說，</div>
<div class='lg-row'>何緣見道意？　云何至安住？</div>
<div class='lg-row'>云何得聽聞，　如來之名號？</div>
<div class='lg-row'>未曾得覩見，　滅度諸大聖，</div>
<div class='lg-row'>假使發踊躍，　恭敬於尊聖。</div>
<div class='lg-row'>唯悅豫說之，　何因成大意？</div>
<div class='lg-row'>今以問於此，　清淨之大人！</div>
<div class='lg-row'>為說所奉行，　大德之巨海。</div>
<div class='lg-row'>察斯諸菩薩，　一切悉叉手，</div>
<div class='lg-row'>問佛并仁者，　及諮于鄙身。</div>
<div class='lg-row'>當為斯等故，　宣說淨尊法，</div>
<div class='lg-row'>為斷眾狐疑，　獲無量大慧。</div>
<div class='lg-row'>因為引譬喻，　示現佛種姓，</div>
<div class='lg-row'>設眾生聞者，　發清淨道心。</div>
<div class='lg-row'>悉令諸佛土，　周遍勝無餘，</div>
<div class='lg-row'>諸佛普示現，　若干種身形。</div>
<div class='lg-row'>知法清淨者，　則演隨應時，</div>
<div class='lg-row'>因其族譬喻，　而為示現說。</div>
<div class='lg-row'>往至姟佛土，　於十方百、千、</div>
<div class='lg-row'>億百那術數，　無量不可計，</div>
<div class='lg-row'>難可得值見，　如是等菩薩，</div>
<div class='lg-row'>如今日聚會，　若茲自在勝。</div>
<div class='lg-row'>是故願說之，　安住行清淨，</div>
<div class='lg-row'>由斯廣宣闡，　如來之族姓。</div>
<div class='lg-row'>斯等諸菩薩，　一切叉手立，</div>
<div class='lg-row'>普悉志求法，　渴仰於經典。」</div>
</div><p>普賢菩薩緣如來族姓成首所問，普告一切諸菩薩眾：「唯，最勝子！諸如來處不可思議至真、等正覺，若興出者，演不可量敘法次第，無能稱計。如來熙隆巍巍如是，雖以一事，不以一事而歸於道。所以者何？唯佛之號。又有十事為無量法歸不可計百千功德，修習所行得至如來。何謂為十？道心無量，普護群黎一切之意、往宿積累善行之念；志性無限，從本清淨；合集無極大慈大哀，而以習趣救濟眾生；願行無底，不斷遵修福慧無極；習行無厭而習歸趣；教化眾生無邊佛藏；亦以習趣善諦清淨；無量善權智慧之路；奉無量德無限之道；所習聖智合集，懷來無際法義經典之藏。是故，佛子！十法之行為法面首。已具足十，不可計會無量百千眷屬枝黨得歸如來。</p>
<p>「譬如，佛子！其千世界所因得號，不以一事而合成也，以無數合會成。譬如大陰不失時節而以澍雨，有四因緣諸風習習、飄颻流布：風名執御，其大風場多有眾水主導御雨；有枯竭風，其風燒水；有風名曰住立，住立一切所有宮殿；風名莊嚴，為諸三千受體眾生罪福俱遊。計諸菩薩所成功德亦復如是，無有限量、不可計會；亦如若干立三千界乃得諸法，無有能為分別計數、稱量本末，無能覩見盡其原者。如是，佛子！如來、至真、等正覺不以一事、不以一義而興出也。</p>
<p>「又，從往古諸如來所先興弘陰法雨，其心奉教而無厭惓，志性堅強，執持不忘，不有憒亂，觀察寂然。以慧道場枯竭一切塵勞之欲，誘勸修殖眾德之本，而善建進、<span class='corr'></span><span class='corr'>銷</span>却憍慢。分別決了清淨之行，講暢言教，德淨群生。如來功祚道原無漏，懷來如是至真、正覺，獲致諸法，於彼無有興出之者，是為入于第一之門，菩薩所行至於如來之所興顯。「復次，佛子！譬如喻於三千世界自然興盛，起大陰雲名不可壞，應時而雨，其餘地者不能堪任受於此水，唯有三千世界遭水變時。如是，仁者！佛之法界有弘法澤名曰無壞，合集如來不斷佛種，及諸聖士、一切聲聞及與緣覺所不堪任受持、奉行。唯有菩薩承大勢力，心無恐懼，誓被德鎧，是為二事。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「明聽諸十方，　一切世間上，</div>
<div class='lg-row'>求比無等倫，　譬之若虛空。</div>
<div class='lg-row'>導師之所行，　無量、無邊際，</div>
<div class='lg-row'>則為無儔匹，　其德皆周遍。</div>
<div class='lg-row'>假使思惟佛，　心念之所由，</div>
<div class='lg-row'>斯諸十方者，　功德無限量。</div>
<div class='lg-row'>眾人之口辭，　億百千劫歎，</div>
<div class='lg-row'>雄師子無極，　世俗無有雙。</div>
<div class='lg-row'>一切諸十方，　諸所有佛土，</div>
<div class='lg-row'>皆破碎如塵，　如是塵數劫，</div>
<div class='lg-row'>復如億百千，　諮嗟諸十方，</div>
<div class='lg-row'>一毛之功德，　而不能盡極。</div>
<div class='lg-row'>假令有丈夫，　欲稱量虛空，</div>
<div class='lg-row'>第二人計然，　疾算諸受相，</div>
<div class='lg-row'>不可計無量、　不能盡虛空，</div>
<div class='lg-row'>當知諸十方，　如是行無限。</div>
<div class='lg-row'>假令三世人，　諸在三界者，</div>
<div class='lg-row'>設計此眾生，　心之所行念，</div>
<div class='lg-row'>心一時須臾，　悉可知分數，</div>
<div class='lg-row'>群萌諸思想，　神識之所念。</div>
<div class='lg-row'>猶譬如法界，　悉無有邊際，</div>
<div class='lg-row'>而不見一切，　法界之所趣。</div>
<div class='lg-row'>十力亦如是，　所行無限量，</div>
<div class='lg-row'>一切無一切，　法界為自然。</div>
<div class='lg-row'>猶如大雨時，　名曰不可壞，</div>
<div class='lg-row'>無能任受者，　水災乃能苞。</div>
<div class='lg-row'>佛演無極澤，　小乘不堪受，</div>
<div class='lg-row'>唯菩薩能奉，　遍布於一切。</div>
<div class='lg-row'>無本如無本，　寂寞無二想，</div>
<div class='lg-row'>永無有生者，　是曰為普等。</div>
<div class='lg-row'>一切世間上，　境界亦如茲，</div>
<div class='lg-row'>無本等自然，　已脫於增損。</div>
<div class='lg-row'>猶如斯本際，　真本際無際，</div>
<div class='lg-row'>三世為平等，　普解脫一切。</div>
<div class='lg-row'>愍哀等如斯，　導師之所行，</div>
<div class='lg-row'>咸周於三世，　一切無罣礙。</div>
<div class='lg-row'>本際無所造，　無造能自然，</div>
<div class='lg-row'>本淨如虛空，　無垢、無塵勞。</div>
<div class='lg-row'>最勝顯如是，　一切悉嚴淨，</div>
<div class='lg-row'>已捨造、無造，　棄於有、無事。</div>
<div class='lg-row'>釋放言聲辭，　及一切音響，</div>
<div class='lg-row'>蠲除於去、來，　滅度無所有。</div>
<div class='lg-row'>諸十方如斯，　於法而自然，</div>
<div class='lg-row'>一切言無聲，　亦不可受持。</div>
<div class='lg-row'>如是淨寂然，　曉了一切法，</div>
<div class='lg-row'>如空中鳥跡，　若石處虛空。</div>
<div class='lg-row'>緣本所誓願，　而示現色身，</div>
<div class='lg-row'>自觀諸十方，　最勝所變化。</div>
<div class='lg-row'>假使欲入斯，　如是最勝界，</div>
<div class='lg-row'>當志念遵道，　自淨其志性。</div>
<div class='lg-row'>制捐諸思想，　於念亦無念，</div>
<div class='lg-row'>猶空中鳥跡，　心所入如是。</div>
<div class='lg-row'>是故，安住子！　省諸導師行，</div>
<div class='lg-row'>聽我之所說，　精舉諸譬喻。</div>
<div class='lg-row'>計於諸十方，　名德不可極，</div>
<div class='lg-row'>況復說其義，　諮嗟講聖尊？</div>
<div class='lg-row'>如彼群萌類，　自然行致身，</div>
<div class='lg-row'>不能思念計，　諸導師所行。</div>
<div class='lg-row'>十方境界果，　佛道自在倫，</div>
<div class='lg-row'>成就諸德本，　聽說一切德。</div>
<div class='lg-row'>今現是世人，　思行令無餘，</div>
<div class='lg-row'>未曾念堪任，　合聚依因緣。</div>
<div class='lg-row'>百億土有辭，　音合億百千，</div>
<div class='lg-row'>所以曰言世，　因立三千界；</div>
<div class='lg-row'>人中上如是，　斯等自然悉，</div>
<div class='lg-row'>不能計演德，　如其等所周。</div>
<div class='lg-row'>常可數宣暢，　一切眾生念，</div>
<div class='lg-row'>不可知人尊，　所行之自然。</div>
</div><p>「復次，佛子！猶如此雨，無所從來、無所從去，而致斯潤；是群萌類因罪、福生。如是，佛子！斯諸如來興隆道化，無所從來、無所從去，而致法雨，悉是菩薩眾德本力，是為三事。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「如雨無從來，　去亦無所至；</div>
<div class='lg-row'>佛化一切然，　無來亦無去。</div>
</div><p>「復次，佛子！譬如大雨三千世界，受體眾人無能計會知其渧數——設一佛土所興眾生，思念弘澤，心眼為惑，唯有主知——三千世界雨，尊天子悉知諸數，不失一渧，悉是宿本德之所致。如是，仁者！一切眾生聲聞、緣覺不能曉了、思惟、觀察如來法澤，不能及念懷來大心，假使聞之斯大心者，則當迷惑；唯眾生尊菩薩大人於過去佛善修道業、得無上力能知之耳，是為第四。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「猶如有大雨，　遍三千佛土，</div>
<div class='lg-row'>唯尊天子知，　其餘無能別。</div>
<div class='lg-row'>計一切聲聞，　及緣覺之乘，</div>
<div class='lg-row'>不解佛法雨，　唯菩薩能知。</div>
</div><p>「復次，佛子！興大雲時，又有陰雨名曰滅除，滅盡於火；有大雨名曰憒亂，壞於水災；又有大雨名曰斷絕，斷除於風；又有大雨名曰壞敗，毀壞大寶；又有大雨名曰消爛，則以糜爛三千世界。如來如是興顯于世，有大法雨名曰滅除而演法澤，消除一切塵勞之欲；又名積業而演法澤，積累一切眾德之本；又名蠲釋而演法澤，斷除一切六十二見；又名壞敗而演法澤，令成一切諸法之慧；又名消化而演法澤，化滅一切心志所行，是為第五。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「如雨滅除火、　有雨壞水災、</div>
<div class='lg-row'>有雨斷絕風、　毀落大寶山；</div>
<div class='lg-row'>如來興顯世，　滅一切貪欲、</div>
<div class='lg-row'>積累眾德本、　除六十二見、</div>
<div class='lg-row'>法雨於十方，　成就一切慧、</div>
<div class='lg-row'>化眾生志性，　使順從正道。</div>
<div class='lg-row'>令不悋四大，　三界無根原，</div>
<div class='lg-row'>自然無極慈，　三達無罣礙。</div>
</div><p>「復次，佛子！如雨一味，若滋無限，潤悉周遍；如來若斯，以一大哀，咸雨一切令至無邊，法澤周普，懷致大聖，故曰如來分別顯現無量之法，是為六事。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「譬如雨一味，　而悉遍蒙潤；</div>
<div class='lg-row'>如來亦如是，　行等無偏邪，</div>
<div class='lg-row'>則以一大哀，　咸雨一切人，</div>
<div class='lg-row'>法澤至無邊，　普懷來大道。</div>
</div><p>「復次，佛子！猶如三千世界還復之時，先成色界諸天子身所有宮殿，次成欲界世人所居，然後成就眾生之類。如來若斯，興顯現世，先成就於諸菩薩慧，然後次演緣覺慧行，次乃顯示聲聞德本所行之慧，然後示於餘眾生合集善本所當行慧。道法一味，隨眾生樂、所為德本、所居屋宅宮殿之處，如現一類，或不用者。如來法味亦復如是，從黎庶器所殖德本而顯慧行，自然為現，是為七事。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「猶始立天宮，　色界、無色界，</div>
<div class='lg-row'>然後乃興盛，　欲界之宮殿，</div>
<div class='lg-row'>已後乃成地，　人民之處所、</div>
<div class='lg-row'>一切諸萌類、　諸龍、揵沓惒。</div>
<div class='lg-row'>十力亦如是，　本已應自然，</div>
<div class='lg-row'>修行無邊際，　菩薩之風儀，</div>
<div class='lg-row'>然後寂然寶，　因緣而得立，</div>
<div class='lg-row'>次於得自在，　分乃及眾生。</div>
<div class='lg-row'>雨諸渧墮已，　無青亦無黃，</div>
<div class='lg-row'>水則入于地，　緣是生若干，</div>
<div class='lg-row'>因其地欲就，　生樹、山、叢林，</div>
<div class='lg-row'>其水不若干，　生地種之名。</div>
<div class='lg-row'>諸導師住諦，　智慧悉聖達，</div>
<div class='lg-row'>哀慧如虛空，　執持於善權。</div>
<div class='lg-row'>如最勝之法，　則入斯供養，</div>
<div class='lg-row'>智慧離眾垢，　其身無所住。</div>
</div><p>「復次，佛子！猶如水災興起之時等在虛空，斯三千界現有蓮華，名成德寶，為若干種而自然生，皆悉覆蔽於水災變，普照世間。假使蓮華自然出時，大尊天子及淨居天得見斯華，則便知之於此劫中當有若干平等覺興。</p>
<p>「彼有自然風名顯曜而起遊行，則已成就色界天子宮殿、屋宅。又復有風名淨顯明，安隱淨潔，而以成立欲行天子宮殿、屋宅。又復有風名曰一類，無所破壞，而成立於大鐵圍山、金剛之山。又復有風名曰特尊，而吹成立須彌山王。又復有風名曰長立，而吹成就七大寶山王，一曰、陰塗利，二曰、懿此山其利，三曰、除害[土*屋]，四曰、除優陀羅，五曰、脫化民隨羅，六曰、目隣、大目隣，七曰、香山、氷山。又復有風名曰善住，成立大地。又復有風名曰嚴淨，成立遊地諸天——天、龍、揵沓惒——宮殿、屋宅。又復有風名無盡意，成立三千通流一切海之淵。又復有風名照明藏，成立普世如意寶珠。又復有風名堅固根，吹令成就衣服之樹。如是，仁者！其大陰雨則為一味。又其水者無有想念，獲致諸法自然之數，而使眾生別知德本。如斯諸風，則以諸風分別了知三千世界。</p>
<p>「如來、至真、等正覺者，所以懷來一切德本、成就諸法、積累無上無極之慧，為世面首而不斷絕如來種性。顯耀無極威神光明，普暉世間，靡不周遍，其見光明皆以至心向於如來。又，是大聖無所罣礙，及諸菩薩各自念言：『今者如來所以興顯化諸菩薩，是故現身於斯世矣。』分別演說諸佛種性、清淨離垢平等之慧，奮此光明，如來所可詠懷合集無漏之慧道光明，名曰普照，令致如來不可思議法界之慧正覺種性。又有光明名曰總持，以故，如來力不可動，懷來興顯，無能勝者。有道光明名曰超越，故諸如來慧無所畏，懷來興顯，莫能及者。有道光明名一切通，故諸如來懷來合集諸通之慧，靡不從教。有道光明名壞憍慢，故諸如來令眾聲聞見功德本，不為虛妄，無所缺減，致無所著。有慧光明名曰普德，一切眾生若見佛者，悉令歸趣無盡福慧，身亦如是。有慧光明名遠中間，如來以斯深妙之智，歸趣合集至道三寶而不斷絕。有慧光明名若干種莊校嚴淨，如來以斯具三十二相、八十種好，懷來合集一切普備，悅可眾人。有慧光明名無等倫，如來以斯度於法典，咸同空界，於佛之土壽命無量，致無窮極。如是，仁者！如來法雨則為一味、如來慧場無所想念，顯示菩薩成致道法，見眾生根而為說經。如來之慧悉為一等，聖道光明等無差特，以故如來興出現耳。</p>
<p>「佛子！觀此如來致於一解脫味，分別顯現無有限量不可思議清淨之德，令眾生類悉覩知之，皆是大聖之所建立。又復欲令如來無所建立而顯現法，未之有也。若使勸立化於一人至于無上，則為如來俱顯德本。若能曉了如來之德、想念智慧而逮及者，未之有也。如來聖旨超殊諸法，故為眾生分別顯現，令入此義，使了亮法，不以厭足。如來無想亦無所念，無所成就亦不懷來，無所造作亦無不作。彼無作者，無所從來，乃為興顯，是為八事。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「如蓮華出生，　覺佛興如斯，</div>
<div class='lg-row'>諸天歡喜者，　曾見過去佛，</div>
<div class='lg-row'>覩水之所在，　宮殿則清明，</div>
<div class='lg-row'>今世不復久，　各當有國土。</div>
<div class='lg-row'>佛真善光明，　斯為本瑞應，</div>
<div class='lg-row'>菩薩之所念，　覺了靡不達。</div>
<div class='lg-row'>其慧識清淨，　身鮮潔無垢，</div>
<div class='lg-row'>十力濟蠕動，　念行諸佛法，</div>
<div class='lg-row'>曉了世所有，　無量所造業。</div>
<div class='lg-row'>猶在因地上，　地在於水表，</div>
<div class='lg-row'>悉處於虛空，　此謂大宮殿。</div>
<div class='lg-row'>兩足及四足，　眾生皆依仰，</div>
<div class='lg-row'>人中尊如是，　已達為法王。</div>
<div class='lg-row'>為一切無餘，　眾生<span class='corr'>所</span>戴賴，</div>
<div class='lg-row'>覩見若聞者，　悉宗共侍之。</div>
<div class='lg-row'>破壞愛欲塵，　群生所依業，</div>
<div class='lg-row'>上至于梵天，　然及無邊際。</div>
<div class='lg-row'>孰為眾生故，　而欲安黎庶？</div>
<div class='lg-row'>不應光為迷，　而求於智慧，</div>
<div class='lg-row'>無喻而為喻，　最勝以故見。</div>
</div><p>「復次，佛子！譬如空中而立四風執持水種。何謂為四？住風、起風、御風、堅周風，是為四。持虛空水，地在水上，不動、不搖，是則名曰為地力矣。水在風上，風立於空，空無所住，以是之故，三千世界而有處所。如是，仁者！假使懷集如來興顯建立於世，無所罣礙智慧之明，便有四部無極慧場，執持一切眾生德本。何謂為四？一、時順歡悅群黎慧場，二、建立諸法因緣慧場，三、護眾德本所御慧場具足諸業，四、住無漏界而覩慧場；是為四慧場，以此將育一切黎庶。其大慈者，度脫群萌；其大哀者，執師子吼。以能立此大慈、大哀，分別眾生諸所念趣，住權方便，建立慈行，是為綏懷如來興顯。又，如來者，無所罣礙聖達之明悉無所住，是為九法。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「猶如虛空界，　而無有齊限，</div>
<div class='lg-row'>受有色、無色，　所苞無有量。</div>
<div class='lg-row'>八維及上、下，　佛土諸有身，</div>
<div class='lg-row'>三界無有餘，　是為虛空界。</div>
<div class='lg-row'>諸勝身如是，　則普而示現，</div>
<div class='lg-row'>觀察諸法界，　有無之所處。</div>
<div class='lg-row'>大聖之尊體，　一切無見者，</div>
<div class='lg-row'>若覩諸導師，　隨律蒙開化。</div>
</div><p>「復次，佛子！猶如三千世界彌廣無限，眾生之類有若干行，若有方便不離虛空，或在水中、或在地上、或分陀利，不可計量，各行權便；或在諸天宮殿之中、自在天宮；或在虛空，因空自恣。如是，仁者！假使如來綏集顯現，一切眾生見皆戴仰。若有覲者，歡喜踊躍，隨時自恣，則住覺力，繼習禁戒，娛樂弘業，度世賢聖。自由神通，智慧無身，說無罣礙聖達之門，修行此業演說顯耀而自恣成，不失報應，講務光輝，導利諸法，依由大化，無所忘失。是者名曰綏集如來顯現，一切眾生而悉戴仰，是為十力法。</p>
<p>「斯為，佛子！如來、至真、等正覺為諸菩薩興顯示現懷來講法，有所歸趣、不可限量、無有放逸、亦不調戲。其心意識有所興發歸於無身，自然如空；了解眾生則為自然，不計吾我，非有崖底；一切佛土則無有土，諸土盡空，歸無退還而不斷絕。當來之際至無歡豫，如來聖慧無有[番*去]黨，歸于無二，有形、無形，有為、無為，諸法平等。假使通達一切眾生，遵修大猷自恣之業，乃是往古之所勸助，則能具足斯奇雅矣。是為，佛子！無限言辭之徒類也。所言徒類，懷集如來興顯大道。」於是頌曰：</p>

<div class="lg regular" style="margin-left:1em;"><div class='lg-row'>「一切諸眾生，　依怙於佛土，</div>
<div class='lg-row'>悉因虛空界，　則順隨法教。</div>
<div class='lg-row'>或水中、平地，　若於諸天宮、</div>
<div class='lg-row'>鬼、神及龍王，　皆為依仰之。</div>
<div class='lg-row'>空無有斯念，　今吾何所造？</div>
<div class='lg-row'>已為何所失？　為誰現造義？</div>
<div class='lg-row'>人中上如是，　身顯諸緣便，</div>
<div class='lg-row'>隨一切十方，　而造若干行。</div>
<div class='lg-row'>戒禁自娛樂，　弘業度世聖，</div>
<div class='lg-row'>以神通慧明，　為益誰利義？</div>
<div class='lg-row'>順示清白法，　了無有諸身，</div>
<div class='lg-row'>未曾興想念：　『為益誰利義？』◎</div>
</div>
<p class='juan'>佛說如來興顯經卷第一</p></div>
</div><!-- end of div[@id='body'] -->
</body></html>