<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說大摩里支菩薩經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />佛說大摩里支菩薩經卷第三</p><p class="byline">西天譯經三藏朝散大夫試鴻臚少卿明教大師臣天息災奉　詔譯</p><p>復次起壇持誦之時。先須獻齋食供養聖眾。即求信重佛法能持齋戒。畫像之人於寂靜之處。用妙好絹帛等。畫摩里支菩薩供養。其比丘及比丘尼童女等。即詣河邊海岸山林。或屍多林或尼俱陀樹下。或園林或寺舍堂殿之內。或舍利塔前。如此之處即作曼拏羅。安前菩薩㡧像獻五種供養。誦前最上心等真言一洛叉。至第三日能滅一切罪。至第四日夢見過海及上高山。或見童女。時作法者自然了知眾罪皆滅。至第五日燈焰增長光明及聞妙香。至第六日得見佛及菩薩。至第七日決定得見摩里支菩薩。持誦者發菩提心必得不退。若見不祥之事。或蛇虺獼猴野猫驢馬象牛。互相鬪競及侵害人。但誦心真言二洛叉。即見菩薩本身。增益吉祥所求成就。復有真言曰。</p>
<p class="dharani">唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>娑嚩<span class='note-inline'>(二合引)</span>賀</p>
<p>此真言誦八百遍得大聰敏。日誦千遍得長壽無病。增長大力眾人敬愛。誦阿喻多數得成就法。誦一俱胝設先造五逆罪亦得成就。若欲成就隱身點眼藥。革屣聖劍含丸藥。得神通得大人敬愛。降伏冤家破壞冤家。降伏兵眾降伏夜叉女。破壞拏吉儞鬼。制彼藥毒。除隔四日瘧病。令諸天入悟。失財却獲。如是一切所欲所求之事。誦此真言王。發勇猛心如摩里支菩薩。一切能作無不成就。</p>
<p>復有降伏成就法。於無人寂靜之處。用白檀或衢摩夷。塗曼拏羅安摩里支㡧。於其㡧前。用無憂樹花燕脂赤檀牛黃。畫彼人形及書真言并彼人名。安在心中自作觀想。想彼裸形深紅色垂髮。以左手捏彼身如作禮相驚怖惶悚。作是想已誦真言稱彼人名。三日內彼即降伏兼生敬愛。</p>
<p>復有成就法。用河兩岸土及冤家足下土。同合作彼人形。如前所說藥物等。於屍衣上或樺皮上。書彼人名及真言置彼心中。用無憂樹木作橛長八指。釘彼形心誦真言稱彼名。三日之內設是聖人須見降伏。何況凡夫之類。</p>
<p>復有成就法。用黃蠟作彼人形。以黃丹莊畫。如前所說藥物等。於樺皮書彼人名及真言。置彼心中。亦用無憂樹木釘彼形心。復用佉儞羅木火炙彼形。亦得降伏。若用芥子塗彼身。三日之內設是天女亦可降之。豈況人間女人耶。</p>
<p>復有成就法。用燒屍灰白蟻運出者土。瓦輪上土彼人足下土。同作彼人形。用赤檀牛黃。於樺皮上書真言。及彼名置彼心中。以佉禰囉木火炙之。於菩薩㡧前一日三時持誦。七日之內設是國王亦自降伏。何況常人。</p>
<p>復有降伏夜叉女法。就鬼宿直吉日。於屍多林中。以尼俱陀樹木作夜叉女形長一肘。作少年相身貌端嚴。具諸色相微屈右足。左手攀尼俱陀樹枝。用如前所說藥。書其名并真言。就寂靜無人處。於夜分中以白檀塗曼拏羅。上安摩里支㡧。即散花燃燈燒安悉香。稱夜叉女名及誦真言。於第一日得夜叉女來現其祥瑞。至第七日即得夜叉女。持誦者當須默然。至六箇月得法成就。或母或妹等而欲施願。時誦人曰與我為妻。夜叉女從已為妻。即將誦人歸本住處。誦人得延壽一劫隨心自在。若有障礙不得為妻。亦得大財主得廣大富貴。於來生中得生夜叉界。</p>
<p>復有成就法。令彼國王愛敬。用尼俱陀樹根作彼王形分明端嚴。然用牛黃燕脂供俱摩。書彼王名及真言。安在心中作觀想。以索鉤牽拽。如是想已即誦真言。令彼國王盡心敬愛承事供養。</p>
<p>復有成就法。就鬼宿直吉日。用無憂樹木作形長一肘量。復就鬼宿直日畫摩里支菩薩。三面各三眼。頂戴寶塔及無憂樹。花鬘金環瓔珞寶帶。腕釧指環種種莊嚴。身作紫金色光如萬日。著紅衣赤天衣。左手執索無憂樹枝線。右手執金剛杵箭針鉤。正面有大光明。眼相清淨圓滿適悅。脣如摩尼珊瑚亦如曼度迦花及儞摩果。左面醜惡顰眉出舌作瞋怒相。如大青寶色人見怕怖。右面作猪相如蓮華寶色。頂戴寶塔內安舍利。光如日月乘猪車立如舞蹈相。於其車下有風輪。輪上有賀字。變成羅睺大曜如蝕日月。若㡧畫畢。志心齋童女隨力獻五供養。若阿闍梨依此㡧法。白日對日作。夜分對月作其觀想。復將此菩薩㡧。於寂靜之處安置於彼㡧前。以白檀或衢摩夷。作曼拏羅誦真言。散花獻瓔珞幡蓋花鬘。燃燈燒安悉香。及種種飲食供養。或用閼伽鉢或螺盃或金銀銅鐵等器供養。次結毘盧大印安自身上誦本真言請召摩里支菩薩真言曰。</p>
<p class="dharani">唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>曀呬曳<span class='note-inline'>(二合引)</span>呬</p>
<p>請召已作觀想。如觀㡧像而無有異。時即獻五種供養真言曰。</p>
<p class="dharani">唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>禰<span class='note-inline'>(引)</span>嚩多<span class='note-inline'>(引)</span>曳<span class='note-inline'>(引)</span>阿怛囉<span class='note-inline'>(二合)</span>散儞呬多<span class='note-inline'>(引)</span>彌<span class='note-inline'>(引)</span>婆嚩阿努囉訖多<span class='note-inline'>(二合引)</span>彌<span class='note-inline'>(引)</span>婆嚩酥覩<span class='note-inline'>(引)</span>瑟也<span class='note-inline'>(二合引)</span>彌<span class='note-inline'>(引)</span>婆嚩酥布<span class='note-inline'>(引)</span>瑟也<span class='note-inline'>(二合引)</span>彌<span class='note-inline'>(引)</span>婆嚩薩里嚩<span class='note-inline'>(二合)</span>悉<span class='note-inline'>(切身)</span>左彌<span class='note-inline'>(引)</span>鉢囉<span class='note-inline'>(二合)</span>野蹉</p>
<p>獻供養已。用白檀塗花鬘。嚴飾閼伽瓶。以手捧擎誦真言八百遍。獻閼佉瓶。如菩薩與自灌頂。即作是言願我於今速成真言法。發勇猛心如摩里支菩薩。復作觀想誦真言一洛叉得見祥瑞或㡧像震動或燈焰增明。或聞妙香或見熾火。或見青煙或見光焰。如不見祥瑞。復誦真言一倍至三倍必有祥瑞。乃至一俱胝必見成就。得菩薩現本相施彼所願。令得所求成就。或是聖劍眼藥革屣牛黃隱身丸藥聖藥神通等。皆得殊勝最上。若聖劍得成就者。手執聖劍即得一切持明天主。與諸天女長受娛樂。此名聖劍成就。若眼藥得成就者。以藥點眼。所有一切世間天人阿修羅等以眼視之。彼等有情皆大歡喜深生敬愛。此名眼藥成就。若革屣得成就者。著此革屣經一日中。行一千由旬復還本處。此名革屣成就。若牛黃得成就者。以此牛黃點於額上。令身能變種種形相。眾人見之皆生敬愛。此名牛黃成就。若丸藥得成就者。以藥含口中。令自身如大藥叉。變現形相能行大地。此名丸藥成就。若聖藥得成就者。所有一切物。以藥點之皆成黃金。亦能成就金剛之體。此名聖藥成就。而聖藥之力亦能得長壽神通天身。除一切病苦變種種身相。如摩里支菩薩神通無異。如是之法一一須於摩里支菩薩㡧像之前。持誦作觀想。結志堅心方獲成就。此等成就之法。皆是毘盧遮那佛說。</p>
<p>復有成就法。亦令國王生其敬愛。用赤檀牛黃恭俱摩。於摩里支菩薩㡧像足下。書彼王名。持誦者自著緋衣。獻赤色花燒安悉香供養菩薩。即作觀想。手持鉤索牽彼人來。令彼禮拜心懷驚怕。如是想已以真言王大力。於三日之內自來供養。</p>
<p>復有成就法。持誦者於菩薩㡧像前。出自身血和合牛黃供俱摩。書彼人名復書摩字圍繞。於摩字外復書四箇悉怛哩<span class='note-inline'>(三合引)</span>字圍繞<span class='note-inline'>(悉怛哩是三合字梵字是一箇今四箇字即十二箇華字也)</span>。於此四箇字外。復書制字圍繞。燒安悉香誦真言八百遍。作觀想彼人在風輪上坐。以手持於鉤索牽彼而來。作觀想已。彼人雖在一千由旬外。亦來降伏。</p>
<p>復有成就法。用一男一女死屍。同燒為灰。取此灰及熟迦卑他菓子為粖。薩惹囉娑香水馬汗佛舍利少許。就鬼宿直日同合為丸。觀想此藥如在日月火中。對摩里支菩薩前。誦真言加持。含藥口中即得藥叉神力。能變身相行世間中。</p>
<p>復有成就法。用黑猫兒身上垢汗及眼內黑睛。老烏眼黑猪左耳血佛舍利少許。於鬼宿直日同合為丸。亦觀想此藥如在日月火中。對摩里支菩薩前。誦真言加持。含在口中能得欲天快樂。</p>
<p>復有成就法。用黑土梟眼老烏眼獯狐眼黑俱計羅鳥眼佛舍利少許。取嚩日哩木內汁。就鬼宿直日同合為丸。亦觀想此藥如在日月火中。對摩里支菩薩前。誦真言加持。即含口中而得隱身。人不能見不能擒捉。不能禁制不能劫盜。火不能燒冤家不得其便。若志心持誦真言加持此藥。得隱身最妙。</p>
<p>復有成就法。能令童男童女入悟。了知過去未來之事。或童男或童女年十二歲者。身貌端正眼相端直。就無人寂靜之處。洗浴潔淨身著白衣。以白檀塗身花鬘嚴飾及令燒香。阿闍梨以衢摩夷塗曼拏羅。安彼童男童女壇中。誦真言八百遍而作加持。誦真言已復作觀想法。想彼童男等心中有一月輪。輪中有一[牟*含]字。深紅色如火。作此觀想已。發勇猛心如摩里支菩薩。手執鈴杵燒安悉香。經一剎那間即得入悟。自然通一切之事本真言曰。</p>
<p class="dharani">唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>阿<span class='note-inline'>(引)</span>吠舍野阿<span class='note-inline'>(引)</span>吠舍野度曩度曩劍波劍波劍波<span class='note-inline'>(引)</span>波野劍波<span class='note-inline'>(引)</span>波野鉢怛覽<span class='note-inline'>(二合)</span>誐里<span class='note-inline'>(二合)</span>怛曩<span class='note-inline'>(二合)</span>誐里<span class='note-inline'>(二合)</span>怛曩<span class='note-inline'>(二合)</span>吽摩<span class='note-inline'>(引)</span>里支<span class='note-inline'>(引)</span>娑嚩<span class='note-inline'>(二合引)</span>賀</p>
<p>復有成就法降伏惡龍。若國土大旱必有惡龍。制伏雲雨侵損苗稼。今此經中有最上真言三摩地。名曰大雨。若人持誦即得大雨。滋益一切苗稼及草木等皆令增長真言曰。</p>
<p class="dharani">唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>尾布羅鉢囉<span class='note-inline'>(二合)</span>嚩里曩<span class='note-inline'>(引)</span>詣<span class='note-inline'>(引)</span>曩<span class='note-inline'>(引)</span>誐賀里<span class='note-inline'>(二合)</span>迺焰<span class='note-inline'>(引)</span>里帝<span class='note-inline'>(二合引)</span>入嚩<span class='note-inline'>(二合)</span>羅入嚩<span class='note-inline'>(二合)</span>羅薩里嚩<span class='note-inline'>(二合)</span>曩<span class='note-inline'>(引)</span>誐<span class='note-inline'>(引)</span>賀里<span class='note-inline'>(二合)</span>迺野枳隷枳隷曩<span class='note-inline'>(引)</span>誐俱羅尾持鑁<span class='note-inline'>(二合)</span>娑儞薩里嚩<span class='note-inline'>(二合)</span>努瑟吒<span class='note-inline'>(二合)</span>曩<span class='note-inline'>(引)</span>誐賀里<span class='note-inline'>(二合)</span>迺野<span class='note-inline'>(引)</span>儞那賀那賀薩里嚩<span class='note-inline'>(二合)</span>努瑟吒<span class='note-inline'>(二合)</span>曩誐婆嚩曩鉢左鉢左鉢<span class='note-inline'>(引)</span>左野鉢左野薩里嚩<span class='note-inline'>(二合)</span>努瑟吒<span class='note-inline'>(二合)</span>曩<span class='note-inline'>(引)</span>誐<span class='note-inline'>(引)</span>阿<span class='note-inline'>(引)</span>訖囉<span class='note-inline'>(二合)</span>摩阿訖囉<span class='note-inline'>(二合)</span>摩薩里嚩<span class='note-inline'>(二合)</span>三母捺囉<span class='note-inline'>(二合)</span>娑<span class='note-inline'>(引)</span>誐囉尾摩隷<span class='note-inline'>(引)</span>尾託囉<span class='note-inline'>(二合)</span>摩摩賀<span class='note-inline'>(引)</span>曩<span class='note-inline'>(引)</span>誐帝惹嚩里娑嚩<span class='note-inline'>(二合引)</span>賀</p>
<p>此真言名普光閃電龍心陀羅尼。若志心持誦必降甘雨。復有陀羅尼名曰正道。若能持誦亦降甘雨。真言曰。</p>
<p class="dharani">怛儞也<span class='note-inline'>(二合)</span>他<span class='note-inline'>(引)</span>唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>左吒左吒尾左吒尾左吒秫攞<span class='note-inline'>(二合)</span>他秫攞<span class='note-inline'>(二合)</span>他舍嚩里唧致娑嚩<span class='note-inline'>(二合引)</span>賀</p>
<p>誦此真言用白芥子一百八箇於龍。池內而作護摩即得大雨。</p>
<p>復有成就法。用薩惹囉娑香藥及蜜。誦前真言二十一遍。燒香以獻龍王。次作曼拏羅周迴畫龍。開四門每門安七食鉢。置種種飲食及諸花菓一一供養。復安四閼伽瓶四出生鉢。四香爐燒安悉香燃八盞燈。阿闍梨於曼拏羅東門作護摩法。用白芥子鹽同合和。以迦羅尾羅柴火。作護摩八百遍。南閻浮提一切龍神。皆發善心降於甘雨。</p>
<p>復有成就法。用白芥子油蜜迦羅尾羅花龍花。合和為丸。誦真言八百。藥一千丸送入龍池。一切龍神皆生歡喜即時降雨。若不降雨彼一切龍速得頭痛。受大苦惱不久破壞。</p>
<p>復有成就法。取灰三五升。用醋和泥作丸一千。誦真言六十遍。送入龍池之內。一切諸龍皆大驚怕。即時降雨普滋草木。如不降雨身速生病及壞眼目。</p>
<p>復有成就法。用蓮花優鉢羅花雌黃銅粖白芥子鉢羅闍火粆糖水。合和為丸如棗核子大。誦真言八十遍加持。如天旱時送藥七丸。入龍池之內即降甘雨。經七晝夜而不暫歇。如不降雨一切龍池其水涸竭。令彼諸龍心生熱惱。或就龍池邊用藥一丸。安竹竿上或安幢上。以青線繫縛。復書真言亦安其上。即降大雨晝夜不住。若欲雨止即去其藥。</p>
<p>復有成就法誦此真言。</p>
<p class="dharani">唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>酥沒囉<span class='note-inline'>(二合)</span>帝<span class='note-inline'>(引)</span>嚩日囉<span class='note-inline'>(二合)</span>凍尼彌隷彌隷娑嚩<span class='note-inline'>(二合引)</span>賀</p>
<p>誦此真言以泥作龍。身長八指具有九頭。以朱砂裝畫。於龍項之上繫其綵幡。即作曼拏羅。四方之位散花焚香獻白食供養。以石榴枝拂拭龍身二十一遍。次誦真言一千八遍已。稱彼龍名復誦真言。以石榴枝拂拭龍身。其龍不樂本宮而來降伏。若不速降雨令得命終。</p>
<p>復有成就法。用白芥子誦真言一千八遍。加持芥子擲擊龍身亦一千八遍。其龍自然舉頭而行。復以石榴枝擊彼龍身。龍即方住口出二舌。至其夜分龍現本形。及一切龍悉皆降伏。時持誦者一切所欲之事。龍即隨順不敢有違。</p>
<p>復有成就法。亦令龍王降雨。用乳及白芥子。逐日加持真言一百八遍。即周迴散白芥子。其真言曰。</p>
<p class="dharani">怛儞也<span class='note-inline'>(二合)</span>他<span class='note-inline'>(引)</span>唵<span class='note-inline'>(引)</span>摩<span class='note-inline'>(引)</span>里支<span class='note-inline'>(引)</span>左吒左吒尾左吒尾左吒秫拏<span class='note-inline'>(二合)</span>他秫拏<span class='note-inline'>(二合)</span>他舍嚩里唧致娑嚩<span class='note-inline'>(二合)</span>賀</p>
<p>如阿闍梨依前法持誦供養。若閻浮提內一切龍神。不為養育眾生降其甘雨。即別誦三昧正道陀羅尼一七遍。復用白芥子一百八誦前陀羅尼。呪彼龍池即作護摩。時一切龍宮眷屬。皆得熱惱鎖骨零落。陀羅尼曰。</p>
<p class="dharani">曩謨舍<span class='note-inline'>(引)</span>吉也<span class='note-inline'>(二合)</span>母曩曳<span class='note-inline'>(引)</span>怛他<span class='note-inline'>(引)</span>誐哆<span class='note-inline'>(引)</span>野怛儞也<span class='note-inline'>(二合)</span>他部祭<span class='note-inline'>(引)</span>部祭<span class='note-inline'>(引)</span>怛怛嚩<span class='note-inline'>(二合)</span>部祭鉢囉<span class='note-inline'>(二合)</span>嚩囉部祭<span class='note-inline'>(引)</span>三滿哆<span class='note-inline'>(引)</span>迦<span class='note-inline'>(引)</span>囉部祭<span class='note-inline'>(引)</span>覩囉娑嚩<span class='note-inline'>(二合引)</span>賀三摩野散祖<span class='note-inline'>(引)</span>那儞<span class='note-inline'>(引)</span>娑嚩<span class='note-inline'>(二合引)</span>賀曩誐囉散祖<span class='note-inline'>(引)</span>那儞<span class='note-inline'>(引)</span>娑嚩<span class='note-inline'>(二合引)</span>賀</p>
<p>若天旱至極久不降雨。用阿里迦木白芥子酥酪迦羅尾羅花。誦前真言作護摩一千八百遍。或就龍池或就井邊作法皆得。一切龍神必降大雨息除災害。</p>

<p class='juan'>佛說大摩里支菩薩經卷第三</p></div>
</div><!-- end of div[@id='body'] -->
</body></html>