<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說祕密八名陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1366 [No. 1365]
<div class='div-jing'>
<p class='juan'><a id='mulu1' />佛說祕密八名陀羅尼經</p><p class="byline">西天譯經三藏朝散大夫試光祿卿明教大師臣法賢奉　詔譯</p><p>如是我聞。一時佛在舍衛國祇樹給孤獨園。與大比丘眾千二百五十人俱。復有諸菩薩摩訶薩眾。金剛手而為上首。</p>
<p>爾時世尊告金剛手菩薩大祕密主言。如汝本部號金剛部。於持明藏中最上甚深祕密之法。眾生淺識根器狹劣。於祕密義難信難解。汝已先說難信解法。汝不依法非曰聖人。得名不善亦曰難調。金剛手我今於汝金剛部中。略說汝之祕密八名及陀羅尼。是陀羅尼若持誦者。於諸所求易得成就。若人聞此陀羅尼經。發至誠心受持讀誦者。是人所有無間罪業悉皆消滅。持是經時法威力故。所有八萬四千俱胝那由他諸惡魔眾。退散馳走十方世界。若人聞此陀羅尼歡喜願樂者。是人不持戒者得戒完具。非梵行者得成梵行。非寂靜者得成寂靜。乃至得見諸佛菩薩歡喜安慰。施所求願令得成就。</p>
<p>爾時金剛手菩薩蒙佛誨責。頭面作禮白言世尊。我先所說誠如聖旨。唯願世尊不捨大悲。普為現在及與未來一切眾生。宣說於我八種祕密名<span class='corr'>字</span>及陀羅尼。令諸眾生獲大利益。</p>
<p>佛告金剛手言。諦聽諦聽。我於最勝持明藏金剛部中。說汝祕密八名。一名象耳。二名妙莊嚴。三名功德寶海。四名無動。五名真實雲。六名可愛色相。七名焰光。八名妙色。金剛手此即是汝祕密八名。即說陀羅尼曰。</p>
<p class="dharani">那謨<span class='note-inline'>(引)</span>沒馱<span class='note-inline'>(引)</span>野<span class='note-inline'>(一)</span>那謨<span class='note-inline'>(引)</span>達哩摩<span class='note-inline'>(二合)</span>野<span class='note-inline'>(二)</span>那謨<span class='note-inline'>(引)</span>僧伽<span class='note-inline'>(引)</span>野<span class='note-inline'>(三)</span>那謨<span class='note-inline'>(引)</span>嚩日囉<span class='note-inline'>(二合)</span>播<span class='note-inline'>(引)</span>拏野<span class='note-inline'>(四)</span>怛[寧*也]他<span class='note-inline'>(引五)</span>遏致<span class='note-inline'>(引六)</span>渴囉致<span class='note-inline'>(引七)</span>蘇<span class='note-inline'>(引)</span>摩目契<span class='note-inline'>(八)</span>薩哩囉<span class='note-inline'>(二合)</span>哥<span class='note-inline'>(引)</span>哩也<span class='note-inline'>(二合)</span>尼娑<span class='note-inline'>(引)</span>達野<span class='note-inline'>(九)</span>呬哩<span class='note-inline'>(十)</span>彌哩<span class='note-inline'>(十一)</span>咥尼<span class='note-inline'>(十二)</span>悉殿覩滿怛囉<span class='note-inline'>(二合)</span>鉢那<span class='note-inline'>(引)</span>莎<span class='note-inline'>(引)</span>賀<span class='note-inline'>(引十三)</span></p>
<p>佛告金剛手菩薩言。如是祕密名及陀<span class='corr'>羅</span>尼。若復有人受持讀誦者。是人於七俱胝那由他百千劫不墮地獄臨命終時諸佛菩薩。現身面前安慰說法。命終之後生兜率陀天。</p>
<p>佛說是經已。金剛手菩薩等諸菩薩。及一切世間天人阿脩羅乾闥婆人非人等。聞佛所說皆大歡喜信受奉行。</p>

<p class='juan'>佛說祕密八名陀羅尼經</p></div>
</div><!-- end of div[@id='body'] -->
</body></html>