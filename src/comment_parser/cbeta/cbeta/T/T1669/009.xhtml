<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu25' />大宗地玄文本論卷第九</p><p class="byline">馬鳴菩薩造</p><p class="byline">真諦三藏譯</p><a id='mulu26' />
<p class='h1'>◎獨一無二山王自在道路大決擇分第十七</p><p>如是已說獨地獨天一種廣大無二山王大決擇分，次當說獨一無二山王自在道路大決擇分。其相云何？偈曰：</p>

<div class="lg regular"><div class='lg-row'>自在道路中，　總有千重轉，</div>
<div class='lg-row'>謂本上一中，　各各五百故。</div>
</div><p>論曰：就此無二山王自在道路分中，總有千重差別轉相，所謂本上中各各五百故，如偈「自在道路中，總有千重轉，謂本上一中，各各五百故」故。本轉形相當如何耶？偈曰：</p>

<div class="lg regular"><div class='lg-row'>向本一下轉，　一空一有轉，</div>
<div class='lg-row'>乃至第五百，　餘位亦如是。</div>
</div><p>論曰：今此偈中為明何義？為欲現示依本一門向下下轉，有一金剛空一金剛，如其次第一一現前，漸漸轉入乃至第五百。如是亦復餘諸位中，漸漸轉入乃至第五百，無有窮盡無有邊際無有始終，具足具足圓滿廣大常恒轉故，如偈「向本一下轉，一空一有轉，乃至第五百，餘位亦如是」故。上轉形相，例此應知。《因明性德修多羅》中作如是說：「無二一天父子法藏上上轉去，有其始終無有窮盡。下下轉入，有其始終無有窮盡。有始終者，從信等位起至五百量故。無窮盡者，法藏之海極廣大故。」乃至廣說故。</p>
</div>
<div class='div-fen'><a id='mulu27' />
<p class='h1'>摩訶無二山王最勝高頂一地大決擇分第十八</p><p>如是已說獨一無二山王自在道路大決擇分，次當說摩訶無二山王最勝高頂一地大決擇分。其相云何？偈曰：</p>

<div class="lg regular"><div class='lg-row'>本上無窮盡，　建立如是名，</div>
<div class='lg-row'>所餘一切位，　亦如是應知。</div>
</div><p>論曰：今此偈中為明何義？為欲現示本本無窮上上無窮，本上無窮上本無窮，一一無窮多多無窮，同同無窮異異無窮，等等無窮別別無窮，有窮無窮無窮無窮，周遍廣大具足圓滿故，如偈「本上無窮盡，建立如是名，所餘一切位，亦如是應知」故。《摩訶衍海修多羅》中作如是說：「禪定摩訶衍海中，一千二百無窮盡品具足俱轉。」乃至廣說故。</p>

<p class='juan'>大宗地玄文本論卷第九</p></div>
</div><!-- end of div[@id='body'] -->
</body></html>