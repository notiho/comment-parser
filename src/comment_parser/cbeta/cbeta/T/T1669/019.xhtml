<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu55' />大宗地玄文本論卷第十九</p><p class="byline">馬鳴菩薩造</p><p class="byline">真諦三藏譯</p><a id='mulu56' />
<p class='h1'>校量功德讚歎信行現示利益大決擇分第三十七</p><p>如是已說大不可思議重重不可稱量阿說本王大決擇分，次當說校量功德讚歎信行現示利益大決擇分。其相云何？偈曰：</p>

<div class="lg regular"><div class='lg-row'>譬如盛火聚，　雖有極遠處，</div>
<div class='lg-row'>以光明勢力，　能破遠方闇，</div>
<div class='lg-row'>此玄文本論，　亦復如如是。</div>
<div class='lg-row'>若有眾生類，　同世界共住，</div>
<div class='lg-row'>雖未得見學；　此論火光明，</div>
<div class='lg-row'>能破遠眾生，　心相不覺闇，</div>
<div class='lg-row'>令得覺知明，　隨分伏其染。</div>
<div class='lg-row'>譬如盛火聚，　轉勝近其處，</div>
<div class='lg-row'>光明漸漸了，　能破闇更增；</div>
<div class='lg-row'>此玄文本論，　亦復如如是。</div>
<div class='lg-row'>若有眾生類，　同一國共住，</div>
<div class='lg-row'>雖未得見學，　此論火光明，</div>
<div class='lg-row'>除眾生無知，　轉轉令分明。</div>
<div class='lg-row'>譬如盛火聚，　轉轉近其處，</div>
<div class='lg-row'>光明耀更增；　此玄文本論，</div>
<div class='lg-row'>亦復如如是。　若有眾生類，</div>
<div class='lg-row'>同一城共住，　雖未得見學；</div>
<div class='lg-row'>此論火光明，　除眾生無知，</div>
<div class='lg-row'>轉轉更分明。　譬如盛火聚，</div>
<div class='lg-row'>更轉近其處，　光明重重增，</div>
<div class='lg-row'>煖氣溫其身；　此玄文本論，</div>
<div class='lg-row'>亦復如如是。　若有眾生類，</div>
<div class='lg-row'>同一家共住，　雖未得見學；</div>
<div class='lg-row'>此論火光明，　除心惑護身，</div>
<div class='lg-row'>轉轉增長故。　譬如有一人，</div>
<div class='lg-row'>得彼大火聚，　此人則便得，</div>
<div class='lg-row'>六種大利益，　謂能塞寒氣，</div>
<div class='lg-row'>能成熟資具，　不入毒虫等，</div>
<div class='lg-row'>破闇常明了，　隨請人普施，</div>
<div class='lg-row'>焚燒穢糞等；　此玄文本論，</div>
<div class='lg-row'>亦復如如是。　若有眾生類，</div>
<div class='lg-row'>得此玄文論，　此人即便得，</div>
<div class='lg-row'>六種大利益，　謂禁煩惱軍，</div>
<div class='lg-row'>成就功德品，　不入邪魔眾，</div>
<div class='lg-row'>破無明品類，　般若慧現前，</div>
<div class='lg-row'>貧窮佛法財，　來乞求眾生，</div>
<div class='lg-row'>隨順普施與，　燒滅煩惱糞。</div>
<div class='lg-row'>比如有妙華，　[(糸*昌)/立]水深池中，</div>
<div class='lg-row'>名曰青蓮華，　有人剎那中，</div>
<div class='lg-row'>見此蓮華相，　一百七日中，</div>
<div class='lg-row'>其眼根清白，　終日無晦濁；</div>
<div class='lg-row'>此玄文本論，　亦復如如是。</div>
<div class='lg-row'>若有眾生類，　雖不知此論，</div>
<div class='lg-row'>文義之大海，　而目見此論，</div>
<div class='lg-row'>其眼根清淨，　見三世諸佛，</div>
<div class='lg-row'>有作方便目。　比如有天鼓，</div>
<div class='lg-row'>懸圓生樹頂，　名曰妙聲覺，</div>
<div class='lg-row'>無量天女子，　聞此鼓音已，</div>
<div class='lg-row'>二千七日中，　其耳根清速，</div>
<div class='lg-row'>無塞隔之事；　此玄文本論，</div>
<div class='lg-row'>亦復如如是，　若有眾生類，</div>
<div class='lg-row'>雖不知文義，　而耳聞此論，</div>
<div class='lg-row'>其耳根清淨，　聞諸佛梵響，</div>
<div class='lg-row'>有作方便耳。　比如有妙藥，</div>
<div class='lg-row'>生雪山之頂，　名曰上味常，</div>
<div class='lg-row'>有人取此藥，　著其舌之原，</div>
<div class='lg-row'>身香極芬芬，　不承用飲食，</div>
<div class='lg-row'>其命極長遠，　亦飛騰虛空；</div>
<div class='lg-row'>此玄文本論，　亦復如如是，</div>
<div class='lg-row'>若有眾生類，　此論中一字，</div>
<div class='lg-row'>一句若一行，　若一決擇分，</div>
<div class='lg-row'>若一卷之量，　以舌經讀誦，</div>
<div class='lg-row'>雖不知義理，　而獲得一切，</div>
<div class='lg-row'>諸修多羅海，　經讀誦功德。</div>
<div class='lg-row'>比如有菩薩，　名曰不思議，</div>
<div class='lg-row'>大力解脫者，　此菩薩大士，</div>
<div class='lg-row'>神通自在故，　於一切所作，</div>
<div class='lg-row'>皆無所障礙，　隨應悉現前；</div>
<div class='lg-row'>此玄文本論，　亦復如如是，</div>
<div class='lg-row'>若有諸眾生，　觀達其義理，</div>
<div class='lg-row'>覺悟文下詮，　通達一切法，</div>
<div class='lg-row'>皆無所障礙，　一一覺分明。</div>
<div class='lg-row'>比如有神王，　名曰大安樂，</div>
<div class='lg-row'>有人須小具，　祀祠此神王，</div>
<div class='lg-row'>出興七寶藏，　令得大安樂；</div>
<div class='lg-row'>此玄文本論，　亦復如如是，</div>
<div class='lg-row'>若有一男女，　此玄文本論，</div>
<div class='lg-row'>勤受取讀誦，　有人須小具，</div>
<div class='lg-row'>專心供此人，　即得無窮盡，</div>
<div class='lg-row'>福德智慧寶，　無所疑畏心。</div>
<div class='lg-row'>比如有妙香，　名曰芬滿布，</div>
<div class='lg-row'>有人持此香，　遊行於遠方，</div>
<div class='lg-row'>其經過處處，　七七日中間，</div>
<div class='lg-row'>有香氣不盡，　此玄文本論，</div>
<div class='lg-row'>亦復如如是，　若有一男女，</div>
<div class='lg-row'>荷擔此論部，　遊行於遠方，</div>
<div class='lg-row'>若度大海水，　所有諸眾生，</div>
<div class='lg-row'>皆得大利益，　若度山野等，</div>
<div class='lg-row'>所有諸眾生，　亦得大利益。</div>
<div class='lg-row'>譬如有妙珠，　名曰如意寶，</div>
<div class='lg-row'>隨此珠住處，　無量眷屬玉，</div>
<div class='lg-row'>遍周匝圍繞；　此玄文本論，</div>
<div class='lg-row'>亦復如如是，　隨其住止處，</div>
<div class='lg-row'>有十方世界，　塵量大神王，</div>
<div class='lg-row'>一一大神王，　各率十方界，</div>
<div class='lg-row'>塵數眷屬神，　守護此論珠。</div>
<div class='lg-row'>若滅正法時，　作微塵散壞，</div>
<div class='lg-row'>所有諸神王，　發大聲哭涕，</div>
<div class='lg-row'>隨塵所住處，　往詣常守護。</div>
<div class='lg-row'>受持此論者，　如是數量神，</div>
<div class='lg-row'>若生若死後，　常不離守護，</div>
<div class='lg-row'>功德雖無量，　而略說如是。</div>
</div></div>
<div class='div-fen'><a id='mulu57' />
<p class='h1'>校量過患呵責誹謗現示罪業大決擇分第三十八</p><p>如是已說校量功德讚歎信行現示利益大決擇分，次當說校量過患呵責誹謗現示罪業大決擇分。其相云何？偈曰：</p>

<div class="lg regular"><div class='lg-row'>譬如有一山，　名曰寶輪上，</div>
<div class='lg-row'>此山具七寶，　更無有窮盡，</div>
<div class='lg-row'>貧窮求寶類，　無量無邊數。</div>
<div class='lg-row'>有珠能禁寶，　名曰頂玻瓈，</div>
<div class='lg-row'>若人有此珠，　則能取七寶，</div>
<div class='lg-row'>遠離貧窮苦，　獲得大安樂；</div>
<div class='lg-row'>若人無此珠，　不能寶禁故，</div>
<div class='lg-row'>終日不能得。　問所以者何？</div>
<div class='lg-row'>若無珠人詣，　唯見虎狼熊，</div>
<div class='lg-row'>及赤蛇青蛇，　種種雜毒虫，</div>
<div class='lg-row'>終不見珍寶。　以見毒類故，</div>
<div class='lg-row'>其心極疑怖，　狂亂而馳走，</div>
<div class='lg-row'>乃至于死滅。　珍寶自然有，</div>
<div class='lg-row'>而彼求珍人，　福薄罪重故，</div>
<div class='lg-row'>終不能見得。　眾生亦如是，</div>
<div class='lg-row'>善根甚深人，　捧堅固信珠，</div>
<div class='lg-row'>入大乘深海，　取功德之寶，</div>
<div class='lg-row'>出生死苦輪。　善根微薄人，</div>
<div class='lg-row'>得見甚深論，　無實信心故，</div>
<div class='lg-row'>依正作邪解，　受苦輪無期。</div>
<div class='lg-row'>譬如生盲人，　得妙莊嚴具，</div>
<div class='lg-row'>無有歡樂事；　癡人亦如是，</div>
<div class='lg-row'>雖得甚深論，　其愚癡極故，</div>
<div class='lg-row'>不覺出世寶，　無有學習心。</div>
<div class='lg-row'>譬如居井龍，　從流水至海，</div>
<div class='lg-row'>大迷大亂故，　謗海而命終；</div>
<div class='lg-row'>癡人亦如是，　自所習堅執，</div>
<div class='lg-row'>定一不移轉，　聞未曾有法，</div>
<div class='lg-row'>大迷大亂故，　誹謗其廣大，</div>
<div class='lg-row'>墮落惡道中，　無有出離期。</div>
<div class='lg-row'>若有眾生類，　見聞斯論教，</div>
<div class='lg-row'>不信心誹謗，　此人則誹謗，</div>
<div class='lg-row'>三世一切佛、　三世諸法藏、</div>
<div class='lg-row'>三世諸僧海，　此人所得罪，</div>
<div class='lg-row'>無量無量數，　不能知邊際。</div>
<div class='lg-row'>十方界塵量，　諸佛大菩薩，</div>
<div class='lg-row'>一時悉出現，　宣說如是量，</div>
<div class='lg-row'>法門之大海，　專教化此人，</div>
<div class='lg-row'>經過無量劫，　終不能教化。</div>
<div class='lg-row'>問所以者何？　唯宣說此法，</div>
<div class='lg-row'>無餘別道故。　如是眾生類，</div>
<div class='lg-row'>十方界塵量，　諸佛大菩薩，</div>
<div class='lg-row'>以大神通力，　向未來遠劫，</div>
<div class='lg-row'>觀察其限界，　無覺道之期。</div>
<div class='lg-row'>問所以者何？　不學三十四，</div>
<div class='lg-row'>大金剛軌則，　到大涅槃岸，</div>
<div class='lg-row'>無有是處故。　是故諸行者，</div>
<div class='lg-row'>以勤修方便，　應觀其法海。</div>
<div class='lg-row'>不能達其原，　妄生誹謗心，</div>
<div class='lg-row'>墮落惡道中，　無有出離期。</div>
<div class='lg-row'>決定不應作，　決定不應作，</div>
<div class='lg-row'>罪業雖無量，　而略說如是。◎</div>
</div>
<p class='juan'>大宗地玄文本論卷第十九</p></div>
</div><!-- end of div[@id='body'] -->
</body></html>