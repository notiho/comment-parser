<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu19' />大宗地玄文本論卷第七</p><p class="byline">馬鳴菩薩造</p><p class="byline">真諦三藏譯</p><a id='mulu20' />
<p class='h1'>不可思議俱俱微塵一切山王道路大決擇分第十三</p><p>如是已說不可思議不可稱量俱俱微塵本大山王大決擇分，次當說不可思議俱俱微塵一切山王道路大決擇分。其相云何？偈曰：</p>

<div class="lg regular"><div class='lg-row'>微塵道路中，　有十方界量，</div>
<div class='lg-row'>五十一本位，　名與前說等。</div>
<div class='lg-row'>一五十一中，　一一皆各各，</div>
<div class='lg-row'>有十方界量，　障治三寶海，</div>
<div class='lg-row'>如一餘亦爾，　配此應了知。</div>
</div><p>論曰：就俱俱微塵道路中，則有一十方世界之數量五十一根本位，其名字量與前說等無有差別，如偈「微塵道路中，有十方界量，五十一本位，名與前說等」故。就一五十一種位中，一一各各有十方世界之數量，煩惱大海、對治大海、僧寶大海、法寶大海、佛寶大海，具足轉故，如偈「一五十一中，一一皆各各，有十方界量，障治三寶海」故。如說一五十一種位，餘一切位亦復如是，如偈「如一餘亦爾，配此應了知」故。如是已說現示本體安立門，次當說現示上末轉相門。其相云何？偈曰：</p>

<div class="lg regular"><div class='lg-row'>今此道路佛，　出興小無量，</div>
<div class='lg-row'>法及化大海。　第二轉覺者，</div>
<div class='lg-row'>出興中無量，　法及化大海。</div>
<div class='lg-row'>第三轉覺者，　出興大無量，</div>
<div class='lg-row'>法及化大海。　後後諸轉中，</div>
<div class='lg-row'>如次第無超，　漸漸增數量。</div>
</div><p>論曰：依一本信出興覺者，總有一十方世界之數量，其中一佛成道已訖，則便出興小無量十方世界之微塵數量，無礙自在化身大海，如是數量信心大海，如偈「今此道路佛，出興小無量，法及化大海」故。依此佛身出興化身，總有小無量十方世界之微塵數量，其中一佛出興已訖，則便出興中無量十方世界之微塵數量，無礙自在化身大海，如是數量信地大海，如偈「第二轉覺者，出興中無量，法及化大海」故。依此化身出興化身，總有中無量十方世界之微塵數量，其中一佛出興已訖，則便出興大無量十方世界之微塵數量，無礙自在化身大海，如是數量信地大海，如偈第三轉覺者出興大無量法及化大海故。如是如是隨隨如如，後諸轉中如次無超漸漸增數，如偈「後後諸轉中，如次第無超，漸漸增數量」故。舉此一隅，應廣通達。《本品足地智修多羅》中作如是說：「大地微塵譬喻大海履行無住法門，第一轉中小無量大方微塵之數品，第二轉中中無量品，第三轉中大無量品，第四轉中無邊無量品，第五轉中無數無量品，第六轉中無量無量品，第七轉中不可計量無量品，第八轉中具足無量品，第九轉中不可說無量品，第十轉中不可思議無量品。」乃至廣說故。</p>
</div>
<div class='div-fen'><a id='mulu21' />
<p class='h1'>一切虛空一切微塵數量高王大決擇分第十四</p><p>如是已說不可思議俱俱微塵一切山王道路大決擇分，次當說一切虛空一切微塵數量高王大決擇分。其相云何？偈曰：</p>

<div class="lg regular"><div class='lg-row'>虛空微塵中，　則有十方量，</div>
<div class='lg-row'>十方塵空量，　五十一本位。</div>
<div class='lg-row'>一五十一中，　一一皆各各，</div>
<div class='lg-row'>有如前說量，　障治三寶海。</div>
</div><p>論曰：就一切虛空一切微塵數量高王分中，則有十方世界之塵量十方世界之塵量五十一種根本位，十方世界之塵量十方虛空之塵量五十一種根本位，如偈「虛空微塵中，則有十方量，十方塵空量，五十一本位」故。就一五十一種根本位中，一一各各有十方世界之塵量十方世界之塵量，十方世界之塵量十方虛空之塵量，煩惱大海、對治大海、僧寶大海、法寶大海、佛寶大海，具足轉故，如偈「一五十一中，一一皆各各，有如前說量，障治三寶海」故。如是已說現示本體安立門，次當說現示上末轉相門。其相云何？偈曰：</p>

<div class="lg regular"><div class='lg-row'>此本王覺者，　前數倍十重，</div>
<div class='lg-row'>興化宣說法，　大聰明能了。</div>
<div class='lg-row'>後後諸轉中，　如次第無超，</div>
<div class='lg-row'>漸漸增數量，　轉勝廣大轉。</div>
</div><p>論曰：今此門中為明何義？為欲現示依一本信出興覺者。其中一佛譬喻，譬喻之數量增益十重，出興變化宣說信地，後後轉中漸漸增數百千萬億乃至無量無窮盡故，如偈「此本王覺者，前數倍十重，興化宣說法，大聰明能了，後後諸轉中，如次第無超，漸漸增數量，轉勝廣大轉」故。《地智修多羅》中作如是說：「可一總持大周遍王之自體，轉相無量無邊。譬喻量說，轉化時中漸增數量滿玄數量。」乃至廣說故。◎</p>

<p class='juan'>大宗地玄文本論卷第七</p></div>
</div><!-- end of div[@id='body'] -->
</body></html>