<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu40' />大宗地玄文本論卷第十四</p><p class="byline">馬鳴菩薩造</p><p class="byline">真諦三藏譯</p><a id='mulu41' />
<p class='h1'>繫縛地地品類不吉祥道路大決擇分第二十七</p><p>如是已說摩訶寶輪王廣大圓滿無上地地大決擇分，次當說繫縛地地品類不吉祥道路大決擇分。其相云何？偈曰：</p>

<div class="lg regular"><div class='lg-row'>繫縛道路中，　亦有金剛位，</div>
<div class='lg-row'>依位立轉相，　則有四種法，</div>
<div class='lg-row'>謂能所障果。　如是四種法，</div>
<div class='lg-row'>皆悉有為量，　如法應觀察。</div>
</div><p>論曰：就繫縛地地品類不吉祥道路分中，亦有五十一金剛位，依此諸位建立轉相，有四種法。云何為四？一者能證智法、二者所證理法、三者障礙事法、四者證得果法，是名為四。如是四法皆有為量，應審思擇，如偈「繫縛道路中，亦有金剛位，依位立轉相，則有四種法，謂能所障果，如是四種法，皆悉有為量，如法應觀察」故。如是四法各有幾數？其轉形相當如何耶？偈曰：</p>

<div class="lg regular"><div class='lg-row'>各有二種法，　謂本始體相，</div>
<div class='lg-row'>生滅及增減，　轉相唯上上。</div>
</div><p>論曰：四種法中各有二種。云何二智？一者本古性德智、二者始今起德智，是名為二。云何二理？一者體有實理、二者相有實理，是名為二。云何二障？一者本生本生障、二者本滅本滅障，是名為二。云何二果？一者增長功德果、二者損減過患果，是名為二。如偈「各有二種法，謂本始體相、生滅及增減」故。修行轉相唯上上故，如偈「轉相唯上上」故。障治證果對量差別，形相如何？偈曰：</p>

<div class="lg regular"><div class='lg-row'>本生體增對，　始滅相減對，</div>
<div class='lg-row'>從多亦通了，　如法應觀察。</div>
</div><p>論曰：本古性德智，斷除本生本生障，證得體有實理，成就增長功德果，如偈「本生體增對」故。始今起德智，斷除本滅本滅障，證得相有實理，成就損減過患果，如偈「治滅相減對」故。如是四法，五十一種真金位中皆悉具足，應審思擇。唯一向轉俱種轉耶？俱種轉故，如偈「從多亦通了，如法應觀察」故。生滅二障業用差別，形相如何？偈曰：</p>
<p class="lg-abnormal"><div class='lg-row'>本主生滅時，　勝生勝滅故。</div>
</p><p>論曰：功德善根出興、對治轉勝出興，轉勝對滅作逆事故，如偈「本主生滅時，勝生勝滅故」故。《大金剛山寶海會眾修多羅》中作如是說：「復次文殊師利！汝前所問，云何名為諸法無常一道一種第一轉門者？以四無常故，我作如是唱。云何為四？一者智無常、二者理無常、三者無常無常、四者上果無常，是名為四。文殊師利！言智無常者，斷煩惱故。言理無常者，智所證故。言無常無常者，被斷除故。言果無常者，待因力故。」乃至廣說故。</p>
</div>
<div class='div-fen'><a id='mulu42' />
<p class='h1'>繫縛地地自然本王摩訶[糸*為]品大決擇分第二十八</p><p>如是已說繫縛地地品類不吉祥道路大決擇分，次當說繫縛地地自然本王摩訶[糸*為]品大決擇分。其相云何？偈曰：</p>

<div class="lg regular"><div class='lg-row'>自然本王中，　有為無為法，</div>
<div class='lg-row'>具足圓滿轉，　此中具上下。</div>
</div><p>論曰：就自然本王摩訶[糸*為]品分中則有二轉。云何為二？一者有為轉、二者無為轉，是名為二，如偈「自然本王中，有為無為法，具足圓滿轉」故。亦有二轉。云何為二？一者上轉、二者下轉，是名為二，如偈「此中具上下」故。有為無為各有幾數？上下轉相當如何耶？偈曰：</p>

<div class="lg regular"><div class='lg-row'>無為唯有一，　有為有二種，</div>
<div class='lg-row'>如次實本始，　上下無為主，</div>
<div class='lg-row'>出生二有為，　轉勝廣大轉。</div>
</div><p>論曰：無為有一，有為有二。一謂有實故，二謂本始故，如偈「無為唯有一、有為有二種，如次實本始」故。如是三法，五十一種金剛位中，亦上亦下增長功德。轉相云何？謂上時中一一位位無為法主，皆悉各各出生增長一萬本始清妙覺慧；其下時中，一一位位皆悉各各二億本始清妙覺慧具足圓滿出生增長。如是如是如如上下至小無量，如說本存眷屬亦爾，如偈「上下無為主，出生二有為，轉勝廣大轉」故。如其次第，增數應知。《品地經論修多羅》中作如是說：「世間藏地本王海中，無常功德眾多無數，常住功德其數微少，是故說言世間藏地。」乃至廣說故。◎</p>

<p class='juan'>大宗地玄文本論卷第十四</p></div>
</div><!-- end of div[@id='body'] -->
</body></html>