<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu34' />大宗地玄文本論卷第十二</p><p class="byline">馬鳴菩薩造</p><p class="byline">真諦三藏譯</p><a id='mulu35' />
<p class='h1'>◎一種功德純純無雜大圓滿地道路大決擇分第二十三</p><p>如是已說摩訶[玨/覞]尸梵諾母原主天王大決擇分，次當說一種功德純純無雜大圓滿地道路大決擇分。其相云何？偈曰：</p>

<div class="lg regular"><div class='lg-row'>功德道路中，　有二千五百，</div>
<div class='lg-row'>五十法門海，　五十一位中，</div>
<div class='lg-row'>一一皆各各，　具五十位故。</div>
<div class='lg-row'>亦一一位中，　有性相本末，</div>
<div class='lg-row'>一萬二百數。　修多羅中說，</div>
<div class='lg-row'>總一萬二千，　七百五十數。</div>
<div class='lg-row'>取彼總本數，　如法應觀察，</div>
<div class='lg-row'>以如是數量，　為道路分界。</div>
</div><p>論曰：就一種功德純純無雜大圓滿地道路分中，總有二千五百五十法門大海，甚深甚深廣大廣大，如偈「功德道路中，有二千五百五十法門海」故。以何義故數如是成應可了知？所謂五十一種位中，一一各各具五十故。此義云何？所謂五十信心、五十念心，乃至五十如來地各差別故，如偈「五十一位中，一一皆各各，具五十位故」故。亦一一位位各各具足性相本末之四法故，一萬二百數成立而已。如是四事云何差別？謂如其次第不可思議說故、明了現覺說故、能生長因說故、所生長果說故，如偈「亦一一位中，有性相本末，一萬二百數」故。若爾，此方說文云何通耶？謂《金剛等地一行三昧修多羅》中作如是說：「無雜無亂一一同同非惡非患吉祥地地軌則門中，總有一萬二千七百五十法門。」彼修多羅中如是說者，總別總故，如偈「修多羅中說，總一萬二千七百五十數，取彼總本數，如法應觀察」故。今此道路以之為量，有別法門；唯以此數為其極量，無別法門，如偈「以如是數量，為道路分界」故。</p>
</div>
<div class='div-fen'><a id='mulu36' />
<p class='h1'>一種功德摩訶本地明白離惡品藏大決擇分第二十四</p><p>如是已說一種功德純純無雜大圓滿地道路大決擇分，次當說一種功德摩訶本地明白離惡品藏大決擇分。其相云何？偈曰：</p>

<div class="lg regular"><div class='lg-row'>本地品藏中，　有一億三萬，</div>
<div class='lg-row'>七千五百數，　廣大法門海。</div>
<div class='lg-row'>前說諸位中，　一一皆各各，</div>
<div class='lg-row'>攝別五十位，　法門如是廣，</div>
<div class='lg-row'>性相本末四，　例此廣通達。</div>
</div><p>論曰：就一種功德摩訶本地明白離惡品藏中，總有一億三萬七千五百數廣大法門海，甚深甚深周遍周遍，如偈「本地品藏中，有一億三萬七千五百數廣大法門海」故。以何義故數如是成？如前所說一切位中，一一各各攝差別轉五十位故，法門之海如是廣大，如偈前說諸位中一一皆各各攝別五十位，法門如是廣故。性相本末四種事中以例配當，更復增數轉勝廣大，應審思擇，如偈「性相本末四，例此廣通達」故。</p>

<p class='juan'>大宗地玄文本論卷第十二</p></div>
</div><!-- end of div[@id='body'] -->
</body></html>