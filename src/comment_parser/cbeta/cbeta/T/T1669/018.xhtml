<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu52' />大宗地玄文本論卷第十八</p><p class="byline">馬鳴菩薩造</p><p class="byline">真諦三藏譯</p><a id='mulu53' />
<p class='h1'>◎摩訶空塵海藏王道路大決擇分第三十五</p><p>如是已說廣大無盡解脫海海摩訶山王大決擇分，次當說摩訶空塵海藏王道路大決擇分。其相云何？偈曰：</p>

<div class="lg regular"><div class='lg-row'>海王道路中，　具足百自在，</div>
<div class='lg-row'>以此因緣故，　建立海王名。</div>
</div><p>論曰：今此偈中為明何義？為欲現示海王藏中無有別法，唯有自在故。有幾自在？謂百種故。云何為百？一者時自在，三十二法，亦一時轉亦異時轉，亦轉時中不轉，亦不轉時中轉，亦遠時轉亦近時轉，乃至無量故。二者處自在，一異等處轉，乃至無量故。三者物自在，為同異等用，乃至無量故。四者周遍自在，無所不通等，乃至無量故。五者大小自在，極重極微等，乃至無量故。六者有無自在，亦現亦隱等，乃至無量故。七者寂動自在，亦定亦散等，乃至無量故。八者甚深自在，不可思議等事，乃至無量故。九者不自在自在，以逆等事，乃至無量故。十者無礙自在，以逆順事等，乃至無量故。乃至第百自在自在，無盡自在等皆悉自在，乃至無量故。如前所說三十二法，如是自在具足圓滿無闕失轉，以此義故立海王名，應審思擇。如偈「海王道路中，具足百自在，以此因緣故，建立海王名」故。《覺花修多羅》中作如是說：「第一廣分大海門中，若廣說有一十方世界之塵量自在，若略說有一百自在。」乃至廣說故。</p>
</div>
<div class='div-fen'><a id='mulu54' />
<p class='h1'>大不可思議重重不可稱量阿說本王大決擇分第三十六</p><p>如是已說摩訶空塵海藏王道路大決擇分，次當說大不可思議重重不可稱量阿說本王大決擇分。其相云何？偈曰：</p>

<div class="lg regular"><div class='lg-row'>阿說本王中，　有十方塵量，</div>
<div class='lg-row'>十方空塵量，　三十三法海。</div>
</div><p>論曰：今此偈中為明何義？為欲現示阿說海中具足圓滿十方世界之塵數、十方世界之塵數、三十三法海，十方世界之塵數、十方虛空之塵數、三十三法海故。如偈「阿說本王中，有十方塵量，十方空塵量，三十三法海」故。《本王修多羅》中作如是說：</p>
<p>「爾時世尊告大眾言：『我以三達智，通達一切法，無所障礙無所闕失。而有一海不可思議不可思議不能窮了，謂空塵本王性德圓滿自在自在無盡藏海。』」乃至廣說故。</p>

<p class='juan'>大宗地玄文本論卷第十八</p></div>
</div><!-- end of div[@id='body'] -->
</body></html>