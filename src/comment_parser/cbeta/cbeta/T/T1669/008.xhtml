<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大宗地玄文本論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-fen'>
<p class='juan'><a id='mulu22' />大宗地玄文本論卷第八</p><p class="byline">馬鳴菩薩造</p><p class="byline">真諦三藏譯</p><a id='mulu23' />
<p class='h1'>◎獨地非亂一定一定道路大決擇分第十五</p><p>如是已說一切虛空一切微塵數量高王大決擇分，次當說獨地非亂一定一定道路大決擇分。其相云何？偈曰：</p>

<div class="lg regular"><div class='lg-row'>非亂道路中，　亦有金剛位，</div>
<div class='lg-row'>一一位各各，　有本存一故，</div>
<div class='lg-row'>一百二數成。　依位立轉相，</div>
<div class='lg-row'>則有五種重，　謂上一本一，</div>
<div class='lg-row'>俱轉及不雜，　圓滿具足位。</div>
</div><p>論曰：就獨地非亂一定一定道路分中，亦有五十一種真金剛位，一一位位皆悉各各有本存一。以此義故，一百二數成立而已，如偈「非亂道路中，亦有金剛位，一一位各各，有本存一故，一百二數成」故。依如是位建立轉相則有五種。云何為五？一者上上一一轉相門、二者本本一一轉相門、三者俱行不離轉相門、四者區區不雜轉相門、五者圓滿具足轉相門，是名為五，如偈「依位立轉相，則有五種重，謂上一本一，俱轉及不雜，圓滿具足位」故。第一轉相形相如何？偈曰：</p>

<div class="lg regular"><div class='lg-row'>五十一種位，　一各攝五十，</div>
<div class='lg-row'>一時一處轉，　然不可合一。</div>
</div><p>論曰：云何名為上一一門？所謂五十一種位，一一位位各攝五十一時處轉。若爾，合集應作一體。各別一轉，不可合一，如偈「五十一種位，一各攝五十，一時一處轉，然不可合一」故。如是已說上上一一轉相門，次當說本本一一轉相門。其相云何？偈曰：</p>

<div class="lg regular"><div class='lg-row'>五十一本一，　一各攝五十，</div>
<div class='lg-row'>一時一處轉，　然不可合一，</div>
</div><p>論曰：云何名為本一一門；所謂五十一種本，一一種本一各攝五十一時處轉。若爾，合集應作一體。各別一轉，不可合一，如偈「五十一本一，一各攝五十，一時一處轉，然不可合一」故。如是已說本本一一轉相門，次當說俱行不離轉相門。其相云何？偈曰：</p>

<div class="lg regular"><div class='lg-row'>本一及上一，　互各攝諸位，</div>
<div class='lg-row'>俱轉不捨離，　然不可合一。</div>
</div><p>論曰：云何名為俱行轉門：所謂本一五十一法，一一各各攝上一五十一法，上一五十一法亦能攝彼本，俱行俱轉不相離故，然各別別一時處轉不可合一，如偈「本一及上一，互各攝諸位，俱轉不捨離，然不可合一」故。如是已說俱行不離轉相門，次當說區區不雜轉相門。其相云何？偈曰：</p>

<div class="lg regular"><div class='lg-row'>本上一切位，　一一皆各各，</div>
<div class='lg-row'>安住自家中，　不攝他法故。</div>
</div><p>論曰：云何名為區不雜門？所謂所有一切種種本上諸位，一一各各唯安住自家中，亦不移轉亦不出入，亦不攝他亦不定常，常恒具足遍廣大故，如偈「本上一切位，一一皆各各，安住自家中，不攝他法故」故。如是已說區區不雜轉相門，次當說具足圓滿轉相門。其相云何？偈曰：</p>

<div class="lg regular"><div class='lg-row'>前所說四門，　一切時處等，</div>
<div class='lg-row'>無礙自在轉，　名具足圓滿。</div>
</div><p>論曰：云何名為具足轉門？所謂如前所說四門，一時轉一處轉、異時轉異處轉、一轉離轉、總轉別轉，無礙自在故，如偈「前所說四門，一切時處等，無礙自在轉，名具足圓滿」故。《摩訶衍大陀羅尼金剛神呪修多羅》中作如是說：「一一一切一切離雜有無一稱一量法藏門海中總有二法。云何為二？一者是總、二者是別。言別者，四種俱輪地故。言總者，四種俱輪自在轉故。」乃至廣說故。</p>
</div>
<div class='div-fen'><a id='mulu24' />
<p class='h1'>獨地獨天一種廣大無二山王大決擇分第十六</p><p>如是已說獨地非亂一定一定道路大決擇分，次當說獨地獨天一種廣大無二山王大決擇分。其相云何？偈曰：</p>

<div class="lg regular"><div class='lg-row'>此山王體中，　則有二種門，</div>
<div class='lg-row'>謂自性本本，　如次應觀察。</div>
</div><p>論曰：就此獨地獨天一種廣大無二山王體中則有二門。云何為二？一者本一自性位地門、二者本一之本位地門，是名為二。如其次第應審觀察，如偈「此山王體中，則有二種門，謂自性本本，如次應觀察」故。自性位地形相如何？偈曰：</p>

<div class="lg regular"><div class='lg-row'>彼本一法中，　不待他自然，</div>
<div class='lg-row'>有五十一位，　是名自性位。</div>
<div class='lg-row'>如是五十一，　一一皆各各，</div>
<div class='lg-row'>有五百法門，　周遍廣大轉。</div>
</div><p>論曰：云何名為自性位地？所謂如前所說五十一種本一法中，一一各各不待他力，自然自性有五十一真金剛位，是故說言自性位地，如偈「彼本一法中，不待他自然，有五十一位，是名自性位」故。如是各各五十一位，一一各各有五百法門之大海，亦周遍轉亦廣大轉，如偈「如是五十一，一一皆各各，有五百法門，周遍廣大轉」故。於此位中亦如前說五種大門，具足具足圓滿圓滿應審思擇。如是已說本一自性位地門，次當說本一之本位地門。其相云何？偈曰：</p>

<div class="lg regular"><div class='lg-row'>五十一本法，　亦各有本法，</div>
<div class='lg-row'>名空空空一，　此中亦有位。</div>
</div><p>論曰：本一所依空空空一中亦有諸位，一一位位皆悉各各十萬法門，具足圓滿無闕失轉。於此位中亦有前說五種大門，具足具足圓滿圓滿應審思擇。《品論修多羅》中作如是說：「禪定摩訶衍體中則有三大門。云何為三？一者上地安立廣大海會門、二者宗本有有有一門、三者根本空空空一門。如是三門皆有諸位，具足圓滿同轉異轉等。」乃至廣說故。◎</p>

<p class='juan'>大宗地玄文本論卷第八</p></div>
</div><!-- end of div[@id='body'] -->
</body></html>