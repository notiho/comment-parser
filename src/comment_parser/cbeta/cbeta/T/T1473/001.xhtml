<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說沙彌十戒儀則經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1473
<p class='juan'><a id='mulu1' />佛說沙彌十戒儀則經<span class='note-inline'>(計七十二頌)</span></p><p class="byline">西天譯經三藏朝散大夫試鴻臚少卿傳法大師臣施護奉　詔譯</p>
<div class='div-jing'>
<div class="lg regular"><div class='lg-row'>頂禮一切智，　妙法及聖眾，</div>
<div class='lg-row'>略說沙彌行，　令發出家心。</div>
<div class='lg-row'>於彼釋迦教，　堅持於禁戒，</div>
<div class='lg-row'>持戒如護身，　防守勿令犯。</div>
<div class='lg-row'>夜臥從早起，　淨口及牙齒，</div>
<div class='lg-row'>念誦至天明，　頂禮正等覺。</div>
<div class='lg-row'>參近於師房，　以手輕擊門，</div>
<div class='lg-row'>入已問訊師，　身體安樂不？</div>
<div class='lg-row'>如是所作已，　復作曼拏羅，</div>
<div class='lg-row'>供養而恭敬，　早<span class='corr'>辰</span>觀水內，</div>
<div class='lg-row'>中後時亦然，　甕器盂鉢等。</div>
<div class='lg-row'>水蟲有大小，　志心恒觀照，</div>
<div class='lg-row'>以羅淨濾水，　審觀而可用。</div>
<div class='lg-row'>食飲懷慈愍，　勿令殺害蟲，</div>
<div class='lg-row'>乃至草木上，　塗壇牛糞中，</div>
<div class='lg-row'>如是受用時，　救護於含識。</div>
<div class='lg-row'>或彼床座內，　田地糞土中，</div>
<div class='lg-row'>一一子細觀，　是名出家行。</div>
<div class='lg-row'>一切承事師，　洗鉢令清淨，</div>
<div class='lg-row'>依時三作禮，　合掌向師前。</div>
<div class='lg-row'>問師何所食？　作食治飢病，</div>
<div class='lg-row'>如是若為食，　用前清淨水，</div>
<div class='lg-row'>以水灌手淨，　如法默然食。</div>
<div class='lg-row'>食已說二偈，　迴向於信施，</div>
<div class='lg-row'>如說而依行，　增長正念行。</div>
<div class='lg-row'>信解淨戒法，　依法而修持，</div>
<div class='lg-row'>正觀自相應，　出家心安樂。</div>
<div class='lg-row'>若人自犯戒，　他見生輕毀，</div>
<div class='lg-row'>二人皆得罪，　持者須一心。</div>
<div class='lg-row'>持戒或破戒，　乃至病患人，</div>
<div class='lg-row'>說法不當機，　他聞心不重，</div>
<div class='lg-row'>命終得大苦。　若人行毒藥，</div>
<div class='lg-row'>及行呪法等，　令他得命終，</div>
<div class='lg-row'>又復以種種，　方便而行殺，</div>
<div class='lg-row'>如是破戒因，　永沈三惡道，</div>
<div class='lg-row'>地獄鬼畜生，　如次受罪報。</div>
<div class='lg-row'>及彼諸天輩，　若或亦殺生，</div>
<div class='lg-row'>還墮惡趣中，　受彼諸惡報。</div>
<div class='lg-row'>若有出家者，　恣用身口意，</div>
<div class='lg-row'>誤殺螻蟻類，　於其三業中，</div>
<div class='lg-row'>而得三種罪。　若人以拳棒，</div>
<div class='lg-row'>土石及塼瓦，　打擲於有情，</div>
<div class='lg-row'>駝騾禽獸等，　亦得破戒罪。</div>
<div class='lg-row'>駝騾象馬類，　而欲輒乘騎，</div>
<div class='lg-row'>往來逼迫他，　亦得破戒罪。</div>
<div class='lg-row'>若有出家者，　不得行偷盜，</div>
<div class='lg-row'>若自若教他，　偷得於財物，</div>
<div class='lg-row'>迦哩沙波拏，　四分中一分，</div>
<div class='lg-row'>如是破戒因，　而成最重罪。</div>
<div class='lg-row'>飲食穀米等，　花菓草木類，</div>
<div class='lg-row'>地生或水生，　而行於偷竊，</div>
<div class='lg-row'>或偷官稅利，　私過於關<span class='corr'>津</span>，</div>
<div class='lg-row'>及盜於有情，　二足與多足。</div>
<div class='lg-row'>或彼出家人，　受用雖具足，</div>
<div class='lg-row'>貪心復盜財，　俱獲於重罪。</div>
<div class='lg-row'>若自衣鉢等，　被賊所劫盜，</div>
<div class='lg-row'>勿得強取之，　說法方便化，</div>
<div class='lg-row'>或復而迴買，　不允隨他意。</div>
<div class='lg-row'>是名出家心，　不動三業瘡，</div>
<div class='lg-row'>戒性自成就。　若有出家者，</div>
<div class='lg-row'>不得行婬欲。　女男及黃門，</div>
<div class='lg-row'>自來相慕欲，　愚迷而愛著，</div>
<div class='lg-row'>得彼根本罪。　若彼故行婬，</div>
<div class='lg-row'>如蛇如毒藥，　損壞於自身，</div>
<div class='lg-row'>得大地獄苦，　障礙於涅槃，</div>
<div class='lg-row'>不出於生死。　正覺非如是，</div>
<div class='lg-row'>未曾身犯戒，　持戒獲大利。</div>
<div class='lg-row'>若有出家者，　不得出妄語。</div>
<div class='lg-row'>若言見天人，　與我同言語，</div>
<div class='lg-row'>大人所住處，　我自亦曾到，</div>
<div class='lg-row'>乃至乾闥婆，　恭伴龍夜叉，</div>
<div class='lg-row'>摩睺羅伽輩，　毘舍緊那羅，</div>
<div class='lg-row'>鉢哩哆鬼等，　與我恒言話，</div>
<div class='lg-row'>此皆為妄語。　或言得五通，</div>
<div class='lg-row'>正道及四果，　曉了甚深法，</div>
<div class='lg-row'>未得言為得，　如斯之妄語，</div>
<div class='lg-row'>永沈於惡趣。　不得起兩舌，</div>
<div class='lg-row'>離別他善友，　及彼麁惡言，</div>
<div class='lg-row'>綺說非與是。　設被他毀罵，</div>
<div class='lg-row'>勿得酬對他，　種種鬪諍言，</div>
<div class='lg-row'>一一須忍受。　若彼不依行，</div>
<div class='lg-row'>而得犯戒罪；　智者一心持，</div>
<div class='lg-row'>獲離口業過。　若以穀米等，</div>
<div class='lg-row'>為酒醉於人，　不得而故飲。</div>
<div class='lg-row'>或以甘蔗花，　蒲萄菓實等，</div>
<div class='lg-row'>修醞可醉人，　不得而故飲。</div>
<div class='lg-row'>自飲教他飲，　迷亂而失念，</div>
<div class='lg-row'>增長放逸心，　飲者得重罪。</div>
<div class='lg-row'>是故世尊言，　若人以草葉，</div>
<div class='lg-row'>滴酒於口中，　增長於過失。</div>
<div class='lg-row'>歌舞兼倡妓，　故往而觀看，</div>
<div class='lg-row'>而得犯戒罪。　香油塗飾身，</div>
<div class='lg-row'>旃檀欝金等，　及以好花鬘，</div>
<div class='lg-row'>金銀珠寶類，　種種莊嚴身，</div>
<div class='lg-row'>而得犯戒罪。　若於眼目上，</div>
<div class='lg-row'>點畫令端正，　而得犯戒罪。</div>
<div class='lg-row'>座床臥床等，　量高可一肘，</div>
<div class='lg-row'>亦不作莊嚴，　復不令廣大，</div>
<div class='lg-row'>放逸不依行，　而得犯戒罪。</div>
<div class='lg-row'>佛說出家人，　過失宜遠離。</div>
<div class='lg-row'>若受齋食時，　不得過中午，</div>
<div class='lg-row'>日出至午前，　可許受齋飯；</div>
<div class='lg-row'>非時而喫食，　佛說得重罪。</div>
<div class='lg-row'>如有比丘病，　治病救於身，</div>
<div class='lg-row'>可許中後食；　無病不依時，</div>
<div class='lg-row'>而得犯戒罪。　金銀珍寶等，</div>
<div class='lg-row'>出家不得觸，　受者生於貪，</div>
<div class='lg-row'>而得犯戒罪。　若有檀信施，</div>
<div class='lg-row'>供養佛法僧，　為彼興福利，</div>
<div class='lg-row'>可許而受用。　一切快樂具，</div>
<div class='lg-row'>勿得生愛著，　若有貪著者，</div>
<div class='lg-row'>彼人須擯出。　所有戲笑等，</div>
<div class='lg-row'>沙彌不得作，　作者得犯罪。</div>
<div class='lg-row'>若有呵欠時，　以手遮蓋口，</div>
<div class='lg-row'>不依而得罪。　上座作啑噴，</div>
<div class='lg-row'>不審而頂禮，　新戒等啑噴，</div>
<div class='lg-row'>上座須呪願，　長壽無其病。</div>
<div class='lg-row'>沙彌向師前，　不得於洟唾，</div>
<div class='lg-row'>不得刷牙齒。　不得向師前，</div>
<div class='lg-row'>經行及對座。　耆年宿德者，</div>
<div class='lg-row'>如法而尊重。　若入觸溷時，</div>
<div class='lg-row'>如有後來者，　低聲而警覺。</div>
<div class='lg-row'>所濾無蟲水，　用添於淨瓶，</div>
<div class='lg-row'>淨手安詳行，　不失出家行。</div>
<div class='lg-row'>師自座臥床，　恒用淨襯褥，</div>
<div class='lg-row'>所有床椅等，　不得沙彌座。</div>
<div class='lg-row'>師自若不在，　依止清淨僧，</div>
<div class='lg-row'>明了律儀者，　承事而侍奉；</div>
<div class='lg-row'>勿更依別僧，　違者而得罪。</div>
<div class='lg-row'>比丘若出行，　而為求緣事，</div>
<div class='lg-row'>五日內復歸，　得利同行眾；</div>
<div class='lg-row'>眾得利亦然，　復與外來者，</div>
<div class='lg-row'>如過五日後，　二俱各無分。</div>
<div class='lg-row'>沙彌大小便，　須問佛僧地，</div>
<div class='lg-row'>不得亂往來，　行依自界分。</div>
<div class='lg-row'>一切凡所作，　合掌先問師，</div>
<div class='lg-row'>如是所作為，　不失於正行。</div>
<div class='lg-row'>日沒禮佛塔，　禮已復問師，</div>
<div class='lg-row'>與師濯雙足，　事畢一心聽，</div>
<div class='lg-row'>顒望於所須。　初夜及後夜，</div>
<div class='lg-row'>持誦勿須停。　中夜睡眠時，</div>
<div class='lg-row'>如彼師子臥。　所說一切法，</div>
<div class='lg-row'>志心而依行，　薰識賢種子，</div>
<div class='lg-row'>煩惱自斷除，　速成無上覺。</div>
</div></div>
<p class='juan'>佛說沙彌十戒儀則經</p>
</div><!-- end of div[@id='body'] -->
</body></html>