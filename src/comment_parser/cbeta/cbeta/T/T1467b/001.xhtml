<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說犯戒罪報輕重經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1' />◎佛說犯戒罪報輕重經</p>
<div class='div-jing'><p>如是我聞：</p>
<p>一時佛住王舍城迦蘭陀竹園。爾時尊者目連，晡時從禪覺，往至世尊所，頭面禮足却坐一面。時尊者大目連白佛言：「世尊！意有所疑，今欲詰問。唯願聽許。」</p>
<p>佛告目連：「聽汝所問，當為汝說。」</p>
<p>目連即白佛言：「世尊！若比丘、比丘尼，無慚愧心，輕慢佛說，犯眾學戒，如是犯波羅提提舍尼、波羅提、偷蘭遮、僧伽婆尸沙、波羅夷，得幾不饒益罪？唯願說之。」</p>
<p>佛告目連：「諦聽，當為汝說。若比丘、比丘尼，若無慚愧，輕慢佛語，犯眾學戒。如四天王壽五百歲墮泥梨中，於人間數九百千歲。」</p>
<p>佛告目連：「若無慚愧，輕慢佛語，犯波羅提提舍尼。如三十三天壽千歲墮泥梨中，於人間數三億六千歲。」</p>
<p>佛語目連：「若無慚愧，輕慢佛語，犯波夜提。如夜摩天壽二千歲墮泥梨中，於人間數二十億四十千歲。」</p>
<p>佛告目連：「若無慚愧，輕慢佛語，犯偷蘭遮。如兜率天壽四千歲墮泥梨中，於人間數五十億六十千歲。」</p>
<p>佛告目連：「若無慚愧，輕慢佛語，犯僧伽婆尸沙。如不憍樂天壽八千歲墮泥梨中，於人間數二百四十億千歲。」</p>
<p>佛告目連：「若無慚愧，輕慢佛語，犯波羅夷。如他化自在天壽十六千歲墮泥梨中，於人間數九百二十一億九十千歲。」</p>
<p>時尊者目連聞佛所說，歡喜奉行。</p>
<p>爾時目連即說頌曰：</p>

<div class="lg regular" style="margin-left:1em;"><div class='lg-row'>「因緣輕慢故，　命緣墮惡道；</div>
<div class='lg-row'>因緣修善故，　於此生天上。</div>
<div class='lg-row'>因斯修善業，　離惡得解脫，</div>
<div class='lg-row'>不善觀因緣，　身壞入惡道。」</div>
</div></div>
</div><!-- end of div[@id='body'] -->
</body></html>