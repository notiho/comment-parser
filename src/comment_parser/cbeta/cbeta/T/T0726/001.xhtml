<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>六趣輪迴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 726
<p class='juan'><a id='mulu1' />六趣輪迴經</p><p class="byline">馬鳴菩薩集</p><p class="byline">西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</p>
<div class='div-jing'>
<div class="lg regular"><div class='lg-row'>歸命三世尊，　正等覺所說，</div>
<div class='lg-row'>常行於利他，　積集諸功德。</div>
<div class='lg-row'>若自身口意，　所作善惡業，</div>
<div class='lg-row'>感果定非差，　無別造作者。</div>
<div class='lg-row'>最勝之導師，　現證垂慈愍，</div>
<div class='lg-row'>普為諸有情，　說隨業受報。</div>
<div class='lg-row'>此相應正理，　聞已當領受，</div>
<div class='lg-row'>作業皆自心，　為因馳六趣。</div>
<div class='lg-row'>由三毒怖畏，　販賣諸物命，</div>
<div class='lg-row'>養已殺於他，　當墮等活獄；</div>
<div class='lg-row'>彼壽百千歲，　加刀杖捶打，</div>
<div class='lg-row'>死已更復生，　受如是苦報。</div>
<div class='lg-row'>於父母朋屬，　而生於損害，</div>
<div class='lg-row'>起妄語欺誑，　當墮黑線獄；</div>
<div class='lg-row'>黑線絣其身，　如世間解木，</div>
<div class='lg-row'>鋸發焰熾然，　受如是苦報。</div>
<div class='lg-row'>以火焚山川，　林木及原野，</div>
<div class='lg-row'>燒害諸有情，　當墮炎熱獄；</div>
<div class='lg-row'>火焰遍燒然，　苦叫聲不絕，</div>
<div class='lg-row'>兩目無有明，　受如是苦報。</div>
<div class='lg-row'>謂法說非法，　無根而誹謗，</div>
<div class='lg-row'>令他生熱惱，　墮極炎熱獄；</div>
<div class='lg-row'>是諸罪眾生，　為大火逼切，</div>
<div class='lg-row'>燒然不暫停，　受如是苦報。</div>
<div class='lg-row'>於猪羊狐兔，　及餘生類等，</div>
<div class='lg-row'>殺害彼無邊，　當墮眾合獄；</div>
<div class='lg-row'>生彼地獄已，　備受諸楚毒，</div>
<div class='lg-row'>拷掠滅還生，　受如是苦報。</div>
<div class='lg-row'>起惡身語意，　讒構相離間，</div>
<div class='lg-row'>如是罪眾生，　當墮號叫獄；</div>
<div class='lg-row'>彼熾猛火焰，　燒然無休息，</div>
<div class='lg-row'>常發大惡聲，　受如是苦報。</div>
<div class='lg-row'>若於佛法僧，　及諸<span class='corr'>貧</span>乏者，</div>
<div class='lg-row'>剽竊彼財物，　墮大號叫獄；</div>
<div class='lg-row'>為火所燒炙，　受最極熱惱，</div>
<div class='lg-row'>出大猛惡聲，　受如是苦報。</div>
<div class='lg-row'>於父母師長，　及有德賢者，</div>
<div class='lg-row'>起增上殺害，　定墮無間獄；</div>
<div class='lg-row'>炎熾大火聚，　洞然徹骨髓，</div>
<div class='lg-row'>長時受極苦，　決定無暫樂。</div>
<div class='lg-row'>起冤敵鬪諍，　戈戟相殘害，</div>
<div class='lg-row'>死墮銅爪獄，　其狀極鋒利，</div>
<div class='lg-row'>互相而擘裂，　或變為刀杖，</div>
<div class='lg-row'>競斫刺其身，　受如是苦報。</div>
<div class='lg-row'>強暴侵他色，　後墮鐵刺獄，</div>
<div class='lg-row'>刺長十六指，　削肉而穿骨；</div>
<div class='lg-row'>復有大鐵女，　焰牙甚可怖，</div>
<div class='lg-row'>噉頂至其踵，　受如是苦報。</div>
<div class='lg-row'>若陰謀害他，　墮彼劍葉林，</div>
<div class='lg-row'>猘狗及鵰鷲，　奔逐競分食。</div>
<div class='lg-row'>若劫奪他財，　當受其極苦，</div>
<div class='lg-row'>常吞熱鐵丸，　復灌以銅汁。</div>
<div class='lg-row'>無辜害眾生，　當墮鐵鷹獄，</div>
<div class='lg-row'>利爪而搏擊，　長時受苦惱。</div>
<div class='lg-row'>若人好傷殺，　水族諸物命，</div>
<div class='lg-row'>後墮鎔銅河，　為業火燒煮。</div>
<div class='lg-row'>若自貪盛事，　而掩斥他善，</div>
<div class='lg-row'>墮彼鐵磨獄，　悲號無救度。</div>
<div class='lg-row'>若人不饒益，　當受多種形，</div>
<div class='lg-row'>兩山夾其身，　逼切復加㨝。</div>
<div class='lg-row'>若人說非法，　破壞於橋梁，</div>
<div class='lg-row'>鋒刃以為路，　驅彼而來往。</div>
<div class='lg-row'>以甲傷蚤虱，　墮二羺頭山，</div>
<div class='lg-row'>相擊死還生，　展轉而受苦。</div>
<div class='lg-row'>依止出離道，　而不護禁戒，</div>
<div class='lg-row'>墮煻煨獄中，　肢體皆消爛。</div>
<div class='lg-row'>矯現諸威儀，　苟求邪活命，</div>
<div class='lg-row'>墮屍糞獄中，　為蛆虫咂食。</div>
<div class='lg-row'>見五穀中虫，　不擇而礱伐，</div>
<div class='lg-row'>墮鐵碓獄中，　常為彼舂擣。</div>
<div class='lg-row'>見他苦生喜，　諂曲多疑惑，</div>
<div class='lg-row'>常懷忿惡心，　作焰摩羅卒。</div>
<div class='lg-row'>諸苦果種子，　少略而分別，</div>
<div class='lg-row'>清淨身語心，　畢竟常遠離。</div>
</div><p>地獄趣竟。</p>

<div class="lg regular"><div class='lg-row'>若人不樂施，　復盜眾飲食，</div>
<div class='lg-row'>墮大癭鬼中，　常噉諸糞穢。</div>
<div class='lg-row'>若障人布施，　於己物生悋，</div>
<div class='lg-row'>墮針口鬼中，　腹大常飢渴。</div>
<div class='lg-row'>無嗣慳財物，　不捨不受用，</div>
<div class='lg-row'>墮匱乏鬼中，　得他享殘棄。</div>
<div class='lg-row'>希望他施惠，　自少施生悔，</div>
<div class='lg-row'>墮下劣鬼中，　常食於涎吐。</div>
<div class='lg-row'>樂聞他過失，　加惡語宣傳，</div>
<div class='lg-row'>墮焰口鬼中，　長受諸苦惱。</div>
<div class='lg-row'>好起諸鬪諍，　無少慈愍心，</div>
<div class='lg-row'>墮疲極鬼中，　食蜎蠕虫類。</div>
<div class='lg-row'>恐愶取他財，　得已或少施，</div>
<div class='lg-row'>墮極醜鬼中，　他怖獲微祀。</div>
<div class='lg-row'>若人多讌樂，　廣殺諸物命，</div>
<div class='lg-row'>自食復與他，　後墮羅剎鬼。</div>
<div class='lg-row'>於供養香花，　或嗅或私取，</div>
<div class='lg-row'>由起少貪心，　後作尋香鬼。</div>
<div class='lg-row'>若人相崇奉，　於己有所求，</div>
<div class='lg-row'>怒色希彼財，　後作猛惡鬼。</div>
<div class='lg-row'>若人於他娶，　常樂作媒伐，</div>
<div class='lg-row'>後懷惡相離，　死作步多鬼。</div>
<div class='lg-row'>若人樂飲酒，　過量復顛酗，</div>
<div class='lg-row'>或持勸他人，　後作藥叉鬼。</div>
<div class='lg-row'>於父母師長，　所欲相違背，</div>
<div class='lg-row'>後生藥叉宮，　勇健多卒暴。</div>
<div class='lg-row'>彼慳貪過失，　常生餓鬼中，</div>
<div class='lg-row'>苦樂隨自因，　是故勿復造。</div>
</div><p>餓鬼趣竟。</p>

<div class="lg regular"><div class='lg-row'>人天三惡趣，　唯自能救拔，</div>
<div class='lg-row'>奔馳六趣中，　如夢境和合。</div>
<div class='lg-row'>覩自他眷屬，　傷嘆豈長久，</div>
<div class='lg-row'>如彼俳優人，　數數易形色。</div>
<div class='lg-row'>受地獄苦畢，　或生於天中，</div>
<div class='lg-row'>福盡復沈淪，　墮彼畜生趣。</div>
<div class='lg-row'>受種種形色，　後得生人間，</div>
<div class='lg-row'>貧苦極艱辛，　譬車輪旋轉。</div>
</div><p>畜生趣竟。</p>

<div class="lg regular"><div class='lg-row'>彼人趣壽命，　分量本長遠，</div>
<div class='lg-row'>多造殺生因，　由此而減少。</div>
<div class='lg-row'>縈纏諸病苦，　癩瘦時疫等，</div>
<div class='lg-row'>為鬼魅所著，　及王法捶打。</div>
<div class='lg-row'>若人於財利，　勞役廣希求，</div>
<div class='lg-row'>無少惠施心，　後作守財鬼。</div>
<div class='lg-row'>若人盜他財，　用已或能施，</div>
<div class='lg-row'>後墮鬼趣中，　隨得隨散失。</div>
<div class='lg-row'>若人於己財，　隨分而行施，</div>
<div class='lg-row'>當獲於富饒，　不為他侵損。</div>
<div class='lg-row'>若人以淨財，　離慳廣行施，</div>
<div class='lg-row'>得上妙飲食，　所欲皆如意。</div>
<div class='lg-row'>若人以珍饌，　淨心而奉施，</div>
<div class='lg-row'>其所得福報，　色力命安隱。</div>
<div class='lg-row'>若人以衣施，　彼得生愛樂，</div>
<div class='lg-row'>獲色相端嚴，　具慚愧衣服。</div>
<div class='lg-row'>若人造僧坊，　歡喜而用施，</div>
<div class='lg-row'>感宮殿莊嚴，　五欲皆具足。</div>
<div class='lg-row'>若人建橋梁，　及車乘等施，</div>
<div class='lg-row'>得最上安隱，　珍寶之輦輿。</div>
<div class='lg-row'>若人於曠野，　施池井泉流，</div>
<div class='lg-row'>於在所生處，　無渴乏熱惱。</div>
<div class='lg-row'>若人以嬖妾，　嚴飾而為施，</div>
<div class='lg-row'>彼所得果報，　具欲樂富貴。</div>
<div class='lg-row'>若人以經教，　及世俗文典，</div>
<div class='lg-row'>能持施於他，　感博學大智。</div>
<div class='lg-row'>若人以醫藥，　及以無畏施，</div>
<div class='lg-row'>彼所得果報，　安樂離恐怖。</div>
<div class='lg-row'>若施以燈明，　其眼常清淨；</div>
<div class='lg-row'>若施以音樂，　得其聲美妙；</div>
<div class='lg-row'>若施以臥具，　獲安隱快樂；</div>
<div class='lg-row'>若施以僮僕，　營從常圍繞；</div>
<div class='lg-row'>施乳牛等物，　得色力壽命；</div>
<div class='lg-row'>若施以良田，　得倉庫盈溢。</div>
<div class='lg-row'>如彼彼求者，　各各隨所欲，</div>
<div class='lg-row'>花果及清泉，　愛語善安慰。</div>
<div class='lg-row'>復有雖行施，　役他而少與，</div>
<div class='lg-row'>因恐怖發心，　及希他讚譽；</div>
<div class='lg-row'>或求現富貴，　生天受快樂，</div>
<div class='lg-row'>如是等行施，　獲福極微少。</div>
<div class='lg-row'>若樂行利他，　不惜於身命，</div>
<div class='lg-row'>常懷悲愍心，　聖果不難得。</div>
<div class='lg-row'>諸有來乞者，　依時而給與，</div>
<div class='lg-row'>令彼生忻悅，　感果得如意。</div>
<div class='lg-row'>施彼若艱難，　受報時亦爾，</div>
<div class='lg-row'>輟己惠於他，　最上安樂法。</div>
<div class='lg-row'>施為諸樂本，　如種生其果，</div>
<div class='lg-row'>愍彼來希求，　隨與無空返。</div>
<div class='lg-row'>慎勿侵外色，　視之如己子，</div>
<div class='lg-row'>設復於自妻，　舉心即令止。</div>
<div class='lg-row'>若人於欲境，　繫心而樂著，</div>
<div class='lg-row'>後生於世間，　定受女身報。</div>
<div class='lg-row'>若人厭女身，　捨欲持淨戒，</div>
<div class='lg-row'>發生堅固心，　轉身作男子。</div>
<div class='lg-row'>若人修梵行，　則無諸損惱，</div>
<div class='lg-row'>具福德威神，　天人常恭敬。</div>
<div class='lg-row'>若人不飲酒，　安住於正念，</div>
<div class='lg-row'>常出真實言，　現獲於安隱。</div>
<div class='lg-row'>若見他相違，　勸喻令和悅，</div>
<div class='lg-row'>感眷屬廣多，　無別離苦惱。</div>
<div class='lg-row'>於師長教勅，　常歡喜聽受，</div>
<div class='lg-row'>損益更籌量，　則具善巧智。</div>
<div class='lg-row'>貧窶執役者，　好行於捶打，</div>
<div class='lg-row'>無過而惱他，　己苦更加苦。</div>
<div class='lg-row'>若人具形色，　恃之而起慢，</div>
<div class='lg-row'>戲弄於他人，　當獲矬傴報。</div>
<div class='lg-row'>若人性慳鄙，　善誘佯不聞，</div>
<div class='lg-row'>彼極重愚癡，　當獲聾瘂報。</div>
<div class='lg-row'>行善有餘慶，　積惡招苦惱，</div>
<div class='lg-row'>各成辨彼因，　隨業定當受。</div>
</div><p>人趣報竟。</p>

<div class="lg regular"><div class='lg-row'>常行於諂誑，　樂忿恚鬪諍，</div>
<div class='lg-row'>由昔行施故，　而作修羅主。</div>
</div><p>修羅趣竟。</p>

<div class="lg regular"><div class='lg-row'>樂修十善因，　於他無損害，</div>
<div class='lg-row'>諸天常<span class='corr'>護</span>持，　得生四王天。</div>
<div class='lg-row'>於父母三寶，　恭敬隨能施，</div>
<div class='lg-row'>具忍辱柔和，　得生忉利天。</div>
<div class='lg-row'>自不樂忿諍，　勸他令和順，</div>
<div class='lg-row'>純善修淨因，　得生焰摩天。</div>
<div class='lg-row'>樂多聞正法，　專修解脫惠，</div>
<div class='lg-row'>喜讚他功德，　得生兜率天。</div>
<div class='lg-row'>於施戒諸行，　自性常愛樂，</div>
<div class='lg-row'>起精進勇猛，　得生變化天。</div>
<div class='lg-row'>是最上有情，　具沙門梵行，</div>
<div class='lg-row'>增長解脫因，　得生他化天。</div>
<div class='lg-row'>以戒定熏修，　普資於願力，</div>
<div class='lg-row'>生天上人間，　達真如實際。</div>
<div class='lg-row'>如是善惡報，　已分明顯示，</div>
<div class='lg-row'>作善招人天，　造惡縈極苦。</div>
<div class='lg-row'>老病死未至，　勤思求正法，</div>
<div class='lg-row'>自果報一來，　所愛皆離別。</div>
<div class='lg-row'>彼貪等過失，　深可生厭患，</div>
<div class='lg-row'>智者善思惟，　是故當遠離。</div>
<div class='lg-row'>若常行利他，　則無諸障惱，</div>
<div class='lg-row'>罪福定無差，　略說宜諦聽。</div>
</div></div>
<p class='juan'>六趣輪迴經</p>
</div><!-- end of div[@id='body'] -->
</body></html>