<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>優婆夷淨行法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu4' />優婆夷淨行法門經卷下<p class="byline">僧祐錄云安公涼土異經附北涼錄</p>修學品第二之餘</p><p>「復次，毘舍佉！云何修行身黃金色，光明照耀，猶如金山？如來往昔無量劫中，常樂修善，不瞋不恚，若有眾生惡罵、捶打，悉皆能忍，不生瞋恨；恒自慚愧，生大悲想：『皆是過去先業所報。』常自剋責；復行布施，柔軟氍氀、芻摩、劫貝、憍奢耶衣如是等衣，恒以施人。如是展轉無量世中，積功高大，常受天樂；下生人間，得大人相，身黃金色，於諸金色最上最勝。以此相故，若在家者，作轉輪聖王，王四天下，於四天下，若有柔軟氍氀、敷具、芻摩、劫貝、憍奢耶衣、欽婆羅衣，一切世間柔軟之物，王悉得之；若出家者，得成為佛，人中細軟衣服、臥具、劫貝、芻摩、欽婆羅衣如是等物，如來悉得。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「不生瞋恚心，　恒慚愧剋責，</div>
<div class='lg-row'>布施細妙衣，　上㲲無價物，</div>
<div class='lg-row'>恒施與眾生，　施已心歡喜，</div>
<div class='lg-row'>踊躍無悋惜。　譬如人失火，</div>
<div class='lg-row'>出物大歡喜。　積業無有量，</div>
<div class='lg-row'>生天受快樂，　從此生人間，</div>
<div class='lg-row'>而得大人相，　身體黃金色，</div>
<div class='lg-row'>猶如金山王，　在家轉輪王，</div>
<div class='lg-row'>善護四天下，　大得柔軟觸，</div>
<div class='lg-row'>一衣直千萬；　若學道成佛，</div>
<div class='lg-row'>化天人龍神，　衣服亦如是。</div>
</div><p>「復次，毘舍佉！云何修行陰馬藏相？如來於過去無量劫中，作凡人時，常樂修行，善和合眾，若與父母、男女、兄弟、姊妹、親戚、眷屬、善友、知識乃至畜生，若有別離樂和合者，悉隨所樂，善能和合，令其歡喜。以此業故，所積高廣，常生天上，受天福樂；下生人間，如是展轉無量無邊，至一生補處，得陰馬藏。以此相故，記成千子作轉輪王，王四天下，千子勇健，能伏怨敵；若出家者，得成為佛，從法生子過於千萬，勇猛多力，能却魔怨。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「我於無量世，　本作凡人時，</div>
<div class='lg-row'>常為和合眾，　令得安樂住。</div>
<div class='lg-row'>若父母男女，　兄弟及姊妹，</div>
<div class='lg-row'>親戚諸眷屬，　善友知識等，</div>
<div class='lg-row'>若離別苦者，　善和合安樂。</div>
<div class='lg-row'>以此行業故，　常生天人中，</div>
<div class='lg-row'>受天上快樂，　下生於人間，</div>
<div class='lg-row'>得陰馬藏相。　現成得千子，</div>
<div class='lg-row'>勇健無有比，　能降伏怨敵，</div>
<div class='lg-row'>恒供養父母，　令得歡喜樂；</div>
<div class='lg-row'>若出家作佛，　法子有千萬，</div>
<div class='lg-row'>戒定神通力，　能摧伏魔怨。</div>
</div><p>「復次，毘舍佉！云何修行梵身圓滿，如尼俱律樹，立身正直，手得摩膝？如來往昔作凡人時，恒修弘慈，善能觀察善惡麁細、等不等法，此是智慧、此是愚癡，此是精進、此是懈怠，此是瞋恚、此是忍辱，如是分別，隨其等類而教導之。以此業故，展轉無量，天上、人中乃至一生補處；下生人間得二大人相：一者，梵身圓滿，如尼俱律樹；二者，立身正直，手得摩膝。以此相故，若在家者，作轉輪王，王四天下，財富無量，金銀、琉璃、車璩、馬瑙、珊瑚、琥珀、真珠等寶，五穀豐熟，庫藏盈溢；若出家者，得成為佛，具足七財：信、戒、施、聞、慧、慚、愧，如來亦有如是等物，無量無邊。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「我於過去世，　善稱量眾生，</div>
<div class='lg-row'>選擇分別已，　觀察悉平等。</div>
<div class='lg-row'>能常別眾生，　隨類應施與，</div>
<div class='lg-row'>以此行業故，　常生天人中。</div>
<div class='lg-row'>下生於人間，　立身直不曲，</div>
<div class='lg-row'>兩手得摩膝，　猶如尼俱樹，</div>
<div class='lg-row'>從地生方圓，　佛身亦如是。</div>
<div class='lg-row'>從無量劫來，　行業地所生，</div>
<div class='lg-row'>二相現財富，　令天下太平。</div>
<div class='lg-row'>在家受五欲，　得成轉輪王；</div>
<div class='lg-row'>捨五欲出家，　得成無上尊。</div>
</div><p>「復次，毘舍佉！云何修行三大人相？一者、師子臆；二者、項出日光；三者、肩頸團圓。如來過去作凡人時，恒利益眾生，樂安樂住，信心持戒，多聞慧施，財穀、田宅、奴婢、牛、羊、象、馬、車乘、妻妾、男女侍從、左右眷屬、親戚，令得增長。以此業故，常生天上；下生人間，得三大人相：一者、師子臆；二者、項出日光；三者、肩頸團圓。以此相故，若在家者，作轉輪王，王四天下，法常增長，財物、田宅、五穀豐熟，妻子、眷屬、奴婢、侍從、善友、知識，一切具足無有減少；若出家者，得成為佛，七財具足，四部眷屬亦無減少。」</p>
<p>爾時世尊重說偈言：</p>

<div class="lg regular"><div class='lg-row'>信心持戒，　多聞慧施，　奴婢象馬，</div>
<div class='lg-row'>牛羊田宅，　妻子眷屬，　善友知識，</div>
<div class='lg-row'>恒作善念，　云何令其，　色力安樂，</div>
<div class='lg-row'>得大增長？　以此業故，　常生天上，</div>
<div class='lg-row'>下生人間，　得大人相。　半師子臆，</div>
<div class='lg-row'>項出日光，　肩頸圓直，　三相記成。</div>
<div class='lg-row'>若在家者，　眷屬妻子，　奴婢象馬，</div>
<div class='lg-row'>悉皆興盛；　若出家者，　得成為佛，</div>
<div class='lg-row'>眷屬增長，　得無減法。</div>
</div><p>「復次，毘舍佉！云何修行胸有卍字？如來於往昔作凡人時，不惱眾生，不行杖楚，亦不籠繫。以此業故，積行高廣，常生天上；下生人間，得大人相，胸有卍字。若在家者，作轉輪王，無諸疾病，四時調適，不寒不熱；若出家者，得成為佛，亦無諸病，常得調和，不冷不熱，身體輕利，堪入三昧。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「不籠繫眾生，　亦不行杖楚，</div>
<div class='lg-row'>不以諸刀杖，　加害於眾生。</div>
<div class='lg-row'>以此行業故，　常生天人中，</div>
<div class='lg-row'>受天上快樂，　至一生補處。</div>
<div class='lg-row'>下生於人間，　而得大人相，</div>
<div class='lg-row'>胸字有萬數。　以此相好故，</div>
<div class='lg-row'>無有諸疾病，　若在家出家，</div>
<div class='lg-row'>常得受快樂。　若獲剎利種，</div>
<div class='lg-row'>得王四天下；　若出家學道，</div>
<div class='lg-row'>得成無上尊，　純受上妙樂。</div>
</div><p>「復次，毘舍佉！云何修行，眼下紺色如青蓮華，目睫捲起，紺色光明？佛於過去無量劫中作凡人時，恒修善行，不以惡心張眼低目棄視眾生，不以欲心眄睞看之，恒以喜心、離瞋愛癡直視眾生。以此業故，常生天上，受天快樂；下生人間得二大人相：一者，眼下紺青，上下俱眴；二者，目睫細軟，捲起纖長，紺色光焰。以此相故，若在家者，作轉輪王，王四天下，一切人民、沙門、婆羅門、剎利居士、妻子、眷屬、群臣、侍人觀視無厭；若出家者，得成為佛，為諸四眾（比丘、比丘尼、優婆塞、優婆夷）、天、人、阿修羅、摩睺羅伽、乾闥婆等一切眾生善心歡喜，瞻仰如來無有厭足。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「佛於過去世，　本作凡人時，</div>
<div class='lg-row'>恒修諸善行，　不以瞋恚心，</div>
<div class='lg-row'>張眼低棄視，　亦不以愛染，</div>
<div class='lg-row'>欲心看眾生。　眼淨離垢濁，</div>
<div class='lg-row'>歡喜心直視。　以此行業故，</div>
<div class='lg-row'>常生天人中，　至一生補處，</div>
<div class='lg-row'>下生於人間，　得眼睫紺色，</div>
<div class='lg-row'>目如青蓮華，　上下俱眴明。</div>
<div class='lg-row'>以此大人相，　記聰明智慧，</div>
<div class='lg-row'>一切諸眾生，　樂視無厭足。</div>
<div class='lg-row'>在家轉輪王，　成就大智慧，</div>
<div class='lg-row'>七寶悉具足，　能伏四天下；</div>
<div class='lg-row'>出家得成佛，　而獲一切智。</div>
</div><p>「復次，毘舍佉！云何修行頂有肉髻，頭髮紺青？如來於過去世作凡人時，於功德中恒在人前，身、口、意業布施、持戒，月修六齋，供養父母、沙門、婆羅門、親友、眷屬、耆舊宿德，復有善行不可稱計。以此行故，積聚無量，常受天樂，乃至一生補處；下生人間得二大人相：一者、頂有肉髻；二者、頭髮紺青。以此相故，若在家者，作轉輪王，王四天下，為諸人民之所依憑；若出家者，得成為佛，為諸四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等所歸依處。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「我於過去世，　修善中導首，</div>
<div class='lg-row'>恒修持梵行，　為人所依憑。</div>
<div class='lg-row'>命終生天上，　受諸天快樂，</div>
<div class='lg-row'>下生於人間，　得二大人相，</div>
<div class='lg-row'>頂上有肉髻，　頭髮捲紺青。</div>
<div class='lg-row'>在家轉輪王，　而王四天下，</div>
<div class='lg-row'>以五戒十善，　覆護於人民；</div>
<div class='lg-row'>若出家學道，　得成無上尊，</div>
<div class='lg-row'>恒以戒定慧，　教授諸眾生，</div>
<div class='lg-row'>常為諸天人，　龍神夜叉等，</div>
<div class='lg-row'>乾闥阿修羅，　而作歸依處。</div>
</div><p>「復次，毘舍佉！云何修行一一毛孔一毛生，眉間白毫如兜羅綿？佛於往昔作凡人時，修不妄語，捨離妄語，恒修實語，護持實語，正心實語，亦不綺語，發言柔軟，隨順眾生。以此業故，常生天上，受天快樂；下生人間得二大人相：一者、一一毛孔一毛生，其毛細軟，皆起右旋，不受塵水；二者、眉間白毫光明鮮澤，如兜羅綿。以此相故，若在家者，作轉輪王，王四天下，一切人民熾盛增長，快樂無極；若出家者，得成為佛，增長比丘、比丘尼、優婆塞、優婆夷四部眷屬，無量無邊，充滿世界。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「我於過去世，　恒修不妄語，</div>
<div class='lg-row'>口初未曾說，　空誑不實語，</div>
<div class='lg-row'>隨順於世間，　發言無過失。</div>
<div class='lg-row'>以此行業故，　常生天人中，</div>
<div class='lg-row'>下生於人間，　得二大人相，</div>
<div class='lg-row'>眉間白毫光，　柔軟如兜羅，</div>
<div class='lg-row'>毛孔無二生，　一一皆右旋。</div>
<div class='lg-row'>以此二相故，　在家轉輪王，</div>
<div class='lg-row'>普王四天下，　令人民增長；</div>
<div class='lg-row'>若捨家學道，　得成大法王，</div>
<div class='lg-row'>教授諸天人，　令正法增長。</div>
</div><p>「復次，毘舍佉！云何修行口四十齒，齒白整密？如來於往昔無量劫中，恒修不兩舌，棄捨兩舌，遠離兩舌，從此聞已不向彼說，從彼聞已不向此說，彼此聞已，利益歡喜乃為說之。以此業故，常受天樂；下生人間得二大人相：一者、口四十齒；二者、齒白齊密。以此相故，若在家者，作轉輪王，王四天下，無有盜賊，眷屬清淨，堅固無壞；若出家作佛，得四部眾比丘、比丘尼、優婆塞、優婆夷，堅固受持如來法藏，不為四魔之所能破。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「如來過去世，　修行不兩舌，</div>
<div class='lg-row'>不鬪亂眾生，　善能和合眾。</div>
<div class='lg-row'>行業生天上，　受諸天快樂，</div>
<div class='lg-row'>下生於人間，　得二大人相，</div>
<div class='lg-row'>口有四十齒，　齒白淨齊密。</div>
<div class='lg-row'>若獲剎利種，　在家王四地，</div>
<div class='lg-row'>王有四兵眾，　堅固難沮壞，</div>
<div class='lg-row'>剎利婆羅門，　常不能動轉；</div>
<div class='lg-row'>若出家作佛，　四部眾亦爾，</div>
<div class='lg-row'>當為諸天人，　所恭敬尊重。</div>
</div><p>「復次，毘舍佉！云何修行廣長舌相，出梵音聲如迦陵頻伽聲？佛於往昔作凡人時，不行麁語，棄捨麁語，遠離麁語；恒修善語、柔軟之語，能入其心；令其樂聞大慈悲語、不捨語、弘恩語，人所愛念。以此業故，勤積高廣，常受天樂；下生人中得二大人相：一者、廣長舌出能覆面；二者、梵音柔軟如迦陵頻伽聲，令人樂聞。以此相故，若在家者，作轉輪王，王四天下，有所言說一切人民皆悉樂聞，歡喜受持；若不樂在家，出家學道，得成為佛，若有所說，比丘、比丘尼、優婆塞、優婆夷、天、龍、夜叉、人、非人等，皆悉頂受歡喜奉行。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「佛於過去世，　恒修行善語，</div>
<div class='lg-row'>不瞋亦不恚，　不鬪亂麁語。</div>
<div class='lg-row'>常修慈悲語，　決定正柔軟，</div>
<div class='lg-row'>如是一味語，　然後乃發言。</div>
<div class='lg-row'>以此行業故，　得舌廣長相，</div>
<div class='lg-row'>梵音清柔軟，　如迦陵鳥聲。</div>
<div class='lg-row'>以二大人相，　在家轉輪王，</div>
<div class='lg-row'>若有所言說，　人民皆受行；</div>
<div class='lg-row'>出家得成佛，　能轉無上輪，</div>
<div class='lg-row'>若所說妙法，　天人阿修羅，</div>
<div class='lg-row'>龍神夜叉等，　聞者皆奉行。</div>
</div><p>「復次，毘舍佉！云何修行師子頷？佛於過去世作凡人時，恒修不綺語，棄捨綺語，遠離綺語；應時而語義語、法語、威儀語、常住語、有邊語。以此業故，積功無量，常受天樂；下生人間得大人相師子頷。以此相故，若在家者，作轉輪王，王四天下，一切人民無能伐者；若出家者，得成為佛，天、人、阿修羅、梵、魔、沙門、婆羅門、內外怨家無有能得伐如來者。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「我於過去世，　恒修不綺語，</div>
<div class='lg-row'>亦不自稱譽，　及以諸雜語，</div>
<div class='lg-row'>斷截無義語，　常修應時語，</div>
<div class='lg-row'>發言令喜樂，　利益諸眾生。</div>
<div class='lg-row'>以此行業故，　常受天人樂，</div>
<div class='lg-row'>下生於人間，　成就師子頷。</div>
<div class='lg-row'>在家轉輪王，　威伏四天下，</div>
<div class='lg-row'>以此大人相，　現無有伐者；</div>
<div class='lg-row'>出家得成佛，　沙門梵魔王，</div>
<div class='lg-row'><span class='corr'>天</span>人阿修羅，　羅睺緊那羅，</div>
<div class='lg-row'>內外諸怨家，　無有能伐者。</div>
</div><p>「復次，毘舍佉！云何修行四牙齊密，白淨光明？佛於往昔作凡人時，捨離惡活，正命自活，亦不行於斗秤欺誑，不以威勢橫取人物，以虛偽物欺誑於人，變形誑、愛誑、觸誑、精進誑如是一切欺誑之法，皆悉斷滅。以此業故，積聚高廣，命終生天，於天人中十處受樂。何謂為十？一者、天壽；二者、天妙色；三者、天樂；四者、天名聞；五者、天王；六者、天色；七者、天聲；八者、天香；九者、天味；十者、天觸。是名為十。受天樂已，下生人間得大人相：一者、齒無大小；二者、牙色白淨。以此相故，若在家者，作轉輪聖王，王四天下，四部兵眾、婆羅門眾、剎利眾、聚落城邑、大臣長者、妃后婇女及諸千子皆悉嚴淨；若出家者，得成為佛，亦有四眾（比丘、比丘尼、優婆塞、優婆夷）、天、人、阿修羅、乾闥婆等，皆亦清淨。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「我於過去世，　捨離諸惡活，</div>
<div class='lg-row'>以清淨法利，　修正命自活，</div>
<div class='lg-row'>能除眾生苦，　令其得安樂。</div>
<div class='lg-row'>以此行業故，　受天十種樂，</div>
<div class='lg-row'>常為諸天人，　所尊重讚歎。</div>
<div class='lg-row'>娛樂快樂已，　下生於人間，</div>
<div class='lg-row'>積業之所感，　得二大人相，</div>
<div class='lg-row'>齒無有麁細，　牙色光白淨。</div>
<div class='lg-row'>若獲剎利種，　在家轉輪王，</div>
<div class='lg-row'>四兵眾圍遶，　清淨無垢穢；</div>
<div class='lg-row'>若出家作佛，　常為諸四眾，</div>
<div class='lg-row'>比丘比丘尼，　優婆塞婆夷，</div>
<div class='lg-row'>天人阿修羅，　龍神夜叉等，</div>
<div class='lg-row'>清淨無垢濁，　悉恭敬圍遶。</div>
</div><p>「毘舍佉！是名二十修行得三十二大人之相。以此相故，莊嚴如來微妙之身。</p>
<p>「復次，毘舍佉！佛身復有八十種好。云何名為八十種好？一者、指甲紅赤；二者、指甲隆起；三者、指甲滑淨；四者、指甲滿足；五者、指團圓；六者、指纖直；七者、指間密；八者、指淨潔；九者、手足肥膩；十者、手足裏赤；十一者、手足平等；十二者、手足內滿；十三者、掌文深現；十四者、掌文端直；十五者、掌文纖長；十六、手足潤澤；十七、掌文不亂；十八、踝骨不現；十九、膝頭圓滿；二十、膝次第滿足；二十一、行步齊正；二十二、師子王行；二十三、鵝王行；二十四、龍王行相；二十五、牛王行相；二十六、行不顧視；二十七、行步不亂；二十八、半身正直；二十九、佛身過人；三十、一切滿足；三十一、佛身皆好；三十二、身體平正；三十三、身體滿足；三十四、身體正直；三十五、身體滑澤；三十六、身次第大小；三十七、身體淨潔；三十八、身體柔軟；三十九、身體寂靜；四十、身體緊細；四十一、身體緊密；四十二、身體端嚴；四十三、諸根方正；四十四、身色不黑；四十五、身體無黶；四十六、身毛淨潔；四十七、腹相團圓；四十八、腹無橫文；四十九、身體明淨，見諸色像；五十、臍深；五十一、臍孔團圓；五十二、臍文右旋；五十三、臍孔不凹；五十四、臍口不長；五十五、臍口不短；五十六、臍毛下連；五十七、得龍牙相；五十八、牙不過脣；五十九、四牙團圓；六十、四牙鋒利；六十一、四牙纖長；六十二、四牙齊密；六十三、舌廣柔軟；六十四、舌色赤好；六十五、梵聲深妙；六十六、象王聲；六十七、迦陵頻伽聲；六十八、齒根肉滿；六十九、鼻不下垂；七十、鼻高修長；七十一、鼻孔淨潔；七十二、鼻修方廣；七十三、目好廣大，表裏滑淨；七十四、眼睛黑光；七十五、目睫次第；七十六、眉如半月，圓廓修長；七十七、眉毛黑澤，長短隨次；七十八、眉毛純色，滑淨光明；七十九、耳普垂埵，內外俱淨；八十、頭髮細軟，右旋不亂，次第纖長，一切皆好。毘舍佉！是名如來隨相之好有八十種。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「長夜受持，　一切禁戒，　無量苦行，</div>
<div class='lg-row'>名大梵志。　三十二相，　八十隨好，</div>
<div class='lg-row'>瓔珞其身，　天人中尊。　光明赫烈，</div>
<div class='lg-row'>照曜無極，　青黃赤白，　更相入間。</div>
<div class='lg-row'>宛轉旋起，　遍滿虛空，　放大光明，</div>
<div class='lg-row'>照無量界。　中光照曜，　三千世界，</div>
<div class='lg-row'>如來常光，　照於一尋。　若放大光，</div>
<div class='lg-row'>日月隱蔽，　猶如日出，　眾星不現。</div>
<div class='lg-row'>若放中光，　照於世界，　日光如月，</div>
<div class='lg-row'>月色如星。　萬行所感，　得如是身，</div>
<div class='lg-row'>為諸眾生，　之所樂見，　歡喜瞻仰，</div>
<div class='lg-row'>無有厭足。」</div>
</div></div>
<div class='div-pin'><a id='mulu5' />
<p class='h1'>優婆夷淨行法門經瑞應品第三</p><p>爾時世尊說此偈已，毘舍佉母歡喜踊躍，而白佛言：「世尊！菩薩處胎初生之時，有幾奇特、微妙之相現於世間？」</p>
<p>佛告毘舍佉：「菩薩生時有十六種奇特瑞相。何謂十六種相？所謂菩薩捨兜率天身，憶念分明而處母胎，是為一未曾有奇特之法。</p>
<p>「菩薩捨天身已處胎之時，自然光明照於世間，世界中間幽冥之處，日月星光所不能照，悉皆大明，其中眾生各得相見，咸作是言：『此中云何忽生眾生，一切世間梵、魔、沙門、婆羅門，所有光明無能及者！』又復三千大千世界六種震動，諸須彌山震動不停，是為二未曾有奇特之法。</p>
<p>「菩薩處胎，有四天子執持威儀，四方侍衛守護菩薩及菩薩母，不令世間人、非人等之所惱害，是為三未曾有奇特之法。</p>
<p>「菩薩處胎，能令其母自然持戒，不殺、盜、婬、妄語、飲酒，是為四未曾有奇特之法。</p>
<p>「菩薩處胎，其母清淨無有欲心，外人見之亦不生染，是為五未曾有奇特之法。</p>
<p>「菩薩處胎，常令其母大得利養，色、香、味、觸自然而至，是為六未曾有奇特之法。</p>
<p>「菩薩處胎，母常安樂，無諸疾病、飢渴、寒熱、疲極之患，菩薩亦然。菩薩胎中母常見之，譬如真摩尼毘琉羅寶，八楞清淨，內外明徹，一切具足，以五色縷而以貫之，明眼之人執在手中，見珠八楞及五色縷，青、黃、赤、白了了分明。菩薩處胎亦復如是，母見其身、頭、目、手、足一切身分，悉皆無有障礙，是為七未曾有奇特之法。</p>
<p>「毘舍佉！菩薩生七日已，其母命終生兜率天，受天快樂，是為八未曾有奇特之法。</p>
<p>「凡人受胎或九月日，或至十月而便產生；菩薩不爾，要滿十月然後乃生，是為九未曾有奇特之法。</p>
<p>「世間女人臨欲產時，身體苦痛，或坐或臥不安其所，然後乃生。菩薩生時其母安樂，無諸疾惱，歡喜遊戲，舉手立生，是為十未曾有奇特之法。</p>
<p>「菩薩出胎天人承接，後為世人之所捧持，是為十一奇特之法。</p>
<p>「世人受已，有四天子捧接、敬受，置於母前，心大歡喜，俱發聲言：『善哉，夫人！生大威德勇健之子。』是為十二奇特之法。</p>
<p>「菩薩初生無有水血及以胎膜諸不淨物，其身清淨如摩尼珠，以加私國㲲而以裹之，不相染著。何以故？彼此淨故。菩薩初生亦復如是，清淨無染如摩尼珠，其母鮮淨亦如彼㲲，是為十三奇特之法。</p>
<p>「菩薩生時，於虛空中自然而有二飛流水：一、冷，二、暖，浴菩薩身，是為十四奇特之法。</p>
<p>「菩薩生已北行七步，爾時空中自然白傘覆菩薩身，行七步已遍觀十方，發師子吼，唱如是言：『一切世間，唯我為上，天、人中尊，我為最大，從此生盡，無復後生！』是為十五奇特之法。</p>
<p>「菩薩生時於三千大千世界，一切眾生蠕動之類皆大歡喜，是為十六奇特之法。</p>
<p>「毘舍佉！是名如來處胎初生有十六種奇特之法。」</p>
<p>爾時世尊，而說偈言：</p>

<div class="lg regular" style="margin-left:1em;"><div class='lg-row'>「兜率天命終，　下生於人間，</div>
<div class='lg-row'>處胎及初生，　清淨無所染。</div>
<div class='lg-row'>十六種奇特，　微妙未曾有，</div>
<div class='lg-row'>胎中及生時，　不與眾生共。</div>
<div class='lg-row'>生時無迷惑，　名聞最第一，</div>
<div class='lg-row'>現相非一種，　佛生瑞如此。」</div>
</div><p>爾時世尊說此偈已，毘舍佉母心大歡喜，更增上問：「世尊！菩薩生時，有幾瑞相一時俱現？」</p>
<p>佛告毘舍佉：「菩薩生時，有三十二瑞相一時俱現。何謂三十二瑞？一者、三千大千世界地大震動，自然大明光照世界；二者、一切樂器自然音樂；三者、不鼓自鳴；四者、一切疾病自然除愈；五者、一切繫縛自然解脫；六者、一切冤家生慈悲心；七者、生盲得眼，能見諸色；八者、生聾得耳，能聞音聲；九者、生跛能行，隨意遊戲；十者、生狂得念，憶想分明；十一者、瘖瘂能言；十二者、乘船漂落還得本處；十三者、地及虛空所有七寶自然光明；十四者、眾川萬流停住不行；十五者、一切飛鳥有翅之屬歡喜而住；十六者、風不動搖，一切寂然；十七者、一切眾生相噉食者皆生慈心；十八者、一切諸天還其宮殿喜笑快樂；十九者、阿鼻地獄猛火自滅；二十者、飢得飽滿；二十一者、一切餓鬼無有渴乏；二十二者、於四天下普興大雲等注大雨；二十三者、月光明曜；二十四者、眾星晝現；二十五者、日盛清明；二十六者、一切華樹即便生華；二十七者、一切果樹自然成果；二十八者、三千大千世界出大天香，無有臭穢；二十九者、菩薩生時即行七步；三十者、虛空白傘自然蔭覆；三十一者、行七步已顧視十方；三十二者、作師子吼。毘舍佉！是名菩薩初生之時三十二法一時俱現。」</p>
<p>毘舍佉母白佛言：「世尊！菩薩生時以何因緣震動三千大千世界？」</p>
<p>佛告毘舍佉：「菩薩生時，地大震動者，菩薩現此生盡，無復煩惱；一切眾生應得道者，煩惱將滅，是故地動。毘舍佉！菩薩生時，自然光明照世界者，菩薩為得三達智故。毘舍佉！菩薩生時，世間樂器自然鳴者，菩薩為得八三昧故。毘舍佉！菩薩生時，不鼓自鳴者，菩薩為欲擊大法鼓故。毘舍佉！菩薩生時，一切繫縛自然解脫者，菩薩為欲度脫一切眾生、老、病、死故。毘舍佉！菩薩生時，一切怨家生慈心者，菩薩為得四無量心故。毘舍佉！菩薩生時，疾病除愈者，菩薩為欲滅除一切煩惱病故。毘舍佉！菩薩生時，盲得眼者，菩薩為得聖智眼故。毘舍佉！菩薩生時，聾得耳者，菩薩為得聖天耳故。毘舍佉！菩薩生時，跛能行者，菩薩為得四神足力故。毘舍佉！菩薩生時，狂得念者，菩薩為得安那般那念故。毘舍佉！菩薩生時，瘂能言者，菩薩為得通達如來所知法故。毘舍佉！菩薩生時，漂船還者，菩薩為得八直正道、開示眾生故。毘舍佉！菩薩生時，地及虛空七寶光明者，菩薩為得四無礙智故。毘舍佉！菩<span class='corr'>薩</span>生時，眾川萬流住不行者，菩薩為得煩惱四流已停住故。毘舍佉！菩薩生時，一切飛鳥歡喜住者，菩薩為欲破諸邪見故。毘舍佉！菩薩生時，風不動搖者，菩薩為得常樂滅盡三昧故。毘舍佉！菩薩生時，眾生相噉生慈心者，菩薩為得四部眷屬，尊卑、貴賤得和合故。毘舍佉！菩薩生時，諸天還宮喜笑住者，菩薩成佛時，諸善男子及善女人出家學道，得阿羅漢，所作已辦，斷絕三界生死之源，棄捨重擔，無為無欲，常樂靜處，熙怡喜笑，各相謂言：『我等今者已得度脫生、老、病、死，更不受胎，處於生死，清淨無染，猶如水渧在蓮荷上，無所染著。』毘舍佉！菩薩生時，阿鼻地獄猛火滅者，菩薩為欲滅除眾生三毒煩惱熾然火故。毘舍佉！菩薩生時，飢得飽滿者，菩薩為得身念三昧故。毘舍佉！菩薩生時，餓鬼渴乏無渴乏者，菩薩為得解脫水故。毘舍佉！菩薩生時，大雲注雨者，菩薩為欲雨大法雨、普潤眾生故。毘舍佉！菩薩生時，月光曜者，菩薩成佛時，為諸眾生歡喜瞻仰故。毘舍佉！菩薩生時，眾星晝現者，菩薩成佛時，為令聲聞弟子現於世間故。毘舍佉！菩薩生時，日光赫烈者，菩薩為得六通大聲聞故。毘舍佉！菩薩生時，華樹生華者，菩薩為令聲聞弟子得解脫華故。毘舍佉！菩薩生時，果樹生果者，菩薩為令聲聞弟子得四沙門果故。毘舍佉！菩薩生時，大千世界出天香者，菩薩為得如來戒香，遍滿世間故。毘舍佉！菩薩生時，蹈地七步者，菩薩為得七菩提道故。毘舍佉！菩薩行時，白傘蔭覆者，菩薩為得涅槃蔭故。毘舍佉！菩薩行已，示東方者，為諸眾生作導首故。毘舍佉！示南方者，為諸眾生作良福田故。毘舍佉！示西方者，我生已盡是最後身故。毘舍佉！示北方者，於一切眾生我得阿耨多羅三藐三菩提故。毘舍佉！示下方者，為欲破魔兵眾，令其退散故。毘舍佉！示上方者，為諸天、人之所歸依故。毘舍佉！作師子吼者，於天、人中最尊最上，一切眾生無能及者故。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「世間之導首，　無上大聖尊，</div>
<div class='lg-row'>生時現瑞相，　眾生良福田。</div>
<div class='lg-row'>輪轉三界中，　此為最後生，</div>
<div class='lg-row'>於世間智慧，　如來最第一。</div>
<div class='lg-row'>破魔兵眾已，　應供大名聞，</div>
<div class='lg-row'>世間未曾有，　天人所歸依。</div>
<div class='lg-row'>世尊初生時，　三十二瑞應，</div>
<div class='lg-row'>微妙奇特相，　悉皆一時現。</div>
<div class='lg-row'>菩薩從胎<span class='corr'>生</span>，　地六種震動，</div>
<div class='lg-row'>自然大光明，　遍照於十方。</div>
<div class='lg-row'>令眾生毛竪，　各各相謂言，</div>
<div class='lg-row'>願速得成佛，　當雨大法雨。</div>
<div class='lg-row'>洗除煩惱垢，　令我得解脫，</div>
<div class='lg-row'>是故我今者，　歸命無上尊。」</div>
</div><p>爾時世尊說此偈已，告毘舍佉：「諸佛如來不可思議，佛所說法不可思議，諸善男子及善女人信佛所說亦不可思議，所得果報亦不可思議。譬如大雨，潤澤一切人、非人等，皆得充足，及諸草木亦得生長。如來法雨亦復如是，普潤一切無量眾生。應得度者，聞此法已皆得道果；若於人、天受果報者，隨其所願皆悉得之。是故汝今應當專心受持此法，於未來世令諸四輩皆得修行。」</p>
<p>說是法時，六萬天人得法眼淨，餘諸天、龍、阿修羅、乾闥婆、迦樓羅、緊那羅、摩睺羅伽、人、非人等，皆悉奉行。毘舍佉母得法眼淨，所將眷屬千五百人，於佛、法、僧得堅固信，無有退轉，皆大歡喜，作禮而去。</p>

<p class='juan'>優婆夷淨行法門經卷下</p></div>
</div><!-- end of div[@id='body'] -->
</body></html>