<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>優婆夷淨行法門經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 579
<div class='div-pin'>
<p class='juan'><a id='mulu1' />優婆夷淨行法門經卷上</p><p class="byline">僧祐錄云安公涼土異經附北涼錄</p><a id='mulu2' />
<p class='h1'>修行品第一</p><p>如是我聞：</p>
<p>一時佛住舍衛國彌伽羅母弗婆羅園歡喜殿中，於是毘舍佉母與千五百清信優婆夷來詣佛所，稽首佛足，却住一面。爾時佛告毘舍佉：「何緣晨朝而來至？」</p>
<p>毘舍佉母白佛言：「世尊！已聞如來先所略說甚深難解無上之法，名曰優婆夷淨行。唯願世尊哀愍我等，廣演分別微妙法相，令我等輩聞此法已，當來長夜安隱快樂，天上人中乃至菩提。」</p>
<p>佛語毘舍佉母：「善哉，善哉！善女人！汝於往昔無量劫中常樂聞法，與諸眷屬曾於我所貪求廣說。」</p>
<p>毘舍佉母聞佛所說往昔因緣，歡喜踊躍而白佛言：「世尊！唯願如來為我宣說，令得開解。」</p>
<p>佛告毘舍佉：「諦聽，諦聽！我當為汝分別略說。善女人！過去久遠無量劫中，爾時有國名波羅奈，王號梵與，其王夫人名䟦陀羅。王有一女名曰蓮華，形貌端正，稟性儒賢；聰慧明了，志樂多聞；精勤勇猛，常修善行；於世技藝善能通達，恒為父母之所愛重。</p>
<p>「爾時雪山有一梵志名那羅馱，勤修梵行得五神通，恒為大眾廣說諸法，名聞遠徹流於四方。爾時彼女從善友所，聞讚梵志神通如是，功德難量，常為大眾宣揚妙法，心生歡喜便自念言：『善人難見，法亦難聞，身命難保，是故我今宜應速往禮拜問法。』作是念已，往父母所而自啟曰：『聞人稱歎梵志修行道德巍巍，唯願父母聽許我等往詣梵志，聽受法味！』父母答言：『汝今年幼生長深宮，稟性柔軟，初未曾出，雪山玄遠，路險艱難，汝今云何當能到彼？吾國多有耆舊梵志，神智無二，善能宣說甚深妙法，我當為汝請入宮內，講論道法，恣汝所問，勿須去也！』女又請曰：『波羅奈國耆舊梵志，皆悉尊重推其道術，唯願聽許得聞法要！』王以愛念，不違其願，勉而許之。爾時父王即勅四臣及宮中婇女，莊嚴供養皆使具足，臣白王言：『大王所勅，皆悉已辦。』於是王女心自念言：『我求聽法，今正是時！』便與宮中婇女眷屬千五百人，齎持香華，往詣梵志，而便聽法。」</p>
<p>佛告毘舍佉：「爾時王女者，汝身是也；雪山梵志者即我身是。汝於往昔曾求廣說，今亦如是。我當為汝分別演說淨行法門！」</p>
<p>毘舍佉母白佛言：「善哉，世尊！如來大慈哀愍眾生，願為解說我當修行！」</p>
<p>佛告毘舍佉：「汝等諦聽！我今為汝廣演分別優婆夷淨行法門。如是法者，乃是諸佛之所護念，汝今應當精勤修學。毘舍佉！若善女人捨惡知識，親近善友，應供養者而供養之，是則名為優婆夷淨行。</p>
<p>「宿因所感處好國土，善安置身，亦名淨行。</p>
<p>「供養父母，奉事夫主，瞻視兒息，亦名淨行。</p>
<p>「勿於小罪而生輕想，所應作者次第作之，亦名淨行。</p>
<p>「常樂布施，修習作法，愛念親友，亦名淨行。</p>
<p>「遠離飲酒，不為眾惡，常修愛語，亦名淨行。</p>
<p>「多聞技藝，善學威儀，研尋所聞，不令廢忘，亦名淨行。</p>
<p>「恭敬尊重，少欲知足，受恩能報，亦名淨行。</p>
<p>「不為八法之所動轉，顏貌怡悅，亦名淨行。</p>
<p>「心不憂慼，常得安隱，若能如是一切無退眾務休息，亦名淨行。</p>
<p>「能於善法不生懈怠，疾證無上解脫涅槃，亦名淨行。</p>
<p>「忍辱隨語，樂見沙門，身行正直，猗於大蔭，亦名淨行。</p>
<p>「能以智火燒滅煩惱，具足善法，勇猛無退，亦名淨行。</p>
<p>「不毀謗人，不行杖楚，善護諸根，攝心不亂，亦名淨行。</p>
<p>「直心不貪，常樂靜處，精勤修習，永無退轉，亦名淨行。</p>
<p>「於菩提道進而不退，厭惡三界猶如死屍，深觀如此亦名淨行。</p>
<p>「心常樂捨難捨之身，善能護持難持禁戒，樂修禪定而不散亂，亦名淨行。</p>
<p>「無量眾生於菩提道而生退想，而我能進一切進者，而我不退，行住亦爾，是名淨行。</p>
<p>「一切眾生燒滅善根而我生之，人所樂生我今滅之，生死無極我得其邊，亦名淨行。」</p>
<p>毘舍佉母聞佛所說，歡喜踊躍，得未曾有，而白佛言：「世尊！優婆夷法門復有幾行？」</p>
<p>佛告毘舍佉：「有十行法汝應修學。何謂為十？一者、見慳貪過，樂修行施；二者、見五根過，樂持禁戒；三者、見在家過，樂欲出家；四者、見疑惑過，樂修智慧；五者、見懈怠過，樂勤精進；六者、見瞋恚過，樂行忍辱；七者、見妄語過，而樂忠信；八者、見亂心過，常樂禪定；九者、見罪苦過，而樂慈悲；十者、見苦樂過，樂行捨心。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「從施得大富，　能捨所愛身，</div>
<div class='lg-row'>離欲樂出家，　持戒攝諸根，</div>
<div class='lg-row'>修學得智慧，　精進斷懈怠，</div>
<div class='lg-row'>忍辱除瞋恚，　實語不虛妄，</div>
<div class='lg-row'>若遇世八法，　安住心不動。</div>
<div class='lg-row'>心常樂禪定，　永無有散亂，</div>
<div class='lg-row'>慈悲利眾生，　修捨離苦樂。</div>
<div class='lg-row'>若能行此法，　是名大勇猛，</div>
<div class='lg-row'>得度法海岸，　而證菩提道。」</div>
</div><p>毘舍佉母聞佛所說，心生歡喜，白佛言：「世尊！初有幾事應當遠離？復有幾法應當親近？」</p>
<p>佛告毘舍佉：「有五十八法，應當修學，亦應遠離。何謂也？謂：離一切不淨之法，親近淨法；應離惡法，親近善法；不應育養，不將養之；不應往處，勿往親近；所應往者，即便應往；不應作者，終不妄作；所應作者，方便應作；非法求得，不應用之；如法而得，應當受用；善調身心，常樂靜處；捨離欺誑，行於正語；厭離懶惰，樂行精進；善攝諸根，不令放逸；先意謙敬，捨於貢高；常行忍辱，不生瞋恚；自不諍訟，善和合眾；捨不覆藏，住於覆地；捨無義語，住於義語；捨於邪命，正命自活；善能量身，受於飲食；不樂多求，住於少欲；捨於剛強，住調柔地；修習軟語，遠離麁言；捨不安樂，住安樂處；捨不同見，共等類住；捨無問處，往諮問處；厭離三界，住不樂三界；捨一切作，住無所作；捨於我見，修學空法。毘舍佉！此五十八初法如是，汝應修行。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「若一切所學，　初後無有餘，</div>
<div class='lg-row'>應遠離親近，　已作得安樂。</div>
<div class='lg-row'>一切法學已，　所願皆具足，</div>
<div class='lg-row'>捨愛身命故，　而證無上道。</div>
<div class='lg-row'>若有如是學，　於淨行法門，</div>
<div class='lg-row'>非聲聞緣覺，　亦非證菩薩，</div>
<div class='lg-row'>於無量劫中，　稱嘆其功德。」</div>
</div><p>佛說偈已，毘舍佉母心大歡喜，更增上問：「世尊！淨行法門復有幾種名為大行？」</p>
<p>佛言：「有三大行，汝應修行。何者名三大行？一者、大信心；二者、大精進；三者、大智慧。」</p>
<p>「世尊！云何大信心？」</p>
<p>佛言：「大信心者，信佛是。佛是婆伽婆、阿羅呵、三藐三佛陀、明行足、善逝、世間解、無上士、調御丈夫、天人師、佛、世尊，是名大信心。何者大精進？若能於中成精進行，一切惡法棄捨遠離，一切善法應當攝取，於善法中勇猛不息，是名大精進。何者大智慧？若人以智慧眼見生滅法，聖人所度無常苦盡，是名大智慧。是則名為三種大行。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「共大信心，　深著不離，　諸行具足，</div>
<div class='lg-row'>而求菩提。　共大精進，　堅固難捨，</div>
<div class='lg-row'>勤修已滿，　而求菩提。　共大智慧，</div>
<div class='lg-row'>究竟明了，　具波羅蜜，　而求菩提。</div>
<div class='lg-row'>初法增已，　知大名聞，　增長盡已，</div>
<div class='lg-row'>隨所修行，　以此知故，　解過人法。」</div>
</div><p>佛說偈已，毘舍佉母心生歡喜，更增上問：「世尊！優婆夷淨行法門，進趣佛地復有幾行？」</p>
<p>佛告毘舍佉：「更有四行而取佛地。何謂為四？一者、翹勤精進；二者、無惑智慧；三者、逝定不退；四者、行慈利益眾生。毘舍佉！以此四法進趣佛地。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「翹勤樂精進，　智慧無迷惑，</div>
<div class='lg-row'>逝定不退轉，　行慈利眾生，</div>
<div class='lg-row'>以此四法故，　而證薩婆若。」</div>
</div><p>佛說偈已，毘舍佉母心生歡喜，更增上問：「世尊！復於幾法安住得觀？云何法集無有分散？初合法者復有幾事？」</p>
<p>佛告毘舍佉：「於四法中安住得觀，謂慈、悲、喜、捨。其中法集無有分散，謂得聲聞智、辟支佛智、薩婆若智、佛智。初合法者，有三十二觀法，所謂念佛、念法、念僧、念戒、念施、念天、阿那念、般那念，觀滅想、觀身想、觀寂靜想，觀地、水、火、風想，觀青、黃、赤、白想，觀虛空想、觀識處想、觀膖脹想、觀臭穢想、觀穿漏想、觀爛壞想、觀處處分散想、觀骨肉縱橫想、觀骨濕想、觀白骨色想、觀一切無常想、觀一切法無我想——是名三十二觀法。四無量心是名安住得觀；聲聞智、辟支佛智、薩婆若智、佛智，是名法集無有分散。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「若以下觀，　得聲聞智，　善修中觀，</div>
<div class='lg-row'>得緣覺智，　上觀滿足，　得菩提智。」</div>
</div><p>佛說偈已，毘舍佉母心大歡喜，更增上問：「世尊！於不淨法門云何心住，疾離煩惱，通達六門？」</p>
<p>佛告毘舍佉：「有三十二法門，於不淨中心所樂住，疾離煩惱，便通六門。何者三十二法門？謂身中有髮、毛、爪、齒、皮、肉、筋、骨、肪、膏、髓、腦、心、腎、肝、膽、大腸、小腸、脾、肺、肚、胃、膿、血、痰、汗、涕、唾、涎、淚、屎、尿不淨。毘舍佉！是為三十二不淨之觀，令心樂住淨行法門，疾捨煩惱，得通六門。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「猶如江流，　聚入大海，　於法門中，</div>
<div class='lg-row'>流觀亦爾。　善觀麁細，　淨以不淨，</div>
<div class='lg-row'>無上智法，　佛悉通達。」</div>
</div><p>佛說偈已，毘舍佉母心大歡喜，更增上問：「世尊！菩薩於淨行法門有幾戀著，住於世間不得解脫？」</p>
<p>佛告毘舍佉：「淨行法門，前諸菩薩有七縛著，住於世間。何謂為七？一者、若我得度，世間未度，我欲度之；二者、若我得脫，世間未脫，我欲脫之；三者、若我已覺，世間未覺，我欲覺之；四者、若我已調，世間未調，我欲調之；五者、若我已安，世間未安，我欲安之；六者、若我成道，世間未道，我欲導之；七者、若我已得涅槃，世間未得，我欲令其入於涅槃。毘舍佉！是為菩薩七種戀著，住於世間不得解脫。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「已度度眾生，　已脫脫眾生，</div>
<div class='lg-row'>已覺覺眾生，　已調調眾生，</div>
<div class='lg-row'>已安安眾生，　已導導眾生，</div>
<div class='lg-row'>我已得涅槃，　令眾生涅槃。</div>
<div class='lg-row'>三界如火宅，　貪欲如泥網，</div>
<div class='lg-row'>一切滅斷之，　而證菩提道。」</div>
</div><p>爾時世尊說此偈已，毘舍佉母心大歡喜，更增上問：「世尊！淨行法門修幾善行一切法滿？」</p>
<p>佛言：「修三善行令一切法滿。何謂為三善行法？一者、身善行；二者、口善行；三者、意善行。此三善行滿，令一切法滿，所謂得布施滿、得持戒滿、得出家滿、得智慧滿、得精進滿、得忍辱滿、得真實滿、得誓願滿、得慈悲喜捨滿、得四思滿、得四定滿、得四神足滿、得五根滿、得五力滿、得七菩提滿、得八正道滿、得九智滿、得十力智滿、得須陀洹道智滿、得須陀洹果智滿、得斯陀含道智滿、得斯陀含果智滿、得阿那含道智滿、得阿那含果智滿、得阿羅漢道智滿、得阿羅漢果智滿、得四智滿。所謂法智、未知智、名字智、他心智滿，得盡智滿、得無生智滿、得雙神力滿、得大慈三昧智滿、得一切智滿、得無礙智滿。毘舍佉！是名修三善行滿，令一切法滿。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「修三善行已，　一切法皆滿，</div>
<div class='lg-row'>滿一切法已，　而證菩提道。」</div>
</div><p>佛說偈已，毘舍佉母心大歡喜，更增上問：「世尊！淨行法門有幾大人念？」</p>
<p>佛言：「有八大人念。何謂為八？一者、少欲非不少欲；二者、知足非不知足；三者、寂靜非不寂靜；四者、遠離非不遠離；五者、精進非不精進；六者、禪定非不禪定；七者、智慧非不智慧；八者、無礙非不無礙。毘舍佉！是名八大人念。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「善定諸念，　念非善法，　若毀此念，</div>
<div class='lg-row'>而生厭離。　善定諸念，　念非善法，</div>
<div class='lg-row'>觀練法相，　得進無上。」</div>
</div></div>
<div class='div-pin'><a id='mulu3' />
<p class='h1'>優婆夷淨行法門經修學品第二</p><p>佛說偈已，毘舍佉母心大歡喜，更增上問：「世尊！初學菩薩於淨行法門，云何修學而得菩提？」</p>
<p>佛言：「初學菩薩有五十修學而得菩提。何者五十？所謂深入法性，不捨不減，不墮不退，修學捨心、修學多聞、修學威儀、修學降伏眾魔、修學光明、修學佛相好、修學禁戒、修學三昧、修學波若、修學大波若、修學善行、修學大善行、修學色相、修學無二語、修學如意足、修學上如意足、修學大如意足、修學妙如意足、修學意行、修學已意行、修學大意行、修學佛所王領、修學自在、修學佛心相、修學滿心相、修學神通、修學大神通、修學真實、修學王領正法令得久住、修學至極處、修學佛剎土、修學佛壽命、修學菩提樹、修學蓮華、修學佛說法、修學大法輪、修學轉法輪、修學善知識、修學不捨眾生、修學手圓滿、修學劫波樹衣、修學師子座、修學右脇臥床、修學佛所食味、修學毘羶闍、修學如來水相。毘舍佉！是為五十學法，初行菩薩應當修學深入，不捨不減，不墮不退，汝應當知！」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「一切行具足，　而求寂靜法，</div>
<div class='lg-row'>光明照佛剎，　為慈眾生故。</div>
<div class='lg-row'>引導諸眾生，　得度三界難，</div>
<div class='lg-row'>一切法無窮，　如來已到彼。」</div>
</div><p>爾時世尊說此偈已，毘舍佉母心大歡喜，更增上問：「世尊！如來有幾光明，初學菩薩云何修行？」</p>
<p>佛告毘舍佉：「如來有六種光明。何謂為六？一者、青光；二者、黃光；三者、赤光；四者、白光；五者、紅光；六者、光色照明。毘舍佉！是名如來六種光明。初學菩薩云何修行，得此光明？毘舍佉！菩薩為得青光明故，恒以青華、青塗香末香、青㲲、青寶，而以供養，若入禪定常觀青色，作已而願當來之世願得青光。云何菩薩修學黃光？恒以黃華、黃塗香末香、黃㲲、黃寶，而以供養，若入禪定常觀黃色，作已而願當來之世願得黃光。云何菩薩修學赤光？恒以赤華、赤塗香末香、赤㲲、赤寶，而以供養，若入禪定常觀赤色，作已而願當來之世願得赤光。云何菩薩修學白光？恒以白華、白塗香末香、白㲲、白寶，而以供養，若入禪定常觀白色，作已而願當來之世願得白光。云何菩薩修學紅光？恒以紅華、紅塗香末香、紅㲲、紅寶，而以供養，若入禪定常觀紅色，作已而願當來之世願得紅光。云何菩薩修學光色照明？恒以光明華、光明塗香末香、光明㲲、光明寶，而以供養，若入禪定常觀光明，作已而願當來之世願得光明照曜。毘舍佉！是名菩薩修學如來六種光明。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「佛光有六種，　青色黃色光，</div>
<div class='lg-row'>赤白及紅色，　光相最照明，</div>
<div class='lg-row'>若有智慧人，　常當勤修行。</div>
<div class='lg-row'>若樂妙色光，　應學廣大行，</div>
<div class='lg-row'>華香燈供養，　恒施無上尊，</div>
<div class='lg-row'>修學六種行，　所願皆成就。」</div>
</div><p>佛說偈已，毘舍佉母心大歡喜，更增上問：「世尊！大人之相凡有幾種，初學菩薩云何修學？」</p>
<p>佛言：「大人之相有三十二，菩薩所修有二十行，與大人相合，得成二道，無有餘也。何謂二道？若在家者，得作轉輪聖王，王四天下，降伏諸國，七寶隨從：一、金輪寶，二、白象寶，三、白馬寶，四、摩尼寶，五、玉女寶，六、藏臣寶，七、主兵寶，復有千子勇健威猛，能伏怨敵，盡大海際，以法降伏，不用兵仗。若出家者，得成為佛，天上、人中最尊第一，具三十二大人之相。何者三十二相？所謂：身黃金色、圓光一尋猶如融金、梵身方直、項後日光、頂有肉髻、其髮紺青、佛身圓滿如尼俱律樹、眉間毫相如兜羅綿、上下俱眴、目睫紺青、舌能覆面、梵音八種如迦陵頻伽聲、口四十齒、齒白齊密、師子頰、皮膚細薄不受塵垢、一一孔一毛生、紺色細軟、皆起右旋、師子臆、胸有卍字、七合處滿、手足合鞔網、指纖長、手內外握、立手過膝、陰馬藏、脚傭直、鹿腨腸、奩底相、千輻輪、足跟長，是名三十二大人之相身。</p>
<p>「毘舍佉！何者二十事修大人相？如來往昔作凡人時，於善法中成就堅固，不易受持，身作善行、口為善行、心念善行，一切布施與眾生共，堅持禁戒，恒住布薩，供養父母、沙門、婆羅門、耆舊宿德、六親眷屬。於諸善法皆悉行已，修集滿足，積聚高廣，生死無量乃至一生補處，如意自在常受天樂，壽命、色力、王位、名聞、色、聲、香、味、觸；受天樂已，下生人間得大人相，成足下平，蹈地皆著，舉足俱上，脚趺隆起猶如龜背。以此相故，若在家者得作轉輪聖王；若出家者得成阿耨多羅三藐三菩提，永斷生死，得常樂涅槃，內外怨家、梵、魔、沙門、婆羅門所不能壞，是名為佛。」</p>
<p>爾時世尊重說偈曰：</p>

<div class="lg regular" style="margin-left:1em;"><div class='lg-row'>「於諸法調柔，　恒持齋禁戒，</div>
<div class='lg-row'>布施心平等，　深觀無常法。</div>
<div class='lg-row'>一切所行業，　堅固心受持，</div>
<div class='lg-row'>以此行業故，　常生天人中。</div>
<div class='lg-row'>受天上樂已，　還生於人中，</div>
<div class='lg-row'>受世間福報，　而得足下平。</div>
<div class='lg-row'>蹈地皆悉著，　隨蹈地起迎，</div>
<div class='lg-row'>若在家出家，　皆有如是相。</div>
<div class='lg-row'>若梵天魔王，　沙門婆羅門，</div>
<div class='lg-row'>一切諸怨家，　皆悉已降伏。</div>
<div class='lg-row'>出家行學道，　斷絕生死源，</div>
<div class='lg-row'>眾行已滿足，　得成無上尊。</div>
</div><p>「復次，毘舍佉！云何修行千輻輪相？如來往昔作凡人時，荷負眾生，除其恐怖，施無畏樂。凡所布施悉共眾生，積業高廣不可稱計。於此命終，往生天上常受妙樂，如是展轉無量無邊；下生世間，得大人相足下千輻輪，輪相具足如真金輪。得此相已，若在家者，作轉輪聖王，王四天下，七寶隨從，常為沙門、婆羅門、居士、大臣、長者及諸四兵之所圍遶；若出家者，得成為佛，大眾圍繞，比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽等恭敬尊重。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「我於無量世，　展轉三界中，</div>
<div class='lg-row'>荷負眾生樂，　為除怖畏處。</div>
<div class='lg-row'>善護不休息，　以此功德業，</div>
<div class='lg-row'>常生人天中，　至一生補處。</div>
<div class='lg-row'>兩足千輻輪，　光曜如金輪，</div>
<div class='lg-row'>千行業所感，　記成人中尊。</div>
<div class='lg-row'>得大眾圍遶，　降伏諸魔怨，</div>
<div class='lg-row'>若獲剎利種，　得成轉輪王。</div>
<div class='lg-row'>若出家學道，　得成無上尊，</div>
<div class='lg-row'>天人阿修羅，　摩睺羅伽等，</div>
<div class='lg-row'>四足及非人，　皆恭敬供養，</div>
<div class='lg-row'>名聞滿十方，　眾生良福田。</div>
</div><p>「復次，毘舍佉！云何修行三大人相？如來往昔作凡人時，不害眾生，捨殺生想，不行杖楚，一切器仗悉不畜之，恒生慚愧，修習慈悲。積業高遠不可思議，生死無量乃至一生補處；下生人間得三大人相：一者，足跟長；二者，指纖長；三者，梵身圓直。以此相故，記壽命長，現久住相，亦護壽命，終不中夭；若出家者，得成為佛，壽命長遠，一切世間天、人、沙門、婆羅門無有能害如來壽命。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「一切畏死怖刀<span class='corr'>杖</span>，　以己為喻勿行杖，</div>
<div class='lg-row'>是故遠離不思念，　以此善行生天上。</div>
<div class='lg-row'>受天果報無量樂，　壽盡下生得三相，</div>
<div class='lg-row'>指足跟長梵身滿，　安置地上如金龜，</div>
<div class='lg-row'>柔軟纖長如金杵，　身體光曜如須彌，</div>
<div class='lg-row'>三相記成天人尊，　亦表如來壽命長。</div>
</div><p>「復次，毘舍佉！云何修行七處滿相？如來往昔無量劫中作凡人時，恒作施主，餚饍、飲食，種種甘果、香美諸漿，勤修布施。積集高廣不可稱計，乃至一生補處，常受天樂；下生世間得七處滿相：肩、頸、臂、脚皆悉圓滿。以此相故，若在家者得作轉輪聖王，世間上味具足而得；若出家者得成為佛，所受飲食於天上、人間味中最上。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「食<span class='corr'>噉</span><span class='corr'>舐</span>甞無上味，　施主恒修如是行，</div>
<div class='lg-row'>以此善行無有量，　難陀園中受快樂。</div>
<div class='lg-row'>業報一生下世間，　得大人相七處滿，</div>
<div class='lg-row'>手脚柔軟無有比，　以此相故得上味，</div>
<div class='lg-row'>在家出家皆如是，　如來永斷三界漏，</div>
<div class='lg-row'>是故得成無上尊。</div>
</div><p>「復次，毘舍佉！云何修行手足柔軟、合鞔網相？佛於往昔作凡人時，常以四攝攝取眾生：布施、愛語、利益、同事，有所求索，不違眾生。積業高廣乃至一生補處，常受天樂；下生世間得二大人相：一、手足柔軟，二、手足合鞔網。以此相故，若在家者，作轉輪聖王攝四天下；若出家者，得成法王，善攝一切無量眾生——比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「修布施愛語，　行利益同事，</div>
<div class='lg-row'>恒以四攝法，　攝眾無有餘。</div>
<div class='lg-row'>以此行業故，　常生天人中，</div>
<div class='lg-row'>下生於世間，　得二大人相。</div>
<div class='lg-row'>手足悉柔軟，　俱有合鞔網，</div>
<div class='lg-row'>微妙極細薄，　外黃裏紅色。</div>
<div class='lg-row'>以此二相故，　在家轉輪王，</div>
<div class='lg-row'>若以善法化，　一切皆順行。</div>
<div class='lg-row'>堅受持不犯，　歡喜讚聖王，</div>
<div class='lg-row'>施恩無有比，　慈潤於四方。</div>
<div class='lg-row'>若棄捨五欲，　出家得成佛，</div>
<div class='lg-row'>為眾生說法，　聞者悉頂受。</div>
</div><p>「復次，毘舍佉！云何修行如來脚相傭直，身毛旋起？」</p>
<p>佛告毘舍佉：「我於往昔作凡人時，恒以善法饒益眾生，常行法施，初未曾說無義之語。以此業故，增長廣大乃至一生補處；下生世間得二大人相：一、脚傭直，踝骨不現；二、者毛端旋起。以此相故，若在家者，得作轉輪聖王，人中最尊高妙上勝，於五欲中歡喜快樂，七寶千子隨從侍衛；若捨家業，入山學道，得成為佛，天上、人中最尊最上，無有二者，一切眾生恭敬、尊重。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「恒以善法，　利益眾生，　恒以善語，</div>
<div class='lg-row'>教導眾生，　恒以善力，　將侍眾生，</div>
<div class='lg-row'>歡喜快樂，　恒行法施，　無有嫉妬。</div>
<div class='lg-row'>以此業故，　積行無量，　下生人間，</div>
<div class='lg-row'>得大人相。　一脚傭直，　踝骨不現；</div>
<div class='lg-row'>二毛端起，　悉皆右旋。　若在家者，</div>
<div class='lg-row'>作轉輪王，　王四天下；　若出家者，</div>
<div class='lg-row'>得成為佛，　天上人中，　最尊最上。</div>
</div><p>「復次，毘舍佉！云何修行鹿膞腸相？如來於昔無量劫中作凡人時，善勤教人一切典籍、威儀、工巧、醫方、呪術，教持禁戒悉皆具足，恒自思惟：『云何令人善解義趣，速得通達，不生疲惓、厭惡之心？』以此業故，勤積高廣乃至一生補處，常受天樂；下生世間得大人相，成鹿膞腸。若在家者，作轉輪聖王，王四天下，一切所須供養之具隨念速得；若出家者，得成為佛，天上、人中所須供養皆悉疾得。」</p>
<p>爾時世尊重說偈言：</p>

<div class="lg regular" style="margin-left:1em;"><div class='lg-row'>「諸典悉教學，　工巧及呪術，</div>
<div class='lg-row'>醫方察眾病，　恒自作思念，</div>
<div class='lg-row'>云何令速成，　於學不疲惓，</div>
<div class='lg-row'>展轉教餘人？　以此行業故，</div>
<div class='lg-row'>積聚不可量，　至一生補處，</div>
<div class='lg-row'>成大人相好，　而得鹿膞腸，</div>
<div class='lg-row'>纖好成圓滿，　皮細薄柔軟，</div>
<div class='lg-row'>毛起皆右旋。　以此大人相，</div>
<div class='lg-row'>記成人中尊，　在家轉輪王，</div>
<div class='lg-row'>所求皆速得；　若出家作佛，</div>
<div class='lg-row'>一切諸供養，　隨念悉具足。</div>
</div><p>「復次，毘舍佉！云何修行皮膚細軟，不受塵垢？佛於往昔作凡人時，若沙門、婆羅門、剎利居士，來至我所，而問我言：『大德！何者名善行？何者名不善？何者應親近？何者應遠離？何者行業得受安樂？何者行業而受苦惱？』我於往昔為人分別，是法應作、是不應作，是法應行、是不應行，是法得快樂、是法不安樂。以此業故，積行無量乃至一生補處，受天福樂；下生人間得大人相，皮膚細軟，不受塵水。譬如蓮華雖在水中，水不能污；如來身相亦復如是。以此相故，若在家者，作轉輪聖王，聰明智慧，於諸世間沙門、婆羅門、剎利居士無有及者；若出家學道，得成為佛，智慧廣大，利疾智慧最上最勝，諸天世人梵、魔、沙門、婆羅門諸有智慧無能及者。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「佛於無量世，　凡人時修行，</div>
<div class='lg-row'>若有來問者，　勤教令速成，</div>
<div class='lg-row'>恒在出家地，　善分別義趣。</div>
<div class='lg-row'>以此行業故，　若天上人中，</div>
<div class='lg-row'>常得大智慧，　一生下人中，</div>
<div class='lg-row'>得皮膚細軟。　以此相好故，</div>
<div class='lg-row'>成就大智慧。　若獲剎利種，</div>
<div class='lg-row'>在家轉輪王；　若不樂在家，</div>
<div class='lg-row'>出家得成佛，　獲一切種智，</div>
<div class='lg-row'>天上及人中，　無有能及者。</div>
</div>
<p class='juan'>優婆夷淨行法門經卷上</p></div>
</div><!-- end of div[@id='body'] -->
</body></html>