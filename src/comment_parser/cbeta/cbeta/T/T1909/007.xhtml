<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈悲道場懺法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu20' />慈悲道場懺法卷第七</p><p>今日道場同業大眾。夫至德渺漠本無言無說。然言者德之詮道之逕。說者理之階聖之導。所以藉言而理顯。理故非言。理由言彰言不越理。雖言理兩乖善惡殊絕。然影響相符未曾差濫。在於初學。要言以會道。至於無學。乃合理而忘言。自惟凡愚。惛惑障重。於諸法門未能捨言。今識麁故不盡其妙。見淺故不臻其極。然言之且易行之實難。唯聖與聖乃得備舉。今有難言自不能正云何正他。汝自三業穢濁。云何勸人清淨。自不清淨。欲使他清淨。無有是處。既不堅固何以勸人。今言行空說便成惱他。他既生惱何不且止。反覆尋省寧不自愧。余是善知識故發此言。於是整理衣服斂容無對。今聞善知識此辭。心情慚恧。自知深過。不敢欺誷聖人。隱覆其失。今欲毀除恐脫有人。因此增福。適欲存之。復恐有人生謗。進退迴遑不知所措。且立懺法心既是善。善法無礙但應努力。不得計此。今唯憑世間大慈悲父。覆護攝受既已有其言不容毀滅。正當慚愧。大眾願無觸惱。若謬與理合相與。因此懺法。改往修來為善知識。如其不會眾心。願布施歡喜。不成惡知識。猶為菩提眷屬。</p>
<p>　自慶第一　為六道禮佛第二　迴向第三　發願第四　囑累第五</p>
</div></div>
<div class='div-other'><a id='mulu21' />
<p class='h1'>自慶第一<span class='note-inline'>(此略申自慶大意其中慶事隨自莊嚴)</span></p><p>今日道場同業大眾。從歸依已來知至德。可憑斷疑。懺悔則罪惑俱遣。續以發心勸獎兼行。怨結已解。逍遙無礙。豈得不人人踊躍歡喜。所應自慶今宣其意。經云。八難。一者地獄。二者餓鬼。三者畜生。四者邊地。五者長壽天。六者雖得人身癃殘百疾。七者生邪見家。八者生佛前。或生佛後有此八難。所以眾生輪迴生死。不得出離。我等相與生在如來像法之中。雖不值佛而慶事光多。凡難之為語罪在於心。若心生疑非難成難。心若無疑是難。非難。何以知之。第八難云。生在佛前。或在佛後。是名為難。而城東老母。與佛同生一世。共佛俱在一處。而不見佛。故知心疑是難。未必異世。皆云是難。波旬懷惡生陷地獄。龍聞說法便得悟道。當知人天。未必非難。心苟不善稟報不殊。六天之主墜在地獄。畜生之賤超登道場。是則心邪故輕難成重。心正故重難無礙。今日道場同業大眾。以心礙故觸向成難。心能正者則難非難。舉此一條在處可從。故知佛前佛後無非正法。邊地畜生莫非道處。今若正心則無復八難。如其疑惑則難成無量。如是自慶事實不少。大眾日用不知其功。今略陳管見示自慶之端。大眾若能知自慶者則復應須修出世心。何者自慶。佛言地獄難免。相與已得免離此苦。是一自慶。餓鬼難脫相與已得遠離痛切。是二自慶。畜生難捨相與已得不受其報。是三自慶。生在邊地不知仁義。相與已得共住中國。道法流行親承妙典。是四自慶。生長壽天不知植福。相與已得更復樹因。是五自慶。人身難得一失不返。相與已得各獲人身。是六自慶。六根不具不預善根。相與清淨。得深法門。是七自慶。世智辯聰反成為難。相與一心歸憑正法。是八自慶。佛前佛後復謂為難。或云。面不覩佛。又為大難。相與已能發大善願。於未來世誓拔眾生。不以不覩如來為難。但一見色像一聞正法。自同在昔。鹿苑初唱。事貴滅罪生人福業。不以不見佛故。稱之為難。佛言。見佛為難相與已得。瞻對尊像。是九自慶。佛言。聞法復難。相與已得。飡服甘露。是十自慶。佛言。出家為難相與已得。辭親割愛歸向入道。是十一自慶。佛言。自利者易利他為難。相與今日一拜一禮。普為十方。是十二自慶。佛言。捍勞忍苦為難。相與今日各自翹勤有所為作不為自身是十三自慶。佛言。讀誦為難。我今大眾同得讀誦是十四自慶。坐禪為難。而今見有息心定意者。是十五自慶今日道場同業大眾。如是自慶。事多無量。非復弱辭所能宣盡。凡人處世苦多樂少。一欣一喜尚不可諧。況今相與有多無礙得此無礙。皆是十方三寶威力。宜各至心懷憶此恩。等一痛切五體投地。奉為。</p>
<p>國王帝主土境人民父母師長。上中下座信施檀越。善惡知識諸天諸仙。護世四王。聰明正直天地虛空。主善罰惡守護持呪。五方龍王龍神八部。諸大魔王五帝大魔。一切魔王。閻羅王泰山府君。五道大神。十八獄主并諸官屬。廣及三界六道。無窮無盡含情抱識。有佛性者。至誠歸依十方盡虛空界一切三寶。願以慈悲心同加攝受。以不可思議神力。覆護拯接。令諸天諸仙一切神王及三界六道一切眾生。從今日去。越生死海到涅槃岸。行願早圓俱登十地。入金剛心成等正覺<span class='note-inline'>(一拜)</span>。</p>
</div>
<div class='div-other'><a id='mulu22' />
<p class='h1'>警緣三寶第二</p><p>今日道場同業大眾。宜復人人緣念三寶。何以故爾。若使不知三寶。云何得起慈心愍念眾生。若使不知三寶。云何得起悲心救攝一切。若使不知三寶。云何得起平等怨親同觀。若使不知三寶。云何能得妙智證無上道。若使不知三寶。云何明了二空真實無相。佛言。人身難得。今已得。信心難生。今已生。我等今者各各有心歸憑三寶。而眼不見貪欲瞋恚愚癡之色。耳不聞地獄餓鬼苦楚熱惱之聲。鼻不聞地獄餓鬼剝裂膿血之氣。舌不嘗天下臭惡不淨之味。身不觸鑊湯爐炭寒氷之苦。意常得知佛。為無上慈悲之父。知一切法。為諸眾生良藥。知諸賢聖。為看病母。意常警緣三寶。護世有識念處我常得知。我等今日雖不值佛。生在像末。具有信心。六根清淨無諸衰惱。優遊適性往來無礙。此之勝報。莫非宿緣。三寶恩力。又令今世發菩提心。諸如此益非可具說。</p>
<p>今日道場同業大眾。豈得不人人報恩供養一切功德供養中最故。經說言。惟念過去世供養為輕微。蒙報歷遐劫餘福值天師經言。設欲報者起塔精舍。燈燭幡蓋華香茵褥。種種供養。將來之世自受其福。雖是供養非報佛恩。欲報佛恩。唯發菩提心。立四弘誓。造無量緣。莊嚴身相修淨土行。是為智者知恩報恩。</p>
<p>今日道場同業大眾。諸佛慈恩恩不可報。菩薩摩訶薩碎身。猶不能報萬分之一。況我凡夫而能報者。眾等唯當依經所說。利人為上。各各志心五體投地。普為十方無窮無盡。四生眾生歸依世間大慈悲父。</p>
<p style="margin-left:1em">南無彌勒佛　南無釋迦牟尼佛　南無德寶佛　南無應名稱佛　南無華身佛　南無大音聲佛　南無辯才讚佛　南無金剛珠佛　南無無量壽佛　南無珠莊嚴佛　南無大王佛　南無德高佛　南無高名佛　南無百光佛　南無喜悅佛　南無龍步佛　南無意願佛　南無寶月佛　南無滅己佛　南無喜王佛　南無調御佛　南無喜自在佛　南無寶髻佛　南無離山佛　南無寶藏佛　南無月面佛　南無淨名佛</p>
<p style="margin-left:1em">南無無邊身菩薩　南無觀世音菩薩</p>
<p>又復歸依十方盡虛空界一切三寶。</p>
</div>
<div class='div-other'><a id='mulu23' />
<p class='h1'>主謝大眾第三</p><p>今日道場同業大眾。相與已能生堅固信。發菩提心誓不退還。此是不可思議志力。此心此志諸佛稱歎。<span class='note-inline'>(某甲)</span>等今日唯深隨喜。願未來世復得遭遇。捨身受身。願不相離。至于菩提。永為法親慈悲眷屬。<span class='note-inline'>(某甲)</span>等今建此法。集便成叨靦智無其解。身乖其行輕發此意。實足驚於視聽。然人微事重氷炭交心。若不資籍強因而無以獲勝妙之果。誠知謬造心不忘善。兾蒙念力。同為慈親。仰屈大眾降德道場。時運不留忽爾垂邁。緣行所牽。勝會難期。當自課勵兼以利人。卓然排郡莫追後悔。法音經耳功報彌劫。一念之善永得資身。一向一志無願不獲。相與人人各各至心五體投地。歸依世間大慈悲父。</p>
<p style="margin-left:1em">南無彌勒佛　南無釋迦牟尼佛　南無威德寂滅佛　南無受相佛　南無多天佛　南無須炎摩佛　南無天威佛　南無寶眾佛　南無寶步佛　南無師子分佛　南無極高行佛　南無人王佛　南無善意佛　南無世明佛　南無寶威德佛　南無德乘佛　南無覺想佛　南無喜莊嚴佛　南無香濟佛　南無香象佛　南無眾炎佛　南無慈相佛　南無妙香佛　南無堅鎧佛　南無威德猛佛　南無珠鎧佛　南無仁賢佛</p>
<p style="margin-left:1em">南無無邊身菩薩　南無觀世音菩薩</p>
<p>又復歸依如是十方盡虛空界一切三寶。</p>
</div>
<div class='div-other'><a id='mulu24' />
<p class='h1'>總發大願第四</p><p>今日道場同業大眾。以今懺悔發心功德。<span class='corr'>普</span>願十方盡虛空界。一切天主一切諸天。各及眷屬。又願仙主一切真仙。各及眷屬。又願梵王帝釋護世四王。神王神將各及眷屬。又願聰明正直天地虛空。主善罰惡守護持呪。一切神王一切神將。各及眷屬。又願妙化龍王頭化提龍王。五方龍王龍神八部。神王神將。各及眷屬。又願阿脩羅王一切神王。一切神將各及眷屬。又願人道一切人王臣民將帥各及眷屬。又願十方比丘比丘尼。式叉摩那。沙彌沙彌尼。各及眷屬。又願閻羅王泰山府君。五道大神十八獄王。一切神王一切神將。各及眷屬。又願地獄道一切眾生。餓鬼道一切眾生。畜生道一切眾生。各及眷屬。又願十方盡虛空界窮未來際。若大若小。一切眾生各及眷屬。又願若後流眾生異願境者。皆悉令入大願海中。各各具足功德智慧。如是三界內三界外。無窮無盡一切眾生。名色所攝有佛性者。<span class='note-inline'>(某甲)</span>等今日仰承。十方盡虛空界。一切諸佛大慈悲力。諸大菩薩一切賢聖。本誓願力。無量無盡智慧力。無量無盡功德力。自在神通力。覆護眾生力。安慰眾生力。盡諸天諸仙漏力。攝化一切善神力。救拔地獄眾生力。濟度一切餓鬼力。免脫一切畜生力。令諸眾生得如所願。<span class='note-inline'>(某甲)</span>等今日又承。慈悲道場力。歸依三寶力。斷疑生信力。懺悔發心力。解諸怨結自慶力。歡喜踊躍至心力。發願迴向善根力。令諸眾生得如所願。<span class='note-inline'>(某甲)</span>等今日又承七佛大慈心力。十方諸佛大悲心力。三十五佛滅煩惱力。五十三佛降伏魔力。百七十佛度眾生力。千佛攝受諸眾生力。十二菩薩覆護眾生力。無邊觀世流通懺力。願令十方三界六道。窮未來際一切眾生。若大若小若升若降。名色所攝有佛性者。從今懺悔之後。在所生處。各得諸佛諸大菩薩。廣大智慧不可思議無量自在神力之身。</p>
<p>六度身。正向菩提　四攝身。不捨一切　大悲身。拔一切苦　大慈身。與一切樂　功德身。饒益一切　智慧身。說法無窮　金剛身。物不能壞　淨法身。遠離生死　方便身。現自在力　菩提身。成三菩提。</p>
<p>願四生六道一切眾生。皆悉具足如是等身。具足成就諸佛無上大智慧身。又願十方一切眾生。從今日去。在所生處。各得諸佛諸大菩薩不可思議功德之口。柔軟口。安樂一切甘露口。清涼一切不虛口。說真實法實轉口。乃至夢中無有虛言尊重口。釋梵四王恭敬尊重甚深口。顯示諸法堅固口。說不退法正直口。具足辯才莊嚴口。隨時隨業普皆示現一切口。隨其所應度脫一切。願四生六道一切眾生。皆悉具足。諸佛菩薩清淨口業。又願十方一切眾生。從今日去。在所生處。各得諸佛諸大菩薩不可思議大智慧心。常有厭離。煩惱心猛利心。堅強心金剛心。不退心清淨心。明了心求善心。莊嚴心廣大心。有大智慧力。有所聞法即自開解。慈心向人斷諸怨結。住於羞恥常懷慚愧。不計吾我同善知識見有布施持戒忍辱。精進禪定智慧見之。歡喜怨親一觀。心無驕慢。不說他人善惡長短。不傳彼此和合分離。所言柔軟不出惡詞。歎佛功德樂學深經。愛護眾生如自己身。見有作福不行誹謗。慈心和合猶如聖眾。同諸菩薩成等正覺。</p>
</div>
<div class='div-other'><a id='mulu25' />
<p class='h1'>為六道禮佛第二</p>
<p class='h1'>奉為天道禮佛第一</p><p>今日道場同業大眾。諸天諸仙一切善神。於諸眾生。有無量不可思議恩德。願諸眾生長保安樂。慇勤守護唯善是從。何以知然佛勅。</p>

<div class="lg regular"><div class='lg-row'>提頭賴吒四天王　慈心擁護受持經</div>
<div class='lg-row'>令聞慈悲名號者　猶如天子法臣護</div>
<div class='lg-row'>又勅海龍伊鉢羅　慈心擁護受持經</div>
<div class='lg-row'>如護眼目愛己子　晝夜六時不遠離</div>
<div class='lg-row'>又勅閻婆羅剎子　無數毒龍及龍女</div>
<div class='lg-row'>慈心擁護持經者　如愛頂腦不敢觸</div>
<div class='lg-row'>又勅毘留勒迦王　慈心擁護持經者</div>
<div class='lg-row'>如母愛子心無厭　晝夜擁護行住俱</div>
<div class='lg-row'>又勅難陀跋難陀　娑伽羅王優波陀</div>
<div class='lg-row'>慈心擁護持經者　恭敬供養接足禮</div>
<div class='lg-row'>猶如諸天奉帝釋　亦如孝子敬父母</div>
<div class='lg-row'>慈悲道場施安樂　教諸眾生結法親</div>
<div class='lg-row'>後生佛前入三昧　畢竟當得不退轉</div>
<div class='lg-row'>若聞諸佛名號者　又聞無邊觀世音</div>
<div class='lg-row'>消除三障無諸惡　五眼具足成菩提</div>
<div class='lg-row'>諸天神王念一切　恒加勸獎助威神</div>
</div><p>今日道場同業大眾。諸天神王。有如此恩德。覆護眾生。而諸眾生。未曾發心念報恩德。古人尚能感一飡之惠。遂捨命亡身。而況諸天善神八部神將。於諸眾生。有此恩德。此恩此德。功無邊際。我等今日懺悔發心。皆是天王密加神力。獎助行人使心成就。若不加助如是等心。早應退沒。所以菩薩摩訶薩。每歎善知識者。是大因緣。能令我等登踐道場。若無善知識。云何令我得見諸佛。投身不足報洪慈。殞命不足報深澤。菩薩摩訶薩尚致此言。況降斯已下而無報答。大眾今日既未能投骸殞命。則應且行勤勞。精進亦是報恩之漸。相與各宜增到運心知恩報恩。不可隨流。自反無方。如前自慶重遇為難。難得今果。復欲何待。失<span class='corr'>此</span>一會。知更何趣。唯當勇猛忘身為物。事成有敗如春有冬。時不待人。命焉得久。念此一別。相見未期。各自努力。等一痛切五體投地。奉為十方盡虛空界一切天主。一切諸天各及眷屬。歸命敬禮。世間大慈悲父。</p>
<p style="margin-left:1em">南無彌勒佛　南無釋迦牟尼佛　南無善逝月佛　南無梵自在王佛　南無師子月佛　南無福威德佛　南無正生佛　南無無勝佛　南無日觀佛　南無寶名佛　南無大精進佛　南無山光佛　南無施明佛　南無電德佛　南無德聚佛　南無供養名佛　南無法讚佛　南無寶語佛　南無救命佛　南無善戒佛　南無善眾佛　南無定意佛　南無喜勝王佛　南無師子光佛　南無破有闇佛　南無照明佛　南無上名佛</p>
<p style="margin-left:1em">南無無邊身菩薩　南無觀世音菩薩</p>
<p>又復歸命十方盡虛空界一切三寶。願十方盡空法界一切天主。一切諸天。各及眷屬。平等空慧。恒得現前。智力方便開無漏道。十地行願各得增明。六度修心四等廣被。行菩薩道入佛行處。四弘誓願不捨眾生。辯才不斷樂說無窮。善權接化利益四生。俱登法雲證常住果。</p>
</div>
<div class='div-other'><a id='mulu26' />
<p class='h1'>奉為諸仙禮佛第二</p><p>今日道場同業大眾。人各至心等一痛切。五體投地。奉為十方盡虛空界。一切仙主一切真仙。各及眷屬。歸命敬禮世間大慈悲父。</p>
<p style="margin-left:1em">南無彌勒佛　南無釋迦牟尼佛　南無利慧佛　南無珠月佛　南無威光佛　南無不破論佛　南無光明佛　南無珠輪佛　南無世師佛　南無吉手佛　南無善月佛　南無寶炎佛　南無羅睺守佛　南無樂菩提佛　南無等光佛　南無至寂滅佛　南無世最妙佛　南無無憂佛　南無十勢力佛　南無喜力佛　南無德勢力佛　南無德勢佛　南無大勢力佛　南無功德藏佛　南無真行佛　南無上安佛　南無提沙佛</p>
<p style="margin-left:1em">南無無邊身菩薩　南無觀世音菩薩</p>
<p>又復歸命十方盡虛空界一切三寶。願以慈悲力同加覆護願諸仙主一切真仙。各及眷屬。解脫客塵。清淨緣障妙色湛然等佛身相。四無量心六波羅蜜。常得現前。四無礙智六神通力。如意自在。出入遊戲菩薩境界。等法雲地入金剛心。以不思議力。還接六道。</p>
</div>
<div class='div-other'><a id='mulu27' />
<p class='h1'>奉為梵王等禮佛第三</p><p>今日道場同業大眾。重復至誠五體投地。奉為梵王帝釋。護世四王。各及眷屬。歸命敬禮。世間大慈悲父。</p>
<p style="margin-left:1em">南無彌勒佛　南無釋迦牟尼佛　南無大光佛　南無電明佛　南無廣德佛　南無珍寶佛　南無福德明佛　南無造鎧佛　南無成手佛　南無善華佛　南無集寶佛　南無大海智佛　南無持地德佛　南無義意猛佛　南無善思惟佛　南無德輪佛　南無寶火佛　南無利益佛　南無世月佛　南無美音佛　南無梵相佛　南無眾師首佛　南無師子行佛　南無難施佛　南無應供佛　南無明威德佛　南無大光王佛</p>
<p style="margin-left:1em">南無無邊身菩薩　南無觀世音菩薩</p>
<p>又復歸命如是十方盡虛空界一切三寶。</p>
<p>願以慈悲力同加攝受。願梵王帝釋護世四王。各及眷屬。六度四等。日夜增明四無礙辯。樂說無盡得八自在。具六神通三昧總持。應念現前慈悲普覆。十方四生百福莊嚴。萬善圓極三達開了。五眼具足。為法輪王攝化六道<span class='note-inline'>(一拜)</span>。</p>
</div>
<p class='juan'>慈悲道場懺法卷第七</p>
</div><!-- end of div[@id='body'] -->
</body></html>