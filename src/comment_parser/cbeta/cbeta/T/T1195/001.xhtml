<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大聖文殊師利菩薩讚佛法身禮</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1195
<p class='juan'><a id='mulu1' />大聖文殊師利菩薩讚佛法身禮<span class='note-inline'>(并序)</span></p>
<div class='div-jing'><p>　　　此禮出大乘一切境界智光明莊嚴經</p>
<p class="byline">開府儀同三司特進試鴻臚卿肅國公食邑三千戶賜紫贈司空諡大鑑正號大廣智大興善寺三藏沙門不空奉　詔譯</p><p>皇帝以深仁馭宇。大明燭物。普灑甘露。沃蕩黎元。<span class='note-inline'>(不空)</span>叨沐</p>
<p>聖慈。濫當翻譯。特奉</p>
<p>恩命。令集上都義學沙門良賁等一十六人。於內道場。翻仁王護國般若及大乘蜜嚴等經畢。願讚揚次。於至覺冀介福於</p>
<p>聖躬。竊見大聖文殊師利菩薩讚佛法身經。據其梵本有四十一禮。先道所行但唯有十禮。於文不備歎德未圓。恐乖聖者懇誠。又闕群生勝利。不空先有所持梵本。並皆具足今譯流傳庶裨弘益。其餘懺悔儀軌等並如舊本。此不復云。于時。</p>
<p>大唐永泰元年維夏四月也。經云。</p>
<p>如是我聞。一時佛住王舍城鷲峯山中。與大比丘眾二萬五千人俱。皆是阿羅漢。與大菩薩摩訶薩七十二那庾多俱胝。文殊師利菩薩而為上首。爾時文殊師利菩薩。從座而起整理衣服。偏袒右肩頂禮佛足。合掌恭敬稱揚如來說伽他曰。</p>

<div class="lg regular"><div class='lg-row'>無色無形相　無根無住處</div>
<div class='lg-row'>不生不滅故　敬禮無所觀</div>
<div class='lg-row'>不去亦不住　不取亦不捨</div>
<div class='lg-row'>遠離六入故　敬禮無所觀</div>
<div class='lg-row'>不住於諸法　離有離無故</div>
<div class='lg-row'>行於平等故　敬禮無所觀</div>
<div class='lg-row'>出過於三界　等同於虛空</div>
<div class='lg-row'>諸欲不染故　敬禮無所觀</div>
<div class='lg-row'>於諸威儀中　去來及睡寤</div>
<div class='lg-row'>常在寂靜故　敬禮無所觀</div>
<div class='lg-row'>去來悉平等　已住於平等</div>
<div class='lg-row'>不壞平等故　敬禮無所觀</div>
<div class='lg-row'>入諸無相定　見諸法寂靜</div>
<div class='lg-row'>常在三昧故　敬禮無所觀</div>
<div class='lg-row'>無住無所觀　於法得自在</div>
<div class='lg-row'>慧用常定故　敬禮無所觀</div>
<div class='lg-row'>不住於六根　不著於六境</div>
<div class='lg-row'>常在一相故　敬禮無所觀</div>
<div class='lg-row'>入於無相中　能斷於諸染</div>
<div class='lg-row'>遠離名色故　敬禮無所觀</div>
<div class='lg-row'>不住於有相　亦離於諸相</div>
<div class='lg-row'>入相於無中　敬禮無所觀</div>
<div class='lg-row'>無分別思惟　心住無所住</div>
<div class='lg-row'>諸念不起故　敬禮無所觀</div>
<div class='lg-row'>無藏識如空　無染無戲論</div>
<div class='lg-row'>遠離三世故　敬禮無所觀</div>
<div class='lg-row'>虛空無中邊　諸佛心亦然</div>
<div class='lg-row'>心同虛空故　敬禮無所觀</div>
<div class='lg-row'>諸佛虛空相　虛空亦無相</div>
<div class='lg-row'>離諸因果故　敬禮無所觀</div>
<div class='lg-row'>不著於諸法　如水月無取</div>
<div class='lg-row'>遠離於我相　敬禮無所觀</div>
<div class='lg-row'>不住於諸蘊　不著於處界</div>
<div class='lg-row'>遠離顛倒故　敬禮無所觀</div>
<div class='lg-row'>常等於法界　我見悉皆斷</div>
<div class='lg-row'>遠離二邊故　敬禮無所觀</div>
<div class='lg-row'>不住於諸色　非取亦非捨</div>
<div class='lg-row'>遠離非法故　敬禮無所觀</div>
<div class='lg-row'>證無障礙法　通達於諸法</div>
<div class='lg-row'>遠離魔法故　敬禮無所觀</div>
<div class='lg-row'>非有亦非無　有無不可得</div>
<div class='lg-row'>離諸言說故　敬禮無所觀</div>
<div class='lg-row'>摧折我慢憧　非一亦非二</div>
<div class='lg-row'>遠離一二故　敬禮無所觀</div>
<div class='lg-row'>身口意無失　三業常寂靜</div>
<div class='lg-row'>遠離譬喻故　敬禮無所觀</div>
<div class='lg-row'>一切智常住　應現無功用</div>
<div class='lg-row'>遠離諸過故　敬禮無所觀</div>
<div class='lg-row'>微妙無漏念　無限無分別</div>
<div class='lg-row'>等情非情故　敬禮無所觀</div>
<div class='lg-row'>以心無礙故　悉知一切心</div>
<div class='lg-row'>不住自他故　敬禮無所觀</div>
<div class='lg-row'>無礙無所觀　常住無礙法</div>
<div class='lg-row'>遠離諸心故　敬禮無所觀</div>
<div class='lg-row'>心常無所緣　自性不可得</div>
<div class='lg-row'>平等難量故　敬禮無所觀</div>
<div class='lg-row'>以無所依心　悉見諸剎土</div>
<div class='lg-row'>知諸有情故　敬禮無所觀</div>
<div class='lg-row'>諸法薩婆若　畢竟無所有</div>
<div class='lg-row'>佛心難測故　敬禮無所觀</div>
<div class='lg-row'>諸法由如幻　如幻不可得</div>
<div class='lg-row'>離諸幻法故　敬禮無所觀</div>
<div class='lg-row'>佛常在世間　而不染世法</div>
<div class='lg-row'>不染世間故　敬禮無所觀</div>
<div class='lg-row'>一切智常住　空性空境界</div>
<div class='lg-row'>言說亦空故　敬禮無所觀</div>
<div class='lg-row'>證無分別定　得如幻三昧</div>
<div class='lg-row'>遊戲神通故　敬禮無所觀</div>
<div class='lg-row'>非一亦非異　非近亦非遠</div>
<div class='lg-row'>於法不動故　敬禮無所觀</div>
<div class='lg-row'>一念金剛定　剎那成等覺</div>
<div class='lg-row'>證無影像故　敬禮無所觀</div>
<div class='lg-row'>於諸三世法　成就諸方便</div>
<div class='lg-row'>不動涅槃故　敬禮無所觀</div>
<div class='lg-row'>涅槃常不動　無此岸彼岸</div>
<div class='lg-row'>通達方便故　敬禮無所觀</div>
<div class='lg-row'>無相無所有　無患無戲論</div>
<div class='lg-row'>不住有無故　敬禮無所觀</div>
<div class='lg-row'>智處悉平等　寂靜無分別</div>
<div class='lg-row'>自他一相故　敬禮無所觀</div>
<div class='lg-row'>一切平等禮　無禮無不禮</div>
<div class='lg-row'>一禮遍含識　同歸實相體</div>
</div><p>爾時世尊讚文殊師利菩薩言。善哉善哉。汝今善說如來功德一切諸法本來清淨。文殊師利假使有人。教化三千大千世界一切有情。成辟支佛。不如有人聞此功德一念信解。即超過彼百千萬倍。如是展轉無能稱讚譬喻挍量。具如本經所說。</p>

<p class='juan'>大聖文殊師利菩薩讚佛法身禮</p></div>
</div><!-- end of div[@id='body'] -->
</body></html>