<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘阿毘達磨集論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu23' />大乘阿毘達磨集論卷第七</p><p class="byline">無著菩薩造</p><p class="byline">三藏法師玄奘奉　詔譯</p><a id='mulu24' />
<p class='h1'>決擇分中得品第三之二</p><p>云何建立現觀？略有十種，謂法現觀、義現觀、真現觀、後現觀、寶現觀、不行現觀、究竟現觀、聲聞現觀、獨覺現觀、菩薩現觀。</p>
<p>何等法現觀？謂於諸諦增上法中已得上品淨信勝解隨信而行。</p>
<p>何等義現觀？謂於諸諦增上法中已得上品諦察法忍，此忍居順決擇分位，此由三種如理作意所顯發故。復成三品，謂上軟、上中、上上。何等真現觀？謂已得見道十六心剎那位所有聖道。又見道中得現觀邊安立諦，世俗智不現在前，於修道位此世俗智方可現前。何等後現觀？謂一切修道。</p>
<p>何等寶現觀？謂於佛證淨、於法證淨、於僧證淨。何等不行現觀？謂已證得無作律儀，雖居學位而謂我今已盡那落迦、已盡傍生、已盡餓鬼、已盡顛墜惡趣，我不復造惡趣業感惡趣異熟。何等究竟現觀？如道諦中究竟道說。何等聲聞現觀？謂前所說七種現觀，從聞他音而證得故，名聲聞現觀。</p>
<p>何等獨覺現觀？謂前所說七種現觀，不由他音而證得故，名獨覺現觀。何等菩薩現觀？謂諸菩薩於前所說七現觀中，起修習忍而不作證，然於菩薩極喜地中入諸菩薩正性決定，是名菩薩現觀。</p>
<p>聲聞現觀、菩薩現觀有何差別？略說有十一種，謂境界差別、任持差別、通達差別、誓願差別、出離差別、攝受差別、建立差別、眷屬差別、勝生差別、生差別、果差別。</p>
<p>其果差別復有十種，謂轉依差別、功德圓滿差別、五相差別、三身差別、涅槃差別、證得和合智用差別、障清淨差別、和合作業差別、方便示現成等正覺入般涅槃差別、五種拔濟差別。諸無量等最勝功德何現觀攝？後現觀、究竟現觀攝。彼復云何？謂無量解脫、勝處、遍處、無諍、願智、無礙解、神通、相隨好、清淨、力、無畏、念住、不護、無忘失法、永斷習氣、大悲、不共佛法、一切種妙智，如是等功德，諸契經中處處宣說。</p>
<p>無量者，謂四無量。云何慈？謂依止靜慮，於諸有情與樂相應意樂住具足中若定若慧，及彼相應諸心心所。云何悲？謂依止靜慮，於諸有情離苦意樂住具足中若定若慧，餘如前說。云何喜？謂依止靜慮，於諸有情不離樂意樂住具足中若定若慧，餘如前說。云何捨？謂依止靜慮，於諸有情利益意樂住具足中若定若慧，餘如前說。解脫者，謂八解脫。云何有色觀諸色？謂依止靜慮於內未伏見者色想，或現安立見者色想，觀所見色住具足中若定若慧，及彼相應諸心心所，乃至為解脫變化障。云何內無色想觀外諸色？謂依止靜慮，於已伏見者色想，或現安立見者無色想，觀所見色住具足中若定若慧，餘如前說。云何淨解脫身作證具足住？謂依止靜慮，於內淨不淨諸色，已得展轉相待想、展轉相入想、展轉一味想故，於彼已得住具足中若定若慧，餘如前說，乃至為解脫淨不淨變化煩惱生起障。云何無邊空處解脫？謂於隨順解脫無邊空處住具足中若定若慧，餘如前說。如無邊空處解脫，無邊識處、無所有處、非想非非想處解脫亦爾。乃至為解脫寂靜解脫無滯礙障。云何想受滅解脫？謂依止非想非非想處解脫，超過諸餘寂靜解脫，住於似真解脫，住具足中心心所滅，為解脫想受滅障。</p>
<p>勝處者，謂八勝處。前四勝處由二解脫所建立，後四勝處由一解脫所建立。此中解脫是意解所緣，勝處是勝伏所緣，自在轉故。依有情數非有情數說色少多，依淨不淨說色好惡，依人與天說色劣勝，餘如解脫中說。勝伏所緣，故名勝處。</p>
<p>遍處者，謂十遍處，所緣遍滿故名遍處。於其遍滿住具足中若定若慧，及彼相應心心所法，是名遍處。何故於遍處建立地等？由此遍處觀所依能依色皆遍滿故，餘隨所應如解脫說。如是遍處能成滿解脫。</p>
<p>無諍者，謂依止靜慮，於防護他所應起煩惱住具足中若定若慧，及彼相應諸心心所。願智者，謂依止靜慮，於為了所知願具足中若定若慧，餘如前說。</p>
<p>無礙解者，謂四無礙解。云何法無礙解？謂依止靜慮，於一切法名差別無礙具足中若定若慧，餘如前說。云何義無礙解？謂依止靜慮，於諸相及意趣無礙具足中若定若慧，餘如前說。云何訓詞無礙解？謂依止靜慮，於諸方言音及訓釋諸法言詞無礙具足中若定若慧，餘如前說。云何辯才無礙解？謂依止靜慮，於諸法差別無礙具足中若定若慧，餘如前說。</p>
<p>神通者，謂六神通。云何神境通？謂依止靜慮，於種種神變威德具足中若定若慧，及彼相應諸心心所。云何天耳通？謂依止靜慮，於隨聞種種音聲威德具足中若定若慧，餘如前說。云何心差別通？謂依止靜慮，於入他有情心行差別威德具足中若定若慧，餘如前說。云何宿住隨念通？謂依止靜慮，於隨念前際所行威德具足中若定若慧，餘如前說。云何死生通？謂依止靜慮，於觀有情死生差別威德具足中若定若慧，餘如前說。云何漏盡通？謂依止靜慮，於漏盡智威德具足中若定若慧，及彼相應諸心心所。相隨好者，謂依止靜慮，於相隨好莊嚴所依示現具足中若定若慧，及彼相應諸心心所，并彼所起異熟。</p>
<p>清淨者，謂四清淨。云何依止清淨？謂依止靜慮，於隨所欲依止取住捨具足中若定若慧，及彼相應諸心心所。云何境界清淨？謂依止靜慮，於隨所欲境界變化智具足中若定若慧，餘如前說。云何心清淨？謂依止靜慮，於如所欲三摩地門自在具足中若定若慧，餘如前說。云何智清淨？謂依止靜慮，於隨所欲陀羅尼門任持具足中若定若慧，餘如前說。</p>
<p>力者，謂如來十力。云何處非處智力？謂依止靜慮，於一切種處非處智具足中若定若慧，及彼相應諸心心所。云何自業智力？謂依止靜慮，於一切種自業智具足中若定若慧，餘如前說。餘力隨應當知亦爾。</p>
<p>無畏者，謂四無畏。云何正等覺無畏？謂依止靜慮，由自利門，於一切種所知境界正等覺自稱德號建立具足中若定若慧，及彼相應諸心心所。云何漏盡無畏？謂依止靜慮，由自利門，於一切種漏盡自稱德號建立具足中若定若慧，餘如前說。云何障法無畏？謂依止靜慮，由利他門，於一切種說障礙法自稱德號建立具足中若定若慧，餘如前說。云何出苦道無畏？謂依止靜慮，由利他門，於一切種說出苦道法自稱德號建立具足中若定若慧，餘如前說。</p>
<p>念住者，即三念住，謂御大眾時，於一切種雜染不現行具足中若定若慧，餘如前說。</p>
<p>不護者，即三不護，謂御大眾時，於隨所欲教授教誡方便具足中若定若慧，餘如前說。</p>
<p>無忘失法者，謂於一切種，隨其所作所說明記具足中若定若慧，餘如前說。</p>
<p>永斷習氣者，謂一切智者於非一切智所作不現行具足中若定若慧，餘如前說。</p>
<p>大悲者，謂於緣無間苦境大悲住具足中若定若慧，餘如前說。</p>
<p>不共佛法者，即十八種不共佛法。謂於不共身語意業清淨具足中、於所依及果根未得不退具足中、於不共業現行具足中、於不共智住具足中若定若慧，餘如前說。</p>
<p>一切種妙智者，謂於蘊界處一切種妙智性具足中若定若慧，及彼相應諸心心所。</p>
<p>云何引發如是等功德？謂依止清淨四靜慮。若外道若聲聞若菩薩等，引發四無量五神通，多分依止邊際第四靜慮，若聲聞若菩薩若如來等引發所餘功德。何因引發如是功德？謂依止靜慮數數思惟，隨所建立法故。如是等功德略有二種：一現前發起自所作用、二安住自性。若現發起自所作用，以出世後所得世俗智為體。若安住自性，用出世智為體。</p>
<p>無量作何業？謂捨所治障，哀愍住故，能速圓滿福德資糧，成熟有情心無厭倦。</p>
<p>解脫作何業？謂引發變化事，於淨不淨變化無有艱難，於寂靜解脫無有滯礙，能住第一寂靜聖住，由勝解思惟故。</p>
<p>勝處作何業？謂能令前三解脫所緣境界自在而轉，由勝伏所緣故。</p>
<p>遍處作何業？謂善能成辦解脫所緣，遍滿流布故。</p>
<p>無諍作何業？謂所發語言聞皆信伏，愛護他心最為勝故、如其所應發語言故。</p>
<p>願智作何業？謂能善記別三世等事，一切世間咸所恭敬，由遠一切眾眾所歸仰故。</p>
<p>無礙解作何業？謂善說法要悅眾生心，能絕一切所疑網故。</p>
<p>神通作何業？謂以身業語業記心，化導有情令入聖教，善知有情一切心行及過未已，如應教授令永出離。</p>
<p>相及隨好作何業？謂能令暫見，謂大丈夫心生淨信。</p>
<p>清淨作何業？謂由此勢力故取生有，隨其樂欲，或住一劫、或復劫餘、或捨壽行，或於諸法自在而轉、或於諸定自在而轉、或復任持諸佛正法。</p>
<p>力作何業？謂為除捨無因惡因論、不作而得論，無倒宣說增上生道，悟入一切有情心行正說法品，意樂隨眠境界資糧當能出離，隨其所應宣說決定勝道降伏諸魔，善能記別一切問論。</p>
<p>無畏作何業？謂處大眾中自正建立我為大師，摧伏一切邪難外道。</p>
<p>念住作何業？謂能不染污攝御大眾。</p>
<p>不護作何業</p>
<p>謂能無間斷教授教誡所化徒眾。</p>
<p>無忘失法作何業？謂能不捨離一切佛事。</p>
<p>永斷習氣作何業？謂離諸煩惱，亦不顯現似諸煩惱所作事業。</p>
<p>大悲作何業？謂日夜六時遍觀世間。</p>
<p>不共佛法作何業？謂由身語意業清淨已得不退，若行若住映蔽一切聽聞獨覺。</p>
<p>一切種妙智作何業？謂能絕一切有情一切疑網，令正法眼長時得住，由此有情未成熟者令其成熟，已成熟者令得解脫。</p>
<p>於上所說現觀位中，證得後後勝品道時，捨前所得下劣品道。又即此時集斷，作證於無餘依涅槃界位。聲聞獨覺一切聖道，無不皆由頓捨所捨，非諸菩薩，是故唯說諸菩薩等為無盡善根者、無盡功德者。何故建立諸無記事？由彼所問不如理故。何故所問不如理耶？遠離因果染淨所應思處故。</p>
<p>何緣菩薩已入菩薩超昇離生位，而非預流耶？由得不住道，一向預流行不成就故。何緣亦非一來耶？故受諸有無量生故。何緣亦非不還耶？安住靜慮還生欲界故。</p>
<p>又諸菩薩已得諦現觀，於十地修道位唯修所知障對治道，非煩惱障對治道。若得菩提時，頓斷煩惱障及所知障，頓成阿羅漢及如來。此諸菩薩雖未永斷一切煩惱，然此煩惱猶如呪藥所伏諸毒，不起一切煩惱過失，一切地中如阿羅漢已斷煩惱。</p>
<p>又諸菩薩於所知境應修善巧，於諸方便應修善巧，於虛妄分別應修善巧，於無分別應修善巧，於時時中應修練根。</p>
<p>云何所知境？謂略有六種：一迷亂、二迷亂所依、三不迷亂所依、四迷亂不迷亂、五不迷亂、六不迷亂等流。</p>
<p>云何方便善巧？謂略有四種：一成熟有情方便善巧、二圓滿佛法方便善巧、三速證通慧方便善巧、四道無斷絕方便善巧。</p>
<p>云何虛妄分別？謂略有十種：一根本分別、二相分別、三相顯現分別、四相變異分別、五相顯現變異分別、六他引分別、七不如理分別、八如理分別、九執著分別、十散亂分別。此復十種，一無性分別、二有性分別、三增益分別、四損減分別、五一性分別、六異性分別、七自性分別、八差別分別、九隨名義分別、十隨義名分別。</p>
<p>云何無分別？謂略有三種：一知足無分別、二無顛倒無分別、三無戲論無分別。如此三種，異生、聲聞、菩薩如其次第應知。其相無戲論無分別，復離五相：一非無作意故、二非超過作意故、三非寂靜故、四非自性故、五非於所緣作加行故，謂於所緣不起加行。若諸菩薩性是利根，云何復令修練根行？謂令依利軟根引發利中根，復依利中根引發利利根故。</p>
</div>
<div class='div-pin'><a id='mulu25' />
<p class='h1'>大乘阿毘達磨集論決擇分中論議品第四</p><p>云何論議決擇？略說有七種：謂義決擇、釋決擇、分別顯示決擇、等論決擇、攝決擇、論軌決擇、祕密決擇。</p>
<p>何等義決擇？謂依六義而起決擇。何等六義？謂自性義、因義、果義、業義、相應義、轉義。自性義者，謂三自性。因義者，謂三因：一生因、二轉因、三成因。果義者，謂五果：一異熟果、二等流果、三增上果、四事用果、五離繫果。業義者，謂五業：一取受業、二作用業、三加行業、四轉變業、五證得業。相應義者，謂五相應：一聚結相應、二隨逐相應、三連綴相應、四分位相應、五轉變相應。轉義者，謂五轉：一相轉、二安住轉、三顛倒轉、四不顛倒轉、五差別轉。</p>
<p>何等釋決擇？謂能解釋諸經宗要。此復云何？略有六種：一所遍知事、二所遍知義、三遍知因緣、四遍知自性、五遍知果、六彼證受。又十四門辯釋決擇。何等十四？謂攝釋門、攝事門、總別分門、後後開引門、遮止門、轉變字門、壞不壞門、安立補特伽羅門、安立差別門、理趣門、遍知等門、力無力門、別別引門、引發門。何等分別顯示決擇？謂於如所說蘊等諸法中隨其所應，作一行順前句順後句、二句三句四句、述可句遮止句等。</p>
<p>何等等論決擇？謂依八。何八？若之詞問答決擇一切真偽。復有四種等論決擇道理：一能破、二能立、三能斷、四能覺。</p>
<p>何等攝決擇？謂由十處攝諸決擇。何等十處？一成所作決擇處、二趣入決擇處、三勝解決擇處、四道理決擇處、五論決擇處、六通達決擇處、七清淨決擇處、八引發決擇處、九句差別決擇處、十不由功用暫作意時一切義成決擇處。</p>
<p>何等論軌決擇？略有七種：一論體、二論處、三論依、四論莊嚴、五論負、六論出離、七論多所作法。</p>
<p>第一論體復有六種：一言論、二尚論、三諍論、四毀論、五順論、六教論。言論者，謂一切世間語言。尚論者，謂諸世間所隨聞論，世智所尚故。諍論者，謂互相違返所立言論。毀論者，謂更相憤怒發麁惡言。順論者，謂隨順清淨智見所有決擇言論。教論者，謂教導有情心未定者令其心定，心已定者令得解脫所有言論。</p>
<p>第二論處，謂或於王家、或於執理家、或對淳質堪為量者、或對善伴、或對善解法義沙門婆羅門等而起論端。</p>
<p>第三論依，謂依此立論略有二種：一所成立、二能成立。所成立有二種：一自性、二差別。能成立有八種：一立宗、二立因、三立喻、四合、五結、六現量、七比量、八聖教量。所成立自性者，謂我自性或法自性。差別者，謂我差別或法差別。立宗者，謂以所應成自所許義，宣示於他令彼解了。立因者，謂即於所成未顯了義，正說現量可得不可得等信解之相。立喻者，謂以所見邊與未所見邊和會正說。合者，為引所餘此種類義，令就此法正說理趣。結者，謂到究竟趣所有正說。現量者，謂自正明了無迷亂義。比量者，謂現餘信解。聖教量者，謂不違二量之教。</p>
<p>第四論莊嚴，謂依論正理而發論端，深為善美，名論莊嚴。此復六種：一善自他宗、二言音圓滿、三無畏、四辯才、五敦肅、六應供。</p>
<p>第五論負，謂捨言、言屈、言過。捨言者，謂自發言稱己論失、稱他論德。言屈者，謂假託餘事方便而退，或說外事而捨本宗、或現忿怒憍慢覆藏等，如經廣說。言過者，略有九種：一雜亂、二麁獷、三不辯了、四無限量、五非義相應、六不應時、七不決定、八不顯了、九不相續。</p>
<p>第六論出離，謂觀察德失令論出離或復不作。若知敵論非正法器、時眾無德，自無善巧不應興論。若知敵論是正法器、時眾有德，自有善巧方可興論。</p>
<p>第七論多所作法，略有三種：一善達自他宗，由此堪能遍興談論；二無畏，由此堪能處一切眾而興論端；三辯才，由此堪能於諸問難皆善辯答。</p>
<p>復次若欲自求利益安樂，於諸論軌應善通達，不應與他而興諍論。如薄伽梵於《大乘阿毘達磨經》中說如是言：若諸菩薩欲勤精進修諸善品、欲行真實法隨法行、欲善攝益一切有情、欲得速證阿耨多羅三藐三菩提者，當正觀察十二處法，不應與他共興諍論。何等十二？一者宣說證無上義微妙法時，其信解者甚為難得。二者作受教心而請問者甚為難得。三者時眾賢善觀察德失甚為難得。四者凡所興論能離六失甚為難得。何等為六？謂執著邪宗失、矯亂語失、所作語言不應時失、言退屈失、麁惡語失、心恚怒失。五者凡興論時不懷獷毒甚為難得。六者凡興論時善護他心甚為難得。七者凡興論時善護定心甚為難得。八者凡興論時欲令己劣他得勝心甚為難得。九者己劣他勝心不煩惱甚為難得。十者心已煩惱得安隱住甚為難得。十一者既不安住常修善法甚為難得。十二者於諸善法既不恒修，心未得定能速得定、心已得定能速解脫甚為難得。</p>
<p>何等祕密決擇？謂說餘義名句文身，隱密轉變更顯餘義。如契經言：</p>

<div class="lg regular" style="margin-left:1em;"><div class='lg-row'>「逆害於父母，　王及二多聞，</div>
<div class='lg-row'>誅國及隨行，　是人說清淨。」</div>
</div><p>又契經言：</p>

<div class="lg regular" style="margin-left:1em;"><div class='lg-row'>「不信不知恩，　斷蜜無容處，</div>
<div class='lg-row'>恒食人所吐，　是最上丈夫。」</div>
</div><p>又契經言：</p>

<div class="lg regular" style="margin-left:1em;"><div class='lg-row'>「覺不堅為堅，　善住於顛倒，</div>
<div class='lg-row'>極煩惱所惱，　得最上菩提。」</div>
</div><p>又契經言：菩薩摩訶薩成就五法，施波羅蜜多速得圓滿。何等為五？一者增益慳悋法性、二者於施有倦、三者憎惡乞求、四者無暫少施、五者遠離於施。</p>
<p>又契經言：菩薩摩訶薩成就五法名梵行者，成就第一清淨梵行。何等為五，一者常求以欲離欲、二者捨斷欲法、三者欲貪已生即便堅執、四者怖治欲法、五者三二數貪。</p>
<p>何故此論名為「大乘阿毘達磨集」？略有三義，謂等所集故、遍所集故、正所集故。</p>

<p class='juan'>大乘阿毘達磨集論卷第七</p></div>
</div><!-- end of div[@id='body'] -->
</body></html>