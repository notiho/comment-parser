<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘阿毘達磨集論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu7' />大乘阿毘達磨集論卷第三</p><p class="byline">無著菩薩造</p><p class="byline">三藏法師玄奘奉　詔譯</p><a id='mulu8' />
<p class='h1'>本事分中三法品第一之三</p><p>云何緣？幾是緣？為何義故觀緣耶？謂因故、等無間故、所緣故、增上故，是緣義。一切是緣。為捨執著我為因法故，觀察緣。何等因緣？謂阿賴耶識及善習氣。又自性故、差別故、助伴故、等行故、增益故、障礙故、攝受故，是因緣義。自性者，謂能作因。自性差別者，謂能作因差別，略有二十種。一生能作，謂識和合望識。二住能作，謂食望已生及求生有情。三持能作，謂大地望有情。四照能作，謂燈等望諸色。五變壞能作，謂火望薪。六分離能作，謂鎌等望所斷。七轉變能作，謂工巧智等望金銀等物。八信解能作，謂煙望火。九顯了能作，謂宗因喻望所成義。十等至能作，謂聖道望涅槃。十一隨說能作，謂名想見。十二觀待能作，謂觀待此故於彼求欲生，如待飢渴追求飲食。十三牽引能作，謂懸遠緣，如無明望老死。十四生起能作，謂隣近緣，如無明望行。十五攝受能作，謂所餘緣，如田水糞等望穀生等。十六引發能作，謂隨順緣，如正事王令王悅豫。十七定別能作，謂差別緣，如五趣緣望五趣果。十八同事能作，謂和合緣，如根不壞，境界現前，作意正起望所生識。十九相違能作，謂障礙緣，如雹望穀。二十不相違能作，謂無障礙緣，如穀無障。助伴者，謂諸法共有而生必無缺減，如四大種及所造色隨其所應。等行者，謂諸法共有等行所緣必無缺減，如心心所。增益者，謂前際修善不善無記法故，能令後際善等諸法展轉增勝後後生起。障礙者，謂隨所數習諸煩惱故，隨所有惑皆得相續增長堅固，乃令相續遠避涅槃。攝受者，謂不善及善有漏法，能攝受自體故。</p>
<p>何等等無間緣？謂中無間隔，等無間故。同分異分心心所生，等無間故。是等無間緣義。</p>
<p>何等所緣緣？謂有分齊境所緣故、無分齊境所緣故、無異行相境所緣故、有異行相境所緣故、有事境所緣故、無事境所緣故、事所緣故、分別所緣故、有顛倒所緣故、無顛倒所緣故、有礙所緣故、無礙所緣故，是所緣緣義。</p>
<p>何等增上緣？謂任持增上故、引發增上故、俱有增上故、境界增上故、產生增上故、住持增上故、受用果增上故、世間清淨離欲增上故、出世清淨離欲增上故，是增上緣義。</p>
<p>云何同分彼同分？幾是同分彼同分？為何義故觀同分彼同分耶？謂不離識彼相似根於境相續生故、離識自相似相續生故，是同分彼同分義。色蘊一分、眼等五、有色界處一分，是同分彼同分。為捨執著與識相應不相應我故，觀察同分彼同分。</p>
<p>云何執受？幾是執受？為何義故觀執受耶？謂受生所依色故，是執受義。色蘊一分、五有色界處全及四一分，是執受。為捨執著身自在轉我故，觀察執受。</p>
<p>云何根？幾是根？為何義故觀根耶？謂取境增上故、種族不斷增上故、眾同分住增上故、受用淨不淨業果增上故、世間離欲增上故、出世離欲增上故，是根義。受識蘊全、色行蘊一分、十二界六處全、法界法處一分，是根，為捨執著增上我，故觀察根。</p>
<p>云何苦苦性？幾是苦苦性？為何義故觀苦苦性耶？謂苦受自相故、隨順苦受法自相故，是苦苦性義。一切一分是苦苦性。為捨執著有苦我故，觀察苦苦性。</p>
<p>云何壞苦性？幾是壞苦性？為何義故觀壞苦性耶？謂樂受變壞自相故、隨順樂受法變壞自相故、於彼愛心變壞故，是壞苦性義。一切一分是壞苦性。為捨執著有樂我故，觀察壞苦性。</p>
<p>云何行苦性？幾是行苦性？為何義故觀行苦性耶？謂不苦不樂受自相故、隨順不苦不樂受法自相故、彼二麁重所攝受故、不離二無常所隨不安隱故，是行苦性義。除三界二處諸蘊一分，一切是行苦性。為捨執著有不苦不樂我故，觀察行苦性。</p>
<p>云何有異熟？幾是有異熟？為何義故觀有異熟耶？謂不善及善有漏，是有異熟。十界四處諸蘊一分，是有異熟。為捨執著能捨能續諸蘊我故，觀察有異熟。又異熟者，唯阿賴耶識及相應法，餘但異熟生非異熟。</p>
<p>云何食？幾是食？為何義故觀食耶？謂變壞故、有變壞者境界故、有境界者希望故、有希望者取故，有取者是食義。三蘊十一界五處一分，是食。為捨執著由食住我故，觀察食。又此食差別建立，略有四種：一不淨依止住食、二淨不淨依止住食、三清淨依止住食、四示現住食。</p>
<p>云何有上？幾是有上？為何義故觀有上耶？謂一切有為故、無為一分故，是有上義。除法界法處一分，一切是有上。為捨執著下劣事我故，觀察有上。</p>
<p>云何無上？幾是無上？為何義故觀無上耶？謂無為一分故，是無上義。法界法處一分，是無上。為捨執著最勝事我故，觀察無上。</p>
<p>由此所說差別道理，餘無量門可類觀察。復次蘊界處差別略有三種，謂遍計所執相差別、所分別相差別、法性相差別。何等遍計所執相差別？謂於蘊界處中遍計所執我、有情、命者、生者、養者、數取趣者、意生者、摩納婆等。何等所分別相差別？謂即蘊界處法。何等法性相差別？謂即於蘊界處中我等無性、無我有性。</p>
<p>復有四種差別，謂相差別、分別差別、依止差別、相續差別。何等相差別？謂蘊界處一一自相差別。何等分別差別？謂即於蘊界處中實有假有、世俗有勝義有、有色無色、有見無見，如是等無量差別分別如前說。何等依止差別？謂乃至有情依止差別有爾所，當知蘊界處亦爾。何等相續差別？謂一一剎那蘊界處轉。於相差別善巧為何所了知？謂了知我執過患。於分別差別善巧為何所了知？謂了知聚想過患。於依止差別善巧為何所了知？謂了知不作而得、雖作而失想過患。於相續差別善巧為何所了知？謂了知安住想過患。</p>
<p>又蘊界處有六種差別，謂外門差別、內門差別、長時差別、分限差別、暫時差別、顯示差別。何等外門差別？謂多分欲界差別。何等內門差別？謂一切定地。何等長時差別？謂諸異生。何等分限差別？謂諸有學，及除最後剎那蘊界處所餘無學。何等暫時差別？謂諸無學最後剎那蘊界處。何等顯示差別？謂諸佛及已得究竟菩薩摩訶薩所示現諸蘊界處。</p>
</div>
<div class='div-pin'><a id='mulu9' />
<p class='h1'>大乘阿毘達磨集論本事分中攝品第二</p><p>云何攝？略說攝有十一種，謂相攝、界攝、種類攝、分位攝、伴攝、方攝、時攝、一分攝、具分攝、更互攝、勝義攝。</p>
<p>何等相攝？謂蘊界處一一自相，即體自攝。</p>
<p>何等界攝？謂蘊界處所有種子阿賴耶識能攝彼界。</p>
<p>何等種類攝？謂蘊界處其相雖異，蘊義界義處義等故展轉相攝。</p>
<p>何等分位攝？謂樂位蘊界處即自相攝。苦位不苦不樂位亦爾，分位等故。</p>
<p>何等伴攝？謂色蘊與餘蘊互為伴故即攝助伴，餘蘊界處亦爾。</p>
<p>何等方攝？謂依東方諸蘊界處還自相攝，餘方蘊界處亦爾。</p>
<p>何等時攝？謂過去世諸蘊界處還自相攝，未來現在諸蘊界處亦爾。</p>
<p>何等一分攝？謂所有法蘊界處所攝但攝一分非餘，應知一分攝。</p>
<p>何等具分攝？謂所有法蘊界處所攝能攝全分，應知具分攝。</p>
<p>何等更互攝？謂色蘊攝幾界幾處？十全一少分。受蘊攝幾界幾處？一少分。如受蘊，想行蘊亦爾。識蘊攝幾界幾處？七界一處。眼界攝幾蘊幾處？色蘊少分一處全。如眼界，耳鼻舌身色聲香味觸界亦爾。意界攝幾蘊幾處？一蘊一處。法界攝幾蘊幾處？三蘊全色蘊少分一處全。眼識界攝幾蘊幾處？識蘊意處少分。如眼識，耳鼻舌身意識界亦爾。眼處攝幾蘊幾界？色蘊少分一界全。如眼處，耳鼻舌身色聲香味觸處亦爾。意處攝幾蘊幾界？一蘊七界。法處攝幾蘊幾界？三蘊全一少分一界全。如是諸餘法以蘊界處名說，及餘非蘊界處名說，如實有假有、世俗有、勝義有，所知、所識、所達，有色無色、有見無見，如是等如前所顯，隨其所應與蘊界處更互相攝盡當知。</p>
<p>何等勝義攝？謂蘊界處真如所攝。於攝善巧得何勝利？得於所緣略集勝利。隨彼彼境略聚其心，如是如是善根增勝。</p>
</div>
<div class='div-pin'><a id='mulu10' />
<p class='h1'>大乘阿毘達磨集論本事分中相應品第三</p><p>云何相應？略說相應有六種，謂不相離相應、和合相應、聚集相應、俱有相應、作事相應、同行相應。</p>
<p>何等不相離相應？謂一切有方分色與極微處互不相離。</p>
<p>何等和合相應？謂極微已上，一切有方分色更互和合。</p>
<p>何等聚集相應？謂方分聚色展轉集會。</p>
<p>何等俱有相應？謂一身中諸蘊界處，俱時流轉同生住滅。</p>
<p>何等作事相應？謂於一所作事展轉相攝，如二苾芻隨一所作更互相應。</p>
<p>何等同行相應？謂心心所於一所緣展轉同行。此同行相應復有多義，謂他性相應非己性、不相違相應非相違、同時相應非異時、同分界地相應非異分界地。復有一切遍行同行相應。謂受想思觸作意識。復有染污遍行同行相應，謂於染污意四種煩惱。復有非一切時同行相應，謂依止心，或時起信等善法、或時起貪等煩惱隨煩惱法。復有分位同行相應，謂與樂受諸相應法、與苦受不苦不樂受諸相應法。復有無間同行相應，謂在有心位。復有有間同行相應，謂無心定所間。復有外門同行相應，謂多分欲界繫心心所。復有內門同行相應，謂諸定地所有心心所。復有曾習同行相應，謂諸異生所有心心所，及有學者一分心心所。復有未曾習同行相應，謂出世間諸心心所，及初後時出世後所得諸心心所。於相應善巧得何勝利？能善了悟唯依止心有受想等染淨諸法相應不相應義。由此了悟，即能捨離計我能受能想能思能念染淨執著，又能善巧速入無我。</p>
</div>
<div class='div-pin'><a id='mulu11' />
<p class='h1'>大乘阿毘達磨集論本事分中成就品第四</p><p>云何成就？謂成就相如前所說。此差別有三種，謂種子成就、自在成就、現行成就。</p>
<p>何等種子成就？謂若生欲界，欲色無色界繫煩惱隨煩惱，由種子成就故成就；及生得善。若生色界，欲界繫煩惱隨煩惱，由種子成就故成就。亦名不成就，色無色界繫煩惱隨煩惱，由種子成就故成就；及生得善。若生無色界，欲色界繫煩惱隨煩惱，由種子成就故成就。亦名不成就，無色界繫煩惱隨煩惱，由種子成就故成就；及生得善。若已得三界對治道，隨如是如是品類對治已生，如此如此品類由種子成就得不成就。隨如是如是品類對治未生，如此如此品類由種子成就故成就。</p>
<p>何等自在成就？謂諸加行善法。若世出世靜慮、解脫、三摩地、三摩鉢底等功德及一分無記法，由自在成就故成就。</p>
<p>何等現行成就？謂諸蘊界處法隨所現前，若善若不善若無記，彼由現行成就故成就。若已斷善者，所有善法由種子成就故成就。亦名不成就，若非涅槃法一闡底迦，究竟成就雜染諸法。由闕解脫因亦名阿顛底迦，以彼解脫得因必竟不成就故。</p>
<p>於成就善巧得何勝利？能善了知諸法增減。知增減故，於世興衰離決定想，乃至能斷若愛若恚。</p>
</div>
<div class='div-pin'><a id='mulu12' /><a id='mulu13' /><a id='mulu14' />
<p class='h1'>大乘阿毘達磨集論決擇分中諦品第一之一</p><p>云何決擇？略說決擇有四種，謂諦決擇、法決擇、得決擇、論議決擇。</p>
<p>云何諦決擇？謂四聖諦，苦諦、集諦、滅諦、道諦。云何苦諦？謂有情生及生所依處。</p>
<p>何等有情生？即有情世間。謂諸有情生在那落迦、傍生、餓鬼、人、天趣中。人謂東毘提訶、西瞿陀尼、南贍部洲、北俱盧洲。天謂四大王眾天、三十三天、夜摩天、覩史多天、樂變化天、他化自在天，梵眾天、梵輔天、大梵天、少光天、無量光天、極光淨天、少淨天、無量淨天、遍淨天、無雲天、福生天、廣果天、無想有情天、無煩天、無熱天、善現天、善見天、色究竟天，無邊空處天、無邊識處天、無所有處天、非想非非想處天。何等生所依處？即器世間。謂水輪依風輪，地輪依水輪。依此地輪，有蘇迷盧山、七金山、四大洲、八小洲、內海外海。蘇迷盧山四外層級四大王眾天。三十三天所居處別，外輪圍山虛空宮殿。若夜摩天、覩史多天、化樂天、他化自在天，及色界天所居處別。諸阿素洛所居處別。及諸那落迦所居處別，謂熱那落迦、寒那落迦、孤獨那落迦。及一分傍生餓鬼所居處別。乃至一日一月周遍流光所照方處名一世界，如是千世界中有千日千月、千蘇迷盧山王、千四大洲、千四大王眾天、千三十三天、千夜摩天、千覩史多天、千樂變化天、千他化自在天、千梵世天，如是總名小千世界。千小千界總名第二中千世界，千中千界總名第三大千世界。如此三千大千世界，總有大輪圍山周匝圍繞。又此三千大千世界同壞同成。譬如天雨滴如車軸，無間無斷從空下注，如是東方無間無斷無量世界，或有將壞、或有將成、或有正壞、或壞已住、或有正成、或成已住。如於東方，乃至一切十方亦爾。若有情世間、若器世間，業煩惱力所生故、業煩惱增上所起故，總名苦諦。</p>
<p>復有清淨世界，非苦諦攝、非業煩惱力所生故、非業煩惱增上所起故，然由大願清淨善根增上所引。此所生處不可思議，唯佛所覺；尚非得靜慮者靜慮境界，況尋思者。</p>
<p>復次苦相差別有八，謂生苦、老苦、病苦、死苦、怨憎會苦、愛別離苦、求不得苦，略攝一切五取蘊苦。生何因苦？眾苦所逼故、餘苦所依故。老何因苦？時分變壞苦故。病何因苦？大種變異苦故。死何因苦？受命變壞苦故。怨憎會何因苦？合會生苦故。愛別離何因苦？別離生苦故。求不得何因苦？所悕不果生苦故。略攝一切五取蘊何因苦？麁重苦故。如是八種略攝為六，謂逼迫苦、轉變苦、合會苦、別離苦、所悕不果苦、麁重苦。如是六種廣開為八，若六若八平等平等。如說三苦，此中八苦，為三攝八、八攝三耶？展轉相攝。所謂生苦、老苦、病苦、死苦、怨憎會苦，能顯苦苦；愛別離苦、求不得苦，能顯壞苦；略攝一切五取蘊苦，能顯行苦。如說二苦，謂世俗諦苦、勝義諦苦。何者世俗諦苦？何者勝義諦苦？謂生苦乃至求不得苦，是世俗諦苦。略攝一切五取蘊苦，是勝義諦苦。</p>
<p>云何苦諦共相？謂無常相、苦相、空相、無我相。何等無常相？略有十二，謂非有相、壞滅相、變異相、別離相、現前相、法爾相、剎那相、相續相、病等相、種種心行轉相、資產興衰相、器世成壞相。</p>
<p>何等非有相？謂蘊界處於一切時，我我所性常非有故。</p>
<p>何等壞滅相？謂諸行生已即滅，暫有還無故。何等變異相？謂諸行異生，由不相似相續轉故。</p>
<p>何等別離相？謂於諸行失增上力，或他所攝執為己有。</p>
<p>何等現前相？謂正處無常，由因隨逐，今受無常故。</p>
<p>何等法爾相？謂當來無常，由因隨逐，定當受故。</p>
<p>何等剎那相？謂諸行剎那，後必不住故。</p>
<p>何等相續相？謂無始時來諸行生滅相續不斷故。</p>
<p>何等病等相？謂四大時分受命變異故。</p>
<p>何等種種心行轉相？謂於一時起有貪心、或於一時起離貪心，如是有瞋離瞋、有癡離癡、若合若散、若下若舉、若掉離掉、若不寂靜若寂靜、若定不定，如是等心行流轉故。</p>
<p>何等資產興衰相？謂諸興善終歸衰變故。</p>
<p>何等器世成壞相？謂火水風三種成壞有三災，頂謂第二第三第四靜慮。第四靜慮外宮殿等，雖無外災成壞，然彼諸天與宮殿等俱生俱滅，說有成壞。復有三種中劫，所謂饑饉、疫病、刀兵。此小三災，劫究竟位方乃出現。謂世界成已，一中劫初唯減、一中劫後唯增，十八中劫亦增亦減，二十中劫世界正壞，二十中劫世界壞已住，二十中劫世界正成，二十中劫世界成已住。合此八十中劫為一大劫，由此劫數顯色無色界諸天壽量，如說以壽盡故、福盡故、業盡故，彼彼有情從彼彼處沒。云何壽盡？謂時死。云何福盡？謂非時死，即非福死。以彼有情貪著定味，福力減盡因此命終。云何業盡？謂順生受業、順後受業俱盡故死。</p>
<p>何等苦相？謂或三苦、或八苦、或六苦，廣說如前，是名苦相。何故經說若無常者即是苦耶？由二分無常為緣，苦相可了知故。謂生分無常為緣，苦苦性可了知故；滅分無常為緣，壞苦性可了知故；俱分無常為緣，行苦性可了知故。即依此義，薄伽梵說：諸行無常、諸行變壞。又依此義言，諸所有受我說皆苦。又於生滅二法所隨諸行中，有生等八苦，性可了知故，佛說言：若無常者即是苦。又於無常諸行中有生等苦可了知者，如來依此密意說言：由無常故苦，非一切行。</p>
<p>何等空相？謂若於是處此非有，由此理正觀為空。若於是處餘是有，由此理如實知有，是名善入空性。如實知者，不顛倒義。於何處誰非有？於蘊界處，常恒凝住不變壞法我我所等非有。由此理，彼皆是空。於何處誰餘有？即此處無我性。此我無性無我有性，是謂空性。故薄伽梵密意說言：有如實知有，無如實知無。復有三種空性，謂自性空性、如性空性、真性空性。初依遍計所執自性觀，第二依依他起自性觀，第三依圓成實自性觀。</p>
<p>何等無我相？謂如我論者所立我相，蘊界處非此相，由蘊界處我相無故，名無我相。故薄伽梵密意說言：一切法皆無我。如世尊說：此一切非我所，此非我處此非我我。於如是義，應以正慧如實觀察。此言何義？謂於外事密意說此一切非我所，於內事密意說此非我處此非我我。所以者何？以於外事唯計我所相，是故但遣我所；於內事通計我我所相，是故雙遣我我所。</p>
<p>前說無常皆剎那相，此云何知？如心心所是剎那相，當知色等亦剎那相，由心執受故、等心安危故、隨心轉變故、是心所依故、心增上生故、心自在轉故。又於最後位變壞可得故、生已不待緣自然滅壞故，當觀色等亦念念滅。</p>
<p>如世尊說：諸所有色，彼一切若四大種、若四大種所造。此依何意說？依容有意說同在一處，依此而有是造義。若於此聚此大種可得，當知此聚唯有此大種非餘。或有聚唯一大種、或有二大種、或有乃至一切大種，所造色亦爾。若於此聚此所造色可得，當知此聚唯此非餘。或有聚唯一所造色、或二所造色、或有乃至多所造色，隨其所應。</p>
<p>又說麁聚色極微集所成者，當知此中極微無體，但由覺慧漸漸分析細分損減，乃至可析邊際，即約此際建立極微。為遣一合想故，又為悟入諸所有色非真實故。</p>
<p>復次苦法略有八種差別，謂有廣大不寂靜苦、有寂靜苦、有寂靜不寂靜苦、有中不寂靜苦、有微薄不寂靜苦、有微薄寂靜苦、有極微薄寂靜苦、有非苦似苦住大寂靜。云何廣大不寂靜苦？謂生欲界未曾積集諸善根者。云何寂靜苦？謂即此已生順解脫分善根者。云何寂靜不寂靜苦？謂即此為世間道離欲已種善根者。云何中不寂靜苦？謂生色界遠離順解脫分者。云何微薄不寂靜苦？謂生無色界遠離順解脫分者。云何微薄寂靜苦？謂諸有學。云何極微薄寂靜苦？謂諸無學命根住緣六處。云何非苦似苦住大寂靜？謂已得究竟菩薩摩訶薩等，乘大悲願力故生諸有中。復次前說死苦。死有三種，謂或善心死、或不善心死、或無記心死。善心死者，謂於明利心現行位，或由自善根力所持故、或由他所引攝故，發起善心趣命終位。不善心死者，謂亦於明利心現行位，或由自不善根力所持故、或由他所引攝故，起不善心趣命終位。無記心死者，謂若於明利心現行位、若於不明利心現行位、或由闕二緣故、或由加行無功能故，起無記心趣命終位。</p>
<p>修淨行者臨命終位，於身下分先起冷觸。不淨行者臨命終位，於身上分先起冷觸。不淨行者中有生時，其相顯現如黑羊羔光、或如陰暗夜分。修淨行者中有生時，其相顯現如白練光、或如晴夜分。</p>
<p>又此中有在欲色界正受生位，亦從無色界命終後位，亦名意生健達縛等。極住七日，或中夭、或時移轉。</p>
<p>住中有中亦能集諸業，先串習力所引善等思現行故。又能覩見同類有情。又中有形似當生處。又此中有所趣無礙，如具神通往來迅速，仍於生處有所拘礙。又此中有於所生處，如秤兩頭低昂道理，終沒結生時分亦爾。住中有中於所生處發起貪愛，亦用餘煩惱為緣助。此中有身與貪俱滅，羯邏藍身與識俱生，此唯是異熟。自此已後根漸生長，如緣起中說。於四生類，或受卵生、或受胎生、或受濕生、或受化生。</p>

<p class='juan'>大乘阿毘達磨集論卷第三</p></div>
</div><!-- end of div[@id='body'] -->
</body></html>