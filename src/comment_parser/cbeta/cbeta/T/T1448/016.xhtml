<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶藥事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu16' />根本說一切有部毘奈耶藥事卷第十六</p><p class="byline">大唐三藏義淨奉　制譯</p><p>爾時世尊是無上福田，恭敬尊重，能令國王及諸臣佐、婆羅門居士、商人商主、天龍藥叉、阿素羅、迦樓羅、揵達婆、緊那落、莫呼洛伽，乃至傍蘇畢舍遮等，以諸衣服、臥具、湯藥、諸療病物供給世尊及苾芻僧伽。爾時佛在室羅筏城給孤獨園，時諸外道共集講堂，皆相謂言：「仁者知不？我等比來於此得諸國王群臣居士婆羅門等，尊重供養供給衣服、臥具、醫藥等物。今有沙門喬答摩，人間出現，所有尊重恭敬供養供給醫藥、衣服、臥具等，皆悉施彼，我等斷絕無有利養。今復云何共設何計？」其中一人作如是言：「仁者應知，若持梵行者作非梵行。」時諸外道答曰：「如是。」復有一外道，云何得之？說曰：「我等法中，有一女人，形貌端正，人所樂見。教彼女言：『喬答摩沙門共為私事。』」眾皆問曰：「是誰端正？」答曰：「彼氈遮外道女。」眾人即使令喚至已，告曰：「小妹須知！我等往日所有利養皆被斷絕。今時所有利養衣服，醫藥臥具等，悉皆尊重供養喬答摩沙門。汝不助我耶？棄却我等耶？」其女問曰：「仁者使我便欲作何計？」答曰：「汝是我眷屬家小妹，可能作是言：『沙門喬答摩，共我私行非梵行事。』若能如是，名為捍敵。世人即皆尊重供養我等，如昔無異。」其女告曰：「我不能謗沙門喬答摩，彼天人師，王臣敬重，威德無量，誰能輒信？」時諸外道報曰：「妹子！汝若不能謗沙門喬答摩，不依我等言者，我等大眾，不共汝言談話說，不得入我等家中，共擯棄汝，令汝至死，後墮地獄。」女人身少智性，遂便問曰：「仁者教我，欲作何事？」時諸外道告曰：「汝可時時往逝多林。」其女依教，每日往逝多林。乃至後時，其女腹上覆一鉢盂，詣如來所。爾時世尊為無量百千大眾，前後圍遶說微妙法，然而此女來入會中，世尊既見外道女來，作是念曰：「我昔曾作此業，積集成就由如暴流，其外道魔女面前而住。」說伽他曰：</p>

<div class="lg regular" style="margin-left:1em;"><div class='lg-row'>「聲響令人愛，　美言清巧語；</div>
<div class='lg-row'>染我懷妊胎，　而今復說法。」</div>
</div><p>爾時世尊以頌告曰：</p>
<p style="margin-left:1em;text-indent:-1em" class="lg-abnormal"><div class='lg-row'>「若人為妄語，　當墮於地獄。」</div>
</p><p>外道女答曰：</p>
<p style="margin-left:1em;text-indent:-1em" class="lg-abnormal"><div class='lg-row'>「若作云不作，　彼當墮地獄。」</div>
</p><p>世尊告曰：</p>

<div class="lg regular" style="margin-left:1em;"><div class='lg-row'>「二人皆墮於地獄，　墮與不墮自心知，</div>
<div class='lg-row'>謗法之者來生苦，　<span class='note-inline'>(少句，未見本)</span>。」</div>
</div><p>爾時天帝釋作是思惟：「彼外道女，垢穢大聖及苾芻僧伽。」作是念已，即以神變解鉢令墮。是時魔女大生羞恥，速即<span class='corr'>歸</span>去。</p>
<p>時諸眾首苾芻白佛言：「世尊！云何勝軍大王，佛為說法，初即授記於此正真等正覺？又復我等，今欲往無熱池邊，於如來前各自說本事。」佛即默然而受其請。諸佛常法，出現於世，未入涅槃，教化有情必作十事。云何為十？一者久植善根法王太子灌頂授記；二者未曾發心有情，令彼發起無上菩提之心；三者建立三寶；四者結界；五者命壽五分之中，要捨一分；六者於室羅伐城現大神通；七者於平林聚落，現從天下；八者於父母所令見真諦；九者於無熱池中，共諸苾芻，說業報因緣。由此義故，世尊共諸苾芻，於無熱池中說昔本業報事。告諸苾芻等：「可往無熱池邊，各說自本業事。」時諸苾芻聞佛教勅，咸皆依命。佛共四百九十九苾芻眾，於室羅伐城沒，無熱池邊出，往詣野猛藥叉遊行之處，其處花果甚可悅意。然而此池流注四海：一名弶伽河、二名新度河、三名縛叉河、四名呬多河。其處嶮峻，非得通人而不能往。佛與大眾，俱到彼已。</p>
<p>爾時世尊起世俗心，作此心時，乃至蟲蟻皆知佛意。難陀、鄔波難陀龍王知如來意，云何世尊起世間心？見佛欲於無熱池中，共諸苾芻各說往昔因業。即於池中，化出大蓮花，其花千葉，猶如車輪，色如天金，寶莖花蘂金剛所作，無量千花周匝圍遶。爾時世尊坐此花上，及諸苾芻各坐一蓮花。于時具壽舍利<span class='corr'>弗</span>在王舍城祇利跋窶山上，縫僧伽胝衣。佛告大目揵連：「往喚取汝同侶舍利弗來。」白言：「如是。」時具壽大目揵連，從無熱池沒，於祇利跋窶山現，到舍利弗前告言：「具壽舍利弗！今時世尊共九百九十九苾芻眾於無熱池住。我承佛勅，故來相喚，即可同行。」答曰：「具壽大目連！汝可待我縫僧伽胝了方得相隨。」告曰：「我共相助縫，不任意。」時大目連以神變力五指為針助縫，其舍利弗告目連曰：「汝應前去，我即後來。」大目連曰：「仁若不去，我強力將行。」時具壽舍利弗即舒戶鉤，告目連曰：「汝神通為最，且取此戶鉤然後將我。」時大目連即挽戶鉤，然舍利弗又作是念：「彼大威德，若挽戶鉤并我將去。」便以神通，以身繫著祇闍崛山，其山即動，并贍部洲地俱時皆動；難陀、鄔波難陀龍王，并無熱大池之中諸大德等，咸悉總動。時諸苾芻白佛言：「此是難陀、鄔波難陀龍王令動地耶？」佛告諸苾芻：「此非難陀、鄔波難陀龍王動此地也。此是大聲聞現神通也。」其舍利弗復作是念：「我若繫著須彌山者，彼亦將去。我今以心繫著無熱池中，如來所坐大蓮花已，即不能動。」時大目連告舍利弗曰：「具壽！捔神通訖，可往世尊所。」舍利弗曰：「汝且前去，我在後來。」其大目連去已，未至佛所，舍利弗先到，禮佛雙足，於蓮花上坐已，目連方至。尊者問曰：「汝於先來，何大遲之？」時諸苾芻皆生疑惑，唯佛能斷，白佛言：「世尊！比見大目乾連神通第一，今乃不如。」佛告諸苾芻：「汝等諦聽！非但今時，乃往古昔，於中天國有一畫師。其人因事，往詣餘國至已，還向畫師家停。然而主人作一轉關木女，彩色莊嚴，令其供給看侍。對前而住，客便喚曰：『來，於此眠臥。』其木女默然而立，斯人念曰：『主人發遣此女看侍於我。』即以手挽，其索即斷，身手俱散。極生羞恥，便作是念：『今者被其私裏辱我，我應對眾而為恥辱。』斯人即於當門牆上畫自己身猶如自絞，入門扇後隱身而住。主人怪晚日高不起，即往看之，開門乃見自絞而死，便作是念：『彼人何故自勒咽喉？』復見木人聚在地上，緣我勝彼由斯致死。其國立法，有人死者，先奏王知然後殯葬。主人急告王曰：『中天竺國有一畫師，來居我家，我作轉關木女供給。彼為是人手挽索斷，斯人羞恥自懸而死。願王檢看，我願殯葬。』王即勅使往看，使者告曰：『汝且斫索令斷然後檢看，為是自懸而死？為是主人勒殺？』是時主人即以斧斫唯加斫壁，客便告曰：『為死活耶？』既對王臣，深懷愧恥。」佛告諸苾芻：「於意云何？爾時畫師者，即舍利弗是。作機關木女者，即大目乾連是。於彼時中由有工巧而能勝彼，今用神通還復得勝。</p>
<p>「復次苾芻，汝等諦聽！乃往古昔，別於一方聚落之中有二畫師，共鬪技能，皆稱我好、明解工巧。俱詣王所，白言云：『我明圖畫。』第二亦云：『我能圖畫。』時王即令壁上各畫一面：『畫已能知，我不信說。』其一畫師，時經六月乃畫一面。其第二者，但唯摩飾壁面。其畫了者，即白王言：『我畫牆了。』王共群臣來觀畫彩。告曰：『大端正。』第二畫師白王：『看我畫作，由前壁畫光影現斯，以薄衣覆。』王見此事，甚大怪之，云：『更勝彼。』其人禮王足已，白言：『此非我畫，由彼壁畫於此影現。大王！為復畫者端妙？為復此處端正？』王言：『如汝作者，甚為端正。』」佛告諸苾芻：「汝意云何？爾時六月磨作畫師者，即舍利弗是。時經六月畫師者，即大目連是也。於彼時中由其工巧而能得勝，今復神通而還獲勝。</p>
<p>「復次苾芻，汝等諦聽！非但今時神通得勝，古昔於波羅痆斯城不遠，有二仙人：一名勝佉、二名利棄多。彼於後時，天降大雨，地面多泥。其勝佉仙人膝脚跌倒地，被打瓶破。仙人呪誓，於十二年中天更不雨。其梵授王及波羅痆斯人眾，皆聞仙人呪誓令十二年天不降雨。王及國人同往彼仙所，白言：『大仙！莫作如是。』仙人告曰：『我不忍之，令十二年不得下雨。』梵授王等別向利棄多仙人所，以事白言。此仙作實語，應時天降大雨。」佛告諸苾芻等：「爾時名勝佉仙人者，即大目連是。利棄多仙人者，即舍利弗是也。」廣說如上。</p>
<p>「復次苾芻！彼二仙人有少惱緣，其利棄多仙人即於勝佉邊求而懺摩。正禮足時，其勝佉乃以脚蹋利棄多頭髻之上。被蹋之時，即作呪誓：『願明日日出之時，汝頭破裂。』勝佉還即呪誓：『願日莫出。』日既不出，世間黑闇。諸婆羅門、城中人眾皆來白勝佉仙人曰：『莫作是事。』彼仙答曰：『若令日出，頭決破裂。』其利棄多告勝佉曰：『汝可作一土頭。』其仙即作土頭戴之，其日即出，土頭便破。」佛告諸苾芻：「莫作異見。時勝佉仙人者，即大目揵連是。利棄多仙人者，舍利弗苾芻是。於彼時中而已勝彼，今時亦勝。」</p>
<p>佛告諸苾芻：「汝等復聽！我今為汝說。昔中天竺有一巧人，善解牙作。遂持象牙，刻為粳米一斗，以充道糧，往波斯國。既至彼國，詣一巧師家中，暫寄欲住。斯人不在，但有其妻。既見妻已，報言：『將此一斗白粳米為我作飯。』其巧工妻答曰：『此米留著，汝當且去。』其人留米即去。彼便為煮，柴薪俱盡，米仍不熟。夫主來至家中，問其妻曰：『賢首！汝今作何物耶？』妻即具說。夫便看米，乃知是象牙為米，夫以誑心告曰：『此水為有灰故，米不能熟。汝用淨甜水煮，米當即熟。』後時留米人來，其妻報曰：『汝宜取淨甜水來。』其人持瓦瓶取水。預前速至畫作水池，於其池中畫作一死狗，其形脹爛。其取水人至彼池已，乃見此狗，一手掩鼻，一手下瓶。以眼視狗，遂打瓶破。瓶既破已，便自羞恥。」佛言：「汝等苾芻，勿作異念。其昔巧工作象牙米者，大目乾連是。畫作水池者，今舍利弗是也。汝諸苾芻！如來所得之定，諸聖獨覺，名亦不知。諸獨覺所得之定，舍利子、大目連，名亦不知。舍利子所得之定，餘聲聞眾，名亦不知。舍利子苾芻，具大威德，勝大目連。然而由彼多現神通，密作是說：『大目乾連神通第一。』」</p>
<p>復次大迦葉波自說其業，而說頌曰：</p>

<div class="lg regular" style="margin-left:1em;"><div class='lg-row'>「迦葉往詣於眾前，　具說前生修行法：</div>
<div class='lg-row'>捨施少分諸功德，　獲斯無量勝福田。</div>
<div class='lg-row'>猶如世間師子王，　無畏遊於諸山藪；</div>
<div class='lg-row'>今大迦葉亦復然，　演說昔法心無畏。</div>
<div class='lg-row'>我昔曾施升秕食，　當於無漏獨覺所；</div>
<div class='lg-row'>住最無垢三昧定，　我今信受亦復然。</div>
<div class='lg-row'>於佛教中發大願，　常聞如是最勝法；</div>
<div class='lg-row'>由是因緣獲果報，　千度生於北欝單。</div>
<div class='lg-row'>其國長壽無彼我，　漸獲尊貴無闕少；</div>
<div class='lg-row'>由斯一業獲果報，　千度得生忉利天。</div>
<div class='lg-row'>彼天受妙香瓔珞，　色相殊好以嚴身；</div>
<div class='lg-row'>彼壽報盡命既終，　還復天中獲安樂。</div>
<div class='lg-row'>由於一業發大願，　多饒財寶不貪著；</div>
<div class='lg-row'>不求五欲受諸樂，　便捨出家學佛道。</div>
<div class='lg-row'>我昔不遇大明師，　亦不逢彼聲聞眾；</div>
<div class='lg-row'>見服袈裟染衣者，　便即頂禮求出家。</div>
<div class='lg-row'>我見如是出家時，　在於佛前眾中坐；</div>
<div class='lg-row'>從眾而起頂禮佛，　說佛是我親教師。</div>
<div class='lg-row'>于時世尊出是言：　『汝是弟子我為師；</div>
<div class='lg-row'>若求出離諸苦難，　宜應聽受淨妙法。』</div>
<div class='lg-row'>世尊為我說妙法，　發大慈悲於我處；</div>
<div class='lg-row'>四禪十力及六根，　八支聖道令修學。</div>
<div class='lg-row'>我今獲致如斯法，　便以漏盡不復生；</div>
<div class='lg-row'>今我最後受此身，　與諸賢聖為同侶。</div>
<div class='lg-row'>如來常說真實法，　持淨戒者願隨心；</div>
<div class='lg-row'>我所發願今得隨，　更不受生最後有。</div>
<div class='lg-row'>我生及貪今已盡，　斷諸有結更不縛；</div>
<div class='lg-row'>我於法中為長子，　由法王力離眾苦。</div>
<div class='lg-row'>佛已記我為第一，　於杜多中最為上；</div>
<div class='lg-row'>已見實諦證真法，　我今惑盡獲不動。</div>
<div class='lg-row'>對聖尊前說本業，　在於阿耨大池中；</div>
<div class='lg-row'>大聖慈尊加被我，　安坐蓮花說斯事。」</div>
</div><p>爾時耆宿聲聞諸大苾芻問具壽舍利子言：「汝昔曾作何業？由彼業故，得大智慧，辯才無礙。」爾時舍利弗以頌答曰：</p>

<div class="lg regular" style="margin-left:0em;"><div class='lg-row'>「我昔山林見隱人，　是其獨覺寂靜者；</div>
<div class='lg-row'>依止空閑修淨行，　身被垢弊破袈裟。</div>
<div class='lg-row'>我時見彼心歡悅，　即便取衣為浣染；</div>
<div class='lg-row'>更以針線好縫治，　殷勤頂禮申恭敬。</div>
<div class='lg-row'>彼便於我生哀愍，　舉身湧在大空中；</div>
<div class='lg-row'>為現種種變神通，　於是搖颺騰空去。</div>
<div class='lg-row'>時我覩斯神變已，　合掌慇心發弘願：</div>
<div class='lg-row'>『願我生生常智慧，　有大勢力饒財寶，</div>
<div class='lg-row'>於彼榮豪族姓中，　常得出家捨五欲。』</div>
<div class='lg-row'>由斯願力得出家，　五百生中離俗網。</div>
</div>
<div class="lg regular" style="margin-left:1em;"><div class='lg-row'>「此是最後身，　得生於人間；</div>
<div class='lg-row'>親事大導師，　無上等正覺。</div>
<div class='lg-row'>我今得出家，　於釋師子教；</div>
<div class='lg-row'>以獲安隱法，　去熱得清涼。</div>
<div class='lg-row'>我於半月間，　讀誦達彼岸；</div>
<div class='lg-row'>對親教大師，　於僧眾宣示。</div>
<div class='lg-row'>而為我授記，　大慧最尊者；</div>
<div class='lg-row'>隨順轉法輪，　令眾生悟解。</div>
<div class='lg-row'>舍利子大慧，　於僧大眾中；</div>
<div class='lg-row'>自記宿業報，　無熱池中說。」</div>
</div><p>爾時耆宿聲聞諸大苾芻告具壽大目連曰：「其舍利子已說宿業，次至仁說本業報緣。」作是語時，大目連即以伽陀告諸耆宿而說頌曰：</p>

<div class="lg regular" style="margin-left:1em;"><div class='lg-row'>「我昔為隱士，　處在於山藪；</div>
<div class='lg-row'>時有一人來，　求我欲出家。</div>
<div class='lg-row'>即與剃鬚髮，　并沐浴染衣；</div>
<div class='lg-row'>授與令披著；　斯人於屏處，</div>
<div class='lg-row'>端身結加坐，　證得緣覺果；</div>
<div class='lg-row'>搖颺騰空去。　是時我歡喜，</div>
<div class='lg-row'>恭敬而合掌，　由斯發弘願，</div>
<div class='lg-row'>今獲大神通：　『我願得斯通，</div>
<div class='lg-row'>如是大仙者。』　由斯善根力，</div>
<div class='lg-row'>生處常獲福。　此是最後身，</div>
<div class='lg-row'>得生於人道，　親事大導師，</div>
<div class='lg-row'>無上等正覺。　於釋師子教，</div>
<div class='lg-row'>而我得出家，　已獲阿羅漢，</div>
<div class='lg-row'>去熱得清涼；　世尊記別我，</div>
<div class='lg-row'>神通為第一。　緣於施少分，</div>
<div class='lg-row'>今招大果報。　昔時殘惡業，</div>
<div class='lg-row'>我說仁善聽。　往因大國中，</div>
<div class='lg-row'>而生豪貴族，　初為童子時，</div>
<div class='lg-row'>出門庭遊戲。　入家欲飲食，</div>
<div class='lg-row'>遇父與母交，　既見生羞恥，</div>
<div class='lg-row'>便以杖打我。　為此懷嫌恨，</div>
<div class='lg-row'>發言願長大，　摧其身如[竺-二+韋]。</div>
<div class='lg-row'>當發斯惡願，　生黑繩地獄；</div>
<div class='lg-row'>受諸極苦已，　得生於人中。</div>
<div class='lg-row'>此是最後身，　由有餘殘罪；</div>
<div class='lg-row'>遭斯外道難，　命根幾欲盡。</div>
<div class='lg-row'>最後罪報盡，　不復更有餘；</div>
<div class='lg-row'>於慈父母邊，　是故發清信。</div>
<div class='lg-row'>所有諸群生，　而墮於惡趣；</div>
<div class='lg-row'>由心懷惡事，　常見苦無樂。</div>
<div class='lg-row'>目連對耆德，　說是宿業報；</div>
<div class='lg-row'>阿耨大池中，　安坐花臺上。」</div>
</div><p>爾時耆宿聲聞諸大苾芻，於具壽善妙苾芻，作如是說：「具壽目連已說宿業竟，次至仁說本業報緣。」作是語已，其時善妙即以伽他而說頌曰：</p>

<div class="lg regular" style="margin-left:1em;"><div class='lg-row'>「我昔入寺中，　見地有塵穢；</div>
<div class='lg-row'>即便持掃箒，　除糞及塗治。</div>
<div class='lg-row'>因發清信心，　掃洒令清淨；</div>
<div class='lg-row'>由斯善根故，　生處端正身。</div>
<div class='lg-row'>父母與立名，　名為妙善來；</div>
<div class='lg-row'>於眷屬等前，　時好美名稱。</div>
<div class='lg-row'>眾人常樂見，　見者生歡喜；</div>
<div class='lg-row'>親侍大導師，　無上等正覺。</div>
<div class='lg-row'>我獲阿羅漢，　去熱得清涼；</div>
<div class='lg-row'>我昔作斯願，　惱盡成無漏。</div>
<div class='lg-row'>於贍部等洲，　以繒綵掃地；</div>
<div class='lg-row'>若有人能掃，　離欲經行處。</div>
<div class='lg-row'>彼人能掃除，　此地并諸地；</div>
<div class='lg-row'>若有人能掃，　四方僧住處，</div>
<div class='lg-row'>塔地好如掌，　大如安鉢許，</div>
<div class='lg-row'>斯人福增長，　亦能自覺悟。</div>
<div class='lg-row'>是故汝當知，　應正等妙覺，</div>
<div class='lg-row'>有大功德聚，　宜勤供養塔。</div>
<div class='lg-row'>獲斯大果報，　皆由往昔時；</div>
<div class='lg-row'>所修眾善業，　方獲斯安樂。</div>
<div class='lg-row'>所以於佛塔，　志心興供養；</div>
<div class='lg-row'>無上大福田，　淨心應布施。</div>
<div class='lg-row'>若於佛正覺，　或佛聲聞處，</div>
<div class='lg-row'>施少獲福多，　由持戒淨故。</div>
<div class='lg-row'>善妙大眾前，　自說宿業報；</div>
<div class='lg-row'>無熱池安住，　安坐妙蓮臺。」</div>
</div><p>爾時耆宿聲聞諸大苾芻告具壽妙意曰：「善妙已說本業果報，次至於仁說其本業。」爾時妙意便以伽陀而說頌曰：</p>

<div class="lg regular" style="margin-left:1em;"><div class='lg-row'>「我昔為童子，　共諸同伴侶；</div>
<div class='lg-row'>耳安蘇秣那，　同往花林處。</div>
<div class='lg-row'>見佛毘鉢尸，　大窣覩波塔；</div>
<div class='lg-row'>諸天人眾等，　咸興大供養。</div>
<div class='lg-row'>並以清淨心，　手持頂耳鬘；</div>
<div class='lg-row'>懸在高塔上，　各發斯誓願。</div>
<div class='lg-row'>我見彼施花，　即於大眾前，</div>
<div class='lg-row'>持其耳上花，　懸佛大塔上。</div>
<div class='lg-row'>由斯善根力，　生於六欲天，</div>
<div class='lg-row'>常得大果報。　我捨一花枝，</div>
<div class='lg-row'>一百俱胝歲，　天中受妙樂，</div>
<div class='lg-row'>最後證無生。　大德今應知，</div>
<div class='lg-row'>正覺多福德，　勤修勝供養，</div>
<div class='lg-row'>第一世間尊，　佛塔應恭敬，</div>
<div class='lg-row'>大師并弟子，　淨心施少分，</div>
<div class='lg-row'>獲福果無邊。　我念過去世。</div>
<div class='lg-row'>作斯微善業，　由斯福業故，</div>
<div class='lg-row'>常受諸天樂；　親覲天尊師，</div>
<div class='lg-row'>無上等正覺，　已獲阿羅漢，</div>
<div class='lg-row'>去熱得清涼。　此是最後身，</div>
<div class='lg-row'>不得受後有；　由此因緣故，</div>
<div class='lg-row'>名為蘇末那，　解脫諸苦蘊，</div>
<div class='lg-row'>已度於有海。　蘇摩那苾芻，</div>
<div class='lg-row'>對眾而宣說，　昔時因業報。</div>
<div class='lg-row'>無熱大池中，　安坐花臺上。」</div>
</div><p>爾時耆宿聲聞告具壽俱胝苾芻曰：「其具壽蘇末那苾芻已說自業，次至仁說昔作何業？由何業故，佛記於汝，精進之中，最為第一？」爾時具壽俱胝苾芻以頌告曰：</p>

<div class="lg regular" style="margin-left:1em;"><div class='lg-row'>「昔於親慧城，　造一毘訶羅；</div>
<div class='lg-row'>淨心修已畢，　奉施四方僧。</div>
<div class='lg-row'>於斯寺院內，　繒綵而敷地；</div>
<div class='lg-row'>歡喜心調暢，　發斯弘誓願。</div>
<div class='lg-row'>常願親事佛，　獲得無上果；</div>
<div class='lg-row'>證第一涅槃，　永離諸煩惱。</div>
<div class='lg-row'>我緣此福故，　於九十劫中，</div>
<div class='lg-row'>常受人天身，　快樂恒無畏。</div>
<div class='lg-row'>彼有餘殘業，　受此最後身；</div>
<div class='lg-row'>生於高族家，　唯有我一子。</div>
<div class='lg-row'>十月滿已誕，　心生大歡喜；</div>
<div class='lg-row'>父時給財物，　數有二百萬。</div>
<div class='lg-row'>我足有金毛，　長短向四寸，</div>
<div class='lg-row'>微妙絕柔軟，　喻若兜羅綿；</div>
<div class='lg-row'>已經九十劫，　足常不躡地。</div>
<div class='lg-row'>以福因緣故，　親侍大導師，</div>
<div class='lg-row'>無上等正覺，　得受人天樂；</div>
<div class='lg-row'>既證阿羅漢，　去熱得清涼，</div>
<div class='lg-row'>世尊已記我，　精進中第一；</div>
<div class='lg-row'>諸漏並已盡，　而獲無垢處。</div>
<div class='lg-row'>我俱胝二十，　對眾耆宿前，</div>
<div class='lg-row'>說其宿業報，　無熱大池中。」</div>
</div><p>爾時耆宿聲聞諸大苾芻告具壽妙音曰：「其具壽二十俱胝苾芻已說本業，次至<span class='corr'>仁</span>說。」爾時具壽妙音以頌告曰：</p>

<div class="lg regular" style="margin-left:1em;"><div class='lg-row'>「我先種善業，　經於九十劫；</div>
<div class='lg-row'>不墮三惡趣，　而得天人身。</div>
<div class='lg-row'>我未識三寶，　唯見是佛塔；</div>
<div class='lg-row'>佛名毘鉢尸，　而興大供養。</div>
<div class='lg-row'>復以三金錢，　用買塗香等；</div>
<div class='lg-row'>安於佛塔上，　一心無退轉。</div>
<div class='lg-row'>由斯福力故，　多受人天樂；</div>
<div class='lg-row'>今獲阿羅漢，　去熱得清涼。</div>
<div class='lg-row'>我於佛塔前，　廣發微妙願；</div>
<div class='lg-row'>以斯少供養，　受於無量果。</div>
<div class='lg-row'>大眾今應知，　等覺有大福；</div>
<div class='lg-row'>塔前呈少供，　獲果報無邊。</div>
<div class='lg-row'>世尊受我記，　於彼伽陀中，</div>
<div class='lg-row'>廣宣妙辯才，　多聞中第一。</div>
<div class='lg-row'>於斯大眾前，　并及諸耆宿，</div>
<div class='lg-row'>已說宿業事，　無熱大池中。」</div>
</div><p>爾時耆宿聲聞諸大苾芻，告具壽賓頭盧頗羅墮闍，而作是言：「具壽妙音已說本業，次至仁說。」爾時具壽賓頭盧以頌告曰：</p>

<div class="lg regular" style="margin-left:1em;"><div class='lg-row'>「我昔生貴家，　父母邊自在；</div>
<div class='lg-row'>父令知庫藏，　侍衛於父母。</div>
<div class='lg-row'>心常為慳悋，　於姊妹兄弟；</div>
<div class='lg-row'>及以奴婢類，　不給於衣食。</div>
<div class='lg-row'>我母亦索食，　慳悋而不與；</div>
<div class='lg-row'>口復出惡言，　可食諸瓦石。</div>
<div class='lg-row'>由斯惡業力，　墮於大地獄；</div>
<div class='lg-row'>大熱及黑繩，　於斯受眾苦。</div>
<div class='lg-row'>地獄受苦已，　方得生人間；</div>
<div class='lg-row'>由斯惡業力，　我常食瓦石。</div>
<div class='lg-row'>若得飲食時，　食常不知足；</div>
<div class='lg-row'>飢渴甚逼惱，　由斯恒受苦。</div>
<div class='lg-row'>此是最後身，　人中生出家；</div>
<div class='lg-row'>親事大導師，　無上等正覺。</div>
<div class='lg-row'>我以得出家，　於釋師子教，</div>
<div class='lg-row'>獲得阿羅漢，　去熱得清涼。</div>
<div class='lg-row'>世尊為我記，　煩惱漏已除；</div>
<div class='lg-row'>於師子吼中，　最名為第一。</div>
<div class='lg-row'>今雖得神通，　由常服瓦石；</div>
<div class='lg-row'>假令經百劫，　所作業不亡。</div>
<div class='lg-row'>耆宿今應知，　我念往惡業，</div>
<div class='lg-row'>已受種種苦，　餘業今應盡。</div>
<div class='lg-row'>我名賓頭盧，　今在大眾前，</div>
<div class='lg-row'>說自宿業報，　無熱大池中。」</div>
</div><p>爾時耆宿聲聞諸大苾芻，告具壽善來，作如是言：「具壽賓頭盧已說宿業，次至仁說，作何業報？」爾時善來苾芻以頌告曰：</p>

<div class="lg regular" style="margin-left:0em;"><div class='lg-row'>「我念過去世，　親意大城中；</div>
<div class='lg-row'>生於貴族家，　有無量倉庫。</div>
<div class='lg-row'>王名隨眾意，　諸臣亦復然；</div>
<div class='lg-row'>端嚴人樂見，　色相好容儀。</div>
<div class='lg-row'>于時我乘輅，　大眾咸恭敬；</div>
<div class='lg-row'>同詣勝園林，　共受五欲樂。</div>
<div class='lg-row'>於彼芳林見，　沙門調六根；</div>
<div class='lg-row'>身披垢弊衣，　寂然而宴坐。</div>
<div class='lg-row'>我既見斯人，　心生大歡喜；</div>
<div class='lg-row'>雖見著弊服，　而心不生厭。</div>
<div class='lg-row'>罵此出家人，　惡想不樂見；</div>
<div class='lg-row'>身著大癩病，　食時常變吐。</div>
<div class='lg-row'>由斯業報故，　口出於惡言；</div>
<div class='lg-row'>於人命終後，　生於地獄中。</div>
<div class='lg-row'>常為飢渴逼，　恒受於眾苦；</div>
<div class='lg-row'>厥名為遠來，　復名為眾棄。</div>
<div class='lg-row'>身色甚大惡，　受地獄苦已；</div>
<div class='lg-row'>方得生人<span class='corr'>間</span>，　身著大癩病。</div>
<div class='lg-row'>食常為變吐，　手抱人髑髏；</div>
<div class='lg-row'>竹葉為衣服，　用草而為壁。</div>
<div class='lg-row'>常居此舍中，　入聚落乞食；</div>
<div class='lg-row'>恒被他驅擯，　或復被杖打。</div>
<div class='lg-row'>或不聽入舍，　常被他嫌賤；</div>
<div class='lg-row'>五百生中然，　不順諸人心，</div>
<div class='lg-row'>人天神所捨。　于時我見佛，</div>
<div class='lg-row'>僧伽眾圍遶，　欲於此眾心，</div>
<div class='lg-row'>志誠當說悔。　遙見大眾已，</div>
<div class='lg-row'>便速奔馳走，　即發如是言：</div>
<div class='lg-row'>『常願足飲食。』　我身并大眾，</div>
<div class='lg-row'>佛前而聽法；　無人施我食，</div>
<div class='lg-row'>失望而欲去。　牟尼大導師，</div>
<div class='lg-row'>慈悲為我說，　眾中遙命我：</div>
<div class='lg-row'>『善來汝應坐。』　我聞心極喜，</div>
<div class='lg-row'>曲躬虔合掌，　禮佛雙足已，</div>
<div class='lg-row'>退坐於一面。　世尊大慈悲，</div>
<div class='lg-row'>應憐愍我故，　為我說妙法，</div>
<div class='lg-row'>聞法見真諦，　啼泣淚交流，</div>
<div class='lg-row'>而即請出家，　世尊許出家。</div>
<div class='lg-row'>我名為善來，　親事大導師；</div>
<div class='lg-row'>世尊受我記，　處界中第一。</div>
<div class='lg-row'>我今大眾前，　自說宿業事；</div>
<div class='lg-row'>安坐蓮華內，　無熱大池中。」</div>
</div><p>爾時諸大聲聞耆宿苾芻告具壽有喜曰：「具壽善來已說本業，次至仁說，昔作何業？」爾時具壽有喜說伽陀曰：</p>

<div class="lg regular" style="margin-left:0em;"><div class='lg-row'>「昔於王舍城，　身受大富貴；</div>
<div class='lg-row'>其時遭亢旱，　我設仙人食。</div>
<div class='lg-row'>後有一仙來，　容儀甚端正；</div>
<div class='lg-row'>此是緣覺性，　漏盡心自在。</div>
<div class='lg-row'>為我心慳悋，　遂起斯惡念：</div>
<div class='lg-row'>『誰能於此人，　七年供給食。』</div>
<div class='lg-row'>以馬尿煮飯，　令彼仙人食；</div>
<div class='lg-row'>仙人既食已，　由此命便終。</div>
<div class='lg-row'>為斯作惡業，　久在地獄受；</div>
<div class='lg-row'>眾合及大叫，　焰熱并大熱。</div>
<div class='lg-row'>地獄受苦已，　方始得人身；</div>
<div class='lg-row'>多病不自在，　死受於劇苦。</div>
<div class='lg-row'>展轉五百生，　生生恒受苦；</div>
<div class='lg-row'>重病常不離，　不免眾苦迫。</div>
<div class='lg-row'>此是最後身，　得生於人間，</div>
<div class='lg-row'>親侍大導師，　無上等正覺。</div>
<div class='lg-row'>我得出家已，　釋師子教中，</div>
<div class='lg-row'>證得阿羅漢，　去熱獲清涼。</div>
<div class='lg-row'>我入耆宿位，　獲得通無漏，</div>
<div class='lg-row'>隨順眾病人，　皆令病消殄。</div>
<div class='lg-row'>我苾芻有喜，　對諸耆宿前；</div>
<div class='lg-row'>自說昔業報，　無熱大池中。」</div>
</div><p>爾時諸大聲聞耆宿苾芻告具壽名稱曰：「具壽有喜苾芻說本業已，次至仁說。」爾時名稱苾芻於大眾中說伽他曰：</p>

<div class="lg regular" style="margin-left:1em;"><div class='lg-row'>「昔為隱士居蘭若，　為乞食故入村中；</div>
<div class='lg-row'>見一死女在道傍，　青泡膿流并糞尿。</div>
<div class='lg-row'>我即如理善觀察，　對此跏趺正憶念；</div>
<div class='lg-row'>于時我觀不淨行，　一心想念不散亂。</div>
<div class='lg-row'>我坐不久觀斯事，　然此死屍肚坼裂；</div>
<div class='lg-row'>當見肚裂流膿血，　糞尿臭穢皆充滿；</div>
<div class='lg-row'>遍體膿流肉壞爛，　無量蠅蛆皆唼食。</div>
</div>
<div class="lg regular" style="margin-left:0em;"><div class='lg-row'>「我時從定起，　即詣空寂處；</div>
<div class='lg-row'>更不行乞食，　亦不思飡噉。</div>
<div class='lg-row'>若入聚落時，　但緣求飲食；</div>
<div class='lg-row'>諸女甚端正，　觀此不忍食。</div>
<div class='lg-row'>一切有情身，　皆由四大合；</div>
<div class='lg-row'>滿中多糞尿，　臭穢血膿流。</div>
<div class='lg-row'>如是正觀已，　便得離慾想；</div>
<div class='lg-row'>住於四梵行，　無量善觀察。</div>
<div class='lg-row'>從彼命終後，　生於大梵天；</div>
<div class='lg-row'>梵天中壽終，　生波羅痆斯。</div>
<div class='lg-row'>最尊富貴族，　長者家作子；</div>
<div class='lg-row'>一切皆具足，　晝夜常受樂。</div>
<div class='lg-row'>夜內眠臥時，　忽然驚覺見；</div>
<div class='lg-row'>諸綵美女等，　脫去瓔珞衣，</div>
<div class='lg-row'>身形皆裸露，　更相架枕眠。</div>
<div class='lg-row'>我由昔業力，　想彼舊寒林，</div>
<div class='lg-row'>念女皆不淨；　心便厭離欲，</div>
<div class='lg-row'>發聲稱苦哉，　遍告無人應。</div>
<div class='lg-row'>即從高樓下，　天眾為開門；</div>
<div class='lg-row'>出此大城中，　至一河南岸。</div>
<div class='lg-row'>見佛在北岸，　高聲而喚佛：</div>
<div class='lg-row'>『我今被損害，　聖者哀救護。』</div>
<div class='lg-row'>大師聞我聲，　便以善言答：</div>
<div class='lg-row'>『汝來施無畏。』　我聞速度河，</div>
<div class='lg-row'>遺一寶莊履。　既至大悲所，</div>
<div class='lg-row'>正覺無上士，　世尊知我渴；</div>
<div class='lg-row'>種種說妙法，　聞法心開悟，</div>
<div class='lg-row'>剃髮而出家，　得見真諦理。</div>
<div class='lg-row'>世尊加被我，　精進不放逸；</div>
<div class='lg-row'>後夜明星出，　漏盡得清涼。</div>
<div class='lg-row'>我於耆宿前，　名稱說本業；</div>
<div class='lg-row'>安坐蓮花內，　無熱大池中。」</div>
</div><p>爾時諸大聲聞耆宿苾芻告具壽財益曰：「具壽苾芻名稱已說本業，次至仁說。」爾時具壽財益即說業報，以頌答曰：</p>

<div class="lg regular" style="margin-left:1em;"><div class='lg-row'>「昔於波羅痆斯城，　國王名曰吉基羅；</div>
<div class='lg-row'>迦葉世尊滅度已，　為佛造立窣覩波。</div>
<div class='lg-row'>我為彼王之長子，　其王名稱遍諸方；</div>
<div class='lg-row'>於此寶塔我居先，　建立殊勝妙傘蓋。</div>
<div class='lg-row'>由作如是勝善業，　人天常得最勝福；</div>
<div class='lg-row'>所生之處常富貴，　為大施主多倉庫。</div>
</div>
<div class="lg regular" style="margin-left:1em;"><div class='lg-row'>「我於五百生，　捨施無能數；</div>
<div class='lg-row'>諸來求乞者，　沙門<span class='corr'>婆</span>羅門，</div>
<div class='lg-row'>各各無違逆，　悉令充滿足，</div>
<div class='lg-row'>及諸緣覺等，　離欲無漏者。</div>
<div class='lg-row'>有五百緣覺，　清淨心供養；</div>
<div class='lg-row'>由是善根力，　得此最後身。</div>
<div class='lg-row'>而生富貴家，　生已即能語，</div>
</div>
<div class="lg regular" style="margin-left:1em;"><div class='lg-row'>「云：『我家中有倉庫，　今欲捨施諸貧士；</div>
<div class='lg-row'>施諸貧士無厭足，　一切飲食并資具。</div>
<div class='lg-row'>諸賢善士今應知，　為我速答此有無。』</div>
<div class='lg-row'>諸人見我說斯語，　各各驚怪皆逃走。</div>
</div>
<div class="lg regular" style="margin-left:0em;"><div class='lg-row'>『汝為當是人，　為天物藥叉；</div>
<div class='lg-row'>汝當為我說，　速答如斯事。』</div>
<div class='lg-row'>『母今聽善說，　我是慈母子；</div>
<div class='lg-row'>非藥叉鬼神，　但由宿命智。</div>
</div>
<div class="lg regular"><div class='lg-row'>常為長者恒布施。』　母聞斯語甚歡喜，</div>
<div class='lg-row'>我之慈母說是言：　『愛子無畏常行施。』</div>
</div>
<div class="lg regular" style="margin-left:1em;"><div class='lg-row'>「母作是言已，　親眷養育我；</div>
<div class='lg-row'>諸人咸愛樂，　見者生歡喜。</div>
<div class='lg-row'>始從生已來，　常增益倉庫，</div>
<div class='lg-row'>金銀及僕從。　由纔生能言，</div>
<div class='lg-row'>眾為立名字，　因生增益財，</div>
<div class='lg-row'>立我名財益。　彼時能施財，</div>
<div class='lg-row'>令求者充滿；　今侍等正覺，</div>
<div class='lg-row'>捨家而學道。　我不為避難，</div>
<div class='lg-row'>而求於出家，　已獲六神通，</div>
<div class='lg-row'>清淨求出離。　諸王常供養，</div>
<div class='lg-row'>臣等並尊貴，　為是豐衣食。</div>
<div class='lg-row'>我財益苾芻，　對諸耆宿前，</div>
<div class='lg-row'>說昔業報事。」</div>
</div></div>
<p class='juan'>根本說一切有部毘奈耶藥事卷第十六</p>
</div><!-- end of div[@id='body'] -->
</body></html>