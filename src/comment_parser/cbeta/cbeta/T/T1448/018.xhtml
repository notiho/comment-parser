<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶藥事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu18' />根本說一切有部毘奈耶藥事卷第十八</p><p class="byline">大唐三藏義淨奉　制譯</p>
<div class='div-other'>
<p class='h1'>諸大弟子及佛自說業報</p><p>爾時諸耆宿苾芻告具壽因緣曰：「具壽蜜性已說業報訖，次至具壽說。」于時因緣即說頌曰：</p>

<div class="lg regular" style="margin-left:0em;"><div class='lg-row'>「九十一劫時，　我在親慧城；</div>
<div class='lg-row'>見毘鉢尸佛，　欲入大都郭。</div>
<div class='lg-row'>我既見大悲，　妙花散於上；</div>
<div class='lg-row'>花開莖卓竪，　佛頂上為蓋。</div>
<div class='lg-row'>淨心投佛足，　虔恭頭面禮；</div>
<div class='lg-row'>十指端合掌，　敬重右圍遶。</div>
<div class='lg-row'>不聞彼佛法，　亦不受三歸；</div>
<div class='lg-row'>但發清淨心，　隨善逝而去。</div>
<div class='lg-row'>我於毘鉢尸，　作斯善業故；</div>
<div class='lg-row'>經九十一劫，　不曾生惡趣。</div>
<div class='lg-row'>常受大天身，　恒受勝天樂；</div>
<div class='lg-row'>多生於人趣，　大富多財寶。</div>
<div class='lg-row'>此是最後受，　今得為人身；</div>
<div class='lg-row'>生大淨行族，　大富具多財。</div>
<div class='lg-row'>披其祕典趣，　文義及占相；</div>
<div class='lg-row'>章句皆通了，　及大人相好。</div>
<div class='lg-row'>於其淨行林，　教授五百人；</div>
<div class='lg-row'>婆羅門眾圍，　出城歸林藪。</div>
<div class='lg-row'>時我見世尊，　苾芻眾圍遶；</div>
<div class='lg-row'>精進甚勇猛，　來入摩揭陀。</div>
<div class='lg-row'>既見大悲士，　情便生淨信；</div>
<div class='lg-row'>由斯因緣故，　得知其勝相。</div>
<div class='lg-row'>既出見世父，　備足諸妙相；</div>
<div class='lg-row'>三十二端嚴，　八十諸好飾。</div>
<div class='lg-row'>見此端嚴相，　虔誠頂禮足；</div>
<div class='lg-row'>恭敬合掌立，　讚歎大導師：</div>
<div class='lg-row'>『相論所言者，　唯仁得具備；</div>
<div class='lg-row'>必定是大師，　世間無與等。</div>
<div class='lg-row'>勝梵過帝釋，　更無有雙者；</div>
<div class='lg-row'>超日越地神，　十方界無比。</div>
<div class='lg-row'>不見過佛者，　豈能相比類；</div>
<div class='lg-row'>天上及人間，　為大摧魔將。</div>
<div class='lg-row'>無怙中為依，　無導中為導；</div>
<div class='lg-row'>我願作聲聞，　我希依奉教。』</div>
<div class='lg-row'>赫奕金色臂，　百福莊嚴相；</div>
<div class='lg-row'>世父舒垂下，　摩我於頂上。</div>
<div class='lg-row'>蒙告：『汝心淨，　多獲諸勝利；</div>
<div class='lg-row'>能發淨心施，　其福無邊限。</div>
<div class='lg-row'>於無上福田，　能生淨妙意；</div>
<div class='lg-row'>良田下種已，　摩納婆皆辦。</div>
<div class='lg-row'>永斷無利趣，　不有惡道怖；</div>
<div class='lg-row'>得開甘露門，　所愛悉成就。</div>
<div class='lg-row'>必若樂出家，　隨意而來作；</div>
<div class='lg-row'>急宜棄鬚髮，　可置婆羅門。』</div>
<div class='lg-row'>既聞佛法音，　遍告諸門徒；</div>
<div class='lg-row'>門徒啟告我：　『為禿沙門耶，</div>
<div class='lg-row'>云何捨白淨，　而取於黑處；</div>
<div class='lg-row'>棄其勝妙族，　欲習卑賤類？</div>
<div class='lg-row'>婆羅門種類，　世間最超越；</div>
<div class='lg-row'>梵王從胸口，　化出婆羅門。』</div>
<div class='lg-row'>『汝等無開覺，　汝等無所知；</div>
<div class='lg-row'>汝所習學教，　唯我善能詠。</div>
<div class='lg-row'>如我所明解，　文義說無窮；</div>
<div class='lg-row'>我隨解應作，　汝等隨緣散。</div>
<div class='lg-row'>若無有所須，　各隨其意樂；</div>
<div class='lg-row'>我更不為師，　亦不復教示。』</div>
<div class='lg-row'>時此諸門徒，　泣淚向前來；</div>
<div class='lg-row'>悲涕皆憂惱，　隨便四散去。</div>
<div class='lg-row'>大悲靜寂士，　善言慰告我：</div>
<div class='lg-row'>『可來善苾芻。』　我即具近圓。</div>
<div class='lg-row'>發正清淨心，　捨俗而出家；</div>
<div class='lg-row'>備諸大神通，　所作已成辦。</div>
<div class='lg-row'>我今觀先業，　天眼悉明淨；</div>
<div class='lg-row'>知生及死相，　所曾受身處。</div>
<div class='lg-row'>證神通竟者，　竭有漏際者；</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻告尊者憍陳如言：「具壽因緣已說業報竟，次至尊者說。」于時憍陳如即說頌曰：</p>

<div class="lg regular" style="margin-left:0em;"><div class='lg-row'>「乃往過去世，　迦攝佛滅後；</div>
<div class='lg-row'>見諸聲聞眾，　共集作是議：</div>
<div class='lg-row'>『大悲迦攝波，　應為後涅槃；</div>
<div class='lg-row'>出家者甚少，　正法不彰明。</div>
<div class='lg-row'>我等所聞法，　互相而教示；</div>
<div class='lg-row'>精進不放逸，　於佛教勤修。</div>
<div class='lg-row'>共登於山上，　布草以為座；</div>
<div class='lg-row'>各要漏不斷，　不從座而起。』</div>
<div class='lg-row'>由懷精進故，　不惜其身命；</div>
<div class='lg-row'>六人證神通，　便入於涅槃。</div>
<div class='lg-row'>我第七根劣，　不能斷諸漏；</div>
<div class='lg-row'>有法相應心，　處凡而命過。</div>
<div class='lg-row'>由法相應住，　不捨精進念；</div>
<div class='lg-row'>便得生天上，　於覩史多宮。</div>
<div class='lg-row'>遂見釋師子，　牟尼大菩薩；</div>
<div class='lg-row'>與諸天說法，　致令得開覺。</div>
<div class='lg-row'>我聞彼說法，　一心而聽受；</div>
<div class='lg-row'>深樂其正法，　無心暫捨離。</div>
<div class='lg-row'>天上業報盡，　下生劫比羅；</div>
<div class='lg-row'>為憍陳如姓，　淨行豪族中。</div>
<div class='lg-row'>淨飯大王子，　備名稱菩薩；</div>
<div class='lg-row'>信心捨國出，　苦行於林藪。</div>
<div class='lg-row'>最君大淨飯，　勅我如是語：</div>
<div class='lg-row'>『可去而出家，　供承其太子。』</div>
<div class='lg-row'>我以清淨心，　即供承菩薩；</div>
<div class='lg-row'>將非證聖道，　厭捨而方去。</div>
<div class='lg-row'>釋迦大牟尼，　正轉法輪時；</div>
<div class='lg-row'>於此諸妙法，　最初我證悟。</div>
<div class='lg-row'>迦攝波佛教，　出家修梵行；</div>
<div class='lg-row'>今得逢正覺，　證獲於無漏。</div>
<div class='lg-row'>憍陳如苾芻，　對大僧伽眾，</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻復告具壽鄔波離曰：「尊者憍陳如已說業報，次至具壽說。」于時鄔波離即說頌曰：</p>

<div class="lg regular" style="margin-left:0em;"><div class='lg-row'>「乃於往昔時，　波羅痆斯都；</div>
<div class='lg-row'>有王名梵授，　我為常供承。</div>
<div class='lg-row'>淨飾王髭髮，　種種使端嚴；</div>
<div class='lg-row'>衣服皆相類，　熏香而奉持。</div>
<div class='lg-row'>懷悲敬重心，　奉事於大王；</div>
<div class='lg-row'>含喜於王處，　說未曾聞頌：</div>
<div class='lg-row'>『欲是極少味，　而為罪根本；</div>
<div class='lg-row'>憂苦皆緣此，　安樂無由得。</div>
<div class='lg-row'>若出家捨欲，　得聞未曾聞；</div>
<div class='lg-row'>臣今情慕極，　願王聽捨俗。』</div>
<div class='lg-row'>時王告我曰：　『卿若能決定；</div>
<div class='lg-row'>出家後見我，　即許卿捨俗。』</div>
<div class='lg-row'>我啟大王言：　『審知決定意；</div>
<div class='lg-row'>願王悉臣心，　出家後來見。』</div>
<div class='lg-row'>既蒙王聽許，　便詣於林藪；</div>
<div class='lg-row'>懷直不諂心，　捨俗而出家。</div>
<div class='lg-row'>隨其力出家，　得至於離欲；</div>
<div class='lg-row'>修習四靜慮，　勤念不放逸。</div>
<div class='lg-row'>此王在世時，　我名殑波羅；</div>
<div class='lg-row'>具大尊貴德，　人眾咸恭敬。</div>
<div class='lg-row'>又以正直心，　詣師所頂禮；</div>
<div class='lg-row'>一邊而胡跪，　合掌如是白：</div>
<div class='lg-row'>『親教師存念，　證我有未聞；</div>
<div class='lg-row'>須往梵授處，　現身令正見。』</div>
<div class='lg-row'>師告我：『聽詣，　波羅痆斯城；</div>
<div class='lg-row'>可存決定信，　勿得招虛妄。</div>
<div class='lg-row'>我今聽許汝，　汝當隨我語；</div>
<div class='lg-row'>令其王中最，　興發清淨心。』</div>
<div class='lg-row'>蒙師正直許，　我即右旋遶；</div>
<div class='lg-row'>奉辭隨漸進，　詣波羅痆斯。</div>
<div class='lg-row'>梵授王聞至，　親來於我處；</div>
<div class='lg-row'>及由王威德，　諸天亦隨來。</div>
<div class='lg-row'>王從車而下，　敬心頂禮我；</div>
<div class='lg-row'>虔仰極尊重，　合掌一邊坐。</div>
<div class='lg-row'>我即為說法，　令其斷諸欲；</div>
<div class='lg-row'>王聞深欽敬，　頓捨諸欲事。</div>
<div class='lg-row'>便發猛利心，　復作如是言：</div>
<div class='lg-row'>『我今求出家，　不樂諸欲事。』</div>
<div class='lg-row'>我告王可來，　詣於淨林藪；</div>
<div class='lg-row'>親近大仙所，　而為作出家。</div>
<div class='lg-row'>王便冊長子，　紹繼其國位；</div>
<div class='lg-row'>此大最勝王，　捨國歸出家。</div>
<div class='lg-row'>王與妃宮婇，　臣佐及宗親；</div>
<div class='lg-row'>大眾皆圍遶，　詣求出家處。</div>
<div class='lg-row'>王以正直心，　頂禮諸仙足；</div>
<div class='lg-row'>合掌求請遍，　願與為出家。</div>
<div class='lg-row'>與王剃鬚髮，　身披袈裟服；</div>
<div class='lg-row'>無量百千眾，　皆捨俗出家。</div>
<div class='lg-row'>我求正直心，　演說清妙法；</div>
<div class='lg-row'>令使諸聞者，　得生四靜慮。</div>
<div class='lg-row'>我以懷慈念，　恭敬大王故；</div>
<div class='lg-row'>命盡臨終時，　生無邊光天。</div>
<div class='lg-row'>於彼天捨報，　生來於此處；</div>
<div class='lg-row'>凡所生生處，　大富多財寶。</div>
<div class='lg-row'>天上及人間，　常受勝妙樂；</div>
<div class='lg-row'>此為最後時，　斯是最後身。</div>
<div class='lg-row'>生劫比羅城，　釋迦豪族中；</div>
<div class='lg-row'>常知所進趣，　恒為侍釋迦。</div>
<div class='lg-row'>聲聞釋迦子，　我為作承事；</div>
<div class='lg-row'>由大王威德，　而得為出家。</div>
<div class='lg-row'>我與剃鬚髮，　作如是白言：</div>
<div class='lg-row'>『聖者不相濟，　我當云何活？』</div>
<div class='lg-row'>所有嚴瓔珞，　及諸上妙服；</div>
<div class='lg-row'>告言：『今與汝，　用充為活命。』</div>
<div class='lg-row'>我見多珍寶，　心生大追悔：</div>
<div class='lg-row'>『宜皆盡捨置，　樂求為出家。</div>
<div class='lg-row'>我今貧困苦，　持此多珍寶；</div>
<div class='lg-row'>若有知聞者，　必來而害我。</div>
<div class='lg-row'>可留已調度，　及此諸珍寶。』</div>
<div class='lg-row'>即掛於樹上，　亦求為出家。</div>
<div class='lg-row'>釋迦諸王子，　聞我如是說；</div>
<div class='lg-row'>令我先出家，　悉皆禮我足。</div>
<div class='lg-row'>佛哀愍我故，　告善來苾芻；</div>
<div class='lg-row'>我既出家後，　然度諸王族。</div>
<div class='lg-row'>彼眾禮我足，　頓摧於我慢；</div>
<div class='lg-row'>既調為出家，　證得六神通。</div>
<div class='lg-row'>六通阿羅漢，　超際於彼岸；</div>
<div class='lg-row'>蒙佛記於我，　持律為第一。</div>
<div class='lg-row'>鄔波離苾芻，　對諸僧伽眾，</div>
<div class='lg-row'>於無熱惱池，　說斯先業報。」</div>
<div class='lg-row'>于時大導師，　告尊者為光：</div>
<div class='lg-row'>「可說先業報，　曾受諸善惡。」</div>
<div class='lg-row'>彼聞佛音告，　即憶先業事；</div>
<div class='lg-row'>白言對佛前：　「今說諸果報。</div>
<div class='lg-row'>昔在蓮花上，　救世最勝尊；</div>
<div class='lg-row'>有塔在曠林，　多饒諸惡獸。</div>
<div class='lg-row'>無人能往彼，　恭敬申供養；</div>
<div class='lg-row'>在彼側近人，　不知罪福報。</div>
<div class='lg-row'>我即詣塔所，　淨除諸草木；</div>
<div class='lg-row'>持㨹遍灑掃，　悉使周嚴飾。</div>
<div class='lg-row'>虔恭禮八方，　敬重已便迴；</div>
<div class='lg-row'>由斯善根故，　得生於天上。</div>
<div class='lg-row'>於三十三天，　受諸勝欲樂；</div>
<div class='lg-row'>經三十六返，　而得為天王。</div>
<div class='lg-row'>我所住天宮，　常為金赫耀；</div>
<div class='lg-row'>廣有三十六，　長六十繕那。</div>
<div class='lg-row'>我復有希奇，　嚴淨佛塔故；</div>
<div class='lg-row'>下生於人趣，　七返為人主。</div>
<div class='lg-row'>我復有希奇，　嚴淨佛塔故；</div>
<div class='lg-row'>曾所受生處，　身有金光耀。</div>
<div class='lg-row'>我復有希奇，　嚴淨佛塔故；</div>
<div class='lg-row'>恒生婆羅門，　剎帝利豪族。</div>
<div class='lg-row'>我復有希奇，　嚴淨佛塔故；</div>
<div class='lg-row'>隨意乘車輿，　象馬不步行。</div>
<div class='lg-row'>我復有希奇，　嚴淨佛塔故；</div>
<div class='lg-row'>若踐荊棘林，　自然皆屏息。</div>
<div class='lg-row'>我復有希奇，　嚴淨佛塔故；</div>
<div class='lg-row'>不曾遭疾患，　亦無諸撗惱。</div>
<div class='lg-row'>我復有希奇，　嚴淨佛塔故；</div>
<div class='lg-row'>凡所遊行處，　吉祥相皆現。</div>
<div class='lg-row'>我復有希奇，　嚴淨佛塔故；</div>
<div class='lg-row'>常得尊勝貴，　敬事如大天。</div>
<div class='lg-row'>我復有希奇，　嚴淨佛塔故；</div>
<div class='lg-row'>不曾身有苦，　及餘諸少惱。</div>
<div class='lg-row'>佛法無瑕穢，　如是不思議；</div>
<div class='lg-row'>淨心獲大果，　亦復不思議。</div>
<div class='lg-row'>若求勝妙樂，　盡除生死者；</div>
<div class='lg-row'>應敬如來塔，　奉事無上尊。</div>
<div class='lg-row'>大德是我念，　先世為善業；</div>
<div class='lg-row'>得受其果報，　甚深有愛樂。</div>
<div class='lg-row'>此為光苾芻，　對大僧伽眾；</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻告具壽奎宿曰：「具壽為光已說業報訖，次至具壽說。」于時奎宿即說頌曰：</p>

<div class="lg regular" style="margin-left:1em;"><div class='lg-row'>「大德我思念，　過去俱胝劫；</div>
<div class='lg-row'>於一切超佛，　而為善品業。</div>
<div class='lg-row'>時佛無上尊，　無邊百千億；</div>
<div class='lg-row'>聲聞眾圍遶，　欲入大王都。</div>
<div class='lg-row'>我從餘村落，　緣事至其處；</div>
<div class='lg-row'>遂見等正覺，　具三十二相。</div>
<div class='lg-row'>如月與日照，　如火電冥光；</div>
<div class='lg-row'>映蔽諸光輝，　佛光最超耀。</div>
<div class='lg-row'>我常未覩此，　如然大火聚；</div>
<div class='lg-row'>又見彼佛前，　有一婆羅門。</div>
<div class='lg-row'>我即諮問彼，　報言佛導師；</div>
<div class='lg-row'>人天無倫匹，　無與等正覺。</div>
<div class='lg-row'>既聞佛音告，　心生淨欣樂；</div>
<div class='lg-row'>深愛其顏儀，　遍體得安樂。</div>
<div class='lg-row'>復聞天樂音，　非人讚頌聲；</div>
<div class='lg-row'>天雨末香花，　雨此上勝城。</div>
<div class='lg-row'>有散青蓮花，　有雨<span class='corr'>瞻</span>博迦；</div>
<div class='lg-row'>或以旃檀末，　或有但合掌。</div>
<div class='lg-row'>諸天在空中，　虔恭上旋繞；</div>
<div class='lg-row'>情生深愛仰，　遍<span class='corr'>體</span>喜盈溢。</div>
<div class='lg-row'>為求香鬘故，　四散而馳覓；</div>
<div class='lg-row'>我於此時中，　遍遊無一花。</div>
<div class='lg-row'>去我而不遠，　遂見賣蓋者；</div>
<div class='lg-row'>手持白妙傘，　鮮明如淨貝。</div>
<div class='lg-row'>速詣手捧持，　諮請暫獻佛；</div>
<div class='lg-row'>見許將佛所，　誠心持蓋立。</div>
<div class='lg-row'>蓋從手而去，　自往佛頂上；</div>
<div class='lg-row'>大師行即動，　大師住即住；</div>
<div class='lg-row'>不捨調寂身，　自然於空中。</div>
<div class='lg-row'>我與諸大眾，　覩斯大神變，</div>
<div class='lg-row'>虔恭皆合掌，　誠心咸頂禮。</div>
<div class='lg-row'>見等正覺相，　聲聞眾儀式；</div>
<div class='lg-row'>至家為事業，　繫心常思念：</div>
<div class='lg-row'>快哉獲善果，　見佛有所懷。</div>
<div class='lg-row'>我由奉佛蓋，　無上福田處；</div>
<div class='lg-row'>由此善根故，　七寶常嚴備。</div>
<div class='lg-row'>後於臨終時，　生三十三天；</div>
<div class='lg-row'>得為天中王，　諸天皆敬重。</div>
<div class='lg-row'>復生於人趣，　名為自力王；</div>
<div class='lg-row'>大富多勤勇，　餘王咸奉事。</div>
<div class='lg-row'>由斯作善品，　流轉所生處；</div>
<div class='lg-row'>善根不斷絕，　復續諸妙因。</div>
<div class='lg-row'>於彼勝福田，　淨心而奉蓋；</div>
<div class='lg-row'>因此善業故，　不墮於惡趣。</div>
<div class='lg-row'>此為最後身，　生在於人趣；</div>
<div class='lg-row'>虔恭調御士，　無上等正覺。</div>
<div class='lg-row'>釋迦師子教，　而得為出家；</div>
<div class='lg-row'>證獲阿羅漢，　寂滅清涼處。</div>
<div class='lg-row'>魔變身如山，　高一踰膳那；</div>
<div class='lg-row'>作大恐怖形，　如空中黑雲。</div>
<div class='lg-row'>告言：『是何物，　敢為而惱亂？』</div>
<div class='lg-row'>察知是其魔，　故來相逼惱。</div>
<div class='lg-row'>報言：『魔波旬，　隨意而現身；</div>
<div class='lg-row'>頭可如須彌，　方來於我處。』</div>
<div class='lg-row'>已證阿羅漢，　具三明聲聞；</div>
<div class='lg-row'>佛所示誨法，　得為安樂住。</div>
<div class='lg-row'>受他一揣食，　在定於七日；</div>
<div class='lg-row'>悟解脫意樂，　是我所修習。</div>
<div class='lg-row'>大德我思念，　先世作善業；</div>
<div class='lg-row'>多受其果報，　可樂甚精妙。</div>
<div class='lg-row'>此奎宿苾芻，　對大僧伽眾，</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻各各自說先世業已，白世尊言：「我等已說先世業報，唯願世尊開演先業。大德世尊！先作何業？成正覺後，山石摧下轥傷足指。」佛告諸苾芻：「如來往昔生在異類，自作斯業，必須自受。增長熟時，緣變現前，如影隨形，必定感報，無餘代受。汝諸苾芻！若人所作善惡之業，不於外界地水火風，令其受報，皆於自身蘊界處中而招異熟。」即說頌曰：</p>

<div class="lg regular" style="margin-left:1em;"><div class='lg-row'>「假令經百劫，　所作業不亡；</div>
<div class='lg-row'>因緣會遇時，　果報還自受。」</div>
</div><p>又告諸苾芻：「乃往古昔，於聚落中有一長者，娶妻未久遂誕一男，年漸長大，母便命過。其父長者娶後母來，不久有娠，復生一子。後與長兒，納娶妻房，多生兒女。後於異時，後母身死，弟投兄處，㛐問夫言曰：『此是誰兒？』報曰：『是弟。』妻言：『聖子！當與其弟，家財分不？』夫曰：『當合停分。』妻曰：『聖子！彼是一身，我等多人，云何停分？』夫曰：『賢首！世法如是。』妻言：『聖子！可宜殺却。』夫曰：『賢首！豈容為財殺害親弟？』妻復頻言：『染欲心者，無惡不造。』夫詣一邊，作如是念：『若於村落而殺害之，人眾咸知；可將闌若無人之處。』即命弟曰：『汝持器皿，可共往於闌若採花。』白言：『如教。』遂即共詣至一山坂，<span class='corr'>推</span>弟墮坎，以石打殺。汝等苾芻，於意云何？乃往昔時長者太子而殺弟者，豈異人乎？我今即是。由於往昔為財利故，將別母弟，於闌若處推墮山坎，以石打殺。由斯業報，於多年歲，於多百歲，於多千歲、多百千歲，墮於地獄，受諸楚苦。殘業力故，成正覺後，山石摧下，傷我足指。」</p>
<p>時諸苾芻復白佛言：「大德世尊！先作何業？成正覺後，紫橿木槍，刺佛足傷。」佛告諸苾芻：「如來往昔自作斯業，今還自受。」廣說乃至頌曰：</p>

<div class="lg regular" style="margin-left:1em;"><div class='lg-row'>「假令經百劫，　所作業不亡；</div>
<div class='lg-row'>因緣會遇時，　果報還自受。」</div>
</div><p>復告諸苾芻：「乃往古昔，有一大城，於此城中有二商主，善能興易。縛持舶已，為求寶故入於海際，因順風力至其寶洲。一籌量載寶，一不籌量貪心滿舶。後入海內，不籌量者其舶欲沒，告伴商主言：『願仁救濟，容我上舶。』其人斟酌，隨力量寶安於舶內，牽取其手令使在舶。其溺舶者作如是念：『我與共彼同至寶洲，我所採者舶沒皆失，豈容其人將寶歸家？穿舶為孔，令寶散失。』作是念已，竊在一邊持杖穿舶。商主遂見，告言：『仁者！勿為是事，非但財寶散失，我等俱亡。』彼內懷嫉，妬心熾盛，竟不納諫，同前欲穿。其伴商主，見不從諫，即持利槍刺之令死。汝等苾芻，於意云何？往昔之時刺殺他者，豈異人乎？我今即是。由斯業故，經於多歲、百歲、千歲中，墮地獄中，受諸楚毒。殘業報故，成正覺後，紫橿木槍，刺我足傷。」</p>
<p>爾時諸苾芻，復白佛言：「大德世尊！先作何業？成正覺後，入沙羅聚落，乞食不獲，空鉢而還。」佛言：「汝諸苾芻！如來往昔自作斯業，廣說如前，乃至說頌『果報還自受。』」</p>
<p>復告諸苾芻：「乃往古昔，波羅痆斯大城之中有一摩納婆。佛不在世，即有獨覺，哀愍貧窮，住閑靜處，世間唯有此一福田。于時有一獨覺名曰樂寂，出現世間，在波羅痆斯施鹿林中仙人墮處，晨朝著衣持鉢，入城乞食。于時摩納婆亦於城中長者家乞，空無所獲。其時樂寂獨覺亦來入此長者家乞，其摩納婆念曰：『可少伺察，觀彼出家有何所獲？』即隨後入，屏立門側。時長者妻，見其獨覺身心端寂，情生淨信，即持種種精妙飲食滿鉢持行，奉施獨覺。受此食已而欲出門，其摩納婆報言：『出家者，我欲樂觀仁所得食。』然而獨覺，常法如是。若不觀察，不知前意。即以鉢食，令其觀見。由彼懷嫉，起憎妬心，以手打鉢。鉢便落地，飲食傾棄，復以脚踏。獨覺問曰：『賢首！何意散壞此食？仁若須之，我當奉與。』其摩納婆復出種種麁惡言詞，而住一邊。時此大人而不得食，以自調順，詣鹿林中。汝等苾芻，於意云何？往古昔時摩納婆者，豈異人乎？我今即是。我因懷嫉妬之心，令其獨覺不得飲食。由斯業報，經於多歲、百歲、千歲、百千歲中，常生地獄，受諸楚苦。殘業報力，雖成正覺，後入娑羅村乞食，空鉢而還。」</p>
<p>時諸苾芻復白佛言：「大德世尊！先作何業？婬女媚容，外道梵志之所教誨，來謗世尊。」佛言：「諸苾芻！如來往昔自作斯業，廣說乃至頌曰：『果報還自受。』」</p>
<p>復告諸苾芻：「乃往古昔，人壽八萬歲時，有佛世尊，號毘鉢尸如來、應、正等覺，出現於世。其佛有二弟：一名皤私瑟吒、二名跋羅陀皤闍。其皤私瑟吒，於佛教誨專勤修習而不放逸，證阿羅漢果。其跋羅陀皤闍，受持三藏，諷誦通利，為大法師。後於異時，有一長者，於法師處深生淨信，為其法師建一住處，所須資具悉皆嚴備。時法師啟請皤私瑟吒羅漢，願來同住。彼聞即至。長者見其身心寂然儀容挺特，倍加淨信，嚴辦種種香美飲食而以供養，持上妙衣用為奉施。弟生嫉妬，作如是念：『我與長者久為門師，往還來去，未曾施我如是上衣，暫見我兄敬心奉服。』作是念已，即於兄處求其長短。兄覺弟心有異，繫念觀察知弟嫉妬，即將上衣而與其弟。雖得其衣，亦於兄處更求瑕隙。後於異時，長者使女於寺中為女工作，法師告曰：『賢首！汝能為我作不？』女曰：『聖者！欲何所遣？』法師報曰：『可著此衣歸家作業。長者若問：「從誰得衣？」報言：「聖者！皤私瑟吒。」復若問言：「因何事與？」答言：「男子之意，緣女人與。」』女著衣歸，家人問答一一同前。長者聞已，於羅漢處生不淨心。大人之法，深慮輕慢，因從此去。汝等苾芻！於意云何？往昔法師者，豈異人乎？我身是也。由懷憎嫉出言輕謗，由斯業故，經於多歲、百歲、千歲、多百千歲生地獄中，受諸楚苦。殘業力故，成正覺後，外道梵志，令婬女媚容謗讟於我。」</p>
<p>時諸苾芻復白言：「大德世尊！先作何業？成正覺後，被嘴端摩納婆女誹謗世尊。」佛告諸苾芻：「如來往昔自作斯業，廣說如前。乃往古昔波羅痆斯大都城中有一婆羅門，學該明典，五百童兒從彼受教。其波羅痆斯側近人眾，咸皆尊重，恭敬供養，猶如真阿羅漢。時有五通仙，遊行人間，至波羅痆斯。城內人民，見彼仙人身心寂然容顏調順，皆生淨信。所<span class='corr'>興</span>福業，咸詣仙處，恭敬供養。其婆羅門，無人敬仰，利養寡薄，於仙人處心懷嫉妬，作惡思念，告諸學童：『而此仙人深懷貪欲。』諸學童兒各各亦言：『誠如師說，仙實懷欲。』而此諸童所去之處，咸告諸親及餘長者婆羅門等：『而彼仙人深懷貪欲。』人眾聞已，心生異念。賢仙之類，多慮輕慢，捨之而去。汝等苾芻！往昔之時婆羅門者，豈異人乎？我今即是。其五百童兒者，今此五百苾芻是。由我嫉妬於仙人處說貪欲語，由斯業故，經於無量百千歲中，墮在地獄受諸苦惱。殘業報力，成正覺後，與五百苾芻俱，嘴端摩納婆女而來誹謗。」</p>
<p>佛復告諸苾芻：「乃往古昔波羅痆斯大都城中有王名曰梵授，以法治化，人民熾盛豐樂安穩。於此城內有一婬女名曰賢首，衒色濟命。時有丈夫名曰為偶，志懷惡性。其人遂送衣服瓔珞，奉彼婬女，意求交歡。賢首著衣欲詣偶處，出門遂逢別有一人，持五百金錢命言：『賢首！可來同歡。』女作是念：『我今若往，何能獲此五百金錢？交來資儭，不應棄捨，宜可還家共為歡會。』念已，便命使女往告為偶：『願仁少待，容我梳洗莊嚴身首。』使女往報。持錢其人有多營務，共彼暫歡捨之而去。女復作念：『時將稍過，我若往彼，能稱意不？』念已，又告使女曰：『汝可更往詣為偶處報言：「聖子！梳洗已畢，於何芳園而來共戲？」』女往報已，彼便問曰：『或言未嚴，或言已畢。是何言說？』使女來往，情生忿恚，所有私竊具向彼陳：『著仁衣瓔，與別男子共為交歡，所以使我有斯言說。』其人聞已欲情頓息，起殺害心、起忿怒心，作如是報：『可來於某芳園之中。』使女既報，婬女即至，其為偶告曰：『著我衣瓔，共他交會，為用耶？』婬女曰：『聖子！此是我咎，非仁之過。女人之類生多過惡，願仁容恕。』為偶懷瞋，以毒害心拔刀斬首。時從使女見已，高聲唱叫：『禍哉！殺我大家！殺我大家！』人眾聞聲，咸悉疾來。時有獨覺名曰極樂，在此園林樹下住定。其人恐怖，速將血刀置獨覺前，疾走一邊入人眾內。人眾來觀，見血污刀在獨覺前，咸言：『殺者必是此人。』即共周圍，以瞋恚心各作是言：『咄哉！出家者，仁被法服大仙幢相，作斯惡業。』獨覺告曰：『我何所為？』人眾報曰：『共賢首婬女而相歡合，便以刀殺。』獨覺答曰：『我懷寂靜，豈容作惡。』雖有實陳，皆不信受，以繩反縛，送於王所啟陳上事。王不推尋，便出勅曰：『既為斯過，可宜早殺，赤鬘絞頸。』青衣膾子手執利刀，威仗嚴圍，遍告城中及四衢路：『而此出家，為殺賢女，王勅嚴法。』即將獨覺於彼芳園而欲殺之。為偶見已，作如是念：『苦哉出家！持戒德行無辜枉遭，此是我過；虛令遣他至於死處，事不應為。』作是念已，速詣王所，啟言：『大王！向出家人，無辜枉被，奉勅依法，此是我過，願王鑑知。具陳上事，望恩容恕。』汝等苾芻！於意云何？往古昔時名為偶者，豈異人乎？我身是也。由斯業故，經百千歲，常在地獄，受諸苦惱。餘殘業報，成正覺後，他來<span class='corr'>謗</span>我。」</p>
<p>時諸苾芻，復白佛言：「大德世尊！先作何業？成正覺後，與四百九十八苾芻，於邊界城而食馬麥；舍利子、大目乾連受天供養。」佛言：「諸苾芻！如來往昔自作斯業，乃至果報還自受。汝等諦聽！乃往古昔人壽八萬歲時，有佛世尊，名毘鉢尸如來等正覺，十號具足，出現於世，與八萬苾芻前後圍遶，往親慧王都。于時城中有一婆羅門，教五百童兒婆羅門法，人眾尊重，恭敬供養，事同羅漢、佛及僧伽。至王都已，其婆羅門，無人敬重供給資濟，於佛僧處，深生嫉妬。是時眾多有學無學苾芻，晨朝著衣持鉢入城乞食，獲諸精妙上饌香食，滿鉢而出。婆羅門見，問言：『咄哉苾芻！云何獲食？我欲觀見。』苾芻懷直，便示其食。彼增嫉妬，告諸弟子：『汝等當知！此禿沙門，不應供養如此上饌，應須施與渾麁大麥。』彼諸弟子聞師此語，亦各咸言：『誠如師說，應合食麥。』於其眾中有二摩納婆，情懷敬信，作如是言：『報親教師，勿作是語。此諸沙門，應供天饌，非但人食，何意說言：「應合喫麥。」』汝等苾芻，於意云何？往昔之時婆羅門者，豈異人乎？我身是也。由於彼佛聲聞弟子處懷嫉妬心出麁惡語，經於無量百千歲中，常食麁麥。餘業報故，成正覺後，與此四百九十八苾芻，尚食馬麥。其二摩納婆者，即舍利子、大目連是。」</p>
<p>時諸苾芻復白佛言：「大德世尊！先作何業，六年苦行？」佛告諸苾芻：「如來昔時自作斯業，廣說如前。」乃至頌曰：</p>

<div class="lg regular" style="margin-left:1em;"><div class='lg-row'>「假令經百劫，　所作業不亡；</div>
<div class='lg-row'>因緣會遇時，　果報還自受。</div>
</div><p>「汝等諦聽！乃往古昔，於無比聚落有一陶師名曰喜護，廣如《中阿笈摩．王法相應品》中說。汝等苾芻！於意云何？往昔之時無上摩納婆者，豈異人乎？我身是也。由我昔於迦攝波佛處說云：『苦行未證具智。』由斯業力，六年苦行不能證成無上等覺。我若當時於彼佛所而不追悔、願求當來等正覺者，縱更經三無數大劫修諸善品，猶未成佛。」</p>
<p>時諸苾芻復白佛言：「大德世尊！先作何業？成正覺後，身現痛疾。」佛言：「汝諸苾芻！如來往昔生在異類，自作斯業，廣如上說。汝等苾芻！乃往古昔有一聚落，於聚落中而有醫師。時有長者男，因有患請醫令療。醫與方藥，病即得損，長者將少財賄奉醫。後於異時，長者三度身遭患病，醫亦與差，長者竟無別贈恩報。醫懷忿恚，作如是念：『彼人三度遭極苦患，我與除損，不能酬恩。更若遭疾，當與某藥令彼愚人內情斷絕。』後於異時，長者子復宿疾發動，同前請醫。醫以惡心，與不宜藥，致令病者腸絕段段。汝等苾芻！於意云何？往古昔時善醫師者，豈異人乎？我身即是。由我惡心令長者子服其毒藥，由斯業故，經於無量百千歲中，墮在地獄受諸苦惱。餘殘業報，成正覺後，身患背痛。」</p>
<p>時諸苾芻復白佛言：「大德世尊！先作何業？成正覺後，他誅釋種，世尊頭痛。」佛言：「汝諸苾芻！如來往昔自作斯業，還自受報，廣如餘說。汝等苾芻！乃往古昔，流惠河邊有五百人，捕魚為業。時大海內忽有二大魚流入彼河，諸人捕獲，共作是議：『若斷魚命肉便臭爛，無人頓易，宜可繩繫。有須買者，續截秤賣，庶得精新。』作是議已，以繩繫縛，有人買者，割截續與。當割之時，魚遭大苦，踠轉血流，河水變赤。時有小兒，見河血色，情懷喜笑而為暢適。汝等苾芻！於意云何？其捕魚師小兒者，豈異人乎？我身即是。由於往昔當殺魚時，我心暢適。由斯業故，經於無量百千歲中，當患頭痛。餘殘業報，成正覺後，誅釋種時，我頭苦痛。」</p>
<p>時諸苾芻復白佛言：「大德世尊！先作何業？成正覺後，尚遭背患風痛。」佛言：「諸苾芻！如來往昔生在異類，自作斯業，今還自受，廣如餘說。汝等苾芻！乃往古昔，有一壯士遊歷邦國，至一王都。其王復有一大壯士，力無敵對。二士相知，為欲賭當衣服故，即共相撲。壯士常法，相共執手，即知強弱。其外來者執王壯士手已，知彼力士不能得勝。王都壯士報外來者：『仁今當知，我族在此，長居王都，積代有名。知仁有力，勿撲於我，使族不誚。我有妙女，當嫁與君。』彼聞此說，默自取弱，三度如是，竟不與女，情生不忍。至第四度，相撲之時方便高擎，以瞋恚力擲著地上，撲王壯士脊骨折死。汝等苾芻！於意云何？往古昔時外來壯士，撲王壯士脊骨折死者，豈異人乎？我身即是。由斯惡業，經於無量百千歲中，墮在地獄受諸苦報。餘業報故，成正覺後，尚遭背痛。以是義故，我常宣說：黑業黑報、白業白報、雜業雜報。汝等應當捨黑雜業，常修白業，如是應學。」</p>
<p>爾時世尊與五百阿羅漢，於無熱惱池說先業報已，便即隱沒，於室羅伐城東鹿子母園所住處現。彼聞佛至，速詣佛所，頂禮佛足；為說妙法，示教利喜，默然而住。時鹿子母從坐而起，偏袒右肩，合掌向佛，白言：「世尊！唯願慈悲，與五百聖眾明日就宅受我微供。」佛便默然。知佛受已，奉辭還家，嚴辦種種上妙香饌，令使白佛，廣說乃至知眾飽已，收鉢洗畢，為聽法故，取一卑席，對佛而坐。佛為說微妙法，示教利喜，從坐而起，至於住處。就座坐已，告諸苾芻：「其鹿子母而自忘失，請佛僧伽就家供養，不請世尊說施伽他。」</p>
</div>
<p class='juan'>根本說一切有部毘奈耶藥事卷第十八</p>
</div><!-- end of div[@id='body'] -->
</body></html>