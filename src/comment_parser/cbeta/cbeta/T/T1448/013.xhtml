<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶藥事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />根本說一切有部毘奈耶藥事卷第十三</p><p class="byline">大唐三藏義淨奉　制譯</p>
<div class='div-other'>
<p class='h1'>尾施縛多羅緣</p><p>世尊復告大王：「汝當諦聽！乃往古昔，我為求無上正覺利益有情，乃有轉輪聖王名大喜見，七寶具足，獲四神通，於《長阿笈摩六十三品》中，已廣分別說。時喜見王倍樂正法，飯食供養五百獨覺，奉飲食已，人各別施上㲲一張，說伽他曰：</p>

<div class="lg regular" style="margin-left:2em;"><div class='lg-row'>「『已證廣大心，　仁者莫放逸；</div>
<div class='lg-row'>施與持戒人，　施必得增益。</div>
<div class='lg-row'>此施人明達，　信心得解脫；</div>
<div class='lg-row'>以證無罪心，　當生得快樂。』」</div>
</div><p>爾時佛告大王：「勿作異念！爾時轉輪王有七寶具足、獲四神通，即我身是。我於彼時，作是捨施，雖不獲得無上正等正覺；為此因緣，積集善根，是故而今得成正覺。」佛復告大王：「我為求無上正覺，作捨施功德，汝當諦聽！如往昔有一婆羅門名曰時至，是大豪姓，每行施法施諸婆羅門。用八十四萬大象，莊嚴金具，皆以清淨金幢覆蓋，金網垂下，悉以金莊。此象施與婆羅門等，於《毘羅摩經》中說，如《中阿笈摩經》。作此功德，說伽他曰：</p>

<div class="lg regular" style="margin-left:2em;"><div class='lg-row'>「『施已願彼樂，　我施住無畏；</div>
<div class='lg-row'>以施供世間，　天及諸人等。</div>
<div class='lg-row'>若求一切樂，　捨施住無畏；</div>
<div class='lg-row'>能求當解脫，　大富為人主。』」</div>
</div><p>佛告大王：「往時時至豪姓婆羅門，施八十四萬金莊嚴象者，即我身是。我於爾時，為捨施故，未即證無上正覺；猶彼因緣，有正信緣，是故而今功德圓滿，乃得無上正等正覺。復次大王，我為求無上正等正覺，能行捨施，作福利時。大王諦聽！乃往古昔，有轉輪王名曰吉勝，統領四洲，具足七寶，有三神通，為無子息。因求子故，思念作千方便。時有一人來白王言：『有藥名為多子，宮人食者，當即有子。』彼王聞有多子藥名，即求訪覓。後時王得此藥，善細磨之，令入宮人飲已，便即妊娠。其王妃不知斯事，月滿生子，形貌端嚴，面如師子，有那羅延神力。集諸眷屬，作生日會，為立名字，號曰茅草。是時王子面前，自然而有妙螺及輪。王子若吹擊此螺，外軍聞者，皆悉退走；或有聞者，耳即便聾。若聞轉輪聲者，人皆走藏、或投屋穴。降得外境，諸王伏已，來見父王，白言：『大王！所有外境諸王，我皆降已。』父王聞已，甚大歡喜，即於比國為太子娶妃。占星卜吉，集諸眷屬，為成婚禮。彼之王女，見其太子形貌可畏，怕懼却走。是時太子即手持螺并輪及刀，隨後尋趁，在路乃見王家所有象馬，被師子食。時守象馬人等，俱來告太子曰：『今象馬等被師子食噉，願見救之。我等自有私象馬等，六分之中與太子一分。』于時太子即吹螺發聲，所有師子虎狼皆悉迸走。是時太子告諸人曰：『我所合得六分之一者，留待我迴。』告已，趁彼王女，其太子親眷將其兵士隨後復趁，太子告言：『却迴。若決欲去，領取兵眾，往彼妃家。』太子告曰：『我今獨去，不用兵眾。』說已兵迴，太子獨進。後時到彼妃國，妃父見已，告太子言：『將此女去。』得女即迴，至彼調象所，報調象人曰：『與我六分之一。』其調象人答曰：『象被風吹將去。』時太子說伽他曰：</p>

<div class="lg regular" style="margin-left:2em;"><div class='lg-row'>「『盛少狂醉象，　其象被風將；</div>
<div class='lg-row'>況復牛羊等，　心思須自知。』</div>
</div><p>「爾時太子于時洗浴，身塗香藥取鏡自照，觀面乃見顏貌可畏，乃作是念：『我面如此，諸人見我。我今何用此身？當須自害。』即入叢林欲自害身。時天帝釋觀見太子是賢劫中菩薩，若自害之必受大苦。『我若變令端政，即不自死。』于時天帝與太子螺髻中寶珠，戴已，太子如天，形貌端嚴，獲具七寶。後時父亡，太子紹位，領四天下如法住持，七寶具足，有大威力轉輪聖王。六十萬城皆立義堂，俗依法祭祠，專修布施，經於多年。經多百千歲，施一切婆羅門已，而說伽他曰：</p>

<div class="lg regular" style="margin-left:2em;"><div class='lg-row'>「『若多有受用，　諸天及以人；</div>
<div class='lg-row'>發意不能施，　多財而不捨。</div>
<div class='lg-row'>迷人慳執住，　佛生須急施；</div>
<div class='lg-row'>持杖非是勇，　能施心為猛。』」</div>
</div><p>佛告大王：「我於爾時，名茅草轉輪王，置六十萬義堂，行祭施法，廣修功德。大王！莫作異見，彼是我身。當於爾時，名茅草轉輪王。如是六十萬城，悉皆依俗造祭祠堂，施於一切，遍修福業。」佛告大王：「我為捨施緣分，乃成無上正等正覺。大王！莫作異念，我修此福，當證無上正覺，為因緣故、為信根故，積集善根。復次大王！我復為求無上正覺故，行施修福。大王諦聽！乃往古昔，有王名曰三螺摩騰迦，有諸眷屬百千圍遶。其王心行慈悲，利樂有情。其國飢儉，王發實語誓願，天即降雨，是以其國，常當豐熟。其王於後捨位出家，隨逐仙人，獲五神通。於此時中，波羅痆斯有王名為梵德，正住其位，人民熾盛，豐樂安穩。相師占之，於後十二年中天不降雨。其王擊鼓宣令，告諸人民：『若能辦得十二年糧者，可住此國；若無能者，任向諸處。』國內諸人共相議論：『今既飢儉，可作何計？欲向何處？』其中有人言：『我聞摩騰迦國境有仙人，說實言誓，天即降雨，每常豐熟，糧食充足。』時諸人等，為少食故，皆悉投於摩騰迦國。為父王出家，太子住位。所有人民投國來者，十二年中，資給食糧悉皆充足。梵德王問群臣曰：『我國內人，今何所在？』大臣答曰：『如上廣說，在摩騰迦仙人國中。』其王復告諸臣：『今時飢儉，如末劫年。我等作何方計，得免斯苦？』諸臣答曰：『摩騰迦天，今以出家，證其仙道，宜可迎請。』其梵德王即詣摩騰迦仙人所，啟請白言：『我之國內，極大飢儉，猶如末劫。唯願大仙降至我國，發實言誓。』時仙受請，即往梵德王國，發實言曰：</p>

<div class="lg regular" style="margin-left:2em;"><div class='lg-row'>「『我生在於旃陀羅，　亦無惡心損害意；</div>
<div class='lg-row'>三螺所說普應知，　諸天及人皆悉見。</div>
<div class='lg-row'>如是我今真實語，　熏修慈心已久行；</div>
<div class='lg-row'>普為法界諸眾生，　願龍降雨濟飢人。</div>
<div class='lg-row'>從生已來所修善，　久習慈心憐愍故；</div>
<div class='lg-row'>以此無量真實語，　龍當降雨救眾生。』</div>
</div><p>「爾時仙人發此願已，應時婆羅痆斯天降大雨，飢儉既息，變成豐稔。城中諸人，先在摩騰迦國者，皆悉歸還，並存舊業。」佛告大王：「往時三螺摩騰迦王者，即我身是。我於往昔，心行慈愍，利益有情。若發實語，天即降雨，能除飢儉，常得豐熟。大王！我昔非唯以捨施故證無上菩提，而更修無量福德因緣故，積集善根，起正信故，得證無上正等菩提。」</p>
<p>佛告大王：「我為求無上菩提故，修行布施、作諸福業。大王諦聽！乃往古昔，彌地羅國有轉輪王名為大天。我於《中阿笈摩》已廣說訖。其王自見己身有大受用，作諸祭祠之法，而說伽他曰：</p>

<div class="lg regular" style="margin-left:2em;"><div class='lg-row'>「『若心求大富，　天上及人間；</div>
<div class='lg-row'>隨力應行施，　為畏貧窮故。</div>
<div class='lg-row'>施者人所奉，　後必受天供；</div>
<div class='lg-row'>人非人歸依，　如雨能成實。』」</div>
</div><p>佛告大王：「勿作異念！彼時大天轉輪王者，決向善道，常修梵行，八萬四千生中常得轉輪王位。大王！莫作異念，爾時轉輪王者，即我身是。復次大王！我豈唯以此施證無上覺？而更修無量福業因緣，積集善根故、起正信故，得證無上正等正覺。」</p>
<p>佛告大王：「我昔為求無上菩提故，修行布施、作諸福業。大王諦聽！乃往古昔，於彌地羅城有轉輪王名泥彌多，我亦先於《阿笈摩經》中廣說。其王自見己身有大受用，作俗間祭祀之法，布施一切，而說頌曰：</p>

<div class="lg regular" style="margin-left:2em;"><div class='lg-row'>「『若見作善法，　隨他還作善；</div>
<div class='lg-row'>懈怠不作者，　是卑下丈夫。』</div>
</div><p>「爾時帝釋天主告泥彌多王曰：『汝可來至我宮，受我五欲天樂，歡娛遊戲，隨意受樂。』時王即以伽他答曰：</p>

<div class="lg regular" style="margin-left:2em;"><div class='lg-row'>「『如借他器物，　依限終須送；</div>
<div class='lg-row'>天樂亦如是，　猶如暫借物。</div>
<div class='lg-row'>我歸彌地羅，　多造諸福業；</div>
<div class='lg-row'>當來彼宮內，　承福生天上。』</div>
</div><p>「爾時彌地羅歸本城已，修行布施、作諸福業，而說頌曰：</p>

<div class="lg regular" style="margin-left:2em;"><div class='lg-row'>「『善仁讚行施，　隨時而行捨；</div>
<div class='lg-row'>剎利梵薜舍，　旃茶戍達陀。</div>
<div class='lg-row'>飢儉時行捨，　行者令充足；</div>
<div class='lg-row'>當離惡趣中，　必得生天上。</div>
<div class='lg-row'>智者知此德，　施者能為捨；</div>
<div class='lg-row'>由施得解脫，　富貴而生天。』」</div>
</div><p>佛告大王：「勿作異念！往時泥彌轉輪王往三十三天，帝釋請分座而坐，受五欲樂，猶於彌地羅城門所置祭堂，依法祭祀，行施修諸福業者，即我身是。」</p>
<p>佛告大王：「非唯緣此行施福業而證正覺。大王！勿作異見，而因行施故、起正信故、積聚善根故，今得正覺。」</p>
<p>佛言：「大王！我為求無上菩提故，而行捨施、修諸福業。王今諦聽！乃往古昔，有王名曰阿難陀，王有五子，其最小子，號為鏡面。後時大王身染病患，醫人處方，用根莖葉枝果種種藥療，竟治不差，惟加困篤。臨命終時速喚群臣：『我今臨命，須立別王。』臣等問曰：『欲建立誰？』告曰：『有福德者，有天分者，置寶鞋履；宮人受語者；見六藏者，見內藏、外藏、內外藏、樹間、山間、水間藏者，可建立為王。』說已命終。諸臣試練，何子堪為？唯有最小鏡面王子堪紹王位而有天分。既登寶位，并與寶履，令入宮中。諸宮人見，皆悉恭敬，見六庫藏，如前所說。乃至樹間藏者，王住樹下，下有庫藏。若在山間，及王園苑，亦復如是。水中藏者，王若遊戲地水之中，即時有藏。群臣既見鏡面王子有是果報，尊重貴勝，即立王位。既紹位已，以法治國。國內飢儉，十二年中俗法祭祀，施一切人，所求皆與，知自快樂，而說頌曰：</p>

<div class="lg regular" style="margin-left:2em;"><div class='lg-row'>「『以法得財者，　智人不積聚；</div>
<div class='lg-row'>施者名持戒，　施與受施人。</div>
<div class='lg-row'>沙門婆羅門，　貧乏令充足；</div>
<div class='lg-row'>捨此身已後，　必得生天上。</div>
<div class='lg-row'>聰達如是解，　正信解脫念；</div>
<div class='lg-row'>於施行勇猛，　無悋常行施。』」</div>
</div><p>佛告大王：「勿作異念！爾時王者，即我身是。我於爾時名鏡面王，十二年中，為飢儉故，普於一切有情而行惠施，所須受用，俗法祭祀皆悉能施，即我身是。非但行施福業，證無上菩提。大王！勿作此見，鏡面因行施故、起正信故、積聚善根故，今得菩提。</p>
<p>「復次大王！我為求無上菩提故，而行布施、造作福業、發精進波羅蜜。大王諦聽！乃往古昔，於般遮羅國有二王：一在北界、一在南界。其北界王名曰財，城名龍閣，其王以法化世，人民熾盛，豐樂安穩，無諸詐偽賊盜疾疫，牛羊稻蔗在處充滿。其王以法治國，城側有一大池，烏鉢羅花等彌覆其上，復有種種眾鳥。池中有一龍子，名曰妙生，時往興雲以降甘雨，令田豐熟，多足糧貯，皆行布施。其南界王，性行險惡兇麁，非法治國，常以枷禁打棒百姓。天不降雨，人並驚忙，捨投北界龍閣城中以求活命。其南界王因出城遊獵，乃見村舍空閑、神廟破壞，問群臣曰：『村中人物，今並何之？』諸臣答曰：『比為飢儉，人皆飢急，投北界王。大王施我無畏，即具說因緣。』王言：『恣汝無畏。』臣等答言：『北界有王名曰財，以法持國、以法化世，人民熾盛，安穩豐樂，無諸詐偽賊盜疾疫，牛羊稻蔗在處充滿，常好布施於諸沙門婆羅門，飲食資具受用豐足。大王性行麁惡，枷禁打棒，百姓惶怖，走投北界龍閣城中。』王曰：『作何方計，令彼却來聚落居住？』群臣答曰：『若大王如彼財王，行於慈愍、饒益眾生，不久諸人皆悉奔此城邑聚落。』臣復白王：『彼城更有好妙勝事，城側有池，池中蓮花彌覆其上，有好諸鳥，復有龍子名曰妙生，依時降雨，令得豐熟，為斯彼國人民快樂。』其王復告群臣曰：『作何方計，令彼龍子來此居止？』臣曰：『若有持呪之人，即可來至。』時王即命群臣擊鼓宣令，若有能持明呪，令北界龍閣城中妙生龍子來於我處者，賞金一籠，復大供給。于時有一呪師名曰呪蛇，來詣臣所，白言：『若定與我此金籠者，我能呪喚妙生龍子來於此處。』時群臣等即與金籠，呪師曰：『待我呪龍至此，然後受之。』是時呪師即往龍閣城中，於池四面觀察池內，知龍住處，却來告諸臣曰：『我於第七日，龍子必來，汝等可作祭祀之法。』是時龍子知彼呪蛇呪師來此，至第七日將詣彼國，『作何計免其離父母親里眷屬？欲投何處，得免斯事？』去池不遠，有二獵師居住：一名婆囉迦、二名頗囉迦，以求活計，池邊居止網捕水陸。其婆囉迦不久身死。龍子作念：『頗囉迦獵師今見命存，我須投彼。』</p>
<p>「爾時龍子變為人形，詣獵師所，告曰：『汝知此城由誰而得如是人民熾盛，豐樂安穩，無諸詐偽<span class='corr'>賊盜</span>疾疫，牛羊稻蔗在處充滿？』獵師答曰：『我知此事，皆由大王心行慈愍，饒益一切，養活百姓。』龍子告曰：『如汝所言，要然由王，更緣別事。』答曰：『更有，為此池中有一龍子，依時降雨。緣此人民熾盛，歡樂豐熟，多饒飲食。』龍子告曰：『若彼龍子被人將去，離父母眷屬。汝見彼人，能作何事？』答曰：『我能害之。』龍子告曰：『汝識妙生龍子不？』答曰：『我比不識。』報言：『我是妙生龍子，今為南方般遮羅國師名曰呪蛇，欲來取我將去，今作祭祀結界之法。却後七日來此之時，釘竭地羅木橛，種種色線繞池四邊，作法必將我去。汝可且於一處藏隱，遙見作此攪水之時，即須射箭呪師要處，速來彼令攝呪，不然斫令頭落。必須先遣解呪，然後殺之。不爾我常被呪縛，至死不脫。』時獵師告龍子曰：『若獨令汝利益，猶故作之；況令王城人眾皆得利益，我何不作？願無憂慮。』是時龍子即將獵師，視其藏隱僻處。獵師至第七日，彼彼藏處；其呪蛇師即來作壇，祭祀結界，一依呪印法，四面釘橛，種種色線繞之，即以箭射。速來前進攪池水，爾時獵師拔刀告曰：『我國之內妙生龍子，汝欲將去。若不速解呪法，刀斫汝頭，令墮於地。』時呪蛇師於此苦痛，恐懼畏死，即解攝呪。解已，獵師斷彼命根，龍子得脫，出池抱彼獵師，白言：『仁者是我父母，為來相救，我今免離父母眷屬之苦。仁可相隨，向我宮中。』即共相逐入龍子宮，施設種種妙好飲食，與上寶珠。復告父母：『此是親支所投寄者，因此之人，今免愛別離苦。』是時龍子父母即令獵師乞願，賜與無量珍寶。獵師得已，即出池中。</p>
<p>「去池不遠，有一仙人居止，林果茂盛，有雜眾鳥出和雅音。然此仙人樂行慈愍，利益有情。斯之獵師，每日三時詣彼仙所。復於一時，具說龍子之事。時仙告曰：『汝何用珍寶、求乞小願？然其龍宮，龍有不空羂索，何為不取？汝可往彼，求取此索。』獵師聞已，心生貪愛，即往龍宮，乃見此索，便作是念：『我所求者，今此索是。』入龍宮中，又見妙生龍子更共諸龍相隨而行。龍見獵師，心大歡喜，惠賜珍寶，獵師答曰：『我寶自足，須此羂索。』龍曰：『此索無用。我等為懼金翅鳥故，防援自身，須畜此索。』獵師答曰：『汝久遠時，時往一須；我之所用，用日是常。若知恩德，當與此索。』龍子便作是念：『此人多垂恩德於我，我今諮啟父母，可當與索。』龍子啟父母已，即與其索。其獵師得索，心大歡悅，如得大地之物。出池歸家，其城大王共妃<span class='corr'>遊戲</span>，久不懷妊。既無男女，以手拓頰，諦自思惟：『我有無量財寶庫藏，我今無子，斷息種族。諸人如知無子，建立別王。』作思惟時，王諸眷屬及沙門婆羅門等，皆怪大王生此愁惱，白言：『思惟何事？』王具廣說。又白王言：『須求天神，當即有子。』其王為求子故，即求林神、園神、四衢道神、受祭祀神、隨生神、諸天善神等，願當有子。」佛言：「若由此事而求得者，人人並有千子。要由三事和合，方有其子。何者為三？一、父，二、母，三、貪愛現前，乃當有子。其王至求子故，時有賢劫菩薩遂於國大夫人腹內受胎。智慧女人有五種智。云何為五？一、知丈夫有欲心等，如上廣說。既知得胎，歡喜白王：『我今懷妊，在左腋邊，必知是男。』大王聞已，甚大歡喜。夫人作念：『十月滿已當誕子。彼能建立宗族，我捨壽後，為我隨分行施，修諸福業，供養乞者；生在之時，能隨我後。』妃欲產時，散放遊行，寒供煖具、熱給涼資，衣服所須問醫方食，六味和可，眾寶瓔珞以莊嚴身，猶如天女，亦如諸天遊歡喜園，常以床座輦輿將行，香美之處，聞樂悅聲。<span class='corr'>王</span>妃月滿便誕一子，形貌端嚴，人所樂見，人相具足。是時諸天擊鼓娛樂，父王聞已，甚大驚愕。諸宮白王：『為王有子，天擊鼓聲。』王即出勅，令城邑清淨掃灑，燒諸妙香，懸寶幡蓋，令施一切沙門婆羅門及貧窮孤苦，又施放大赦，作諸歡樂。復為太子作生日福，始從一七日，乃至三七置立名號。群臣共議欲立何名？眾人議曰：『王既名財，王子今可立號善財。』給八乳母，如上廣說。</p>
<p>「是時太子，日漸長大，如蓮在水，不久長成。即令入學，學諸文字、弓射、王法、算計、識別珍寶人象馬等，工巧術法，種種技藝，六十四能，解縛能讀，聰明了達。父王為置三時宮殿謂春夏冬，三種園苑各依三際。善財獨在宮中閣上，吹笛作樂遊戲。是時頗羅迦獵師，因獵禽獸，至一山上。見彼山下有仙人居住，花果茂盛，有好雜鳥。并有大池，眾妙蓮花以覆池上，然彼諸鳥池中遊戲。獵師遊行至其仙所。見彼仙人，髮爪並長，身被樹皮。由其苦行，身體乾枯，在一樹下草室之內。獵師見已，合掌禮足，啟白：『大仙！在此苦行，經幾許時？』仙人曰：『我經四十年來，於此苦行。』獵師問曰：『爾許時中，見希有事不？』于時仙人徐徐軟語答言：『賢首！汝見此池不？』答曰：『我見。』大師答曰：『此池名梵階，眾妙蓮花彌覆其上，有諸雜鳥居止其中，此池清冷，水如乳味以花和之。每月十五日，有緊那羅王女名悅意，與五百眷屬圍遶，將諸香花來此池沐浴。當浴之時作諸妓樂，池中諸鳥聞此美音皆悉止息。我聞之時，情甚悅豫，乃至七日心大歡樂。賢首！我惟見是希異之事。』</p>
<p>「爾時獵師便自思惟：『我於龍子邊得此不空羂索。我因此索，繫取悅意。』作是念已，至十五日，隱在樹間，手持龍索。其緊那羅女來，欲入池洗浴，獵師即擲索繫彼緊那羅女，以繫縛之。其女見身被縛，忙懼作聲大叫，餘同類女東西奔走去。悅意女方便欲走，獵師見彼端正，即手執之。女曰：『汝莫捉我，不堪為夫，我堪與王為婦。』獵師告曰：『若不急捉，恐汝當走。』其女答曰：『我今不走，仁若不信，取我髻中之寶。我因此寶，隨意騰空。』獵師告曰：『如何得知髻寶？』答曰：『若寶在人邊，我隨人後。』獵師手持其寶，索繫而進。于時善財童子因獵而行，獵師遇見善財童子，面貌端嚴，人所喜見。『其女端正，太子若見，必當脫將。』作是念已，『我寧自奉。』其獵師往詣童子所，禮足白言：『此之女寶，奉上太子，願見納之。』</p>
<p>「爾時善財見彼少女，形貌端嚴，人所樂見，觀察其相。有十八種女相莊嚴，具如餘說。善財見已欲力所逼，心生愛著，如蛾赴火，色境如火亦如水浪，不可止定；亦如生牛後、亦如金翅鳥，駿不可制；如風飄物，無可能迴；如猴得樹，迷亂難止。無始已來貪欲習性，煩惱境習欲味樂故、欲之諸境極穢心故、妄想念故，以此為弓，所思作處以心為箭，說伽他曰：</p>

<div class="lg regular" style="margin-left:2em;"><div class='lg-row'>「『善財見彼面如月，　亦如雲霧中電光；</div>
<div class='lg-row'>心亂猶如象被射，　受取悅意速歸城。』</div>
</div><p>「爾時善財王子歸龍閣城，廣賜獵師田宅。即將悅意，於宮樓閣共為遊喜。其女端嚴，<span class='corr'>姿</span>態無量，衛護善財太子，令其愛樂恒不相離。復於後時，有二婆羅門從逝多林來至龍閣城中。一於王邊，依止王住，請婆羅門，尊以為師，多賜資具。一於善財太子所，依止而住，太子惠賜資具。是時婆羅門告太子善財言：『若得大王立汝為王，得王位時於我如何？』時善財告曰：『如我父王立彼為門師、諸婆羅門中尊，我亦如是，立汝為尊。』其大王門師聞已，生大瞋恚，便作思念：『我今作計，不令太子得位，況彼婆羅門得為尊者。』復於後時，別有一國起逆，發兵往伐，却被怨害。如是七度，令軍領兵往彼，皆被打退軍迴。臣等白王：『賊軍增盛，我國有損，須集勇健之人。』時王國師便作是念：『今正是時，令太子征伐外境，乃令便死。』即白王言：『他軍強盛，無能敵者。』大王答言：『今我自去。』婆羅門言：『太子少年盛力，令作大將，往彼共敵必當剋獲。』王命善財告言：『汝為大將，可往曠野國中共怨對敵。』善財白父王曰：『誠如所言。』便入宮中，見悅意夫人，忘父王教。父王復勅善財：『汝早往彼，與怨抗敵。』善財受勅，還入宮中，見悅意已，便忘父王教勅。時王國師還來白王：『善財太子，貪欲染著悅意，願大王令諸兵眾，皆來集會，便勅太子，於王前發。』時王喚善財，領四兵眾，往彼抗敵。其善財白父王言：『暫見悅意即去。』王言：『即發。今非是看悅意時。』復白父王：『我辭母去。』王言：『辭去。』善財即往悅意夫人處，取其髻寶，往詣母邊，長跪白母曰：『此之髻寶，當好防護，莫與悅意。若大苦惱，逼迫至死，當即與之。』母既受已，遶母三匝，作諸伎樂，即往征伐。去城不遠，樹下暫居。</p>
<p>「時薜室羅末拏天王，領諸無量眷屬，因過其所遂不能動，心大怪愕：『我亦曾經處處遊歷，未曾有此。』遂乃遙見善財童子在於樹下，是賢劫菩薩，自受疲勞，往彼鬪敵。『我須佐助，可往降怨，不令損害。』時薜室羅末拏天王即勅第五藥叉：『汝可速往曠野城中，為善財降彼怨畢，亦莫令損。』是時藥叉奉王勅已，即變四軍兵眾，人形高大，如多羅樹，象高如大山，馬大如象，作諸器仗，種種變現，吹擊大鼓，令大恐怖。現大威力，至彼怨所，如是示現。其城四面牆壁，被藥叉威力一時俱<span class='corr'>倒</span>，人民皆怪怕懼，問曰：『從何處來？』天兵答曰：『汝等早開門戶，善財即來，往可迎取。若更遲滯，汝等總死，無有殘餘。』城人答曰：『我等於王不逆，亦不逆於善財。』比被王使逼迫閉門，眾人開城，以諸香花，作諸音樂，出迎善財，來入城中，押領平定，置立押官。善財歸國，其夜父王夢見鵄鳥取王腸肚遶城四面，王身入寶室中。其王睡覺，心大怕怖，身毛皆竪，從眠起已，以手拓頰，住於怨思：『我定被奪王位，必當至死。』明旦即集婆羅門等說斯夢意，其王門師便作是念：『善財決定鬪戰得勝、降得外國。我須惡解。』其婆羅門即白大王：『此是惡夢，決失王位，定當身死。要然於婆羅門呪法中，有[示*厭]方法可免斯厄。』王又問曰：『有何方法？』告言：『於王園苑之中當作一池，嚴飾端正，白土泥之令其精細。殺諸惡獸，取血滿池。置四街道，從一面入，向一面出已，令四上婆羅門解四明者以舌舐王足下，用緊那羅脂燒香。若作如是[示*厭]禳，王久住位，長命無災。』是時王曰：『諸事可辦。緊那羅脂云何可得？』婆羅門白王：『然易得者却道難得。』王復問曰：『云何易得？』婆羅門曰：『大王兒婦，名悅意者，是緊那羅女。』王即告言：『莫作是語，我子共彼，以命相連。』答曰：『大王！可未聞書教：</p>

<div class="lg regular" style="margin-left:3em;"><div class='lg-row'>「『「捨一為諸眷，　為村捨眷屬；</div>
<div class='lg-row'>捨村取城邑，　為身棄大地。」</div>
<div class='lg-row'>王須自牢護，　及以童子身；</div>
<div class='lg-row'>後乃能護他，　須害彼悅意。</div>
</div><p>「『大王，為愛命故，無所不作。』于時大王聞此語已，即依所說穿池，白土泥飾，殺諸惡獸，取血滿池。其善財宮內諸宮人等，聞此事已皆生歡喜，互相謂言：『我並少年，端政容美，善財若至，我當承事。』是時悅意見彼歡樂，怪問宮人：『汝等有何喜樂？』次第問之，有一宮人，如上具說。悅意聞已，心大苦惱，愁憂不樂，即往善財母所，啼泣白言，具說如上。母曰：『汝且小止少時，我自尋訪，乃知虛實。』</p>
<p>「爾時悅意更來白言：『此事是實。』時太子母告曰：『汝今正是去時，我若不與汝寶，當是負心。』即與悅意髻寶及衣裳等。</p>
<p>「爾時大王入池浴已，婆羅門以舌舐足至頂，王勅令索緊那羅脂。于時悅意身騰虛空而說頌曰：</p>

<div class="lg regular" style="margin-left:2em;"><div class='lg-row'>「『我染觸身故，　笑樂住於此；</div>
<div class='lg-row'>如象得解縛，　已脫騰空去。』</div>
</div>
<p class='juan'>根本說一切有部毘奈耶藥事卷第十三</p></div>
</div><!-- end of div[@id='body'] -->
</body></html>