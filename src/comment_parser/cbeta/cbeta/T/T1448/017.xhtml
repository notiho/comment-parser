<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>根本說一切有部毘奈耶藥事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu17' />根本說一切有部毘奈耶藥事卷第十七</p><p class="byline">大唐三藏義淨奉　制譯</p>
<div class='div-other'>
<p class='h1'>諸大弟子說業報緣</p><p>爾時諸大聲聞耆宿苾芻告具壽薄俱羅曰：「具壽財益已說本業，次至仁說本業因緣。」爾時薄俱羅苾芻以頌說曰：</p>

<div class="lg regular" style="margin-left:1em;"><div class='lg-row'>「昔於親惠城，　而為賣藥人；</div>
<div class='lg-row'>毘鉢尸住世，　諸佛及僧伽。</div>
<div class='lg-row'>施諸療病藥，　來者求皆與；</div>
<div class='lg-row'>根莖葉花藥，　合以施眾僧。</div>
<div class='lg-row'>三月夏安居，　隨食而供給；</div>
<div class='lg-row'>於諸苾芻眾，　人施一訶梨。</div>
<div class='lg-row'>九十一劫中，　不墮三惡趣；</div>
<div class='lg-row'>由其施藥報，　獲斯殊大果。</div>
<div class='lg-row'>雖施少分藥，　受樂轉無窮；</div>
<div class='lg-row'>施一訶梨勒，　生天受天樂。</div>
<div class='lg-row'>有殘餘業報，　復得生人中；</div>
<div class='lg-row'>生在有學家，　不受信心食。</div>
<div class='lg-row'>於三日夜中，　解了三藏教；</div>
<div class='lg-row'>服著垢弊衣，　但唯求糞掃，</div>
<div class='lg-row'>常樂居閑靜，　不愛俗喧林。</div>
<div class='lg-row'>我年百六十，　不曾身有病，</div>
<div class='lg-row'>我憶施少分，　多受天人樂。</div>
<div class='lg-row'>薄俱羅眾前，　自說昔業報；</div>
<div class='lg-row'>安坐蓮花內，　無熱大池中。」</div>
</div><p>爾時諸大聲聞耆宿苾芻告具壽尊者苾芻曰：「具壽薄俱羅已說昔業報，次至仁說。」爾時具壽尊者即以伽他而說頌曰：</p>

<div class="lg regular" style="margin-left:1em;"><div class='lg-row'>「昔作治皮人，　憶念前生事；</div>
<div class='lg-row'>當時逢儉歲，　煮皮而用食，</div>
<div class='lg-row'>以此為存命。　後有一沙門，</div>
<div class='lg-row'>從遠來求食；　我當發清信，</div>
<div class='lg-row'>皮食施沙門。　獨覺尊食已，</div>
<div class='lg-row'>對面昇虛空：　我發清淨心，</div>
<div class='lg-row'>合掌申供敬。　見斯神變已，</div>
<div class='lg-row'>更起慇重心：　『願我當生處，</div>
<div class='lg-row'>常遇如是聖；　所獲殊勝果，</div>
<div class='lg-row'>一如今聖者。』　所施體無色，</div>
<div class='lg-row'>亦無香美味；　見者心清淨，</div>
<div class='lg-row'>當施如是食。　因雖施少分，</div>
<div class='lg-row'>獲果乃無量，　多引生天樂，</div>
<div class='lg-row'>復得勝人身。　此是最後身，</div>
<div class='lg-row'>得生於人趣，　親侍大導師，</div>
<div class='lg-row'>無上等正覺。　我先所發願，</div>
<div class='lg-row'>願證無上果；　已獲阿羅漢，</div>
<div class='lg-row'>除熱得清涼。　我名大尊者，</div>
<div class='lg-row'>今對斯聖眾，　自說昔業報，</div>
<div class='lg-row'>無熱大池中。」</div>
</div><p>爾時諸大聲聞耆宿苾芻，告具壽優樓頻螺迦葉、那提迦葉、伽耶迦葉等作如是言：「具壽尊者，已說昔業報，次至仁等當說。」爾時三人共以伽他而說頌曰：</p>

<div class="lg regular" style="margin-left:1em;"><div class='lg-row'>「我等昔為三商主，　與諸兄弟同遊戲；</div>
<div class='lg-row'>遇見迦葉佛滅塔，　破壞摧落無多在。</div>
<div class='lg-row'>我等共勸商人眾，　營造此塔復令新；</div>
<div class='lg-row'>三人於此佛塔上，　各懸寶蓋同崇建。</div>
<div class='lg-row'>由斯殊勝善業故，　得生天上受歡娛；</div>
<div class='lg-row'>天上福盡生人趣，　獲得富貴常安樂；</div>
<div class='lg-row'>今逢世尊等正覺，　於佛教中而出家。</div>
<div class='lg-row'>世尊在彼尼連側，　現大神變運神通；</div>
<div class='lg-row'>我等皆蒙示正法，　得入無上涅槃宮。</div>
<div class='lg-row'>斯由敬重大師教，　又於佛塔懸妙傘；</div>
<div class='lg-row'>由斯差別種善根，　能除熱惱清涼樂。</div>
<div class='lg-row'>優樓頻螺迦葉等，　於諸耆宿尊者前，</div>
<div class='lg-row'>自說往昔業因緣，　無熱池中處蓮坐。」</div>
</div><p>爾時諸大聲聞耆宿苾芻，告具壽名稱，作如是言：「優樓頻螺迦葉、那提迦葉、伽耶迦葉等各說本業，次至仁說。」爾時具壽名稱即以伽他而說頌曰：</p>

<div class="lg regular" style="margin-left:1em;"><div class='lg-row'>「我昔曾作賣香人，　於諸藥性善分別；</div>
<div class='lg-row'>時有婦人將女來，　買香及藥至我所。</div>
<div class='lg-row'>彼之少女美顏容，　見者皆令貪欲染；</div>
<div class='lg-row'>我見是女容儀已，　不覺起心生愛著。</div>
<div class='lg-row'>即執女手同遊戲，　由斯惡業生惡趣；</div>
<div class='lg-row'>後得人身常手枯，　經於五百生受苦。</div>
<div class='lg-row'>我今親事佛世尊，　隨佛出家而學道；</div>
<div class='lg-row'>今已證獲阿羅漢，　能除熱惱得清涼。</div>
<div class='lg-row'>大德我思先惡業，　已經百劫業不亡。</div>
</div>
<div class="lg regular" style="margin-left:1em;"><div class='lg-row'>「今已得神通，　由有餘殘報；</div>
<div class='lg-row'>我之左臂手，　不如右手臂。</div>
<div class='lg-row'>若男若女人，　侵妻及奪夫；</div>
<div class='lg-row'>常墮地獄中，　恒受斯劇苦。</div>
<div class='lg-row'>樂遠離他妻，　猶如踊火炎；</div>
<div class='lg-row'>猶斯諸智者，　與自妻歡娛。</div>
<div class='lg-row'>汝等當審觀，　貪染他妻妾；</div>
<div class='lg-row'>恒於地獄受，　長夜無休息。</div>
<div class='lg-row'>我由作是罪，　隨所在生身；</div>
<div class='lg-row'>已受如斯報，　捺落迦中生。</div>
<div class='lg-row'>今此最後身，　得入無上位；</div>
<div class='lg-row'>解脫一切苦，　去熱得清涼。</div>
<div class='lg-row'>欲求安樂處，　不得婬他婦；</div>
<div class='lg-row'>解脫諸煩惱，　受於妙喜樂。</div>
<div class='lg-row'>我名稱苾芻，　今於尊宿前，</div>
<div class='lg-row'>說自昔業報，　無熱大池中。」</div>
</div><p>爾時諸大聲聞耆宿苾芻告具壽火生曰：「具壽名稱已說昔業，次至仁說。」爾時具壽火生以頌答曰：</p>

<div class="lg regular" style="margin-left:0em;"><div class='lg-row'>「我昔曾於親惠城，　有佛正覺號毘鉢；</div>
<div class='lg-row'>我時名為無所著，　於眾人中最尊貴。</div>
<div class='lg-row'>佛有六十二萬眾，　聲聞弟子共圍繞；</div>
<div class='lg-row'>我屈毘鉢尸世尊，　并諸弟子三月請。</div>
<div class='lg-row'>于時親惠城國王，　亦請世尊并弟子；</div>
<div class='lg-row'>是時我與彼城王，　隔日設食呈微供。</div>
<div class='lg-row'>至時我倍加供養，　佛及苾芻聲聞眾；</div>
<div class='lg-row'>三月供養事已畢，　我更共王同供養。</div>
<div class='lg-row'>當時最後設會日，　親惠城王宮自辦；</div>
<div class='lg-row'>廣設百味妙飲食，　衣服臥具及諸珍。</div>
<div class='lg-row'>既辦如斯上妙物，　復於王苑敷高座；</div>
<div class='lg-row'>其座價直百千金，　飲食衣服同斯量。</div>
<div class='lg-row'>一一苾芻所施物，　算數計分不能知；</div>
<div class='lg-row'>所有象馬皆嚴飾，　縷金線網莊嚴身。</div>
<div class='lg-row'>各各僧前持傘蓋，　依座次第布周圓；</div>
<div class='lg-row'>宮內婇女莊嚴身，　以次旃檀塗瑩體。</div>
<div class='lg-row'>各執金瓶盛德水，　苾芻僧處遣祇承；</div>
<div class='lg-row'>於是最後興斯供，　王自供養佛僧伽。</div>
<div class='lg-row'>我當見是王供養，　一心正念作思惟：</div>
<div class='lg-row'>『上妙飲食皆能辦，　寶座嚴飾實難為；</div>
<div class='lg-row'>乍可辦餘上妙具，　如王象馬無由得。』</div>
<div class='lg-row'>既作如斯言念已，　帝釋天主應時來；</div>
<div class='lg-row'>于時天帝報我言：　『善哉助汝興供養。』</div>
<div class='lg-row'>天帝既述斯言已，　便化最勝大園林；</div>
<div class='lg-row'>其園芳麗甚超絕，　諸天妙座遍莊嚴；</div>
<div class='lg-row'>并持上妙天衣服，　奉施佛及苾芻僧，</div>
<div class='lg-row'>先請毘鉢尸世尊，　并諸弟子聲聞眾。</div>
<div class='lg-row'>于時天帝及諸天，　第一寶象而來應；</div>
<div class='lg-row'>各各執持天寶蓋，　於僧頂上在空中。</div>
</div>
<div class="lg regular" style="margin-left:1em;"><div class='lg-row'>「齎持天飲食，　供養真聖眾；</div>
<div class='lg-row'>復以天衣覆，　得受人天樂。</div>
<div class='lg-row'>九十一劫中，　不墮三惡趣；</div>
<div class='lg-row'>由斯先世善，　感得柔軟身。</div>
<div class='lg-row'>為大仙興供，　大德毘鉢尸；</div>
<div class='lg-row'>今此最後身，　生於王舍城。</div>
<div class='lg-row'>影勝王宮內，　最尊豪族家，</div>
<div class='lg-row'>王及大夫人，　敬戀恩養育，</div>
<div class='lg-row'>諸臣咸愛我，　及所有國人。</div>
<div class='lg-row'>常受於天上，　諸天五欲樂，</div>
<div class='lg-row'>既得是人身，　反受諸天樂。</div>
<div class='lg-row'>無上大導師，　正覺牟尼主，</div>
<div class='lg-row'>調伏人天故，　而來王舍城。</div>
<div class='lg-row'>我當聞佛來，　大師微妙覺，</div>
<div class='lg-row'>聞已生歡喜，　即詣如來所。</div>
<div class='lg-row'>既見世間燈，　能持流炬者，</div>
<div class='lg-row'>從輅投身下，　足步至尊前；</div>
<div class='lg-row'>頂禮佛雙足，　深心極喜悅，</div>
<div class='lg-row'>退坐於一面，　瞻仰大慈尊，</div>
<div class='lg-row'>無量人天類，　恭敬而圍遶。</div>
<div class='lg-row'>世尊如是告：　『汝斷諸纏縛；</div>
<div class='lg-row'>無上天尊師，　慈悲故來此。』</div>
<div class='lg-row'>為說四諦法，　聞者能開悟。</div>
<div class='lg-row'>我聞如是請：　『唯正覺世尊，</div>
<div class='lg-row'>願許我出家，　近住成圓具。』</div>
<div class='lg-row'>無上大慈父，　無有等等者，</div>
<div class='lg-row'>哀愍命善來，　言下成圓具；</div>
<div class='lg-row'>精進不放逸，　苦行而修習，</div>
<div class='lg-row'>即證無生位，　得入涅槃宮。</div>
<div class='lg-row'>親侍大導師，　無上等正覺，</div>
<div class='lg-row'>證得阿羅漢，　除熱得清涼；</div>
<div class='lg-row'>能脫三有海，　漂流生死河，</div>
<div class='lg-row'>一切憂悲苦，　由斯永得除。</div>
<div class='lg-row'>火生之苾芻，　對斯真聖眾，</div>
<div class='lg-row'>說自昔作業，　無熱大池中，</div>
<div class='lg-row'>安坐蓮花臺。」</div>
</div><p>爾時諸大聲聞耆宿苾芻告具壽護國曰：「具壽火生已說本業，次至仁說。」爾時護國苾芻即說頌言：</p>

<div class="lg regular" style="margin-left:1em;"><div class='lg-row'>「昔有王名吉基利，　迦尸國主饒益人；</div>
<div class='lg-row'>我身是王最小子，　為佛造大窣覩波。</div>
<div class='lg-row'>父王令其最小子，　躬持傘蓋奉如來；</div>
<div class='lg-row'>我聞王勅心歡喜，　安置寶蓋窣覩波。</div>
<div class='lg-row'>既安蓋已便發願，　由斯善業因緣故；</div>
<div class='lg-row'>天上人間招快樂，　常有最勝大光明。</div>
<div class='lg-row'>今生最後於人趣，　降誕倉庫大城中；</div>
<div class='lg-row'>既生最勝豪族舍，　世間尊貴而第一。</div>
<div class='lg-row'>見者歡喜常恭敬，　一切國人皆慶悅。</div>
<div class='lg-row'>殊勝果報隨身現，　色相端嚴心安靜，</div>
<div class='lg-row'>人間受用悉充足，　一切所須無乏少。</div>
<div class='lg-row'>護國苾芻對尊宿，　說自昔報業因緣。」</div>
</div><p>爾時諸大聲聞耆宿苾芻告具壽娑底曰：「具壽護國已說業報，次至仁說。」爾時具壽娑底即說頌曰：</p>

<div class="lg regular" style="margin-left:0em;"><div class='lg-row'>「昔於王舍城，　王臣大富貴；</div>
<div class='lg-row'>五百仙人至，　皆令共供養。</div>
<div class='lg-row'>當時我宣教，　普令先造食；</div>
<div class='lg-row'>家中種種飯，　給五百仙人，</div>
<div class='lg-row'>次第分與我。　我既為尊首，</div>
<div class='lg-row'>最初仙供養，　我家恒營辦，</div>
<div class='lg-row'>作飯百杓餘；　於彼出家人，</div>
<div class='lg-row'>將此飯供給。　既施飯食已，</div>
<div class='lg-row'>生貪作是念：　『我姊妹兄弟、</div>
<div class='lg-row'>妻男女親族，　尚不施飯食；</div>
<div class='lg-row'>此仙三月坐，　當有用度多，</div>
<div class='lg-row'>況於五百數。　我須彼沙門，</div>
<div class='lg-row'>令其得命終；　若得彼身死，</div>
<div class='lg-row'>我即無用度。』　無過殺於彼，</div>
<div class='lg-row'>及生罪心已，　煎煮其馬尿，</div>
<div class='lg-row'>和食與彼飡。　當喫此食已，</div>
<div class='lg-row'>乃即有病患，　便即腸肚出。</div>
<div class='lg-row'>其時知死已，　彼仙得道人。</div>
<div class='lg-row'>于時龍神等，　皆共大聲語：</div>
<div class='lg-row'>『大罪是商人，　無過枉殺仙，</div>
<div class='lg-row'>得自在獨覺，　寂靜無漏者。』</div>
<div class='lg-row'>諸親皆瞋我，　皆於當觀察，</div>
<div class='lg-row'>能生多罪業，　為殺彼仙故。</div>
<div class='lg-row'>聞親說語已，　我即起愁悲；</div>
<div class='lg-row'>請餘諸仙人，　極生悔其過。</div>
<div class='lg-row'>對諸佛懺悔，　現過心悔已；</div>
<div class='lg-row'>飯供五百仙，　珍重令充足；</div>
<div class='lg-row'>懺其彼罪業，　懺過於諸仙。</div>
<div class='lg-row'>以食供養已，　即當發誓願：</div>
<div class='lg-row'>『當來願如是，　供養此大德；</div>
<div class='lg-row'>如所得解脫，　願我亦離縛；</div>
<div class='lg-row'>生生離貧家，　莫在貧窮處。』</div>
<div class='lg-row'>忽常起慳貪，　令心發其惡；</div>
<div class='lg-row'><span class='corr'>損</span>彼獨覺人，　作業即愁悲。</div>
<div class='lg-row'>死後墮地獄，　久住千年歲，</div>
<div class='lg-row'>常受其苦痛；　後得生人身，</div>
<div class='lg-row'>還受短命報。　當有多財物，</div>
<div class='lg-row'>供養於諸人；　常患腸肚出，</div>
<div class='lg-row'>因此即命終。　即生遇大聖，</div>
<div class='lg-row'>乃獲出家體，　依教而成住，</div>
<div class='lg-row'>一切貪悉捨。　無熱蓮花座，</div>
<div class='lg-row'>說本業因緣。」</div>
</div><p>爾時具壽耆宿苾芻告具壽膝多迦攝波曰：「具壽娑底已說業報，次至具壽說。」于時膝多迦攝波即說頌曰：</p>

<div class="lg regular" style="margin-left:1em;"><div class='lg-row'>「往請苾芻眾，　不闕於七年；</div>
<div class='lg-row'>於其聚落內，　時世為饑饉。</div>
<div class='lg-row'>我所得分者，　心調意寂靜；</div>
<div class='lg-row'>是獨覺所尊，　無惱甚清涼。</div>
<div class='lg-row'>我先有要誓，　乞者而不與；</div>
<div class='lg-row'>縱是子及親，　非營作不濟。</div>
<div class='lg-row'>如是發此意，　遂為罪惡業；</div>
<div class='lg-row'>苾芻既不作，　何故而與食？</div>
<div class='lg-row'>即將此苾芻，　經行於田處；</div>
<div class='lg-row'>然始至家中，　方與其飲食。</div>
<div class='lg-row'>由斯惡業熟，　遂墮於地獄；</div>
<div class='lg-row'>眾活炎熱中，　而受諸楚苦。</div>
<div class='lg-row'>地獄業報盡，　所生流轉趣；</div>
<div class='lg-row'>鄙賤常憂苦，　飡糧甚難得。</div>
<div class='lg-row'>此是我最後，　而獲於人身；</div>
<div class='lg-row'>不虧調御士，　正覺無上尊，</div>
<div class='lg-row'>淨信而出家；　蠲除諸有漏，</div>
<div class='lg-row'>證得六神通，　至於羅漢果。</div>
<div class='lg-row'>諸德當知我，　雖證大神通；</div>
<div class='lg-row'>經行甚難苦，　方獲而飲食。</div>
<div class='lg-row'>遊歷極遠處，　遂有而少獲；</div>
<div class='lg-row'>命將欲斷絕，　時可得其食。</div>
<div class='lg-row'>我姓膝迦攝，　名為耳大威；</div>
<div class='lg-row'>無熱蓮花坐，　言斯先業緣。」</div>
</div><p>爾時諸耆宿苾芻告具壽周離槃陀迦曰：「具壽膝迦攝波已說業報，次至具壽說。」于時槃陀迦即說頌曰：</p>

<div class="lg regular" style="margin-left:1em;"><div class='lg-row'>「我於前生中，　而為養猪者；</div>
<div class='lg-row'>繫其猪口已，　將渡至河邊。</div>
<div class='lg-row'>既到河中心，　欲至於彼岸；</div>
<div class='lg-row'>諸猪氣不通，　因此皆命過。</div>
<div class='lg-row'>我隨水漂沒，　荒迷無所為；</div>
<div class='lg-row'>河邊有仙住，　哀愍所救濟。</div>
<div class='lg-row'>出我溺憂苦，　而為與出家；</div>
<div class='lg-row'>以無相三昧，　教化令調順。</div>
<div class='lg-row'>既於此滅已，　得生於天上；</div>
<div class='lg-row'>天上纔捨命，　下生於人趣。</div>
<div class='lg-row'>虔恭等正覺，　捨俗為出家；</div>
<div class='lg-row'>頑愚極暗鈍，　示<span class='corr'>教</span>不能持。</div>
<div class='lg-row'>於其三月內，　方能誦一偈；</div>
<div class='lg-row'>既明一句義，　煩惱欲悉除。</div>
<div class='lg-row'>我先所造業，　如是思憶念；</div>
<div class='lg-row'>經於無量時，　輪迴生死海。</div>
<div class='lg-row'>對於世間父，　於此無熱池；</div>
<div class='lg-row'>我周利槃馱，　說斯黑白業。」</div>
</div><p>爾時諸耆宿苾芻告具壽蛇僕：「具壽周利槃陀迦已說業報，次至具壽說。」于時蛇僕即說頌曰：</p>

<div class="lg regular" style="margin-left:1em;"><div class='lg-row'>「迦攝佛滅度，　最後為聲聞；</div>
<div class='lg-row'>多聞備三藏，　於法甚慳悋。</div>
<div class='lg-row'>不為諸苾芻，　諷誦而解說；</div>
<div class='lg-row'>恐餘諸苾芻，　而有勝於我。</div>
<div class='lg-row'>苾芻詣我所，　欲求問少義；</div>
<div class='lg-row'>我為懷惡色，　訶詰而不理。</div>
<div class='lg-row'>時諸苾芻來，　諫責我斯見；</div>
<div class='lg-row'>何不治法化，　作斯非理事。</div>
<div class='lg-row'>我於臨終時，　情生極追悔；</div>
<div class='lg-row'>所閑真妙法，　不為他顯示。</div>
<div class='lg-row'>命唯有七日，　時轉不久停；</div>
<div class='lg-row'>宜集出家士，　悔謝諸過咎。</div>
<div class='lg-row'>我既悔罪已，　息其慳法心；</div>
<div class='lg-row'>即於大眾中，　七日常說法。</div>
<div class='lg-row'>既聞善說法，　隨我皆聽受；</div>
<div class='lg-row'>互相為解釋，　咸共而談論。</div>
<div class='lg-row'>我緣臨終時，　七日說妙法；</div>
<div class='lg-row'>而得生天上，　諸欲悉具足。</div>
<div class='lg-row'>天上捨報盡，　下生於人趣；</div>
<div class='lg-row'>而生劫比羅，　釋迦王族中。</div>
<div class='lg-row'>資財大富貴，　容儀甚可樂；</div>
<div class='lg-row'>人眾皆敬愛，　資產無有乏。</div>
<div class='lg-row'>種族諸男女，　捨俗而出家；</div>
<div class='lg-row'>我為惱欲纏，　而無欣樂意。</div>
<div class='lg-row'>無比大丈夫，　為欲哀愍故；</div>
<div class='lg-row'>頻至於我所，　誨勸令出家。</div>
<div class='lg-row'>我即稽調御，　無上等正覺；</div>
<div class='lg-row'>唯願七年中，　哀愍受壇施。</div>
<div class='lg-row'>若見受其施，　七年將過已；</div>
<div class='lg-row'>即隨大慧所，　方可為出家。</div>
<div class='lg-row'>告我命危脆，　不暫豈七年；</div>
<div class='lg-row'>宜當急捨施，　出入息難保。</div>
<div class='lg-row'>佛語深尊重，　豈敢而棄捨；</div>
<div class='lg-row'>白言七日內，　哀愍與出家。</div>
<div class='lg-row'>即於七日中，　隨意皆資給；</div>
<div class='lg-row'>於其城內外，　諸親咸守擁。</div>
<div class='lg-row'>最上大光明，　遍耀於城墎；</div>
<div class='lg-row'>不思議人眾，　得出於城外。</div>
<div class='lg-row'>於佛法教中，　淨信為出家；</div>
<div class='lg-row'>於二十五年，　心無有正悟。</div>
<div class='lg-row'>遂即罪心起，　不欲依此住；</div>
<div class='lg-row'>莫能至甘露，　宜退且還家。</div>
<div class='lg-row'>既生此怯懼，　深懷大羞恥；</div>
<div class='lg-row'>諸親及家眷，　定為譏誚我。</div>
<div class='lg-row'>所念非相類，　審知不善事；</div>
<div class='lg-row'>我宜以刀害，　何用此殘活？</div>
<div class='lg-row'>即持極利刀，　跏趺而端坐；</div>
<div class='lg-row'>安刀於頭上，　心即得解脫。</div>
<div class='lg-row'>心既得蠲除，　口口而稱讚；</div>
<div class='lg-row'>奇哉佛法僧，　有斯勝善法。</div>
<div class='lg-row'>我先有思想，　凡夫便捨壽；</div>
<div class='lg-row'>不顧其性命，　證得無上寂。</div>
<div class='lg-row'>我於先有中，　懶惰極慳法；</div>
<div class='lg-row'>由斯果報故，　艱難得解脫。</div>
<div class='lg-row'>又我於臨終，　為說淨妙法；</div>
<div class='lg-row'>由斯業成熟，　超除諸財欲。</div>
<div class='lg-row'>法根釋迦子，　蛇奴大威德；</div>
<div class='lg-row'>於其無熱池，　說斯先業報。」</div>
</div><p>爾時諸耆宿苾芻又告具壽阿泥盧馱曰：「具壽蛇奴已說業報，次至具壽。」于時阿泥盧馱即說頌曰：</p>

<div class="lg regular" style="margin-left:1em;"><div class='lg-row'>「我先無攝錄，　貧窮負草活；</div>
<div class='lg-row'>歸投備名稱，　奉覲大沙門。</div>
<div class='lg-row'>今生釋迦種，　名阿泥嚧馱；</div>
<div class='lg-row'>善閑歌舞伎，　能於諸妙曲。</div>
<div class='lg-row'>希逢大導師，　無畏等正覺；</div>
<div class='lg-row'>見已心清淨，　捨俗而出家。</div>
<div class='lg-row'>得聞所說教，　樂住大師處；</div>
<div class='lg-row'>情無暫放逸，　常自勤策勇。</div>
<div class='lg-row'>三明具獲已，　大師教已作；</div>
<div class='lg-row'>觀知於宿命，　所曾之事業。</div>
<div class='lg-row'>於三十三天，　七返而受生；</div>
<div class='lg-row'>七返生人趣，　亦為作人主。</div>
<div class='lg-row'>灌頂剎帝利，　獨化於贍部；</div>
<div class='lg-row'>彼七此亦七，　輪迴十四返；</div>
<div class='lg-row'>曾住受用處，　咸皆知其所。</div>
<div class='lg-row'>此類諸果報，　無有而不悉；</div>
<div class='lg-row'>我於所生處，　情極甚歡喜。</div>
<div class='lg-row'>觀知諸有情，　生死輪迴趣，</div>
<div class='lg-row'>此變於餘現，　一心繫思念。</div>
<div class='lg-row'>五趣輪迴事，　天眼皆明了，</div>
<div class='lg-row'>已獲安詳道，　天眼甚明淨。</div>
<div class='lg-row'>世間無上師，　知我念所念，</div>
<div class='lg-row'>佛身意神通，　而來於我所；</div>
<div class='lg-row'>我所有思念，　而能增上說。</div>
<div class='lg-row'>大師無過咎，　所說亦無非；</div>
<div class='lg-row'>我聞彼所說，　依教而淨住。</div>
<div class='lg-row'>心生極精勤，　常修不放逸；</div>
<div class='lg-row'>三明已通達，　所應作已作。</div>
<div class='lg-row'>於生無有喜，　於死亦無憂；</div>
<div class='lg-row'>唯知待時至，　正念住威儀。</div>
<div class='lg-row'>廣嚴竹林村，　命當於彼過；</div>
<div class='lg-row'>於其竹林下，　而欲取歸化。</div>
<div class='lg-row'>我先施食故，　獲此殊妙果；</div>
<div class='lg-row'>虔恭大導師，　無比等正覺，</div>
<div class='lg-row'>證得阿羅漢，　清涼寂靜處；</div>
<div class='lg-row'>諸見者記我，　大福中為最。</div>
<div class='lg-row'>此阿泥盧馱，　對佛苾芻僧，</div>
<div class='lg-row'>於無熱河中，　說斯先業報。」</div>
</div><p>爾時諸耆宿苾芻又告具壽師子王迦羅苾芻：「具壽阿泥盧馱已說業報，次至具壽說。」于時迦羅即說頌曰：</p>

<div class="lg regular" style="margin-left:1em;"><div class='lg-row'>「我先押甘蔗，　至於煎糖室；</div>
<div class='lg-row'>時有病獨覺，　徐行來我所。</div>
<div class='lg-row'>於其七日內，　糖油常奉侍；</div>
<div class='lg-row'>於其七日後，　獨覺昇空去。</div>
<div class='lg-row'>我緣出不在，　奴便啟我言；</div>
<div class='lg-row'>有斯勝福田，　比受家中供。</div>
<div class='lg-row'>我既聞斯說，　情生極淨信；</div>
<div class='lg-row'>速往昇空處，　深為欽敬仰。</div>
<div class='lg-row'>往因發淨心，　又緣施油糖；</div>
<div class='lg-row'>天上人間趣，　具福心明朗。</div>
<div class='lg-row'>此為最後生，　亦得作人身；</div>
<div class='lg-row'>虔恭大導師，　無比等正覺。</div>
<div class='lg-row'>於大釋師教，　希得為出家；</div>
<div class='lg-row'>證獲阿羅漢，　清涼寂靜處。</div>
<div class='lg-row'>我今極獲安，　利養甚豐多；</div>
<div class='lg-row'>衣食及臥具，　湯藥無所乏。</div>
<div class='lg-row'>我以少緣事，　要須四團糖；</div>
<div class='lg-row'>欲施縫衣者，　糖將興供養。</div>
<div class='lg-row'>諸天知我念，　即告影勝王；</div>
<div class='lg-row'>宜速施迦羅，　沙糖清涼漿。</div>
<div class='lg-row'>由斯施漿故，　王獲大勝利；</div>
<div class='lg-row'>宜使侍縛迦，　齎菴羅及糖。</div>
<div class='lg-row'>即遣四大象，　馱齎真美味；</div>
<div class='lg-row'>影勝大福王，　令送於我所。</div>
<div class='lg-row'>王既令使送，　我得此甘糖；</div>
<div class='lg-row'>供給千二百，　五十苾芻僧。</div>
<div class='lg-row'>迦羅阿羅漢，　具六大神通；</div>
<div class='lg-row'>於無熱河中，　說斯先業報。」</div>
</div><p>爾時諸耆宿苾芻又告具壽羅怙羅曰：「具壽迦羅已說業報，次至具壽。」于時羅怙羅即說頌曰：</p>

<div class="lg regular" style="margin-left:0em;"><div class='lg-row'>「我作先國王，　在於廣嚴都；</div>
<div class='lg-row'>發朝依正化，　令眾皆安益。</div>
<div class='lg-row'>時有一仙來，　威德甚雄猛；</div>
<div class='lg-row'>詣至於我所，　便發如是言：</div>
<div class='lg-row'>『我今是盜賊，　不與水而飲；</div>
<div class='lg-row'>請王准賊法，　依教科罰我。』</div>
<div class='lg-row'>我即報彼言：　『仙若法德備，</div>
<div class='lg-row'>泉井河江水，　許隨意而飲。</div>
<div class='lg-row'>我所懷疑惑，　不能悉蠲除；</div>
<div class='lg-row'>願見王罰罪，　我即無思慮。』</div>
<div class='lg-row'>即告彼仙曰：　『宜入芳園中；</div>
<div class='lg-row'>六日不應食，　已後任隨去。』</div>
<div class='lg-row'>我所作此業，　實無有惡意；</div>
<div class='lg-row'>黑繩炎熱中，　六十年受苦。</div>
<div class='lg-row'>業報盡後身，　六年在母胎；</div>
<div class='lg-row'>此實無心造，　亦無身口業。</div>
<div class='lg-row'>由此因緣故，　而受諸苦果；</div>
<div class='lg-row'>耆宿眾前說，　當知業不亡。</div>
<div class='lg-row'>此是羅怙羅，　對於諸尊者；</div>
<div class='lg-row'>於無熱惱池，　說斯先惡業。」</div>
</div><p>爾時諸耆宿苾芻又告具壽難陀曰：「具壽羅怙羅已說業報，次至具壽。」于時難陀即說頌曰：</p>

<div class="lg regular" style="margin-left:0em;"><div class='lg-row'>「毘鉢尸佛教，　時我設香湯；</div>
<div class='lg-row'>洗浴苾芻僧，　便發如是語：</div>
<div class='lg-row'>『願我當來世，　及諸如是眾，</div>
<div class='lg-row'>清淨無瑕垢，　煩惱漏皆除；</div>
<div class='lg-row'>容儀得端正，　顏色過蓮花。』</div>
<div class='lg-row'>其時命既過，　得生於天上；</div>
<div class='lg-row'>天上甚超絕，　人趣亦殊妙；</div>
<div class='lg-row'>隨所生流處，　恒安常富貴。</div>
<div class='lg-row'>後持獨覺身，　起塔鮮白淨；</div>
<div class='lg-row'>嚴飾塗香已，　黃色而覆上，</div>
<div class='lg-row'>䠒跪合掌言：　『當願諸根具；</div>
<div class='lg-row'>身相如金色，　善持而不變。』</div>
<div class='lg-row'>由此善根故，　生波羅痆斯；</div>
<div class='lg-row'>與迦陀國王，　而為第二子。</div>
<div class='lg-row'>又見迦攝塔，　虔恭生淨意；</div>
<div class='lg-row'>於其此塔中，　而懸一傘蓋。</div>
<div class='lg-row'>由先浴眾僧，　塗塔黃色因；</div>
<div class='lg-row'>施塔傘蓋故，　多獲諸安樂。</div>
<div class='lg-row'>由斯餘福業，　於其最後身；</div>
<div class='lg-row'>生釋迦王族，　與如來為弟。</div>
<div class='lg-row'>我今於此身，　具備大丈夫；</div>
<div class='lg-row'>三十殊妙相，　而無欠闕者。</div>
<div class='lg-row'>釋迦師子教，　而我得出家；</div>
<div class='lg-row'>證極阿羅漢，　除熱獲清涼。</div>
<div class='lg-row'>蒙佛記於我，　端嚴甚可樂；</div>
<div class='lg-row'>我生皆已盡，　至於無上處。</div>
<div class='lg-row'>此善者難陀，　對佛苾芻眾；</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻<span class='corr'>告</span>具壽實力子曰：「具壽難陀已說業報，次至具壽。」于時實力子即說頌曰：</p>

<div class="lg regular" style="margin-left:0em;"><div class='lg-row'>「我於前身時，　名捕魚商旅；</div>
<div class='lg-row'>因興易進發，　有仙來伴去。</div>
<div class='lg-row'>是真大獨覺，　漏盡心無礙；</div>
<div class='lg-row'>我相見中間，　常請受微供。</div>
<div class='lg-row'>隨其至宿處，　為敷諸臥具；</div>
<div class='lg-row'>洗足奉油塗，　及與為然燈。</div>
<div class='lg-row'>同比共為伴，　虔心常供侍；</div>
<div class='lg-row'>徐徐既前進，　得至於海際。</div>
<div class='lg-row'>既至於海際，　我即前跪曰：</div>
<div class='lg-row'>『大德有何緣，　故來於此處？</div>
<div class='lg-row'>我等皆欲纏，　不辭諸苦惱；</div>
<div class='lg-row'>入於險難處，　無涯大海聚。』</div>
<div class='lg-row'>彼言我除惱，　願汝常安樂；</div>
<div class='lg-row'>生生備大福，　多財無所乏。</div>
<div class='lg-row'>我即以上衣，　齎持而奉施；</div>
<div class='lg-row'>頭面禮敬足，　虔心而右繞。</div>
<div class='lg-row'>彼哀愍我故，　受我所奉衣；</div>
<div class='lg-row'>諸旅咸瞻仰，　便昇於虛空。</div>
<div class='lg-row'>諸旅覩神通，　我即懷悲惱；</div>
<div class='lg-row'>虔躬遙合掌，　作如是發願：</div>
<div class='lg-row'>『如是大尊德，　願我常相遇；</div>
<div class='lg-row'>其所得妙法，　願我亦證悟。</div>
<div class='lg-row'>當來得值佛，　而得為出家；</div>
<div class='lg-row'>供養僧伽眾，　發起大神通。』</div>
<div class='lg-row'>由此善根故，　天上常歡樂；</div>
<div class='lg-row'>亦生於人趣，　多受諸安泰。</div>
<div class='lg-row'>凡是諸生處，　多財大富貴；</div>
<div class='lg-row'>天上及人間，　福德恒明朗。</div>
<div class='lg-row'>從初受果報，　此為最後身；</div>
<div class='lg-row'>於拘尸那城，　得為壯士子。</div>
<div class='lg-row'>端正極可樂，　顏容無有比；</div>
<div class='lg-row'>人眾皆敬愛，　得超大富際。</div>
<div class='lg-row'>希遇釋師子，　無上等正覺；</div>
<div class='lg-row'>見已心清淨，　捨俗而出家。</div>
<div class='lg-row'>依於竹林內，　及處於山間；</div>
<div class='lg-row'>聲聞眾來集，　而惱苾芻僧。</div>
<div class='lg-row'>敷設臥具故，　與苾芻說過；</div>
<div class='lg-row'>或惱或譏誚，　頻頻相呵責。</div>
<div class='lg-row'>具此諸梵行，　我即起悲心；</div>
<div class='lg-row'>時有我生盡，　當為供侍者。</div>
<div class='lg-row'>而自常勤策，　於教恒修習；</div>
<div class='lg-row'>證得阿羅漢，　具備六神通。</div>
<div class='lg-row'>詣於大師所，　曲躬頭面禮；</div>
<div class='lg-row'>合掌前恭敬，　從無上乞願：</div>
<div class='lg-row'>『願見聽於我，　供給苾芻僧；</div>
<div class='lg-row'>不隨愛瞋癡，　慈心皆平等。』</div>
<div class='lg-row'>大師知我意，　默然受我請；</div>
<div class='lg-row'>即令住寺內，　對諸苾芻僧。</div>
<div class='lg-row'>身為慈悲業，　口意亦復然；</div>
<div class='lg-row'>供給苾芻眾，　低心常敬重。</div>
<div class='lg-row'>來去諸苾芻，　及諸道行者；</div>
<div class='lg-row'>我見甚歡喜，　安慰而問訊。</div>
<div class='lg-row'>五指放光明，　如然大明炬；</div>
<div class='lg-row'>敷設諸臥具，　顯現大神通。</div>
<div class='lg-row'>我所有神變，　苾芻欲見故；</div>
<div class='lg-row'>時極將幽暗，　方來於我所。</div>
<div class='lg-row'>次復續後來，　慈心悉敬重；</div>
<div class='lg-row'>為敷其臥具，　不生恚念心。</div>
<div class='lg-row'>我先有思慮，　我所有誓願；</div>
<div class='lg-row'>清淨悉成辦，　今皆得圓備。</div>
<div class='lg-row'>此實力聖子，　漏盡心自在；</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻告具壽近將曰：「具壽實力子說業報已，次至具壽說。」于時近將即說頌曰：</p>

<div class="lg regular" style="margin-left:0em;"><div class='lg-row'>「我於往昔時，　為獵者遊藪；</div>
<div class='lg-row'>為求害麞鹿，　持弓及毒箭，</div>
<div class='lg-row'>尋山登峻險，　夙夜常無倦。</div>
<div class='lg-row'>若逢禽獸時，　情起殺害心，</div>
<div class='lg-row'>彎弓放毒箭，　射斷其命根。</div>
<div class='lg-row'>時我持弓箭，　遊行於林藪，</div>
<div class='lg-row'>見一大獨覺，　住在於樹下；</div>
<div class='lg-row'>我覩彼沙門，　情生大忿恚，</div>
<div class='lg-row'>彼無犯調寂，　我以毒箭射。</div>
<div class='lg-row'>既遭毒箭苦，　甚受諸楚痛；</div>
<div class='lg-row'>即於其樹下，　捨有歸寂滅。</div>
<div class='lg-row'>我由斯惡業，　命終墮地獄；</div>
<div class='lg-row'>經無量千歲，　具受諸楚痛。</div>
<div class='lg-row'>地獄命既終，　復受傍生趣；</div>
<div class='lg-row'>山中遭害死，　還墮於地獄。</div>
<div class='lg-row'>生生恒怖畏，　步步皆驚恐；</div>
<div class='lg-row'>夙夜飢困苦，　羸瘦甚憔悴。</div>
<div class='lg-row'>而常逢獵師，　懷害雄猛者，</div>
<div class='lg-row'>即以利毒箭，　射我應時倒。</div>
<div class='lg-row'>彼見我墮地，　命在身搖動；</div>
<div class='lg-row'>後以利刀截，　分割肉將去。</div>
<div class='lg-row'>如是五百生，　多受諸苦惱。</div>
<div class='lg-row'>又於某方處，　為求諸食故；</div>
<div class='lg-row'>乃於其山下，　見多大仙眾，</div>
<div class='lg-row'>具修諸苦行，　有大神威德；</div>
<div class='lg-row'>我既覩仙眾，　情便生慈念。</div>
<div class='lg-row'>漸漸心以慶，　觀其大仙眾；</div>
<div class='lg-row'>由此發清淨，　得生於人趣。</div>
<div class='lg-row'>遂見大獨覺，　而來乞求食；</div>
<div class='lg-row'>我即常奉請，　就家受微供。</div>
<div class='lg-row'>供養彼德已，　合掌而發願：</div>
<div class='lg-row'>『願我當<span class='corr'>來</span>世，　常逢此尊師；</div>
<div class='lg-row'>見佛生恭敬，　而為作出家；</div>
<div class='lg-row'>得生無所畏，　斷除諸有漏。』</div>
<div class='lg-row'>由此善根故，　得生於天上；</div>
<div class='lg-row'>又生於人趣，　大富具多財。</div>
<div class='lg-row'>虔奉此大師，　無比等正覺；</div>
<div class='lg-row'>既見大牟尼，　捨俗歸出家。</div>
<div class='lg-row'>淨心既出家，　深樂大師教；</div>
<div class='lg-row'>我證阿羅漢，　具六大神通。</div>
<div class='lg-row'>大德而我今，　斷除諸結縛；</div>
<div class='lg-row'>當入於山窟，　方欲而受終。</div>
<div class='lg-row'>當有磣毒蛇，　來墮我身上；</div>
<div class='lg-row'>此時我歸寂，　是為證涅槃。</div>
<div class='lg-row'>諸德我思惟，　先身所造業；</div>
<div class='lg-row'>受無量果報，　所作業不亡。</div>
<div class='lg-row'>此近將苾芻，　對大僧伽眾，</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻告具壽賢子曰：「具壽近將已說業報，次至具壽說。」于時賢子即說頌曰：</p>

<div class="lg regular" style="margin-left:1em;"><div class='lg-row'>「昔時極飢儉，　大怖皆幽闇；</div>
<div class='lg-row'>時有五百人，　求乞而濟活。</div>
<div class='lg-row'>我為眾中首，　而與作導師；</div>
<div class='lg-row'>彼乞得食已，　咸來奉於我。</div>
<div class='lg-row'>或精或麁食，　常濟供承我；</div>
<div class='lg-row'>不懷諸惡意，　依我教而住。</div>
<div class='lg-row'>時有人在市，　持煎餅而賣；</div>
<div class='lg-row'>我即強奪取，　走出於市外。</div>
<div class='lg-row'>衝突向前走，　餅主隨後逐；</div>
<div class='lg-row'>我便迅疾去，　莫能擒得我。</div>
<div class='lg-row'>急渡於大河，　一邊而安住；</div>
<div class='lg-row'>四面遙顧望，　不見有人來。</div>
<div class='lg-row'>欲飡其煎餅，　多膩甚精味；</div>
<div class='lg-row'>我作如是念：　『今日應飽滿。』</div>
<div class='lg-row'>時有大威仙，　急來於我所；</div>
<div class='lg-row'>是大獨覺尊，　諸根甚寂靜。</div>
<div class='lg-row'>我便作是念：　『貧苦最為楚；</div>
<div class='lg-row'>由先不修福，　今獲飢窮報。</div>
<div class='lg-row'>今宜精味餅，　奉施此沙門；</div>
<div class='lg-row'>寧可受飢死，　不用貧苦活。』</div>
<div class='lg-row'>便發志誠心，　深生清淨意；</div>
<div class='lg-row'>即持其煎餅，　奉上勝福田。</div>
<div class='lg-row'>大師受我施，　對我前而食；</div>
<div class='lg-row'>欲哀愍我故，　便昇於虛空。</div>
<div class='lg-row'>我即合掌禮，　『願我無窮報；</div>
<div class='lg-row'>當生大豪族，　顏色得端嚴。</div>
<div class='lg-row'>如是大德類，　願常得相遇；</div>
<div class='lg-row'>彼所證獲法，　我亦當開悟。』</div>
<div class='lg-row'>由此善根故，　多受諸快樂；</div>
<div class='lg-row'>天上及人趣，　端嚴甚光悅。</div>
<div class='lg-row'>天上及人間，　受勝大王報；</div>
<div class='lg-row'>由斯施業故，　不曾生惡趣。</div>
<div class='lg-row'>復由殘業報，　今於最後有；</div>
<div class='lg-row'>得生大豪族，　釋迦種望城。</div>
<div class='lg-row'>於此後生中，　而處於人身；</div>
<div class='lg-row'>虔奉釋師子，　無上等正覺。</div>
<div class='lg-row'>大德佛世尊，　來過親族時；</div>
<div class='lg-row'>我與諸親眷，　捨俗而出家。</div>
<div class='lg-row'>我先所有願，　今皆已圓滿；</div>
<div class='lg-row'>證獲阿羅漢，　寂靜清涼處。</div>
<div class='lg-row'>王種而出家，　是其佛種族；</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻告具壽賢鹽曰：「具壽賢子已說業報，次至具壽說。」于時賢鹽即說頌曰：</p>

<div class="lg regular" style="margin-left:0em;"><div class='lg-row'>「拘留孫佛時，　有造彼佛塔；</div>
<div class='lg-row'>時我為傭力，　常與他雇作。</div>
<div class='lg-row'>作此塔之時，　我頻出惡語：</div>
<div class='lg-row'>『何用斯大塔，　豈有得成期？</div>
<div class='lg-row'>塔宜微小作，　不應廣費損；</div>
<div class='lg-row'>省功無憂惱，　而得速成就。』</div>
<div class='lg-row'>由斯口業故，　說此麁惡言；</div>
<div class='lg-row'>臨終既命過，　墮於地獄中。</div>
<div class='lg-row'>地獄業報盡，　於其所生處；</div>
<div class='lg-row'>顏色極醜陋，　人眾皆棄賤。</div>
<div class='lg-row'>迦攝波佛時，　為雄拘羅鳥；</div>
<div class='lg-row'>依波羅痆斯，　半道大林中。</div>
<div class='lg-row'>其世大明燈，　苾芻眾圍遶；</div>
<div class='lg-row'>我出和雅音，　於上右飛遶。</div>
<div class='lg-row'>我凡見佛眾，　而行乞食時；</div>
<div class='lg-row'>出時及入時，　常與右飛遶。</div>
<div class='lg-row'>由斯善根故，　得生於人趣；</div>
<div class='lg-row'>虔奉調御士，　無上等正覺，</div>
<div class='lg-row'>釋迦師子法，　而得為出家；</div>
<div class='lg-row'>證悟阿羅漢，　至寂清涼處。</div>
<div class='lg-row'>於諸妙教中，　佛記我為最；</div>
<div class='lg-row'>多聞持法則，　善音常演暢。</div>
<div class='lg-row'>四眾來我所，　聽聞我說法；</div>
<div class='lg-row'>天及諸有情，　無不皆欽仰。</div>
<div class='lg-row'>先作善業少，　為惡業極甚；</div>
<div class='lg-row'>今獲其果報，　當知業不亡。</div>
<div class='lg-row'>此賢鹽苾芻，　對大僧伽眾，</div>
<div class='lg-row'>於無熱惱池，　說斯先業報。」</div>
</div><p>爾時諸耆宿苾芻告具壽蜜性曰：「具壽賢鹽已說業報，次至具壽說。」于時蜜性即說頌曰：</p>

<div class="lg regular" style="margin-left:0em;"><div class='lg-row'>「昔於廣嚴側，　我為猴中主；</div>
<div class='lg-row'>見多鉢在彼，　我便持佛鉢。</div>
<div class='lg-row'>諸苾芻見<span class='corr'>喝</span>，　世尊即告曰：</div>
<div class='lg-row'>『汝等諸苾芻，　勿<span class='corr'>喝</span>不損鉢。』</div>
<div class='lg-row'>即持大師鉢，　將昇於大樹；</div>
<div class='lg-row'>滿盛白淨蜜，　徐徐從樹下。</div>
<div class='lg-row'>捧持淨蜜鉢，　奉獻大導師；</div>
<div class='lg-row'>其中有虫故，　大師不為受。</div>
<div class='lg-row'>我即詣一邊，　觀見而有虫；</div>
<div class='lg-row'>揀擇其虫已，　還持奉大師。</div>
<div class='lg-row'>雖至如來所，　世尊亦不受；</div>
<div class='lg-row'>由未作淨故，　善逝不納持。</div>
<div class='lg-row'>我即以清水，　點淨其蜜上；</div>
<div class='lg-row'>以大至誠心，　奉施等正覺。</div>
<div class='lg-row'>佛舒百福臂，　無比無等手；</div>
<div class='lg-row'>持我獻蜜鉢，　與聲聞眾飲。</div>
<div class='lg-row'>情懷大欣慶，　虔躬而合掌；</div>
<div class='lg-row'>對此法王前，　舞蹈禮已去。</div>
<div class='lg-row'>我願捨命後，　得生於人趣；</div>
<div class='lg-row'>常遇大導師，　恒持真妙法。</div>
<div class='lg-row'>由此善根故，　遂獲得人身；</div>
<div class='lg-row'>敬奉事調御，　無上等正覺。</div>
<div class='lg-row'>於釋師子教，　得為作出家；</div>
<div class='lg-row'>證獲阿羅漢，　至寂清涼處，</div>
<div class='lg-row'>備六大神通。　而此諸苾芻，</div>
<div class='lg-row'>猶呼我蜜性，　名稱福遠聞；</div>
<div class='lg-row'>常受尊敬重，　恒來供養我。</div>
<div class='lg-row'>與諸苾芻眾，　遊行於人間，</div>
<div class='lg-row'>至於曠野處，　大眾咸遭渴；</div>
<div class='lg-row'>我便心起念，　願令獲淨蜜。</div>
<div class='lg-row'>四方非人類，　知我心所願；</div>
<div class='lg-row'>各持大蜜器，　咸來施與我。</div>
<div class='lg-row'>我見即便受，　乃至隨意足；</div>
<div class='lg-row'>充滿苾芻眾，　皆發勝上心。</div>
<div class='lg-row'>我於猴生中，　為王供養故；</div>
<div class='lg-row'>纔捨傍生趣，　得踐甘露地。</div>
<div class='lg-row'>我先所有念，　及曾發深願；</div>
<div class='lg-row'>虔心奉大師，　所作皆成辦。</div>
<div class='lg-row'>此是我所念，　先為善業因；</div>
<div class='lg-row'>今受其果報，　微妙極受樂。</div>
<div class='lg-row'>此蜜性苾芻，　對大僧伽眾，</div>
<div class='lg-row'>於無熱惱池，　說斯先業報。」</div>
</div></div>
<p class='juan'>根本說一切有部毘奈耶藥事卷第十七</p>
</div><!-- end of div[@id='body'] -->
</body></html>