<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>眾事分阿毘曇論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu9' />眾事分阿毘曇論卷第四</p><p class="byline">尊者世友造</p><p class="byline">宋天竺三藏求那跋陀羅共菩提耶舍譯</p><a id='mulu10' /><a id='mulu11' />
<p class='h1'>分別攝品第六初</p><p>爾炎法，識法，通爾炎法，緣法，增上法，色法、非色法，可見法、不可見法，有對法、無對法，有漏法。無漏法，有為法、無為法，有諍法、無諍法，世間法、出世間法，入法、不入法，染污法、不染污法，依家法、依出要法，心法、非心法，心法法、非心法法，心相應法、心不相應法，心共有法、非心共有法，心隨轉法、非心隨轉法，心因法、非心因法，心次第法、非心次第法，緣心法、非緣心法，心增上法、非心增上法，心果法、非心果法，心報法、非心報法，業法、非業法，業相應法、非業相應法，業共有法、非業共有法，業隨轉法、非業隨轉法，業因法、非業因法，業次第法、非業次第法，緣業法、非緣業法，業增上法、非業增上法，業果法、非業果法，業報法、非業報法，有法、非有法，有相應法、非有相應法，有共有法、非有共有法，有隨轉有因法、非有隨轉非有因法，有次第法、非有次第法，緣有法、非緣有法，有增上法、非有增上法，有果法、非有果法，有報法、非有報法，斷知法，智所知法、非智所知法，斷知所斷法、非斷知所斷法，修法、非修法，證法、非證法，習法、非習法，有罪法、無罪法，黑法、白法，退法、不退法，隱沒法、不隱沒法，記法、無記法，已起法、不起法，今起法、非今起法，已滅法、非已滅法，今滅法、非今滅法，緣起法、非緣起法，緣生法、非緣生法，因法、非因法，有因法、非有因法，因起法、非因起法，因相應法、非因相應法，結法、非結法，生結法、非生結法，取法、非取法，受法、非受法，取生法、非取生法，煩惱法、非煩惱法，穢污法、不穢污法，有穢污法、非有穢污法，纏法、非纏法，纏住法、非纏住法，纏生法、非纏生法，有緣法、無緣法，有覺法、非有覺法，有觀法、非有觀法，可樂法、非可樂法，受用法、非受用法，有事有緣法、無事無緣法，有上法、無上法，遠法、近法，有量法、無量法，見法、非見法，見處法、非見處法，見相應法、非見相應法，凡夫法、非凡夫法，凡夫共法、非凡夫共法，定法、非定法，惱法、非惱法，根法、非根法，聖諦攝法、非聖諦攝法，共有法、非共有法，相應法、非相應法，果法、非果法，有果法、非有果法，報法、非報法，有報法、非有報法，因緣法、非因緣法，有因緣法、非有因緣法，出法、非出法，有出法、非有出法，相續法、非相續法，有相續法、非有相續法<span class='note-inline'>(二法有二百一十六種竟)</span>。</p>
<p>善法、不善法、無記法。學法、無學法、非學非無學法。見斷法、修斷法、不斷法。見斷因法、修斷因法、不斷因法。可見有對法、不可見有對法、不可見無對法。報法、非報法、非報非非報法。下法、中法、上法。小法、大法、無量法。意樂法、非意樂法、非意樂非不意樂法。樂俱法、苦俱法、不苦不樂俱法。俱起法、俱住法、俱滅法。非俱起法、非俱住法、非俱滅法。心俱起法、心俱住法、心俱滅法。非心俱起法、非心俱住法、非心俱滅法。三界：欲界、瞋界、害界。又三界：出要界、無瞋界、無害界。又三界：欲界、色界、無色界。又三界：色界、無色界、滅界。三有：欲有、色有、無色有。三漏：欲漏：有漏：無明漏。三世：過去世、未來世、現在世。三說事：過去說事、未來說事、現在說事。三苦、苦苦苦、變苦苦、行苦苦。三法：有覺有觀法、無覺有觀法、無覺無觀法。三地：有覺有觀地、無覺有觀地、無覺無觀地。三業：身業、口業、意業。又三業：善業、不善業、無記業。又三業：學業、無學業、非<span class='corr'>學</span>非無學業。又三業：見斷業、修斷業、不斷業。又三業：現法受業、生法受業、後法受業。又三業：樂受業、苦受業、不苦不樂受業<span class='note-inline'>(三法有九十三種竟)</span>。</p>
<p>四念處，謂身念處、受念處、心念處、法念處。四正懃，謂已起惡不善法方便令斷正懃、未起惡不善法方便令不起正懃、未生善法方便令生正懃、已生善法方便懃修令住使不忘失滿足修習增廣智證正懃。四如意足，謂欲定淨行成就如意足、精進定淨行成就如意足、心定淨行成就如意足、慧定淨行成就如意足。四禪，謂初禪、二禪、三禪、四禪。四聖諦，謂苦聖諦、苦集聖諦、苦滅聖諦、苦滅道聖諦。四無量，謂慈、悲、喜、捨。四無色，謂空入處、識入處、無所有入處、非想非非想入處。四聖種，謂隨乞得衣知足聖種、謂隨乞得食知足聖種、謂隨得眠臥具等知足聖種、謂樂閑靜樂修聖種。四沙門果，謂須陀洹沙門果、斯陀含沙門果、阿那含沙門果、阿羅漢無上沙門果。四智，謂法智、比智、知他心智、等智。又四智，謂苦智、集智、滅智、道智。四辯，謂義辯、法辯、辭辯、隨應辯。四緣，謂因緣、次第緣、緣緣、增上緣。四食，謂麁摶食、細觸食、意思食、識食。四流，謂欲流、有流、見流、無明流。四扼，謂欲扼、有扼、見扼、無明扼。四取，謂欲取、見取、戒取、我取。四法，謂過去法、未來法、現在法、非過去未來現在法。又四法，謂欲界繫法、色界繫法、無色界繫法、不繫法。又四法，謂善因法、不善因法、無記因法、非善因非不善因非無記因法。又四法，謂有緣緣法、無緣緣法、有緣緣無緣緣法、非有緣緣非無緣緣法<span class='note-inline'>(四法有八十四種竟)</span>。</p>
<p>五陰，謂色陰、受陰、想陰、行陰、識陰。五盛陰，謂色盛陰、受想行識盛陰。五趣，謂地獄趣、畜生趣、餓鬼趣、天趣、人趣。五煩惱身，謂見苦斷煩惱身、見集斷煩惱身、見滅斷煩惱身、見道斷煩惱身、修斷煩惱身。五法，謂色法、心法、心法法、心不相應行法、無為法<span class='note-inline'>(五法有二十五種竟)</span>。</p>
<p>六界，謂地界、水界、火界、風界、虛空界、識界。六法，謂見苦斷法、見集斷法、見滅斷法、見道斷法、修斷法、不斷法<span class='note-inline'>(六法有十二種竟)</span>。</p>
<p>七使，謂貪欲使、瞋恚使、有愛使、慢使、無明使、見使、疑使。</p>
<p>七識住，謂有色眾生，種種身、種種想，謂人及天，是名初識住處。有色眾生，種種身、一種想，謂梵天身彼初所轉，是名第二識住處。有色眾生，一種身、種種想，謂光音天，是名第三識住處。有色眾生，一種身、一種想，謂遍淨天，是名第四識住處。無色眾生，已離一切色想、障閡想、究竟不種種想，思惟無量空處，入無量空入處，謂空入處天，是名第五識住處。無色眾生，已離一切空入處，無量識，入無量識入處，謂識入處天，是名第六識住處。無色眾生，已離一切識入處，無所有，入無所有入處，謂無所有入處天，是名第七識住處。</p>
<p>七覺支，謂念覺支、擇法覺支、精進覺支、喜覺支、猗覺支、定覺支、捨覺支<span class='note-inline'>(七法有二十一種竟)</span>。</p>
<p>八解脫處，謂內有色想外觀色，是名初解脫處。內無色想外觀色，是名第二解脫處。淨身證解脫處，是名第三解脫處。已離一切色想、障閡想，究竟無種種想，思惟無邊空處，入無邊空入處，是名第四解脫處。離一切空入處，無量識，入無量識入處，是名第五解脫處。離一切識入處，無所有，入無所有入處，是名第六解脫處。離一切無所有入處，非想非非想，入非想非非想入處，是名第七解脫處。已離一切非想非非想入處，想受滅身證住，是名第八解脫處。</p>
<p>八勝處，謂內有色想、外觀少色好色惡色，謂彼色勝處生觀想，是名初勝處入。內有色想、外觀多色好色惡色，謂彼色勝處生觀想，是名第二勝處入。內無色想、外觀少色好色惡色，謂彼色勝處生觀想，是名第三勝處入。內無色想、外觀多色好色惡色，謂彼色勝處生觀想，是名第四勝處入。內無色想、外觀色青，<span class='corr'>青</span>色青觀青光，譬如鳩牟迦華色，成就婆羅㮈衣青，青色青觀青光；如是比丘，內無色想、外觀色青，青色青觀青光，謂彼色勝處生觀想，是名第五勝處入。內無色想、外觀色黃，黃色黃觀黃光，譬如迦梨那華色，成就婆羅㮈衣黃，黃色黃觀黃光；如是比丘，內無色想、外觀色黃，黃色黃觀黃光，謂彼色勝處生觀想，是名第六勝處入。內無色想、外觀色赤，赤色赤觀赤光，譬如槃頭嗜婆迦華色，成就婆羅㮈衣赤，赤色赤觀赤光；如是比丘，內無色想、外觀色赤，赤色赤觀赤色，謂彼色勝處生觀想，是名第七勝處入。內無色想、外觀色白，白色白觀白光，譬如優私多羅華色，成就婆羅㮈衣白，白色白觀白光；如是比丘，內無色想、外觀色白，白色白觀白光，謂彼色勝處生觀想，是名第八勝處。</p>
<p>八道支，謂正見、正思惟、正語、正業、正命、正方便、正念、正定<span class='note-inline'>(八法有二十四種竟)</span>。</p>
<p>九結，謂貪欲結、瞋恚結、慢結、無明結、見結、他取結、疑結、嫉結、慳結。</p>
<p>九眾生居處，謂有色眾生，種種身、種種想，謂人及天，是名初眾生居處。有色眾生，種種身、一種想，謂梵天身彼初所轉，是名第二眾生居處。有色眾生，一種身、種種想，謂光音天，是名第三眾生居處。有色眾生，一種身、一種想，謂遍淨天，是名第四眾生居處。有色眾生，無有想，謂無想天眾生，是名第五眾生居處。無色眾生，已離一切色想、障礙想，究竟不種種想，思惟無量空處，入無量空處住，所謂空處天，是名第六眾生居處。無色眾生，離一切空處，入無量識處住，所謂識處天，是名第七眾生居處。無色眾生，離一切識處，入無所有處住，所謂無所有處天，是名第八眾生居處。無色眾生，離一切無所有處，入非想非非想處住，所謂非想非非想處天，是名第九眾生居處<span class='note-inline'>(九法有十八種竟)</span>。</p>
<p>十一切入，謂地一切入，一相生，上下諸方無二無量，是名初一切入處。水火風入、青黃赤白空一切入處、識一切入處，一相生，上下諸方無二無量，是名十一切入處。</p>
<p>十無學法，謂無學正見，乃至無學解脫、無學解脫知見<span class='note-inline'>(十法有二十種竟)</span>。</p>
<p>十一法，謂色有漏無漏，受想行識有漏無漏，及無為法<span class='note-inline'>(十一法有十一種竟)</span>。</p>
<p>十二入，謂眼入色入，乃至意入法入<span class='note-inline'>(十二法有十二種竟)</span>。</p>
<p>十八界，廣說如前分別七事品<span class='note-inline'>(十八法有十八種竟)</span>。</p>
<p>二十二根，謂眼根、耳根、鼻根、舌根、身根、男根、女根、命根、意根、樂根、苦根、喜根、憂根、捨根、信根、精進根、念根、定根、慧根、未知當知根、已知根、無知根<span class='note-inline'>(二十二法有二十二種竟)</span>。</p>
<p>九十八使<span class='note-inline'>(九十八法有九十八種竟)</span>。</p>
<p>云何爾炎法？謂一切法爾炎智所知，隨其所應。云何隨其所應？謂彼苦智知、苦集智知、集滅智知、滅道智知、道及善等智亦知。苦、集、滅、道、虛空、數滅、非數滅，此一切法爾炎智所知，隨其所應，是名爾炎法。</p>
<p>云何識法？謂一切法，識所識、識分別，隨其所應。云何隨其所應？謂彼眼識識色、耳識識聲、鼻識識香、舌識識味、身識識觸、意識識法。眼色亦識眼識識、耳聲亦識耳識識、鼻香亦識鼻識識、舌味亦識舌識識、身觸亦識身識識、意法亦識意識識。此一切法識分別，隨其所應，是名識法。</p>
<p>云何通爾炎？謂通爾炎者，謂慧，彼一切法通爾炎，隨其所應。云何隨其所應？謂彼苦忍苦智通苦爾炎、集忍集智通集爾炎、滅忍滅智通滅爾炎、道忍道智通道爾炎，及善有漏慧亦通苦爾炎，集、滅、道、虛空、數滅、非數滅，通爾炎。此一切法通爾炎，隨其所應，是名通爾炎法。云何緣法？謂一切法緣，謂心、心法，隨其所應。云何隨其所應？謂彼眼識眼識相應法緣色、耳識耳識相應法緣聲、鼻識鼻識相應法緣香、舌識舌識相應法緣味、身識身識相應法緣觸、意識意識相應法緣。眼色及眼識緣、耳聲及耳識緣、鼻香及鼻識緣、身觸及身識緣、意法及意識一切法緣，謂心、心法，是名緣法。</p>
<p>云何增上法？謂一切有為法展轉增上，及無為法為有為法增上，是名增上法。</p>
<p>云何色法？謂十種色入及一入少分。云何非色法？謂一入及一入少分。</p>
<p>云何可見法？謂一入。云何不可見法？謂十一入。</p>
<p>云何有對法？謂十入。云何無對法？謂二入。</p>
<p>云何有漏法？謂十入及二入少分。云何無漏法？謂二入少分。</p>
<p>云何有為法？謂十一入及一入少分。云何無為法？謂一入少分。</p>
<p>云何有諍法？謂十入及二入少分。云何無諍法？謂二入少分。如有諍法，無諍法、世間法、出世間法、入法、不入法、染污法、不染污法、依家法、依出要法亦如是。</p>
<p>云何心法？謂一入。云何非心法？謂十一入。</p>
<p>云何心法法？謂若法心相應。彼復云何？謂受陰、想陰彼相應行陰。云何非心法法？謂若法心不相應。彼復云何？謂色、心、心不相應行及無為。如心法法，非心法法、心相應法、心不相應法亦如是。</p>
<p>云何心共有法？謂若心共有十一入少分，除意入。云何非心共有法？謂意入，若非心共有十一入少分。</p>
<p>云何心隨轉法？謂若法心共一起一住一滅。彼復云何？謂一切心法法，及道共、定共戒，彼心及彼法生住異滅，是名心隨轉法。云何非心隨轉法？謂若法心不共一起不一住不一滅。彼復云何？謂除心法法及道共、定共戒，若餘色，除心隨轉、心不相應行，若餘心不相應行心及無為。</p>
<p>云何心因法？謂若入超昇離生人，除彼初無漏心。若餘心及餘凡夫決定趣向超昇離生，除彼未來初無漏心，若餘心、若心因十一入少分。云何非心因法？謂若入超昇離生人，彼初無漏心；及餘凡夫決定趣向超昇離生，彼初未來無漏心；及非心、若非心因十一入少分。</p>
<p>云何心次第法？謂若心次第，餘心心法已生當生，若無想定、滅盡定已起當起，是名心次第法。云何非心次第法？謂除心次第心心法，若餘心心法，除心次第、心不相應行，若餘心不相應行、色及無為。</p>
<p>云何緣心法？謂若意識相應緣心。云何非緣心法？謂除緣心意識相應，餘非緣心意識相應，及五識相應色，及無為、心不相應行。</p>
<p>云何心增上法？謂有為法。云何非心增上法？謂無為法。</p>
<p>云何心果法？謂一切有為法及數滅。云何非心果法？謂虛空、非數滅。</p>
<p>云何心報法？謂若心報得十一入少分，除聲入。云何非心報法？謂聲入？若非心報得十一入少分。</p>
<p>云何業法？謂身業、口業、思業。云何非業法？謂除身、口業，若餘色；除思業，若餘行；除餘受等三陰及無為。云何業相應法？謂若法思相應。彼復云何？謂一切心、心法，除思。云何非業相應法？謂若法思不相應。彼復云何？謂色思心不相應行及無為。</p>
<p>云何業共有法？謂意入，若業共有十一入少分，除思。云何非業共有法？謂思業，除意入及非業共有十一入少分。</p>
<p>云何業隨轉法？謂若法與思俱一起一住一滅。彼復云何？謂一切心、心法，除思；若道共、定共戒若彼思業，及彼法生住異滅，是名業隨轉法。云何非業隨轉法？謂若法不與思俱一起一住一滅。彼復云何？謂除心、心法及業隨轉身口業，若餘色；除業隨轉心不相應行，若餘心不相應行思及無為。</p>
<p>云何業因法？謂若入超昇離生人，除彼初無漏思業，若餘思；及餘凡夫決定趣向超昇離生，除彼初未來無漏思業，若餘思；及意入，若業因十一入少分。云何非業因法？謂若入超昇離生人，彼初無漏思；及餘凡夫決定趣向超昇離生，彼未來初無漏思，若非業因十一入少分，除意入。</p>
<p>云何業次第法？謂若法心次第。云何非業次第法？謂若法非心次第。</p>
<p>云何緣業法？謂若眼耳意等，彼三識身相應緣業。云何非緣業法？謂若除眼等緣業三識身相應，若眼等；餘緣非業三識身相應，及鼻舌身等三識身相應色，及無為心不相應行。</p>
<p>云何業增上法？謂有為法。云何非業增上法？謂無為法。</p>
<p>云何業果法？謂一切有為法及數滅。云何非業果法？謂虛空、非數滅。</p>
<p>云何業報法？謂若業報得十一入少分，除聲入。云何非業報法？謂聲入，若非業報得十一入少分。</p>
<p>云何有法？謂有漏法。云何非有法？謂無漏法。</p>
<p>云何有相應法？謂有漏心、心法。云何非有相應法？謂無漏心、心法，色及無為、心不相應行。</p>
<p>云何有共有法？謂有漏法，若無漏法有漏法俱起。云何非有共有法？謂除有漏法及共有無漏法，若餘無漏法。</p>
<p>云何有隨轉有因法？謂有漏法。云何非有隨轉非有因法？謂無漏法。</p>
<p>云何有次第法？謂彼有漏心心法次第生，餘心心法已起當起，及無想正受、滅盡正受已起當起，是名有次第法。云何非有次第法？謂除有次第心心法，若餘心心法；除有次第心不相應行，若餘心不相應行、色及無為。</p>
<p>云何緣有法？謂五識相應及緣有意識相應。云何非緣有法？謂除五識相應及緣有意識相應，若餘意識相應色，及無為、心不相應行。</p>
<p>云何有增上法？謂有為法。云何非有增上法？謂無為法。</p>
<p>云何有果法？謂有漏法，若世俗道斷諸結證。云何非有果法？謂除有漏法及有果無漏法，若餘無漏法。</p>
<p>云何有報法？謂若有報得十一入少分，除聲入。云何非有報法？謂聲入，若非有報得十一入少分。</p>
<p>云何斷知法？謂二智：法智、比智。</p>
<p>云何智所知法？謂一切法智所知。云何非智所知法？謂若求如是法者不可得也。</p>
<p>云何斷知所斷法？謂有漏法。云何非斷知所斷法？謂無漏法。</p>
<p>云何修法？謂善有為法。云何非修法？謂不善無記法及數滅。</p>
<p>云何證法？謂有二證法：智證及得證。云何智證法？謂一切法智所證。云何非智證法？謂若求如是法不可得也。</p>
<p>云何得證法？謂善法依正受證不隱沒無記天眼、天耳，是名得證。云何非得證法？謂除不隱沒無記天眼、天耳，若餘無記及不善法。</p>
<p>云何習法？謂善有為法。云何非習法？謂不善、無記法及數滅。</p>
<p>云何有罪法？謂不善法及隱沒無記。云何無罪法？謂善法及不隱沒無記。如有罪法，無罪法、黑法、白法、退法、不退法亦如是。</p>
<p>云何隱沒法？謂穢污法。云何不隱沒法？謂不穢污法。</p>
<p>云何記法？謂善法及不善法。云何無記法？謂除善、不善，若餘法是。</p>
<p>云何已起法？謂過去、現在法。云何不起法？謂未來不生法及無為法。</p>
<p>云何今起法？謂若未來法現前必起。云何非今起法？謂除未來法現前必起，若餘未來法、過去現在法及無為法。</p>
<p>云何已滅法？謂過去法。云何非已滅法？謂未來、現在法及無為法。</p>
<p>云何今滅法？謂若法現在滅。云何非今滅法？謂除現在現前滅法，若餘現在法及過去、未來法及無為法。</p>
<p>云何緣起法？謂有為法。云何非緣起法？謂無為法。如緣起法，非緣起法、緣生法、非緣生法、因法、非因法、有因法、非有因法、因起法、非因起法亦如是。</p>
<p>云何因相應法？謂一切心心法。云何非因相應法？謂色及無為、心不相應行。</p>
<p>云何結法？謂九結。云何非結法？謂除九結，若諸餘法。</p>
<p>云何生結法？謂有漏法。云何非生結法？謂無漏法。</p>
<p>云何取法？謂四取法。云何非取法？謂無漏法。</p>
<p>云何受法？謂若法自性所攝。云何非受法？謂若法非自性所攝。</p>
<p>云何取生法？謂有漏法。云何非取生法？謂無漏法。</p>
<p>云何煩惱法？謂若法纏所起。云何非煩惱法？謂若法非纏所起。</p>
<p>云何穢污法？謂不善法及隱沒無記。云何不穢污法？謂善法及不隱沒無記。</p>
<p>云何有穢污法？謂有漏法。云何非有穢污法？謂無漏法。</p>
<p>云何纏法？謂諸煩惱法。云何非纏法？謂非諸煩惱法。</p>
<p>云何纏住法？謂穢污心、心法。云何非纏住法？謂不穢污心、心法、色及無為、心不相應行。</p>
<p>云何纏生法？謂有漏法。云何非纏生法？謂無漏法。</p>
<p>云何有緣法？謂一切心、心法。云何無緣法？謂色、無為及心不相應行。</p>
<p>云何有覺法？謂若法覺相應。云何非有覺法？謂若法覺不相應。</p>
<p>云何有觀法？謂若法觀相應。云何非有觀法？謂若法觀不相應。</p>
<p>云何可樂法？謂若法喜根相應。云何非可樂法？謂若法喜根不相應。</p>
<p>云何受用法？謂若法意思惟相應。云何非受用法？謂若法意思惟不相應。</p>
<p>云何有事有緣法？謂有為法。云何無事無緣法？謂無為法。</p>
<p>云何有上法？謂一切有為法及虛空、非數滅。云何無上法？謂數滅法。</p>
<p>云何遠法？謂過去、未來法。云何近法？謂現在法及無為法。</p>
<p>云何有量法？謂若法有量果及報量所得稱。云何無量法？謂若法無量果及報量所不稱。</p>
<p>云何見法？謂眼根，及五邪見、世俗正見、學見、無學見。云何非見法？謂除眼根，若餘色；除八見，若餘行陰所攝法，受等三陰及無為法。</p>
<p>云何見處法？謂有漏法。云何非見處法？謂無漏法。</p>
<p>云何見相應法？謂八見相應法。云何非見相應法？謂非八見相應法。</p>
<p>云何凡夫法？謂地獄眾生入、畜生入、餓鬼入、欝單越人入、無想天入，若由業生彼，是名凡夫法。云何非凡夫法？謂四跡、四辯、四沙門果、無諍、願智、大悲、滅盡正受、空空、無願無願、無相無相、熏修禪無間等智、淨居天<span class='corr'>入</span>，由業生彼，是名非凡夫法。</p>
<p>云何凡夫共法？謂若道共、定共，生彼有處容凡夫及聖人，若正受若生，是名凡夫共法。云何非凡夫共法？謂如非凡夫法。</p>
<p>云何定法？謂五無間業、學法、無學法。云何非定法？謂除五無間業及二學法，諸餘有漏法及無為。</p>
<p>云何惱法？謂不善法及隱沒無記。云何非惱法？謂善法及不隱沒無記。</p>
<p>云何根法？謂六內入及法入中根所攝法。云何非根法？謂五外入及法入中根所不攝法。</p>
<p>云何聖諦攝法？謂一切有為法及數滅。云何非聖諦攝法？謂虛空、非數滅。</p>
<p>云何共相法？謂有為法。云何非共有法？謂無為法。</p>
<p>云何相應法？謂一切心、心法。云何非相應法？謂色、無為及心不相應行。</p>
<p>云何果法？謂一切有為法及數滅。云何非果法？謂虛空、非數滅。</p>
<p>云何有果法？謂有為法。云何非有果法？謂無為法。</p>
<p>云何報法？謂若報得十一入少分，除聲入。云何非報法？謂聲入，若非報得十一入少分。</p>
<p>云何有報法？謂不善、善有漏法。云何非有報法？謂無記無漏法。</p>
<p>云何因緣法？謂一切法。云何非因緣法？謂如是法不可得也。</p>
<p>云何有因緣法？謂有為法。云何非有因緣法？謂無為法。</p>
<p>云何出法？謂欲界繫善戒、色無色界繫出要寂靜善正受、學法、無學法及數滅。云何非出法？謂除欲界繫善戒，餘欲界繫法；除色無色界繫出要寂靜善正受，餘色無色界繫法及虛空、非數滅。</p>
<p>云何有出法？謂有為法。云何非有出法？謂無為法。</p>
<p>云何相續法？謂若彼法分段已起當起。彼復云何？謂過去、現在法，若未來法現前必起，後法與前法相續，是名相續法。云何非相續法？謂除過去、現在法及未來現前必起法，若餘未來法及無為法。</p>
<p>云何有相續法？謂若彼法分段已起。彼復云何？謂過去、現在，除阿羅漢最後命終五陰，若餘過去、現在法，前法招後相續，是名有相續法。云何非有相續法？謂過去現在阿羅漢最後命終五陰，若未來法及無為法<span class='note-inline'>(二法竟)</span>。</p>

<p class='juan'>眾事分阿毘曇論卷第四</p></div>
</div><!-- end of div[@id='body'] -->
</body></html>