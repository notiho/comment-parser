<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>文殊師利菩薩及諸仙所說吉凶時日善惡宿曜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu9' />文殊師利菩薩及諸仙所說吉凶時日善惡宿曜經卷下</p><p class="byline">開府儀同三司特進試鴻臚卿肅國公食邑三千戶賜紫贈司空諡大鑑正號大廣智大興善寺三藏沙門不空奉　詔譯</p><p>西國每一月。分為白黑兩分。</p>
<p>入月一日至十五日。為白月分<span class='note-inline'>(以其光生漸明白之謂也)</span>。入月十六日至三十日。為黑月分<span class='note-inline'>(以其光漸減黑之謂也)</span>。文殊師利菩薩。說時日偈云。</p>

<div class="lg regular"><div class='lg-row'>一三五七十　十一與十三</div>
<div class='lg-row'>於二黑白分　所作皆成就</div>
<div class='lg-row'>黑三夜七晝　十夜十四晝</div>
<div class='lg-row'>白四夜八晝　一夜十五晝</div>
</div><p>　<span class='note-inline'>(所謂一夜者。十一夜也。勒頌者貴省文也)</span>。</p>

<div class="lg regular"><div class='lg-row'>於此黑白月　晝夜不成就</div>
<div class='lg-row'>日中及中夜　已後皆通吉</div>
</div>
<div class='div-other'><a id='mulu10' />
<p class='h2'>擇日</p><p>每入月。一日十六日三日十八日五日二十日七日二十二日十日二十五日十一日二十六日十三日二十八日。</p>
<p>已上是吉日。所作吉祥事必成就。</p>
</div>
<div class='div-other'><a id='mulu11' />
<p class='h2'>擇時</p><p>入月。四日夜八日晝十一日夜十五日晝十八日夜二十二日晝二十五日夜二十九日晝。</p>
<p style="margin-left:1em">已上日晝夜之時。所作皆不吉為事不成。惡猶不可作何況善事。如於鹹鹵之地種物不生。</p>
<p>入月。二日六日九日十二日十四日十七日十九日二十一日二十三日二十四日二十七日三十日。</p>
<p style="margin-left:1em">已上平日。若與好宿好曜并者即吉。如與惡宿惡曜并者即凶。夫凶惡晝。日中已後通吉用。凶惡夜半已後亦通吉用。</p>
</div>
<div class='div-other'><a id='mulu12' />
<p class='h2'>白黑月所宜吉凶曆</p><p>每月一日十六日。梵云鉢闍鉢底下<span class='note-inline'>(唐云梵王)</span>是建名日。宜為善業學伎藝。苦節修行布施等事。及作愛敬增益長久之事並吉。不宜遠行。</p>
<p>二日十七日是得財日。梵云苾利訶馺鉢底神下<span class='note-inline'>(唐云造化神下)</span>宜按摩合藥作工巧法。遠行進路結交婚姻。</p>
<p>三日十八日是威力日。梵云毘紐神下<span class='note-inline'>(亦云那羅延天下)</span>宜摧敵除逆調習象馬四足諸畜等。及訓將惡人下賤之類。營田種蒔有大為作事皆吉十八日夜惡中夜已後還吉。</p>
<p>四日十九日是猛武日。梵云閻謨神下<span class='note-inline'>(唐云閻羅王下)</span>作惡業日。是殺害日。與一切不善事殘酷業皆悉相應。宜摧敵破逆吉。餘不吉。四日夜不吉。中夜已後吉。</p>
<p>五日二十日是圓滿日。梵云蘇謨神下<span class='note-inline'>(唐云月天子下)</span>宜修福善業。作臥具床座衣服莊飾物。及車輿等物。營田宅結婚姻。凡諸慶樂事並吉。</p>
<p>六日二十一日是求名日。梵云摩羅神下<span class='note-inline'>(唐云童子天下)</span>宜諸久長安定之事。營田宅及天廟福舍伽藍。建城邑立牛馬坊諸畜坊厩並吉。不宜遠行進路。</p>
<p>七日二十二日是朋友日。梵云七婆怛沙耶仙神下<span class='note-inline'>(唐云北斗也)</span>宜結朋友安定之事。王者服新衣。及纛幟床座臥具。大寶嚴飾之物並吉。二十二晝惡。午後吉。</p>
<p>八日二十三日是力戰日。梵云婆娑。善神下<span class='note-inline'>(唐云婆藪天下)</span>宜力用之事。宜修造攻戰之具。置邊衝險固城壘。塚塹調乘象馬等事並吉。八日晝惡午後吉。</p>
<p>九日二十四日是凶猛日。梵云嚕達囉尼神下<span class='note-inline'>(唐云毘舍闍鬼王下)</span>宜圍城縛敵進途伐逆取毒。不宜入宅修理髮凶。</p>
<p>十日二十五日是善法日。梵云蘇達謨神下<span class='note-inline'>(唐云善法神下)</span>宜作久長事及急速事。置井穿鑿坑塹。行法修道。又作功德福舍伽藍。凡諸順法及愛敬等事皆吉。二十五日夜不吉。半夜已後通吉。</p>
<p>十一日二十六日是慈猛日。梵云嚕捺嚧神下<span class='note-inline'>(唐云自在天下)</span>宜新立宅舍。營天廟城邑官曹館室伽藍殿塔。及火祭室功德福舍並吉。十一日夜惡中夜後還吉。</p>
<p>十二日二十七日是名聞日。梵云阿逸都神下<span class='note-inline'>(唐云曰天子下)</span>宜作久長安定事及修輦輿。嚴飾頭髮置倉生藏等吉。不宜放債取債。</p>
<p>十三日二十八日是最勝日。梵云鉢折底神下<span class='note-inline'>(唐云天魔下)</span>所為急速事。又宜敬愛之事取婦人。及乘車輿等。並入壇場習行道術並吉。</p>
<p>十四日二十九日是勇猛日。梵云藥蒭神下<span class='note-inline'>(唐云藥叉將下)</span>宜往擒縛相詭誑事。暴虐惡人作非法之物。宜行詐妄詭誘怨敵。彼必信受。不宜遠行進路。二十九日晝惡午後吉。</p>
<p>十五日三十日是吉相日。梵云必多盧神下<span class='note-inline'>(唐云魂靈神下)</span>宜祭先亡宜作婆羅門大祠求安隱法。及布施供養父母尊者諸天。持齋戒施食。及諸祭祠吉。十五日晝惡午後吉。</p>
<p>右每月。日所宜用吉凶如前。必審用之萬不失一。其晝夜善惡並如前嘉釋。</p>
<p>二十七宿十二宮圖<span class='note-inline'>(唐用二十八宿西國除牛宿。以其天主事之故。十二宿猶唐十二次。又說云西國以子丑十二屬記年。以星曜記日。不用甲子者。以宿曜於人無功於事尤當故。經云日有一倍力宿有四倍力。曜有八倍力。好時之力萬倍焉)</span>。</p>
<p>西國皆以十五日望宿。為一月之名。故二月為角月<span class='note-inline'>(西國以二月為歲首。以其道齊景正日夜停分。時淑氣和草木榮茂一切增長故。梵天折為曆元)</span>。</p>
<p>三月名氐月。四月名心月。五月名箕月。六月名女月。七月名室月。八月名婁月。九月為昴月<span class='note-inline'>(梵語昴星名迦提。西國五月十五日雨安居。至八月十五日滿已後五月十五日滿已後至九月十五日已來自恣。故號為迦提。但取星名而已。今中國迦提。即是事而妄者。別為訓釋蓋大謬焉)</span>十月名觜月。十一月名鬼月。十二月名星月。正月名翼月夫欲知二十七宿日者。先須知月望宿日。欲數一日至十五日已前白月日者。即從十五日下宿。逆數之可知。欲知十六日已後至三十日。即從十五日下宿。順數即得。但依此即定<span class='note-inline'>(假如二月十五日是角日。十四日是軫日。十三日是翼日。若求十五日已後者。即十五日是角日。十六日是亢日十七日是氐日。他皆倣此)</span>。</p>
<div><img src='../images/T21p0395_01.gif' alt='T21p0395_01.gif' /></div>
<div><img src='../images/T21p0395_02.gif' alt='T21p0395_02.gif' /></div>
<p>夫欲求人所屬宿者。即於圖上。取彼生月十五日下宿。從此望宿逆順數之。至彼生日止。則求得彼人所屬宿也。</p>
<p>又法略算求人本命宿。先下生日數。又虛加十三訖。即從彼生月望宿。用上位數順除。數盡則止。即得彼人所屬命宿<span class='note-inline'>(假令有人。二月十七日生者。則先下十七日為位。又虛加十三共得三十。即從二月望宿角。亢氐房二十七宿一周法除之訖餘三等。即角除一。亢除二氐除三。則彼人是氐宿生。他皆倣此)</span>。</p>
<p>夫取宿直者。皆月臨宿處。則是彼宿當直。又月行有遲疾。宿月復有南北前後隨合如何可知。則以後頌言求之可解頌曰。</p>

<div class="lg regular"><div class='lg-row'>六宿未到名合月　十二宿月左右合</div>
<div class='lg-row'>九宿如犢隨母行　從奎宿數應當知</div>
</div><p>頌言六宿未到名合月者。則從奎。婁胃昴畢觜。此六宿。月未至宿。月則名彼宿直也。十二宿月左右合者。即參井鬼柳星張翼軫角亢氐房等。此十二宿日。臨彼宿上。及前後南北。並取屬彼宿用得也。九宿如犢隨母行者。則配月為母。配宿為犢。則月居宿前。宿居月後。如犢母之像也。當以此頌復驗之於天。則宿月用之無差。此皆大仙密說也。</p>
</div>
<div class='div-other'><a id='mulu13' />
<p class='h2'>二十七宿所為吉凶曆</p><p>昴宿。宜火則煎煮等事。檢算畜生即畜生。融酥和合。作牛羊諸畜坊舍及牧放。入溫室。種蒔黃色赤色等物。入宅及名金作等吉。宜伐逆除怨作剃剪之具。賣物求長壽求吉勝事。不宜修理鬢髮及遠行道路。宜莊飾冠帶佩服金彫等寶物。</p>
<p>畢宿。宜農桑種蒔修田宅嫁娶。作厨舍作食作畜生舍。通決渠河修橋梁。作諸安定之事。作衣服並吉。不宜取債放債。宜納穀及酒食雜物。不宜生財。</p>
<p>觜宿。作急要事及和善事並吉。宜種蒔白汁樹草等。又宜王者作舍作纛床座。又入新宅嫁娶修理髮洗浴。作求吉勝法。著新衣嚴飾作喜樂調畜生。作除災謹身呪術壇場之法。祭星曜作髻並吉。</p>
<p>參宿。宜求財及諸剛嚴事。穿地賣有乳畜生。造熟酥押油醞酒。押甘蔗種甘蔗畋獵。及置關津等並吉。</p>
<p>井宿。有所惠施必獲大果。有所置事必成就。宜作諸祭婆羅門祭法天法。宜嫁娶及納婦人必子息繁盛。此宿所作事皆成吉。唯不宜合藥服。</p>
<p>鬼宿。所作皆吉。求聲譽長壽若為生事。及諸端嚴相將其服拜官勝位。有所為求並皆吉祥福德增長。又宜遠行進路修理髮著新衣。及洗浴等事並吉。</p>
<p>柳宿。宜嚴拭事。是伐逆圍城掩襲。封潛竊詭誓詐敵人。時此宿雨者必蚊虻。苗稼滋盛七星宿凡諸種蒔皆吉。唯不宜種虋。宜種五穀等種芸<span class='corr'>薹</span>。又宜修宅祭先亡。將五穀入宅。作諸住定業並吉亦宜修理鬢髮。</p>
<p>張宿。宜喜慶事。求女嫁娶修理宅。作衣服嚴飾物。作愛敬法等並吉。</p>
<p>翼宿。所作皆吉。置宅垣牆穿壕作市。作城邑作車輿。修農商業種蒔嫁娶。凡作諸安定之事並吉。</p>
<p>軫宿。宜諸急速事。遠行向外國。修理鬢髮取象調象乘象。學伎藝求女人嫁娶。服著衣裳穿池修園圃造垣牆等吉。除蕩竊逆南行大吉。</p>
<p>角宿。宜嚴飾事。取雜色衣作安膳那。服藥及取珊瑚金銀赤銅摩尼金剛諸寶物等諸珍帛初。王者嚴服觀兵及進路。作求安隱祭祀天神。賞賜將士金銀百穀衣物入城。作花鬘臥具歌舞詠唱。并餘伎藝等並吉。</p>
<p>亢宿。宜調馬騾驢等。必易馴快利。宜教擊諸鼓樂等嫁娶結朋友。宜發遣怨讎。宜不自行動。宜種蒔樹木。種穀小豆大豆烏麻等皆吉。</p>
<p>氐宿。宜作農具。種大麥小麥稻粟等。并種蒔諸菓樹並吉。</p>
<p>凡諸有大為作事並不可作。宜醞酒漿宜種虋栽樹甘蔗等並吉。</p>
<p>房宿。宜結朋友婚姻。凡和諸善事喜樂吉祥事。充好往還及攝清。受戒布施發使置官。修道學藝工巧等吉。</p>
<p>心宿。宜作王者所須事。並宜嚴服昇位。及取捉象馬調乘諸畜等。宜按摩必得。身分潤滿。宜事王者及取左右驅使人等。宜修鬢髮作農桑業。唯除營功德事。自餘不可輒出財與人。及放債凶。</p>
<p>尾宿。宜作服著事。蒔樹種根及取煎吉。又宜剛嚴事。洗浴除滅壓呪。種押蒲桃甘蔗。置宅置藏作愛喜事。合湯及散阿伽陀藥。并壇場事並吉。</p>
<p>箕宿。宜剛嚴事。又掘溝渠穿池井通決河流。種水生花及根實者。修園圃醞酒漿。及作橋梁等並吉。</p>
<p>斗宿宜著新衣及安久事。置藏修理園林。造車輿等乘載之物。營田宅城邑福舍寺等。作戰具及諸用物並吉。</p>
<p>女宿。凡為公事皆吉。出城外發教命除逆敵置城邑。立宰輔發兵作戰具取與。及呈學伎藝。穿耳修理鬢髮按摩並吉。不宜著新衣及競財穿池等。宜供養尊者諸天父母及諸貴勝。</p>
<p>虛宿。宜諸急速事。宜學問及夜浴作求子法。其法不宜晝作。主產閹官。宜供養婆羅門。置城邑及置兵官財等。又宜還人財物賣畜生。著衣著莊嚴具作商業。新置伎藝並吉。</p>
<p>危宿。宜合藥取藥服藥並大吉。又宜嚴峻破惡之事。穿河池等及種麻豆等。發遣商人納財置吏取醫。置藏造舟船醞酒漿等。及估賣商皈吉不宜出財。</p>
<p>室宿。宜作端嚴事。勘逐罪非除滅兇逆。誑詭敵人諸事並不宜作。</p>
<p>壁宿。宜作求長壽增益法。不宜南行。宜造城邑。取衣取財嫁娶婚姻等喜善事皆吉。</p>
<p>奎宿。取珍寶宜造倉庫及牛羊坊。挍算畜生造酒融酥。及作堤堰研服藥。著新衣服飾莊嚴遠行進路。作和善事急速事並吉。</p>
<p>婁宿。宜諸急速事。與藥取藥調乘象馬。及出賣等並吉。</p>
<p>胃宿。宜為公事及王者之善事。亦宜作嚴整之事。伐逆除兇并調訓在下。及馬等畜生並吉。</p>
<p>安重。畢翼斗壁。此四是安重宿。宜造莊宅宮殿寺觀義堂。種蒔裁接修立園林。貯納倉庫收積穀麥。納交投友成禮為婚。冊君王封將相授官榮錫班職。造裝具設齋供入道修行。及祈安隱并就師學入壇場受灌頂。造一切久長事務悉須為之皆吉。唯不宜舉債充保。遠行進路造酒。剃毛髮除爪甲結仇嫌恨讎隙。習婬慾學擹蒲等並凶。</p>
<p>和善。觜角房奎。此等四是和善宿。宜入道問學伎藝。能習呪法結齋戒入壇受灌頂。建功德設音樂吉祥事慶善業。成禮求婚還錢舉債。見君王參宰相。服飾新衣裳冠帶好珠寶。作交關營家業進途結親友服湯藥。醫療眼造一切穩善事務。悉須為之吉。</p>
<p>毒害。參柳心尾。此等四是毒害宿。宜圍城破營徵兵喫賊。欺誑鬪爭烈陣交鋒。申決烈破和合行盜劫設誓。攎蒱博戲造械具戰具。閱兵馬點募健兒。採覘寇敵漸決兇逆。誅戮罪人施毒藥施磣害。調習象馬練祿鷹犬。一切猛浪事務悉須為之吉。其尾宿日。宜種蒔苗稼栽接樹木。營造宅屋立園林。一切嚴固鬪競剛柔猛浪辛苦等事。並宜作之。</p>
<p>急速。鬼軫牛婁。此等四是急速宿。宜放錢貸債賣交關。行途進路往使征伐。估客上道商主過磧。調伏畜生教習鷹犬。設齋行施習讀經書。教人典誥學諸伎能。服食湯藥并受佩持護身之術。竪幢建旌麾造扇障營蓋傘。入壇場受灌頂騎象馬乘輿。一切事務悉須為之。</p>
<p>猛惡。胃星張箕室。此五是猛惡宿。宜守路嶮行劫行盜。構鬪端起設誑。博戲攎蒱強梁侵奪。姦非婬穢國城斫營。造械具戰具書兵謀。放毒藥施磣害斬決怨敵誅戮罪逆。穰祭星辰祈禱軍福。一切艱難事務。悉須為之。</p>
<p>又張宿宜作愛敬法。又其箕宿宜鑿井穿坑。填水渠開河路。一切勞擾事務悉須為之。</p>
<p>軫。井亢女虛危。此等五是輕宿。或名行宿。宜學乘騎象馬驢騾駝䮫及水牛等諸畜。調習野獸并捉乘騎。汎舟繫棹渡水浮江。奉使騁域說敵和怨。徵納庸調收斂租稅。觀音樂看大禮買賣興販。營造車乘點閱兵士。一切輕捷事務悉須為之。又其危井宿直。宜營稼穀造酒醴。穿坑通決河渠合湯藥並吉。</p>
<p>剛柔。昴氐。此二是剛柔宿。或名平等宿。兼善惡帶剛柔辛苦之務穩善之事。悉須為之。又宜鍛鍊鐵銷鑠金銀。打釧鈿環珮。造作五行調度。燒瓶瓦器。設齋造葬焚屍埋殯。鑽燧變火擊酪出酥。壓蒲桃搦粆糖放牛行禮。遣馬逐群檢幸厩牧點數畜生。造車器械具從域出莊返城。移入新宅棄劫舊墟室。笞責非為決。戮罪過并王者盟誓結信。一切如此事務悉須為之吉。又其氐宿宜種蒔花藥栽接樹木吉。</p>
</div>
<div class='div-other'><a id='mulu14' />
<p class='h2'>行動禁閉法</p><p>日屬軫宿。不得向北路行<span class='note-inline'>(縱吉時亦不可行)</span>。</p>
<p>日屬女宿不得向東行<span class='note-inline'>(縱吉時亦不可行)</span>。</p>
<p>日屬鬼宿。不得向西行<span class='note-inline'>(縱吉時亦不可行)</span>。</p>
<p>日屬婁宿。不得向南行<span class='note-inline'>(縱吉時亦不可行)</span>。</p>
<p>第七秤宮<span class='note-inline'>(取角亢日)</span></p>
<p>第十一瓶宮<span class='note-inline'>(取危室日已上東行大吉)</span></p>
<p>第五獅子宮<span class='note-inline'>(取星張日)</span></p>
<p>第九弓宮<span class='note-inline'>(取尾箕斗日已上西行大吉)</span></p>
<p>第八蝎宮<span class='note-inline'>(取互房心日)</span></p>
<p>第十二魚宮<span class='note-inline'>(取壁奎日已上向南行大吉)</span></p>
<p>第六女宮<span class='note-inline'>(取翼軫日)</span></p>
<p>第四蟹宮<span class='note-inline'>(取鬼柳日已上向南行大吉)</span></p>
<p>第三男女宮<span class='note-inline'>(至參井日東行大吉)</span></p>
<p>第十摩竭宮<span class='note-inline'>(至女虛日南行大凶)</span></p>
<p>第一羊宮<span class='note-inline'>(至婁胃昴日西行大凶)</span></p>
<p>第二牛宮<span class='note-inline'>(至畢觜日北行大凶)</span></p>
<p style="margin-left:1em">右犯此辰宮宿日。越路發行。縱兵健人眾不免輸他損失。</p>
</div></div>
<div class='div-pin'>
<div class='div-other'><a id='mulu15' />
<p class='h2'>裁縫衣裳服著用宿法</p>
<div class="lg regular"><div class='lg-row'>昴必火燒　畢饒事務　觜必鼠咬</div>
<div class='lg-row'>參必逢厄　井必分相　鬼必吉祥</div>
<div class='lg-row'>柳必棄失　星必喪服　張必官奪</div>
<div class='lg-row'>翼必獲財　軫必恒久　角必安隱</div>
<div class='lg-row'>亢得美食　氐必覩友　房必益衣</div>
<div class='lg-row'>心必盜賊　尾必壞爛　箕必得病</div>
<div class='lg-row'>斗得美味　女必得疾　虛必得糧</div>
<div class='lg-row'>危必毒厄　室必水厄　壁必獲財</div>
<div class='lg-row'>奎必獲寶　婁必增衣　胃必減衣</div>
</div><p>虛奎鬼井婁畢軫角亢氐房翼斗壁此以上宿可裁縫衣著衣裳餘並失。</p>
</div>
<div class='div-other'><a id='mulu16' />
<p class='h2'>三必祕要法</p><p>初九畢<span class='note-inline'>(命)</span>觜<span class='note-inline'>(榮)</span>參<span class='note-inline'>(衰)</span>井<span class='note-inline'>(安)</span>鬼<span class='note-inline'>(危)</span>柳<span class='note-inline'>(成)</span>星<span class='note-inline'>(壞)</span>張<span class='note-inline'>(友)</span>翼<span class='note-inline'>(親)</span>。</p>
<p>二九軫<span class='note-inline'>(業)</span>角<span class='note-inline'>(榮)</span>亢<span class='note-inline'>(衰)</span>氐<span class='note-inline'>(安)</span>房<span class='note-inline'>(危)</span>心<span class='note-inline'>(成)</span>尾<span class='note-inline'>(壞)</span>箕<span class='note-inline'>(友)</span>斗<span class='note-inline'>(親)</span>。</p>
<p>三九女<span class='note-inline'>(胎)</span>虛<span class='note-inline'>(榮)</span>危<span class='note-inline'>(衰)</span>室<span class='note-inline'>(安)</span>壁<span class='note-inline'>(危)</span>奎<span class='note-inline'>(成)</span>婁<span class='note-inline'>(壞)</span>胃<span class='note-inline'>(友)</span>昴<span class='note-inline'>(親)</span>。</p>
<p>三九法者。皆從本所屬宿為初九。第一命宿。依次第二為榮宿。第三衰宿。第四安宿。第五危宿。第六成宿。第七壞宿。第八友宿。第九親宿<span class='note-inline'>(即初九一行也)</span>。</p>
<p>次第十宿。為二九行頭為業宿。第十一復為榮宿第十二衰宿。第十三安宿第十四危宿。第十五成宿第十六壞宿。第十七友宿第十八親宿<span class='note-inline'>(即是二九行了)</span>次第十九宿。即為三九行頭為胎宿。第二十為榮宿第二十一衰宿。第二十二安宿第二十三危宿。第二十四成宿第二十五壞宿。第二十六友宿第二十七親宿<span class='note-inline'>(即三九行了)</span>。</p>
<p>此則是二十七宿。周而復始。是為三九之法。三九之法宿者祕要之術。所欲興事營求入官拜職移徙遠行。所為所作一一自看。從己身所屬宿。今日復是何宿。於三九中復善惡如何。與我本生宿善。惡相宜否。如是勘<span class='corr'>已</span>即看後占。</p>
<p>若榮宿日。即宜入官拜職對見大人。上書表進獻君王。興營買賣裁著新衣沐浴。及諸吉事並大吉。出家人剃髮割爪甲沐浴。承事師主啟請法要並吉。</p>
<p>若安宿日。移徙吉。遠行人入宅造作園宅。安坐臥床帳作壇場並吉。</p>
<p>若危宿日。宜結交定婚姻。歡宴聚會並吉。</p>
<p>若成宿日。宜修道學問合和長年藥法。作諸成就法並吉。</p>
<p>若友宿日。親宿日。宜結交定婚姻。歡宴聚會並吉。</p>
<p>若命宿日。胎宿日。不宜舉動百事。值業宿日所作善惡亦不成就甚衰。</p>
<p>若危壞日。並不宜遠行出。入移徙買賣婚姻裁衣。剃頭沐浴並凶。</p>
<p>若衰日唯宜解除諸惡療病。</p>
<p>若壞日宜作鎮壓降伏怨讎。及討伐阻壞姦惡之謀餘並不堪。</p>
<p>此所用三九法。於長行曆縱不是吉相。己身三九若吉但用無妨。</p>
<p>又一說云。命宿胎宿危宿壞宿。此宿日不得進路及剃髮裁衣除爪甲並凶。</p>
<p>夫五星及日月。陵犯守逼命胎之宿。即於身大凶。宜修功德造善以禳之。若陵逼業宿者及榮安成友親之宿。即所求不遂諸途迍坎。亦宜修福。福者謂入灌頂及護摩并修諸功德。如五星陵犯守逼衰危壞等宿。即身事並遂所作稱心。官宦遷轉求者皆遂。如此當須問知司天者。乃知此年此月熒惑鎮歲辰星太白及日月等。在何宿以此知之。其法甚妙宜細審詳也以見至理。</p>
</div></div>
<div class='div-pin'><a id='mulu17' />
<p class='h1'>宿曜曆經七曜直日曆品第八</p><p>夫七曜者。所謂日月五星下直人間。一日一易七日周而復始。其所用各各於事有宜者不宜者。請細詳用之。忽不記得但當問胡及波斯并五天竺人總知。尼乾子末摩尼。常以密日持齋。亦事此日為大日。此等事持不忘。故今列諸國人呼七曜如後。</p>
<p>日曜太陽胡名蜜波斯名曜森勿天竺名阿儞<span class='note-inline'>(泥以反)</span>底耶<span class='note-inline'>(二合)</span>。</p>
<p>月曜太陰胡名莫波斯名婁禍森勿天竺名蘇上摩。</p>
<p>火曜熒惑胡名雲漢波斯名勢森勿天竺名糞盎聲哦囉迦盎。</p>
<p>水曜辰星胡名咥<span class='note-inline'>(丁逸反)</span>波斯名掣森勿天竺名部<span class='note-inline'>(引)</span>陀。</p>
<p>木曜歲星胡名鶻勿波斯名本森勿天竺名勿哩訶娑跛底<span class='note-inline'>(丁以反)</span>。</p>
<p>金曜太白胡名那歇波斯名數森勿天竺名戌羯羅。</p>
<p>土曜鎮星胡名枳院波斯名翕森勿天竺名賒乃以室折囉。</p>
<p>右件七曜上運行於天下直於人間。其精靈神驗。內外典籍具備。自南西北三方諸國。一太陽直日月與軫合。大陰直日月與畢合。火曜直日月與尾合。水曜直日月與柳合。木曜直日月與鬼合。金曜直日月與房合。土曜直日月與星合已上名甘露。日是大吉。祥宜冊立受灌頂。法造作寺。宇及受戒習學經法出家修道。一切並吉。</p>
<p>大陽直日月與尾合。太陰直日月與心合。火曜直日月與壁合。水曜直日月與昴合。木曜直日月與井合。金曜直日月與張合。土曜直日月與亢合。已上名金剛峯日。宜作一切降伏法。誦日天子呪及作護摩。并諸猛利等事。</p>
<p>大陽直日月與冒合。太陰直日月與鬼合。火曜直日月與翼合。水曜直日月與參合。木曜直日月與底合。金曜直日月與奎合。土曜直日月與柳合。已上名羅剎日。不宜舉百事必有殃禍。</p>

<div class='div-other'><a id='mulu18' />
<p class='h2'>七曜占</p>
<div class='div-other'><a id='mulu19' />
<p class='h3'>太陽直日</p><p>其日宜冊命拜官受職見大人。教旗鬪戰申威。及金銀作持呪行醫遊獵放群牧。王公百官等東西南北遠行。及造福禮拜設齋供養諸天神所求皆遂。合藥服食割甲洗頭。造宅種樹內倉庫捉獲逃走。入學經官理當並吉。其日不宜諍競作誓。行姦必敗不宜先戰不宜買奴婢。此日生者足智端正身貌長大。性好功德孝順父母足病短命。若五月五日得此曜者。其歲萬事豐熟。其日若日月蝕及地動者。其處萬物不生。</p>
</div>
<div class='div-other'><a id='mulu20' />
<p class='h3'>大陰直日</p><p>其日宜造功德必得成就。作喜樂朋僚教女人裁衣服。造家具安坐席穿渠造堤塘。修井竈買賣財物倉庫內財。洗頭割甲著新衣並大吉。</p>
<p>其日不嫁娶入宅結交私情出行。不問近遠行大凶。奴婢逃走難得。禁者出遲。殺生行惡入賊者必凶。此日生者多智美貌。樂福田好布施孝順。若五月五日遇此曜者。其年多疫疾秋多霜冷加寒。其日若日月蝕并地動。其轉無休息至日月在時未來世已來年月日亦然常轉無盡。</p>
</div>
<div class='div-other'><a id='mulu21' />
<p class='h3'>熒惑直日</p><p>其日宜決罰罪人園取盜賊。作誑事買金寶置牛羊群。動兵甲修甲仗教旗打賊。入陣必勝姦盜者成。作誓何畏。宜出獵先經官府者勝。宜種田及種菓木。調馬療病合藥並吉。不宜下血者。其日成親著新衣。洗頭割甲入宅結交。火下出財皆不吉。宜徵債禁者難出病者必重。其日生者醜漏惡性妨眷屬。便弓馬能言語勇決難養。若五月五日遇此曜者。其年多鬪諍後兵賊饒疫病畜生死損。此日若有日月蝕及地動。其年多兵馬傷者多死。</p>
</div>
<div class='div-other'><a id='mulu22' />
<p class='h3'>辰星直日</p><p>其日宜入學及學一切諸工巧皆成。收債本利具獲。割甲剃頭遠行者則宜。伏怨敵。不宜修造宅舍。遇戰敵勿先鬪。看十問因必謾語作誓並凶。被禁自出失物及逃走必獲。其日生者饒病不孝妨財物。長成已後財物自足有智長命。能言語有詞辯得人畏敬。若五月五日遇此曜者。其年江水泛溢百物不成加寒。若此日日月蝕并地動。歲多飢儉。</p>
</div>
<div class='div-other'><a id='mulu23' />
<p class='h3'>歲星直日</p><p>其日宜冊命。及求善知識并學論議。受法禮拜造功德布施。謁官成親交喜樂。入宅著新衣洗頭。宅內種菓木修倉庫內財。調馬買奴婢及嫁娶。內象馬造宅作諸事並吉。不宜作誓作賊必敗。妄語爭競必凶。其日亡者未得出埋。不宜祭亡人弔死問病。其日生者宜與人養長命成收之。長有智心善得大人貴重。於父母有相錢財積聚。若五月五日遇此曜者。其歲萬物豐四時調順。如此日日月蝕及地動。王公已下災厄。</p>
</div>
<div class='div-other'><a id='mulu24' />
<p class='h3'>太白直日</p><p>其日宜見大人及諸官長。洗頭著新衣冠帶。成親平章婚事結交友會朋流置宅舍。逃走難得勿畋獵。并戰陣不吉。繫者出遲生者短命。好善孝順人皆欽慕。五月五日遇此曜者。人畜例驚失必狂賊擾亂。候取良從東擊勝。此日日月蝕及地動者。其歲足風復有雷電損多少田苗。</p>
</div>
<div class='div-other'><a id='mulu25' />
<p class='h3'>鎮星直日</p><p>其日宜修園圃買賣田地買口馬。宜合藥伏怨家放野燒打牆作竈一切事。總合作將入宅吉。舉哀葬吉。鞍馬上槽內倉庫並吉。不宜結婚作喜樂服新衣及遠行。其日生少病足有聲名。樂善孝順信於朋友。若五月五日遇此曜者。有土功威重事。此日日月蝕及地動者。世界不安威重人厄。</p>
</div>
<div class='div-other'><a id='mulu26' />
<p class='h3'>七曜直日與二十七宿合吉凶日曆</p><p>　　<span class='note-inline'>(曜與宿合者。假如正月十五日是軫宿。其忽是太陽直。即是好日他皆倣此)</span>。</p>
<p>一切皆悉用之。出入行來用兵出陣學藝。及一切舉動。無不用其宿曜時日。唯東大唐一國。未審知委其曜。亦每日分為八時。平明即是所直之曜。乃至酉戌則八時而周。夜亦分為八時。轉到明日曉時。即次後曜當直。如是細解用之萬不失一。</p>
</div>
<div class='div-other'><a id='mulu27' />
<p class='h3'>釋大白所在八方天上地下吉凶法</p><p>凡有。</p>
<p>　一日　十一日　二十一日<span class='note-inline'>(大白　常在東方)</span></p>
<p>　二日　十二日　二十二日<span class='note-inline'>(常在東南)</span></p>
<p>　三日　十三日　二十三日<span class='note-inline'>(常在南方)</span></p>
<p>　四日　十四日　二十四日<span class='note-inline'>(常在西南)</span></p>
<p>　五日　十五日　二十五日<span class='note-inline'>(常在西方)</span></p>
<p>　六日　十六日　二十六日<span class='note-inline'>(常在西北)</span></p>
<p>　七日　十七日　二十七日<span class='note-inline'>(常在北方)</span></p>
<p>　八日　十八日　二十八日<span class='note-inline'>(常在東北)</span></p>
<p>　九日　十九日　二十九日<span class='note-inline'>(常在中央入地)</span></p>
<p>　十日　二十日　三十日<span class='note-inline'>(常在天上)</span></p>
<p>右太白如上一月轉者每月亦然恒常隨天年疫死後多虛耗太白是鬪戰大將軍。常須順行勿令逆之若。准人出入移徙遠行。及嫁娶拜官鬪戰。世間雜事等造用行用。皆如上日時順行用者。大勝吉利。如逆行不順此太白所在行法者皆凶。戰不勝所有移徙遠行等亦無利益。常須順之凡舉事皆吉。</p>
</div></div>
<p class='juan'>文<span class='corr'>殊</span>師利菩薩及諸仙所說吉凶時日善惡宿曜經卷下</p></div>
</div><!-- end of div[@id='body'] -->
</body></html>