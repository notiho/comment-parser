<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界次第初門</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1925
<div class='div-xu'><a id='mulu1' />
<p class='h1'>法界次第初門總序</p><p>天台山修禪寺。沙門釋智顗。輒依經附論。撰法界次第初門三百科。裁為七卷。流傳新學。略為三意。一為讀經尋論隨見法門。脫有迷於名數者。二為未解聖教所制法門淺深之次第。三為學三觀之者。當以此諸法名相義理。一一歷心而轉作。則觀解無礙。觸境不迷。若於一念心中。通達一切佛法者。則三觀自然了了分明也。故出此三百科。名教仍當。名下略辨體相。始得三卷。</p>
<p>法界次第初門目錄</p>
<p>　卷上之上</p>
<p>　　名色初門第一</p>
<p>　　五陰初門第二</p>
<p>　　十二入初門第三</p>
<p>　　十八界初門第四</p>
<p>　　十六知見初門第五</p>
<p>　　見愛二煩惱初門第六</p>
<p>　　三毒初門第七</p>
<p>　　五蓋初門第八</p>
<p>　　十煩惱初門第九<span class='note-inline'>(亦名十使)</span></p>
<p>　　九十八使初門第十</p>
<p>　　十惡初門第十一</p>
<p>　　十善初門第十二</p>
<p>　卷上之下</p>
<p>　　三歸初門第十三</p>
<p>　　五戒初門第十四</p>
<p>　　四禪初門第十五</p>
<p>　　四無量心初門第十六</p>
<p>　　四無色定初門第十七<span class='note-inline'>(亦名四空定)</span></p>
<p>　　六妙門初門第十八</p>
<p>　　十六特勝初門第十九</p>
<p>　　通明觀初門第二十<span class='note-inline'>(亦名通明禪)</span></p>
<p>　卷中之上</p>
<p>　　九想初門第二十一</p>
<p>　　八念初門第二十二</p>
<p>　　十想初門第二十三</p>
<p>　　八背捨初門第二十四</p>
<p>　　八勝處初門第二十五</p>
<p>　　十一切處初門第二十六</p>
<p>　　十四變化初門第二十七</p>
<p>　　六神通初門第二十八</p>
<p>　　九次第定初門第二十九</p>
<p>　　三三昧初門第三十</p>
<p>　　師子奮迅三昧初門第三十一</p>
<p>　　起越三昧初門第三十二</p>
<p>　卷中之下</p>
<p>　　四諦初門第三十三</p>
<p>　　十六行初門第三十四</p>
<p>　　生法二空初門第三十五</p>
<p>　　三十七品初門第三十六</p>
<p>　　三解脫初門第三十七</p>
<p>　　三無漏根初門第三十八</p>
<p>　　十一智初門第三十九</p>
<p>　　十二因緣初門第四十</p>
<p>　　卷下之上</p>
<p>　　四弘誓願初門第四十一</p>
<p>　　六波羅蜜初門第四十二</p>
<p>　　四依初門第四十三</p>
<p>　　九種大禪初門第四十四</p>
<p>　　十八空初門第四十五</p>
<p>　　十喻初門第四十六</p>
<p>　卷下之下</p>
<p>　　百八三昧初門第四十七</p>
<p>　　五百陀羅尼初門第四十八</p>
<p>　　四攝初門第四十九</p>
<p>　　六和敬初門第五十</p>
<p>　　八自在我初門第五十一<span class='note-inline'>(亦名八種變化)</span></p>
<p>　　四無礙辯初門第五十二</p>
<p>　　十力初門第五十三</p>
<p>　　四無所畏初門第五十四</p>
<p>　　十八不共法初門第五十五</p>
<p>　　大慈大悲初門第五十六</p>
<p>　　三十二相初門第五十七</p>
<p>　　八十種好初門第五十八</p>
<p>　　八種音聲初門第五十九</p>
<p>　　三念處初門第六十</p>
</div>
<p class='juan'><a id='mulu2' />法界次第初門卷上之上</p><p class="byline">陳隋國師智者大師撰</p>
<div class='div-other'><a id='mulu3' />
<p class='h1'>名色初門第一</p><p>　一名　二色</p>
<p>今辨法界初門。先從名色而始者。至論諸法本原清淨。絕名離相。尚非是一。何曾有二。不二而辨其二者。以行者初受一期妄報歌羅邏時。但有名色二法。當知名色即是一切世間出世間法之根本。能生一切法。普攝一切法。即是一切法。若諸大聖分別說一切法門。皆約名色而分別之。無有一法出於名色。故智度論偈云。</p>

<div class="lg regular"><div class='lg-row'>一切諸法中　但有名與色</div>
<div class='lg-row'>若欲如實觀　但當觀名色</div>
<div class='lg-row'>雖癡心多想　分別於異事</div>
<div class='lg-row'>更無有一法　出於名色者</div>
</div><p>一名　心但有字故曰名也。即是心及相應數法。雖有能緣之用而無質礙可尋。既異於色而有心意識及諸數法種種之別名。故謂之為名也。</p>
<p>二色　有形質礙之法謂之為色。是十入及一入少分。皆是質礙之法。並無知覺之用。既異於心意識法。故稱為色也。</p>
</div>
<div class='div-other'><a id='mulu4' />
<p class='h1'>五陰初門第二</p><p style="margin-left:1em">一色陰　二受陰　三想陰　四行陰　五識陰</p>
<p>次名色而辨五陰者。以惑者迷名偏重故。大聖教門開名則為四心。對色合為五也。此五通稱為陰者。一往而釋。陰以陰覆為義。能覆出世真明之慧。而增長生死。集散不絕。故通名為陰。</p>
<p>一色陰　有形質礙之法名為色。色有十四種。所謂四大五根五塵。此之十四。並是色法也。</p>
<p>二受陰　領納所緣名為受。受有六種。謂六觸因緣生六受。但境既有違順。非違非順之別。故六受亦各有苦受樂受。不苦不樂受之異也。</p>
<p>三想陰　能取所領之緣相名為想。想有六種。謂取所領六塵之相。為六想也。</p>
<p>四行陰　造作之心能趣於果名為行。行有六種。大品經中。說為六思。思即是行。謂於六想之後。各起不善業善業無動業也。</p>
<p>五識陰　了別所緣之境名為識。識有六種。即是六識。若諸論師多云。識在二心之前。諸大乘經中。明識最居後。今依經為次料簡。</p>
</div>
<div class='div-other'><a id='mulu5' />
<p class='h1'>十二入初門第三</p><p style="margin-left:1em">內六根入　一眼入　二耳入　三鼻入　四舌入　五身入　六意入</p>
<p style="margin-left:1em">外六塵入　一色入　二聲入　三香入　四味入　五觸入　六法入</p>
<p>次五陰而辨十二入者。以惑者迷色偏重故。大聖教門。開色為十。心但為二。合為十二也。通稱入者。入以涉入為義。根塵相對則有識生。識依根塵仍為能入。根塵即是所入。今此十二從所入受名。故通受入名。內六入者。此之六法親故屬內。為識所依。故名為入。亦名根者。根以能生為義。此六既並有生識之功。故通名根也。</p>
<p>一眼入　身分對色。能見色之處名眼。眼是四大造色。體為十色共成。所謂四大四微。身根微。眼根微也。</p>
<p>二耳入　身分對聲。能聞聲之處名耳。耳是四大造色。亦為十色共成。謂四大四微。身根微。耳根微。</p>
<p>三鼻入　身分對香。能聞香之處名鼻。鼻是四大造色。亦為十色共成。謂四大四微。身根微。鼻根微。</p>
<p>四舌入　身分對味。能知味之處名為舌。舌是四大造色。亦為十色所成。謂四大四微。身根微。舌根微也。</p>
<p>五身入　六分假合之體對觸。能覺觸處皆名為身。身是四大造色。但有九色所成。謂四大四微。身根微。</p>
<p>六意入。心對一切法。即有能知法之用。名之為意。意者即心王也。是中除諸心數法。但取心王。以為意入。</p>
<p>外六入者。此六法疎故屬外。識所遊涉。故名為入。亦名塵者。塵以染污為義。以能染污情識。故通名為塵也。</p>
<p>一色入　一切對眼。所見之色名為色。色有二種色。攝一切色。一正報可見色。眾生身色。青黃赤白黑色等。二依報可見色。外無知青黃赤白黑色等也。</p>
<p>二聲入　一切對耳。所聞之色曰聲。聲有二種聲。攝一切聲。一從正報色出聲。眾生語言音聲也。二從依報色出聲也。</p>
<p>三香入　一切對鼻。所聞之色名香。香有二種香。攝一切香。一正報色處香。眾生身中香臭也。二依報色出香。外一切無知色中所有香臭。</p>
<p>四味入　一切對舌。所知之色曰味。味有二種味。攝一切味。一正報色處味。眾生身中之六味也。二依報色處味。外一切無知色中所有六味也。</p>
<p>五觸入　一切對身。所覺之色名觸。觸有二種觸。攝一切觸。一正報色處觸。眾生身中。冷暖澁滑等十六觸也。二依報色處觸。外一切無知色中冷暖等一十六觸也。</p>
<p>六法入　一切對意所知之法名法。法有二種法。攝一切法。一者心法。是中除心王。但取相應諸心數法也。二者非心法。即過去未來色法。及心不相應諸行。及三無為法。</p>
</div>
<div class='div-other'><a id='mulu6' />
<p class='h1'>十八界初門第四</p><p style="margin-left:1em">內六根界　一眼界　二耳界　三鼻界　四舌界　五身界　六意界</p>
<p style="margin-left:1em">外六塵界　一色界　二聲界　三香界　四味界　五觸界　六法界</p>
<p style="margin-left:1em">六識界　一眼識界　二耳識界　三鼻識界　四舌識界　五身識界　六意識界</p>
<p>次十二入。而辨十八界者。以惑者迷於名色俱重故。開色為十。離名作八。合為十八界也。通名界者。以界別為義。此十八法各有別體。義無渾濫。故通受界名也。</p>
<p>內六根界　此具如前明。內六根入中分別其相。乃更加以界之名義者。欲使修觀之徒推析無謬。不滯十六知見之妄計也。</p>
<p>外六塵界　此具如前。外六塵入中分別其相。乃更加以界之名義者。意同六根。中立界名。</p>
<p>六識界者。若根塵相對即有識生。識以識別為義。識依於根。能識別於塵。故此六通名識也。若了識從緣生。豈計有神使知謬取也。</p>
<p>一眼識界　眼根若對色塵。即生眼識。眼識生時。即識色塵。故名眼識界也。</p>
<p>二耳識界　耳根若對聲塵。即生耳識。耳識生時。即識聲塵。故名耳識界也。</p>
<p>三鼻識界　鼻根若對香塵。即生鼻識。鼻識生時。即識香塵。故名鼻識界也。</p>
<p>四舌識界　舌根若對味塵。即生舌識。舌識生時。即識味塵。故名舌識界也。</p>
<p>五身識界　身根若對觸塵。即生身識。身識生時。即識觸塵。故名身識界也。</p>
<p>六意識界　五識生已即滅。意為意識。此意識續生。意識生時。即識法塵。若五識能生意識。即以前五識為根。後意識為意識。此意識滅次識續生。是則前意識生後意識。如是亦脫傳受根識之名。皆以能生為根。所生為識。今說所生之識。為意識界也。</p>
</div>
<div class='div-other'><a id='mulu7' />
<p class='h1'>十六知見初門第五</p><p style="margin-left:1em">一我　二眾生　三壽者　四命者　五生者　六養育　七眾數　八人　九作者　十使作者　十一起者　十二使起者　十三受者　十四使受者　十五知者　十六見者</p>
<p>次名色陰入界。而辨十六知見者。名色等法中。神我本不可得。而未見道者。悉於名色等法中。妄計有我。我所。計我之心。歷緣略辨。即有十六知見之別。廣對諸緣。則妄計不可稱數。因此顛倒。備起一切煩惱生死行業。今為欲於後明生法二空等一切觀門。必須善識假實之法。故略依傍大智度論釋之也。</p>
<p>一我　若於名色陰入界等法中無明不了。若即若離中。妄計有我我所之實。故名我為也。</p>
<p>二眾生　於名色陰入界等法和合中。妄計有我生。故名眾生。</p>
<p>三壽者　於名色陰入界等法中。妄計有我受一期果報壽有長短。故名壽者。</p>
<p>四命者　於名色陰入界等法中。妄計我命根成就連持不斷。故名命者。</p>
<p>五生者　於名色陰入界等法中。妄計我能起眾事。如父生子。名為生者。亦計我來人中受生。故名生者。</p>
<p>六養育　於名色陰入界等法中。妄計我能養育於他。故名養育。亦計我從生已來。為父母養育。故名養育。</p>
<p>七眾數　於名色陰入界等法中。妄計我有名色五眾。十二入十八界等諸因緣。是眾法有數故名眾數。</p>
<p>八人　於名色陰入界等法中。妄計我是行人。異於非行之人。故名為人。亦計我生人道。異於餘道。故名為人。</p>
<p>九作者　於名色陰入界等法中。妄計我有身力手足。能有所作。故名作者。</p>
<p>十使作者　於名色陰入界等法中。妄計我能役他。故名使作者。</p>
<p>十一起者　於名色陰入界等法中。妄計我能造後世罪福業。故名起者。</p>
<p>十二使起者　於名色陰入界等法中。妄計我能令他起後世罪福業。故名使起者。</p>
<p>十三受者　於名色陰入界等法中。妄計我當後身受罪福果報。故名受者。</p>
<p>十四使受者　於名色陰入界等法中。妄計我當令他受苦樂果報。故名使受者。</p>
<p>十五知者　於名色陰入界等法中。妄計有五根能知五塵。故名知者。</p>
<p>十六見者　於名色陰入界等法中。妄計我有眼根故。能見一切色。亦計我能起邪見。我起正見名見者。</p>
</div>
<div class='div-other'><a id='mulu8' />
<p class='h1'>見愛二煩惱初門第六</p><p>　一見煩惱　二愛煩惱</p>
<p>次名色陰入界。及我等十六。而辨見愛者。若迷此假實二法。則倒想紛然。故三界流轉無際。皆是煩惱使之然也。若論煩惱根本。不出見愛。枝派分別。則科目甚多。所謂三毒五蓋十使。九十八煩惱。八萬四千乃至塵沙等數。此諸科目雖數有多少。而同是煩惱潤生之力。體無殊別。但教門善巧。乃約增減之數而制立之。故纓絡經云。見著二法迷法界色心。廣起一切三界煩惱。通名煩惱者。煩以喧煩為義。惱以逼亂為義。能喧煩之法逼亂行者心神。致使真明不得開發。故名煩惱也。</p>
<p>一見煩惱　邪心觀理名之為見。若於假實之理。情迷而倒想邪求。隨見偏理妄執為實。通名為見。見煩惱者。謂五利使。見諦所斷八十八使。及六十二見等也。</p>
<p>二愛煩惱　貪染之心名之為愛。若於假實二事。情迷隨心。所對一切事境。染著纏綿。通名為愛。愛煩惱者。謂五鈍使。思惟所斷十使。及所斷結流。愛扼纏蓋纏等也。</p>
</div>
<div class='div-other'><a id='mulu9' />
<p class='h1'>三毒初門第七</p><p>　一貪毒　二瞋毒　三癡毒</p>
<p>次見愛而辨三毒者。此二科既有合離之異。事須分別。若合但取癡一分為見。餘一分及貪恚。並合為愛也。若離則見愛之中各有三毒。如此歷三界五行。則離出九十八使。一切煩惱通名毒者。毒以沈毒為義。惱壞之甚。故云沈毒。以其能壞出世善心。故名為毒也。</p>
<p>一貪毒　引取之心名之為貪。若以迷心對一切順情之境。引取無厭。即是貪毒。歷三界五行。十五貪使並是貪毒。但上二界煩惱既薄故。別受愛名。</p>
<p>二瞋毒　違忿之心。名之為瞋。若以迷心對一切違情之境。便起忿怒。即是瞋毒。歷欲界五行下。即有五瞋使。並是瞋毒。數人義上二界無瞋也。</p>
<p>三癡毒　迷惑之心名之為癡。若迷一切事理之法。無明不了。迷惑妄取。起諸邪行。即是癡毒。亦名無明。無明有二種。一者相應無明。即是與三界五行下八十八使。相應共起。二者不相應無明。即是三界五行下十五癡使也。</p>
</div>
<div class='div-other'><a id='mulu10' />
<p class='h1'>五蓋初門第八</p><p style="margin-left:1em">一貪欲蓋　二瞋恚蓋　三睡眠蓋　四掉悔蓋　五疑蓋</p>
<p>次三毒而辨五蓋者。若論三毒之體。豈異五蓋。但科目不同。名字增減有異。故次分別。所以然者。若沒癡毒之名而離癡法。為睡眠掉悔疑三蓋。足貪瞋為五蓋也。若開五蓋則煩惱無量。通名蓋者。蓋以覆蓋為義。能覆蓋行者清淨善心。不得開發。故名為蓋。而此五蓋既的為在下所明諸禪正障。故須略辨其相。</p>
<p>一貪欲蓋　引取心無厭足為貪欲。分別體相。具如貪毒中說。三界五行中十五貪使。即是貪欲蓋。</p>
<p>二瞋恚蓋　忿怒之心名為瞋恚。分別體相。具如前說。欲界五行五種瞋使。即是瞋蓋也。</p>
<p>三睡眠蓋　意識惛熟曰睡。五情暗冥名眠。若心依無記則增長無明。故意識惛惛而熟。五情暗冥無所覺知。謂之睡眠也。數人說為增心數法。猶屬見思所斷十五癡使攝也。</p>
<p>四掉悔蓋　邪心動念曰掉。退思憂悴為悔。若縱無明謬取。則戲論動掉心生。既所為乖失。退思則有憂悔也。亦是增心數法。正屬見諦所斷三十二見使。攝思惟斷。亦有少分也。</p>
<p>五疑蓋　癡心求理。猶預不決。名之為疑。若修道定等法。無明暗鈍。不別真偽。因生猶預。心無決斷。皆謂疑也。世間通疑。非一正論。障道之疑。即是見諦所斷。三界四行十二疑使也。</p>
</div>
<div class='div-other'><a id='mulu11' />
<p class='h1'>十使初門第九</p><p style="margin-left:1em">五鈍使　一貪使　二瞋使　三無明使　四慢使　五疑使</p>
<p style="margin-left:1em">五利使　一身見使　二邊見使　三邪見使　四戒取使　五見取使</p>
<p>次五蓋而辨十使者。豈有十使異於五蓋。若教門但為修定者說。略立三毒五蓋之數。若為修慧者說。欲使明識所斷之惑無謬。故須分別為十使也。所以然者。貪瞋二蓋。即是貪瞋二使。睡蓋之本。即是癡使。離癡出慢。即為慢使。疑蓋即疑使也。是為五鈍使。掉悔即是邪思掉動之心。若細分別其相。則有五利五鈍使之別。而此推之還是五蓋。分別為十使也。若開十使。則出一切煩惱。此十通名使者。使以驅役為義。能驅役行者心神。流轉三界。故通受使名。亦名十煩惱。煩惱義如前說。</p>
<p>一貪欲使　引取無厭。名曰貪欲。分別其相。具如貪毒中說。見思所斷。三界五行中十五貪。皆是貪使。</p>
<p>二瞋恚使　忿怒之心。名之曰瞋。分別其相。具如瞋毒中說。見思所斷。欲界五行中五恚。即是恚使也。</p>
<p>三無明使　迷惑不了之心。名為無明。若以迷心緣境。隨有所起。則念念永失。而不知慚愧者。皆是癡也。見思所斷。三界五行下十五癡。即是無明使。</p>
<p>四慢使　自恃輕他之心曰慢。若自恃種姓富貴有德才能。輕蔑於他。即是慢也。慢有八種。在下別出。乃至見思所斷。三界五行下十五慢。皆是慢使也。</p>
<p>五疑使　迷心乖理。猶預不決曰疑。分別其相。具如疑蓋中說。三界四行十二種疑。並是疑使也。</p>
<p>六身見使　若於名色陰入界中。妄計為身。名為身見。若以無明不了。則於五陰中。起二十種身見。則身見有二十種。見諦所斷。一行中歷三界有二身見也。</p>
<p>七邊見使　執邊之心。名為邊見。若於四邊。不了隨見。一邊為實。餘邊悉為妄語。如其所見。互執一邊。悉墮邊見。歷三世五陰。即有六十二見。並是見諦所斷。合六十二見。同是一邊見攝也。又約見諦所斷。一行中歷三界即有三邊見。</p>
<p>八邪見使　邪心取理故名邪見。若無明不了。四諦因果。邪心推獲。謂無此理。因斷滅出世間善根。乃至世間善根。作闡提行。是為邪見。見諦所斷三界四行中。有十二邪見是也。</p>
<p>九見取使　於非真勝法中。謬見涅槃。生心而取。故曰見取。若行道之時。雖入種種觀門。而真明未發。無明不了。便謬計所得。以為真為勝。生心取著。皆名見取也。見諦所斷。三界四行。有十二見取是也。</p>
<p>十戒取使　於非戒中。謬以為戒。取以進行。故曰戒取。若取雞狗牛戒。乃至九十五種外道所行之戒。以為真戒。皆名戒取。若人雖持佛戒。見有戒相。亦是戒取。見諦所斷三界二行。有六種戒取是也。</p>
</div>
<div class='div-other'><a id='mulu12' />
<p class='h1'>九十八使初門第十</p><p style="margin-left:1em">見諦門八十八使　欲界有三十二使　色界有二十八使　無色界二十八使</p>
<p style="margin-left:1em">思惟門十使　欲界有四使　色界有三使　無色界有三使</p>
<p>次十使而辨九十八使者。正為見思兩道惑障不同。欲使修觀之者。精識所治之惑。斷伏無濫。故教門歷三界五行。細分別十使。則有九十八也。亦名九十八煩惱。通名為使。名煩惱者。類如前釋。若離九十八使。則出一切煩惱。今依數人明九十八使也。若成實論人。所解則異也。</p>
<p>見諦惑欲界三十二使　苦諦下具有十使。集諦下有七使。除身見邊見戒取。滅諦下有七使。亦除身見邊見戒取。道諦下有八使。但除身見邊見。故欲界四行下。合有三十二使。</p>
<p>見諦惑色界二十八使　苦諦下有九使除瞋。集諦下有六使除瞋。及除身見邊見戒取。滅諦下有六使。亦除瞋及身見邊見戒取。道諦下有七使。亦除瞋使及身見邊見。故色界四行下。合有二十八使也。</p>
<p>見諦惑無色界二十八使　苦諦下有九使。集諦下有六使。滅諦下有六使。道諦下有七使。若取若除。皆如色界中分別。故無色界四行下。合二十八使。合三界四諦下。有八十八使。並是能障見諦之惑。為須陀洹見道之所斷也。分別使相略說。並如前十使章門辨也。</p>
<p>思惟惑欲界四使　一貪使。二瞋使。三癡使。四慢使。</p>
<p>此使從斯陀含向。入修道斷。乃至阿那含果。九品方盡。</p>
<p>思惟惑色界三使　一貪使。二癡使。三慢使。</p>
<p>此三使並是阿羅漢向。用修道智斷也。</p>
<p>思惟惑無色界三使　一貪使。二癡使。三慢使。</p>
<p>故三界思惟惑合有十使。足前見諦。合為九十八使。但此三使亦是阿羅漢向斷。至果方盡也。</p>
<p>次此應廣出諸煩惱科目。所謂三漏。四流。四縛。八邪。八倒。九結。九惱。十纏。乃至五百煩惱。八萬四千諸塵勞門。及恒沙等數煩惱。皆從見愛九十八使。離合而辨。若具出科目<span class='note-inline'>(云云)</span>。今略出數科。足以顯教門明煩惱離合惑障潤生之法。諸煩惱科目。至第六卷中。別當更隨要而出。</p>
</div>
<div class='div-other'><a id='mulu13' />
<p class='h1'>十惡初門第十一</p><p>　身有三惡　一殺生　二偷盜　三邪婬</p>
<p style="margin-left:1em">口有四惡　一妄語　二兩舌　三惡口　四綺語</p>
<p>　意有三惡　一貪欲　二瞋恚　三邪見</p>
<p>次諸煩惱結使而辨十惡者。以煩惱既是惑亂之法。能驅役行者心神。乃令觸境顛倒。若縱此惑情而起身口意者。則動與理乖。故於三業所起。備有十惡也。通名惡者。惡以乖理為義。此十並是乖理而起。故名為惡。亦名十不善道。以其能通苦報。故非善道也。</p>
<p>一殺生　斷一切眾生命。故名為殺生。</p>
<p>二偷盜　盜取他財物。故名為偷盜。</p>
<p>三邪婬　於非妻妾而行欲事。故名邪婬。</p>
<p>四妄語　以言誑他。故名妄語。</p>
<p>五兩舌　搆鬪之言間他。令致得失分。乖名為兩舌。</p>
<p>六惡口　惡言加彼。令他受惱。名為惡口。</p>
<p>七綺語　綺側語辭言乖道理。名為綺語。</p>
<p>八貪欲　引取順情塵境。心無厭足。名為貪欲。</p>
<p>九瞋恚　若對違境。心生忿怒。名為瞋恚。</p>
<p>十邪見　撥正因果。僻信求福。皆名邪見。</p>
<p>次此應出四重。五逆。七逆。謗方等經。用僧鬘物。作闡提行。十六惡律儀等。諸輕重惡業科目。皆從十惡中。離合分別而說者。今欲論諸入道要門具出<span class='note-inline'>(云云)</span>。至後第六卷中。別當更出。</p>
</div>
<div class='div-other'><a id='mulu14' />
<p class='h1'>十善初門第十二</p><p style="margin-left:1em">身三種善　一不殺生　二不偷盜　三不邪婬</p>
<p style="margin-left:1em">口四種善　一不妄語　二不兩舌　三不惡口　四不綺語</p>
<p style="margin-left:1em">意三種善　一不貪欲　二不瞋恚　三不邪見</p>
<p>次十惡而辨十善者。若人能知惡是乖理之行故。現在將來由斯招苦。則必須息惡行善。可以來世永致清升之樂果。是以次十惡而明十善也。但十善有二種。一止。二行。止則但止前惡。不惱於他。行則修行勝德。利安一切。此二通稱善者。善以順理為義。息倒歸真。故云順理。止則息於重倒之惡。行則漸歸勝道之善。故止行二種。皆名為善。或加以道名。以能通至樂果也。</p>
<p>一不殺生　即是止善。止前殺生之惡行。善者當行放生之善也。</p>
<p>二不偷盜　即是止善。止前盜他財物之惡行。善者當行布施之善。</p>
<p>三不邪婬　即是止善。止前於非妻妾婬欲之惡行。善者當行恭敬之善。</p>
<p>四不妄語　即是止善。止前虛言誑他之惡行。善者當行實語之善也。</p>
<p>五不兩舌　即是止善。止前搆鬪兩邊之惡行。善者當行和合之善。</p>
<p>六不惡口　即是止善。止前惡言加人之惡行。善者當行軟語之善。</p>
<p>七不綺語　即是止善。止前綺側乖理之惡語行。善者當行有義語饒益之善。</p>
<p>八不貪欲　即是止善。止前引取無厭之惡行。善者當行不淨觀。觀諸六塵皆欺誑不淨之觀行善。</p>
<p>九不瞋恚　即是止善。止前忿怒之惡行。善者當行慈忍之善。</p>
<p>十不邪見　即是止善。止前撥正因果僻信邪心之惡行。善者當行正信歸心正道生智慧之善心。</p>
</div>
<p class='juan'>法界次第初門卷上之上</p>
<p class='juan'><a id='mulu15' />法界次第初門卷上之下</p><p class="byline">陳隋國師智者大師撰</p>
<div class='div-other'><a id='mulu16' />
<p class='h1'>三歸戒初門第十三</p><p>　一歸佛　二歸法　三歸僧</p>
<p>次十善而辨三歸者。如來未興於世。爾時已有十善之化。是為世間舊善。豈有三寶之可歸。大聖初成正覺。方因提謂長者。開授三歸之戒。翻邪歸正。以為入聖之根本。三乘行者。歸宗進行。此為初首也。三歸之用。正破三邪。濟三塗。接三乘。出三有。佛法以此三歸為本。通發一切戒品及諸出世善法。豈同十善之舊法耶。問曰。十二門禪亦是舊法。今何故不三歸前說。答曰。若依說教時節實如所問。但今欲次論修行戒定之次。則不得爾。今次三歸之下。備出諸戒科目。並同此意。</p>
<p>一歸依佛　佛陀秦言覺者。自覺覺他。故名為佛。歸者以反還為義。反邪師還事正師。故名歸。依者憑也。憑心靈覺。得出三塗及三界生死也。故經云。歸依於佛者。終不更歸依其餘諸外天神也。</p>
<p>二歸依法　達磨秦言法。法云可軌。大聖所說。若教若理。可為心軌。故言法也。歸者反邪法還修正法。故名歸。依者憑佛所說。法得出三塗及三界生死。故經云。歸依於法者。永離於殺害。</p>
<p>三歸依僧　僧伽秦言眾。眾名和合。出家三乘行者。心與佛所說事理法合。故名為僧。歸者反九十五種邪行之侶。歸心出家三乘正行之伴。故名歸。依者憑心出家三乘正行伴。得出三塗及三界生死。故經云。歸依於僧者。永不復更歸依其餘諸外道也。</p>
</div>
<div class='div-other'><a id='mulu17' />
<p class='h1'>五戒初門第十四</p><p style="margin-left:1em">一不殺生戒　二不偷盜戒　三不邪婬戒　四不妄語戒　五不飲酒戒</p>
<p>次三歸而辨五戒者。大智度論云。念佛如醫王。念法如服藥。念僧如瞻病人。念戒如藥禁忌。今所以次三歸而明諸戒品。意在此也。故佛為提謂等在家弟子。受三歸已。即授五戒。為優婆塞。若在家佛弟子。破此五戒則非清信士女。故經云。五戒者天下大禁忌。若犯五戒。在天則違五星。在地則違五嶽。在方則違五帝。在身則違五藏。如是等世間違犯無量。若約出世。犯五戒者。則破五分法身一切佛法。所以者何。五戒是一切大小乘尸羅根本。若犯五戒。則不得更受大小乘戒也。若能堅持。即是五大施也。此五通名戒者。以防止為義。能防惡律儀無作之非。止三業所起之惡。故名防止。</p>
<p>一不殺生戒　云何名殺生。若實知是眾生。發心欲殺而奪其命。起身業有作已。是名殺罪。若不作是事。名不殺戒。其餘繫閉鞭打等。是殺方便非正罪。</p>
<p>二不偷盜戒　云何名盜。知他物生盜心。取物去離本處物屬我。是名盜。若不作是事。名不偷盜戒。其餘計校乃至手捉未離地等。是盜方便非正罪。</p>
<p>三不邪婬戒　云何名邪婬。若女人為父母兄弟姊妹夫主兒子。世間法王法守護。若出家戒法護。乃至自婦受一日戒法。若有娠乳兒。及非道處。如是犯者。名為邪婬。若不作是事。名不邪婬戒其餘言戲。以物相要。乃至捉手觸身。未遂婬事。皆為邪婬方便非正罪。</p>
<p>四不妄語戒　云何名妄語。不淨心欲誑他。隱覆實事。出異語生口業。是名妄語。若不作是事。名不妄語戒。妄語之罪。從言聲相解生。若不相解。雖不實語。皆是妄語方便。不謂正罪。</p>
<p>五不飲酒戒　云何名酒。酒有三種。一者穀酒。二者果酒。三者藥酒。若乾若濕。若濁若清。如是等能令人心動放逸。起三十六失。若不飲者。是名不飲酒戒也。</p>
<p>次此應明在家優婆塞優婆夷。一日一夜八戒。出家沙彌沙彌尼十戒。式叉摩那尼六法戒。比丘比丘尼十種得戒。五篇七聚相。乃至菩薩十重四十八輕戒。及三千威儀。八萬律儀。是中皆應次第略出科目。辨大聖從麁至細制戒之意。事轉繁多具列<span class='note-inline'>(云云)</span>。今欲且逐要出諸禪定智慧法門科目次第。此諸戒中事數。至下第六卷。別更隨要者出之。</p>
</div>
<div class='div-other'><a id='mulu18' />
<p class='h1'>四禪初門第十五</p><p>　一初禪　二二禪　三三禪　四四禪</p>
<p>今次諸戒品而辨四禪者。上所明戒相。雖復麁細有殊。終是同防欲界身口外惡。既未除細亂。豈能超出欲界之境。若自尸羅皎潔。志在禪門。專修五法<span class='note-inline'>(五法在下別出科目)</span>則色界清淨四大自現身中緣。是以次第獲得根本四禪種種勝妙支林功德爾乃因超欲網果居色界。通名禪者。禪是西土之音。此翻棄惡。能棄欲界五蓋等一切諸惡。故云棄惡。或翻功德叢林。或翻思惟修。今不具釋。而言根本者。以無量心背捨勝處一切處神通變化及無漏觀慧等種種諸禪三昧。悉從四禪中出。故稱根本。</p>
<p>初禪有五支　一覺支　二觀支　三喜支　四樂支　五一心支</p>
<p>一覺支　初心在緣名為覺。行者依未到地。發初禪色界清淨色法。觸欲界身根。心大驚悟。爾時即生身識覺。此色觸未曾有功德利益。故名覺支。</p>
<p>二觀支　細心分別名為觀。行者既證初禪功德。即以細心。分別此禪定中色法諸妙功德境界。分明無諸蓋覆。如是等功德。欲界之所未有。故名觀支。</p>
<p>三喜支　欣慶之心名為喜。行者初發禪時。乃有喜生。但分別未了。故喜心未成。若觀心分別。所捨欲界之樂甚少。今獲得初禪。利益甚多。如是思惟已。則歡喜無量。故名喜支。</p>
<p>四樂支　怡悅之心名為樂。行者發初禪時。乃即有樂。但分別喜動踊心息。則恬然靜慮。受於樂觸怡悅之安快。故名樂支。</p>
<p>五一心支　心與定法一。故名曰一心。行者初證禪時。乃即著定。而心猶依覺觀喜樂之法。故有細微之散。若受喜樂心。自然與定法一。故名一心支。</p>
<p>二禪有四支　一內淨支　二喜支　三樂支　四一心支</p>
<p>一內淨支　心無觀覺之渾濁。故名內淨。行者欲離初禪時。種種訶責覺觀。覺觀既滅則心內靜。心與靜色法相應。豁爾明淨。故名內淨支也。</p>
<p>二喜支　欣慶之心名之為喜。行者初得內淨時。即與喜俱發。而喜心未成。次心自慶。得免覺觀之患。獲得勝定內淨之喜。歡喜無量。故名為喜支。</p>
<p>三樂支　怡悅之心名之為樂。行者喜踊之情既息則恬然靜慮。受於內淨喜中之悅樂。故名為樂支也。</p>
<p>四一心支　心與定法一。謂之一心。行者受樂心息。則心與定一。澄停不動。故名為一心支。</p>
<p>三禪有五支　一捨支　二念支　三慧支　四樂支　五一心支</p>
<p>一捨支　離喜不悔。此心名捨。行者欲離二禪時。種種因緣。訶責於喜。喜既滅謝。三禪即發。若證三禪之樂。則捨二禪之喜。不生悔心。故名為捨。亦名三禪。樂初生時。是樂三界第一。能生心著。心著則禪壞。故須行捨。</p>
<p>二念支　念名愛念。行者既發三禪之樂。樂從內起。應須愛念。將息則樂得增長。乃至遍身。如慈母念子。愛念將養。故名念支。</p>
<p>三慧支　解知之心名慧。行者既發三禪之樂。此樂微妙。難得增長遍身。若非善巧之解慧。則不能方便長養此樂得遍身。</p>
<p>四樂支　怡悅之心名之為樂。行者發三禪樂已。若能善用捨念慧將護此樂。樂既無過則增長遍身怡悅受樂安快三禪之樂。三禪為最樂。若離三禪。餘地更無遍身之樂也。</p>
<p>五一心支　心與定法一。名曰一心。行者受樂心息。則心自與定法一。澄渟不動。名一心支。</p>
<p>四禪四支　一不苦不樂支　二捨支　三念支　四一心支</p>
<p>一不苦不樂支　中庸之心。不苦不樂。行者欲離三禪時。種種因緣。訶責於樂。樂既謝滅。則不動之定。與捨俱發。故內心湛然。不苦不樂也。</p>
<p>二捨支　離樂不悔此心名捨。行者既得第四禪不動真定。則捨三禪難捨之樂。不生悔心。故名捨支。亦云。證四禪不動定時。不應取定起動念心。若心行捨。則無動念之乖也。</p>
<p>三念清淨支　念者愛念也。行者既得四禪真定。當念下地之過。念自功德。方便將養令不退失。進入勝品。故名為念。亦云是四禪中有不動照了正念分明。故名念支。</p>
<p>四一心支　心與定法一。名一心支。行者既得四禪捨俱之定。捨念將息。則心無所依。泯然凝寂。一心在定。猶如明鏡。不動淨木無波湛然而照萬像皆現。何故此四禪中。獨名不動定也。初禪覺觀動。二禪喜所動。三禪樂所動。是四禪中先離憂喜。今復除苦樂。故名真定也。三界勝定。無復過此若三乘行人。善巧照了分明。則因此定發真無漏。有漏外道無慧方便。入此定時。不壞身色。直滅其心。入無想定。謂為涅槃。是為邪倒。非涅槃也。從初禪至四禪。有十八法。皆名支者支派也。從四禪中分派。出十八功德。故名支也。</p>
</div>
<div class='div-other'><a id='mulu19' />
<p class='h1'>四無量心初門第十六</p><p style="margin-left:1em">一慈無量心　二悲無量心　三喜無量心　四捨無量心</p>
<p>次四禪而辨四無量心者。四禪但是自證禪定功德。而未有利他之功。故樂大功德者。當憐愍一切眾生。修慈悲喜捨四無量定。此四通名無量心者。從境以得名。以所緣眾生無量故。能緣之心。亦隨境無量。故悉受無量心名。</p>
<p>一慈無量心　能與他樂之心。名之為慈。若行者於禪定中。念眾生令得樂時。心數法中生定。名為慈定。是慈相應心。無瞋無恨。無怨無惱。善修得解。廣大無量遍滿十方。名慈無量心。</p>
<p>二悲無量心　能拔他苦之心。名之為悲。若行者於禪定中。念受苦眾生令得解脫時。心數法中生定。名為悲定。是悲相應心。無瞋無恨。無怨無惱。善修得解。廣大無量遍滿十方。是為悲無量心也。</p>
<p>三喜無量心　慶他得樂。生歡悅心。名之為喜。若行者於禪定中。念眾生令離苦得樂歡喜時。心數法中生定。名為喜定。是喜相應心。無瞋無恨無怨無惱。善修得解。廣大無量遍滿十方。是為喜無量心。</p>
<p>四捨無量心　若緣於他無憎無愛之心。名之為捨。行者於禪定中。念眾生悉念同得無憎無愛如證涅槃。寂然清淨。如是念時。心數法中生定。名為捨定。是捨相應心。無瞋無恨無怨無惱。善修得解。廣大無量遍滿十方。是為捨無量心。</p>
</div>
<div class='div-other'><a id='mulu20' />
<p class='h1'>四空定初門第十七</p><p style="margin-left:1em">一虛空處定　二識處定　三無所有處定　四非有想非無想處定</p>
<p>次無量心而。辨四空處定者。四無量心中。雖有大功德。而未免形質之患累。若行人厭色如牢獄者。則心心樂欲出離色籠。故次無量以明四空處定。通言空者。此四定體無形色。故名為空。各依所證之境。為處境法持心。心無分散。故名定也。</p>
<p>一空處定　若滅三種色緣空而入定者。名空處定。行者厭患色如牢獄。心欲出離。即修觀智。破於色故過一切色相。滅有對相。不念種種相。入無邊虛空處。心與虛空之法相應。是為虛空處定。</p>
<p>二識處定　若捨空緣識而入定者。名識處定。行者厭患虛空。虛空無邊。緣多則散。能破於定。即捨虛空。轉心緣識。心與識法相應。名為識處定。</p>
<p>三無所有處定　若捨識處心。依無所有法而入定者。名無所有處定。行者厭患於識三世之識無邊。緣多則散能破於定。故捨緣識。轉心依無所有法。心與無所有法相應。名為無所有處定。有人解云。捨多識取少識。緣之入定。名無所有處定也。</p>
<p>四非有想非無想定。若捨二邊之想而入定者。名非有想非無想定。行者厭患無所有處想如癡。有想處如癰如瘡。更有定名非有想非無想處。即捨無所有處。緣念非有非無想之法。心與非有非無想法相應。是為非有想非無想處定。亦云。凡夫外道得此定。謂證涅槃。斷一切想。故言非有想。佛弟子如實知有細想。依四眾而住。故云非無想得失。合而立名。故云非有想非無想處定。略明三界十二門禪。極在於此也。</p>
</div>
<div class='div-other'><a id='mulu21' />
<p class='h1'>六妙門初門第十八</p><p>　一數　二隨　三止　四觀　五還　六淨</p>
<p>次四空定而辨六妙門者。前來所明禪定。雖復深遠。而並是世間舊法。從初至後。厭下攀上。地地之中。都未有觀慧照了出世方便。故凡夫外道。修得此十二門禪。不能發真悟道。是以生死無絕。意在此也。今之六法。前三是定。後三是慧。定愛慧察。能發真明。出離生死。豈同上也。此六通言妙門者。涅槃為妙門。謂能通六法。次第相通。能至真妙泥洹。故云妙門。一家所明。有十種六妙門。今但略出次第相生一科。六門以為次者。此六門既是亦有漏亦無漏禪。於餘亦有漏亦無漏禪中。淺而且局。故以為次也。</p>
<p>一數息門　攝心在息。從一至十。名之為數。行者為修無漏真法。先須調心入定。欲界麁散難攝。非數不治。故須善調身息。從一至十。則麁亂靜息。心神停住。是為入定之要。故以數息。為妙門也。</p>
<p>二隨息門　細心依息。知入知出。故曰為隨。行者雖因數息心住而禪定未發。若猶存數則心有起念之失。故須放數修隨。心依於息。入時知入。出時知出。長短冷暖。皆悉知之。若心安明淨。因是則諸禪自發。故以隨為門也。</p>
<p>三止門　息心靜慮。名之為止。行者雖因隨息心安明淨。而定猶未發。若心依隨。則微有起想之亂。澄渟安隱。莫若於止。故捨隨修止。是中多用凝心止也。凝心寂慮。心無波動。則諸禪定自然開發。故以止為門。</p>
<p>四觀門　分別推析之心名為觀。行者雖因止證諸禪定。而解慧未發。若住定心。則有無明味著之乖。故須推尋檢析所證禪定。是中多用實觀四念處也。若觀心分明。則知五眾虛誑。破四顛倒及我等十六知見。顛倒既無。無漏方便因此開發。故以觀為門。</p>
<p>五還門　轉心反照。名之為還。行者雖修觀照。而真明未發。若計有我能觀析破於顛倒。則計我之惑。還附觀而生。同於外道。故云是諸外道計著。觀空智慧。不得解脫。若覺此患。即當轉心反照能觀之心。若知能觀之心虛誑無實。即附觀執我之倒自亡。因是無漏方便自然而朗。故以還為門。</p>
<p>六淨門　心無所依。妄波不起。名之為淨。行者修還之時。雖能破觀之倒。若真明未發。而住無能所。即是受念。故令心智穢濁覺知。此已不住不著。泯然清淨。因此真明開發。即斷三界結使。證三乘道。故云。其清淨得一心者。則萬邪滅矣。以淨為門。意在此也。</p>
</div>
<div class='div-other'><a id='mulu22' />
<p class='h1'>十六特勝初門第十九</p><p style="margin-left:1em">一知息入　二知息出　三知息長短　四知息遍身　五除諸身行　六受喜　七受樂　八受諸行心　九心作喜　十心作攝　十一心作解脫　十二觀無常　十三觀出散　十四觀離欲　十五觀滅　十六觀棄捨</p>
<p>次六妙門而辨十六特勝者。此二種禪定。大意雖同。而六妙門。一往竪淺橫廣。十六特勝。則竪長橫局。長則位遠難窮。次後而明也。皆稱特勝者。解釋別有因緣事。具出<span class='note-inline'>(云云)</span>。但此禪始從調心。終至非想。地地皆有觀照。能發無漏。而無厭惡自害之失。故受特勝之名。諸師多以此十六對四念處觀。若作此釋。則進退約位。但與六妙門齊。分別二種。對特勝之相。竪橫不同。略如下辨。適取意用之。</p>
<p>一知息入　修習特勝之初。正依隨息。故以知息入為門。即代初數息調心之法。所以然者。數息則闇心而數。故觀慧不明。今知息入。則照息分明。故解慧易發。是以用知息入為調心法也。若將十六特勝。橫對四念處者。從知息入去。有五特勝。並屬身念處觀。</p>
<p>二知息出　修特勝者。當以此知息出代數息初調心法也。意如前釋。若對念處猶屬身念處觀也。</p>
<p>三知息長短　修特勝者。藉觀以調心。心既靜細。則照了漸明。若得麁住細住。及欲界定。定中暗障薄。即便覺息入出。長短之相也。若對念處。猶屬身念處觀也。</p>
<p>四知息遍身　修特勝者。從欲界定。與觀相扶。入未到地。故證未到地定時。即覺身及定法。悉皆虛假。息之入出。遍身微微。如有如無。既於定中。照了分明。染著心薄也。若對念處。猶屬身念處也。</p>
<p>五除諸身行　修特勝者。從未到地。欲入初禪時。常應觀析。因此若發初禪覺觀之法。則身心豁然開朗。如明眼人開倉。即自了了。見倉中所有。分別所證境界。皆虛假空無人我。既無人我。誰作諸事。誰受禪定。是則顛倒所起身業。皆悉壞滅。故云除諸身行。若對念處。齊此猶屬身念處觀。</p>
<p>六受喜　修特勝者。既常與觀慧相應。若證初禪。喜支即能照了。因是喜生無過。故云受喜。若對念處。從此有三特勝。並屬受念處觀。</p>
<p>七受樂　修特勝者。既常與觀慧相應。若證初禪。得樂支時。即能覺了。便於樂支。不起見著。以無所受。而受樂觸。故云受樂。若對念處。猶屬受念處觀。</p>
<p>八受諸心行　修特勝者。既常與觀慧相扶。若證初禪一心支時。即能照了一心。不起顛倒。於一心中。獲得正受。故云受諸心行。若對念處。齊此猶屬受念處觀也。</p>
<p>九心作喜　修特勝者。離初禪入二禪時。常自照了。因是若發二禪內淨喜。則真喜從觀慧而生。故名心作喜。若對念處。從此有三特勝。並屬心念處觀也。</p>
<p>十心作攝　修特勝者。既因觀慧。得二禪一心支。即照了一心。因是倒想不起。故云心作攝也。若對念處。猶屬心念處觀。</p>
<p>十一心作解脫　修特勝者。離二禪入三禪。常有觀照。是故若發三禪即能照了。雖得妙樂。心不耽著。無累自在。故云心作解脫。若對念處。齊此猶屬心念處觀。</p>
<p>十二觀無常　修特勝者。離三禪入四禪時。常修觀照。是故若發四禪不動定時。即自觀達。定中心識虛誑。念念生滅。故云觀無常也。若對念處。從此有五特勝。皆屬法念處觀。</p>
<p>十三觀出散　修特勝者。從四禪入虛空處時。加修觀智。內外照了。是故若證空定之時。即知能離色界。緣空之識。自在逍散。而虛誑不實。心不愛著。故云觀出散。若對念處猶屬法念處觀。</p>
<p>十四觀離欲　修特勝者。離虛空處定。入識處時。常以觀慧。內自推撿。欲離虛空處。離欲之心。是故發識處定。即能觀達。識定虛誑不實。心不愛著。故云觀離欲。若對念處。猶屬法念處觀。</p>
<p>十五觀滅　修特勝者。離識處入無所有時。以智照了所修之境。能修之心。是故若發無所有處定。即自觀達無所有處虛誑不實。心不住著。故云觀滅。若對念處。猶屬法念處觀。</p>
<p>十六觀棄捨　修特勝者。離無所有。修非有想非無想定時。即自以智觀察所修之法。能修之心。是故若發非想定時。即觀照分明。知非想處兩捨之定。猶有細想。四眾和合而有虛誑不實。非是涅槃安樂真法。則心不愛著。特勝行者。若於地地。修觀照了。則地地之中。顛倒不起。心不染著。隨其因緣會處。即於是地。發真無漏。證三乘道。略辨特勝竟。言少則意難見。讀者必須細心比類令知地地之中。與根本禪四空證定。一往雖同。而觀慧有別也。</p>
</div>
<div class='div-other'><a id='mulu23' />
<p class='h1'>通明禪初門第二十</p><p style="margin-left:1em">初禪　二禪　三禪　四禪　虛空處　識處　少處　非有想非無想處　滅受想定</p>
<p>次十六特勝。而辨通明禪。此禪竪深橫細。定觀精巧。過於特勝。故次後辨之。而不次九想背捨後辨者。此禪雖是實觀深細。而未具無漏得解。廣大對治之用。於破煩惱義劣。故不次背捨等安之。亦以非其氣類。今次十六之後。正應從容得所也。言通明者。辨此禪相。具出大集經中。但經不別出名目。而北國諸禪師。坐證此法者。欲以教人。必須標名傳世若用根本禪說。雖定名一往相似。而行相逈異。還用此名。說者行人便作常解。則大乖其妙。若安十六特勝觀法。雖小相似。而名目都不相關。若對背捨勝處等。名之與觀。條然併異。既進退並不同餘禪。豈可用餘禪名說。故別為立自名。名曰通明。所言通明者。修此禪時。必須三事通觀。故云通明。亦以能發六通三明。故云通明。但此禪境界繁多。非可傳述。今止列大集經中所出科目示知有此一法門異常所傳禪也。</p>
<p>初禪六支　大集經云。言初禪者。亦名為具。亦名為離。離者謂離五蓋。具者謂具足五支。言五支者。覺觀喜樂安定。一覺支者。云何名覺。如心覺大覺。思惟大思惟。觀於心性。是名覺。云何名觀。心行大行。遍行隨喜。是名為觀。云何名喜。如真實知大知小。心動其心。是名為喜。云何名為樂。行於此法。心悅受於樂觸。是名為樂。云何名為安。謂心安身安。受於樂觸。是名為安。云何名為定。謂若心住大住不亂。於緣不謬。無有顛倒。是名為住。</p>
<p>二禪三支　大集經云。言二禪者。亦名為離。亦名為具。離者同離五蓋。具者具足三支。謂喜安定也。</p>
<p>三禪五支　大集經云。言三禪者。亦名為離。亦名為具。離者謂離五蓋。具者具足五支。謂念捨慧安定。</p>
<p>四禪四支　大集經云。言四禪者。亦名為離。亦名為具。離者同離五蓋。具者具足四支。謂念捨不苦不樂定。</p>
<p>空處定　大集經云。若有比丘。觀身厭患。遠離身相。一切身觸喜觸樂觸。分別色相。遠離色陰。觀無量空處。是名比丘得空處定也。</p>
<p>識處定　大集經云。若有比丘。修奢摩他毘婆舍那觀。心意識自知此身不受三受。以得遠離是三種受。是名比丘得識處定。</p>
<p>少處定　大集經云。若有比丘。觀三世空。知一切行。亦生亦滅。空處識處。亦生亦滅。作是觀已。次第觀識。我今此識亦識非識。若非識者。名寂靜我。云何求斷此識。是名得少處定。</p>
<p>非想定　大集經云。若有比丘。有非想心。作是思惟。我今此想。是苦是漏。是瘡是癰。是不寂靜。若我能斷如是非想及非非想。是名寂靜。若有比丘。能斷如是想非非想者。是名獲得無想解脫門。何以故。法行比丘。作是思惟。若有受想。若有識想。若有觸想。若有空想。若有識想。若非想非非想等。皆名麁想。我今若修無想。無想三昧。則能永斷如是等想。是故見於非想非非想為寂靜。如是見已。入非非想定。已不愛不著。破無明。彼無明已。名獲阿羅漢果。前三種定。二道所斷。後第四定。終不可以世俗道斷。凡夫於非想處。雖離麁煩惱。而亦有十種細法。以其無麁煩惱故一切凡夫。謂是涅槃。凡夫者。外道欝頭藍弗是也。</p>
<p>滅盡定　大集經云。憍陳如。若有比丘。修習聖道。厭離四禪四空處觀。滅莊嚴之道。而入滅盡定也。</p>
<p>今此所述。通明禪支。並出大集經文。是中未有一句私解。讀者自具尋思。</p>
</div>
<p class='juan'>法界次第初門卷上之下</p>
</div><!-- end of div[@id='body'] -->
</body></html>