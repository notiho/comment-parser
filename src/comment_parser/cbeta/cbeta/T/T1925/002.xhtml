<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界次第初門</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />法界次第初門卷中之上</p><p class="byline">陳隋國師智者大師撰</p>
<div class='div-other'><a id='mulu25' />
<p class='h1'>九想初門第二十一</p><p style="margin-left:1em">一脹想　二青瘀想　三壞想　四血塗漫想　五膿爛想　六噉想　七散想　八骨想　九燒想</p>
<p>次通明禪。而辯九想者。上所明禪。雖有定慧。但是實觀。未有得解之觀。則對治力弱。從九想已去。所明禪定。悉有得解之觀。於對治重煩惱病中。力用為強。如伐堅樹。若用軟斧。斷之不斷。應更取強斧。九想既是得解觀之初。故次而辯之此九通名想者。能轉心轉想。故名為想。所謂能轉不淨顛倒想。故此九法皆言想也。</p>
<p>一脹想　若觀人死屍。肨脹如韋囊盛風。異於本相。是為脹想。</p>
<p>二青瘀想　若觀死屍。皮肉黃赤瘀黑青黤。是為青瘀．想。</p>
<p>三壞想　若觀死屍。風吹日曝。轉大裂壞在地。是為壞．想。</p>
<p>四血塗漫想　若觀死屍。處處膿血流溢。污穢塗漫。是為血塗漫．想。</p>
<p>五膿爛想　若觀死屍。蟲膿流出。皮肉壞爛。滂沱在地。是為膿爛．想。</p>
<p>六噉想　若觀死屍。蟲蛆唼食。鳥挑其眼。狐狗咀嚼。虎狼<span class='corr'>爴</span>裂是為噉想。</p>
<p>七散想　若觀死屍。禽獸分裂。身形破散。筋斷骨離頭手交橫。是為散想。</p>
<p>八骨想　若觀死屍。皮肉已盡。但見白骨。筋連或分散狼藉。如貝如珂。是為骨想也。</p>
<p>九燒想　若觀死屍為火所焚。爆裂煙臭。薪盡形滅。同於灰土。假令不燒。亦歸磨滅。是為燒想。</p>
</div>
<div class='div-other'><a id='mulu26' />
<p class='h1'>八念初門第二十二</p><p style="margin-left:1em">一念佛　二念法　三念僧　四念戒　五念捨　六念天　七念入出息　八念死</p>
<p>次九想而辯八念者。為除恐怖也。若修九想時。思惟死屍可惡。因此驚怖。㱇然毛竪。及為惡魔惱亂。憂懼轉增。若存心八念。恐怖即除。故以為次也。通言念者。內心存憶之異名也。專心存憶八種功德。故名為八念。非但能除世間驚怖。若能善修。亦除世間三界生死一切障難也。</p>
<p>一念佛　若遭恐怖及眾障難之時。應當念佛。佛是多陀阿伽度阿羅訶三藐三佛陀。神德無量。如是念已。恐怖障難即除。</p>
<p>二念法　若有恐怖障難之時。應當念法。佛法巧出得今世果無熱惱。不待時能到善處。通達無礙。是為念法。</p>
<p>三念僧　念僧者。僧是佛弟子眾。具足五分法身。中有四雙八輩。三乘得果。應受供養禮事。世間無上福田。是為念增也。</p>
<p>四念戒　念戒者。戒是能遮諸惡。安隱住處。是中戒有三種。所謂律儀戒定共戒道共戒。律儀能除身口諸惡。定共能遮煩惱惡覺。道共能破無明。得慧解脫。是為念戒。</p>
<p>五念捨　念捨者。有二種。一者捨施捨。二者捨煩惱捨。捨施捨。能生大功德。捨煩惱捨。因此得智慧入涅槃。是為念捨也。</p>
<p>六念天　念天者。謂四天王天。乃至他化自在天。復有四種天。一名天二生天三淨天四生淨天。如是等果報清淨。利安一切。是為念天。</p>
<p>七念阿那　念阿那般那者。如十六特勝明。出入息也如是念時。能除心亂。入於正道。何況世間恐怖。是為念阿那般那也。</p>
<p>八念死　念死者。有二種死。一者自死。二者他因緣死。是二種死。常隨此身。無可避處。是為念死。</p>
</div>
<div class='div-other'><a id='mulu27' />
<p class='h1'>十想初門第二十三</p><p style="margin-left:1em">一無常想　二苦想　三無我想　四食不淨想　五世間不可樂想　六死想　七不淨想　八斷想　九離想　十盡想</p>
<p>次八念而辯十想者。大智度論云。九想如縛賊十想如殺賊。若爾即應次前九想而明。但為修九想時。有恐怖等障故。須說八念。既得離諸恐怖。則心安無障。故次說十想也。通言想者。能轉心轉想也。能轉計常樂等。諸顛倒等想。故名為想。前三想為斷見諦惑說。中四想為斷思惟惑說。後三想為修無學道者說。是以。壞法之人。修此十想。能斷三界結使。證無漏之聖果也。</p>
<p>一無常想　觀一切有為法無常。智慧相應想。名無常想。一切有為法有二種。一者眾生。二者國土。是二皆新新生滅。故無常也。</p>
<p>二苦想　觀一切有為法苦。智慧相應想。名苦想。若有為法無常者。即是苦常為三苦八苦之所遷逼。故名苦也。</p>
<p>三無我想　觀一切法等無我。智慧相應想。名無我想。若有為法悉是苦者即無我。以無自在故。亦以苦從緣生無有自性。無自性中。我不可得也。</p>
<p>四食不淨想　觀諸飲食不淨。智慧相應想。名食不淨想。世間飲食。皆從不淨因緣。故有如肉從精血水道中生酥酪等。皆亦隨事觀之。悉是不淨也。</p>
<p>五世間不可樂想　觀一切世間不可樂。智慧相應想。名為世間不可樂想。有二種世間。一者眾生。二者國土。有過惡無可樂也。</p>
<p>六死想　觀死智慧相應想。名為死想。若一期果報。常為二種死之所逐者。則出息不報入息也。</p>
<p>七不淨想　觀自他身不淨。智慧相應想。名為不淨想。若觀此身內有三十六物。外則九孔。惡露常流。從生至終。無一淨也。</p>
<p>八斷想　觀涅槃離生死。智慧相應想。名為斷想。行者思惟。若涅槃清淨。無煩惱者。當斷結使證涅槃也。</p>
<p>九離想　觀涅槃離生死。智慧相應想。名為離想。行者思惟。若涅槃清淨。離生死者。當離生死證涅槃也。</p>
<p>十盡想　觀涅槃結使及生死盡。智慧相應想。名為盡想。行者思惟。若涅槃清淨。結使及生死。未盡結使。及生死業。證涅槃也。</p>
</div>
<div class='div-other'><a id='mulu28' />
<p class='h1'>八背捨初門第二十四</p><p style="margin-left:1em">一內有色相外觀色　二內無色相外觀色　三淨背捨身作證　四虛空處背捨　五識處背捨　六無所有處背捨　七非有想非無想背捨　八滅受想背捨</p>
<p>次十想而辯八背捨者。前九想十想。既是壞法對治觀門。則橫局而竪短。對治定觀諸禪。皆未具足。若證聖果。則無三明八解脫等。諸大功德也。今欲具明一切無漏對治。觀練熏修禪定。故次而辯之。若修此觀。練諸禪定。證聖果時。則成大力羅漢具足六通三明。及八解脫。願智頂禪。無諍三昧等。諸功德也。此八通名背捨者。大智度論云。背是淨潔五欲。捨是著心。故名背捨。若發真無漏慧。斷三界結業盡。即名解脫也。</p>
<p>一內有色相外觀色　內有色相者。不壞內色。不滅內色相也。外觀色者。不壞外色。不滅外色相。以是不淨心觀外色。所以然者。為修流光故。不應初背捨中壞滅內身骨人也。欲界結使難斷。故須以不淨心觀外色也。此初背捨位在初禪。能捨自他及下地。故名背捨。</p>
<p>二內無色相外觀色　內無色相者。壞內色。滅內色相也。外觀色者。不壞外色。不滅外色相。以是不淨心觀外色。所以然者。行者為入二禪內淨故。壞滅內骨人。欲界結使難斷故。猶觀外不淨之相也。</p>
<p>三淨背捨身作證　淨者緣淨故名淨。行者。除外不淨相。但於定中。練八色光明。清淨皎潔猶如妙寶之色。故名緣淨身作證者。以無受著心。而受三禪中遍身樂故名身作證也。</p>
<p>四虛空處背捨　若滅根本四禪色。及三背捨四勝處。八一切處中色。一心緣無邊虛空而入定即觀此定依陰入界。故有無常苦空無我虛誑不實。心生厭背。而不受著。深入一向不迴。是為虛空處背捨。</p>
<p>五識處背捨　若捨虛空。一心緣識入定時。即觀此定。依陰入界。故有無常苦空無我。虛誑不實。心生厭背。而不受著。深入一向不迴。是為五識處背捨。</p>
<p>六無所有處背捨　若捨識。一心緣無所有入定時。即觀此定。依陰入界。故有無常苦空無我。虛誑不實。心生厭背。而不受著。深入一向不迴。是為無所有處背捨也。</p>
<p>七非有想非無想背捨　若捨無所有處。一心緣非有想非無想入定時。即觀此定。依陰入界。故有無常苦空無我。虛誑不實。心生厭背。而不受著。深入一向不迴。是為非有想非無想背捨也。</p>
<p>八滅受想背捨　背滅受想諸心心數法。是為滅受想背捨所以者何。諸佛弟子。患厭散亂心。欲入定休息。以涅槃法。安著身中。故云身證而想受滅也。</p>
</div>
<div class='div-other'><a id='mulu29' />
<p class='h1'>八勝處初門第二十五</p><p style="margin-left:1em">一內有色相外觀色少。若好若醜。是名勝知勝見　二內有色相外觀色多。若好若醜。是名勝知勝見　三內無色相外觀色少亦爾　四內無色相外觀色多亦爾　五青勝處　六黃勝處　七赤勝處　八白勝處</p>
<p>次八背捨。而辯八勝處者。背捨雖能有背捨淨潔五欲之用。既是初觀。於緣中轉變。未得自在隨心。若欲得觀心純熟。轉變自在。必須進修勝處觀也。故次而明之。故大智度論作譬云。如人乘馬能破前陣。亦能自制其馬。故名勝處也。亦名八除入。</p>
<p>一內有色相外觀色少。若好若醜。是名勝知勝見　內有色相。外觀色少。初背捨而言少者。緣少故名少。若觀道未增。故須觀少因緣觀多畏難攝轉變不得隨心。若觀少好醜法中不淨。轉變自在。通達無礙。心無取。捨不起愛。憎是名勝知勝見也。</p>
<p>二內有色相外觀色多。若好若醜。是名勝知勝見　內有色相外觀色。如初背捨而言多者。觀多因緣。故名多觀。心既調則。觀多無妨。故言多。若於多好醜不淨境中。轉變自在。通達無礙。心無取捨。不起愛憎。是名勝知勝見也。</p>
<p>三內無色相外觀色少。若好若醜。是名勝知勝見　內無色相如二背捨。外觀色少。若好若醜等。皆如初勝處也。</p>
<p>四內無色相外觀色多。若好若醜。是名勝知勝見　內無色相如二背捨。外觀色多。若好若醜等。皆如二勝處也。</p>
<p>五青勝處　若觀青色。轉變自在。少能多多能少。光色照曜勝於背捨。所見青相亦不起法愛。是名青勝處也。</p>
<p>六黃勝處　類如青勝處中分別。</p>
<p>七赤勝處　類如青勝處中分別。</p>
<p>八白勝處　亦類如青勝處中分別。今用四色為勝處。依大智度論也。若纓絡經中。則以四大為四勝處也。</p>
</div>
<div class='div-other'><a id='mulu30' />
<p class='h1'>十一切處初門第二十六</p><p style="margin-left:1em">一青一切處　二黃一切處　三赤一切處　四白一切處　五地一切處　六水一切處　七火一切處　八風一切處　九空一切處　十識一切處</p>
<p>次八勝處而辯十一切處者。勝處雖能少。觀中轉變自在而未普遍。今十一切處所觀普遍。是以次而明之。故大智度論云。背捨為初門。勝處為中行。一切處為成就也。三種觀足。即是觀禪體成就。通稱一切處者。皆從所觀境遍滿得名也。亦名十一切入。</p>
<p>一青一切處　還取前背捨勝處中少青色。使遍一切處皆青也。</p>
<p>二黃一切處　還取前背捨勝處中少黃色。使遍一切處皆黃也。</p>
<p>三赤一切處　還取前背捨勝處中少赤色。使遍一切處皆赤也。</p>
<p>四白一切處　還取前背捨勝處中少白色。使一切處皆白也。</p>
<p>五地一切處　還取前背捨勝處中少地色。使一切處皆地色。</p>
<p>六水一切處　還取前背捨勝處中少水色。使一切處皆水色也。</p>
<p>七火一切處　還取前背捨勝處中少火色。使一切處皆火色也。</p>
<p>八風一切處　還取前背捨勝處中少風色。使一切處皆風色。</p>
<p>九空一切處　還入前虛空背捨定。使一切處皆空也。</p>
<p>十識一切處　還入前識處背捨。使一切處皆有識也。</p>
</div>
<div class='div-other'><a id='mulu31' />
<p class='h1'>十四變化初門第二十七</p><p style="margin-left:1em">初禪二變化　二禪三變化　三禪四變化　四禪五變化合十四變化</p>
<p>次十一切處而辯十四變化者。上所明觀禪。正體雖備猶未辯其功用。今欲學六通之用。必須先修變化心也。通言變化者。能使無而欻有有而欻無。故名為變化也。</p>
<p>一初禪二變化　一初禪初禪化。能變化自地也。二初禪欲界化。能變化下欲界地。</p>
<p>二禪三變化　一二禪二禪化。能變化自地也。二二禪初禪化。能變化下初禪地也。三二禪欲界化。能變化下欲界地也。</p>
<p>三禪四變化　一三禪三禪化。能變化自地也。二三禪二禪化。能變化下二禪地也。三三禪初禪化。能變化下初禪地也。四三禪欲界化。能變化下欲界地也。</p>
<p>四禪五變化　一四禪四禪化。能變化自地也。二四禪三禪化。能變化下三禪地也。三四禪二禪化。能變化下二禪地也。四四禪初禪化。能變化下初禪地也。五四禪欲界化。能變化下欲界地也。</p>
</div>
<div class='div-other'><a id='mulu32' />
<p class='h1'>六神通初門第二十八</p><p style="margin-left:1em">一天眼通　二天耳通　三知他心通　四宿命通　五身如意通　六漏盡通</p>
<p>次變化而辯六神通者。此有三意不同。若依報得神通。得神通方能變化。若是修得神通。則先修變化。方得神通。今此既約修得次第。故次變化而辯神通。此皆名通者。纓絡經云。神名天心。通名慧性。天然之慧。徹照無礙。故名神通。</p>
<p>一天眼通　修天眼者。若於深禪定中。發得色界四大清淨造色住。眼根中即能見六道眾生死此生彼。及見一切世間種種形色。是為天眼通。</p>
<p>二天耳通　修天耳者。若於深禪定中。發得色界四大清淨造色住。耳根中即能聞六道眾生語言。及世間種種音聲。是為天耳通。</p>
<p>三知他心通　修他心智者。若於深禪定中。發他心智。即能知六道眾生心及數法。種種所緣念事。是為他心通。</p>
<p>四宿命通　修宿命通者。若於深禪定中。發宿命智。即能知自過去一世二世百千萬世乃至八萬大劫宿命。及所行之事。亦能知六道眾生所有宿命。及所作之事。是為宿命智也。</p>
<p>五身如意通　修身通者。若於深禪定中發得身通。通有二種。一者飛行速到山障無礙。二能轉變自身他身。及世間所有。隨心自在。是為身如意通。</p>
<p>六漏盡通　修漏盡通者。若於深禪定中。發見思真智則三漏永盡。是為漏盡神通也。</p>
</div>
<div class='div-other'><a id='mulu33' />
<p class='h1'>九次第定初門第二十九</p><p style="margin-left:1em">一初禪　二二禪　三三禪　四四禪　五空處　六識處　七無所有處　八非有想非無想處　九滅受想次第定</p>
<p>次六通而辯九次第定者。上所明禪。雖體用具足。而並是觀禪。未明練熟調柔之相。今欲修練觀禪體用。令純熟入體。及起時心無間念。故次明也。通言次第定者。若入禪時。深心智慧深利。能從一禪入一禪。心心相續。無異念間。雜故名次第定也。</p>
<p>初禪次第定　離諸欲惡不善法。有覺有觀。離生喜樂。入初禪定時。是中初禪定觀均齊。自識其心。其心次第而入無有剎那雜念。間入初禪定。是為初禪次第定。</p>
<p>二禪次第定　若從初禪。入二禪時。是中二禪定觀均齊。自識其心。其心次第而入。無有剎那雜念間入二禪定。是為二禪次第定。</p>
<p>三禪次第定　意類如初禪二禪中明。</p>
<p>四禪次第定　意亦類如初禪二禪中明。</p>
<p>五虛空處次第定　意亦類同初禪二禪中明。</p>
<p>六識處次第定　意亦類如初禪二禪中明。</p>
<p>七無所有處次第定　意亦類同初禪二禪中明。</p>
<p>八非有想非無想處次第定　意亦類同初禪二禪中明。</p>
<p>九滅受想次第定　若從非有想非無想。入滅受想定時。於是定前。自識其心要期心利。心心次第而入。無有剎那雜念間入滅受想定。是為滅受想次第定也。</p>
</div>
<div class='div-other'><a id='mulu34' />
<p class='h1'>三三昧初門第三十</p><p style="margin-left:1em">一有覺有觀三昧　二無覺有觀三昧　三無覺無觀三昧</p>
<p>次九次第定而辯三三昧者。九次第定體。乃即是三三昧。但有離合名數。多少不同制立有異。其意<span class='note-inline'>(云云)</span>。所以者何。九次第定。通練諸禪。自無別體。三三昧亦爾。故知體無異法。而無定名。九定名數雖多。不取中間。三昧名數雖少。而通中間合取九定。一往從諸禪理事以得名三昧。一往從諸禪事理而受稱。是為小異。故次九定以明三三昧也。通言三昧者。三摩提。秦言正心行處。是心從無始已來。常曲不端。得是直故。故名三昧。</p>
<p>一有覺有觀三昧　若以空無相無作相應心入諸定。觀初禪及方便中。則一切覺觀俱禪。皆悉正直。故名有覺有觀三昧。</p>
<p>二無覺有觀三昧　若以空無相無作相應心入諸定。觀中間禪。則一切無覺有觀禪。皆悉正直。故名無覺有觀三昧。</p>
<p>三無覺無觀三昧　若以空無相無作相應心入諸定。觀無覺無觀禪中。則從二禪乃至滅受想定一切定。觀諸無覺無觀。皆悉正直。故名無覺無觀三昧也。</p>
</div>
<div class='div-other'><a id='mulu35' />
<p class='h1'>師子奮迅三昧初門第三十一</p><p style="margin-left:1em">有二種師子奮迅三昧　一奮迅入　二奮迅出</p>
<p>次三三昧而辯師子奮迅三昧者。大品經中佛自誠言。菩薩依九次第定。入師子奮迅三昧。三三昧與九定法相既同。故次三三昧而明。於義無乖也。所言師子奮迅者。借譬以顯法也。如世師子奮迅。為二事故一為奮却塵土。二能前走却走。捷疾異於諸獸。此三昧亦爾。一則奮除障定細微無知之惑。二能入出捷疾無間。異上所得諸禪定也。故名師子奮迅三昧。</p>
<p>一入禪奮迅　師子奮迅入三昧者。離欲惡不善法。有覺有觀入初禪。如是次第入二禪三禪四禪。空處識處無所有處。非有想非無想處。滅受想定。是為奮迅入也。</p>
<p>二出禪奮迅　師子奮迅出者。從滅受想定起。還入非有想非無想。非有想非無想起。還入無所有處。如是識處空處四三二禪初禪。乃至出散心中。是為奮迅出。</p>
</div>
<div class='div-other'><a id='mulu36' />
<p class='h1'>超越三昧初門第三十二</p><p>　一超入　二超出</p>
<p>次師子奮迅而辯超越者。大品經佛自誠言。菩薩依師子奮迅三昧。入超越三昧。所以名超越者。能超過諸地。自在入出。故名超越。</p>
<p>一超入三昧　云何名超入三昧。離諸欲惡不善法。有覺有觀離生喜樂入初禪。從初禪起超入非有想非無想處非有想非無想處起入滅受想定。滅受想定起還入初禪。從初禪起入滅受想定。滅受想定起入二禪。二禪起入滅受想定。滅受想定起入三禪。三禪起入滅受想定。滅受想定起入四禪。四禪起入滅受想定。滅受想定起入空處。空處起入滅受想定。滅受想定起入識處。識處起入滅受想定。滅受想定起入不用處。不用處起入滅受想定。滅受想定起入非有想非無想。非有想非無想處起入滅受想定。是為諸佛菩薩超入三昧相。若聲聞人但能超入一。而不能超二。況能如上所明自在超也。是中明超入有三種。一順入超。二逆入超。三順逆入超也。細心約義自作可解。</p>
<p>二超出三昧　云何名超出三昧。從滅受想起入散心中。散心中起入滅受想定。滅受想定起還住散心中。散心中起入非有想非無想處。非有想非無想處起住散心中。散心中起入無所有處。無所有處起住散心中。散心中起入識處。識處起住散心中。散心中起入空處。空處起住散心中。散心中起入四禪。四禪起住散心中。散心中起入三禪。三禪起住散心中。散心中起入二禪。二禪起住散心中。散心中起入初禪。初禪起住散心中。是為諸佛菩薩超出三昧之相。若聲聞人超出。但能超一禪出。而不能超二。何況能自在超出也。是中超出有三種。一順超出。二逆超出。三順逆超出。足前三種超入。合為六種超越三昧。如來於此六三昧。而入涅槃也。齊此明三乘行行共禪竟也。</p>
</div>
<p class='juan'>法界次第初門卷中之上</p>
<p class='juan'><a id='mulu37' />法界次第初門卷中之下</p><p class="byline">陳隋國師智者大師撰</p>
<div class='div-other'><a id='mulu38' />
<p class='h1'>四諦初門第三十三</p><p>　一苦諦　二集諦　三滅諦　四道諦</p>
<p>次超越而辯四諦者。但上來所說。諸無漏禪中。乃禪禪悉有四諦觀慧。彼既明禪相。則隱理顯事。從事以立名。是以雖有四諦觀法。而不從諦得名。如囊中有寶。不探示人。人無見者。是以今更。次諸禪後。明四諦等八科慧行法門。此四通言諦者。諦以審實為義。此四諦法門。正為聲聞人從聞生解。故必須藉教詮理。今明教理不虛。故云審實也。若由因感果。則應先因而後果。今悉先果而後因者。教門引物為便。故皆先果而後因也。</p>
<p>一苦諦　苦以逼惱為義。一切有為心行。常為無常患累之所逼惱。故名為苦。苦有三種。一苦苦。二壞苦。三行苦。今明三苦。有別有通。別者三苦即別對三受。苦受從苦緣生。情覺是苦。即苦苦也。樂受。樂壞時生苦。即是壞苦。不苦不樂受。常為無常遷動。即是行苦也。若通論三苦。則三受通有三苦也。所以然者。三受之心。即是苦。通從苦緣生故。通是苦。苦三受之心。通為壞相。所壞故通是壞苦也。三受之心。通是起役運動不停之相。故通是行苦也。若三受心。若別若通。無非是苦者。當知苦是審實而有。故名諦也。</p>
<p>二集諦　集以招聚為義。若心與結業相應。未來定能招聚生死之苦。故名為集。集有三種業。攝一切業。一不善業。即十不善也。二善業。即十善也。三不動業。即十二門禪也。具如前辯。煩惱者。二種煩惱攝一切煩惱。一屬愛煩惱。二屬見煩惱。是二煩惱出一切三毒。五蓋。十使。九十八煩惱等。皆如前辯。若此煩惱與前業合。則未來定能招聚三界死生苦果。即是集諦也。</p>
<p>三滅諦　滅以滅無為義。結業既盡。則無生死之患累。故名為滅。若發見思無漏真明。具三十四心斷結者。則三界九十八使皆滅。以煩惱結使滅故。三界業亦滅。若三界業煩惱滅者。即是滅諦有餘涅槃也。因滅故果滅。捨此報身時。後世苦果。永不相續。名入無餘涅槃。真滅度也。滅理不虛。故名為諦。</p>
<p>四道諦　道以能通為義。正道及助道。是二相扶能通至涅槃。故名為道。正道者。實觀三十七品。三解脫門。緣理慧行。名為正道。次下當出科目。助道者。得解觀中。種種諸對治法。及諸禪定。皆是助道。具如上出。復次正道者。謂見諦八忍八智十六心。思惟九無礙九解脫十八心。真無漏慧。名為正道。其餘方便對治。諸禪三昧。及三十七品。三解脫等。皆是助道。此二道相扶。能通涅槃。審實不虛。即名道諦也。</p>
</div>
<div class='div-other'><a id='mulu39' />
<p class='h1'>十六行初門第三十四</p><p style="margin-left:1em">苦諦下四行　一無常　二苦　三空　四無我</p>
<p>　集諦下四行　一集　二因　三緣　四生</p>
<p>　滅諦下四行　一盡　二滅　三妙　四離</p>
<p>　道諦下四行　一道　二正　三跡　四乘</p>
<p>次四諦而辯十六行者。還離四諦開為十六行也。但教門既有總別之殊。故諦有離合之異。欲使修觀之者取理無謬。故次於四諦之下。各以四行分別。則審實之義意。乃愈明通。加以行名者。行以往趣為義。修此十六觀法。能趣四實之理。故名行也。或時從理得名。即十六諦也。</p>
<p>苦諦下四行　一無常行者。觀五受陰。因緣生。新新生滅。故無常也。二苦行者。觀五受陰。若無常即是苦。為無常之所逼也。三空行者。觀五受陰。一相異相無故。空即是空。四無我者。觀五受陰中。我我所法不可得。故無相。是為無我行也。</p>
<p>集諦下四行　一集行者。觀煩惱有漏累和合。能招苦果。故名集行。二因行者。觀六因生苦果。故名因行。三緣行者。觀四緣生苦果故名緣行。四生行者。還受後有五陰。故名生行。</p>
<p>滅諦下四行　一盡行者。觀涅槃種種苦盡故名盡。二滅行者。觀涅槃諸煩惱火滅故名滅。三妙行者。涅槃一切中第一故名妙。四出行者。觀涅槃離世間生死法故。名為出也。</p>
<p>道諦下四行　一道行者。觀五不受陰三十七品等道。能通至涅槃。名道。二正行者。觀五不受陰三十七品等道。非顛倒法故名正。三跡行者。觀三十七品等道。是一切聖人去處故名跡。四乘行者。觀三十七品等道。能運行人。必至三解脫。愛見等煩惱不能遮故名乘。</p>
</div>
<div class='div-other'><a id='mulu40' />
<p class='h1'>生法二空初門第三十五</p><p>　一眾生空　二法空</p>
<p>次四諦十六行而辯生法二空者。正明聲聞之人。雖云通於三藏教門入道。而三藏教門。既有二空不同。故知修四諦十六行者。亦應有別。是以。毘曇見有得道。成實證空成聖。此皆約二空教門。有斯之異也。今為分別。修四諦十六行者不同故。次而辯生法二空也。通言空者。空以無有為義。無此生法二有。故名為空。</p>
<p>一眾生空　若觀生死苦果。但見名色。陰入界實法。從因緣生。新新生滅。是實法中空。無我人眾生壽者等。十六知見。如龜毛兔角畢竟不可得。是為眾生空也。</p>
<p>二法空　若觀生死苦果。非但我人眾生等。十六知見空。如龜毛兔角不可得。是中名色陰入界異法。一一分別。推析破壞乃至微塵剎那。分分細檢。皆悉空無所有。即名法空。是為聲聞人經明法空相。若摩訶衍中辯法空者。諸法如夢幻。本來自空。不以推析破壞故空也。</p>
</div>
<div class='div-other'><a id='mulu41' />
<p class='h1'>三十七品初門第三十六</p><p style="margin-left:1em">合七法門為三十七品　一四念處　二四正勤　三四如意足　四五根　五五力　六七覺分　七八正道</p>
<p>次生法二空而辯三十七品者。若觀二空而入道。並須善識道品之階級。若依有門學聖。必約眾生空觀。以修三十七法。若用平等斷惑。則應歷法空。行於道品之門。故次二空而辯也。通言道品者。道義如前。品者品類也。此七科法門。悉是入道淺深之氣類。故云道品也。</p>
<p>四念處　一身念處　二受念處　三心念處　四法念處</p>
<p>一身念處者　頭等六分。四大五根假合。故名為身。是中觀身智慧為念。明見內身五種不淨。破淨顛倒。即是處也觀外身內外身亦如是。是為身念處也。</p>
<p>二受念處者　六觸因緣生六受。從六受生三受。名之為受。是中觀受智慧名為念。明達三受皆苦。破樂顛倒。即是處。觀外受內外受亦如是。是為受念處也。</p>
<p>三心念處者　六識能識諸塵。分別攀緣。謂之為心。是中觀內心智慧。名之為念。了知心從緣生。剎那不住。念念生滅。破常顛倒。即是處也。觀外心內外心亦爾。是為心念處也。</p>
<p>四法念處者　想行二陰。及三無為法。名之為法。是中觀法智慧名為念。通達一切法我我所。畢竟不可得故無我破我顛倒。即是處也。觀外法內外法亦如是。是為法念處。若聲聞經中明念處。但說破四倒為念處。若摩訶衍中明念處。即說破八倒。為念處也。故大品經云若能深觀四念處。是為坐道場。</p>
<p>四正勤　一已生惡法為除斷。一心勤精進　二未生惡法不令生。一心勤精進　三未生善法為生。一心勤精進　四已生善法為增長。一心勤精進。</p>
<p>一已生惡法為除斷。一心勤精進　四念處觀時。若懈怠心起。五蓋等諸煩惱覆心。離信等五種善根時。如是等惡若已生為斷故。一心勤精進。方便除斷令盡也。</p>
<p>二未生惡法不令生。一心勤精進　四念處觀時。若懈怠心。及五蓋等諸煩惱惡法雖未生恐後應生。遮信等五種善根。今為不令生故。一心勤精進。方便遮止不令得生也。</p>
<p>三未生善法為生。一心勤精進　四念處觀時。信等五種善根。未生為令生故。一心勤精進。方便修習令信等善根生也。</p>
<p>四已生善法為增長。一心勤精進　若四念處觀時。信等五種善根已生。為令增長故。一心勤精進。方便修習信等善根令不退失。增長成就。此四通名正勤者。破邪道。於正道中。勤行故。名正勤也。</p>
<p>四如意足　一欲如意足　二精進如意足　三心如意足　四思惟如意足。</p>
<p>一欲如意足　欲為主得定。斷行成就。修如意分。是為欲如意足。</p>
<p>二精進如意足　精進為主得定。斷行成就。修如意分。是為精進如意足。</p>
<p>三心如意足　心為主得定。斷行成就。修如意足。</p>
<p>四思惟如意足　思惟為主得定。斷行成就。修如意分。此通言如意者。四念處中實智慧。四正勤中正精進。精進智慧增多。定力小弱。得四種定攝心故。智定力等。所願皆得故。名如意足。智定力等。能斷結使。故云斷行成就也。</p>
<p>五根　一信根　二精進根　三念根　四定根　五慧根</p>
<p>一信根　信正道及助道法。是名信根也。</p>
<p>二精進根　行是正道。及諸助道善法時。勤求不息。是名精進根。</p>
<p>三念根　念正道及諸助道善法。更無他念。是名念根也。</p>
<p>四定根　攝心在正道及諸助道善法中相。應不散是。為定根也。</p>
<p>五慧根　為正道及諸助道善法。觀無常等十六行。是名慧根。此五通名根者。能生也。行者既得四如意足。智定安隱。即信等五種善法。若似若真。任運而生。譬如陰陽調適。一切種子。悉有根生。故名根也。</p>
<p>五力　一信力　二精進力　三念力　四定力　五慧力</p>
<p>一信力　信正道及諸助道法時。若信根增長能遮疑惑。破諸邪信及煩惱。故名信力。</p>
<p>二精進力　行是正道及諸助道法時。若精進根增長。破種種身心懈怠。成辦出世之事。是為精進力。</p>
<p>三念力　念正道及諸助道法時。若念根增長。破諸邪念。成就一切出世正念功德是。為念力。</p>
<p>四定力　攝心在正道及諸助道法時。若定根增長。則能破諸亂想。發諸事理禪定。是為定力。</p>
<p>五慧力　為正道及諸助道法。觀無常十六行時。若慧根增長。則能遮三界見思之惑。發真無漏。故名慧力。此五通名力者。能壞諸有漏不善。成辦出世善事。故名力也。</p>
<p>七覺分　一擇法覺分　二精進覺分　三喜覺分　四除覺分　五捨覺分　六定覺分　七念覺分</p>
<p>一擇法覺分　智慧觀諸法時。善能簡別真偽。不謬取諸虛偽法。故名擇法覺分。</p>
<p>二精進覺分　精進修諸道法時。善能覺了不謬。行於無益之苦行。常勤心在真法中行。故名精進覺分。</p>
<p>三喜覺分　若心得法喜。善能覺了此喜不依顛倒之法而生。歡喜住真法喜。故名喜覺分。</p>
<p>四除覺分　若斷除諸見煩惱之時。善能覺了除諸虛偽。不損真正善根。故名除覺分。</p>
<p>五捨覺分　若捨所見念著之境時。善能覺了所捨之境。虛偽不實。永不追憶。是為捨覺分。</p>
<p>六定覺分　若發諸禪定之時。善能覺了諸禪虛假。不生見愛妄想。是為定覺分。</p>
<p>七念覺分　若修出世道時。善能覺了常使定慧均平。若心沈沒。當念用擇法精進喜等。三覺分察起。若心浮動。當念用除捨定等三分攝。故念覺常在二盈之間。調和中適。是念覺分。此七通名覺分者。無學實覺七事能到。故通名覺分。</p>
<p>八正道分　一正見　二正思惟　三正語　四正業　五正命　六正精進　七正念　八正定</p>
<p>一正見　若修無漏十六行。見四諦分明。故名正見。</p>
<p>二正思惟　見四諦時。無漏心相應。思惟動發。覺知籌量。為令增長入涅槃。故名正思惟。</p>
<p>三正語　以無漏智慧。除四種邪命。攝口業住一切口正語中。是為正語。</p>
<p>四正業　以無漏智慧。除身一切邪業。住清淨正身業中。是名正業。</p>
<p>五正命　以無漏智慧。通除三業中五種邪命。住清淨正命中。是為正命。何等五種。一為利養故。詐現異相奇特。二為利養故。自說功德。三為利養故。占相吉凶為人說法。四為利養故。高聲現威令人畏敬。五為利養故。稱說所得供養。以動人心。邪因緣活命。故是為邪命。</p>
<p>六正精進　以無漏智慧相應。勤精進修涅槃道。是為正精進。</p>
<p>七正念　以無漏智慧相應。念正道及助道法。故名正念。</p>
<p>八正定　以無漏智慧相應入定故。故名正定。是八通名正道者。正以不邪為義。今此八法不依偏邪而行。皆名為正。能通至涅槃故名為道。</p>
</div>
<div class='div-other'><a id='mulu42' />
<p class='h1'>三解脫初門第三十七</p><p style="margin-left:1em">一空解脫門　二無相解脫門　三無作解脫門</p>
<p>次三十七品。而辯三解脫門者。大智度論云。三十七品。是趣涅槃道行。是道已到涅槃。涅槃城有三門。謂空無相無作。既已說道故。次應說到處門也。此三通名解脫門者。解脫即是涅槃門。謂能通此三法。能通行者。得入涅槃。故名解脫門也。亦云三三昧。三昧義如前說。但三昧即是當體得名。解脫從能通之用。以受稱也。此無別法。有師解云。因時名三昧。證果則變名解脫。此類如八背捨八解脫也。</p>
<p>一空解脫門　云何名空解脫門。觀諸法無我我所故空。所以者何。諸法從因緣和合生。無有作者。無有受者。能如是通達者。是名空解脫門。是空解脫門。緣二行。謂空無我。</p>
<p>二無相解脫門　云何名無相解脫門。觀男女相。一異相等。是相中求實皆不可得。故無相。所以者何。若諸法無我我所故空。空故無男無女。一異等法。我我所中。名字是異。以是故。男女一異等相。實不可得。能如是通達者。是為無相解脫門。是解脫緣四行。謂盡滅妙出。</p>
<p>三無作解脫門　云何名無作解脫門。若知一切法無相。即都無所作。是名無作。所以者何。若於法有所得者。即於三界。而有願求。因是造作三有之業。今一切相。皆不可得故。則於三界。無所願求。不造一切三有生死之業。無業故無報。是為無作解脫門。是無作解脫門。緣十行。謂無常苦集因緣。生道正進乘也。</p>
</div>
<div class='div-other'><a id='mulu43' />
<p class='h1'>三無漏根初門第三十八</p><p>　一未知欲知根　二知根　三知已根</p>
<p>次三解脫門而辯三無漏根者。解脫既是涅槃之門。若善修三解脫。必定發真無漏。證有餘涅槃。得有餘涅槃。自有三道不同。謂見道修道。無學道也。證三道時。必發三根故。次三解脫而辯之。通名根者。根以住立能生為義。得此三法。住立不退。生真智照。故名根也。</p>
<p>一未知欲知根　無漏九根和合。信行法行人。於見諦道中。名未知欲知根。所謂九根者。信根精進根念根定根慧根喜根樂根捨根意根也。</p>
<p>二知根　信解見得人。思惟道中。是九根轉名知根。九根如未知欲知根中分別。</p>
<p>三知已根　若至無學道中。是九根轉。名知已根。九亦如未知欲知根中分別也。</p>
</div>
<div class='div-other'><a id='mulu44' />
<p class='h1'>十一智初門第三十九</p><p style="margin-left:1em">一法智　二比智　三他心智　四世智　五苦智　六集智　七滅智　八道智　九盡智　十無生智　十一如實智</p>
<p>次三無漏根而辯十一智者。以三根能生十一智故。所以者何。未知欲知根。生法智比智。知根生苦智集智滅智道智。及他心智世智。知已根。生盡智無生智。及如實智。是以次三根。而辯十一智也。通名智者決定了知。故名為智。若發此十一智時。各齊位照了分明。故通名為智也。</p>
<p>一法智　欲界繫法中無漏智。欲界繫因中無漏智。欲界法智滅中無漏智。為斷欲界繫法道中無漏智。及法智品中無漏智也。</p>
<p>二比智　於色界無色界中。約四諦辯四種無漏智。亦如法智中所明。但有法比之殊也。</p>
<p>三他心智　知欲界色界繫現在心心數法。及無漏心心數法少分。是為他心智也。</p>
<p>四世智　諸世間有漏智慧。亦名等智。凡夫聖人。同有此智。故名等智。亦云名字智。是智但有名而無理。</p>
<p>五苦智　五陰無常苦空無我觀時。得無漏智。</p>
<p>六集智　知諸法因。因集生緣觀。無漏智也。</p>
<p>七滅智　滅止妙出觀時。無漏智也。</p>
<p>八道智　道正行遠觀時。無漏智也。</p>
<p>九盡智　我見苦已斷集已證滅已修道已。如是念時。無漏智慧。見明覺也。</p>
<p>十無生智　我見苦已。不復更見斷集已。不復更斷盡證已。不復更證修道已。不復更修。如是念時。無漏智慧。見明覺也。</p>
<p>十一如實智　一切法總相別相。如實正智。無有罣礙。是為如實智。此智獨在佛心中有。二乘之所無也。</p>
</div>
<div class='div-other'><a id='mulu45' />
<p class='h1'>十二因緣初門第四十</p><p style="margin-left:1em">一無明　二行　三識　四名色　五六入　六觸　七受　八愛　九取　十有　十一生　十二老死</p>
<p>次十一智而辯十二因緣者。除如實智。其餘十智。皆是二乘共得。今一往明。若聲聞人。但約一世。總觀四諦。成十智則智劣。智劣故。不能侵除習氣。功德神用亦減少。若緣覺人。通約三世。細分別觀十二因緣。若成十智則智強。智強故。能侵除習氣功德。神用亦廣。是以大聖教門。別開出中乘之道。意在此也。通稱因緣者。是十二法。展轉能感果。故名因。互相由藉而有。謂之緣也。因緣相續。則生死往還無際。若知無明不起取有。則三界二十五有生死皆息。是為出世之要術也。教門十二因緣。有三種不同。一者約三世明十二因緣。二者約果報二世辯十二因緣。三者約一念一世辯十二因緣。今無明三世十二因緣者。初二過去世攝。後二未來世攝。中八現在世攝。是中略說三事煩惱業苦。是三事展轉。更互為因緣。是煩惱業因緣。業苦因緣。苦苦因緣。苦煩惱因緣。煩惱業因緣。業苦因緣。苦苦因緣。是為展轉。更互為因緣故。云三世十二因緣也。</p>
<p>一無明　過去世一切煩惱。通是無明。以過去未有智慧光明故。則一切煩惱得起故。是以過去煩惱悉是無明也。</p>
<p>二行　從無明生業。業即是行。以善不善業。能作世界果故。故名為行也。</p>
<p>三識　從行生垢心。初身因如犢子。識母自相識。故名識。即是父母交會初。欲託胎時之名。</p>
<p>四名色　從識生非色四陰及所任色陰。是名名色。即是歌羅邏時之名也。</p>
<p>五六入　從名色中。生眼等六情。是名六入。從五皰初開已來。即是六入名也。</p>
<p>六觸　由入對塵情塵識合。是名為觸。以六塵觸六根故。即有六識生。故名情塵識合也。</p>
<p>七受　從觸生受。故名為受。即是因六觸。觸六根即領受六塵。為六受也。</p>
<p>八愛　從受中心著。名之為愛。謂於所領受六塵中。心生渴愛也。</p>
<p>九取　從渴愛因緣求。是名為取。謂求取所愛之塵也。</p>
<p>十有　從取則後世業因成。是名為有。因能有果。故名為有。</p>
<p>十一生　從有還受後世五眾之身。是名生。所謂四生六道中受生也。</p>
<p>十二老死　從生五眾身熟壞。是為老死。老死則生憂悲哭泣。種種愁苦。眾惱合集。若正觀諸法實相清淨。則無明盡。無明盡故行盡。乃至眾苦和合皆盡。若能如是。正觀三世十二因緣。發真無漏。成辟支佛。</p>
<p>次明從果報。約二世觀十二因緣相。具出大集經。今略出經文。是十二因緣。從歌羅邏而辯無明。故云果報也。約二世明者。前十因緣屬現在。後二因緣屬未來。二世合為十二也。</p>
<p>一無明　大集經言。云何名為觀於無明。先觀中陰。於父母所生貪愛心。愛因緣故四大和合。精血二渧。合成一渧。大如豆子。名歌羅邏。是歌羅邏有三事。一命二識三燸。過去世中。業緣果報。無有作者。及以受者。初息出入。是名無明。歌羅邏時。氣息入出者。有二種道。所謂隨母氣息上下。七日一變。息入出者名為壽命。是名風道。不臭不爛。是名為燸。是中心意。名之為識。善男子若有欲得辟支佛。當觀如是十二因緣。</p>
<p>二行　復觀三受因緣。五陰十二入十八界。云何為觀。隨心於念觀息出入。觀於內身皮膚肌肉筋骨髓腦。如空中雲。是身中風。亦復如是。有風能上。有風能下。有風能滿。有風能焦。有風能增長。是故息之出入。名為身行。息從覺觀生。故名意行。和合出聲。是名口行。</p>
<p>三識　以如是三行因緣故。有識生。故名為識。</p>
<p>四名色　識因緣故。則有四陰及以色陰。故名名色。</p>
<p>五六入　五陰因緣識行六處。故名六入。</p>
<p>六觸　眼色相對。故名為觸。乃至意法。亦如是。</p>
<p>七受　觸因緣故。念色乃至法是名為受。</p>
<p>八愛　貪著於色乃至於法。是名為愛。</p>
<p>九取　愛因緣故。四方求覓。故名為取。</p>
<p>十有　取因緣故。受於後身。故名為有。</p>
<p>十一生　有因緣故。有生是為生也。</p>
<p>十二老死　生因緣故。則有老死種種諸苦。是名五陰十二入十八界十二因緣之大樹也此並是略出經文辯。從初受報來。約二世明十二因緣相。孱然無一句私語。讀者善尋。自知與前來約三世明十二因緣有異也。</p>
<p>次明一念十二因緣。但約一世中。隨一念心起。即具十二因緣。亦出大集經中。今略出經文明一念十二因緣相。</p>
<p>一無明　因眼見色而生愛心。即是無明。</p>
<p>二行　為愛造業。即名為行。</p>
<p>三識　至心專念。故名為識。</p>
<p>四名色　識共色行。是名名色。</p>
<p>五六入　六處生貪。是名六入。</p>
<p>六觸　因入求愛。名之為觸。</p>
<p>七受　貪著心者。名之為受。</p>
<p>八愛　經中脫落。不釋愛相。今私作義釋云。纏綿不捨。名之為愛。</p>
<p>九取　求是等法。名之為取。</p>
<p>十有　如是法生。是名為有。</p>
<p>十一生　次第不斷。是名為生。</p>
<p>十二老死　次第斷故。名之為死。生死因緣。眾苦所逼。名之為惱。乃至意法因緣生貪。亦復如是。</p>
<p>是十二因緣。一人一念。皆悉具足。並出大集經文。未有一句私語。讀者善尋。此與常所說三世因緣逈異。若有欲學因緣佛道者。上來至此三種辯因緣。相隨用一門修學。即證緣覺智也。</p>
</div>
<p class='juan'>法界次第初門卷中之下</p>
</div><!-- end of div[@id='body'] -->
</body></html>