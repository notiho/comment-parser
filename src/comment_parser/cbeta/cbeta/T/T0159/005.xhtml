<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘本生心地觀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />大乘本生心地觀經卷第五</p><p class="byline">大唐罽賓國三藏般若奉　詔譯</p>
<div class='div-pin'><a id='mulu11' />
<p class='h1'>無垢性品第四</p><p>爾時，智光及諸長者既出家已，齊整法服五輪著地，禮如來足合掌恭敬，白佛言：「世尊！我等從佛聞所未聞，在家所有種種過失，發菩提心厭離世間，剃除鬚髮而作比丘。唯願如來、應、正等覺，為我等類及諸眾生，演說出家殊勝功德，令得聞者發清淨心，樂遠離行不斷佛種。世尊大恩無緣慈悲，憐愍眾生如羅睺羅。出家菩薩應云何住？云何修習無垢之業？云何調伏有漏之心？」</p>
<p>爾時，世尊讚歎智光諸比丘等：「善哉，善哉！是真佛子，能為未來一切眾生，問於如來如是大事。如是如是，如汝所說，如來世尊憐愍眾生，平等無二猶如一子。汝今諦聽，善思念之，吾當為汝分別演說，出家菩薩應如是住，如是修行無垢之業，如是調伏有漏之心。」</p>
<p>「唯然，世尊！願樂欲聞。」</p>
<p>爾時，佛告智光比丘：「出家菩薩住如是心，常作是觀：我得人身諸根具足，從何處沒來生此間？我於三界中當生何界？於四大洲復生何處？六道之中受生何道？以何因緣得離父母妻子眷屬，出家修道免八難身？莊嚴劫中過去千佛皆已涅槃，星宿劫中未來千佛未出於世，賢劫之中現在千佛，幾佛如來出現於世，化緣將盡入般涅槃？幾佛世尊未出於世？是諸眾生根緣未熟未聞正法，復於何時當來彌勒，從兜率天下生人間現成佛道？於我身中有何善業？戒定慧學當有何德？過去諸佛皆已不遇，當來世尊得見不邪？我今現在諸凡夫地，三業煩惱何最為重？一生已來造何罪業？於何佛所曾種善根？我此身命能得幾時？是日已過命隨減少，猶如牽羊詣彼屠所，漸漸近死無所逃避，身壞命終生於何處？三惡道苦如何脫免？然我此身愛樂長養，念念衰老無時暫停，誰有智者愛樂此身？智光當知！出家菩薩常於晝夜如是觀察，勿貪世間受五欲樂，精勤修習未嘗暫捨，如去頂石、如救頭燃，心常懺悔過去先罪，安住如是四無垢性，一心修行十二頭陀，調伏其心如旃陀羅，如是佛子是名出家。</p>
<p>「智光比丘！以何義故，說名真實修沙門行如旃陀羅？其旃陀羅每遊行時，手執錫杖不敢當路，若人逼近振錫令聞。於大眾中心行謙下不敢輕慢，被呵責時，心無怨恨未嘗加報，罵辱鞭撻默然受之。何以故？自知下性不階眾流，以是因緣無瞋無報。智光當知，出家菩薩亦復如是，剃除鬚髮形同嬰兒，執持應器依佗活命，身著袈裟如被甲冑，杖錫而行如持鉾矟，執智慧劍破煩惱賊，修嬰兒行饒益一切。是故一切三毒利箭，不入真實沙門之身。出家菩薩以三觀門修忍辱行，名真出家。觀諸眾生是佛化身，觀於自身為實愚夫；觀諸有情作尊貴想，觀於自身為僮僕想；又觀眾生作父母想，觀自己身如男女想。出家菩薩常作是觀，或被打罵終不加報，善巧方便調伏其心。</p>
<p>「智光比丘！汝等諦聽！云何名為四無垢性？衣服、臥具、飲食、湯藥，如是四事隨有所得，麤細稱心遠離貪求，是無垢性。諸比丘等！以何因緣，如是四行名無垢性？智光當知，諸佛如來三十七品菩提分法，皆從此生，佛法僧寶常不斷絕，是故得名為四無垢性。」</p>
<p>爾時，世尊，而說偈言：</p>

<div class="lg regular" style="margin-left:1em;"><div class='lg-row'>「智光比丘汝諦聽，　出家菩薩所應作，</div>
<div class='lg-row'>無緣大慈攝眾生，　猶如一子皆平等。</div>
<div class='lg-row'>發菩提心求正覺，　應作三種成佛法：</div>
<div class='lg-row'>心常住四無垢性，　當修十二頭陀行，</div>
<div class='lg-row'>下心猶如旃陀羅。　四威儀中作是念：</div>
<div class='lg-row'>十方無量諸菩薩，　剎那剎那趣聖道，</div>
<div class='lg-row'>彼既修證我亦爾，　如何流轉三界中？</div>
<div class='lg-row'>恒居生死無量苦，　我今是身住何界？</div>
<div class='lg-row'>六道輪迴處何道？　胎卵濕化受何生？</div>
<div class='lg-row'>身口意業於何修？　所造罪中何者重？</div>
<div class='lg-row'>三性之心何心多？　如是微細觀察已，</div>
<div class='lg-row'>大慈大悲恒相續，　大喜大捨為先心，</div>
<div class='lg-row'>為有緣者說妙法，　晝夜修心不暫停。</div>
<div class='lg-row'>如去頂石救頭燃，　念三觀門常不離：</div>
<div class='lg-row'>觀諸有情是佛身，　唯我獨處於凡類；</div>
<div class='lg-row'>一切眾生等尊貴，　我為僮僕居卑賤；</div>
<div class='lg-row'>世間眾生同父母，　我如男女行孝養。</div>
<div class='lg-row'>被佗打罵不瞋嫌，　勤修忍辱無怨嫉。</div>
<div class='lg-row'>四事供養心不著，　是則名為無垢性。</div>
<div class='lg-row'>三十七品菩提分，　及以如來果報身，</div>
<div class='lg-row'>如是殊勝無漏法，　四無垢性為根本。</div>
<div class='lg-row'>不放逸行常修習，　是名出家真佛子，</div>
<div class='lg-row'>菩提智種念念增，　無漏聖道皆成就，</div>
<div class='lg-row'>速得超於無量劫，　端坐華王法界中，</div>
<div class='lg-row'>福智二嚴皆圓滿，　無邊劫海利群生。</div>
<div class='lg-row'>由無垢性皆成就，　證獲如來常住果。</div>
</div><p>「復次，智光比丘！出家菩薩於所著衣不應貪著，若細若麤隨其所得，但於施者為生福田勿嫌麤惡；不得為衣廣說法要，起諸方便與貪相應。世間凡夫為衣服故，非法貪求造不善業，墮於惡道經無量劫，不遇諸佛、不聞正法，受苦畢已復生人間，貧窮困苦，求不得苦晝夜逼迫，衣不蔽形，食不支命。如是眾苦，皆由先世為衣服故，多殺生命造種種罪。出家菩薩即不如是，隨其所得不嫌麤惡，但懷慚愧以充法衣，得十勝利：一者能覆其身遠離羞恥，具足慚愧修行善法。二者遠離寒熱及以蚊虻惡獸毒蟲，安隱修道。三者<span class='corr'>示</span>現沙門出家相貌，見者歡喜遠離邪心。四者袈裟即是人天寶幢之相，尊重敬禮得生梵天。五者著袈裟時生寶塔想，能滅眾罪生諸福德。六者本制袈裟染令壞色，離五欲想不生貪愛。七者袈裟是佛淨衣，永斷煩惱作良田故。八者身著袈裟罪業消除，十善業道念念增長。九者袈裟猶如良田，能善增長菩薩道故。十者袈裟猶如甲冑，煩惱毒箭不能害故。智光當知！以是因緣，三世諸佛緣覺聲聞，清淨出家身著袈裟，三聖同坐解脫寶床，執智慧劍破煩惱魔，共入一味諸涅槃界。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「智光比丘應善聽，　大福田衣十勝利。</div>
<div class='lg-row'>世間衣服增欲染，　如來法服不如是，</div>
<div class='lg-row'>法服能遮世羞恥，　慚愧圓滿生福田。</div>
<div class='lg-row'>遠離寒暑及毒蟲，　道心堅固得究竟，</div>
<div class='lg-row'>示現出家離貪欲，　斷除五見正修持。</div>
<div class='lg-row'>瞻禮袈裟寶幢想，　恭敬生於梵王福，</div>
<div class='lg-row'>佛子披衣生塔想，　生福滅罪感人天。</div>
<div class='lg-row'>肅容致敬真沙門，　所為不染諸塵俗，</div>
<div class='lg-row'>諸佛稱讚為良田，　利樂群生此為最。</div>
<div class='lg-row'>袈裟神力不思議，　能令修植菩提行，</div>
<div class='lg-row'>道芽增長如春苗，　菩提妙果類秋實，</div>
<div class='lg-row'>堅固金剛真甲冑，　煩惱毒箭不能害。</div>
<div class='lg-row'>我今略讚十勝利，　歷劫廣說無有邊。</div>
<div class='lg-row'>若有龍身披一縷，　得脫金翅鳥王食；</div>
<div class='lg-row'>若人渡海持此衣，　不怖龍魚諸鬼難。</div>
<div class='lg-row'>雷電霹靂天之怒，　披袈裟者無恐畏，</div>
<div class='lg-row'>白衣若能親捧持，　一切惡鬼無能近。</div>
<div class='lg-row'>若能發心求出家，　厭離世間修佛道，</div>
<div class='lg-row'>十方魔宮皆振動，　是人速證法王身。</div>
</div><p>「復次，智光菩薩！出家佛子常行乞食，應捨身命不斷是心。所以者何？一切有情皆依食住，是以乞食利益無窮。汝等當知，出家菩薩常行乞食有十勝利。云何為十？一者常行乞食以自活命，出入自由不屬佗故。二者行乞食時，先說妙法令起善心，然後自食。三者為不施人發大悲心，為說正法令起捨心而生勝福。四者依佛教行增長戒品，福德圓滿智慧無窮。五者常行乞食，於七九慢自然消滅，眾所恭敬是良福田。六者於乞食時，當得如來無見頂相，應受世間廣大供養。七者汝等佛子隨學此法，住持三寶饒益有情。八者於乞食時，不得為求食故，起希望心讚歎一切男子女人。九者行乞食時須依次第，不應分別貧富之家。十者常行乞食諸佛歡喜，得一切智最為良緣。智光菩薩！我為汝等略說如是十種利益，若廣分別無量無邊。汝等比丘及未來世，求佛道者應如是學。」爾時世尊而說偈言：</p>

<div class="lg regular" style="margin-left:1em;"><div class='lg-row'>「智光菩薩汝諦聽，　出家大士應離貪，</div>
<div class='lg-row'>當發出世修行心，　乞食頭陀為根本。</div>
<div class='lg-row'>凡夫住於有漏食，　聖者悉依無漏食，</div>
<div class='lg-row'>有漏無漏諸聖凡，　一切無不依食住。</div>
<div class='lg-row'>我為汝等諸佛子，　開演出世二利行，</div>
<div class='lg-row'>三世如來所稱讚，　乞食功德有十利。</div>
<div class='lg-row'>偏稱此行最為勝，　出入自在無繫縛，</div>
<div class='lg-row'>先令施主發初心，　令趣菩提然後食。</div>
<div class='lg-row'>為除慳貪說妙法，　能起大捨無量心，</div>
<div class='lg-row'>依大師教行乞食，　增長無量諸梵行。</div>
<div class='lg-row'>七九種慢自除滅，　為諸人天所尊敬，</div>
<div class='lg-row'>如來頂相不可見，　轉妙法輪化十方。</div>
<div class='lg-row'>盡未來際傳此法，　令不斷絕三寶種。</div>
<div class='lg-row'>若為飲食起妄心，　不應讚歎諸男女，</div>
<div class='lg-row'>起大慈悲平等意，　不生分別貧與富。</div>
<div class='lg-row'>清淨乞食佛所讚，　一切種智從此生。</div>
<div class='lg-row'>三世如來出于世，　為諸眾生說四食，</div>
<div class='lg-row'>段觸思識為其四，　皆是有漏世間食。</div>
<div class='lg-row'>唯有法喜禪悅食，　乃是聖賢所食者，</div>
<div class='lg-row'>汝等厭離世間味，　當求出世無漏食。</div>
</div><p>「復次，智光菩薩！出家佛子於諸醫藥不應貪著，若有病時，佗煎藥已所棄捨藥，訶梨毘梨及阿摩勒，取是等藥即應服之，乃至一生服所棄藥，於諸藥等常生知足，如是名為真實沙門。出家佛子恒服棄藥，是人獲得十種勝利。云何為十？一者為求藥草不近佗人，永息貪求安住正念。二者不淨觀門易得成就，出世之心能得堅固。三者於諸珍味恒不貪著，速證正智飧禪悅食。四者於諸世間一切財物，常能知足早得解脫。五者不近世間一切凡夫，親近出世清淨善友。六者由不嫌惡諸棄藥等，於麤飲食亦得解脫。七者於所重藥永不希望，一切世間無不尊故。八者速能調伏諸煩惱病，證得如來常住法身。九者永斷三界一切煩惱，能療眾生身心重病。十者能順佛教修菩薩行，福智圓滿得大菩提。智光當知！我為汝等略說棄藥十種勝利，如是妙行，去來現在出家菩薩皆共修學，汝等應當為諸眾生演說流布無令斷絕，即為如來廣設供養，世間所有財敬供養所不能及，於菩薩行不復退轉，速證無上正等菩提。」</p>
<p>爾時，世尊重說偈言：</p>

<div class="lg regular" style="margin-left:1em;"><div class='lg-row'>「智光比丘汝善聽，　出家所服無垢藥。</div>
<div class='lg-row'>菩薩妙行此為先，　眾生有病如己病，</div>
<div class='lg-row'>以大悲恩救眾苦，　復用慈心施安樂。</div>
<div class='lg-row'>最上妙藥與佗人，　前人所棄而自服，</div>
<div class='lg-row'>菩薩不擇貴賤藥，　但療眾病令安隱。</div>
<div class='lg-row'>取佗所棄之餘藥，　飲服以充治所疾，</div>
<div class='lg-row'>取佗棄藥有十利，　三世如來共稱讚。</div>
<div class='lg-row'>雖求醫藥不近佗，　永息追求住正念，</div>
<div class='lg-row'>不淨觀門易成熟，　而能遠作菩提因。</div>
<div class='lg-row'>不著甘味離諸貪，　當求法喜禪悅食，</div>
<div class='lg-row'>於世財寶能知足，　獲得無漏七聖財。</div>
<div class='lg-row'>捨彼凡愚不共住，　親近聖賢為良友，</div>
<div class='lg-row'>由是不嫌眾棄藥，　亦於飲食斷貪求。</div>
<div class='lg-row'>珍膳妙藥不希望，　世間所以咸尊重，</div>
<div class='lg-row'>能療身心煩惱病，　悟得真如法性身。</div>
<div class='lg-row'>永斷三界諸習氣，　證得無上真解脫，</div>
<div class='lg-row'>能順佛教趣菩提，　福智圓成報身果。</div>
<div class='lg-row'>汝等佛子皆修學，　當坐金剛真道場。</div>
</div><p>「復次，智光！出家菩薩遠離喧鬧，住阿蘭若修攝其心，無量千歲以求佛道，三世如來離諸喧鬧寂然閑居，萬行增修證菩提果，緣覺、聲聞一切賢聖，證得聖果亦復如是。其阿蘭若有十種德，能令證得三菩提果。云何名為十種勝德？一者為得自在住阿蘭若，四威儀中不屬佗故。二者離我我所名阿蘭若，於樹下時無執著故。三者於臥具等無所愛著，由斯當臥四無畏床。四者阿蘭若處三毒微薄，離貪瞋癡所緣境故。五者樂阿蘭若修遠離行，不求人天五欲樂故。六者能捨喧鬧住閑寂處，修習佛道不惜軀命。七者愛樂寂靜離世言詞，弃捨凡愚無散亂故。八者世出世間一切事業易得成就，無障礙故。九者阿蘭若處是三昧室，能得百千大三昧故。十者清淨如空以為舍宅，心無障礙得大智故。智光當知，阿蘭若處有如是等無量功德，以是因緣，出家佛子誓捨身命不離山林。若為聽法、供養病人師僧父母，出阿蘭若入聚落中，宜速還歸於蘭若處。若有因緣未得歸者，應作是想：『今此聚落猶如山林，所得財物虛假如夢，若有所得不應貪著。』如是佛子是摩訶薩。」</p>
<p>爾時，世尊重說偈言：</p>

<div class="lg regular" style="margin-left:1em;">「<div class='lg-row'>智光汝等善諦聽，　無煩惱人所住處，</div>
<div class='lg-row'>遠離喧鬧處寂靜，　此是神仙所居處。</div>
<div class='lg-row'>三世菩薩求菩提，　於蘭若中成正覺，</div>
<div class='lg-row'>緣覺聲聞諸聖眾，　亦於此處證菩提。</div>
<div class='lg-row'>住阿蘭若獲十利，　能令證得三乘果，</div>
<div class='lg-row'>自在遊行如師子，　四威儀中無繫縛。</div>
<div class='lg-row'>山林樹下聖所樂，　無我我所名蘭若，</div>
<div class='lg-row'>衣服臥具無繫著，　坐四無畏師子座。</div>
<div class='lg-row'>離諸煩惱名蘭若，　一切貪愛無所著，</div>
<div class='lg-row'>常居物外厭塵勞，　不樂世間五欲樂。</div>
<div class='lg-row'>遠離憒鬧寂靜者，　棄捨身命求佛道，</div>
<div class='lg-row'>能住寂靜無人聲，　於諸散亂心不起。</div>
<div class='lg-row'>世出世間諸善業，　心無障礙皆成就，</div>
<div class='lg-row'>由是蘭若為根本，　能生百千諸三昧。</div>
<div class='lg-row'>以大空寂為虛室，　行者身心無障礙，</div>
<div class='lg-row'>具足如是十勝利，　是故眾聖常居止。</div>
<div class='lg-row'>智光汝等諸佛子，　若欲速成一切智，</div>
<div class='lg-row'>乃至夢中莫捨離，　阿蘭若處菩提道。</div>
<div class='lg-row'>我滅度後發心者，　而能住於蘭若處，</div>
<div class='lg-row'>不久當坐寶華王，　證得法身常樂果。」</div>
</div><p>爾時，世尊說是法時，無量百千初發心者，於無上道得不退轉。時，智光等諸菩薩眾，得陀羅尼具大神通，百萬人天發菩提意悟三解脫。爾時，如來告諸大眾：「若有淨信善男子、善女人，得聞如是四無垢性甚深法門，受持讀習解說書寫，如是人等所生之處遇善知識，修菩薩行永不退轉，不為一切諸業煩惱之所擾亂，而於現世獲大福智，住持三寶得自在力，紹繼佛種使不斷絕，命終必生知足天宮，奉覲彌勒證不退位，龍華初會得聞正法，授菩提記速成佛道。若欲願生十方佛土，隨其所願而得往生，見佛聞法，究竟不退阿耨多羅三藐三菩提。」</p>
</div>
<div class='div-pin'><a id='mulu12' />
<p class='h1'>大乘本生心地觀經阿蘭若品第五</p><p>爾時，會中有一菩薩摩訶薩，名常精進，承佛威神即從座起，偏袒右肩右膝著地，合掌恭敬，而白佛言：「世尊！如佛所說，阿蘭若處是菩提道場，若有發心求菩提者，不應捨離阿蘭若處。是蘭若中有多眾生，虎豹豺貌毒蟲惡獸，乃至飛鳥及與獵師，不識如來、不聞正法、又不敬僧，此諸有情無復善根遠離解脫，何故如來令修學人住阿蘭若速得成佛？唯願世尊！為諸眾生分別解說決疑令喜，發菩提心使不退轉。」</p>
<p>爾時，佛告常精進菩薩：「善哉，善哉！善男子！汝以大慈問於如來清淨解脫，饒益未來諸修行者，功德無量。諦聽諦聽，善思念之，吾今為汝分別演說阿蘭若處種種功德。」</p>
<p>「唯然，世尊！願樂欲聞。」</p>
<p>爾時，佛告常精進菩薩：「如汝所說，阿蘭若處得成聖者，山林之中多諸眾生，以何因緣不得成佛？是義不然。所以者何？彼諸眾生不識三寶，不知厭足，不識善惡，於山林中，雖有世間種種珍寶，而不能知伏藏之處，菩薩摩訶薩即不如是。善男子！菩薩能知佛法僧寶是出世寶，七珍伏藏是世間寶，悉能辨其種種色相，知其所在而不貪求，亦不樂見，何況手取？菩薩出家，發堅固心不惜身命，捨離父母六親眷屬，樂住山林常作是念：『假使三千大千世界劫盡之時，七日並出，火災熾然焚燒萬物，日月星辰妙高山王，及七金山鐵圍山等，時至皆散。三界之頂非非想天，八萬劫盡，還生下地，轉輪聖王千子圍遶，七寶眷屬四洲咸伏，壽命報盡須臾不停。我今亦爾，假使壽年滿一百歲，七寶具足受諸快樂，琰魔使至不免無常。』作是思惟：『我今不如代其父母及諸眾生修菩薩行，當得金剛不壞之身，還來三界救度父母。』作是願已，住阿蘭若，為諸眾生發弘誓願。上根菩薩發是願言：『願我未得成佛已來，常於露地長坐不臥。』中根菩薩發是願言：『願我未得成佛已來，於樹葉中常坐不臥。』下根菩薩發是願言：『願我未得成佛已來，於石室中常坐不臥。』如是三根出家菩薩，坐三種座，各作是念：『過去菩薩坐於此座，而能證得陀羅尼門功德自在；過現未來諸菩薩等皆於此座，得陀羅尼修證自在；我亦如是今坐此處，必當成就於陀羅尼而得自在。若未成就得自在者，終不捨離阿蘭若處。』</p>
<p>「或有菩薩，未得圓滿四無量心，終不捨離阿蘭若處。或有菩薩，未得圓滿五通神力，終不捨離阿蘭若處。或有菩薩，未得圓滿六波羅蜜，終不捨離阿蘭若處。或有菩薩，未得圓滿善巧方便，終不捨離阿蘭若處。<span class='corr'>或</span>有菩薩，未能調伏一切有情，終不捨離阿蘭若處。或有菩薩，未得圓滿四種攝法，終不捨離阿蘭若處。或有菩薩，未能修習六念之法，終不捨離阿蘭若處。或有菩薩，未能成就多聞智慧，終不捨離阿蘭若處。或有菩薩，未能成就堅固信力，終不捨離阿蘭若處。或有菩薩，未能斷除六十二見，終不捨離阿蘭若處。或有菩薩，未能修習八種正道，終不捨離阿蘭若處。或有菩薩，未能永斷二障習氣，終不捨離阿蘭若處。或有菩薩，未能圓滿隨病與藥微妙智慧，終不捨離阿蘭若處。或有菩薩，未能圓滿大菩提心，終不捨離阿蘭若處。或有菩薩，未能圓滿恒沙三昧，終不捨離阿蘭若處。或有菩薩，未能成就無量神通，終不捨離阿蘭若處。或有菩薩，以定通力見十八空而心不驚，如是大事若未成就，終不捨離阿蘭若處。或有菩薩，未能圓滿一切智智，終不捨離阿蘭若處。或有菩薩，未得圓滿一切種智，終不捨離阿蘭若處。或有菩薩，未得修習三十七種菩提分法，終不捨離阿蘭若處。或有菩薩，未得圓滿十地萬行，終不捨離阿蘭若處。或有菩薩，於百劫中未能修行相好之業，終不捨離阿蘭若處。或有菩薩，未得圓滿如來四智，終不捨離阿蘭若處。或有菩薩，未能圓滿證大涅槃，終不捨離阿蘭若處。或有菩薩，坐金剛座未能證得阿耨多羅三藐三菩提，常坐不起，是名菩薩阿蘭若行。善男子！出家菩薩發菩提心入於山林，坐三種座鍊磨身心，經三大劫而修萬行，證得無上正等菩提。」</p>
<p>爾時，世尊重說偈言：</p>

<div class="lg regular" style="margin-left:1em;"><div class='lg-row'>「昔諸如來因地時，　住阿蘭若離塵處，</div>
<div class='lg-row'>伏斷煩惱所知障，　超過三界證菩提。</div>
<div class='lg-row'>過去菩薩修行願，　以阿蘭若為舍宅，</div>
<div class='lg-row'>阿僧祇劫修福智，　十地究竟證三身。</div>
<div class='lg-row'>未來菩薩求佛果，　入於深山修妙行，</div>
<div class='lg-row'>斷除二障生死因，　<span class='corr'>當</span>證三空真解脫。</div>
<div class='lg-row'>現在十方諸菩薩，　修持萬行住空閑，</div>
<div class='lg-row'>不惜身命求菩提，　念念證得無生智。</div>
<div class='lg-row'>若欲速證深三昧，　因修妙定起神通，</div>
<div class='lg-row'>阿蘭若處心無諍，　能變大地為七寶。</div>
<div class='lg-row'>若欲遊戲十方國，　往來自在運神通，</div>
<div class='lg-row'>供養諸佛利群生，　住阿蘭若無畏處。</div>
<div class='lg-row'>欲證有無如幻智，　了達諸法本來空，</div>
<div class='lg-row'>住阿蘭若菩提場，　令眾亦入真解脫。</div>
<div class='lg-row'>若欲速得如如智，　證會諸法如如性，</div>
<div class='lg-row'>盡大劫海利群生，　當住蘭若空寂處。</div>
<div class='lg-row'>若人欲得難思智，　妙高山王納芥子，</div>
<div class='lg-row'>山王芥子不壞相，　入於蘭若神通室。</div>
<div class='lg-row'>若人欲得無礙智，　以一妙音演說法，</div>
<div class='lg-row'>隨類眾生各得解，　當住蘭若修妙觀。</div>
<div class='lg-row'>若欲無生及無滅，　應現十方諸國土，</div>
<div class='lg-row'>放光說法利群生，　莫離蘭若空寂室。</div>
<div class='lg-row'>若以足指按大地，　令十方界皆振動，</div>
<div class='lg-row'>覩相發心除邪見，　當住蘭若觀自心。</div>
<div class='lg-row'>若欲諸佛出現時，　最初獻於微妙供，</div>
<div class='lg-row'>檀波羅蜜皆圓滿，　住阿蘭若修妙行。</div>
<div class='lg-row'>若人於佛涅槃時，　最後供養成檀義，</div>
<div class='lg-row'>永斷貧窮及八難，　誓願住於蘭若中。</div>
<div class='lg-row'>若欲福智皆圓滿，　未來諸佛臨涅槃，</div>
<div class='lg-row'>受佛付囑廣弘宣，　住阿蘭若修六念。</div>
<div class='lg-row'>若於諸佛涅槃後，　結集遺法度眾生，</div>
<div class='lg-row'>助於諸佛讚真乘，　住阿蘭若空寂舍。</div>
<div class='lg-row'>人天大師薄伽梵，　難見難遇過優曇，</div>
<div class='lg-row'>若欲奉覲修供養，　當住蘭若弘悲願。</div>
<div class='lg-row'>眾寶之尊法為最，　成佛化利皆由此，</div>
<div class='lg-row'>如人欲得常聽法，　住阿蘭若修梵行。</div>
<div class='lg-row'>始從今身至佛身，　常願發心弘正教，</div>
<div class='lg-row'>乃至未得大菩提，　念念不捨阿蘭若。</div>
<div class='lg-row'>若人欲報父母恩，　代於父母發誓願，</div>
<div class='lg-row'>入阿蘭若菩提場，　晝夜常修於妙道。</div>
<div class='lg-row'>若欲現世增福智，　當來不墮八難中，</div>
<div class='lg-row'>如是有情發善心，　住阿蘭若修悲願。</div>
<div class='lg-row'>三世菩薩求真覺，　得道涅槃蘭若中，</div>
<div class='lg-row'>是故名為大道場，　三乘聖眾皆同處。</div>
<div class='lg-row'>菩薩厭苦入山林，　為度群生求聖道，</div>
<div class='lg-row'>自未成佛先度佗，　六道四生皆悲愍。</div>
<div class='lg-row'>上根菩薩居露地，　中根菩薩居葉中，</div>
<div class='lg-row'>下根菩薩居石室，　未成佛道常不臥。</div>
<div class='lg-row'>三世菩薩住蘭若，　得陀羅尼自在力，</div>
<div class='lg-row'>今我誓同菩薩心，　未得總持恒止此。</div>
<div class='lg-row'>得大菩提在蘭若，　入大圓寂由住處，</div>
<div class='lg-row'>菩薩起於金剛智，　斷惑證真成妙覺。</div>
<div class='lg-row'>廣化眾生遊聚落，　為求寂滅樂山林，</div>
<div class='lg-row'>萬行因滿果亦圓，　盡未來時度群品。」</div>
</div><p>爾時，世尊，演說如是出家菩薩阿蘭那行，無量菩薩證極喜地；恒河沙等無數菩薩，永離相用微細煩惱，證不動地；不可說不可說菩薩摩訶薩，斷一切障入妙覺地；無邊有情發無等等阿耨多羅三藐三菩提心；九萬七千眾生，遠塵離垢得法眼淨。</p>
</div>
<p class='juan'>本生心地觀經卷第五</p>
</div><!-- end of div[@id='body'] -->
</body></html>