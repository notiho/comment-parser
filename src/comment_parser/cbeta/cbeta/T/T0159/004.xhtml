<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘本生心地觀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />大乘本生心地觀經卷第四</p><p class="byline">大唐罽賓國三藏般若奉　詔譯</p>
<div class='div-pin'><a id='mulu9' />
<p class='h1'>厭捨品第三</p><p>爾時，智光長者承佛威神即從座起，頂禮佛足恭敬合掌，而白佛言：「世尊！我今從佛聞是報恩甚深妙法，心懷踊躍得未曾有，如饑渴人遇甘露食。我今樂欲酬報四恩，投佛法僧出家修道，常勤精進希證菩提。佛大慈悲，於一時中在毘舍離城，為無垢稱說甚深法：『汝無垢稱！以清淨心為善業根，以不善心為惡業根，心清淨故世界清淨，心雜穢故世界雜穢。我佛法中以心為主，一切諸法無不由心。汝今在家有大福德，眾寶瓔珞無不充足，男女眷屬安隱快樂，成就正見不謗三寶，以孝養心恭敬尊親，起大慈悲給施孤獨，乃至螻蟻尚不加害，忍辱為衣慈悲為室，尊敬有德心無憍慢，憐愍一切猶如赤子，不貪財利常修喜捨，供養三寶心無厭足，為法捨身而無悋惜。如是白衣雖不出家，已具無量無邊功德。汝於來世萬行圓滿，超過三界證大菩提，汝所修心即真沙門亦婆羅門，是真比丘是真出家。如是之人，此則名為在家出家。』世尊或有一時於迦蘭陀竹林精舍，為其惡性六群比丘說教誡法，而告之言：『汝等比丘！諦聽諦聽！入佛法海信為根本，渡生死河戒為船筏。若人出家不護禁戒，貪著世樂毀佛戒寶，或失正見入邪見林，引無量人墮大深坑。如是比丘不名出家，非是沙門非婆羅門，形似沙門心常在家，如是沙門無遠離行。遠離之行有其二種：一身遠離。二心遠離。身遠離者，若人出家身處空閑，不染欲境名身遠離。若有出家修清淨心，不染欲境名心遠離。身雖出家，心貪欲境，如是之人不名遠離。若淨信男及淨信女，身居聚落發無上心，以大慈悲饒益一切，如是修行名真遠離。』於是六群惡性比丘，聞是法音得柔順忍。</p>
<p>「然今我等雖信佛說，各各懷疑意未決定。善哉，世尊！能斷世間一切疑者、於一切法得自在者、真實語者、無二語者、是知道者、是開道者，惟願如來！為我等輩及未來世一切有情，捨於方便說真實法，永離疑悔，令入佛道。今此會中有二菩薩，一者出家，二者在家，是二菩薩，善能利樂一切有情而無休息，如我惟忖，出家菩薩不及在家修菩薩行。所以者何？昔有金輪轉輪聖王，發阿耨多羅三藐三菩提心，厭離世間無常苦空，捨輪王位如棄洟唾，清淨出家入於佛道。是時後宮夫人婇女八萬四千，見王出家各懷戀慕，拊心號慟生大逼惱，起愛別離如地獄苦。金輪聖王初受位時，所感寶女及王千子大臣眷屬，共傷離別捨位出家，號泣之聲滿四天下。此諸眷屬各作是言：『我王福智無量無邊，如何見棄捨我出家？哀哉苦哉世界空虛，從今已去無依無怙。』若有淨信善男子、善女人，歸佛法僧發菩提心，捨離父母出家入道，父母憐愍恩念情深，離別悲哀感動天地，如涸轍魚宛轉于地，愛別離苦亦復如是，如彼輪王眷屬之心。出家菩薩饒益眾生，云何嬈害父母妻子，令無量人受大苦惱？以是因緣出家菩薩，無慈無悲不利眾生，是故非如在家菩薩具大慈悲，憐愍眾生利益一切。」</p>
<p>爾時，佛告智光長者：「善哉，善哉！汝大慈悲勸請我說出家在家二種勝劣。汝今所問，出家菩薩不如在家。是義不然。所以者何？出家菩薩勝於在家，無量無邊不可為比。何以故？出家菩薩以正慧力，微細觀察在家所有種種過失，所謂世間一切舍宅，積聚其中不知滿足，猶如大海容受一切大小河水未曾滿足。善男子！香山之南雪山之北有阿耨池，四大龍王各居一角，東南龍王白象頭，西南龍王大牛頭，西北龍王師子頭，東北龍王大馬頭，各從四角涌出大河：一殑伽河，其水所至白象隨出；二信渡河，其水所至水牛隨出；三薄芻河，其水所至師子隨出；四私陀河，其水所至大馬隨出。如是大河，一一各有五百中河，中河各有無量小河，是大中小一切眾水皆入大海，然此大海未曾滿足。世間眾生所有一切居處舍宅，亦復如是，聚諸珍寶從四方來，悉入宅中未曾滿足，多求積聚造種種罪，無常忽至棄捨故宅，是時宅主隨業受報，經無量劫終無所歸。善男子！所為宅者即五蘊身，其宅主者是汝本識。誰有智者樂有為宅？唯有菩提安樂寶宮，離老病死憂悲苦惱。若有利根淨信深厚善男子等，欲度父母妻子眷屬令入無為甘露宅者，須歸三寶出家學道。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「出家菩薩勝在家，　算分喻分莫能比。</div>
<div class='lg-row'>在家逼迫如牢獄，　欲求解脫甚為難，</div>
<div class='lg-row'>出家閑曠若虛空，　自在無為離繫著。</div>
<div class='lg-row'>諦觀在家多過失，　造諸罪業無有邊，</div>
<div class='lg-row'>營生貪求恒不足，　猶如大海難可滿。</div>
<div class='lg-row'>阿耨達池龍王等，　四角涌出四大河，</div>
<div class='lg-row'>大中小河所有水，　晝夜流注無暫歇，</div>
<div class='lg-row'>然彼大海未甞滿。　所貪舍宅亦如是，</div>
<div class='lg-row'>在家多起諸惡業，　未甞洗懺令滅除，</div>
<div class='lg-row'>空知愛念危脆身，　不覺命隨朝露盡。</div>
<div class='lg-row'>焰魔使者相催逼，　妻子屋宅無所隨，</div>
<div class='lg-row'>幽冥黑闇長夜中，　獨往死門隨業受。</div>
<div class='lg-row'>諸佛出現起悲愍，　欲令眾生厭世間，</div>
<div class='lg-row'>汝今已獲難得身，　當勤精進勿放逸。</div>
<div class='lg-row'>在家屋宅深可厭，　空寂寶舍難思議，</div>
<div class='lg-row'>永離病苦及憂惱，　諸有智者善觀察。</div>
<div class='lg-row'>當來淨信善男女，　欲度父母及眷屬，</div>
<div class='lg-row'>令入無為甘露城，　願求出家修妙道，</div>
<div class='lg-row'>漸漸修行成正覺，　當轉無上大法輪。</div>
</div><p>「復次，善男子！出家菩薩觀世舍宅，猶如石火深生厭患。何以故？譬如微火能燒一切諸草木等，世間舍宅亦復如是，貪心求覓馳走四方。若有所得，受用不足，於一切時追求無厭；若無所得，心生熱惱日夜追求。是故世間一切舍宅，能生無量煩惱之火，為起貪心恒無知足。世間財寶猶如草木，貪欲之心如世舍宅，以是因緣，一切諸佛說於三界名為火宅。善男子！出家菩薩能作是觀，厭離世間，名真出家。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「出家菩薩觀世宅，　猶如人間微少火，</div>
<div class='lg-row'>一切草木漸能燒，　世宅當知亦如是。</div>
<div class='lg-row'>眾生所有眾財寶，　更互追求常不足，</div>
<div class='lg-row'>求不得苦恒在心，　老病死火無時滅，</div>
<div class='lg-row'>以是因緣諸世尊，　說於三界為火宅。</div>
<div class='lg-row'>若欲超過三界苦，　應修梵行作沙門，</div>
<div class='lg-row'>三昧神通得現前，　自利利他悉圓滿。</div>
</div><p>「復次，善男子！愛樂出家當觀舍宅，如彼深山石窟之中有大寶藏。譬如長者唯有一子，其家大富財寶無量，奴婢僕從象馬無數。其父於後忽遭重病，名醫良藥不能救療。長者自知將死不久，即命其子而告之言：『凡我所有一切財寶付囑於汝，勤加守護勿令漏失。』既付囑已即便命終。</p>
<p>「時長者子不順其命，恣行放逸既損家業，財物散失、僮僕逃逝而無所依。時彼老母心懷憂惱，遂得重病即便終歿。其子貧窮無所恃怙，遂投山谷拾薪採菓貨鬻自給。彼時遇雪入石窟中權自憩息，然此窟中是昔國王藏七寶所，無能知者，經數百千年逈絕人跡。時彼貧人業因緣故，偶入窟中見無量金，心大歡喜得未曾有，因而分割若干分金造立舍宅，若干分金為娶妻財，如是奴婢、如是象馬，隨心所欲皆如其意。作是計時，有諸群賊為趁走鹿到於窟前，見此貧人以金分配，遂捨其鹿殺人取金。愚癡凡夫亦復如是，深著世樂不樂出離，深山石窟如世舍宅，伏藏金寶猶如善根，琰魔使者即是群賊，隨業受報墮三惡道，不聞父母三寶名字喪失善根，以是因緣，應當厭離，發於無上大菩提心，出家修道希成妙覺。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「愛樂在家諸菩薩，　觀於舍宅如寶藏。</div>
<div class='lg-row'>譬如長者有一子，　其家大富饒財寶，</div>
<div class='lg-row'>奴婢僕從及象馬，　一切所須無不豐。</div>
<div class='lg-row'>於後長者身有病，　舉世良醫皆拱手，</div>
<div class='lg-row'>臨終告命諸親族，　付囑家財與其子，</div>
<div class='lg-row'>教誨令存孝養心，　當勤享祀無斷絕。</div>
<div class='lg-row'>是時其子違父命，　廣縱愚癡多放逸，</div>
<div class='lg-row'>老母懷憂疾病身，　又因惡子尋喪逝。</div>
<div class='lg-row'>眷屬乖離無所託，　拾薪貨鬻以為常，</div>
<div class='lg-row'>往彼山中遇風雪，　入於石窟而暫息。</div>
<div class='lg-row'>窟中往昔藏妙寶，　已經久遠無人知，</div>
<div class='lg-row'>樵人得遇真金藏，　心懷踊躍生希有。</div>
<div class='lg-row'>尋時分配真金寶，　隨意所欲悉用之，</div>
<div class='lg-row'>或以造舍或妻財，　奴婢象馬并車乘。</div>
<div class='lg-row'>校計未來無能捨，　群賊因鹿到其前，</div>
<div class='lg-row'>是彼怨家會遇時，　遂殺貧人取金去。</div>
<div class='lg-row'>愚癡眾生亦如是，　石窟猶如世間宅，</div>
<div class='lg-row'>伏藏真金比善根，　琰魔鬼使如劫賊，</div>
<div class='lg-row'>以是因緣諸佛子，　早趣出家修善品。</div>
<div class='lg-row'>應觀身命類浮泡，　勤修戒忍波羅蜜，</div>
<div class='lg-row'>當詣七寶菩提樹，　金剛座上證如如，</div>
<div class='lg-row'>常住不滅難思議，　轉正法輪化群品。</div>
</div><p>「復次，善男子！世間所有一切舍宅，猶如雜毒甘味飲食。譬如長者唯有一子，聰慧利根達迦樓羅祕密觀門，能辯毒藥善巧方便，父母恩憐愛念無比。時長者子為有事緣，往至<span class='corr'>鄽</span>肆未及歸家。爾時，父母與諸親族，歡喜宴樂具設甘饍。時有怨家，密以毒藥致飲食中，無人覺知。是時父母不知食中有雜毒藥，遂令長幼服雜毒食；其子後來父母歡喜，所留飲食賜與其子。是時其子未須飲食，念迦樓羅祕密觀門，便知食中有雜毒藥。其子雖知父母服毒，而不為說悞服毒藥。所以者何？若覺服毒更加悶亂，毒氣速發必令人死。即設方便白父母言：『我且不食如是飲食，暫往市中，郤來當食。何以故？我先買得無價寶珠，留在櫃中而忘封閉。』於是父母聞說寶珠，生歡喜心任子所往。子遂馳走詣醫王家，求阿伽陀解毒妙藥。既得此藥，疾走還家，乳酥粆糖三<span class='corr'>味</span>合煎和阿伽陀，作是藥已，白父母言：『唯願父母服是甘露，此是雪山阿伽陀藥。所以者何？父母向來悞服毒藥，我所暫出本為父母及諸人等，求得如是不死妙藥。』於是父母及眾人等，心大歡喜得未曾有，即服妙藥吐諸毒氣，便得不死更延壽命。出家菩薩亦復如是，過去父母沈淪生死，現在父母不能出離，未來生死難可斷盡，現在煩惱難可伏除，以是因緣，為度父母及諸眾生，激發同體大慈悲心，求大菩提出家入道。善男子！是名舍宅如雜毒藥入甘美食。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「世間所有諸舍宅，　說名雜毒甘美食。</div>
<div class='lg-row'>譬如長者有一子，　聰明利智復多才，</div>
<div class='lg-row'>善迦樓羅祕密門，　能辯毒藥巧方便。</div>
<div class='lg-row'>子有事緣往[厂@(邱-丘+墨)]肆，　暫時貨易未還家，</div>
<div class='lg-row'>父母宴樂會諸親，　百味珍羞皆具足。</div>
<div class='lg-row'>有一惡人持毒藥，　密來致之於飲食。</div>
<div class='lg-row'>其子是時不在家，　父母為兒留一分，</div>
<div class='lg-row'>舉家悞服雜毒藥。　子念觀門知有毒，</div>
<div class='lg-row'>即便奔馳到醫所，　求得伽陀不死藥。</div>
<div class='lg-row'>三味和煎藥已成，　遂白諸親速令服，</div>
<div class='lg-row'>如是所服如甘露，　差諸雜毒皆安樂。</div>
<div class='lg-row'>一切信心善男子，　出家修道亦如是，</div>
<div class='lg-row'>為濟父母及眾生，　所服煩惱諸毒藥，</div>
<div class='lg-row'>狂心顛倒造諸罪，　永沈生死憂悲海。</div>
<div class='lg-row'>割愛辭親入佛道，　得近調御大醫王，</div>
<div class='lg-row'>所修無漏阿伽陀，　還生父母三界宅，</div>
<div class='lg-row'>令服法藥斷三障，　當證無上菩提果。</div>
<div class='lg-row'>盡未來際常不滅，　能度眾生作歸依，</div>
<div class='lg-row'>畢竟處於大涅槃，　及佛菩提圓鏡智。</div>
</div><p>「復次，善男子！出家菩薩常觀世間一切舍宅，猶如大風不能暫住。何以故？善男子！在家之心恒起妄想，執著外境不能了真，無明昏醉顛倒觸境，亦常不住，惡覺易起善心難生。由妄想緣起諸煩惱，因眾煩惱造善惡業，依善惡業感五趣果，如是如是生死不斷。唯有正見不顛倒心，作諸善業，因三善根及以信等，增長無漏法爾種子，能起無漏三昧神通。如是如是證聖相續，若伏妄想修習正觀，一切煩惱永盡無餘。」</p>
<p>爾時，智光長者白佛言：「世尊！修習正觀有無量門，修何等觀能伏妄想？」</p>
<p>爾時，世尊告長者言：「善男子！應當修習無相正觀。無相觀者，能伏妄想，唯觀實性不見十相。一切諸法體本空寂，無見無知是名正觀。若有佛子安住正念，如是觀察，長時修習無相無為，妄想猛風，寂然不動，聖智現觀，證理圓成。善男子！是名賢聖，是名菩薩，是名如來阿耨多羅三藐三菩提。以是因緣，一切菩薩為伏妄想永不起故，為報四恩成就四德，出家修學息妄想心，經無量劫成就佛道。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「出家菩薩觀在家，　猶如暴風不暫住，</div>
<div class='lg-row'>亦如妄執水中月，　分別計度以為實。</div>
<div class='lg-row'>水中本來月影無，　淨水為緣見本月，</div>
<div class='lg-row'>諸法緣生皆是假，　凡愚妄計以為我。</div>
<div class='lg-row'>即此從緣法非真，　妄想分別計為有，</div>
<div class='lg-row'>若能斷除於二執，　當證無上大菩提。</div>
<div class='lg-row'>凡情妄想如黑風，　吹生死林念念起，</div>
<div class='lg-row'>四顛倒鬼常隨逐，　令造五種無間因，</div>
<div class='lg-row'>三不善根現為纏，　生死輪迴鎮相續。</div>
<div class='lg-row'>若人聞經深信解，　正見能除顛倒心，</div>
<div class='lg-row'>菩提種子念念生，　大智神通三昧起。</div>
<div class='lg-row'>若能修習深妙觀，　惑業苦果無由起，</div>
<div class='lg-row'>唯觀實相真性如，　能所俱亡離諸見。</div>
<div class='lg-row'>男女性相本來空，　妄執隨緣生二相，</div>
<div class='lg-row'>如來永斷妄想因，　真性本無男女相。</div>
<div class='lg-row'>菩提妙果證皆同，　妄計凡夫生異相，</div>
<div class='lg-row'>三十二相本非相，　了相非相為實相。</div>
<div class='lg-row'>若人出家修梵行，　攝心寂靜處空閑，</div>
<div class='lg-row'>是為菩薩真淨心，　不久當證菩提果。</div>
</div><p>「復次，善男子！出家菩薩日夜恒觀世間舍宅，一切皆是煩惱生處。何以故？如有一人造八舍宅，以諸寶物而自莊嚴。造此宅已而作是念：『今此舍宅是我所有不屬他人，唯我舍宅最為吉祥，他人舍宅所不能及。』如是執著能生煩惱，由煩惱故我我所執而為根本，八萬四千諸塵勞門更相競起充滿宅中。所以者何？在家凡夫深著五欲，妻子眷屬奴婢僕使悉皆具足，以是因緣，生老病死，憂悲苦惱，怨憎合會，恩愛別離，貧窮諸衰，求不得苦，如是眾苦，如影隨形，如響應聲，世世相續恒不斷絕。如是眾苦非無所因，大小煩惱而為根本；一切財寶追求而得，若無先因不可追求，假使追求亦無所獲。善男子！以是義故，一切煩惱追求為本，若滅追求，無量煩惱悉皆斷盡。然今是身眾苦所依，諸有智者當生厭離，如過去世迦葉如來，為諸禽獸而說偈言：</p>

<div class="lg regular" style="margin-left:2em;"><div class='lg-row'>「『是身為苦本，　餘苦為枝葉，</div>
<div class='lg-row'>若能斷苦本，　眾苦悉皆除。</div>
<div class='lg-row'>汝等先世業，　造罪心不悔，</div>
<div class='lg-row'>感得不可愛，　雜類受苦身。</div>
<div class='lg-row'>若起殷重心，　一念求懺悔，</div>
<div class='lg-row'>如火焚山澤，　眾罪皆銷滅。</div>
<div class='lg-row'>是身苦不淨，　無我及無常，</div>
<div class='lg-row'>汝等咸應當，　深生厭離心。』</div>
</div><p>「爾時，無量諸禽獸等，聞此偈已，於一念心至誠懺悔，便捨惡道生第四天，奉覲一生補處菩薩，聞不退法，究竟涅槃。善男子！以是因緣，今此苦身猶如舍宅，一切煩惱即為宅主。是故淨信善男子等，發菩提心出家入道，必得解脫一切眾苦，皆當成就阿耨多羅三藐三菩提。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「出家菩薩恒觀察，　舍宅所生諸煩惱。</div>
<div class='lg-row'>如有一人造舍宅，　種種珍寶以嚴飾，</div>
<div class='lg-row'>自念壯麗無能比，　不屬他人唯我有，</div>
<div class='lg-row'>工巧所修最殊妙，　世間舍宅無能及。</div>
<div class='lg-row'>如是分別生執著，　以我我所為根本，</div>
<div class='lg-row'>八萬四千諸煩惱，　充滿舍宅以為災。</div>
<div class='lg-row'>世間一切諸男女，　六親眷屬皆圓滿，</div>
<div class='lg-row'>以是因緣生眾苦，　所謂生老及病死，</div>
<div class='lg-row'>憂悲苦惱常隨逐，　如影隨形不暫離。</div>
<div class='lg-row'>諸苦所因貪欲生，　若斷追求盡諸苦，</div>
<div class='lg-row'>是身能為諸苦本，　勤修厭離趣菩提。</div>
<div class='lg-row'>三界身心如舍宅，　煩惱宅主居其中，</div>
<div class='lg-row'>汝等應發菩提心，　捨離凡夫出三界。</div>
</div><p>「復次，善男子！出家菩薩常觀在家，猶如大國有一長者，其家豪富財寶無量，於多劫中父子因緣相襲不斷，修諸善行名稱遠聞。是大長者所有財寶皆分為四：一分財寶，常求息利以贍家業；一分財寶，以充隨日供給所須；一分財寶，惠施孤獨以修當福；一分財寶，拯濟宗親往來賓旅。如是四分曾無斷絕，父子相承為世家業。後有一子愚癡弊惡，深著五欲恣行放逸，違父母教不依四業，起諸舍宅七層樓觀，倍於常制眾寶嚴飾，瑠璃為地，寶窓交映，龍首魚形無不具足，微妙音樂晝夜不絕，受五欲樂如忉利天，鬼神憎嫌，人天遠離。於是隣家忽然火起，猛焰熾盛隨風蔓延，焚燒庫藏及諸樓臺。時長者子，見是猛火起大瞋心，速命妻子奴婢眷屬，入於重舍閉樓閣門，以愚癡故一時俱死。在家凡夫亦復如是，世間愚人如長者子，諸佛如來猶如長者，不順佛教造作惡業，墮三惡道受大苦惱。以是因緣，出家菩薩當觀在家，如長者子不順父母，為火所燒妻子俱死。善男子等！應生厭離人天世樂，修清淨行當證菩提。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「出家菩薩觀在家，　猶如長者生愚子。</div>
<div class='lg-row'>其家富有諸財寶，　久遠相承無闕乏，</div>
<div class='lg-row'>先世家業傳子孫，　一切資產為四分。</div>
<div class='lg-row'>常修勝行無過惡，　名稱遍滿諸國土，</div>
<div class='lg-row'>金銀珍寶數無邊，　出入息利遍他國，</div>
<div class='lg-row'>慈悲喜捨心無倦，　惠施孤貧常不絕。</div>
<div class='lg-row'>長者最後生一子，　愚癡不孝無智慧，</div>
<div class='lg-row'>年齒已邁筋力衰，　家財內外皆付子。</div>
<div class='lg-row'>子違父命行放逸，　四業不紹墮於家，</div>
<div class='lg-row'>造立七層珍寶樓，　用紺瑠璃作窓牖，</div>
<div class='lg-row'>歌吹管絃曾不歇，　常以不善師於心，</div>
<div class='lg-row'>受五欲樂如天宮，　一切龍神皆遠離。</div>
<div class='lg-row'>隣家欻然災火起，　猛焰隨風難可禁，</div>
<div class='lg-row'>庫藏珍財及妻子，　層樓舍宅悉焚燒，</div>
<div class='lg-row'>積惡招殃遂滅身，　妻子眷屬同殞歿。</div>
<div class='lg-row'>三世諸佛如長者，　一切凡夫是愚子，</div>
<div class='lg-row'>不修正道起邪心，　命終墮在諸惡趣，</div>
<div class='lg-row'>長劫獨受焚燒苦，　如是展轉無盡期。</div>
<div class='lg-row'>在家佛子汝當知，　不貪世樂勤修證，</div>
<div class='lg-row'>厭世出家修梵行，　山林寂靜離諸緣，</div>
<div class='lg-row'>為報四恩修勝德，　當於三界為法王。</div>
<div class='lg-row'>盡未來際度眾生，　作不請友常說法，</div>
<div class='lg-row'>永截愛流超彼岸，　住於清淨涅槃城。</div>
</div><p>「復次，善男子！出家菩薩觀於世間一切舍宅，猶如大夢。譬如長者有一童女，年始十五，端正殊妙。爾時，父母處三層樓，將其愛女受諸歡樂，於夜分中母女同宿，在一寶床而共安寢。於是童女夢見，父母娉與夫家經歷多年，遂生一子端正殊妙，有聰慧相日漸恩養，能自行步處在高樓，因危墮落未至於地，見有餓虎接而食之。是時童女倍復驚怖，舉聲號哭，遂便夢覺。爾時，父母問其女言：『以何因緣忽然驚怖？』時女羞恥不肯說之。其母慇懃竊問其故。時，女為母密說如上所夢之事。善男子！世間生死有為舍宅，長處輪迴未得真覺，爾所分位恒處夢中，生老病死三界舍宅。如彼童女處於夢中，虛妄分別亦復如是。琰魔鬼使忽然而至，如彼餓虎於虛空中接彼嬰孩而噉食之。一切眾生念念無常老病死苦，亦復如是。誰有智者愛樂此身？以是因緣，觀於生死長夜夢中，發菩提心厭離世間，當得如來常住妙果。」</p>
<p>爾時，如來重說偈言：</p>

<div class="lg regular" style="margin-left:1em;"><div class='lg-row'>「佛子至求無上道，　當觀舍宅如夢中。</div>
<div class='lg-row'>譬如富貴大長者，　有一童女妙端嚴，</div>
<div class='lg-row'>隨其父母上高樓，　觀視遊從甚歡樂。</div>
<div class='lg-row'>女向樓中作是夢，　分明夢見適他人，</div>
<div class='lg-row'>後於夫家誕一子，　其母愛念心憐愍。</div>
<div class='lg-row'>子上樓臺耽喜樂，　因危墜墮於虎口，</div>
<div class='lg-row'>遂乃失聲從夢覺，　方知夢想本非真。</div>
<div class='lg-row'>無明闇障如長夜，　未成正覺如夢中，</div>
<div class='lg-row'>生死世間常不實，　妄想分別亦如是，</div>
<div class='lg-row'>唯有四智大圓明，　破闇稱為真妙覺。</div>
<div class='lg-row'>無常念念如餓虎，　有為虛假難久停，</div>
<div class='lg-row'>宿鳥平旦各分飛。　命盡別離亦如是，</div>
<div class='lg-row'>往來住業受諸報，　父母恩情不相識。</div>
<div class='lg-row'>哀哉凡夫生死身，　輪轉三塗長受苦，</div>
<div class='lg-row'>若知善惡隨業感，　應當懺悔令消滅。</div>
<div class='lg-row'>一切人天妙樂果，　慚愧正見為所因，</div>
<div class='lg-row'>應發<span class='corr'>堅</span>固菩提心，　被精進甲勤修學。</div>
</div><p>「復次，善男子！出家菩薩觀於舍宅，如牝馬口海出於猛焰吞納四瀆，百川眾流無不燒盡。譬如往昔羅陀國中，有一菩薩名妙得彼岸，然是菩薩有慈悲心常懷饒益。有諸商人入海採寶，將是菩薩同載船舶，皆達寶洲度於嶮難，而無所礙到於彼岸。後時菩薩年漸衰老，已經百歲，起坐扶策力不能前。有一商主詣菩薩所禮拜供養，白菩薩言：『我欲入海求諸珍寶，永離貧窮得大富貴。今請菩薩與我同往。』爾時，菩薩告商主言：『我今衰老，筋力微弱不能入海。』商主復言：『惟願大士！不捨慈悲哀受我請，於我舶中但自安坐，是我所願。』爾時，菩薩受商人請，乘大舶船入於大海，向東南隅詣其寶所。時遇北風漂墮南海，猛風迅疾晝夜不停經於七日，見大海水變為金色猶如鎔金。爾時，眾商白菩薩言：『以何因緣水變金色有如是相？』菩薩告言：『汝等當知，我今已入黃金大海，無量無邊紫磨真金充滿大海，金寶交映有如是相。超過正路墮此海中，各自勤求設諸方便還歸北方。』復經數日，見大海水變為白色猶如珂雪，菩薩告言：『汝等當知，我今已入真珠大海，白玉真珠充滿海中，珠映水色有如是相。汝當盡力設諸方便還歸北方。』復經數日，大海之水變為青色如青瑠璃，菩薩告言：『我及汝等已入青玻<span class='corr'>璃</span>海，無量無邊青玻<span class='corr'>璃</span>寶，充滿大海，玻<span class='corr'>璃</span>之色交映如是。』復經<span class='corr'>數</span>日，大海之水變為紅色猶如血現，菩薩告言：『我及汝等已入紅玻<span class='corr'>璃</span>海，無量無邊紅玻<span class='corr'>璃</span>寶充滿大海，實色紅赤交映如是。』復經數日，水變黑色猶如墨汁，遙聞猛火爆裂之聲，猶如大火燒乾竹林，熾然熢㶿甚可怖畏，如是相貌曾未見聞。又見大火起於南方，猶如攢峯高逾百丈，焰勢飛空或合或散，光流掣電，如是之相未曾見聞。『我等身命實難可保。』於是菩薩告眾人言：『汝等今者，甚可怖畏。何以故？我等已入牝馬口海，諸四大海及四天下大小眾流，入北口海皆被燒盡。所以者何？由諸眾生業增上力，自然天火能燒海水。若是天火不燒海水，一日夜中一切陸地變成大海，所有眾生悉皆漂沒。然今我等遇大黑風，漂流如是牝馬口海，我今眾人餘命無幾。』爾時，船舶有千餘人，同時發聲悲號啼哭，或自拔髮，或自投身，作如是言：『我等今者為求珍寶，入於大海遇此險難，哀哉苦哉！以何方便得免是難？』時千人等至誠歸命，或稱悲母，或稱慈父，或稱梵天，或稱摩醯首羅天王，或稱大力那羅延天，或有歸命得岸菩薩，敬禮大士而作是言：『唯願菩薩濟我等輩。』爾時，菩薩為是眾人離諸恐怖，而說偈言：</p>

<div class="lg regular" style="margin-left:2em;"><div class='lg-row'>「『世間最上大丈夫，　雖入死門不生畏。</div>
<div class='lg-row'>汝若憂悲失智慧，　應當一心設方便，</div>
<div class='lg-row'>若得善巧方便門，　離諸八難超彼岸。</div>
<div class='lg-row'>是故安心勿憂懼，　應當懇念大慈尊。』</div>
</div><p>「於是菩薩說此偈已，燒眾名香禮拜供養十方諸佛，發是願言：『南無十方諸佛，南無十方諸佛，諸大菩薩摩訶薩眾，四向四果一切賢聖，有天眼者、有天耳者、知佗心者、眾自在者，我為眾生運大悲心，棄捨身命濟諸苦難。然今我身有一善根，受持如來不妄語戒，無量生中未曾缺犯。若我一生有妄語者，今此惡風轉加增盛；如是戒德非虛妄者，願以此善迴施一切，我與眾生當成佛道。若實不虛，願此惡風應時休息，如意便風隨念而至，然諸眾生即是我身，眾生與我等無差別。』是大菩薩發起如是同體大悲無礙願已，經一念頃惡風尋止，便得順風解脫眾難，得至寶所獲諸珍寶。爾時，菩薩告商人言：『如是珍寶難逢難遇，汝等先世廣行檀施，得值如是眾妙珍寶，昔修施時心有悋惜，以是因緣遇是惡風。汝諸商人所得珍寶，須知限量無使多取，以縱貪心後招大難。汝等當知，眾寶之中命寶為最，若存其命是無價寶。』時商人等蒙菩薩教，生知足心不敢多取。爾時，眾人得免災難獲大珍寶，遠離貧窮到於彼岸。</p>
<p>「諸善男子！出家菩薩亦復如是，親近諸佛善友知識，如彼商人得遇菩薩，永離生死到於彼岸，猶如商主獲大富貴。世間所有有為舍宅，如牝馬口海能燒眾流。出家菩薩亦復如是，審諦觀察在家過失。汝善男子不染世間諸五欲樂，厭離三界生死苦難，得入清涼安樂大城。」</p>
<p>爾時，如來重說偈言：</p>

<div class="lg regular" style="margin-left:0em;"><div class='lg-row'>「出家菩薩觀舍宅，　如牝馬海燒眾流。</div>
<div class='lg-row'>譬如往昔羅陀國，　有一菩薩名得岸，</div>
<div class='lg-row'>具大福智巧方便，　無緣慈悲攝有情，</div>
<div class='lg-row'>得是菩薩乘舶船，　商人獲寶超彼岸。</div>
<div class='lg-row'>然是大士年衰老，　不樂利佗好禪寂。</div>
<div class='lg-row'>有一商主請菩薩，　欲入大海求珍寶，</div>
<div class='lg-row'>『唯願大士受我請，　令我富饒無闕乏。』</div>
<div class='lg-row'>於是菩薩運大悲，　即便受請乘舶船。</div>
<div class='lg-row'>時張大帆遇順風，　直往東南詣寶所，</div>
<div class='lg-row'>忽遇暴風吹舶船，　漂墮南海迷所往。</div>
<div class='lg-row'>經過七日大海水，　悉皆變作黃金色，</div>
<div class='lg-row'>紫磨黃金滿海中，　寶映光現真金色。</div>
<div class='lg-row'>復經數日大海水，　變為白色如珂雪，</div>
<div class='lg-row'>真珠珍寶滿海中，　所以海水成白色。</div>
<div class='lg-row'>又經數日大海水，　變作紺青如瑠璃，</div>
<div class='lg-row'>青玻<span class='corr'>璃</span>珠滿大海，　所以水作紺青色。</div>
<div class='lg-row'>又經數日大海水，　悉皆變作紅赤色，</div>
<div class='lg-row'>紅玻<span class='corr'>璃</span>珠滿海中，　故變水色同於彼。</div>
<div class='lg-row'>復經數日大海水，　變為黑色如墨汁，</div>
<div class='lg-row'>如是天火所焚燒，　海水盡皆如墨色。</div>
<div class='lg-row'>此海名為牝馬口，　吞納四海及眾流，</div>
<div class='lg-row'>一切船舶若經過，　有人到此多皆死。</div>
<div class='lg-row'>天火熾盛如山積，　爆裂之聲如雷震，</div>
<div class='lg-row'>眾人遙見心驚怖，　號叫搥胸白大師。</div>
<div class='lg-row'>於是菩薩起慈悲，　不惜身命垂救護，</div>
<div class='lg-row'>暴風尋止順風起，　渡於險難至寶所，</div>
<div class='lg-row'>各獲珍琦達彼岸，　永離貧窮受安樂。</div>
<div class='lg-row'>出家菩薩亦如是，　親近諸佛如商主，</div>
<div class='lg-row'>永離火宅趣真覺，　猶如商人歸本處。</div>
<div class='lg-row'>世間所有諸宅舍，　如彼牝馬大口海；</div>
<div class='lg-row'>出家常厭於在家，　不染世間離五欲。</div>
<div class='lg-row'>樂住空閑心不動，　善達甚深真妙理，</div>
<div class='lg-row'>或處人間聚落中，　如蜂採華無所損。</div>
<div class='lg-row'>四威儀中恒利物，　不貪世樂及名聞，</div>
<div class='lg-row'>口中常出柔軟音，　麤鄙惡言斷相續，</div>
<div class='lg-row'>知恩報恩修善業，　自佗俱得入真常。」</div>
</div><p>爾時，智光及諸長者一萬人俱，異口同音而白佛言：「善哉世尊！希有善逝！如是如是。世尊所說微妙第一，善巧方便饒益有情。如佛所說我今悉知，世間宅舍猶如牢獄，一切惡法從舍宅生，出家之人實有無量無邊勝利。由是我等深樂出家，現在當來恒受法樂。」</p>
<p>爾時，世尊告諸長者：「善哉，善哉！汝等發心樂欲出家，若善男子、善女人，發阿耨多羅三藐三菩提心，一日一夜出家修道，二百萬劫不墮惡趣，常生善處受勝妙樂，遇善知識永不退轉，得值諸佛受菩提記，坐金剛座成正覺道。然出家者持戒最難，能持戒者是真出家。」</p>
<p>時諸長者白佛言：「世尊！我等持戒修諸梵行，願我速出生死苦海，願我速入常樂寶宮，願我廣度一切眾生，願我疾證於無生智。」</p>
<p>爾時，世尊告彌勒菩薩及文殊師利：「如是長者付囑汝等，勸令出家受持淨戒。」</p>
<p>時九千人於彌勒前，出家修道受持佛戒。七千人俱於文殊前，出家修道受佛禁戒。如是人等既得出家，成就法忍入於如來祕密境界，不復退轉。無量萬人發菩提心至不退位，無數人天遠塵離垢得法眼淨。</p>
</div>
<p class='juan'>大乘本生心地觀經卷第四</p>
</div><!-- end of div[@id='body'] -->
</body></html>