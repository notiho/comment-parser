<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說十地經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu3' />佛說十地經卷第二</p><p class="byline">大唐于闐三藏沙門尸羅達摩於北庭龍興寺譯</p>
<p class='h0'>菩薩極喜地之餘</p><p>「復次，菩薩如是已發諸大誓願，得堪能心并柔軟心及調柔心，成就淨信。能信諸佛正等覺者本所入行、修證到彼岸、修證諸勝地，成就諸力、成滿無所畏。由不共佛法不可映奪，不可思議諸佛法性引發，無中無邊甚深如來境界，隨入無量如來所行信果成就。舉要言之，能信一切菩薩正行，乃至佛地解釋加持。</p>
<p>「復次，菩薩作是思惟：『諸佛之法如是甚深，如是寂靜，如是寂滅，如是性空，如是無相，如是無願，如是無際，如是廣大，如是無量，如是難證，然復彼諸愚異生類，由墮邪見心之相續，由無明闇纏繞意識，由驕慢<span class='corr'>幢</span>高建計度，由渴愛網希求作意，由逐諂誑稠林意樂，由慳嫉相應趣生處加行，由貪、瞋、癡積集諸業，由以忿恨熾然心焰，由顛倒相應引發業用，由以欲有及無明漏所繫心、意、意識，種子於三界中生，後有芽，所謂：名色俱生不相捨離，名色增長成六處聚落；六處成已，由互相觸因緣有受，展轉於受有忻樂者，增長愛取，增已成有，成就此故有生、老、死、愁歎苦惱有情苦蘊。如是發生，離我我所，不實虛偽，空無作用，無動愚鈍，譬如草木如影而現；然彼有情不覺不知。』菩薩見彼諸有情類從大苦蘊不得解脫，為拔彼苦引發大悲，為欲令彼住於畢竟安樂涅槃，故興大慈。</p>
<p>「復次，諸佛子！菩薩如是以此隨順大慈大悲增上意樂住初地時，於一切事心無顧戀，以慧希求諸佛妙智，修行大捨，凡是所有一切能捨，所謂：財、穀、倉庫等捨，或以金、銀、摩尼、真珠、瑠璃、珂貝、璧玉、珊瑚、車璩、碼碯、錢物等捨，或以珍寶莊飾嚴具瓔珞等捨，或以殊妙象、馬、車乘、輦輿等捨，或以可意寺舍、園林、樓觀、流泉、浴池等捨，或以奴、婢、僮、僕等捨，或以國土、聚落、城邑、王都等捨，或以妻、妾、男、女等捨，或以一切所愛之事皆悉能捨，或以頭、目、手、足一切身分等捨，如是一切所施事中心無顧戀，以慧希求諸佛妙智，皆悉能捨，如是菩薩住於初地能成大捨。</p>
<p>「復次，菩薩既得如是大慈、大悲、大捨意樂已，為欲救拔一切有情，轉更訪求世、出世間諸利益事；訪求之時心無厭倦，即得如是無厭倦性；無厭倦者於一切論得無怯弱故，此菩薩於諸論中智得成就。此以如是諸論相應應不應作善籌量智，於劣中勝，諸有情所如應如宜而修正行，故此世智而得成就。得世智已，應時、應分、應量而行；以慚愧莊嚴心之相續，勤修自利利他加行，由此菩薩慚愧得成。即於如是正加行中，皆能出離，得無退屈及無轉易力所持性，是故菩薩堅力持性而得發生。菩薩得此堅力持已，即能慇懃供養承事諸佛如來及教法中而正修行。菩薩如是成就十種淨諸地法，所謂淨信、慈、悲、慧捨、無有厭倦、善知諸論、善解世間、慚愧莊嚴、堅力持性、供養諸佛。</p>
<p>「菩薩住此極喜地中，由廣大見及由願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝佛、多百千俱胝那庾多佛；菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具；奉獻菩薩諸妙樂具於僧伽眾而作恭敬，以此善根皆悉迴向無上菩提。由此供養諸佛如來，發生成就有情方便，以布施、愛語成就有情。後二攝法未全通達，但以勝解力故而行。於此十種波羅蜜多，施到彼岸而得增上，餘到彼岸隨力隨分，非不修行。此菩薩如如供養諸佛世尊，修習成就有情加行，受持修行諸淨地法。如是如是此諸善根於一切智所迴向者，轉更明淨<span class='corr'>隨</span>意堪用。唯諸佛子！如巧金師以鑛性金置於火中，如如燒鍊，如是如是，轉得明淨隨意堪用。唯諸佛子！當知菩薩亦復如是，如如供養諸佛世尊，修習成就有情，加行受持修行諸淨地法，如是如是，此諸善根於一切智所迴向者，倍復明淨隨意堪用。</p>
<p>「復次，諸佛子！菩薩住此極喜地中，應從諸佛及諸菩薩善知識所，訪求請問初地行相并得等流，應無厭足成此地支，第二乃至第十地中行相，并得等流亦爾。又此菩薩於諸地中所治對治應修善巧，於地壞成應修善巧，於地得修應修善巧，於地支清淨應修善巧，於地地運轉應修善巧，於地地安處應修善巧，於地地殊勝應修善巧，於地地得不復退轉應修善巧，於諸菩薩地清淨已，乃至轉入如來智地應修善巧。唯諸佛子！菩薩如是引發諸地行相善巧，始從菩薩初地昇進無有間憩，乃至轉入第十智地，以無憩行地智光明證佛智光明。唯諸佛子！譬如黠慧善巧商主，將欲率領諸大商侶往詣大城，先未發時訪求請問道中勝利，及於道中退轉過失，道處中間勝利差別，道處中間退轉過失，於道資糧作所應作；從初道處雖未發足而善了知，如是乃能到彼大城。此大商主善以如是智慧籌量具大資緣，與大商侶度險曠野，身及商侶悉免憂患，乃至安隱到彼大城。唯諸佛子！菩薩善巧大智商主亦復如是，若住初地，於諸地中所治對治得成善巧，於地行相等流之中得成善巧，於地得修得成善巧，於地支清淨得成善巧，於地地運轉得成善巧，於地地安處得成善巧，於地地殊勝得成善巧，於地地得不復退轉得成善巧，諸菩薩地得清淨已，乃至入於如來智地得成善巧；是時菩薩，善受廣大殊勝福德聖道資糧，及善決擇智慧資糧，將欲率領無量有情諸大商侶，往詣一切智智大城；先未發時，應從諸佛及諸菩薩善知識所，訪求請問諸菩薩地聖道功德，及從此道退轉過失，於道處間勝利差別，於道處間退轉過失，廣大福智聖道資糧作所應作；從初道處，雖未勝進而善了知，如是乃能到於一切智智大城。此以如是智慧籌量，具大福慧聖道資糧，將已成就無量有情，諸大商侶經過生死曠野險道，自身及彼有情商侶悉免憂患，乃至安隱到於一切智智大城。唯諸佛子！是故菩薩，應無厭倦修行諸地瑩飾差別。</p>
<p>「唯諸佛子！是名略說菩提薩埵極喜初地趣入之門。住於此者生處多作贍部洲王，得大自在，常護正法，能以大施攝取有情，善巧能令諸餘有情遠離慳垢，常行大施無有窮盡，諸所作業或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、無所畏作意、不共佛法作意，乃至不離一切行相勝妙相應一切智智作意。復作願言：『我當一切諸有情中為首、為勝、為殊勝、為妙、為微妙、為上、為無上、為導、為將、為帥，乃至願得一切智智。所依止處，若樂發起如是精進，棄捨一切家屬財位，歸佛聖教淨信出家。既出家已，一剎那頃瞬息須臾，能證菩薩百三摩地，見百如來。彼佛加持皆能解了，能動百世界，能往百剎土，能照百世界，成就百有情，能住壽百劫，於前後際各能入百劫，於百法門能正思擇，示現百身，身身皆能現百菩薩眷屬圍遶。從此以去，是諸菩薩有願力者，由勝願故，所有遊戲，或身、或光明、或神通、或眼、或境界、或音聲、或行、或莊嚴、或勝解、或加持、或所作，此等乃至爾所百千俱胝那庾多劫不易可數。』」</p>
<p>爾時金剛藏菩薩欲重宣此義而說頌言：</p>

<div class="lg regular" style="margin-left:0em;"><div class='lg-row'>「若有集眾善，　具修白淨法；</div>
<div class='lg-row'>供養天人尊，　淨意樂大志。</div>
<div class='lg-row'>成就妙勝解，　隨順悲愍道；</div>
<div class='lg-row'>為求佛智慧，　發此無上心。</div>
<div class='lg-row'>為獲佛十力，　及以無所畏；</div>
<div class='lg-row'>成佛不共法，　救攝群生類。</div>
<div class='lg-row'>為得大慈悲，　為嚴淨佛土，</div>
<div class='lg-row'>為轉大法輪，　發此最勝心。</div>
<div class='lg-row'>一念知三世，　而無有分別；</div>
<div class='lg-row'>種種時不同，　以示於世間。</div>
<div class='lg-row'>略說求諸佛，　一切勝功德；</div>
<div class='lg-row'>發生廣大心，　量等虛空界。</div>
<div class='lg-row'>悲先智為主，　攝以方便慧；</div>
<div class='lg-row'>淨意樂所持，　如來力無量。</div>
<div class='lg-row'>無礙智現前，　隨順自然智；</div>
<div class='lg-row'>具受佛法誨，　發此最勝心。</div>
<div class='lg-row'>佛子始發生，　如是妙寶心；</div>
<div class='lg-row'>即超凡夫地，　入菩薩正性。</div>
<div class='lg-row'>生在如來家，　種族無瑕玷；</div>
<div class='lg-row'>紹諸佛聖種，　決成無上覺。</div>
<div class='lg-row'>纔生如是心，　即得入初地；</div>
<div class='lg-row'>志樂不可動，　勤修正加行。</div>
<div class='lg-row'>多喜、多愛樂，　亦復多淨信；</div>
<div class='lg-row'>極大勇猛心，　及多慶躍心。</div>
<div class='lg-row'>遠離於鬪諍，　惱害及瞋恚；</div>
<div class='lg-row'>慚敬而質直，　善守護諸根。</div>
<div class='lg-row'>救世無等者，　所有眾德慧；</div>
<div class='lg-row'>此處我當得，　念是極生喜。</div>
<div class='lg-row'>始得入初地，　即超五怖畏；</div>
<div class='lg-row'>不活惡名死，　惡趣處眾怯。</div>
<div class='lg-row'>由不貪著我，　及以於我所；</div>
<div class='lg-row'>是故諸佛子，　遠離諸怖畏。</div>
<div class='lg-row'>恒有信恭敬，　常行大慈愍；</div>
<div class='lg-row'>慚愧功德備，　日夜增善法。</div>
<div class='lg-row'>樂遊正法苑，　無厭求多聞；</div>
<div class='lg-row'>思惟所聞法，　遠離取著行。</div>
<div class='lg-row'>不貪於利養，　唯引平等心；</div>
<div class='lg-row'>一志求佛智，　緣慮十力等。</div>
<div class='lg-row'>修行到彼岸，　遠離諂虛誑；</div>
<div class='lg-row'>如說而修行，　常能護實語。</div>
<div class='lg-row'>不污如來家，　不捨菩薩學；</div>
<div class='lg-row'>一切智智心，　不動如山王。</div>
<div class='lg-row'>不捨世間事，　而入出世道；</div>
<div class='lg-row'>以無厭足心，　修覺分資糧。</div>
<div class='lg-row'>常恒無異念，　轉求增勝道；</div>
<div class='lg-row'>如是法相應，　名善住初地。</div>
<div class='lg-row'>引發大誓願，　大勇決大行；</div>
<div class='lg-row'>願當能供養，　承事諸世尊。</div>
<div class='lg-row'>護持諸佛法，　攝取大仙道；</div>
<div class='lg-row'>常奉覲諸佛，　修行最勝行。</div>
<div class='lg-row'>成就諸群生，　往趣諸世界；</div>
<div class='lg-row'>嚴淨佛國土，　令智者充滿。</div>
<div class='lg-row'>與諸菩薩眾，　一心等修行；</div>
<div class='lg-row'>以身、語、意業，　所作無空過。</div>
<div class='lg-row'>一切毛道中，　一時成正覺；</div>
<div class='lg-row'>如是等大願，　無量無邊際。</div>
<div class='lg-row'>若有情界盡，　世界、虛空界，</div>
<div class='lg-row'>法界、涅槃界，　世間佛興界，</div>
<div class='lg-row'>諸如來智界，　及心所緣界，</div>
<div class='lg-row'>入如來智界，　世法智轉界。</div>
<div class='lg-row'>彼諸若有盡，　我願乃有盡；</div>
<div class='lg-row'>如彼無盡期，　我願亦無盡。</div>
<div class='lg-row'>如是發大願，　心柔軟調順；</div>
<div class='lg-row'>能信佛功德，　觀察諸有情。</div>
<div class='lg-row'>知從因緣起，　即興大慈悲；</div>
<div class='lg-row'>如是苦有情，　我今應救拔。</div>
<div class='lg-row'>為救有情故，　而行種種施；</div>
<div class='lg-row'>王位與珍寶，　及以象馬車，</div>
<div class='lg-row'>頭目并手足，　乃至身血肉，</div>
<div class='lg-row'>一切皆能捨，　心得無憂悔。</div>
<div class='lg-row'>求種種諸論，　其心無厭倦；</div>
<div class='lg-row'>善解字義趣，　能隨世所行。</div>
<div class='lg-row'>慚愧自莊嚴，　修行轉堅固；</div>
<div class='lg-row'>供養無量佛，　恭敬而尊重。</div>
<div class='lg-row'>如是常修習，　日夜無懈倦；</div>
<div class='lg-row'>善根轉明淨，　如金數燒鍊。</div>
<div class='lg-row'>菩薩住於此，　鍊治一切地；</div>
<div class='lg-row'>所作無障礙，　具足不斷絕。</div>
<div class='lg-row'>譬如大商主，　為領諸商侶；</div>
<div class='lg-row'>問知道險易，　安隱至大城。</div>
<div class='lg-row'>菩薩住初地，　應知亦如是；</div>
<div class='lg-row'>勇猛無障礙，　乃到第十地。</div>
<div class='lg-row'>住此初地中，　作大功德王；</div>
<div class='lg-row'>以法化有情，　慈心無損害。</div>
<div class='lg-row'>統領贍部洲，　化行靡不及；</div>
<div class='lg-row'>皆令住大捨，　成就佛智慧。</div>
<div class='lg-row'>欲求最勝道，　捨已國王位；</div>
<div class='lg-row'>佛教中出家，　勇猛勤修習。</div>
<div class='lg-row'>得百三摩地，　及見百諸佛；</div>
<div class='lg-row'>震動百世界，　遊行照亦爾。</div>
<div class='lg-row'>成就百有情，　能知百劫事，</div>
<div class='lg-row'>入於百法門，　示現百化身，</div>
<div class='lg-row'>及現百菩薩，　以為其眷屬。</div>
<div class='lg-row'>若願自在力，　過是數無量；</div>
<div class='lg-row'>我於地義中，　略述其少分，</div>
<div class='lg-row'>若欲廣分別，　億劫不能盡。</div>
<div class='lg-row'>菩薩最勝道，　利益諸群生；</div>
<div class='lg-row'>如是初地法，　我今已說竟。」</div>
</div><a id='mulu4' />
<p class='h0'>菩薩離垢地第二</p>
<div class="lg regular" style="margin-left:0em;"><div class='lg-row'>諸菩薩聞此，　最勝微妙法；</div>
<div class='lg-row'>其心盡清淨，　一切皆欣慶。</div>
<div class='lg-row'>悉從於座起，　踊在虛空中；</div>
<div class='lg-row'>普散上妙花，　同時共稱讚：</div>
<div class='lg-row'>「善哉！金剛藏！　大智無畏者，</div>
<div class='lg-row'>善說於此地，　菩薩所行法。」</div>
<div class='lg-row'>解脫月菩薩，　知眾心清淨，</div>
<div class='lg-row'>樂聞第二地，　所有諸行相。</div>
<div class='lg-row'>即請金剛藏：　「大慧願演說，</div>
<div class='lg-row'>佛子皆樂聞，　所住第二地。」</div>
</div><p>爾時，金剛藏菩薩告眾菩薩言：「唯諸佛子！若是菩薩善瑩初地欲求第二菩薩智地，當起十種心之意樂。何等為十？所謂：正直意樂，柔軟意樂，堪能意樂，調伏意樂，寂滅意樂，賢善意樂，不雜意樂，無顧戀意樂，勝妙意樂，廣大意樂。起此十種心意樂已，即得安住菩薩第二離垢地中。唯諸佛子！菩薩住此離垢地時，自性成就十善業道，遠離殺生棄捨刀、杖，不懷瞋恨，有慚、有愧仁恕具足，於諸有情有命之者，常有慈愍利樂之心；而此菩薩尚以計度於有命者不作惱害，何況於他諸有情所起有情想，正意思惟以麁身業而行殺害。離不與取，於自財位常知止足，有愍不壞他世財位，若物屬他有他物想，終不於此發起盜心；乃至草葉不與不取，何況其餘諸資生具。離欲邪行，於自妻屬常知止足，不求他妻，於屬他女及他妻<span class='corr'>妾</span>親族媒定法所護女尚不發生貪染之心，何況彼此二形交婚或於非道。離虛誑語，常作實語、真語、時語，乃至夢中亦不能覆見忍樂照以誑他意出虛誑語，何況故犯。離離間語，為諸有情常不破壞，無惱害故而修正行，不將此語為破彼故而向彼說，不將彼語為破此故而向此說；於未壞者令不破壞，已破壞者令不增長；不喜離間、不樂離間、不說離間語，若實若不實。離麁惡語，謂所有語<span class='corr'>蜇</span>螫麁獷磣刺於他，令他瞋恨背面慘厲，庸淺鄙惡不可樂聞，聞者不悅瞋忿所出；如火燒心令生怨結，意起熱惱不可愛樂，能壞自他心心相續，如是等語悉皆遠離；常作潤澤柔軟悅意，深可樂聞，聞者生喜，善入於心，風雅典則多人愛樂，多人悅樂，令心踊躍，令心悅豫，能淨自他心相續語。離雜穢語，善思審語、時語、真語、義語、法語、順道理語、巧調伏語、有分段語、隨時籌量有緣起語，乃至戲笑尚恒思審，何況故出散亂之言。其心無貪，於他欲樂及他財位、他資具中，不起貪愛，不求、不願、不生貪心。心無瞋恚，常於一切諸有情類，發起慈心及利益心、憐愍心、安樂心、潤澤心、攝益一切世間之心，永離忿恨、嫉妬、瞋恚，常思順行仁慈祐益性，得正見隨順正道。捨離種種占卜、吉凶、邪戒者見，其見正真無諂無誑，於佛、法、僧起定意樂。</p>
<p>「唯諸佛子！菩薩如是無間、無缺護持十善業道之時，引發如是心之意樂，有情所有險穢惡趣深坑施設，此悉皆由受行十種不善業道；是故我當自住正行，亦勸於他住於正行。所以者何？若自不能修行正行，令他修者無有是處。復作是念：『由現受十不善業道，有捺落迦、傍生、鬼趣。復由現受十善業道，方有人趣乃至有頂受生差別。從此已上由慧行相修習，即此十善業道心狹劣故，怖三界故，闕大悲故，從他聞聲而解了故，隨聲聞行故，成聲聞乘。又從此上修治清淨十善業道，非他所引自覺悟故，闕大悲方便故，悟解甚深緣起性故，成獨覺乘。復從此上修治清淨十善業道，由心廣大無限量故，具悲愍故，方便善巧之所攝故，發大願故，不捨一切諸有情故，現觀如來無量智故，能成菩薩諸地清淨到彼岸淨廣大正行。又此上上十善業道，以一切種得清淨故，乃至能成諸佛十力及餘一切佛法修證，是故我今於同出離，遍於一切行相清淨出離之中應作加行。』</p>
<p>「唯諸佛子！菩薩轉更應如是學。復次，十種不善業道，以由上品積集多作為捺洛迦因；由中品故為傍生因；由軟品故為鬼界因。害生將導於捺落迦，將導傍生，將導鬼界；若復人中受生，引二種果：一者、短命；二者、多病。不與取將導於捺落迦，將導傍生，將導鬼界；若復人中受生，引二種果：一者、乏少資財；二者、共分資財。於欲邪行將導於捺落迦，將導傍生，將導鬼界；若復人中受生，引二種果：一者、妻不貞良；二者、眷屬不可依怙。虛誑語將導於捺落迦，將導傍生，將導鬼界；若復人中受生，引二種果：一者、多被誹謗；二者、為他所誑。離間語將導於捺落迦，將導傍生，將導鬼界；若復人中受生，引二種果：一者、眷屬乖離；二者、多被毀呰。麁惡語將導於捺落迦，將導傍生，將導鬼界；若復人中受生，引二種果：一者、聞不可意；二者、言多諍訟。雜穢語將導於捺落迦，將導傍生，將導鬼界；若復人中受生，引二種果：一者、言無人受；二者、辯不明了。貪欲將導於捺落迦，將導傍生，將導鬼界；若復人中受生，引二種果：一者、心不知足；二者、多欲無厭。瞋恚將導於捺落迦，將導傍生，將導鬼界；若復人中受生，引二種果：一者、常被他人求其長短；二者、恒被於他之所惱害。邪見將導於捺落迦，將導傍生，將導鬼界；若復人中受生，引二種果：一者、墮在邪見；二者、心多諂誑。如是此十不善業道能生此等無量無邊諸大苦蘊；是故我今永離此十不善業道，於內法苑賞翫法樂，即此菩薩自善安住十善業道，亦勸於他令住其中。</p>
<p>「復次，菩薩於有情所轉更發起利益心、安樂心、悲心、憐愍心、攝受心、守護心、自己心、軌範心、發起師心。此作是念：『苦哉！有情墮在邪見，隨邪思量，順邪意樂，行於僻路稠林之中；我應令彼歸於正趣正見之道，令得安住如實法中。是諸有情互相乖離違諍欺凌，常無間斷，忿恨熾然；我當令彼住於無上大慈之中。是諸有情心無厭足，希求他財邪命自活；我當令彼住於清淨身、語、意業正命法中。是諸有情隨貪、瞋、癡因緣而轉，常以種種煩惱火焰之所燒爇，不復訪求出要方便；我當令彼除滅一切煩惱熾火，住無災患清涼涅槃。是諸有情癡昏瞖瞙無明黑暗之所覆蔽，入在廣大黑暗稠林，遠離慧明墮大暗處，趣入見取險難之路；我當令彼得無障礙清淨慧眼，能知一切法如實性，不隨他教。是諸有情馳騁生死曠野險道，將墮地獄、傍生、餓鬼惡趣深坑，投妄惡見邪見絙網，愚癡榛梗之所覆蔽，行邪僻路，喪失慧目，闕大導師，有非出離想遊波旬境，劫賊所擒遠離大悲善巧導者，趣入諸魔意樂稠林，去佛意樂極為深遠；此諸有情我當從彼如是生死曠野險難救拔濟度，令得安住一切智智無畏大城。是諸有情沒大瀑流，波浪淪溺入欲有見，無明瀑流㳂生死駛愛河漂轉，湍馳奔激不暇觀察，隨順欲恚害覺彌漫，身見羅剎之所執持，趣入欲習氣洄澓旋返，於中沈溺欣樂淤泥洪濤漂擲，我慢灘渚無有依怙，不能超越六處聚落，遠離善巧能濟度者；我以大悲善根勢力，救拔令住於無災患離塵寂靜，無諸恐怖一切智洲。是諸有情閉在於彼多苦愁惱憂，隨非愛愛憎連縛，常與愁歎相應隨轉，渴愛械鋜之所撿繫，無明昏暗稠林，覆障三界牢獄；我當令彼永離三界，住無障礙究竟涅槃。是諸有情執著於我，從蘊執藏不能勝進，隨順四種顛倒而行，依止六處空曠聚落，被四大種毒蛇迫逐，五蘊怨賊之所嬈害，受無量苦；我當令彼住於最勝無依著處，謂於離障無餘涅槃。是諸有情勝解下劣怯弱狹小，聞興無上一切智心，設求出離唯發聲聞、獨覺乘意；我當令觀微妙佛法，住於廣大無上道心。』</p>
<p>「唯諸佛子！菩薩如是隨順淨戒力所住持，善巧引發諸所作事；住於菩薩離垢地時，由廣大見及由願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝那庾多佛，菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具，奉獻菩薩諸妙樂具，於僧伽眾而作恭敬。以此善根迴向無上正等菩提，於諸如來正等覺所，以尊重心復更諮受十善業道，隨其所受乃至菩提終不忘失。由是菩薩於無量劫、無量百劫、無量千劫、無量百千劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，遠離慳悋犯戒垢故，布施、淨戒清淨成滿。唯諸佛子！譬如真金置礬石中，如法鍊已，離一切垢轉復明淨；菩薩住此離垢地中亦復如是，於無量百千俱胝那庾多劫遠離慳悋犯戒垢故，布施、淨戒清淨成滿；然此菩薩四攝法中愛語偏多，十到彼岸中戒到彼岸而為增上，餘到彼岸隨力隨分非不修行。</p>
<p>「唯諸佛子！是名略說菩薩第二離垢地也。菩薩住此受生多作轉輪聖王，得法自在，七寶具足，有自在力，能除有情犯戒之垢，善巧令彼有情安處十善業道。諸所作業或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、無所畏作意、不共佛法作意，乃至不離一切行相勝妙相應一切智智作意。復作願言：『我當一切諸有情中，為首、為勝、為殊勝、為妙、為微妙、為上、為無上、為導、為將、為<span class='corr'>帥</span>，乃至願得一切智智所依止處。若樂發起如是精進，棄捨一切家屬財位，歸佛聖教淨信出家。既出家已，一剎那頃瞬息須臾，能證菩薩千三摩地，能見千佛，彼佛加持皆能解了。能動千世界，能往千剎土，能照千世界，成就千有情，能住壽千劫，於前後際能入千劫，於千法門能正思擇，示現千身，身皆能現千菩薩眷屬圍遶。自此以去是諸菩薩，有願力者由勝願故，所有遊戲或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫，不易可數。』」</p>
<p>爾時，金剛藏菩薩欲重宣此義而說頌言：</p>

<div class="lg regular" style="margin-left:1em;"><div class='lg-row'>「正直柔軟及堪能，　調伏寂滅與賢善；</div>
<div class='lg-row'>無雜無戀勝廣大，　以十意樂入二地。</div>
<div class='lg-row'>住此成就戒功德，　遠離殺生無惱害，</div>
<div class='lg-row'>離不與取、欲邪行，　誑惡、乖離、雜穢語，</div>
<div class='lg-row'>不貪財位常慈愍，　正見直心無諂偽；</div>
<div class='lg-row'>離險奢慢極調柔，　依教而行不放逸。</div>
<div class='lg-row'>地獄、傍生受眾苦，　餓<span class='corr'>鬼</span>燒然出猛焰；</div>
<div class='lg-row'>一切皆由罪所致，　我當離彼住法苑。</div>
<div class='lg-row'>人中隨意得受生，　乃至有頂諸喜樂；</div>
<div class='lg-row'>聲聞、獨覺、佛乘道，　皆因十善而成就。</div>
<div class='lg-row'>如是思惟不放逸，　自持淨戒教他護；</div>
<div class='lg-row'>復見群生受眾苦，　轉更增益大悲心。</div>
<div class='lg-row'>凡愚邪智不正解，　常懷忿恨多諍訟；</div>
<div class='lg-row'>貪求境界無足期，　我應令彼除三毒。</div>
<div class='lg-row'>愚癡大暗所纏覆，　入大險道邪見網；</div>
<div class='lg-row'>生死曠野怨所拘，　我應令彼摧魔賊。</div>
<div class='lg-row'>四流漂蕩心沒溺，　三界禁繫受眾苦；</div>
<div class='lg-row'>計蘊為宅我在中，　為欲度彼勤行道。</div>
<div class='lg-row'>設求出離心下劣，　捨於最上佛智慧；</div>
<div class='lg-row'>我欲令彼住大乘，　發勤精進無厭足。</div>
<div class='lg-row'>菩薩住此集功德，　見無量佛咸供養；</div>
<div class='lg-row'>億劫修治善更明，　如鍊真金以礬石。</div>
<div class='lg-row'>佛子住此作輪王，　普化有情行十善；</div>
<div class='lg-row'>所有善法皆修習，　為成十力救於世。</div>
<div class='lg-row'>欲捨王位及財寶，　即棄居家依佛教；</div>
<div class='lg-row'>勇猛精進一剎那，　獲千等持見千佛。</div>
<div class='lg-row'>所有種種神通力，　此地菩薩皆能現；</div>
<div class='lg-row'>願力所作復過此，　無量自在度群生。</div>
<div class='lg-row'>一切世間利益者，　所修菩薩最勝行；</div>
<div class='lg-row'>如是第二地功德，　為諸佛子已開演。」</div>
</div><p>菩薩離垢地第二竟</p>

<p class='juan'>佛說十地經卷第二</p>
</div><!-- end of div[@id='body'] -->
</body></html>