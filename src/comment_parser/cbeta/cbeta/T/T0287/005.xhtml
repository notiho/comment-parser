<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說十地經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />佛說十地經卷第五</p><p class="byline">大唐于闐三藏尸羅達摩於北庭龍興寺譯</p>
<p class='h0'>菩薩現前地之餘</p><p>「唯諸佛子！菩薩住此現前地中，不壞意樂轉更圓滿；決定意樂、賢善意樂、甚深意樂、不退轉意樂、不休息意樂、無垢意樂、無邊意樂、求智意樂、方便與慧相應意樂皆得圓滿。於是菩薩此諸意樂，順佛菩提對諸異論，精進不退入於智地。捨離聲聞、獨覺乘地，一向決定趣於佛智，以諸魔怨煩惱現行不可映奪，善住菩薩智光明中，善修習空、無相、無願法之現行，恒與方便慧觀相應，間雜引發菩提分法。菩薩住此現前地時，慧到彼岸住得增上，及證第三猛利順忍，以於諸法如理隨順不違逆故。</p>
<p>「菩薩住此現前地中，以廣大見及以願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝佛、多百千俱胝那庾多佛。菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具，奉獻菩薩諸妙樂具，於僧伽眾而作恭敬，以此善根迴向無上正等菩提，殷重承事諸佛如來，恭敬尊重以希有想聽聞正法，聞已受持，以無顛倒等持慧智光明，修行堅固正行憶持不忘，轉更得入如來法藏。於是菩薩住此第六現前地者，於無量劫此諸善根轉復熾然、轉更明淨，無量百劫、無量千劫、無量百千劫、無量百千那庾多劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，此諸善根轉復熾然、轉更明淨。唯諸佛子！譬如金師，以所鍊金作莊嚴具，以瑠璃寶瑩飾廁填，轉得熾然、轉更明淨。唯諸佛子！菩薩住此現前地中，此諸善根亦復如是，以方便慧隨所思察，轉得熾然、轉更明淨，展轉寂滅無能映奪。又諸佛子！譬如月光，能令有情身得悅豫，非四風轉所能斷壞。唯諸佛子！菩薩住此現前地中，此諸善根亦復如是，能滅無量百千俱胝那庾多有情煩惱火焰，非四魔道所能斷壞。彼於十種波羅蜜多慧到彼岸而得增上，餘到彼岸隨力隨分，非不修行。</p>
<p>「唯諸佛子！是名略說菩薩第六現前<span class='corr'>智</span>地。菩薩安住於此地時，受生多作妙化天王，能作自在善化有情，令增上慢畢竟休息。常以一切聲聞問難不可映奪，能令有情證入緣起。諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離一切行相妙相應一切智智作意。常作願言：『我當一切諸有情中，為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』若樂發起如是精進，由是精進一剎那頃瞬息須臾，證入菩薩百千俱胝諸三摩地，能見百千俱胝諸佛，彼佛加持皆能解了；能動百千俱胝世界，能往百千俱胝佛剎，能照百千俱胝世界，<span class='corr'>成</span>熟百千俱胝有情，住壽百千俱胝大劫，於前後際各能入百千俱胝劫，思擇百千俱胝法門，能示現百千俱胝身，身身能現百千俱胝菩薩眷屬圍遶。從此以上是諸菩薩有願力者，由勝願故，<span class='corr'>所有</span>遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。」</p>
<p>爾時，金剛藏菩薩欲重宣此義而說頌言：</p>

<div class="lg regular" style="margin-left:1em;"><div class='lg-row'>「菩薩已淨第五地，　觀法無相、無自性，</div>
<div class='lg-row'>無起、無生常寂靜，　性本清淨無戲論。</div>
<div class='lg-row'>亦無取捨、如幻等，　有、無不二離分別；</div>
<div class='lg-row'>隨順法性如是觀，　由此智入第六地。</div>
<div class='lg-row'>猛利順忍智具足，　觀諸世間生滅相；</div>
<div class='lg-row'>知由我執世間生，　除我執已世無有。</div>
<div class='lg-row'>如理通達緣起空，　不壞假立和合用；</div>
<div class='lg-row'>無作、無受、無命者，　諸行如雲遍興起。</div>
<div class='lg-row'>於諦無知名無明，　癡所造業果名行，</div>
<div class='lg-row'>生時初心名為識，　俱生餘蘊是名色，</div>
<div class='lg-row'>即此增長名六處，　三和謂觸俱生受，</div>
<div class='lg-row'>欣受名愛，愛增取，　有漏業有，蘊起生，</div>
<div class='lg-row'>蘊熟名老、蘊壞死，　純大苦聚如是集。</div>
<div class='lg-row'>了達三界唯是心，　十二有支依心有；</div>
<div class='lg-row'>生死皆由心所作，　若心滅者生死盡。</div>
<div class='lg-row'>無明所作有二種，　由緣迷故與行因；</div>
<div class='lg-row'>如是乃至老終歿，　從此苦生無有盡。</div>
<div class='lg-row'>無明緣性謂諸行，　不斷而復有助成；</div>
<div class='lg-row'>由斯無故諸行斷，　更無扶助餘亦爾。</div>
<div class='lg-row'>癡、愛、取是煩惱流，　行、有是業餘皆苦；</div>
<div class='lg-row'>無明與行為過去，　識至於受是現在，</div>
<div class='lg-row'>愛、取、有生未來苦，　觀待斷是苦邊際。</div>
<div class='lg-row'>行至六處是行苦，　觸、受增長是苦苦，</div>
<div class='lg-row'>所餘有支是壞苦，　若見無我三苦滅。</div>
<div class='lg-row'>以從因緣行等起，　緣離則斷故性空；</div>
<div class='lg-row'>無明為緣是生縛，　於緣得離縛乃除。</div>
<div class='lg-row'>隨順無明起諸有，　若不隨順諸有斷；</div>
<div class='lg-row'>由此彼有無亦然，　十種思惟心離著。</div>
<div class='lg-row'>有支相續一心攝，　自業不離及三流；</div>
<div class='lg-row'>三際三苦因緣生，　連縛起滅順無盡。</div>
<div class='lg-row'>如是普觀緣起行，　無作、無受、無自性，</div>
<div class='lg-row'>如幻、如夢、如光影，　亦如愚夫逐陽焰。</div>
<div class='lg-row'>觀是入空解脫門，　知緣性離入無相；</div>
<div class='lg-row'>了其虛妄無所願，　唯除慈愍救有情。</div>
<div class='lg-row'>大師修行解脫門，　轉益大悲求佛法；</div>
<div class='lg-row'>知有為從和合有，　志樂決定勤精進。</div>
<div class='lg-row'>證空等持具百萬，　無相、無願亦復然；</div>
<div class='lg-row'>般若順忍皆增上，　解脫智慧得成滿。</div>
<div class='lg-row'>復以意樂供多佛，　於佛教中修習道；</div>
<div class='lg-row'>得佛法藏增善根，　如金瑠璃所瑩飾。</div>
<div class='lg-row'>如月清涼被眾物，　四風來觸無能壞；</div>
<div class='lg-row'>此聖能超四魔道，　息世惑熱亦如是。</div>
<div class='lg-row'>住此多作善化王，　化導有情除我慢；</div>
<div class='lg-row'>所作皆求一切智，　悉已超勝聲聞道。</div>
<div class='lg-row'>此地精勤獲百千，　俱胝菩薩三摩地；</div>
<div class='lg-row'>亦見若干無量佛，　譬如盛夏空中日。</div>
<div class='lg-row'>甚深微妙難見知，　聲聞、獨覺無能了；</div>
<div class='lg-row'>如是菩薩第六地，　我為佛子已宣說。」</div>
</div><p>菩薩現前地第六竟</p>
<a id='mulu12' />
<p class='h0'>菩薩遠行地第七</p>
<div class="lg regular" style="margin-left:0em;"><div class='lg-row'>是時大眾心歡喜，　散寶成雲在空住；</div>
<div class='lg-row'>普發種種妙音聲，　白於最勝清淨者：</div>
<div class='lg-row'>「了達勝義智自在，　成就功德百千億；</div>
<div class='lg-row'>人中蓮花無所著，　為利群生演深行。」</div>
<div class='lg-row'>自在天主在空中，　放大光明照佛身；</div>
<div class='lg-row'>亦散最上妙香雲，　普供除憂煩惱者。</div>
<div class='lg-row'>爾時大眾皆歡喜，　悉發大音同讚述：</div>
<div class='lg-row'>「我等聞斯地功德，　則為已獲大善利。」</div>
<div class='lg-row'>天女是時心慶悅，　競奏樂音千萬種；</div>
<div class='lg-row'>悉以如來神力故，　聲中共作如是言：</div>
<div class='lg-row'>「威儀寂靜最無比，　能調難調世應供；</div>
<div class='lg-row'>已超一切諸世間，　而行於世闡妙道。</div>
<div class='lg-row'>雖現種種無量身，　知身一一無所有；</div>
<div class='lg-row'>巧以音詞說諸法，　不取文字音聲相。</div>
<div class='lg-row'>往詣百千諸國土，　以諸上供供養佛；</div>
<div class='lg-row'>智慧自在無所著，　不生於我佛國想。</div>
<div class='lg-row'>雖勤教化諸有情，　而無彼已一切心；</div>
<div class='lg-row'>雖已修成廣大善，　而於善法不生著。</div>
<div class='lg-row'>以見一切諸世間，　貪、恚、癡火常熾然；</div>
<div class='lg-row'>於諸想念悉皆離，　發起大悲精進力。」</div>
<div class='lg-row'>一切諸天及天女，　種種供養稱讚已；</div>
<div class='lg-row'>悉共同時默然住，　瞻仰人尊願聞法。</div>
<div class='lg-row'>時解脫月復請言：　「此諸大眾心清淨，</div>
<div class='lg-row'>第七地中諸行相，　唯願佛子為宣說。」</div>
</div><p>爾時，金剛藏菩薩告眾菩薩言：「唯諸佛子！若是菩薩，第六地中所修地道善圓滿已，欲入菩薩第七地者，當以十種妙方便慧所引不共進道勝行而入。何等為十？所謂：善修空、無相、無願三摩地，而集廣大福德資糧；證入諸法無我、無壽者、無數取趣，而不捨修四無量心；發起廣大福德及法修行增上到彼岸行，而於諸法無少執著；已得遠離一切三界，而能引發三界莊嚴；已得畢竟寂靜寂滅，遠離一切諸煩惱焰，而能引發一切有情，貪、瞋、癡焰寂滅之行；現知諸法如幻、如夢、如影、如響、如水中月、如鏡中像、自性無二，而能引發業用無量差別意樂；依善修習諸剎土道與虛空等，而能引發佛剎清淨莊嚴之行；了知諸佛法身為性猶如虛空，而能引發妙色相好莊嚴其身；又知諸佛音聲本性寂靜不可言說，而能引發一切音韻差別莊嚴；了知諸佛一剎那頃頓悟三世，而能隨入顯示種種相劫數等，觀諸有情心意樂故；菩薩如是以此十種妙方便慧所引不共進道勝行，從第六地入第七地。</p>
<p>「唯諸佛子！菩提薩埵，由此十種妙方便慧所引不共進道勝行現在前故，名為已入於第七地。菩薩住此第七地中，入於無量諸有情界；入於無量諸佛世尊，成就調伏有情之業；入於無量諸世界網；入於無量諸佛世尊佛剎清淨；入於無量法差別性；入於無量諸佛世尊智正等覺；入於無量劫數差別；入於無量諸佛世尊覺悟三世；入於無量有情勝解差別之相；入於無量諸佛世尊，示現種種名號色身；入於無量有情意樂根之差別；入於無量諸佛世尊，言音令他有情生喜；入於無量有情種種心行差別；入於無量諸佛世尊廣大智行；入於無量諸聲聞乘遊路勝解信解，無量諸佛世尊演說入道；入於無量諸獨覺乘修證成就；入於無量諸佛世尊，演說趣入甚深智門；入於無量諸菩薩行所修加行；入於無量諸佛世尊，演說趣入大乘之集。即此菩薩作是思惟：『諸佛境界如是無量百俱胝劫不易算數，千俱胝劫、百千俱胝劫，乃至爾所百千俱胝那庾多劫不易算數，此佛境界我應發起，以無功用、無分別、無異分別，當令圓滿。』菩薩如是多善觀智通，無間無缺精勤修學，以不動故名已安住於方便慧熏修不共進道勝行。又此菩薩於一剎那能引發道不起于定，行時引發如是正智，精勤修學，住、坐、臥時乃至眠夢，遠離蓋障。諸威儀中不道如意，正想作意，彼於一心一剎那中，十到彼岸具足成就。所以者何？由是菩薩所起一切心之所念，念念皆以大悲為首，迴向修證一切佛法趣如來智。於此菩薩所有善根，為求佛智施與有情，是彼布施波羅蜜多；慈悲為首，於諸有情不為損害，是彼安忍波羅蜜多；無厭增進後後善法，是彼精進波羅蜜多；一切智道常現在前未嘗散亂，是彼靜慮波羅蜜多；於性不生不滅法中現前之忍，是彼般若波羅蜜多；引發無量智，是彼方便善巧波羅蜜多；引發後後智，是彼願波羅蜜多；一切異論及諸魔眾，無能壞道，是則彼力波羅蜜多；如實建立一切諸法，是名彼智波羅蜜多。唯諸佛子！菩薩住此遠行地中，如是十種波羅蜜多，剎那皆得具足四種攝事及四加持，三十七品菩提分法、三解脫門，略言一切覺分之法，剎那剎那皆悉圓滿。」</p>
<p>如是說已，解脫月菩薩，問金剛藏菩薩言：「唯諸佛子！菩薩豈但於第七地一切覺分而得圓滿，為於一切菩薩地中亦滿足耶？」</p>
<p>金剛藏菩薩言：「佛子！菩薩一切十地位中，一切覺分悉皆圓滿，然於菩薩第七地中最為殊勝。所以者何？唯佛子！此菩薩地，今有加行行得圓滿，轉能趣入智神通行。然唯佛子！於初地中，一切大願為所緣覺支圓滿，第二地中遣心垢故，第三地中正願增長得法明故，第四地中趣入道故，第五地中隨順一切世間事業故，第六地中趣入甚深諸法門故。今此菩薩第七地中，具足發起諸佛法故覺支圓滿。所以者何？菩薩所有始從初地，至第七地中之所引發智加行分。此從菩薩第八智地，以無功用悉皆成就。佛子！譬如有二世界，一者、染淨，二者、純淨；是二界中間難可得過，唯除有大神通力持。佛子！菩薩雜淨行門亦爾，難可得過，唯除有大誓願方便慧通力。」</p>
<p>解脫月菩薩言：「唯諸佛子！豈於前七菩薩地中菩薩正行以煩惱行之染污耶？」</p>
<p>金剛藏菩薩言：「佛子！以從初地諸菩薩行，當言遠離諸煩惱業，迴向菩提增上力故，然與隨類道平等故，於七地中未可當言超煩惱行。佛子！譬如轉輪聖王，乘天象寶巡四大洲人間，貧苦雜染皆能了知，而不為彼眾患所污，然未名為超過人位；若捨王身生於梵世，乘梵宮殿巡覽千界，示現梵天光明威德，爾乃名為超過人位。佛子！菩薩亦復如是，始<span class='corr'>從</span>初地乘御菩薩到彼岸乘，遍遊世間知諸有情雜染過患，而不為彼眾患所污，乘正道故，然於七地猶未可言超煩惱患。若捨一切有功用，從第七地入第八地，乘御菩薩清淨之乘遍遊世間，知雜染患不為所染，已超過故。菩薩安住於此菩薩第七地中，多分超過貪等一切諸煩惱，眾菩薩修此遠行地時，如應當言非有煩惱非無煩惱。所以者何？一切煩惱不現行故，不應說為有煩惱者；希求佛智猶未得故，不應說為無煩惱者。菩薩住此第七地中，成就增上意樂清淨身、語、意業，超過一切如來所毀不善業道，常恒護持諸佛所讚十善業道，如前所說。於第五地所引世間工巧業處，此之一切七地菩薩，以無功用自然而轉，於此三千大千世界共許為師，唯除如來、正遍等覺及已安住第八地等諸大菩薩意樂加行，無與等者。所有靜慮、等持、等至、神通、解脫，此彼一切皆得現前。由修行相現在前故，非由異熟而得成就。如第八地，於此菩薩安住第七遠行地者，諸心念中妙慧方便修力成滿，一切覺支轉得圓滿。復次，而是菩薩住此第七菩薩地時，入名善思擇菩薩三摩地，名善思義三摩地，名殊勝慧三摩地，名分別義藏三摩地，名擇一切義三摩地，名善住堅根三摩地，名智神通門三摩地，名法界瑩飾三摩地，名如來勝利三摩地，名入種種義藏生死涅槃門三摩地。菩薩如是大智神通為首，入滿百萬諸三摩地淨治此地，由得如是妙方便慧之所熏修三摩地故，獲大悲故，超過聲聞、獨覺乘地，智慧觀察地現在前。於是菩薩住此菩薩第七地者，無量身業離相隨轉，無量語業離相隨轉，無量意業離相隨轉，極善清淨無生法忍之所顯發。」</p>
<p>解脫月菩薩言：「唯佛子！初地菩薩，豈無無量身、語、意業，超諸聲聞、獨覺行耶？」</p>
<p>金剛藏菩薩言：「佛子！雖有此行，但由佛法所緣增上力故，非由自覺慧所觀察。於此菩薩第七地中，由自覺慧觀境界故無能映奪。佛子！譬如王子生在王家，正后所生具足王相，纔生即能映蔽臣眾；但以父王增上自在，非以自智之所思察。若身長大藝業悉成，乃以自智力所持故，超過一切眾臣所作。佛子！菩薩亦復如是，由初發心映蔽一切聲聞、獨覺，但由廣大增上意樂，非由自覺慧所觀察；今此菩薩第七地中，於自所行安立智故，出過一切聲聞、獨覺所作事業。</p>
<p>「佛子！菩薩住此第七地已，雖得甚深寂靜無行身、語、意業而不捨離，尋求勝進勇猛加行。」</p>
<p>解脫月菩薩言：「佛子！菩薩齊何等地能入滅定？」</p>
<p>金剛藏菩薩言：「佛子！菩薩從第六地能入滅定；今住菩薩第七地中，能於一一心剎那中趣入滅定，而不應言於滅作證。由此菩薩說為成就甚難希奇身、語、意業，謂常安住實際住中，而於寂滅能不作證。佛子！譬如有人乘大船舶入於大海，得船善巧善知水相，此終不遭大海水難。佛子！菩薩住此第七地中亦復如是，乘到彼岸船，常能安住實際住中，而於寂滅能不作證。佛子！菩薩得是智已，由三摩地智力修習所引妙慧，以大方便善巧力故示生死門，而其意樂住在涅槃眷屬圍遶；常樂遠離，以願力故三界受生，而非世法過患所污；雖常寂滅，而以方便還示熾然，雖然不燒；常順佛智，示<span class='corr'>入</span>聲聞及獨覺地；得佛境界藏，示住魔境界；<span class='corr'>越</span>四魔道，現行魔法；示行一切諸外道行，而其意樂不捨佛法；示順一切世間業行，而常樂入出世法趣所有一切莊嚴之事；皆過一切人、天、龍、藥叉、鬼神，及釋梵護世之所有者，而不捨樂法作意。佛子！菩薩成就如是智慧，住此菩薩遠行地已，由廣大見及以願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝佛、多百千俱胝那庾多佛。菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具，奉獻菩薩諸妙樂具，於僧伽眾而作恭敬，以此善根迴向無上正等菩提，尊重、承事諸佛如來，恭敬、尊重以希有想聽聞正法，聞已受持，以無顛倒等持慧智光明修行，以成就於諸佛所護持聖教。一切聲聞及諸獨覺，自現觀中所有問難無能退屈，於彼多分饒益有情法忍得淨。菩薩住此遠行地中，於無量劫此諸善根轉得熾然，清淨堪能轉復明淨，無量百劫、無量千劫、無量百千劫、無量百千那庾多劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，此諸善根轉復熾然轉更明淨。佛子！譬如金師，以所鍊金作莊嚴具，諸摩尼寶瑩飾廁填，甚為光麗極為明淨，餘莊嚴具所不能及。佛子！菩薩住此第七遠行地中，此諸善根亦復如是，以方便慧之所引發，轉得熾然轉復明淨，一切聲聞、獨覺善根不能映奪。佛子！又如日光，不為一切眾星月光所能映奪，多分枯涸贍部<span class='corr'>洲</span>中穢濕泥潦。佛子！菩薩住此遠行地中，此諸善根亦復如是，一切聲聞、獨覺善根不能映奪，多分枯涸一切有情煩惱垢穢。彼於十種波羅蜜多，方便善巧波羅蜜多以為增上，餘到彼岸隨力隨分，非不修行。</p>
<p>「佛子！是名略說菩薩第七遠行地也。菩薩安住於此地時，受生多作他化自在天王，善授一切聲聞、獨覺現觀方便。能令有情入離生正性，諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離一切行相勝妙相應一切智智作意。常作願言：『我當一切諸有情中，為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』若樂發起如是精進，由是精進一剎那頃瞬息須臾，證得百千俱胝那庾多諸三摩地，能見百千俱胝那庾多佛，彼佛加持皆能解了，能動百千俱胝那庾多世界，能往百千俱胝那庾多佛剎，能照百千俱胝那庾多世界，成熟百千俱胝那庾多有情，住壽百千俱胝那庾多劫，於前、後際各能入百千俱胝那庾多劫，善能思擇百千俱胝那庾多法門，示現百千俱胝那庾多身，身身能現百千俱胝那庾多菩薩眷屬圍遶。從此以上是諸菩薩有願力者，由願力故，所有遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。」</p>
<p>爾時，金剛藏菩薩欲重宣此義而說頌言：</p>

<div class="lg regular" style="margin-left:1em;"><div class='lg-row'>「第六地行善備已，　則修方便慧所印；</div>
<div class='lg-row'>不共進道殊勝行，　以此趣入第七地。</div>
<div class='lg-row'>處三脫門積福德，　通達無我修慈悲；</div>
<div class='lg-row'>福德及法常充滿，　行到彼岸無執著。</div>
<div class='lg-row'>遠離三界而莊嚴，　寂然滅世無煩惱；</div>
<div class='lg-row'>知法如幻而辦業，　了剎如空樂嚴土。</div>
<div class='lg-row'>解身無相集相好，　達響離言善開演；</div>
<div class='lg-row'>剎那頓悟顯眾相，　智者以此昇七地。</div>
<div class='lg-row'>觀察此法得明了，　廣為群迷興利益；</div>
<div class='lg-row'>入有情界無有邊，　佛教化業亦無量。</div>
<div class='lg-row'>能入剎土法劫數，　勝解意樂及心行；</div>
<div class='lg-row'>說三乘法無限量，　由是教化諸群品。</div>
<div class='lg-row'>剎那引發雙運道，　於四威儀常修慧；</div>
<div class='lg-row'>一一迴向佛菩提，　念念具十到彼岸。</div>
<div class='lg-row'>善施有情是布施，　滅惑為戒、不害忍，</div>
<div class='lg-row'>求善無厭斯精進，　於道不動即靜慮，</div>
<div class='lg-row'>忍法無生名為慧，　起無量智是方便，</div>
<div class='lg-row'>引發後後智謂願，　無能摧伏是為力，</div>
<div class='lg-row'>如實成立法是智，　如是念念皆成滿。</div>
<div class='lg-row'>初地勝願覺支滿，　二地遠離心垢故，</div>
<div class='lg-row'>三地願增法明故，　第四地中入道故，</div>
<div class='lg-row'>五順世間事業故，　六入甚深法門故，</div>
<div class='lg-row'>第七地中由發起，　一切佛法覺支滿；</div>
<div class='lg-row'>以是能令第八地，　一切所作咸清淨。</div>
<div class='lg-row'>此地難過唯智者，　以大願智乃能超；</div>
<div class='lg-row'>如雜純淨二界間，　唯依神通乃能過。</div>
<div class='lg-row'>又如輪王無染著，　然未名為超人位，</div>
<div class='lg-row'>若住第八智地中，　爾乃踰於心境界，</div>
<div class='lg-row'>如生梵世超人位，　如蓮處水無染著。</div>
<div class='lg-row'>此地雖超諸惑眾，　不名有惑、非無惑，</div>
<div class='lg-row'>以無煩惱而現行，　希求佛智猶未得。</div>
<div class='lg-row'>世間所有眾技藝，　經書詞論普明了，</div>
<div class='lg-row'>靜慮、等持及神通，　是由修行速成就。</div>
<div class='lg-row'>菩薩修斯七道地，　超過一切二乘行，</div>
<div class='lg-row'>初地願故此由智，　譬如王子力具足。</div>
<div class='lg-row'>成就甚深仍進道，　數入滅定不作證，</div>
<div class='lg-row'>譬如乘船入海中，　在水不為水所溺。</div>
<div class='lg-row'>方便慧行功德具，　一切世間無能了，</div>
<div class='lg-row'>供養多佛心益明，　如以妙寶莊嚴金。</div>
<div class='lg-row'>此地菩薩智最明，　如日舒光竭愛水，</div>
<div class='lg-row'>又作自在天中主，　化導群生修正智。</div>
<div class='lg-row'>若加勇猛精勤力，　獲多等持見多佛；</div>
<div class='lg-row'>百千俱胝那庾多，　願力自在復過是。</div>
<div class='lg-row'>此是菩薩遠行地，　方便<span class='corr'>智</span>慧清淨道；</div>
<div class='lg-row'>一切世間、天及人，　聲聞、獨覺無能測。」</div>
</div><p>菩薩遠行地第七竟</p>

<p class='juan'>佛說十地經卷第五</p>
</div><!-- end of div[@id='body'] -->
</body></html>