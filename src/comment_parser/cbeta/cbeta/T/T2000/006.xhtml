<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>虛堂和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu44' />虛堂和尚語錄卷第六</p>
<div class='div-other'><a id='mulu45' />
<p class='h1'>代別</p><p>舉。世尊一日。見文殊在門外立。乃云。文殊文殊何不入門來。文殊云。我不見一法在門外。何以教我入門。</p>
<p>　代云。啟予者多。</p>
<p>舉。世尊因。外道問。昨日說何法。云。說定法。又問。今日說何法。云說不定法。外道云。昨日說定。今日何說不定。世尊云。昨日定今日不定。</p>
<p>　代外道。相顧而去。</p>
<p>舉。世尊臨入涅槃。文殊請再轉法輪。世尊咄云。吾四十九年住世。未曾說一字。汝請再轉法輪。是吾曾轉法輪耶。</p>
<p>　代文殊云。世尊末後殷勤。</p>
<p>舉。梁武帝請傅大士講經。士纔陞座。以尺拊案一下。便下座。帝愕然。誌公乃問。陛下還會麼。帝云。不會。誌公云。大士講經竟。</p>
<p>代武帝云。實為罕聞。</p>
<p>舉。忠國師因。肅宗皇帝問。師在曹溪得何法。師云。陛下還見空中一片雲麼。帝云。見。師云。丁釘著懸挂著。</p>
<p>　代云。曹溪何在。</p>
<p>舉。忠國師問南泉。甚處來。泉云。江西。師云。還將得馬大師真來否。泉云。只者是。師云。背後底聻。泉休去。</p>
<p>　代南泉。以脚一抹便行。</p>
<p>舉。忠國師因。麻谷到。乃振錫一下。卓然而立。師云。汝既如是。何用見吾。谷又授錫一下。</p>
<p>　代云。子合見吾。</p>
<p>舉。忠國師因。虞軍容問。師住白崖山時。如何修行。師喚童子。以手摩頂云。惺惺直言惺惺。歷歷直言歷歷。向後莫受人謾。軍容無語。</p>
<p>　代云。弟子此去。更不禮佛。</p>
<p>舉。豐干因。寒山子問。古鏡不磨。如何照燭。干云。氷壺無影像。猿猴探水月。山云。此是不照燭也。更請道。干云。萬德不將來。教我道甚麼。寒拾俱作禮而退。</p>
<p>　代云。因我致得。</p>
<p>舉。布袋和尚。常將布袋并破蓆。於通衢往來。布袋內盛鉢盂木履魚飯菜肉瓦石土木諸般總有。或於稠人處。打開布袋內物。撒下云。看看。又一一將起問人云。者箇喚作甚麼。眾無對。</p>
<p>　代云。醜婦顰眉。</p>
<p>舉。無著往臺山。文殊問。大德從何方而來。云。南方。云。南方佛法如何住持。云。末法比丘少奉戒律。云。多少眾。云。或三百或五百。無著却問。和尚此間如何住持。云。凡聖同居。龍蛇混雜。云。多少眾。云。前三三後三三。</p>
<p>　代云。幾不到此。</p>
<p>舉。無著臺山遇文殊。喫茶次。殊拈起玻璃盞問。南方還有者箇麼。云。無。殊云。尋常將甚麼喫茶。著無對。</p>
<p>　代一揖便起。</p>
<p>舉。南泉示眾。王老師賣身去也。還有人買麼。時有僧出云。某甲買泉。云。不作貴。不作賤。作麼生買。僧無對。</p>
<p>　代云。若有人看事。某也不辭。</p>
<p>舉。南泉示眾。法身具四大。有人道。得。與他一腰裩。道吾出云。性地非空。空非性地。此是地大。三大亦然。泉不違前言。乃與一腰裩。</p>
<p>　代道吾。叩齒揑訣。</p>
<p>舉。黃檗示眾。汝等諸人。盡是噇酒糟漢。與麼行脚。何處有今日。還知大唐國裏。無禪師麼。時有僧出云。只如諸方匡徒領眾。又作麼生。云。不道無禪。只是無師。</p>
<p>　代僧云。深荷成褫。</p>
<p>舉。趙州在南泉。時井樓上。見泉行過。乃垂一足云。相救相救。泉於蹈梯上打云。一二三四五。州具威儀。上方丈云。適來謝和尚相救。</p>
<p>　代云。老僧不著便。</p>
<p>舉。西堂因。路逢天使。留齋次。偶驢子鳴。使云。頭陀。堂舉頭。使指驢。堂却指使。使無對。</p>
<p>　代云。下官罪過。</p>
<p>舉。歸宗因。李渤問。須彌納芥子。渤即不疑。芥子納須彌。莫是妄否。宗云。人傳史君讀萬卷書。是否。曰然。宗云。身如椰子大。萬卷書著向甚處。李公俛首而已。</p>
<p>　代李云。將謂無人。</p>
<p>舉。大梅因。龐居士問。久響大梅。未審梅子熟也未。梅云。爾向甚處下口。士云。百雜碎。梅云。還我核子來。</p>
<p>　代云。平出。</p>
<p>舉。茱萸因。趙州上法堂。東覷西覷。萸云。作甚麼。云。探水。云。我者裏一滴也無。探箇甚麼。州將主丈。靠壁而出。</p>
<p>　代云。莫道得便宜。</p>
<p>舉。洞山因。僧問。三身中那箇說法。山云。吾常於此切。僧後問曹山。洞山道。吾常於此切。意旨如何。曹云。要頭斫將去。僧又問雪峯。峯以主丈。劈口打。云。我也曾到洞山來。僧無語。</p>
<p>　代云。氣急殺人。</p>
<p>舉。石室因。杏山入碓坊。相見乃云。不易行者。室云。有甚不易。開心椀子盛將來。無蓋盤子合將去。杏無語。</p>
<p>　代云。龍門之下。</p>
<p>舉。章敬因。小師遊方回。乃問。汝離此多少年。云。自離和尚。將及八載。敬云。辨得箇甚麼。小師就地上。畫一圓相。敬云。只者箇。更別有。小師畫破圓相。作禮而退。</p>
<p>　代云。家無小使。不成君子。</p>
<p>舉。雪峯因。僧辭問。甚處去。云禮拜徑山和尚去。云徑山忽問爾此間佛法如何。爾作麼生。道云。待問即道。峯便打。却回問鏡清云。者僧過在甚處。便喫棒。清云。問得徑山徹困也。峯云。徑山在浙中。因甚問得徹困。清云。不見道。遠問近對。峯休去。</p>
<p>　代云。魯般繩墨。</p>
<p>舉。雪峯辭洞山。山云。甚處去。云。歸嶺中去。云。當時從甚路出。云。從飛猿嶺出。云。今向甚路去。云。飛猿嶺去。云。有一人不從飛猿嶺去。子還識麼。云。不識。云。為甚不識。云。他無面目。云。子既不識。爭知無面目。峯無對。</p>
<p>　代云。不以眼見。</p>
<p>舉。雪峯因。鼓山來參。纔入門。峯搊住云。是甚麼。山契悟。舉手作舞云。子作道理耶。云。何道理之有。峯印之。</p>
<p>　代鼓山云。和尚終不謾小子。</p>
<p>舉。靈雲問僧。甚處去。云。雪峯去。我有信寄雪峯。云。便請雲脫履。拋向面前。僧便去。峯問。甚處來。云。靈雲。云。和尚安否。云。有信相寄。道了脫履。拋向面前。峯休去。</p>
<p>　代云。念汝遠來。</p>
<p>舉。長慶一日陞堂。眾集定。慶拽出一僧云。大眾禮拜者僧著。又云。者僧有甚長處。却教大眾禮拜。眾無對。</p>
<p>　代云。得得得。</p>
<p>舉。靈樹因。有尼送甆鉢盂與師。遂托起問云。者箇出在甚處。尼云。出在定州。樹乃撲破。尼無對。</p>
<p>　代云。某甲不會和尚意。</p>
<p>舉。雲居膺和尚。聞山下有一僧住庵。令侍者送袴一腰與之。僧云。我自有孃生袴。竟不受。再令侍者去問。孃未生時。著箇甚麼。僧無語。</p>
<p>　代云。唯敢相昧。</p>
<p>舉。雲門甞舉。馬大師道。一切語言是提婆宗。以者箇為主。乃云。好語只是無人問我。時有僧便問。如何是提婆宗。門云。西天九十六種。爾是最下種。</p>
<p>　代。禮拜了退。</p>
<p>舉。雲門問首座。山河大地。與汝自己。是同是別。云。同。門云。一切物命。蛾蛘蟻子。與汝自己。是同是別。云。同。門云。為甚干戈相待。</p>
<p>　代首座。吐舌側立。</p>
<p>舉。雲門問僧。甚處來。云。禮塔來。門云。謔我。僧云。某甲實禮塔來。門云。五戒也不持。僧無語。</p>
<p>　代云。某甲乍入道。</p>
<p>舉。葉縣省和尚問僧。日暮投林。朝離何處。云。某甲不曾參禪。縣云。爾生身入地獄。僧無語。</p>
<p>　代云。誰不承恩。</p>
<p>舉。葉縣問僧。近離甚處。云。襄州縣。拽童子。摑一摑。便喝出。僧無語。</p>
<p>　代云。入水見長人。</p>
<p>舉。韓文公問僧。承聞講得肇論是否。云。是。公云。肇有四不遷是否。云。是。公將茶盞。撲破云。者箇是遷不遷。僧無語。</p>
<p>　代云。不經一事。不長一智。</p>
<p>舉。洛浦一日因。侍者云。肇法師製得四論。也甚奇怪。浦云。肇公甚奇怪。要且不見祖師。者無語。</p>
<p>　代云。打草蛇驚。</p>
<p>舉。寶應顒和尚因。僧問。從上諸聖。向甚麼處去。應云。不上天堂。即入地獄。僧云。和尚又作麼生。應云。還知寶應老漢落處麼。僧擬議。應以拂子驀口打。復喚近前云。令合是汝行。又打一拂子。</p>
<p>　代僧擬議處。以目視以手指。</p>
<p>舉。真點胸。在歸宗南和尚會中。為首座。時歸宗問云。承首座常將女子出定話。為人是否。真云。無。宗云。奢而不儉。儉而不奢。為甚道無。真云。若是本分衲僧。也少他鹽醬不得。宗喚侍者。報典座。來日只煮白粥。</p>
<p>　代云。負心人不放債。</p>
<p>舉。石霜諸禪師因。僧辭。霜問。舡去陸去。僧云。遇舡即舡。遇陸即陸。霜云。我道半途稍難。僧無語。</p>
<p>　代云。造次顛沛。不忘付囑。</p>
<p>舉。明招到泉州坦長老處。坦云。夫參學。一人所在亦須到。半人所在亦須到。招便問。一人所在即不問。作麼生。是半人所在。坦無語。後却令小師問招。招云。欲識半人麼。也只是弄泥團漢。</p>
<p>　代坦長老云却得禮謝。</p>
<p>舉。鶴林素禪師因。僧敲門。林問。是甚麼人。云。是僧。林云。非但是僧。佛來亦不著。僧云。佛來為甚麼不著。林云。無汝止泊處。</p>
<p>　代云。不枉賣却布單。</p>
<p>舉。婺州新建和尚。一生不畜沙彌。有座主云。和尚年尊。何不討箇小師侍奉。云。若有眼暗耳聾口啞底。為我討一箇來。主無對。</p>
<p>　代云。某甲可以奉掃灑。</p>
<p>舉。昔有老宿。問一座主。疏鈔解義廣略如何。主云。鈔解疏。疏解經。宿云。經解甚麼。主無對。</p>
<p>　代云。看取科頭。</p>
<p>舉。天台幽棲和尚。一日鳴鐘上堂。眾纔集。乃問。誰打鐘。僧云。維那。云。近前來。僧近前。棲與一掌。便歸方丈。</p>
<p>　代云。只恐和尚別有長處。</p>
<p>舉。昔有行者。隨法師入佛殿。行者向佛唾。云。行者少去就。何以唾佛。者云。將無佛處來與某甲唾。師無對。</p>
<p>　代云。蛇形鼈鼻。</p>
<p>舉。昔有僧到翠嵓相看。適值不在。遂看主事。事云。參見和尚也未。云。未。事乃指狗子云。上人要見和尚。但禮拜者狗子。僧無語。</p>
<p>　代云。鈍置翠巖。則可。</p>
<p>舉。昔高麗國來錢唐。刻觀音聖像。及舁。上舡。竟不能動。因請入明州開元寺供養。後有設問。無剎不現身。聖像為甚不去高麗國。</p>
<p>　代云。熟處難忘。</p>
<p>舉。昔有僧到曹溪。因守衣鉢。僧提起衣云。此是大庾嶺頭提不起底。僧云。為甚在上座手裏。僧無語。</p>
<p>　代云。仁者見之謂之仁。</p>
<p>舉。昔有僧。持鉢到長者家。偶為犬傷。長者云。龍披一縷。金翅不吞。大德全披法服。為甚却被狗咬。僧無語。</p>
<p>　代云。甜瓜徹蔕甜。</p>
<p>舉。昔有施主入院。行眾僧隨年襯。主事云。聖僧前著一分。施主云。聖僧年多少。主事無對。</p>
<p>　代。倒指示之。</p>
<p>舉。襄州哲和尚因。檀越請首座開堂。主事來白。哲云。是即是。欠悟在。首座聞乃束裝他去。哲以主丈打出。</p>
<p>　代云。不敢孤負和尚。</p>
<p>舉。昔有道士。在殿前背佛而坐。僧云。道流莫背佛。士云。大德佛身充滿於法界。教我向甚處坐。</p>
<p>　代云。忘子為異教之人。</p>
<p>舉。翠微無學禪師問丹霞。如何是諸佛師。霞咄云。幸自可憐生。須要執巾帚作麼。微退身三步。霞云。錯。微乃進前。霞亦云。錯。微翹一足旋身一轉而去。霞云。得即得。孤他諸佛師。</p>
<p>　別云。錯錯。</p>
<p>舉。忠國師因。西堂藏與馬祖馳書至。師問。汝師說甚麼法。藏從西過東立。師云。只者箇別更有麼。藏從東過西立。師云。者箇是馬祖底。仁者底作麼生。藏云。早箇呈似和尚了也。</p>
<p>　別西堂後語云。來時教請取回書。</p>
<p>舉。馬祖因。有僧於前作四畫。上一畫長。下三畫短。乃云。不得道一畫長三畫短。離四句絕百非。請師答。祖乃畫一畫云。不得道一畫長三畫短。答汝了也。</p>
<p>　別請答處云。老僧年庚在坎。</p>
<p>舉。南泉示眾。江西馬祖說即心即佛。王老師不恁麼。不是心。不是佛。不是物。恁麼道。還有過麼。時趙州出禮拜了退。續有僧問趙州。上座禮拜意作麼生。州云。汝却問取和尚。僧又問南泉。適來諗上座意作麼生。泉云。他却領得老僧意。</p>
<p>　別。面壁而坐。</p>
<p>舉。歸宗剗草次。有座主來參。偶見一蛇過。宗遂鉏斷。主云。久嚮歸宗。元來是箇麁行沙門。宗云。爾麁我麁。</p>
<p>　別云。好心不得好報。</p>
<p>舉。麻谷問臨際。大悲千手眼。那箇是正眼。際云。大悲千手眼。作麼生是正眼。速道速道。谷拽際下禪床却坐。際遂起云。不審。谷擬議。際便喝。拽谷下禪床却坐。谷便出去。</p>
<p>　別臨際不審處云。野狐精便起去。</p>
<p>舉。西堂藏和尚。一日普請次云。因果歷然。爭奈何。時有僧出。以手托地。堂云。作甚麼。僧云。相救相救。堂云。大眾者箇師僧。猶較些子。僧拂袖便走。堂云。師子身中蟲。自食師子肉。</p>
<p>　別僧拂袖走處云。莫犯人苗稼。</p>
<p>舉。雲嵓問百丈。每日區區為阿誰。丈云。有一人要。嵓云。因甚不教伊自作。丈云。他無家活。</p>
<p>　別百丈云從來尊貴。</p>
<p>舉。三角印和尚示眾。若論此事。眨上眉毛。早已蹉過了也。時麻谷出問。眨上眉毛即不問。如何是此事。角云。蹉過了也。谷乃掀倒禪床。角便打。</p>
<p>　別麻谷初問云。啣鐵負鞍去。</p>
<p>舉。魯祖因。洞山來參。禮拜了。侍立少頃而出。却再入來。祖云。只恁麼只恁麼。所以如此。洞山云。大有人不肯。祖云。作麼取汝口辯。洞山乃侍奉數月。</p>
<p>　別洞山前語云。不辭路險來見和尚。</p>
<p>舉。磁州馬頭峯藏和尚示眾。知而無知。不是無知而說無知。南泉云。與麼則依師道。始得一半。</p>
<p>　別南泉云。六耳不同謀。</p>
<p>舉。齊峯和尚因。龐公問。此去峯頂有幾里。峯云。甚麼處去來。公云。可殺峻硬不得問著。峯云。是多少。公云。一二三。峯云。四五六。公云。何不道七峯。云。纔道七便有八。公云。得也得也。峯云。一任添取。公便喝。峯亦喝。</p>
<p>　別初喝云。龐公從來作家。</p>
<p>舉。溈山見劉鐵磨來。山云。老牸牛汝來也。磨云。來日臺山大會齋。和尚還去否。山放身作臥勢。磨便出去。</p>
<p>　別劉鐵磨云。人天福報。不如老師。</p>
<p>舉。紫湖問劉鐵磨。久嚮劉鐵磨。莫便是否。磨云。不敢。湖云。左轉右轉。磨云。和尚莫顛倒。湖便打。</p>
<p>　別劉鐵磨云。賴遇外人不知。</p>
<p>舉。溈山山下有一僧住庵。仰山到彼。舉溈山示眾道。如許多人。只得大機。不得大用。只如山中和尚與麼。道意作麼生。僧云。更請舉看。仰山復舉。被僧闌胸一蹈。仰歸舉似溈山。山呵呵大笑。</p>
<p>　別被蹈處云。將謂爾不曾見山中和尚。</p>
<p>舉。洪州米嶺和尚示眾云。莫過於此。時有僧問。未審是甚麼莫過於此。嶺云。不出是。其僧後問長慶。為甚麼不出是。慶云。汝擬喚作甚麼。</p>
<p>　別長慶云。聽響之流。</p>
<p>舉。廣慧真和尚因。風穴問。會昌沙汰時。護法善神。向甚處去。慧云。常在闤闠中。要且無人見。穴云。爾徹也。</p>
<p>　別風穴云。知汝力弱。</p>
<p>舉。慈明和尚。冬日牓示僧堂前。作此相。</p>
<div><img src='../images/T47p1028_01.gif' alt='T47p1028_01.gif' /><img src='../images/T47p1028_02.gif' alt='T47p1028_02.gif' /><img src='../images/T47p1028_03.gif' alt='T47p1028_03.gif' /><img src='../images/T47p1028_04.gif' alt='T47p1028_04.gif' /><img src='../images/T47p1028_05.gif' alt='T47p1028_05.gif' /><img src='../images/T47p1028_06.gif' alt='T47p1028_06.gif' />□□若人識得。不離四威儀中。首座一見乃謂眾云。和尚今日放參。</div>
<p>　別首座云。某甲代和尚下延壽堂。</p>
<p>舉。道吾因。僧問。無神通菩薩。為甚蹤跡難尋。吾云。同道者方知。僧云。和尚還知麼。吾云。不知。僧云。為甚不知。吾云。去。汝不會我語。</p>
<p>　別云。祇緣相似。</p>
<p>舉。金峯拈起枕子云。一切人喚作枕子。金峯道不是。僧云。未審和尚喚作甚麼。峯拈起枕子。云。與麼則依而行之。云。爾喚作甚麼。云。枕子。峯云。落在金峯窠裏。</p>
<p>　別僧云。枕子處。劈面便擲。</p>
<p>舉。欽山與雪峯。巖頭坐次。洞山行茶。欽山閉眼洞山云。甚處去來。云。入定來。洞山云。定本無門。從何而入。</p>
<p>　別欽山云。今日困。</p>
<p>舉。玄沙因。僧問。盡十方世界。是一顆明珠。學人為甚不會。沙云。用會作麼。</p>
<p>　別玄沙云。子何得自傷<span class='corr'>己</span>命。</p>
<p>舉。玄沙初到莆田縣。百戲迎之。次日問小塘長老。昨日許多喧閧。向甚麼處去。小塘提起袈裟角。玄沙云。料掉沒交涉。</p>
<p>　別小塘云。深領慈悲。</p>
<p>舉。玄沙與地藏。在方丈說話。夜深乃云。侍者關隔子門了。汝作麼生出得。地藏云。喚甚麼作門。</p>
<p>　別地藏云。一家父子。</p>
<p>舉。仰山侍溈山。忽聞鳥鳴。溈云。伊說事却徑云。不可向別人道。溈云。何故。云。為伊說太直。溈云。多少法門。寂子一時推下。云。推下事作麼生。溈山敲禪床三下。</p>
<p>　別仰山後語云。昧和尚則不可。</p>
<p>舉。長慶稜和尚問僧。甚處來。僧云。鼓山。云。鼓山有不跨石門底句。有人借問汝。作麼生道。云。昨夜宿報慈。慶云。若劈脊便棒。汝又作麼生。僧云。和尚若行此棒。不虛受人天供養。慶云。幾乎放過。</p>
<p>　別云。把火夜遊。</p>
<p>舉。雲門問巴陵雪峯道。開却門達磨來也。意作麼生。陵云。築著和尚鼻孔。門云。修羅惡發。把須彌山一摑。[跳-兆+孛]跳上梵天報帝釋。為甚麼却去日本國裏藏身。陵云。莫恁麼心行好。門云。汝道築著又作麼生。</p>
<p>　別巴陵後語云。彼此老大。</p>
<p>舉。洞山聰和尚。凡新到便問。溈山水牯牛。作麼生會。前後皆不契。雪竇到亦問。竇云。作後人標牓。山擬道。竇以坐具拂一下便行。山云。且來上座。竇云。未參堂。</p>
<p>　別洞山擬道處云。牛聻。</p>
<p>舉。溈山見香嚴仰山作餅次。溈云。當時百丈先師。親得者箇道理。仰山與香嚴相顧云。甚麼人答得此話。溈云。有人答得。仰云。阿誰。溈指水牯牛云。道道。仰取一束草來。嚴取一桶水來。牛纔低頭喫。溈云。與麼與麼。不與麼不與麼。二人俱作禮。溈云。或時明。或時暗。</p>
<p>　別溈山後語云。勞而無功。</p>
<p>舉。涌泉因。雪峯訪。乃門送。峯入轎了。泉云。者箇四人舁。那箇幾人舁。峯聳身云。道甚麼。泉再舉。峯云。行行他不會。</p>
<p>　別涌泉再舉處云。和尚穩乘轎子。</p>
<p>舉。德山因。僧相看。乃近前作相撲勢。山云。與麼無禮。合喫山僧手中棒。僧拂袖便行。山云。饒汝如是也。只得一半。僧轉身便喝。山打云。須是我打爾始得。僧云。諸方有明眼人在。山云。天然有眼。僧擘開眼云。猫。便出。山云。黃河三千年一度清。</p>
<p>　別云。我平生好打人。今日不合停囚長智。</p>
<p>舉。道場訥和尚因。僧問。如何得見聞性不隨緣。云。汝聽看。僧作禮。場云。聾人也唱胡家曲。好惡高低自不知。僧云。聞性宛然也。場云。石從空裏立。火向水中焚。</p>
<p style="margin-left:1em">別僧聞性宛然處。喚僧近前少立。擬議唾出。</p>
<p>舉。南泉問僧。夜來好風。僧云。夜來好風。泉云。吹折門前一枝松。僧云。吹折門前一枝松。次問一僧。夜來好風。僧云。是甚麼風。泉云。吹折門前一枝松。僧云。是甚麼松。泉云。一得一失。</p>
<p>　別南泉後語咨嗟云。明皇幸蜀。</p>
<p>舉。文殊令善財採藥云。是藥者採將來。善財遍採。無不是藥。却來白云。無不是藥者。殊云。是藥採將來。善財乃拈一枝草。度與文殊。殊拈起示眾云。此藥亦能殺人亦能活人。</p>
<p>　別文殊接草處。與一嗅復度與善財。</p>
<p>舉。孚上座初參雪峯。跨門纔見雪峯。便參主事。次日却來禮拜云。昨日觸忤和尚。峯云。知是般事便休。</p>
<p>　別云。我此間來千去萬。</p>
<p>舉。石梯一日。見侍者托鉢上堂。乃喚侍者。者應喏。梯云。甚處去。云。上堂齋去。梯云。我豈不知汝上堂齋去。云。除此外別。道箇甚麼。梯云。我只問汝本分事。云。若問本分事。某甲實是上堂齋去。梯云。不謬為吾侍者。</p>
<p>　別云。若不再勘。難以結欵。</p>
<p>舉。日容遠和尚因。奯上堂參。容拊掌。三下云。猛虎當軒。誰是敵者。奯云。俊鷂冲天。阿誰捉得。容云。彼此難當。奯云。且休。未斷者公案。容將主丈。舞歸方丈。奯無語。容云。死却者漢也。</p>
<p>　別云。贏我一著。</p>
<p>舉。奯上座到百丈。丈云。闍梨有事。相借問得麼。奯云。幸自非言。何須<span class='corr'>譗</span>[言*窒]。丈云。收得安南。又憂塞北。奯擘開胸云。與麼不與麼。丈云。要且難搆。要且難搆。奯云知即得。知即得。</p>
<p>　別云。山長水遠。人面獸心。</p>
<p>舉。西院思明和尚未住時。在許州。聞汝州南院出世。元與同參。遂特去人事了云。某甲啟和尚。無可人事。自許州來。收得江西剃刀一柄。上和尚。院云。汝從許州來。為甚却有江西剃刀。明遂於院手上。<span class='corr'>掐</span>一<span class='corr'>掐</span>。院云。侍者收。明以衣袖。一拂便行。院云。阿喇喇。阿喇喇。</p>
<p>　別云。容欵曲敘舊。</p>
<p>舉。廓侍者因。華嚴上堂。今日賜卿無畏。若是臨際．德山．高亭．大愚．鳥窠．舡子兒孫。不用如何若何。便請單刀直入。華嚴與汝證據。廓便出作禮。起。便喝。嚴亦喝。廓又喝。嚴又喝。廓禮拜起云。大眾看。者漢一場敗闕。又喝一喝。拍手歸眾。華嚴歸方丈。時風穴充維那。上問訊。嚴云。浙客尀耐。者守廓。今日把老僧搊絕。如今集眾。打一頓趁出。穴云。趁他遲也。況和尚言太過。道單刀直入。他是臨際兒孫。本分與麼。嚴方息怒。穴下來。與廓說是事。廓云。爾著甚來由。勸者老漢。我未問前。早要棒喫得我話行。如今不打我搨却我。者話不行。穴云。此話已行也。</p>
<p>　別風穴云。廓兄爾也秤椎裏。覓甚麼汁。</p>
<p>舉。藥山因。僧問。平田淺草麈鹿成群。如何射得麈中麈。山云。看箭。僧便放身倒。山云。侍者拕出。僧便走。山云。弄泥團漢。有甚麼限。</p>
<p>　別云。古屋裏難以獨居。</p>
<p>舉。長髭曠和尚問僧。甚處來。僧云。九華山控石庵。髭云。庵主是甚麼人。云。馬祖下尊宿。云。名甚麼。云。不委他法號。髭云。他不委。爾不委。云。尊宿眼在甚處。髭云。若是庵主親來。今日也須喫棒。僧云。賴遇和尚放過某甲。髭云。百年後討箇師僧。也難得。</p>
<p>　別云。胡人入漢。</p>
<p>舉。洞山問僧。甚處去來。僧云。遊山來。山云。還到頂麼。僧云。到。山云。頂上有人否。僧云。無人。山云。爾不到頂。云。若不到。爭知無人。山云。闍梨何不且住。僧云。某甲住則不辭。西天有人不肯在。</p>
<p>　別云。住則不辭。相識者少。</p>
<p>舉。雲居膺和尚因。成尚書送供至。問。如來有密語。迦葉不覆藏。此理如何。居召尚書。書應喏。居云。會麼。書云。不會。居云。若不會。如來有密語。若會迦葉不覆藏。</p>
<p>　別尚書不會處云。我無此心。必無此報。</p>
<p>舉。鹿門真和尚因。韶國師到問。近離甚處。云。谷隱夜宿龐居士嵒。門云。五眼之中。那箇是正眼。云。久嚮鹿門。門云。者一片田地。干爾甚事。國師云。話頭何在。</p>
<p>　別國師云。飢不暇擇食。</p>
<p>舉。龍冊怤和尚因。僧引一童子到云。此兒子常愛問佛法。請和尚驗看。冊令點茶來喫了過盞。與童子擬接。冊却縮手云。還道得麼。子云。問將來。從容僧問。此童子見解如何。冊云。只是一生兩生持戒僧。</p>
<p>　別云。和者僧一道打。</p>
<p>舉。羅山一日。侍嵓頭遊山次。忽然喚云。和尚。頭云。作麼。山乃近前作禮問。和尚豈不是三十年前。在洞山又不肯洞山。頭云。是。山云。豈不是法嗣德山。又不肯德山。頭云。是。山云。不肯德山。即不問。只如洞山。有甚虧闕處。頭良久云。洞山好佛。只是無光。山便作禮。</p>
<p>　別巖頭云。他忌觸諱。</p>
</div>
<div class='div-other'>
<p class='h1'>代別一百則</p><a id='mulu46' />
<p class='h1'>佛祖讚</p>
<div class='div-other'><a id='mulu47' />
<p class='h2'>離雪山像</p><p style="margin-left:0em;text-indent:0em;" class="lg-abnormal"><div class='lg-row'>弊衣纏瘦骨。　衰髮覆蒼顏。　世上底時節。　剛然要出山。</div>
</p></div>
<div class='div-other'><a id='mulu48' />
<p class='h2'>彌陀古像</p><p style="margin-left:0em;text-indent:0em;" class="lg-abnormal"><div class='lg-row'>有願度生。　垂手接引。　含生不來。　物無可愍。</div>
</p></div>
<div class='div-other'><a id='mulu49' />
<p class='h2'>淨名居士</p><p style="margin-left:0em;text-indent:0em;" class="lg-abnormal"><div class='lg-row'>一默雷轟。　是非頓起。　示疾毘耶。　大蟲無齒。</div>
</p></div>
<div class='div-other'><a id='mulu50' />
<p class='h2'>草衣文殊</p><p style="margin-left:0em;text-indent:0em;" class="lg-abnormal"><div class='lg-row'>是何等書。　讀不成句。　簑短髮長。　手脚俱露。</div>
</p></div>
<div class='div-other'><a id='mulu51' />
<p class='h2'>觀音大士</p>
<div class="lg regular" style="margin-left:0em;"><div class='lg-row'>寶瓶翠柳常隨手。　又向青蓮葉上行。　五濁世中無垢染。</div>
<div class='lg-row'>不須慈眼視眾生。</div>
</div></div>
<div class='div-other'><a id='mulu52' />
<p class='h2'>天龍恭敬</p><p style="margin-left:0em;text-indent:0em;" class="lg-abnormal"><div class='lg-row'>雲散千峯曉。　神龍應念來。　補陀嵓上士。　心識幾時灰。</div>
</p></div>
<div class='div-other'><a id='mulu53' />
<p class='h2'>貧女呪水過海</p>
<div class="lg regular" style="margin-left:0em;"><div class='lg-row'>柳枝活。　盂水靈。　一呪毒發。　百川俱鳴。　善財隔海覓不得。</div>
<div class='lg-row'>無數遠山堆亂青。</div>
</div></div>
<div class='div-other'><a id='mulu54' />
<p class='h2'>魚籃</p><p style="margin-left:0em;text-indent:0em;" class="lg-abnormal"><div class='lg-row'>顧顧不釋手。　提起復低頭。　自笑無人買。　腥風吹未休。</div>
</p></div>
<div class='div-other'><a id='mulu55' />
<p class='h2'>水石</p><p style="margin-left:0em;text-indent:0em;" class="lg-abnormal"><div class='lg-row'>非水石可憑。　非音聲所及。　花笑鳥啼。　圓通證入。</div>
</p></div>
<div class='div-other'><a id='mulu56' />
<p class='h2'>圓相</p><p style="margin-left:0em;text-indent:0em;" class="lg-abnormal"><div class='lg-row'>黑月則隱。　白月則現。　狐魅眾生。　乞無再面。</div>
</p></div>
<div class='div-other'><a id='mulu57' />
<p class='h2'>金沙</p><p style="margin-left:0em;text-indent:0em;" class="lg-abnormal"><div class='lg-row'>琅琅流水聲。　懷抱盡情傾。　不識春風面。　雪消梅影清。</div>
</p></div>
<div class='div-other'><a id='mulu58' />
<p class='h2'>金書大士。心經為圓相。大悲呪身衣</p>
<div class="lg regular" style="margin-left:0em;"><div class='lg-row'>以波羅蜜多。　圓其相。　以喝囉怛那。　蒙其身。　呪呾從此發。</div>
<div class='lg-row'>還著於本人。　不解圓通二十五。　吉祥靈草暗藏春。</div>
</div></div>
<div class='div-other'><a id='mulu59' />
<p class='h2'>善慧大士</p><p style="margin-left:0em;text-indent:0em;" class="lg-abnormal"><div class='lg-row'>萬派同源。　三教一舌。　咄者尊慈。　弄巧成拙。</div>
</p></div>
<div class='div-other'><a id='mulu60' />
<p class='h2'>渡蘆</p><p style="margin-left:0em;text-indent:0em;" class="lg-abnormal"><div class='lg-row'>江空蘆葉冷。　風靜[白*旬]衣輕。　不得梁天子。　無人知姓名。</div>
</p></div>
<div class='div-other'><a id='mulu61' />
<p class='h2'>面壁</p><p style="margin-left:0em;text-indent:0em;" class="lg-abnormal"><div class='lg-row'>嵌枯石老。　黶瘦衣荒。　死水垂釣。　陸地乘航。　當初好<span class='corr'>采</span>見梁王。</div>
</p></div>
<div class='div-other'><a id='mulu62' />
<p class='h2'>西歸</p>
<div class="lg regular" style="margin-left:0em;"><div class='lg-row'>壁觀九年。　葫蘆按水。　無計脫身。　強分皮髓。　隻履恓恓何處歸。</div>
<div class='lg-row'>月明後夜思熊耳。</div>
</div></div>
<div class='div-other'><a id='mulu63' />
<p class='h2'>智者大師</p>
<div class="lg regular" style="margin-left:0em;"><div class='lg-row'>太虛無雲。　清鏡無痕。　如意舉手。　花雨繽紛。　契南嶽不傳之旨。</div>
<div class='lg-row'>見靈山未散之人。　妙圓體極。　即相非真。</div>
</div></div>
<div class='div-other'><a id='mulu64' />
<p class='h2'>須菩提</p><p style="margin-left:0em;text-indent:0em;" class="lg-abnormal"><div class='lg-row'>持貝葉。　倚瘦䔧。　解空未盡。　說是說非。　無端引惹憍尸。</div>
</p></div>
<div class='div-other'><a id='mulu65' />
<p class='h2'>布袋和尚</p>
<div class="lg regular" style="margin-left:0em;"><div class='lg-row'>一肩駝不起。　兩脚走如飛。　業風交輥笑嘻嘻。</div>
<div class='lg-row'>問渠是誰渠不知。</div>
</div><p style="margin-left:0em;text-indent:0em;" class="lg-abnormal"><div class='lg-row'>夢裏昇兜率。　閻浮待下生。　不須呈懵袋。　惡毒已流行。</div>
</p></div>
<div class='div-other'><a id='mulu66' />
<p class='h2'>放主丈睡</p><p style="margin-left:0em;text-indent:0em;" class="lg-abnormal"><div class='lg-row'>能所頓忘。　佯佯瞌睡。　一息不來。　百川鼎沸。</div>
</p></div>
<div class='div-other'><a id='mulu67' />
<p class='h2'>寒山拾得</p>
<div class="lg regular" style="margin-left:0em;"><div class='lg-row'>㸑下偷僧飯。　崖根抱虎眠。　懶吟長短句。　來把梵書看。</div>
<div class='lg-row'>真箇看牛。　皮也須穿。</div>
</div>
<div class="lg regular" style="margin-left:0em;"><div class='lg-row'>帚柄不忘。　寸心未息。　冷眼看人。　多少荊棘。　咄哉遺棄小兒。</div>
<div class='lg-row'>豐干草裏拾得。</div>
</div></div>
<div class='div-other'><a id='mulu68' />
<p class='h2'>寒山背身立</p>
<div class="lg regular" style="margin-left:0em;"><div class='lg-row'>罵豐干。　是者漢。　竹筒盛菜柤。　指出教人見。　其實只要知機。</div>
<div class='lg-row'>不欲彰頭露面。</div>
</div></div>
<div class='div-other'><a id='mulu69' />
<p class='h2'>拾得指空笑</p>
<div class="lg regular" style="margin-left:0em;"><div class='lg-row'>木屐竹帚。　粘脚綴手。　古佛家風。　泥猪疥狗。　指天大笑一聲。</div>
<div class='lg-row'>驚得虛空倒走。</div>
</div></div>
<div class='div-other'><a id='mulu70' />
<p class='h2'>豐干騎虎</p>
<div class="lg regular" style="margin-left:0em;"><div class='lg-row'>萬德不將來。　猛獸自馴伏。　一嘯出林。　陰風拔木。</div>
<div class='lg-row'>只知拊掌放憨。　不覺山青水綠。</div>
</div></div>
<div class='div-other'><a id='mulu71' />
<p class='h2'>寒拾問訊</p>
<div class="lg regular" style="margin-left:0em;"><div class='lg-row'>金銀窟裏出來。　彼此囊無一鏹。　鬪貧不鬪富。</div>
<div class='lg-row'>做盡窮伎倆。　大蟲來也。　急須合掌。</div>
</div></div>
<div class='div-other'><a id='mulu72' />
<p class='h2'>寒山作吟身勢</p>
<div class="lg regular" style="margin-left:0em;"><div class='lg-row'>一句子。　有也未。　蹙斷眉頭。　做盡手勢。　靠倒維摩記得無。</div>
<div class='lg-row'>至今一默喧天地。</div>
</div></div>
<div class='div-other'><a id='mulu73' />
<p class='h2'>拾得磨墨過筆</p>
<div class="lg regular" style="margin-left:0em;"><div class='lg-row'>頭戴樺皮冠。　脚穿破木履。　有磨墨過筆之功。</div>
<div class='lg-row'>無二千酬瀉瓶之水。　捉敗了也。　國清寺裡偷佛飯。</div>
<div class='lg-row'>元來是爾。</div>
</div></div>
<div class='div-other'><a id='mulu74' />
<p class='h2'>栽松道者</p><p style="margin-left:0em;text-indent:0em;" class="lg-abnormal"><div class='lg-row'>欝欝氷壑姿。　株株手親植。　欲知來去蹤。　雙峯聳寒碧。</div>
</p></div>
<div class='div-other'><a id='mulu75' />
<p class='h2'>蹈碓老盧</p><p style="margin-left:0em;text-indent:0em;" class="lg-abnormal"><div class='lg-row'>用智恰如愚。　無人辨得渠秕糠和月擣。　意在脫衣盂。</div>
</p></div>
<div class='div-other'><a id='mulu76' />
<p class='h2'>神光參達磨</p><p style="margin-left:0em;text-indent:0em;" class="lg-abnormal"><div class='lg-row'>石禪寒到骨。　松雪照清眸。　此道如山重。　難將一臂酬。</div>
</p></div>
<div class='div-other'><a id='mulu77' />
<p class='h2'>馬祖接石鞏</p><p style="margin-left:0em;text-indent:0em;" class="lg-abnormal"><div class='lg-row'>草枯山欲冷。　逗曉入重雲。　一箭無雙中。　何如射一群。</div>
</p></div>
<div class='div-other'><a id='mulu78' />
<p class='h2'>丹霞遇龐公</p><p style="margin-left:0em;text-indent:0em;" class="lg-abnormal"><div class='lg-row'>邂逅漉籬翁。　言談耳又聾。　不知何處去。　破帽裹西風。</div>
</p></div>
<div class='div-other'><a id='mulu79' />
<p class='h2'>良遂見麻谷</p><p style="margin-left:0em;text-indent:0em;" class="lg-abnormal"><div class='lg-row'>閉戶復携鉏。　雲深路更迂。　須知形影外。　肝膽向人輸。</div>
</p></div>
<div class='div-other'><a id='mulu80' />
<p class='h2'>藥山和尚</p><p style="margin-left:0em;text-indent:0em;" class="lg-abnormal"><div class='lg-row'>以梵夾。　對淨瓶。　一字不掛眼。　常轉如是經。</div>
</p></div>
<div class='div-other'><a id='mulu81' />
<p class='h2'>懶瓚和尚</p><p style="margin-left:0em;text-indent:0em;" class="lg-abnormal"><div class='lg-row'>石床氷冷。　糞火芋香。　深撥淺得。　滋味最長。</div>
</p></div>
<div class='div-other'><a id='mulu82' />
<p class='h2'>支遁和尚歸休圖</p><p style="margin-left:0em;text-indent:0em;" class="lg-abnormal"><div class='lg-row'>忍寒騎瘦馬。　雙眼碧於秋。　寄語王公道。　無錢買沃州。</div>
</p></div>
<div class='div-other'><a id='mulu83' />
<p class='h2'>郁山主</p><p style="margin-left:0em;text-indent:0em;" class="lg-abnormal"><div class='lg-row'>日暖跨驢出。　溪橋欵步行。　因思遭攧處。　寸草不曾生。</div>
</p></div>
<div class='div-other'><a id='mulu84' />
<p class='h2'>政黃牛</p><p style="margin-left:0em;text-indent:0em;" class="lg-abnormal"><div class='lg-row'>朝看白雲去。　暮騎黃犢歸。　山窮橋斷處。　鷺鷥那得知。</div>
</p></div>
<div class='div-other'><a id='mulu85' />
<p class='h2'>亮座主</p>
<div class="lg regular" style="margin-left:0em;"><div class='lg-row'>虛空講得。　參天荊棘。　一喚回頭。　杳無蹤跡。　夕陽掛樹梢。</div>
<div class='lg-row'>依然隱不得。</div>
</div></div>
<div class='div-other'><a id='mulu86' />
<p class='h2'>泉大道浴湫圖</p><p style="margin-left:0em;text-indent:0em;" class="lg-abnormal"><div class='lg-row'>[拚-ㄙ+ㄊ]身躍入深淵。　等閑握起龍首。　腥風怒雷。　烏飛兔走。</div>
<div class='lg-row'>驚得慈明幾掣肘。　乞兒伎倆不多。千古鱠炙人口。</div>
<div class='lg-row'>好將白棒劈脊摟。　咄。</div>
</p></div>
<div class='div-other'><a id='mulu87' />
<p class='h2'>朝陽對月</p>
<div class="lg regular" style="margin-left:0em;"><div class='lg-row'>寒暑不到處。　山窮石自枯。　涕零知骨冷。　隨分著工夫。</div>
<div class='lg-row'>一卷無題目。　持來傍石根。　眼昏嫌字小。　華梵恐難分。</div>
</div></div>
<div class='div-other'><a id='mulu88' />
<p class='h2'>趙州和尚</p><p style="margin-left:0em;text-indent:0em;" class="lg-abnormal"><div class='lg-row'>眼似鼓椎。　頭如木杓。　欲識趙州。　八十行脚。</div>
</p></div>
<div class='div-other'><a id='mulu89' />
<p class='h2'>臨際大師</p><p style="margin-left:0em;text-indent:0em;" class="lg-abnormal"><div class='lg-row'>黃檗棒頭。　大愚肋下。　後代兒孫。　烏焉成馬。</div>
</p></div>
<div class='div-other'><a id='mulu90' />
<p class='h2'>普化和尚</p>
<div class="lg regular" style="margin-left:0em;"><div class='lg-row'>呈真嚇殺盤山。　對眾侮慢臨際。　靜處畏影逃形。</div>
<div class='lg-row'>鬧裏掀天撲地。　鎮州城外活埋。　至今雞驚犬吠。</div>
</div></div>
<div class='div-other'><a id='mulu91' />
<p class='h2'>雲門大師</p>
<div class="lg regular" style="margin-left:0em;"><div class='lg-row'>掉發睦州。　脫賺靈樹。　赤體露金風。　清波無透路。</div>
<div class='lg-row'>阿師脚跛不能行。　休對乾峯南嶽去。</div>
</div></div>
<div class='div-other'><a id='mulu92' />
<p class='h2'>玄沙和尚</p><p style="margin-left:0em;text-indent:0em;" class="lg-abnormal"><div class='lg-row'>不出飛猿。　皮下有血。　釣魚放生。　死中得活。　譏雪峯用力太過。</div>
<div class='lg-row'>笑靈雲根底未徹。　只知意在鉤頭。</div>
<div class='lg-row'>不覺眼中著屑。　阿呵呵。　誰辨別。　萬頃煙波。　一鉤新月。</div>
</p></div>
<div class='div-other'><a id='mulu93' />
<p class='h2'>舡子和尚</p>
<div class="lg regular" style="margin-left:0em;"><div class='lg-row'>煙水寒扁舟小。　華亭江上相尋討。　負命底劈口一橈。</div>
<div class='lg-row'>點頭處狼藉不少。　父子怯相酬。　誰道翻身早。</div>
<div class='lg-row'>出黃蘆入紅蓼。　收拾[糸*系]綸。　江天未曉。</div>
</div></div>
<div class='div-other'><a id='mulu94' />
<p class='h2'>太白興禪師</p>
<div class="lg regular" style="margin-left:0em;"><div class='lg-row'>泯跡深藏一塢雲。　仙官何事苦相親。修行不是無靈驗。</div>
<div class='lg-row'>懶作關門閑戶人。</div>
</div></div>
<div class='div-other'><a id='mulu95' />
<p class='h2'>宗庵主</p><p style="margin-left:0em;text-indent:0em;" class="lg-abnormal"><div class='lg-row'>袈裟裹草鞋。　赤脚桐城走。　只者破生涯。　抵死揚家醜。</div>
</p></div>
<div class='div-other'><a id='mulu96' />
<p class='h2'>慈明圓和尚</p><p style="margin-left:0em;text-indent:0em;" class="lg-abnormal"><div class='lg-row'>去見神鼎諲。　絕叫屋梁倒。　不得脫手法。　打折爾驢腰。</div>
</p></div>
<div class='div-other'><a id='mulu97' />
<p class='h2'>楊岐會和尚</p><p style="margin-left:0em;text-indent:0em;" class="lg-abnormal"><div class='lg-row'>灰頭土面。　弄假像真。　三脚驢子。　獨角麒麟。</div>
</p></div>
<div class='div-other'><a id='mulu98' />
<p class='h2'>雪竇顯禪師</p><p style="margin-left:0em;text-indent:0em;" class="lg-abnormal"><div class='lg-row'>凝而不結。　混而常清。　挺然嶽立。　卒乎砥平。　擬師之道兮。</div>
<div class='lg-row'>虛空釘橛。　美師之德兮。　色裏膠青。</div>
<div class='lg-row'>妙高萬疊兮。　春歸錦鏡。　翠螺一抹兮。　霜後洞庭。</div>
<div class='lg-row'>在彼在此兮。　初無朕跡。　或舒或卷兮。　水赴滄溟。</div>
<div class='lg-row'>遐想高躅兮。　實我法城。</div>
</p></div>
<div class='div-other'><a id='mulu99' />
<p class='h2'>黃龍南禪師</p>
<div class="lg regular" style="margin-left:0em;"><div class='lg-row'>出泐潭之水。　奮衡山之雲。　三關多漏網。　誰是負恩人。</div>
<div class='lg-row'>晦堂之下有清新。</div>
</div></div>
<div class='div-other'><a id='mulu100' />
<p class='h2'>白雲端和尚</p><p style="margin-left:0em;text-indent:0em;" class="lg-abnormal"><div class='lg-row'>接納少機關。　勘驗無眼目。　時時膈氣築。　只要煨蘆菔。</div>
</p></div>
<div class='div-other'><a id='mulu101' />
<p class='h2'>保寧勇和尚</p>
<div class="lg regular" style="margin-left:0em;"><div class='lg-row'>性燥衲僧。　佒佯座主。　抹過村草步頭。　直下挨肩佛祖。</div>
<div class='lg-row'>楊岐其師。　白雲其侶。一鳴鳳臺。　凌跨今古。</div>
</div></div>
<div class='div-other'><a id='mulu102' />
<p class='h2'>五祖演和尚</p><p style="margin-left:0em;text-indent:0em;" class="lg-abnormal"><div class='lg-row'>師之道兮。　不可得而稱。　師之德兮。　不可得而述。</div>
<div class='lg-row'>師之行兮。　不可得而聞。　師之業兮。　不可得而見。</div>
<div class='lg-row'>道德行業聞見稱述。　世人昭昭然。　若其荷佛祖慧命於將仆之際。</div>
<div class='lg-row'>轉凡夫於賢聖之域。</div>
<div class='lg-row'>是謂之東山老人。　吾不得而知焉。</div>
</p></div>
<div class='div-other'><a id='mulu103' />
<p class='h2'>圓悟勤禪師</p><p style="margin-left:0em;text-indent:0em;" class="lg-abnormal"><div class='lg-row'>尸碧岩。　謗乳竇。　擊高庵據甌阜。　此皆人所議論不到。</div>
<div class='lg-row'>說甚麼減竈法無文印。　盡情約下置而勿論。</div>
<div class='lg-row'>或曰毀譽不在乎兩端之間。　藞苴翁別有長處。　咄。</div>
</p></div>
<div class='div-other'><a id='mulu104' />
<p class='h2'>虎丘隆和尚</p>
<div class="lg regular" style="margin-left:0em;"><div class='lg-row'>柔弱丰神。　骨器剛大。　小喜多嗔。　貴買賤賣。　形影師資二十年。</div>
<div class='lg-row'>所以圓悟目之為睡虎者也。</div>
</div></div>
<div class='div-other'><a id='mulu105' />
<p class='h2'>宏智禪師</p><p style="margin-left:0em;text-indent:0em;" class="lg-abnormal"><div class='lg-row'>金鳳初鳴。　玉人啟戶。　露冷風高。　子歸就父。</div>
</p></div>
<div class='div-other'><a id='mulu106' />
<p class='h2'>大慧禪師</p><p style="margin-left:0em;text-indent:0em;" class="lg-abnormal"><div class='lg-row'>前無釋迦。　後無達磨。　罵雨罵風。　祗要做大。</div>
<div class='lg-row'>黑漆竹篦。　胡打亂打。　是佛是魔。　劈面便唾。　因茲天降其咎。</div>
<div class='lg-row'>衡陽梅陽。　十七年吞飢忍餓。　將謂萬里生還知非。</div>
<div class='lg-row'>元來一星子。　不曾改過。　者般瞎禿得人憎。</div>
<div class='lg-row'>天上人間無兩箇。　咄。</div>
</p></div>
<div class='div-other'><a id='mulu107' />
<p class='h2'>應庵和尚</p>
<div class="lg regular" style="margin-left:0em;"><div class='lg-row'>奮劈胸拳。　撈摸虛空骨髓。　開活人眼。　瞎却自己頂門。</div>
<div class='lg-row'>從茲海湧峯危。　是謂東山正續。</div>
</div></div>
<div class='div-other'><a id='mulu108' />
<p class='h2'>密庵和尚</p>
<div class="lg regular" style="margin-left:0em;"><div class='lg-row'>行脚不到大徹堂前。　剛要凌滅應庵門戶。　指柳罵楊。</div>
<div class='lg-row'>吹沙嗅土。　却笑謝郎眉忒竪。　欲識中峯箇裏人。</div>
<div class='lg-row'>無尾大蟲不是虎。</div>
</div></div>
<div class='div-other'><a id='mulu109' />
<p class='h2'>石窓和尚</p>
<div class="lg regular" style="margin-left:0em;"><div class='lg-row'>秋鷺翹松。　寒蟾臥水。　芝峯老骨錐。　不在明白裡。</div>
<div class='lg-row'>離婁師曠覓無蹤。　千古萬古秖。者是。</div>
</div></div>
<div class='div-other'><a id='mulu110' />
<p class='h2'>松源和尚</p>
<div class="lg regular" style="margin-left:0em;"><div class='lg-row'>水庵室裏。　爭鋒一掌打得耳聾。　從茲喚鐘作甕。</div>
<div class='lg-row'>滅却楊岐正宗。　自謂木菴可入。　却言不識中峯。</div>
</div></div>
<div class='div-other'><a id='mulu111' />
<p class='h2'>運庵先師</p><p style="margin-left:0em;text-indent:0em;" class="lg-abnormal"><div class='lg-row'>行脚祇。　參松源。　早是信卜賣屋。　更說東山正傳。</div>
<div class='lg-row'>大似老馬嚼粟。　近人情無面目。　引得兒孫阿轆轆。</div>
<div class='lg-row'>報恩盡力讚揚。　也是鷺股割肉。</div>
</p></div>
<div class='div-other'><a id='mulu112' />
<p class='h2'>南明不庵悟和尚</p>
<div class="lg regular" style="margin-left:0em;"><div class='lg-row'>飛來峯下。　打失護身符子。　南明山中。　罵詈三平祖師。</div>
<div class='lg-row'>闡提薄福。　俗眼難窺。　夫是之謂不庵老古錐。</div>
</div></div>
<div class='div-other'><a id='mulu113' />
<p class='h2'>南嶽修首座</p><p style="margin-left:0em;text-indent:0em;" class="lg-abnormal"><div class='lg-row'>雲霧充飢腹。　煙霞補破衣。　祝融峯頂寺。　幾度對斜暉。</div>
</p></div>
<div class='div-other'><a id='mulu114' />
<p class='h2'>靈隱石鼓夷和尚</p>
<div class="lg regular" style="margin-left:0em;"><div class='lg-row'>面目嚴冷很。　氣如雲。　攛掇翁木大。　顛倒上樹。</div>
<div class='lg-row'>品藻果罵天。　見地不親。　咬牙囓齒。　走石飛塵。</div>
<div class='lg-row'>鷲峯別有劫壺春。</div>
</div></div>
<div class='div-other'><a id='mulu115' />
<p class='h2'>靈山古雲粹法師</p><p style="margin-left:0em;text-indent:0em;" class="lg-abnormal"><div class='lg-row'>三觀互融顯其機。　十門不二蕩其跡。　如月印水兮光入其微。</div>
<div class='lg-row'>如春在花兮香襲其裓。　是謂教庠之英北峯之嫡。</div>
<div class='lg-row'>描邈將來不如伊。　從教大地無人識。</div>
</p></div>
<div class='div-other'><a id='mulu116' />
<p class='h2'>玉泉普明法師</p><p style="margin-left:0em;text-indent:0em;" class="lg-abnormal"><div class='lg-row'>金石絲竹。　難以類乎聲。　碧雲清風。難以同其調。</div>
<div class='lg-row'>玉光幽潔。　花信融通。　妙在有無外。　豈墮空假中。</div>
<div class='lg-row'>張生伏筆。　何處形容。　此是適庵老子之常準。</div>
<div class='lg-row'>肯與能詩能畫者同。　藉藉流芳靈苑寺。</div>
<div class='lg-row'>眇然千古仰高蹤。</div>
</p></div>
<div class='div-other'><a id='mulu117' />
<p class='h2'>出山古像</p>
<div class="lg regular" style="margin-left:0em;"><div class='lg-row'>金鐘夜擊九重城。　六載歸來改瘦形。　待得眾生心眼活。</div>
<div class='lg-row'>雪山依舊碧崚嶒。</div>
</div></div>
<div class='div-other'><a id='mulu118' />
<p class='h2'>維摩示疾圖</p><p style="margin-left:0em;text-indent:0em;" class="lg-abnormal"><div class='lg-row'>一生口嘴嘮嘈。　偏要攙行奪市。　詐病毘耶離城。</div>
<div class='lg-row'>引得許多閑神野鬼。　稽首淨名。　咄。　我不識爾。</div>
</p></div>
<div class='div-other'><a id='mulu119' />
<p class='h2'>布袋回頭笑髑髏</p><p style="margin-left:0em;text-indent:0em;" class="lg-abnormal"><div class='lg-row'>咄者髑髏。　荒草堆頭。　歛眉一笑。　萬壑雲收。</div>
</p></div>
<div class='div-other'><a id='mulu120' />
<p class='h2'>三教合一面</p><p style="margin-left:0em;text-indent:0em;" class="lg-abnormal"><div class='lg-row'>龜證無功。　會三歸一。　各有面子。　不欲露出。</div>
</p></div>
<div class='div-other'><a id='mulu121' />
<p class='h2'>懶瓚和尚</p><p style="margin-left:0em;text-indent:0em;" class="lg-abnormal"><div class='lg-row'>枕石苔生。　崖藤影綠。　天書促行。　芋子未熟。</div>
</p></div>
<div class='div-other'><a id='mulu122' />
<p class='h2'>鰕子和尚</p><p style="margin-left:0em;text-indent:0em;" class="lg-abnormal"><div class='lg-row'>清溪影寒。　以鰕為目。　無柄爪籬。　東摝西摝。</div>
</p></div>
<div class='div-other'><a id='mulu123' />
<p class='h2'>郁山主</p>
<div class="lg regular" style="margin-left:0em;"><div class='lg-row'>[彳*京]彴蹈翻天地黑。　盲驢惡㑃弄蹄行。　從茲不到茶川上。</div>
<div class='lg-row'>溪水自涵山影清。</div>
</div></div>
<div class='div-other'><a id='mulu124' />
<p class='h2'><span class='corr'>政</span>黃牛</p>
<div class="lg regular" style="margin-left:0em;"><div class='lg-row'>犢角銅瓶掛曉煙。　溪山多是往來篇。　不知底事吟情險。</div>
<div class='lg-row'>吹落秋風白鳥邊。</div>
</div></div>
<div class='div-other'><a id='mulu125' />
<p class='h2'>朝陽毳衲</p>
<div class="lg regular" style="margin-left:0em;"><div class='lg-row'>鍼無肉補不足。　傍晨曦倚岩谷。　怕見黃葉飛。</div>
<div class='lg-row'>未風先皺眉。</div>
</div></div>
<div class='div-other'><a id='mulu126' />
<p class='h2'>對月了經</p>
<div class="lg regular" style="margin-left:0em;"><div class='lg-row'>欲要了無可了。　山頭月圓又缺。　只好罷休看。</div>
<div class='lg-row'>夜深風露寒。</div>
</div></div>
<div class='div-other'><a id='mulu127' />
<p class='h2'>寒山拾得</p><p style="margin-left:0em;text-indent:0em;" class="lg-abnormal"><div class='lg-row'>五峯石上。　雙㵎松邊。　是者伎倆。　莫罵豐干。</div>
</p></div>
<div class='div-other'><a id='mulu128' />
<p class='h2'>上竺柏庭月法師畫像</p><p style="margin-left:0em;text-indent:0em;" class="lg-abnormal"><div class='lg-row'>厚重如山。　寬大如海。　丹青有神。　莫擬其踪。　僧繇筆妙。</div>
<div class='lg-row'>難狀其跡。　如上國之春歸。　香風四吹。</div>
<div class='lg-row'>如銀蟾之出水。　萬象歛影。　是為三教融通大法之宗主者也。</div>
</p></div>
<div class='div-other'><a id='mulu129' />
<p class='h2'>無準和尚禪者請贊仍侍立</p>
<div class="lg regular" style="margin-left:0em;"><div class='lg-row'>移圓就方則辛。　抑方為圓則苦。　衲鑿不相入。</div>
<div class='lg-row'>是無準門戶。　五峯峨峨兮等觀。　萬象撥撥兮誰覩。</div>
<div class='lg-row'>霜降水落子歸就父。</div>
</div></div>
<div class='div-other'><a id='mulu130' />
<p class='h2'>寶嚴崇辯訥法師畫像</p>
<div class="lg regular" style="margin-left:0em;"><div class='lg-row'>身槁如柴。　眼明如電。　衡鑑台嶺。　品藻山外之宗。</div>
<div class='lg-row'>揮呵悟門。　不墮文字之相。　以訥為辯。　以戒為礙。</div>
<div class='lg-row'>橫拈麈尾。　雨花傾。　萬象森羅俱鼎沸。</div>
</div></div>
<div class='div-other'><a id='mulu131' />
<p class='h2'>寶林遠和尚游山像師孫侍行</p>
<div class="lg regular" style="margin-left:0em;"><div class='lg-row'>德臘俱高。　孫枝益茂。　以勤儉苦節。　中興隷業。</div>
<div class='lg-row'>以老氣餘韻。　平視諸方。　眉稜垂雪。　杖竹凝霜。</div>
<div class='lg-row'>步趨有人兮。　清風可繼。　澹常古道兮。　劫外徜徉。</div>
</div></div></div>
<div class='div-other'><a id='mulu132' />
<p class='h1'>禮祖塔</p>
<div class='div-other'><a id='mulu133' />
<p class='h2'>寶峯馬大師</p>
<div class="lg regular" style="margin-left:0em;"><div class='lg-row'>舌貫鼻端。　牛行虎視。　祇者形模。　轉增聾戾。</div>
<div class='lg-row'>萬丈寒潭兮。　泐水無波。　千仞寶山兮。　浮圖鎖翠。</div>
<div class='lg-row'>八十四人兮。　猶居學地。</div>
</div></div>
<div class='div-other'><a id='mulu134' />
<p class='h2'>大梅常禪師</p><p style="margin-left:0em;text-indent:0em;" class="lg-abnormal"><div class='lg-row'>鼯鼠聲中。　顛來倒去。　馬頷驢腮。　不須解註。</div>
</p></div>
<div class='div-other'><a id='mulu135' />
<p class='h2'>龍牙遁禪師</p>
<div class="lg regular" style="margin-left:0em;"><div class='lg-row'>翠微際北腕頭短。　洞水逆流方到家。　年老脚跟宜著襪。</div>
<div class='lg-row'>不能隨處蹈泥沙。</div>
</div></div>
<div class='div-other'><a id='mulu136' />
<p class='h2'>石霜千僧塚</p>
<div class="lg regular" style="margin-left:0em;"><div class='lg-row'>萬指恬然一路歸。　髑髏對對眼如眉。　須知一色明邊外。</div>
<div class='lg-row'>生死如何搆得伊。</div>
</div></div>
<div class='div-other'><a id='mulu137' />
<p class='h2'>石霜慈明大師</p><p style="margin-left:0em;text-indent:0em;" class="lg-abnormal"><div class='lg-row'>水繞山圍獅子窟。　赫赫金毛從此出。　野犴既死狐兔悲。</div>
<div class='lg-row'>天下叢林鬧聒聒。　我來不敢重步行。</div>
<div class='lg-row'>森嚴匝匝清風生。　三拜無言出門去。　煙笛一聲牛背橫。</div>
</p></div>
<div class='div-other'><a id='mulu138' />
<p class='h2'>明招謙禪師</p>
<div class="lg regular" style="margin-left:0em;"><div class='lg-row'>藤深蔓短塔纍纍。　以眼名龍恐是伊。　放下泥盤叉手笑。</div>
<div class='lg-row'>阿師曾誤矮闍梨。</div>
</div></div>
<div class='div-other'><a id='mulu139' />
<p class='h2'>牧護和尚定身</p>
<div class="lg regular" style="margin-left:0em;"><div class='lg-row'>牧牧純來歲月多。　至今殼漏未消磨。　莫嫌截斷蘇溪水。</div>
<div class='lg-row'>尚有禪嵓掛緣蘿。</div>
</div></div>
<div class='div-other'><a id='mulu140' />
<p class='h2'>明教大師</p>
<div class="lg regular" style="margin-left:0em;"><div class='lg-row'>道樹將摧皇祐間。　力扶危處幾多難。　因思今日安然者。</div>
<div class='lg-row'>忍數空庭竹幾竿。</div>
</div></div>
<div class='div-other'><a id='mulu141' />
<p class='h2'>覺範和尚塔在同安</p>
<div class="lg regular" style="margin-left:0em;"><div class='lg-row'>說文字禪。　籠絡虛空。　罵古塔主。　不明要旨。　褒貶抑揚。</div>
<div class='lg-row'>流行坎止。　棲鳳嵓高插杳冥。　落花啼鳥誰相委。</div>
</div></div></div>
<div class='div-other'><a id='mulu142' />
<p class='h1'>佛事</p>
<div class='div-other'><a id='mulu143' />
<p class='h2'>沙彌落髮</p>
<div class="lg regular" style="margin-left:0em;"><div class='lg-row'>溪深杓柄長。　雪嶠曾髠庵主。　非風幡競辨。　印宗親鬀老盧。</div>
<div class='lg-row'>宣去周羅。　繼此高躅。</div>
</div></div>
<div class='div-other'><a id='mulu144' />
<p class='h2'>棘林請為二沙彌付衣</p>
<div class="lg regular" style="margin-left:0em;"><div class='lg-row'>做處縝密。　且非割截而成。　轉手付來。　暗合寶鏡三昧。</div>
<div class='lg-row'>二子頂受。　是真克家。</div>
</div></div>
<div class='div-other'><a id='mulu145' />
<p class='h2'>積直歲持鉢歸秉炬</p><p style="margin-left:0em;text-indent:0em;" class="lg-abnormal"><div class='lg-row'>颺下手中鍬子。　從教田地荒蕪。　托起無底鉢盂。</div>
<div class='lg-row'>直取上方香積。　眾既飽德。　高臥雲林。　丙丁童子暗催煎。</div>
<div class='lg-row'>箇裡要尋條活路。　非活路霜空。　月墮猿啼處。</div>
</p></div>
<div class='div-other'><a id='mulu146' />
<p class='h2'>文彬藏主秉炬</p>
<div class="lg regular" style="margin-left:0em;"><div class='lg-row'>文質彬彬。　特行獨立。　一大藏教。　詮註不及。　火就燥水就濕。</div>
<div class='lg-row'>瞥爾轉頭來。　野外春風急。</div>
</div></div>
<div class='div-other'><a id='mulu147' />
<p class='h2'>跛脚碣上座起龕</p>
<div class="lg regular" style="margin-left:0em;"><div class='lg-row'>碣斗禪和。　行履各別。　脚高脚低。　東瞥西瞥。　轉處自然活鱍鱍。</div>
<div class='lg-row'>碣上座興難遏。　欵欵出門。　靈山路滑。</div>
</div></div>
<div class='div-other'><a id='mulu148' />
<p class='h2'>震上座起骨</p>
<div class="lg regular" style="margin-left:0em;"><div class='lg-row'>萬里見靈山。　震威遭一喝。　生死牢關。　一交打徹。</div>
<div class='lg-row'>火冷雲寒桂子香。　脚頭到處乾坤闊。</div>
</div></div>
<div class='div-other'><a id='mulu149' />
<p class='h2'>韶上座入塔</p>
<div class="lg regular" style="margin-left:0em;"><div class='lg-row'>煅過了也。　鏗然有聲。　彩鳳自然翔集。　何須九變而成。</div>
<div class='lg-row'>收拾歸何處。　數峯雲外青。</div>
</div></div>
<div class='div-other'><a id='mulu150' />
<p class='h2'>善牧上座起龕</p>
<div class="lg regular" style="margin-left:0em;"><div class='lg-row'>牧得純。　難拘束。　拽脫鼻繩。　東觸西觸。　倒拈蘆管。</div>
<div class='lg-row'>逆風吹。　雨過湖山春草綠。</div>
</div></div>
<div class='div-other'><a id='mulu151' />
<p class='h2'>有本上座起骨</p>
<div class="lg regular" style="margin-left:0em;"><div class='lg-row'>有來由無本據。　脚瘦草鞋寬。　巉巉鋒骨露。　本禪人何處去。</div>
<div class='lg-row'>寶所在近。　更進一步。</div>
</div></div>
<div class='div-other'><a id='mulu152' />
<p class='h2'>永嘉住上座起龕</p>
<div class="lg regular" style="margin-left:0em;"><div class='lg-row'>住則不寺。　寺則不住。　鐵壁銀山。　丹霄獨步。　野猿啼處月三更。</div>
<div class='lg-row'>人在雁峯看瀑布。</div>
</div></div>
<div class='div-other'><a id='mulu153' />
<p class='h2'>芝上座起龕</p>
<div class="lg regular" style="margin-left:0em;"><div class='lg-row'>丘壑靈襟。　紫芝眉宇。　抹過死生關。　點頭還自許。</div>
<div class='lg-row'>出門隄柳正依依。　黃鶯枝上分明語。</div>
</div></div>
<div class='div-other'><a id='mulu154' />
<p class='h2'>質知庫鎖龕</p>
<div class="lg regular" style="margin-left:0em;"><div class='lg-row'>無矯偽。　多質直。　竪百橫千。　對本收息。　質知庫日暮。</div>
<div class='lg-row'>也收取鑰匙。</div>
</div></div>
<div class='div-other'><a id='mulu155' />
<p class='h2'>禋上座秉炬</p><p style="margin-left:0em;text-indent:0em;" class="lg-abnormal"><div class='lg-row'>衲僧歸元處。　三尺火把子。　無明性燥。　觱栗鉢喇。</div>
<div class='lg-row'>無出乎此。　禋上座久貧乍富。　看看得入手去也。</div>
<div class='lg-row'>擲下火把。　大眾不要眼熱。</div>
</p></div>
<div class='div-other'><a id='mulu156' />
<p class='h2'>道興上座秉炬</p>
<div class="lg regular" style="margin-left:0em;"><div class='lg-row'>道無所據。　山深水寒。　一念未興。　死門路活。　要知兩處收功。</div>
<div class='lg-row'>識取丙丁童子。　丙丁童子。　諾。　擲下火把。　好好服事著。</div>
</div></div>
<div class='div-other'><a id='mulu157' />
<p class='h2'>嘉禾使君。請行端平新橋</p><p style="margin-left:0em;text-indent:0em;" class="lg-abnormal"><div class='lg-row'>天巧神工不日成。　萬年勳業建端平。　行行闊步青霄外。</div>
<div class='lg-row'>回首方知是化城。　大眾還知麼。　昔日舟橫斷岸。</div>
<div class='lg-row'>常懷病涉之憂。　旅逆窮途。　每發未歸之歎。</div>
<div class='lg-row'>是以。　邦侯垂濟川之手。　居士奮截流之機。</div>
<div class='lg-row'>從險處築起根基。　就虛空故成世界。</div>
<div class='lg-row'>月籠煙樹。　依稀方廣勝游。　日落江城。　髣髴洛陽佳處。</div>
<div class='lg-row'>說甚連山貫海望越通吳。　南來北往等是到家。</div>
<div class='lg-row'>者裡那邊無非活路。　且最初一步如何履踐。</div>
<div class='lg-row'>以手打一圓相。　脚頭自此乾坤闊。</div>
<div class='lg-row'>願力還同劫石堅。</div>
</p></div></div>
<p class='juan'>虛堂和尚語錄卷之六</p>
</div><!-- end of div[@id='body'] -->
</body></html>