<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>虛堂和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu42' />虛堂和尚語錄卷之五</p>
<div class='div-other'><a id='mulu43' />
<p class='h1'>頌古</p><p class="byline">侍者　無隱　編</p><p style="margin-left:1em">世尊忉利天為母說法。優填王思佛。</p>

<div class="lg regular" style="margin-left:0em;"><div class='lg-row'>紫金光聚照山河。　天上人間意氣多。　曾勅文殊領徒眾。</div>
<div class='lg-row'>毘耶城裏問維摩。</div>
</div><p style="margin-left:1em">世尊因。乾闥婆王奏樂。其時山河大地。盡作琴聲。迦葉起舞。王問迦葉。豈不是阿羅漢。諸滿已盡。何更有餘習。世尊云。實無餘習。莫謗法也。</p>

<div class="lg regular" style="margin-left:0em;"><div class='lg-row'>有三尺劍。　可以謁趙國。　無千里眼。　難以見懸絲。</div>
<div class='lg-row'>巍巍堂堂。　三界大師。</div>
</div><p style="margin-left:1em">世尊因。外道問。不問有言。不問無言。佛良久。</p>

<div class="lg regular" style="margin-left:0em;"><div class='lg-row'>有力量人終是別。　等閑垂手便相應。　何如夜半榑桑日。</div>
<div class='lg-row'>推上須彌最上層。</div>
</div><p style="margin-left:1em">罽賓國王。仗劍問師子尊者。</p>

<div class="lg regular" style="margin-left:0em;"><div class='lg-row'>夜闌天際墮金盆。　膝上焦桐調轉新。　易水悲風輕按指。</div>
<div class='lg-row'>鸞膠難續斷膓人。</div>
</div><p style="margin-left:1em">婆子燒庵。</p>

<div class="lg regular" style="margin-left:0em;"><div class='lg-row'>鐵壁迸開雲片片。　黑山輥出月團團。　就中明暗相凌處。</div>
<div class='lg-row'>天外出頭誰解看。</div>
</div><p style="margin-left:1em">善財童子參五十三知識。末後到彌勒樓閣。</p>

<div class="lg regular" style="margin-left:0em;"><div class='lg-row'>大人境界終難到。　到後如何說向人。　不是當人知見力。</div>
<div class='lg-row'>莫將知見別疎親。</div>
</div><p style="margin-left:1em">達磨見梁武帝。</p>

<div class="lg regular" style="margin-left:0em;"><div class='lg-row'>玉簫吹徹鳳凰臺。　古殿深沈曉未開。　滿地落花春已過。</div>
<div class='lg-row'>綠陰空鎖舊莓苔。</div>
</div><p style="margin-left:1em">楞嚴經云。吾不見時。何不見吾不見之處。</p>

<div class="lg regular" style="margin-left:0em;"><div class='lg-row'>石潤非玉。　水麗非金。　大禹決而西㴑。　卞和泣而陸沈。</div>
<div class='lg-row'>美兮渺兮。　錯古礱今。</div>
</div><p style="margin-left:1em">昔有老宿。一夏不為師僧說話。</p>

<div class="lg regular" style="margin-left:0em;"><div class='lg-row'>冷冷寒溜泣秋壑。　纔會滄溟便泛舟。　見說許由曾洗耳。</div>
<div class='lg-row'>可憐巢父更鞭牛。</div>
</div><p style="margin-left:1em">維摩經云。其施汝者不名福田。</p>
<p style="margin-left:0em;text-indent:0em;" class="lg-abnormal"><div class='lg-row'>青山白雲。　碧溪蘿月。　畫虎成狸。　只得一橛。</div>
</p><p style="margin-left:1em">智者大師在南嶽。悟法華三昧。</p>

<div class="lg regular" style="margin-left:0em;"><div class='lg-row'>好將真法供如來。　花在幽巖險處開。　一夜狂風吹欲盡。</div>
<div class='lg-row'>落英無數點蒼苔。</div>
</div><p style="margin-left:1em">老子曰。視之不見。名曰夷。聽之不聞。名曰希。摶之不得。名曰微。此三者不可致詰。</p>

<div class="lg regular" style="margin-left:0em;"><div class='lg-row'>青牛仙。去不虛傳。　常用虛中落斷邊。　自是一生多蹇薄。</div>
<div class='lg-row'>夜深猶立古皇前。</div>
</div><p style="margin-left:1em">南嶽思大禪師。因誌公令人傳語。</p>

<div class="lg regular" style="margin-left:0em;"><div class='lg-row'>一口吞盡三世佛。　牙如劍樹眼如鈴。　斷絃不必鸞膠續。</div>
<div class='lg-row'>只要知音側耳聽。</div>
</div><p style="margin-left:1em">夫子曰。朝聞道夕死可矣。</p>

<div class="lg regular" style="margin-left:0em;"><div class='lg-row'>籩䇺纔陳見聖人。　莫將生死較疎親。　清臺曆日煩君看。</div>
<div class='lg-row'>一歲終須有一春。</div>
</div><p style="margin-left:1em">倩女離魂。</p>
<p style="margin-left:0em;text-indent:0em;" class="lg-abnormal"><div class='lg-row'>行弔先桃茢。　喪車後紙錢。　老胡門下客。　寧可入黃泉。</div>
</p><p style="margin-left:1em">調達謗佛。</p>

<div class="lg regular" style="margin-left:0em;"><div class='lg-row'>萬仞崖頭[拚-ㄙ+ㄊ]得去。　不知何處覓全屍。　業風吹起再甦醒。</div>
<div class='lg-row'>却問如今是甚時。</div>
</div><p style="margin-left:1em">女子出定。</p>
<p style="margin-left:0em;text-indent:0em;" class="lg-abnormal"><div class='lg-row'>野水浮輕楫。　暖煙生紫蒪。　晚來湖上望。　多是罟魚人。</div>
</p><p>王常侍訪臨際。問。者一堂僧。還看經否。</p>

<div class="lg regular" style="margin-left:0em;"><div class='lg-row'>事到無心不苟欺。　烏玄鵠白尚懷疑。　自非親見黃頭老。</div>
<div class='lg-row'>爭敢逢人泄漏伊。</div>
</div><p style="margin-left:1em">楊大年。參廣慧璉和尚。發明有頌。八角磨盤空裏走。金毛獅子變作狗。擬欲將身北斗藏。直須合掌南辰後。</p>
<p style="margin-left:0em;text-indent:0em;" class="lg-abnormal"><div class='lg-row'>白石鑿鑿。　韞爾美璞。　君子道晦。　君子斯樂。</div>
</p><p style="margin-left:1em">陳操尚書。一日與眾官登樓。望見數僧。有一官人云。來者總是行脚僧。尚書云。不是。官人云。焉知不是。尚書云。待近與諸公勘過。須臾僧至。尚書召云。上座。僧舉首。尚書云。不信道。</p>

<div class="lg regular" style="margin-left:0em;"><div class='lg-row'>李咸曾相壺丘子。　隨變難分丞自逃。　輸與高樓凝望者。</div>
<div class='lg-row'>炯然明可察秋毫。</div>
</div><p style="margin-left:1em">龐居士臨示寂。以首藉于頔相公膝。囑云。但願空諸所有。慎勿實諸所無。</p>
<p style="margin-left:0em;text-indent:0em;" class="lg-abnormal"><div class='lg-row'>欲識窮原處。　何人為指迷。　夕陽鷄犬外。　桃李自成蹊。</div>
</p><p style="margin-left:1em">裴相國問僧。看甚麼經。僧云。無言童子經。裴云。有幾卷。僧云。兩卷。裴云。既是無言。為甚却有兩卷。僧無語。</p>

<div class="lg regular" style="margin-left:0em;"><div class='lg-row'>曾落石霜機外笏。　又扶麁行到唐天。　只將四海垂綸手。</div>
<div class='lg-row'>鰕蟹魚龍一串穿。</div>
</div><p style="margin-left:1em">黃檗在南泉。作首座。甘贄請施財。</p>

<div class="lg regular" style="margin-left:0em;"><div class='lg-row'>拋來撒去互施呈。　地獄門前鬼眼睛。　覷破髑髏肝膽外。</div>
<div class='lg-row'>摩醯頂上復重明。</div>
</div><p style="margin-left:1em">陸亘大夫問南泉。肇法師也奇怪。</p>

<div class="lg regular" style="margin-left:0em;"><div class='lg-row'>裁書擬欲扣天閽。　往往無人可共論。　因得老生輕指撥。</div>
<div class='lg-row'>臨風不覺暗消魂。</div>
</div><p style="margin-left:1em">錢唐鎮使。在界上。凡見僧便問。若相契即留止宿。有二僧。從馬大師處來。便問。大師有何方便。僧云。即心是佛。便被揖出。又有二僧。到亦如前問。僧云。非心非佛。亦被揖出。</p>

<div class="lg regular" style="margin-left:0em;"><div class='lg-row'>碧油幢下立功勳。　韜略雙全獨見君。　一自赤心來報國。</div>
<div class='lg-row'>邊頭刁斗不曾聞。</div>
</div><p style="margin-left:1em">寒山拾得。預知溈山來國清受戒。</p>

<div class="lg regular" style="margin-left:0em;"><div class='lg-row'>靈山一別無碑記。　三度親曾作國王。　主丈再探知遠近。</div>
<div class='lg-row'>眇然天地略玄黃。</div>
</div><p style="margin-left:1em">六祖謂門人云。吾欲歸新州。</p>

<div class="lg regular" style="margin-left:0em;"><div class='lg-row'>興在天南天盡頭。　未行先已到新州。　來時無口去無伴。</div>
<div class='lg-row'>那更蕭蕭黃葉秋。</div>
</div><p style="margin-left:1em">讓和尚云。道一江西說法。不見寄箇消息來。</p>

<div class="lg regular" style="margin-left:0em;"><div class='lg-row'>老婆心切日忡忡。　恐墮他家韲甕中。　消息得來胡亂後。</div>
<div class='lg-row'>江西宗派好流通。</div>
</div><p style="margin-left:1em">忠國師問紫璘供奉。甚處來。奉云。城南來。師云。城南草作何色。奉云。作黃色。師乃問童子。城南草作何色。童子云。作黃色。師云。只者童子亦可簾前賜紫對御談玄。</p>

<div class="lg regular" style="margin-left:0em;"><div class='lg-row'>欲把枯膓盡底傾。　出門不覺又叮嚀。　勸君及早回頭去。</div>
<div class='lg-row'>莫待春風柳眼青。</div>
</div><p style="margin-left:1em">馬祖因。百丈再參。</p>

<div class="lg regular" style="margin-left:0em;"><div class='lg-row'>啐喙之機類不同。　飛星撒火髑髏空。　偷心死盡難為活。</div>
<div class='lg-row'>忽見金烏出海東。</div>
</div><p style="margin-left:1em">百丈野狐。</p>

<div class="lg regular" style="margin-left:0em;"><div class='lg-row'>不落因果。　突出野狐。　人心似鐵。　官法如爐。　不昧因果。</div>
<div class='lg-row'>得脫野狐。　頂上無骨。　頷下有鬚。</div>
</div><p style="margin-left:1em">黃檗因。臨際自大愚歸。</p>

<div class="lg regular" style="margin-left:0em;"><div class='lg-row'>拔樹鳴條浩浩風。　雨雲翻覆在其中。　千波萬浪驚天地。</div>
<div class='lg-row'>到海方知信不通。</div>
</div><p style="margin-left:1em">禾山四打鼓。</p>

<div class="lg regular" style="margin-left:0em;"><div class='lg-row'>草履為冠松作釵。　一般瀟灑眼頭乖。　語音只在風簷下。</div>
<div class='lg-row'>終日無人不下堦。</div>
</div><p style="margin-left:1em">夾山云。路逢死蛇莫打殺。無底藍子盛將歸。</p>
<p style="margin-left:0em;text-indent:0em;" class="lg-abnormal"><div class='lg-row'>擔板漢。沒拘束。　餓死首陽山。　誓不食周粟。</div>
</p><p style="margin-left:1em">來山云。我二十年住此山。未曾舉著宗門中事。有僧問。承和尚有言。二十年住此山。未曾舉著宗門中事。是否。山云。是。僧便掀倒禪床。山休去。至明日普請掘一坑。令侍者請昨日問話僧來。山云。老僧二十年。只說無義語。今請上座。打殺老僧。埋向坑中。若不打殺老僧。上座自著打殺。埋此坑中。其僧束裝潛去。</p>

<div class="lg regular" style="margin-left:0em;"><div class='lg-row'>海運鵬摶日月忙。　夜光潛透斗牛傍。　非惟按劍屢生子。</div>
<div class='lg-row'>瞎眼波斯滿大唐。</div>
</div><p style="margin-left:1em">麻谷一日紙帳內坐。以手巾蓋頭。披雲入見便作哭聲。良久出去法堂。繞禪床一匝再來。谷去却手巾而坐。雲云。死中得活。萬中無一。谷下床。作抽坐具勢。雲近前把。住云。前死後活。爾還甘否。谷云。甘即甘。阿師堪作甚麼。雲推開云。知道。爾前言不副後語。</p>

<div class="lg regular" style="margin-left:0em;"><div class='lg-row'>五十笑他先百步。　何如騎馬勝騎牛。　不須重較多和少。</div>
<div class='lg-row'>歸到家山即便休。</div>
</div><p style="margin-left:1em">風穴因。僧問。語默涉離微。</p>
<p style="margin-left:0em;text-indent:0em;" class="lg-abnormal"><div class='lg-row'>以玉抵鵲。　以鼠為璞。　眇然視之。　太虛寥廓。</div>
</p><p style="margin-left:1em">首山示眾。諸上座不得盲喝亂喝。尋常向爾道。賓則始終賓。主則始終主。賓無二賓。主無二主。若有二賓二主。兩箇即成瞎漢。所以我若立爾須坐。我若坐爾須立。坐則共爾坐。立則共爾立。雖然如是。急著眼始得。</p>

<div class="lg regular" style="margin-left:0em;"><div class='lg-row'>賓主有無俱遣外。　行藏須要出常情。　無棲泊處開門戶。</div>
<div class='lg-row'>月到中宵不敢明。</div>
</div><p style="margin-left:1em">南院因。僧問。赤肉團上。壁立萬仞。豈不是和尚語。院云。是。僧便掀倒禪床。院云。爾看。者瞎漢亂做。僧擬議。院便打。趁出。</p>

<div class="lg regular" style="margin-left:0em;"><div class='lg-row'>日月無光殺氣浮。　揭天鼉鼓戰豼貅。　捷呼獲下真番將。</div>
<div class='lg-row'>那箇兒郎不舉頭。</div>
</div><p style="margin-left:1em">鄧隱峯辭馬祖。祖云。甚處去。峯云。石頭去。祖云。石頭路滑。峯云。千木隨身。逢場作戲。便去。到石頭。繞禪床一匝。振錫一下。問云。是何宗旨。頭云。蒼天蒼天。峯無語。回舉似馬祖。祖云。汝更去。待他道蒼天蒼天。汝便噓兩聲。峯又去。依前問。頭乃噓兩聲。峯又無語。回舉似馬祖。祖云。向汝道。石頭路滑。</p>

<div class="lg regular" style="margin-left:0em;"><div class='lg-row'>石頭路嶮人難到。　到者方知滑似苔。　兩度三回雖躂倒。</div>
<div class='lg-row'>滿身泥水又歸來。</div>
</div><p style="margin-left:1em">南泉住庵。時一僧到。泉云。我上山作務。齋時做飯喫了。送一分來。其僧飯了。將家事一時打碎。就床上臥。泉伺久不來。遂歸見僧臥。泉亦就臥。僧便起去。</p>

<div class="lg regular" style="margin-left:0em;"><div class='lg-row'>短袴長衫白苧巾。　吚吚月下急推輪。　洛陽路上相逢著。</div>
<div class='lg-row'>盡是經商買賣人。</div>
</div><p style="margin-left:1em">南泉云。心不是佛。智不是道。</p>

<div class="lg regular" style="margin-left:0em;"><div class='lg-row'>昨日因過竹院西。　隣家稚子隔溪啼。　山寒水肅半黃落。</div>
<div class='lg-row'>無數歸鴉卜樹棲。</div>
</div><p style="margin-left:1em">乾峯示眾。法身有三種病二種光。</p>

<div class="lg regular" style="margin-left:0em;"><div class='lg-row'>貝葉持來曉者疎。　自稱靈驗世無如。　依然還我唐人譯。</div>
<div class='lg-row'>始有人知是梵書。</div>
</div><p style="margin-left:1em">琅瑘因。僧問。清淨本然。</p>

<div class="lg regular" style="margin-left:0em;"><div class='lg-row'>不設陷穽。　不揮雪刃。　一箭穿楊。　神目不瞬。　翻思昔日李將軍。</div>
<div class='lg-row'>射虎之機猶是鈍。</div>
</div><p style="margin-left:1em">大慈示眾。山僧不解答話。只是識病。時有僧出。慈便歸方丈。</p>

<div class="lg regular" style="margin-left:0em;"><div class='lg-row'>輕如毫末重如山。　地角天涯去復還。　黃葉殞時風骨露。</div>
<div class='lg-row'>水邊依舊石斕斑。</div>
</div><p style="margin-left:1em">德山托鉢。</p>

<div class="lg regular" style="margin-left:0em;"><div class='lg-row'>德山疑處問巖頭。　惹得渾家一地愁。　父又呪兒兒呪父。</div>
<div class='lg-row'>冤冤相報幾時休。</div>
</div><p style="margin-left:1em">雪峯問僧。甚處來。僧云。浙中。峯云。船來陸來。僧云。二途俱不涉。峯云。爭得到者裏。僧云。有甚隔礙。峯打趁出。僧過十年後再來。峯又問。甚處來。僧云。湖南。峯云。湖南與者裏。相去多少。僧云。不隔。峯竪拂子云。還隔者箇麼。僧云。若隔則不到也。峯又打趁出。僧住後。凡見人便罵雪峯。有同行聞得去問。兄到雪峯。有何言句。便如此罵。僧舉前話。被同行詬叱。與之說破。當時悲泣。常向中夜焚香。遙禮雪峯。</p>

<div class="lg regular" style="margin-left:0em;"><div class='lg-row'>見說閩山多蠱毒。　千方百計避無由。　殤中既有催魂鬼。</div>
<div class='lg-row'>一命還他方始休。</div>
</div><p style="margin-left:1em">雪峯住庵。有僧敲門。峯放身出云。是甚麼。僧亦云。是甚麼。峯低頭歸庵。僧舉似巖頭。頭云。我當時若向伊道末後句。天下不柰雪老何。</p>
<p style="margin-left:0em;text-indent:0em;" class="lg-abnormal"><div class='lg-row'>扶過斷橋水。　伴歸明月村。　只知途路遠。　不覺又黃昏。</div>
</p><p style="margin-left:1em">雪峯因。三聖問。透網金鱗。以何為食。</p>

<div class="lg regular" style="margin-left:0em;"><div class='lg-row'>新羅主丈遂寧鉢。　衲子家風那箇無。　一等看來如墨黑。</div>
<div class='lg-row'>誰能重與較錙銖。</div>
</div><p style="margin-left:1em">雪峯自著塔銘。</p>

<div class="lg regular" style="margin-left:0em;"><div class='lg-row'>風冷蒹葭雨作秋。　倚門無意謁諸侯。　明年再決龍蛇陣。</div>
<div class='lg-row'>塞北安南一道收。</div>
</div><p style="margin-left:1em">雪峯云。三世諸佛。向火焰裏。轉大法輪。雲門云。火焰為三世諸佛說法。三世諸佛立地聽。</p>

<div class="lg regular" style="margin-left:0em;"><div class='lg-row'>烈焰瀾翻為說時。　百千諸佛盡攢眉。　梵音深遠難明辨。</div>
<div class='lg-row'>只許韶陽雪老知。</div>
</div><p style="margin-left:1em">舡子囑夾山。汝向後直須藏身處沒蹤跡。</p>

<div class="lg regular" style="margin-left:0em;"><div class='lg-row'>藥貼明明說得親。　不知裏面偽和真。　諄諄教誡癡兒女。</div>
<div class='lg-row'>莫把方書誤後人。</div>
</div><p style="margin-left:1em">夾山初住京口寺。因僧問。如何是法身。山云。法身無相。又問。如何是法眼。山云。法眼無瑕。時道吾在座下失笑。山請益。後散眾。參舡子省發。後歸聚徒道。吾令僧往問。如何是法身。山云。法身無相。又問。如何是法眼。山云。法眼無瑕。僧回舉似道吾。吾云。者漢此回方徹。</p>

<div class="lg regular" style="margin-left:0em;"><div class='lg-row'>始見春花歸閬苑。　又逢秋葉墮宮牆。　思量世事如翻掌。</div>
<div class='lg-row'>誰得長生不死方。</div>
</div><p style="margin-left:1em">趙州因。僧辭。乃囑云。有佛處不得住。</p>

<div class="lg regular" style="margin-left:0em;"><div class='lg-row'>有佛無佛不得住。　三千里外無憑據。　趙州贏得口皮光。</div>
<div class='lg-row'>却是者僧知落處。</div>
</div><p style="margin-left:1em">趙州訪茱萸。</p>

<div class="lg regular" style="margin-left:0em;"><div class='lg-row'>世路風波只自知。　見人多是不揚眉。　呼燈隔夜書名紙。</div>
<div class='lg-row'>未審朱門復見誰。</div>
</div><p style="margin-left:1em">趙州庭前柏樹子。</p>

<div class="lg regular" style="margin-left:0em;"><div class='lg-row'>有問自知無答處。　却將柏樹當門庭。　搖風擺雨經年久。</div>
<div class='lg-row'>不似松根有茯苓。</div>
</div><p style="margin-left:1em">劉鐵磨訪溈山。</p>

<div class="lg regular" style="margin-left:0em;"><div class='lg-row'>春暖山桃次第紅。　翩翩蝴蝶鬪芳叢。　驀然一陣狂風至。</div>
<div class='lg-row'>輥入花枝不見蹤。</div>
</div><p style="margin-left:1em">南泉．歸宗．麻谷．同去。禮拜忠國師。</p>

<div class="lg regular" style="margin-left:0em;"><div class='lg-row'>各將財本去經營。　上國如天好趁晴。　未出門時先算帳。</div>
<div class='lg-row'>如何得到鳳凰城。</div>
</div><p style="margin-left:1em">丹霞訪忠國師。值師睡次。見侍者耽源。</p>

<div class="lg regular" style="margin-left:0em;"><div class='lg-row'>蹤跡由來久避秦。　洞門深鎖古臺春。　落花只為隨流去。</div>
<div class='lg-row'>便有尋芳拾翠人。</div>
</div><p style="margin-left:1em">玄沙問鏡清。不見一法。是大過患。</p>

<div class="lg regular" style="margin-left:0em;"><div class='lg-row'>雪老門高兒女盛。　又能情重貴天倫。　把家幹蠱雖相似。</div>
<div class='lg-row'>也有貪盃落草人。</div>
</div><p style="margin-left:1em">玄沙訪太原孚上座。適值在水樓上打水。沙云。相看。孚云。已相見了。沙云。甚麼劫中曾相見。孚云。莫瞌睡。沙白雪峯云。已勘破了。峯云。作麼生勘破。沙舉前話。峯云。汝著賊了也。</p>

<div class="lg regular" style="margin-left:0em;"><div class='lg-row'>象王象子儘相隨。　岸上人看蹄蹈蹄。　香草細飡知飽足。</div>
<div class='lg-row'>歸來不待日頭低。</div>
</div><p style="margin-left:1em">巖。頭示眾。大凡唱教。須從無欲中。流出三句。只是理論。咬去咬住。欲去不去。欲住不住。或時一向不去。或時一向不住。</p>

<div class="lg regular" style="margin-left:0em;"><div class='lg-row'>三文買箇撈波子。　摝蜆撈鰕得幾年。　逆順短長休要說。</div>
<div class='lg-row'>誰家屋裏竈無煙。</div>
</div><p style="margin-left:1em">巖。頭因沙汰。在甘贄家過夏。補衣次。贄行過。頭以針作劄勢。贄遂整衣欲謝。妻問云。作甚麼。贄云。說不得。妻云。也要大家知。贄舉前話。妻云。此去三十年後。須知一回飲水一回噎。女子聞云。誰知盡大地人性命。被奯上座針鋒上劄將去也。</p>

<div class="lg regular" style="margin-left:0em;"><div class='lg-row'>夜半三更來討火。　我罵爾兮爾罵我。　相喚相呼歸未歸。</div>
<div class='lg-row'>也有無衣草裏坐。</div>
</div><p style="margin-left:1em">石頭因。藥山問。三乘十二分教。某甲粗知。</p>

<div class="lg regular" style="margin-left:0em;"><div class='lg-row'>一重山了一重雲。　行盡天涯轉苦辛。　驀劄歸來屋裏坐。</div>
<div class='lg-row'>落花啼鳥一般春。</div>
</div><p style="margin-left:1em">溈山云。老僧百年後。山前檀家。作一頭水牯牛。</p>

<div class="lg regular" style="margin-left:0em;"><div class='lg-row'>百年猶恐沒人知。　名字仍將左脇題。　入水入泥難放牧。</div>
<div class='lg-row'>仰山只得半邊騎。</div>
</div><p style="margin-left:1em">溈山問仰山。甚處來。仰云。田中來。</p>

<div class="lg regular" style="margin-left:0em;"><div class='lg-row'>一日須來三五度。　有時歡喜有時嗔。　改頭換面休疑著。</div>
<div class='lg-row'>元是尖簷帽下人。</div>
</div><p style="margin-left:1em">鼓山晏國師示眾。鼓山門下。不得咳嗽。</p>

<div class="lg regular" style="margin-left:0em;"><div class='lg-row'>遼空一箭九重城。　雪老門風儘有聲。　見說禁班宣號令。</div>
<div class='lg-row'>耶邊渾不許人行。</div>
</div><p style="margin-left:1em">法華舉和尚訪琅瑘。</p>
<p style="margin-left:0em;text-indent:0em;" class="lg-abnormal"><div class='lg-row'>青郊鳴錦雉。　綠水漾金鱗。　安得郢中客。　共歌臺上春。</div>
</p><p style="margin-left:1em">興化因。僧問。四方八面來時如何。化云。打中間底。</p>

<div class="lg regular" style="margin-left:0em;"><div class='lg-row'>塞北煙塵終載靜。　江南花木四時榮。　不須特地分彊界。</div>
<div class='lg-row'>萬里山河似掌平。</div>
</div><p style="margin-left:1em">洞山。聰和尚。甞自負柴上山。路逢一僧。問。山上有柴。何故將去。山放柴於地云。會麼。僧云。不會。山云。我要燒。</p>

<div class="lg regular" style="margin-left:0em;"><div class='lg-row'>此行莫擬幾時回。　此去應須到五臺。　若過曼殊放光處。</div>
<div class='lg-row'>殷勤為我記歸來。</div>
</div><p style="margin-left:1em">雲門示眾。析半裂三。針箇鼻孔在甚麼處。為我一一拈出來看。自代云。上中下。</p>

<div class="lg regular" style="margin-left:0em;"><div class='lg-row'>昔年曾扣睦州關。　負義忘恩當等閑。　見說吳音俱變盡。</div>
<div class='lg-row'>語言渾似廣南蠻。</div>
</div><p style="margin-left:1em">雲門云。平地上死人無數。</p>

<div class="lg regular" style="margin-left:0em;"><div class='lg-row'>聲如鳴玉靜邊聞。　誰信幽人不見君。　花到海棠將寂寞。</div>
<div class='lg-row'>繡衣猶把麝香熏。</div>
</div><p style="margin-left:1em">洞山冬夜喫菓子。</p>

<div class="lg regular" style="margin-left:0em;"><div class='lg-row'>拄天拄地黑如漆。　不分晝夜是何物。　拈來拋向屎坑中。</div>
<div class='lg-row'>火裏紅蓮香拂拂。</div>
</div><p style="margin-left:1em">保福展和尚因。僧問。雪峯平生有何言句。得似羚羊挂角時。云。我不可作雪峯弟子不得。</p>

<div class="lg regular" style="margin-left:0em;"><div class='lg-row'>生平未審何言句。　得似羚羊挂角時。　拊擊自然皆率舞。</div>
<div class='lg-row'>不須羌管隔雲吹。</div>
</div><p style="margin-left:1em">大隋真和尚因。僧辭。隋問。甚處去。僧云。峨眉禮普賢去。隋竪起拂子云。文殊普賢總在者裏。僧畫一圓相。拋向背後。隋云。侍者將一貼茶。與者僧去。</p>

<div class="lg regular" style="margin-left:0em;"><div class='lg-row'>瀰漫萬樹梨花雨。　凍玉隄邊水欲流。　頃刻陽烏昇太白。</div>
<div class='lg-row'>那時渾不見蹤由。</div>
</div><p style="margin-left:1em">法雲杲和尚示眾。老僧熈寧三年文帳。在鳳翔府供申。是年華山崩陷了八十里人家。汝輩後生茄子瓠子。那裏知得。</p>

<div class="lg regular" style="margin-left:0em;"><div class='lg-row'>隔水何人歌竹枝。　動人情思極幽微。　夜深轉入單于調。</div>
<div class='lg-row'>月朗風高聽者稀。</div>
</div><p style="margin-left:1em">龍濟示眾。具足凡夫法。凡夫不知。具足聖人法。聖人不會。</p>
<p style="margin-left:0em;text-indent:0em;" class="lg-abnormal"><div class='lg-row'>融峯強萬丈。　未話足先酸。　若不緣雲去。　那知星斗寒。</div>
</p><p style="margin-left:1em">芭蕉示眾。爾有主丈子。我與爾主丈子。</p>

<div class="lg regular" style="margin-left:0em;"><div class='lg-row'>爾有更須當面與。　渠無背手奪將來。　驀然夜半化龍去。</div>
<div class='lg-row'>黑雨鳥風裂地雷。</div>
</div><p style="margin-left:1em">廣德周和尚因。僧問。承教有言。阿逸多不斷煩惱。不修禪定。佛記此人成佛無疑。此理如何。德云。鹽又盡。炭又無。僧云。鹽盡炭無時如何。德云。愁人莫向愁人說。說向愁人愁殺人。</p>

<div class="lg regular" style="margin-left:0em;"><div class='lg-row'>收放隨時雖有準。　出門入戶恐難論。　長安路子君須到。</div>
<div class='lg-row'>莫向深村草裏蹲。</div>
</div><p style="margin-left:1em">資福示眾。隔江見資福剎竿便回。</p>

<div class="lg regular" style="margin-left:0em;"><div class='lg-row'>望見剎竿回首去。　脚跟三十謾輕酬。　人言閬苑花千樹。</div>
<div class='lg-row'>不直僊家十二樓。</div>
</div><p style="margin-left:1em">魯祖凡見僧來參。便面壁而坐。</p>

<div class="lg regular" style="margin-left:0em;"><div class='lg-row'>泉石膏肓不可醫。　曉鐘吟到夕陽時。　天然句子終難得。</div>
<div class='lg-row'>幾向風前暗皺眉。</div>
</div><p style="margin-left:1em">修山主悟空法眼。行脚到地藏院。避雨向火道話。地藏入來附火。乃問。山河大地。與上座自己。是同是別。修云。不別。藏竪起兩指而去。</p>

<div class="lg regular" style="margin-left:0em;"><div class='lg-row'>火爐頭話幾多般。　自己同時作麼觀。　直下起來呈兩指。</div>
<div class='lg-row'>山河大地黑漫漫。</div>
</div><p style="margin-left:1em">翠巖。夏末示眾。一夏與兄弟。東說西話。</p>

<div class="lg regular" style="margin-left:0em;"><div class='lg-row'>發言先要心無媿。　遣事應須理處長。　莫學里閈無信者。</div>
<div class='lg-row'>從朝至暮錯商量。</div>
</div><p style="margin-left:1em">雪竇住翠峯。時有數僧到。竇云。新到那。僧云。是。竇云。參堂去。僧纔行。竇復喚云。來來。僧回首。竇云。洞庭難得師僧到。與爾一椀茶喫。</p>

<div class="lg regular" style="margin-left:0em;"><div class='lg-row'>入門句子已先酬。　喚去呼來第二頭。　到此不知茶味者。</div>
<div class='lg-row'>紛紛空買洞庭舟。</div>
</div><p style="margin-left:1em">汾陽示眾。識得主丈子。行脚事畢。</p>
<p style="margin-left:0em;text-indent:0em;" class="lg-abnormal"><div class='lg-row'>評漫學屠龍。　人言枉費工。　自非親到者。　難與論窮通。</div>
</p><p style="margin-left:1em">慈明因。泉大道來參。明云。片雲橫谷口。</p>

<div class="lg regular" style="margin-left:0em;"><div class='lg-row'>一文一武偶相逢。　說盡英雄各不同。　俱往長安朝聖主。</div>
<div class='lg-row'>姓名終是達天聰。</div>
</div><p style="margin-left:1em">黃龍室中云。鐘樓上念讚。</p>

<div class="lg regular" style="margin-left:0em;"><div class='lg-row'>樓上讚聲資菜色。　驀然突出老菸菟。　迢迢古路無遮障。</div>
<div class='lg-row'>雙眼如鈴誰敢逾。</div>
</div><p style="margin-left:1em">楊岐為慈明忌日設齋。</p>

<div class="lg regular" style="margin-left:0em;"><div class='lg-row'>一棚傀儡木雕成。　半是神形半鬼形。　歌鼓歇時天未曉。</div>
<div class='lg-row'>尚餘寒月挂疎櫺。</div>
</div><p style="margin-left:1em">白雲端和尚云。此事如萬仞崖頭相似。總知道。放著手便撲到底。只是捨命不得。法華今日。不動一毫頭。教諸人到底去也。擲下主丈。</p>

<div class="lg regular" style="margin-left:0em;"><div class='lg-row'>擬從險處放身時。　那箇商量不皺眉。　不動毫芒親到底。</div>
<div class='lg-row'>眼睛皮綻蓋須彌。</div>
</div><p style="margin-left:1em">保寧勇和尚示眾。釋迦老子。四十九年說法。不曾道著一字。優波毱多。丈室盈籌。不曾度得一人。達磨不居少室。六祖不住曹溪。誰是後昆。誰為先覺。</p>

<div class="lg regular" style="margin-left:0em;"><div class='lg-row'>煙暖土膏民氣動。　一犁新雨破春耕。　郊原眇眇青無際。</div>
<div class='lg-row'>野草閑花次第生。</div>
</div><p style="margin-left:1em">五祖演和尚因。僧問。如何臨際下事。祖云。五逆人聞雷。</p>

<div class="lg regular" style="margin-left:0em;"><div class='lg-row'>五逆聞雷慊慊然。　尋常爭敢與人宣。　自從六十輕酬後。</div>
<div class='lg-row'>濟北驢名不浪傳。</div>
</div><p style="margin-left:1em">五祖因。僧問。如何是佛。祖云。口是禍門。</p>
<p style="margin-left:0em;text-indent:0em;" class="lg-abnormal"><div class='lg-row'>坑坑坎坎。　嶮嶮巇巇。　一言易出。　駟馬難追。</div>
</p><p style="margin-left:1em">佛眼示眾。千說萬說。不若親面一見。縱不說亦自分明。王子寶刀喻。眾盲摸象喻。禪學中隔江招手事。望州亭相見事。深山。巖崖處事。此皆親面而見之。不在說也。</p>

<div class="lg regular" style="margin-left:0em;"><div class='lg-row'>寧辨人間是與非。　生來淈[泳-永+盾]眼如眉。　不因說著當年事。</div>
<div class='lg-row'>萬古千秋那得知。</div>
</div><p style="margin-left:1em">虎丘隆禪師。參死心。心問爾是甚麼僧。丘云。行脚僧。心云。爾是何處村僧。行甚驢脚馬脚。丘云。廣南蠻道甚麼。何不高聲道。心云。却有些衲僧氣息。遂留過夏。</p>

<div class="lg regular" style="margin-left:0em;"><div class='lg-row'>客裏謾牢落。　天涯多故人。　好懷無處寫。　舊話得重論。</div>
<div class='lg-row'>殘雪未消石。　梅英先破春。　徘徊殊有約。　來此續芳塵。</div>
</div><p style="margin-left:1em">大慧室中云。喚作竹篦則觸。</p>
<p style="margin-left:0em;text-indent:0em;" class="lg-abnormal"><div class='lg-row'>野犴鳴。獅子吼。　喪盡生涯。　不容開口。</div>
</p><p style="margin-left:1em">應庵云。道不得底句。不在天台。定在南嶽。</p>

<div class="lg regular" style="margin-left:0em;"><div class='lg-row'>耆婆去後無消息。　病者憧憧日扣門。　百草自知無識者。</div>
<div class='lg-row'>叢叢垂泣在籬根。</div>
</div><p style="margin-left:1em">密庵破沙盆。</p>
<p style="margin-left:0em;text-indent:0em;" class="lg-abnormal"><div class='lg-row'>直甚破沙盆。　掀翻海嶽昏。　頂門真箇瞎。　千古累兒孫。</div>
</p><p style="margin-left:1em">松源師祖。臨示寂垂語。大力量人。因甚擡脚不起。</p>

<div class="lg regular" style="margin-left:0em;"><div class='lg-row'>力難擡處為君言。　神駿何勞更著鞭。　一躍洞天三十六。</div>
<div class='lg-row'>到時凡骨也成僊。</div>
</div><p style="margin-left:1em">開口不在舌頭上。</p>

<div class="lg regular" style="margin-left:0em;"><div class='lg-row'>含糊一世無分曉。　開口何甞在舌頭。　萬古業風吹不盡。</div>
<div class='lg-row'>又隨月色過羅浮。</div>
</div><p style="margin-left:1em">明眼衲僧。因甚脚跟下。紅絲線不斷。</p>

<div class="lg regular" style="margin-left:0em;"><div class='lg-row'>脚跟不斷紅絲線。　掉臂乾坤自在行。　塞壑填溝無處著。</div>
<div class='lg-row'>歸來依舊兩眉橫。</div>
</div><p style="margin-left:1em">楊雄著大玄。乃云。世不我知。當有子雲復生。此亦無媿之詞也。蒙釋氏之子。大聖之所覆。每慨念其慧命幾若懸絲。食息茫負。遂愨志力究。久而乃得。逮巡禮諸祖遍歷湖湘。對境思人。輒取其機緣精奧者。間為頌之。自秀溪復鄮嶺。僅四十餘則。辛丑夏。謝事芝峯。分簷霞谷。谷深緣絕。復取佛祖已下。皆唐公卿宿衲機契者。萃成一百則。初不以儒釋道優劣之。求其正而已。其間或凝或流。或隆或殺。不可以事拘。不可以理遣。儻其中之人。一見而皦如也。豈敢竊其賞識。相與擊節。直欲報佛祖萬分之一。是吾願也。淳祐二禩壬。寅月。正初吉。智愚謹書。</p>
</div>
<p class='juan'>虛堂和尚語錄卷第五</p>
</div><!-- end of div[@id='body'] -->
</body></html>