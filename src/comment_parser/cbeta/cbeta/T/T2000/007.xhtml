<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>虛堂和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu158' />虛堂和尚語錄卷之七</p>
<div class='div-other'><a id='mulu159' />
<p class='h1'>偈頌</p>
<div class='div-other'><a id='mulu160' />
<p class='h2'>釋雪竇革轍二門</p>
<div class="lg regular" style="margin-left:0em;"><div class='lg-row'>迦葉聆箏起舞。　淵明聞鐘皺眉。　息畊斗室危坐。</div>
<div class='lg-row'>半窓凍日熙熙。</div>
</div></div>
<div class='div-other'><a id='mulu161' />
<p class='h2'>大功不宰</p>
<div class="lg regular" style="margin-left:0em;"><div class='lg-row'>碧玉溪頭黃葉村。　不聞花鳥到籬門。　憨眠似覺底時節。</div>
<div class='lg-row'>山月半規新吐痕。</div>
</div></div>
<div class='div-other'><a id='mulu162' />
<p class='h2'>善應無方</p>
<div class="lg regular" style="margin-left:0em;"><div class='lg-row'>雨脚蹣跚林葉稀。　去來初不涉離微。　靈機未轉已先照。</div>
<div class='lg-row'>蹤跡擬從何處歸。</div>
</div></div>
<div class='div-other'><a id='mulu163' />
<p class='h2'>緣對</p>
<div class="lg regular" style="margin-left:0em;"><div class='lg-row'>石床偃月夢魂冷。　溪水寫真癯影清。　平生矻矻自忘我。</div>
<div class='lg-row'>世外不知誰可盟。</div>
</div></div>
<div class='div-other'><a id='mulu164' />
<p class='h2'>君子有所思</p><p style="margin-left:0em;text-indent:0em;" class="lg-abnormal"><div class='lg-row'>孤舟十萬里。　委命在危流。　五葉芬芳後。　神州法已秋。</div>
</p></div>
<div class='div-other'><a id='mulu165' />
<p class='h2'>閱宗鏡錄</p>
<div class="lg regular" style="margin-left:0em;"><div class='lg-row'>百卷非文字。　精探海藏深。　老胡三寸舌。鏡主幾生心。</div>
<div class='lg-row'>力破塵勞網。　能銷曠劫金。　歸原何所似。</div>
<div class='lg-row'>花底囀靈禽。</div>
</div></div>
<div class='div-other'><a id='mulu166' />
<p class='h2'>鑄印</p>
<div class="lg regular" style="margin-left:0em;"><div class='lg-row'>袍著金花勒小驄。　揚鞭幾度月明中。　黃河界上空來往。</div>
<div class='lg-row'>直至如今未樹功。</div>
</div></div>
<div class='div-other'><a id='mulu167' />
<p class='h2'>銷印</p>
<div class="lg regular" style="margin-left:0em;"><div class='lg-row'>鐵鞋無底飽風霜。　歲晚歸來臥石床。　一對眼睛烏律律。</div>
<div class='lg-row'>半隨雲影挂寒堂。</div>
</div></div>
<div class='div-other'><a id='mulu168' />
<p class='h2'>回雁峯晚望</p>
<div class="lg regular" style="margin-left:0em;"><div class='lg-row'>孤笻影落清湘外。　看盡歸雲歛復翔。　身世悠悠心自許。</div>
<div class='lg-row'>幾回到此立斜陽。</div>
</div></div>
<div class='div-other'><a id='mulu169' />
<p class='h2'>衡陽龐居士庵</p>
<div class="lg regular" style="margin-left:0em;"><div class='lg-row'>居士當年錯用心。　渾家不睦到如今。　摝籬柄短無人買。</div>
<div class='lg-row'>空自蕭蕭風滿林。</div>
</div></div>
<div class='div-other'><a id='mulu170' />
<p class='h2'>登祝融峯</p><p style="margin-left:0em;text-indent:0em;" class="lg-abnormal"><div class='lg-row'>南嶽諸峯七十二。　惟有祝融峯最高。　九千七百三十丈。</div>
<div class='lg-row'>下視寰海如秋豪。　岷峨華頂遠俯伏。</div>
<div class='lg-row'>九華五老來相朝。　上封老僧日無事。　興來以手摩雲霄。</div>
</p></div>
<div class='div-other'><a id='mulu171' />
<p class='h2'>方廣寺</p>
<div class="lg regular" style="margin-left:0em;"><div class='lg-row'>雲中玉磬無時響。　木末金燈永夜明。　勝地正緣人罕到。</div>
<div class='lg-row'>古今門戶未嘗扃。</div>
</div></div>
<div class='div-other'><a id='mulu172' />
<p class='h2'>訪趙野雲不值</p>
<div class="lg regular" style="margin-left:0em;"><div class='lg-row'>久思閑對老維摩。　欲話眾生病痛多。　丈室無端鐵門限。</div>
<div class='lg-row'>未應容易野人過。</div>
</div></div>
<div class='div-other'><a id='mulu173' />
<p class='h2'>圓書記之錢唐</p>
<div class="lg regular" style="margin-left:0em;"><div class='lg-row'>誰管鮎魚上竹竿。　[拚-ㄙ+ㄊ]身捱得髑髏乾。　者回歸去西湖上。</div>
<div class='lg-row'>犢草鷗波不亂看。</div>
</div></div>
<div class='div-other'><a id='mulu174' />
<p class='h2'>彌藏主歸潮陽</p>
<div class="lg regular" style="margin-left:0em;"><div class='lg-row'>穆穆叢林見老成。　江湖約我復同盟。　鰐鄉未話腥風起。</div>
<div class='lg-row'>春雪初消好問程。</div>
</div></div>
<div class='div-other'><a id='mulu175' />
<p class='h2'>斷橋</p>
<div class="lg regular" style="margin-left:0em;"><div class='lg-row'>瞎驢一蹈兩頭空。　便與尋常路不同。　寸步却成千里隔。</div>
<div class='lg-row'>紛紛多在半途中。</div>
</div></div>
<div class='div-other'><a id='mulu176' />
<p class='h2'>訪南湖晦嵓講主</p>
<div class="lg regular" style="margin-left:0em;"><div class='lg-row'>講堂迷却散花人。　百萬茫茫徒苦辛。　絕處逢生機路活。</div>
<div class='lg-row'>定應尊者是前身。</div>
</div></div>
<div class='div-other'><a id='mulu177' />
<p class='h2'>謝戴悟庵</p>
<div class="lg regular" style="margin-left:0em;"><div class='lg-row'>深荷城東老淨名。　菜園捨了又齋僧。　磨刀石子看看盡。</div>
<div class='lg-row'>居士肝心鐵打成。</div>
</div></div>
<div class='div-other'><a id='mulu178' />
<p class='h2'>觀山水圖。留休禪者</p>
<div class="lg regular" style="margin-left:0em;"><div class='lg-row'>近遠何多趣。　難將尺寸求。　向來柀嶽頂。　今已遍神州。</div>
<div class='lg-row'>水肅蒼林晚。　寒生玉井秋。　圓蒲冷相對。　時與話峯頭。</div>
</div></div>
<div class='div-other'><a id='mulu179' />
<p class='h2'>求猫子</p>
<div class="lg regular" style="margin-left:0em;"><div class='lg-row'>堂上新生虎面狸。　千金許我不應移。　家寒故是無偷鼠。</div>
<div class='lg-row'>要見翻身上樹時。</div>
</div></div>
<div class='div-other'><a id='mulu180' />
<p class='h2'>通禪客進納</p>
<div class="lg regular" style="margin-left:0em;"><div class='lg-row'>衲僧肘後箇靈符。　誰管從前有與無。　片板不能擔到底。</div>
<div class='lg-row'>又來依樣盡葫蘆。</div>
</div></div>
<div class='div-other'><a id='mulu181' />
<p class='h2'>送僧見龍泉不庵</p>
<div class="lg regular" style="margin-left:0em;"><div class='lg-row'>太阿橫桉。　血淋漓。　鐵作心肝也皺眉。　入得門來翻死欵。</div>
<div class='lg-row'>不庵未必肯饒伊。</div>
</div></div>
<div class='div-other'><a id='mulu182' />
<p class='h2'>鬮觀音背水陸幀</p>
<div class="lg regular" style="margin-left:0em;"><div class='lg-row'>吉祥大士捨全身。　要使迷途脫苦輪。　無奈眾生難教化。</div>
<div class='lg-row'>天堂地獄又重新。</div>
</div></div>
<div class='div-other'><a id='mulu183' />
<p class='h2'>霞谷清夜</p>
<div class="lg regular" style="margin-left:0em;"><div class='lg-row'>執晝蘊丘壑。　冥機未策勳。　瓦匜消古篆。　石榻伴歸雲。</div>
<div class='lg-row'>勝事知如許。　餘生無所聞。　燈花冷相笑。　何可補毫分。</div>
</div></div>
<div class='div-other'><a id='mulu184' />
<p class='h2'>送先侍者</p>
<div class="lg regular" style="margin-left:0em;"><div class='lg-row'>半怯春寒病未甦。　出門無力為三呼。　諸方辣手如靈驗。</div>
<div class='lg-row'>秋晚應歸捋虎鬚。</div>
</div></div>
<div class='div-other'><a id='mulu185' />
<p class='h2'>送文瘦牛</p>
<div class="lg regular" style="margin-left:0em;"><div class='lg-row'>一味清寒骨拄皮。　且無心力去扶犁。　江湖儘儘有閑地。</div>
<div class='lg-row'>況是春風草長時。</div>
</div></div>
<div class='div-other'><a id='mulu186' />
<p class='h2'>玄黃不真</p>
<div class="lg regular" style="margin-left:0em;"><div class='lg-row'>萬物自全璧。　蒙莊安可齊。　月高松影細。　風急雁行低。</div>
<div class='lg-row'>誰把丹青入。　難將竹帛題。　寒山應笑我。　携手隔雲泥。</div>
</div></div>
<div class='div-other'><a id='mulu187' />
<p class='h2'>黑白何咎</p>
<div class="lg regular" style="margin-left:0em;"><div class='lg-row'>世事亂如麻。　情人未到家。　連延深院雨。　滴碎後庭花。</div>
<div class='lg-row'>舊話幾時別。　音書未有涯。　暝煙將四合。　何處起胡笳。</div>
</div></div>
<div class='div-other'><a id='mulu188' />
<p class='h2'>謝芝峯交承惠茶</p>
<div class="lg regular" style="margin-left:0em;"><div class='lg-row'>揀芽芳字出山南。　真味那容取次參。　曾向松根烹瀑雪。</div>
<div class='lg-row'>至今齒頰尚餘甘。</div>
</div></div>
<div class='div-other'><a id='mulu189' />
<p class='h2'>棘林</p>
<div class="lg regular" style="margin-left:0em;"><div class='lg-row'>海鳳飛來不敢棲。　舊條新刺利如錐。　茫茫出得出不得。</div>
<div class='lg-row'>只許[拚-ㄙ+ㄊ]身到者知。</div>
</div></div>
<div class='div-other'><a id='mulu190' />
<p class='h2'>趙開府訪霞谷。次韻謝之</p>
<div class="lg regular" style="margin-left:0em;"><div class='lg-row'>旌幢天外見。　縹緲谷中來。　望重草先偃。　山靈雲自開。</div>
<div class='lg-row'>禪衣坐幽石。　椶柄拂清埃。　勳業凌煙上。　難教隱釣臺。</div>
</div></div>
<div class='div-other'><a id='mulu191' />
<p class='h2'>茶寄樓司令</p>
<div class="lg regular" style="margin-left:0em;"><div class='lg-row'>暖風雀舌鬧芳叢。　出焙封題献至公。　梅麓自來調鼎手。</div>
<div class='lg-row'>暫時勺水聽松風。</div>
</div></div>
<div class='div-other'><a id='mulu192' />
<p class='h2'>送鑒座主</p>
<div class="lg regular" style="margin-left:0em;"><div class='lg-row'>紙燈吹滅尚迂回。　直至如今心未灰。　臺石蘚花將半蝕。</div>
<div class='lg-row'>不知焚鈔復誰來。</div>
</div></div>
<div class='div-other'><a id='mulu193' />
<p class='h2'>僧禮補陀</p>
<div class="lg regular" style="margin-left:0em;"><div class='lg-row'>孤蹤抹過海門東。　吳越溪山幾萬重。　一拜起來還一拜。</div>
<div class='lg-row'>不知何處見圓通。</div>
</div></div>
<div class='div-other'><a id='mulu194' />
<p class='h2'>送騰禪者</p>
<div class="lg regular" style="margin-left:0em;"><div class='lg-row'>別我芝嵓舊主情。　松堂月冷露華清。　古桐高佩知何處。</div>
<div class='lg-row'>會聽百灘流水聲。</div>
</div></div>
<div class='div-other'><a id='mulu195' />
<p class='h2'>遊棲霞觀</p>
<div class="lg regular" style="margin-left:0em;"><div class='lg-row'>海上多幽蹟。　尋碑始得名。　仙成丹竈冷。　霞暖地花生。</div>
<div class='lg-row'>有鶴久不死。　見人長欲鳴。　壇西羽衣子。　知我不虛行。</div>
</div></div>
<div class='div-other'><a id='mulu196' />
<p class='h2'>僧之金陵</p>
<div class="lg regular" style="margin-left:0em;"><div class='lg-row'>良宵桂月耿中庭。　蛩在青莎葉底鳴。　別我寸心如寸鐵。</div>
<div class='lg-row'>不知南國幾多程。</div>
</div></div>
<div class='div-other'><a id='mulu197' />
<p class='h2'>寄晦嵓佛光法師</p>
<div class="lg regular" style="margin-left:0em;"><div class='lg-row'>對文箋釋通人到。　破句分科作者難。　不見澧陽焚鈔者。</div>
<div class='lg-row'>棒頭拈出尚寒酸。</div>
</div></div>
<div class='div-other'><a id='mulu198' />
<p class='h2'>昌老號竹谿</p>
<div class="lg regular" style="margin-left:0em;"><div class='lg-row'>疎疎綠影釀寒清。　高節虛心久得名。　不見月明流水處。</div>
<div class='lg-row'>好風時引鳳雛聲。</div>
</div></div>
<div class='div-other'><a id='mulu199' />
<p class='h2'>潭老號古囦</p>
<div class="lg regular" style="margin-left:0em;"><div class='lg-row'>蛟龍窟宅初無底。　神禹難窮淺與深。　好把凝流消息子。</div>
<div class='lg-row'>沛然為雨活叢林。</div>
</div></div>
<div class='div-other'><a id='mulu200' />
<p class='h2'>溥禪者西還</p>
<div class="lg regular" style="margin-left:0em;"><div class='lg-row'>梅影稀疎蘭葉香。　吳中水草越中行。　荒田觸目無人揀。</div>
<div class='lg-row'>欵欵歸來帶月耕。</div>
</div></div>
<div class='div-other'><a id='mulu201' />
<p class='h2'>僧字止中</p>
<div class="lg regular" style="margin-left:0em;"><div class='lg-row'>鍊實而食。　擇木而棲。　靈靈自晦。　物物難齊。　秋歛巢虛睡穩。</div>
<div class='lg-row'>夢破月印清溪。</div>
</div></div>
<div class='div-other'><a id='mulu202' />
<p class='h2'>閱侍者鏡潭</p><p style="margin-left:0em;text-indent:0em;" class="lg-abnormal"><div class='lg-row'>雨過天風靜。　波光似鑄成。　不須頻鑑照。　妍醜自分明。</div>
</p></div>
<div class='div-other'><a id='mulu203' />
<p class='h2'>牧童</p>
<div class="lg regular" style="margin-left:0em;"><div class='lg-row'>煙暖溪。頭草正肥。　儘教牛飽臥晴曦。　捲桐又入深深塢。</div>
<div class='lg-row'>吹盡春風不自知。</div>
</div></div>
<div class='div-other'><a id='mulu204' />
<p class='h2'>漁父</p>
<div class="lg regular" style="margin-left:0em;"><div class='lg-row'>菰蒲葉冷暮天低。　斷岸舟橫水四圍。　秪有一竿湘楚竹。</div>
<div class='lg-row'>未嘗容易下漁磯。</div>
</div></div>
<div class='div-other'><a id='mulu205' />
<p class='h2'>曾禪人唯之</p>
<div class="lg regular" style="margin-left:0em;"><div class='lg-row'>當頭一諾未為親。　大道難將語默分。　不聽晚風江上笛。</div>
<div class='lg-row'>一聲吹破碧天雲。</div>
</div></div>
<div class='div-other'><a id='mulu206' />
<p class='h2'>楫禪人之太白</p>
<div class="lg regular" style="margin-left:0em;"><div class='lg-row'>明明不可銘。　斷續復誰聽。　海上有癡絕。　山中無白丁。</div>
<div class='lg-row'>天風生寂籟。　霜月下寒汀。　子去忘幽討。　重嵓猶未扃。</div>
</div></div>
<div class='div-other'><a id='mulu207' />
<p class='h2'>萬松山贈張省元</p>
<div class="lg regular" style="margin-left:0em;"><div class='lg-row'>鑽仰無門靡不通。　靜如古井鑑秋容。　樂天自得道中術。</div>
<div class='lg-row'>時引清風吹萬松。</div>
</div></div>
<div class='div-other'><a id='mulu208' />
<p class='h2'>僧遊台雁</p>
<div class="lg regular" style="margin-left:0em;"><div class='lg-row'>音旨雙消不可聞。　捲衣南去與誰論。　龍湫水澁石橋滑。</div>
<div class='lg-row'>得路應敲尊者門。</div>
</div></div>
<div class='div-other'><a id='mulu209' />
<p class='h2'>床屏怪松</p>
<div class="lg regular" style="margin-left:0em;"><div class='lg-row'>蛟幹虬枝巧作蟠。　鱗鱗鬣鬣自生寒。　臥間不致為妖去。</div>
<div class='lg-row'>只就濤聲起處看。</div>
</div></div>
<div class='div-other'><a id='mulu210' />
<p class='h2'>僧歸越</p>
<div class="lg regular" style="margin-left:0em;"><div class='lg-row'>露激風摶岸草秋。　攬衣何處上蘭舟。　無方始是知方者。</div>
<div class='lg-row'>莫傚支師泥沃洲。</div>
</div></div>
<div class='div-other'><a id='mulu211' />
<p class='h2'>遠塵軒</p><p style="margin-left:0em;text-indent:0em;" class="lg-abnormal"><div class='lg-row'>開窓種脩竹。　鑿石搆方池。　良夜月來此。　勞生幾箇知。</div>
</p></div>
<div class='div-other'><a id='mulu212' />
<p class='h2'>遊金華洞天</p>
<div class="lg regular" style="margin-left:0em;"><div class='lg-row'>颼颼崖溜靜邊聞。　到此仙凡咫尺分。　鶴駕朝真何日返。</div>
<div class='lg-row'>洞門終日鎖寒雲。</div>
</div></div>
<div class='div-other'><a id='mulu213' />
<p class='h2'>寄婺守趙玉堂</p>
<div class="lg regular" style="margin-left:0em;"><div class='lg-row'>儒釋同科到者稀。　道融水雪鑑精微。　和平堂上公餘坐。</div>
<div class='lg-row'>靜看寒雲片片歸。</div>
</div></div>
<div class='div-other'><a id='mulu214' />
<p class='h2'>題書畫什後</p>
<div class="lg regular" style="margin-left:0em;"><div class='lg-row'>發揮多古跡。　優彼色絲辭。　逸少觀鵝處。　元暉縱墨時。</div>
<div class='lg-row'>室虛蛟自觸。　神久樹生悲。　得處何機感。　尋披當爾思。</div>
</div></div>
<div class='div-other'><a id='mulu215' />
<p class='h2'>冬夜示俊侍者</p>
<div class="lg regular" style="margin-left:0em;"><div class='lg-row'>守得烏薪暖氣回。　夜深寒重易成灰。　因思百丈重挑撥。</div>
<div class='lg-row'>轉使溈山眼不開。</div>
</div></div>
<div class='div-other'><a id='mulu216' />
<p class='h2'>靈竺權衡之訪婺守會雙林</p>
<div class="lg regular" style="margin-left:0em;"><div class='lg-row'>不將一字顯今宗。　隨處溪山老眼中。　想見金華舊知己。</div>
<div class='lg-row'>未容明月照歸篷。</div>
</div><p style="margin-left:3em">西蜀言道士。昔同夏嶽山。三十年後。著僧伽梨衣。復會于雙林。</p>

<div class="lg regular" style="margin-left:0em;"><div class='lg-row'>不拜星壇不步虛。　裂冠來下死工夫。　地爐深處燒紅葉。</div>
<div class='lg-row'>曾記三生舊話無。</div>
</div></div>
<div class='div-other'><a id='mulu217' />
<p class='h2'>演僧史錢月林</p>
<div class="lg regular" style="margin-left:0em;"><div class='lg-row'>濬發靈機口角邊。　斷崖飛瀑逼人寒。　若言列祖有傳受。</div>
<div class='lg-row'>迦葉無因倒剎竿。</div>
</div></div>
<div class='div-other'><a id='mulu218' />
<p class='h2'>淵禪人之乳峯</p>
<div class="lg regular" style="margin-left:0em;"><div class='lg-row'>淵默雷聲善發機。　鈍根難下頂門椎。　青霜黃葉壓窮野。</div>
<div class='lg-row'>急急歸來見隱之。</div>
</div></div>
<div class='div-other'><a id='mulu219' />
<p class='h2'>羅漢樹</p>
<div class="lg regular" style="margin-left:0em;"><div class='lg-row'>稽首如來種。　悲生末世中。　枝枝成小果。　葉葉現神通。</div>
<div class='lg-row'>海月分清影。　天香逐曉風。　願惟迷己者。　覩此出樊籠。</div>
</div></div>
<div class='div-other'><a id='mulu220' />
<p class='h2'>上四明守黃侍郎辭延福</p>
<div class="lg regular" style="margin-left:0em;"><div class='lg-row'>雨化仁陶德愈馨。　如春物物自生成。　昔年秀水曾觀政。</div>
<div class='lg-row'>却與鄞江一樣清。</div>
</div>
<div class="lg regular" style="margin-left:0em;"><div class='lg-row'>石床久矣臥雲林。　六十銀絲兩鬢侵。　海上浮盃。</div>
<div class='lg-row'>心已息。　掬溪容我竊棠陰。</div>
</div></div>
<div class='div-other'><a id='mulu221' />
<p class='h2'>寄寂照庵主</p>
<div class="lg regular" style="margin-left:0em;"><div class='lg-row'>遠引高蹤繼覆盆。　一龕枯寂是前身。　秀峯影裏閑揩眼。</div>
<div class='lg-row'>見盡深雲未到人。</div>
</div></div>
<div class='div-other'><a id='mulu222' />
<p class='h2'>示祖躬禪人</p>
<div class="lg regular" style="margin-left:0em;"><div class='lg-row'>祖意明明在爾躬。　視之不見用無窮。　擬心更欲重提掇。</div>
<div class='lg-row'>一片驚秋葉墮空。</div>
</div></div>
<div class='div-other'><a id='mulu223' />
<p class='h2'>安座主更衣</p>
<div class="lg regular" style="margin-left:0em;"><div class='lg-row'>良遂曾敲麻谷門。　不相謾。處主賓分。　子來親見虛堂叟。</div>
<div class='lg-row'>兩耳垂肩坐白雲。</div>
</div></div>
<div class='div-other'><a id='mulu224' />
<p class='h2'>天竺送僧之昌邑</p>
<div class="lg regular" style="margin-left:0em;"><div class='lg-row'>肅然凝目引秋光。　帆過東溟白鳥行。　不即不離雖自肯。</div>
<div class='lg-row'>海山誰為說經王。</div>
</div></div>
<div class='div-other'><a id='mulu225' />
<p class='h2'>動靜雙照</p>
<div class="lg regular" style="margin-left:0em;"><div class='lg-row'>舉息冥方所。　徒稱宋地僧。　百年應自擲。　一飯若為憑。</div>
<div class='lg-row'>風暖鬪山鵲。　煙消露石稜。　分甘雲水共。　終日任騰騰。</div>
</div></div>
<div class='div-other'><a id='mulu226' />
<p class='h2'>物我兩忘</p>
<div class="lg regular" style="margin-left:0em;"><div class='lg-row'>居常多不器。　情謂盡方知。　有眼挂空壁。　無心合祖師。</div>
<div class='lg-row'>衲穿隨手補。　客至下階遲。　或問虛堂叟。　慇懃說向伊。</div>
</div></div>
<div class='div-other'><a id='mulu227' />
<p class='h2'>慧禪人之萬年</p>
<div class="lg regular" style="margin-left:0em;"><div class='lg-row'>鼠入錢筒伎已窮。　十年蹤跡眼頭空。　如今又問平田路。</div>
<div class='lg-row'>山舍半吹黃葉風。</div>
</div></div>
<div class='div-other'><a id='mulu228' />
<p class='h2'>示明禪者</p>
<div class="lg regular" style="margin-left:0em;"><div class='lg-row'>面壁風規久寂寥。　兒孫旋旋立新條。　不知斷臂緣何事。</div>
<div class='lg-row'>血灑空庭雪未消。</div>
</div></div>
<div class='div-other'><a id='mulu229' />
<p class='h2'>齊禪者之道場</p>
<div class="lg regular" style="margin-left:0em;"><div class='lg-row'>峯從險處自孤起。　石到虎邊飛冽泉。　門戶既難子宜去。</div>
<div class='lg-row'>莫辭深雪立庭前。</div>
</div></div>
<div class='div-other'><a id='mulu230' />
<p class='h2'>厲道人字弗云</p>
<div class="lg regular" style="margin-left:0em;"><div class='lg-row'>身墮虛空如夢覺。　萬機截斷任天真。　單單留得孃生口。</div>
<div class='lg-row'>箇事如何說向人。</div>
</div></div>
<div class='div-other'><a id='mulu231' />
<p class='h2'>靈山聽猿齋祖首座號無傳</p>
<div class="lg regular" style="margin-left:0em;"><div class='lg-row'>龍猛因緣會北齋。　轟轟南嶽到荊溪。　宏綱若謂無人舉。</div>
<div class='lg-row'>誰聽孤猿月下啼。</div>
</div></div>
<div class='div-other'><a id='mulu232' />
<p class='h2'>酬覺如居士</p>
<div class="lg regular" style="margin-left:0em;"><div class='lg-row'>覺體如如不變時。　能驅萬象入毫釐。　毘耶城裏無人識。</div>
<div class='lg-row'>一默雷轟只自知。</div>
</div></div>
<div class='div-other'><a id='mulu233' />
<p class='h2'>北山庵居</p>
<div class="lg regular" style="margin-left:0em;"><div class='lg-row'>祖擔終難荷。　嵓棲儘可攀。　愛閑嫌日短。　遇興不知還。</div>
<div class='lg-row'>谷嘯風搏虎。　窓明月啟關。　餘生無異念。　贏得放疎頑。</div>
</div></div>
<div class='div-other'><a id='mulu234' />
<p class='h2'>恭欽二禪人之長庚</p>
<div class="lg regular" style="margin-left:0em;"><div class='lg-row'>難兄難弟未全知。　毒種從來眼戴眉。　若到鄞江有雲處。</div>
<div class='lg-row'>九峯寒碧鎖清池。</div>
</div></div>
<div class='div-other'><a id='mulu235' />
<p class='h2'>訪月上人幽室</p>
<div class="lg regular" style="margin-left:0em;"><div class='lg-row'>竹裏池清雲屋深。　萬機冥合道人心。　有門不是無人到。</div>
<div class='lg-row'>自是靈蹤不可尋。</div>
</div></div>
<div class='div-other'><a id='mulu236' />
<p class='h2'>寄東湖溥侍者</p>
<div class="lg regular" style="margin-left:0em;"><div class='lg-row'>聲前未舉已先知。　曾用輸機陷國師。　險處與誰分勝負。</div>
<div class='lg-row'>蘋花汀草暗相宜。</div>
</div></div>
<div class='div-other'><a id='mulu237' />
<p class='h2'>送泰闍梨</p>
<div class="lg regular" style="margin-left:0em;"><div class='lg-row'>井梧初墮別芝園。　椶笠秋行過海邊。　沙上有人搏律虎。</div>
<div class='lg-row'>謂言經鈔未曾詮。</div>
</div></div>
<div class='div-other'><a id='mulu238' />
<p class='h2'>送涇禪者</p>
<div class="lg regular" style="margin-left:0em;"><div class='lg-row'>白鳥明邊秋思遠。　逢人未話齒先寒。　他年祖室爭頭角。</div>
<div class='lg-row'>雲外歸來略借看。</div>
</div></div>
<div class='div-other'><a id='mulu239' />
<p class='h2'>溥禪人歸疎山</p>
<div class="lg regular" style="margin-left:0em;"><div class='lg-row'>故山臨汝夢秋江。　況是蛩吟月到窓。　不住京華南蕩寺。</div>
<div class='lg-row'>法身歸去問枯椿。</div>
</div></div>
<div class='div-other'><a id='mulu240' />
<p class='h2'>立禪人平山</p>
<div class="lg regular" style="margin-left:0em;"><div class='lg-row'>依依遠勢接雲根。　有路何曾氣急人。　澤廣既知藏不得。</div>
<div class='lg-row'>異花靈草自生春。</div>
</div></div>
<div class='div-other'><a id='mulu241' />
<p class='h2'>宣知客歸江心</p>
<div class="lg regular" style="margin-left:0em;"><div class='lg-row'>風帽雲巾歷所期。　問津何似到家時。　曲闌半倚垂楊外。</div>
<div class='lg-row'>潮落潮生秪自知。</div>
</div></div>
<div class='div-other'><a id='mulu242' />
<p class='h2'>寄節維那</p>
<div class="lg regular" style="margin-left:0em;"><div class='lg-row'>幾度忘言話克賓。　叢林音響許誰聞。　海山秋夜對孤月。</div>
<div class='lg-row'>應記北高峯頂雲。</div>
</div></div>
<div class='div-other'><a id='mulu243' />
<p class='h2'>酬李新恩惠竹杖</p>
<div class="lg regular" style="margin-left:0em;"><div class='lg-row'>一枝蒼玉寄宵人。　遠勝邛州九節紋。　添得老來山水興。</div>
<div class='lg-row'>指空敲石看飛雲。</div>
</div></div>
<div class='div-other'><a id='mulu244' />
<p class='h2'>元藏主遊方</p>
<div class="lg regular" style="margin-left:0em;"><div class='lg-row'>罵詈瞿曇說脫空。　年來分外惡情悰。　吳山越水相逢著。</div>
<div class='lg-row'>放出蟭螟咬大蟲。</div>
</div></div>
<div class='div-other'><a id='mulu245' />
<p class='h2'>得頤</p>
<div class="lg regular" style="margin-left:0em;"><div class='lg-row'>地窄天寬古所聞。　誅茅分得半溪雲。　有時夢覺蘿窓底。</div>
<div class='lg-row'>懶聽前峯鹿叫群。</div>
</div></div>
<div class='div-other'><a id='mulu246' />
<p class='h2'>冷泉送文禪者之天台</p><p style="margin-left:0em;text-indent:0em;" class="lg-abnormal"><div class='lg-row'>惠理呼猿日。　葛仙成道時。　地勝人難到。　去來誰得知。</div>
</p></div>
<div class='div-other'><a id='mulu247' />
<p class='h2'>送信禪人</p>
<div class="lg regular" style="margin-left:0em;"><div class='lg-row'>誠信之言是道根。　出門句子要區分。　溪山到眼知慚愧。</div>
<div class='lg-row'>莫學叢林飽見聞。</div>
</div></div>
<div class='div-other'><a id='mulu248' />
<p class='h2'>正禪者歸菴</p>
<div class="lg regular" style="margin-left:0em;"><div class='lg-row'>方廣靈蹤為絕概。　到者紛紛殊不會。　亂雲深處著禪菴。</div>
<div class='lg-row'>狐猿啼在蘿窓外。</div>
</div></div>
<div class='div-other'><a id='mulu249' />
<p class='h2'>文禪人臨哀北堂</p>
<div class="lg regular" style="margin-left:0em;"><div class='lg-row'>捲衣東去淚沾巾。　蘭谷風香二月春。　天地豁空舒笑眼。</div>
<div class='lg-row'>不知誰是報親人。</div>
</div></div>
<div class='div-other'><a id='mulu250' />
<p class='h2'>寄雪竇足首座</p>
<div class="lg regular" style="margin-left:0em;"><div class='lg-row'>光鋩曾不著纖埃。　拂拭磨礱心已灰。　秋夜不禁猿嘯月。</div>
<div class='lg-row'>與誰同上妙高臺。</div>
</div></div>
<div class='div-other'><a id='mulu251' />
<p class='h2'>衍鞏珙三禪德之國清</p>
<div class="lg regular" style="margin-left:0em;"><div class='lg-row'>誰知三隱寂寥中。　因話尋盟別鷲峯。　相送當門有脩竹。</div>
<div class='lg-row'>為君葉葉起清風。</div>
</div></div>
<div class='div-other'><a id='mulu252' />
<p class='h2'>送僧之嚴</p>
<div class="lg regular" style="margin-left:0em;"><div class='lg-row'>對蒲方話蘿窓底。　又握山藤破曉煙。　領取桐江到家句。</div>
<div class='lg-row'>子規啼在月明前。</div>
</div></div>
<div class='div-other'><a id='mulu253' />
<p class='h2'>送逢侍者</p>
<div class="lg regular" style="margin-left:0em;"><div class='lg-row'>銷鑠精微復見人。　青鞋蹈破幾重雲。　鷲峯孤頂來辭我。</div>
<div class='lg-row'>秪有秋光可共分。</div>
</div></div>
<div class='div-other'><a id='mulu254' />
<p class='h2'>本禪人爛柴</p>
<div class="lg regular" style="margin-left:0em;"><div class='lg-row'>秪。為到頭乾不盡。　縱饒見火亦難吹。　年來歲往消磨去。</div>
<div class='lg-row'>不許春風管帶伊。</div>
</div></div>
<div class='div-other'><a id='mulu255' />
<p class='h2'>崖泉應虛室</p>
<div class="lg regular" style="margin-left:0em;"><div class='lg-row'>天籟發中靜。　峯高遠出雲。　有來非眼聽。　無處足心聞。</div>
<div class='lg-row'>蒲冷禪衣弊。　窓虛月影分。　大功終不宰。　縱爾自云云。</div>
</div></div>
<div class='div-other'><a id='mulu256' />
<p class='h2'>題漁磯</p><p style="margin-left:0em;text-indent:0em;" class="lg-abnormal"><div class='lg-row'>秋竿倚石臺。　沙鳥暗相猜。　一草有時動。　幾朝魚不來。</div>
</p></div>
<div class='div-other'><a id='mulu257' />
<p class='h2'>電嵓相者</p>
<div class="lg regular" style="margin-left:0em;"><div class='lg-row'>妙處未形三寸舌。　神眸一爍更無餘。　季咸退舍許負死。</div>
<div class='lg-row'>湖海識人方見渠。</div>
</div></div>
<div class='div-other'><a id='mulu258' />
<p class='h2'>大義庵主</p>
<div class="lg regular" style="margin-left:0em;"><div class='lg-row'>山根旋縛尖頭屋。　溪上新開數畆田。　老矣不能重展手。</div>
<div class='lg-row'>倚笻凝目送寒煙。</div>
</div></div>
<div class='div-other'><a id='mulu259' />
<p class='h2'>傅禪人空谷</p>
<div class="lg regular" style="margin-left:0em;"><div class='lg-row'>洞然非洞亦非盤。　箇裏有神唯解看。　未啟口前先應諾。</div>
<div class='lg-row'>聽時莫被耳根謾。</div>
</div></div>
<div class='div-other'><a id='mulu260' />
<p class='h2'>送小師無二回中川</p>
<div class="lg regular" style="margin-left:0em;"><div class='lg-row'>蜃江來訪竺山春。　貴爾尋師已得人。　莫學橫趨未歸客。</div>
<div class='lg-row'>至今塵土滿衣巾。</div>
</div></div>
<div class='div-other'><a id='mulu261' />
<p class='h2'>此軒</p><p style="margin-left:0em;text-indent:0em;" class="lg-abnormal"><div class='lg-row'>一梁對一柱。　綽綽自橫陳。　誰擬復誰即。　溫然無故新。</div>
</p></div>
<div class='div-other'><a id='mulu262' />
<p class='h2'>古梅</p>
<div class="lg regular" style="margin-left:0em;"><div class='lg-row'>千年苔樹不成春。　誰信幽香似玉魂。　霽雪滿林無月曬。</div>
<div class='lg-row'>點燈吹角做黃昏。</div>
</div></div>
<div class='div-other'><a id='mulu263' />
<p class='h2'>獨舫軒</p>
<div class="lg regular" style="margin-left:0em;"><div class='lg-row'>踪跡渾如漾綠漪。　畫橈曾不近漁磯。　有時夢落秋江去。</div>
<div class='lg-row'>短笛橫吹載月歸。</div>
</div></div>
<div class='div-other'><a id='mulu264' />
<p class='h2'>霞光亭</p>
<div class="lg regular" style="margin-left:0em;"><div class='lg-row'>靈跡宣符豈易量。　故應祥彩發天藏。　真風不逐三韓去。</div>
<div class='lg-row'>直至如今草木香。</div>
</div></div>
<div class='div-other'><a id='mulu265' />
<p class='h2'>泳侍者不受育王藏主</p>
<div class="lg regular" style="margin-left:0em;"><div class='lg-row'>劫空田地自由身。　眼綻無心典竺墳。　探討正音誰可擬。</div>
<div class='lg-row'>調高終是遏行雲。</div>
</div></div>
<div class='div-other'><a id='mulu266' />
<p class='h2'>明知客江心訪竺峯</p>
<div class="lg regular" style="margin-left:0em;"><div class='lg-row'>歷盡風霜兒不枯。　髑髏前下死工夫。　檮林句子千鈞重。</div>
<div class='lg-row'>江上歸來記得無。</div>
</div></div>
<div class='div-other'><a id='mulu267' />
<p class='h2'>對雪</p>
<div class="lg regular" style="margin-left:0em;"><div class='lg-row'>郊郊寒翠濕癡雲。　暗剪水花巧著春。　多話風前初重竹。</div>
<div class='lg-row'>可思深夜立庭人。</div>
</div></div>
<div class='div-other'><a id='mulu268' />
<p class='h2'>上竺池院歸鷲峯菴</p>
<div class="lg regular" style="margin-left:0em;"><div class='lg-row'>鷲嶺心旌動。　池邊影漸疎。　一生無定力。　七十尚移居。</div>
<div class='lg-row'>細雨洒松塢。　涼風挽竹輿。　白雲相望處。　跼蹐自渠渠。</div>
</div></div>
<div class='div-other'><a id='mulu269' />
<p class='h2'>次白雲端和尚韻。禮楊岐會禪師塔</p>
<div class="lg regular" style="margin-left:0em;"><div class='lg-row'>來拜東山祖。　峯高日未央。　遐瞻心已足。　右繞興何長。</div>
<div class='lg-row'>啼鳥驚人去。　飛花過水香。　西河牙爪在。　曾不媿汾陽。</div>
</div></div>
<div class='div-other'><a id='mulu270' />
<p class='h2'>禮道吾雷。迁塔在石霜</p>
<div class="lg regular" style="margin-left:0em;"><div class='lg-row'>祖師靈骨見應難。　霹靂聲中過別山。　父子秪緣機不密。</div>
<div class='lg-row'>翻成千古是非關。</div>
</div></div>
<div class='div-other'><a id='mulu271' />
<p class='h2'>謝夢庵居士性宗集</p>
<div class="lg regular" style="margin-left:0em;"><div class='lg-row'>性本無宗夢亦非。　萬機難透一真機。　有時暗與乾坤合。</div>
<div class='lg-row'>笑看春花秋葉飛。</div>
</div></div>
<div class='div-other'><a id='mulu272' />
<p class='h2'>寄崇福源長老</p>
<div class="lg regular" style="margin-left:0em;"><div class='lg-row'>一髮千鈞適此時。　風前無語皺雙眉。　松源正脈將枯竭。</div>
<div class='lg-row'>濬發靈源復是誰。</div>
</div></div>
<div class='div-other'><a id='mulu273' />
<p class='h2'>愷藏主號庾嶺</p>
<div class="lg regular" style="margin-left:0em;"><div class='lg-row'>南宗北祖爭衣處。　雨洗風磨石尚新。　靈跡豈知千載後。</div>
<div class='lg-row'>叢林猶有昔時人。</div>
</div></div>
<div class='div-other'><a id='mulu274' />
<p class='h2'>白糍寄夢匃</p>
<div class="lg regular" style="margin-left:0em;"><div class='lg-row'>黃秫爛舂如切玉。　醉人風味忍沾唇。　火爐頭話煩君舉。</div>
<div class='lg-row'>莫作粘牙綴齒人。</div>
</div></div>
<div class='div-other'><a id='mulu275' />
<p class='h2'>淨髮吳生</p>
<div class="lg regular" style="margin-left:0em;"><div class='lg-row'>適意多雲水。　尋幽訪所知。　曾於竺峯下。　會見寶溪時。</div>
<div class='lg-row'>巧理數莖髮。　清分兩點眉。　忽忘心手處。　何謂不如斯。</div>
</div></div>
<div class='div-other'><a id='mulu276' />
<p class='h2'>村樂圖</p><p style="margin-left:0em;text-indent:0em;" class="lg-abnormal"><div class='lg-row'>一年田地熟。　賦外樂天真。　便不打鼓笛。　也是太平人。</div>
</p></div>
<div class='div-other'><a id='mulu277' />
<p class='h2'>自賦息畊</p><p style="margin-left:0em;text-indent:0em;" class="lg-abnormal"><div class='lg-row'>葉深煙氣暖。　粳軟骨毛香。　巢許垂清節。　臨流不爾忘。</div>
</p></div>
<div class='div-other'><a id='mulu278' />
<p class='h2'>送鄱陽復道者</p><p style="margin-left:0em;text-indent:0em;" class="lg-abnormal"><div class='lg-row'>相逢道人漆雙瞳。　衣衫零落迎秋風。　甘將百骸作泥土。</div>
<div class='lg-row'>冷笑萬事如展蓬。　當今祖道薄如紙。</div>
<div class='lg-row'>瓦缶雷鳴鬧人耳。　正音却作一線懸。　兩手枕胸淚如洗。</div>
<div class='lg-row'>行行不惜兩莖眉。　魔宮虎穴俱探窺。</div>
<div class='lg-row'>山窮橋斷始得路。　伎倆盡時方見伊。</div>
</p></div>
<div class='div-other'><a id='mulu279' />
<p class='h2'>寄星婺適莊居士</p>
<div class="lg regular" style="margin-left:0em;"><div class='lg-row'>稽首毘耶金粟身。　靜中多見鬧中人。　却將不二門頭事。</div>
<div class='lg-row'>時與虛空細講論。</div>
</div></div>
<div class='div-other'><a id='mulu280' />
<p class='h2'>寄雪竇性首座</p>
<div class="lg regular" style="margin-left:0em;"><div class='lg-row'>祝融峯下燒紅葉。　應夢山中看白雲。　足跡未教容易見。</div>
<div class='lg-row'>誰知天外有人聞。</div>
</div></div>
<div class='div-other'><a id='mulu281' />
<p class='h2'>送茂侍者</p>
<div class="lg regular" style="margin-left:0em;"><div class='lg-row'>木葉辭柯霜氣清。　虎頭戴角出禪扃。　東西南北無人處。</div>
<div class='lg-row'>急急歸來話此情。</div>
</div></div>
<div class='div-other'><a id='mulu282' />
<p class='h2'>春日對鏡</p>
<div class="lg regular" style="margin-left:0em;"><div class='lg-row'>不住復新新。　來從幻裡真。　舊髯皆變白。　老眼尚精神。</div>
<div class='lg-row'>世事終難鑑。　菱花亦有塵。　東風原上草。　不覺又生春。</div>
</div></div>
<div class='div-other'><a id='mulu283' />
<p class='h2'>送炳書記</p>
<div class="lg regular" style="margin-left:0em;"><div class='lg-row'>心鏡頻磨髮漸斑。　照臨今古未甞閑。　已知所得離文字。</div>
<div class='lg-row'>此去禪棲必有山。</div>
</div></div>
<div class='div-other'><a id='mulu284' />
<p class='h2'>法光藏主之南徐</p>
<div class="lg regular" style="margin-left:0em;"><div class='lg-row'>三呼檮下愧靈襟。　湖海叢林已遍尋。　忘却飛猿舊時路。</div>
<div class='lg-row'>到頭曾不厭初心。</div>
</div></div>
<div class='div-other'><a id='mulu285' />
<p class='h2'>實禪者歸省</p>
<div class="lg regular" style="margin-left:0em;"><div class='lg-row'>靈山禪起未溫席。　却問潮陽過海舡。　咨省壽堂春日靜。</div>
<div class='lg-row'>究心應記白雲邊。</div>
</div></div>
<div class='div-other'><a id='mulu286' />
<p class='h2'>璟和尚號石庵</p>
<div class="lg regular" style="margin-left:0em;"><div class='lg-row'>空嵓為屋薜蘿門。　天巧渾無斧鑿痕。　花鳥不來雲自合。</div>
<div class='lg-row'>竪拳消息與誰論。</div>
</div></div>
<div class='div-other'><a id='mulu287' />
<p class='h2'>可禪人歸江心</p>
<div class="lg regular" style="margin-left:0em;"><div class='lg-row'>每思槌拂恨難酬。　孤嶼尋歸月正秋。　堂上若呈圓相去。</div>
<div class='lg-row'>迺師應錯罵雙檮。</div>
</div></div>
<div class='div-other'><a id='mulu288' />
<p class='h2'>送僧省母</p>
<div class="lg regular" style="margin-left:0em;"><div class='lg-row'>十年來往浙東西。　捱得頭荒露伏犀。　因話編蒲米山老。</div>
<div class='lg-row'>不禁秋夜聽莎雞。</div>
</div></div>
<div class='div-other'><a id='mulu289' />
<p class='h2'>寄都省羅太尉</p>
<div class="lg regular" style="margin-left:0em;"><div class='lg-row'>海涵山育氣如春。　內相聲華中外聞。　綱紀禁庭天寵密。</div>
<div class='lg-row'>金璫長染御爐熏。</div>
</div></div>
<div class='div-other'><a id='mulu290' />
<p class='h2'>淨覃藏主遊方</p>
<div class="lg regular" style="margin-left:0em;"><div class='lg-row'>叢林荒落水雲寒。　風味辛酸話轉難。　隱隱一枝天外去。</div>
<div class='lg-row'>不知何地擇人安。</div>
</div></div>
<div class='div-other'><a id='mulu291' />
<p class='h2'>德惟侍者巡禮</p>
<div class="lg regular" style="margin-left:0em;"><div class='lg-row'>巖。桂初飄好問津。　軟風輕結露華新。　諸方不用多招手。</div>
<div class='lg-row'>自有尋香逐臭人。</div>
</div></div>
<div class='div-other'><a id='mulu292' />
<p class='h2'>通藏主之南國</p>
<div class="lg regular" style="margin-left:0em;"><div class='lg-row'>春人長淮野燒青。　六朝遣事鏡中明。　臨崖細剝苔紋看。</div>
<div class='lg-row'>太半無人知姓名。</div>
</div></div>
<div class='div-other'><a id='mulu293' />
<p class='h2'>立藏主之三衢</p>
<div class="lg regular" style="margin-left:0em;"><div class='lg-row'>一會靈山已七年。　寸心如鐵鼻遼天。　無端歸去思前事。</div>
<div class='lg-row'>話到柯消石也穿。</div>
</div></div>
<div class='div-other'><a id='mulu294' />
<p class='h2'>端書記赴雲城辟命</p>
<div class="lg regular" style="margin-left:0em;"><div class='lg-row'>不遊文苑入祇園。　芻草風香春正妍。　要識根莖來處遠。</div>
<div class='lg-row'>葛仙丹井冷雲邊。</div>
</div></div>
<div class='div-other'><a id='mulu295' />
<p class='h2'>慶藏主之南屏</p>
<div class="lg regular" style="margin-left:0em;"><div class='lg-row'>曾向殊方典竺墳。　叢林有志張吾軍。　天寒歲晚重尋舊。</div>
<div class='lg-row'>莫負青鞋蹈凍雲。</div>
</div></div>
<div class='div-other'><a id='mulu296' />
<p class='h2'>隱侍者遊乳峯</p>
<div class="lg regular" style="margin-left:0em;"><div class='lg-row'>竇深惟古雪。　霄岸列危巒。　到者難披頂。　尋師多賣單。</div>
<div class='lg-row'>無時雲氣重。　長帶瀑聲寒。　挨得入門句。　歸來似我看。</div>
</div></div>
<div class='div-other'><a id='mulu297' />
<p class='h2'>寄慈峯故人</p>
<div class="lg regular" style="margin-left:0em;"><div class='lg-row'>湖面春歸物理明。　水花無數點青萍。　因行若訪和庵主。</div>
<div class='lg-row'>未必孤蹤在二靈。</div>
</div></div>
<div class='div-other'><a id='mulu298' />
<p class='h2'>無補侍者遊方</p>
<div class="lg regular" style="margin-left:0em;"><div class='lg-row'>索索青鞋蹈曉霜。　逢人屈指問諸方。　有無探討歸來日。</div>
<div class='lg-row'>糞火堆邊話短長。</div>
</div></div>
<div class='div-other'><a id='mulu299' />
<p class='h2'>沔禪人之雁蕩</p>
<div class="lg regular" style="margin-left:0em;"><div class='lg-row'>風高木落雁山秋。　鞭起無依穴鼻牛。　村草步頭攔不住。</div>
<div class='lg-row'>大方隨處有良疇。</div>
</div></div>
<div class='div-other'><a id='mulu300' />
<p class='h2'>珙侍者之沔</p>
<div class="lg regular" style="margin-left:0em;"><div class='lg-row'>漢江漠漠向東流。　摝蜆撈鰕休未休。　蒲葉半凋秋著岸。</div>
<div class='lg-row'>子歸無口笑嵓頭。</div>
</div></div>
<div class='div-other'><a id='mulu301' />
<p class='h2'>贈許居士</p>
<div class="lg regular" style="margin-left:0em;"><div class='lg-row'>山儀不裹龐公帽。　軃袖深藏傳老槌。　敲磕諸方應未已。</div>
<div class='lg-row'>眼頭乖角少人知。</div>
</div></div>
<div class='div-other'><a id='mulu302' />
<p class='h2'>贈妙喜社道友</p>
<div class="lg regular" style="margin-left:0em;"><div class='lg-row'>斷來妙喜針鋒上。　塞破虛空不礙空。　昔日維摩今社友。</div>
<div class='lg-row'>相逢箇箇有神通。</div>
</div></div>
<div class='div-other'><a id='mulu303' />
<p class='h2'>示日本智光禪人</p>
<div class="lg regular" style="margin-left:0em;"><div class='lg-row'>隱隱孤帆絕海來。　虛空消殞鐵山摧。　大唐國裏無知識。</div>
<div class='lg-row'>己眼當從何處開。</div>
</div></div>
<div class='div-other'><a id='mulu304' />
<p class='h2'>送永嘉祖意禪人</p>
<div class="lg regular" style="margin-left:0em;"><div class='lg-row'>識得祖師端的意。　迢迢千里扣知音。　當機一喝忘情謂。</div>
<div class='lg-row'>歸興猶如虎出林。</div>
</div></div>
<div class='div-other'><a id='mulu305' />
<p class='h2'>心侍者歸省</p>
<div class="lg regular" style="margin-left:0em;"><div class='lg-row'>露葉蕭蕭月滿庭。　秋來多夢老人星。　海山印渚知吾處。</div>
<div class='lg-row'>終不深雲獨掩扃。</div>
</div></div>
<div class='div-other'><a id='mulu306' />
<p class='h2'>就明書懷</p>
<div class="lg regular" style="margin-left:0em;"><div class='lg-row'>流菜非深隱。　那堪復故山。　未能忘影跡。　終是礙人間。</div>
<div class='lg-row'>白髮吟邊短。　清燈話裏閑。　江湖有新夢。　何日出松關。</div>
</div></div>
<div class='div-other'><a id='mulu307' />
<p class='h2'>海首座號怒濤</p>
<div class="lg regular" style="margin-left:0em;"><div class='lg-row'>憂國憂民日夜驚。　攧天攧地作雷鳴。　子胥此去休煩惱。</div>
<div class='lg-row'>百谷來朝一樣清。</div>
</div></div>
<div class='div-other'><a id='mulu308' />
<p class='h2'>天竺玉輪師赴覺海</p>
<div class="lg regular" style="margin-left:0em;"><div class='lg-row'>妙旨惟從句外求。　白雲先見室中籌。　海山深處多麟鳳。</div>
<div class='lg-row'>此去橫經一網收。</div>
</div></div>
<div class='div-other'><a id='mulu309' />
<p class='h2'>賀契師庵居</p>
<div class="lg regular" style="margin-left:0em;"><div class='lg-row'>正席雲山萬象回。　道人毒眼為誰開。　呼童放竹澆花外。</div>
<div class='lg-row'>修整茶爐待客來。</div>
</div></div>
<div class='div-other'><a id='mulu310' />
<p class='h2'>揖讓圖</p><p style="margin-left:0em;text-indent:0em;" class="lg-abnormal"><div class='lg-row'>行必有師。　進之以禮。　昭昭君子心。　對面風波起。</div>
</p></div>
<div class='div-other'><a id='mulu311' />
<p class='h2'>山行示思穆侍者</p><p style="margin-left:0em;text-indent:0em;" class="lg-abnormal"><div class='lg-row'>春水綠浮影。　山光瀉入懷。　因思善牧者。　隨分納些些。</div>
</p></div>
<div class='div-other'><a id='mulu312' />
<p class='h2'>雲谷術士</p>
<div class="lg regular" style="margin-left:0em;"><div class='lg-row'>出則無心應有聲。　眇然天地亦難銘。　可中別有通神處。</div>
<div class='lg-row'>見說年來分外靈。</div>
</div></div>
<div class='div-other'><a id='mulu313' />
<p class='h2'>鐫者任廷</p>
<div class="lg regular" style="margin-left:0em;"><div class='lg-row'>入石入木知分數。　古篆今篆攻豈難。　秪因雕巧失真體。</div>
<div class='lg-row'>不見全文在世間。</div>
</div></div>
<div class='div-other'><a id='mulu314' />
<p class='h2'>剃剪林榮</p>
<div class="lg regular" style="margin-left:0em;"><div class='lg-row'>眾技爾為得。　養生何所親。　篋中三寸鐵。　雲外一閑身。</div>
<div class='lg-row'>黑白已無幾。　修治轉失真。　畏寒宜少伐。　未愧舀溪人。</div>
</div></div>
<div class='div-other'><a id='mulu315' />
<p class='h2'>韜光室</p>
<div class="lg regular" style="margin-left:0em;"><div class='lg-row'>懶光栽花傍竹籬。　旋收巖葉毳寒衣。　不知陵谷幾遷變。</div>
<div class='lg-row'>時見斷雲相逐歸。</div>
</div></div>
<div class='div-other'><a id='mulu316' />
<p class='h2'>三友堂</p>
<div class="lg regular" style="margin-left:0em;"><div class='lg-row'>清客蒼官會此君。　歲寒不減舊精神。　有時品字論交態。</div>
<div class='lg-row'>各有丰標遠襲人。</div>
</div></div>
<div class='div-other'><a id='mulu317' />
<p class='h2'>碧照軒</p>
<div class="lg regular" style="margin-left:0em;"><div class='lg-row'>剪木依山巧鑿池。　已知寫影到人稀。　一奩寒玉坐來久。</div>
<div class='lg-row'>但見雙雙白鳥飛。</div>
</div></div>
<div class='div-other'><a id='mulu318' />
<p class='h2'>荷衣沼</p>
<div class="lg regular" style="margin-left:0em;"><div class='lg-row'>水面綠盤擎雨出。　臨風幾度倚闌干。　不知暖氣有多少。</div>
<div class='lg-row'>老子年年得禦寒。</div>
</div></div>
<div class='div-other'><a id='mulu319' />
<p class='h2'>岳林古渡</p>
<div class="lg regular" style="margin-left:0em;"><div class='lg-row'>契翁來作濟人舟。　兩岸青山浸碧流。　舞棹舷歌不到處。</div>
<div class='lg-row'>知心惟有老嵓頭。</div>
</div></div>
<div class='div-other'><a id='mulu320' />
<p class='h2'>長汀煙雨</p>
<div class="lg regular" style="margin-left:0em;"><div class='lg-row'>漪漪遠水漾明邊。　沙鷺風晴刷羽翰。　借使輞川收拾得。</div>
<div class='lg-row'>江湖莫作畫圖看。</div>
</div></div>
<div class='div-other'><a id='mulu321' />
<p class='h2'>酬李寄軒</p>
<div class="lg regular" style="margin-left:0em;"><div class='lg-row'>寄傲知何所。　行藏匪一軒。　究心無別旨。　鳴道有來源。</div>
<div class='lg-row'>未話先通理。　聲詩不在言。　相期湖上寺。　執手聽啼猿。</div>
</div></div>
<div class='div-other'><a id='mulu322' />
<p class='h2'>惟侍者號曲江</p>
<div class="lg regular" style="margin-left:0em;"><div class='lg-row'>源脈滔滔古岸頭。　往來終是礙行舟。　無風激起千尋浪。</div>
<div class='lg-row'>到海方知是逆流。</div>
</div></div>
<div class='div-other'><a id='mulu323' />
<p class='h2'>日本源侍者游台雁</p>
<div class="lg regular" style="margin-left:0em;"><div class='lg-row'>師道嚴明善應酬。　石橋過了問龍湫。　一花一草人皆見。</div>
<div class='lg-row'>是子知機獨點頭。</div>
</div></div>
<div class='div-other'><a id='mulu324' />
<p class='h2'>示內記藻侍者</p>
<div class="lg regular" style="margin-left:0em;"><div class='lg-row'>當年濟北辭黃檗。　索火之機屈未伸。　今日子孫開活眼。</div>
<div class='lg-row'>老南元是讀書人。</div>
</div></div>
<div class='div-other'><a id='mulu325' />
<p class='h2'>德信西上</p>
<div class="lg regular" style="margin-left:0em;"><div class='lg-row'>出門溪葉亂紛紛。　欲去重尋舊主人。　碓下莫辭腰石冷。</div>
<div class='lg-row'>古菱花綻不干春。</div>
</div></div>
<div class='div-other'><a id='mulu326' />
<p class='h2'>壬戌登雪竇</p>
<div class='div-other'><a id='mulu327' />
<p class='h3'>錦鏡</p>
<div class="lg regular" style="margin-left:0em;"><div class='lg-row'>池面溶溶水照空。　春風花影落青銅。　倚欄擬作機頭看。</div>
<div class='lg-row'>已墮阿師圈䙡中。</div>
</div></div>
<div class='div-other'><a id='mulu328' />
<p class='h3'>妙高</p>
<div class="lg regular" style="margin-left:0em;"><div class='lg-row'>松枯石老凍雲垂。　到此虛空漸覺低。　脚力盡時清興遠。</div>
<div class='lg-row'>與誰携手上天梯。</div>
</div></div>
<div class='div-other'><a id='mulu329' />
<p class='h3'>飛雪</p>
<div class="lg regular" style="margin-left:0em;"><div class='lg-row'>黑風袞袞六花輕。　天列陰崖勢欲傾。　到此只知膚粟冷。</div>
<div class='lg-row'>夜深誰聽瀑泉聲。</div>
</div></div>
<div class='div-other'><a id='mulu330' />
<p class='h3'>水仙</p><p style="margin-left:0em;text-indent:0em;" class="lg-abnormal"><div class='lg-row'>芳心塵外潔。　道韻雪中香。　自是神仙骨。　何勞更洗粧。</div>
</p></div>
<div class='div-other'><a id='mulu331' />
<p class='h3'>墨竹</p><p style="margin-left:0em;text-indent:0em;" class="lg-abnormal"><div class='lg-row'>毫端不及處。　精神殊可掬。　靡靡聽談玄。　六月添重服。</div>
</p></div>
<div class='div-other'><a id='mulu332' />
<p class='h3'>浙江潮圖</p>
<div class="lg regular" style="margin-left:0em;"><div class='lg-row'>怒勢自驚殊莫擬。　靜心人見骨毛寒。　平生一對風波眼。</div>
<div class='lg-row'>今日晴窓不忍看。</div>
</div></div>
<div class='div-other'><a id='mulu333' />
<p class='h3'>老融牛圖</p><p style="margin-left:0em;text-indent:0em;" class="lg-abnormal"><div class='lg-row'>純去自忘牧。　青蓑柳影中。　不飡櫻外草。　知是幾春風。</div>
</p></div>
<div class='div-other'><a id='mulu334' />
<p class='h3'>梁楷忘機圖</p><p style="margin-left:0em;text-indent:0em;" class="lg-abnormal"><div class='lg-row'>尋常忘物我。　渾不涉希夷。　夢落秋壇冷。　從教斗柄移。</div>
</p></div>
<div class='div-other'><a id='mulu335' />
<p class='h3'>常牧溪猿圖</p>
<div class="lg regular" style="margin-left:0em;"><div class='lg-row'>霜墮群林空。　一嘯千巖靜。　耿耿殊有情。　勞生發深省。</div>
<div class='lg-row'>抱子攀危條。　清興在高遠。　一點鍾愛心。　業風吹不斷。</div>
</div></div>
<div class='div-other'><a id='mulu336' />
<p class='h3'>荷鷺</p>
<div class="lg regular" style="margin-left:0em;"><div class='lg-row'>沙嘴坡頭。　枯荷影裡。　清興忽來。　一息千里。</div>
<div class='lg-row'>蒲葉吹秋。　水天漠漠。　歛影肅心。　意不在啄。</div>
</div></div></div></div>
<p class='juan'>虛堂和尚語錄卷之七</p>
</div><!-- end of div[@id='body'] -->
</body></html>