<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>中邊分別論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu5' />中邊分別論卷下</p><p class="byline">天親菩薩造</p><p class="byline">陳天竺三藏真諦譯</p><a id='mulu6' />
<p class='h1'>對治修住品第四</p><p>修習對治者，三十七道品修習，今當說。此論中初說<span class='note-inline'>(心者我執種類，又云根塵識也)</span>。</p>

<div class="lg regular"><div class='lg-row'>麁行貪因故，　種故不迷故，</div>
<div class='lg-row'>為入四諦故，　修四念處觀：</div>
</div><p>由身故麁行得顯現，思擇麁行故得入苦諦。此身者麁大，諸行為相故。麁大者名行苦。因此行苦，一切有漏諸法，於中聖人觀苦諦。受者貪愛依處，思擇諸受故得入集諦。心者我執依處，為思擇此心得入滅諦，離我斷怖畏故。法者不淨淨二品，為思擇此法離不淨淨品無明故得入道諦。是故初行為令入四諦中修習四念處所安立。次修習正勤。</p>

<div class="lg regular"><div class='lg-row'>已知非助道，　一切種對治，</div>
<div class='lg-row'>為上二種故，　修習四正勤。</div>
</div><p>為修習四念處究竟故，非助道黑法及助道品白法，一切種已明了所見故。為滅離非助道法、為生起助道法，四種正勤得起。第一為滅已生非善惡法，如經中廣說<span class='note-inline'>(為滅為塞為生為長)</span>。</p>

<div class="lg regular"><div class='lg-row'>隨事住於彼，　為成就所須，</div>
<div class='lg-row'>捨離五失故，　修習八資糧。</div>
</div><p>為離為得黑白二種法修習正勤已，心者無障有助故，得住此心。住有四能。四能者，一隨教得成就。隨教得成就者，說名四如意足，一切所求義成就因緣故。此中住者，心住名三摩提應知。是故四正勤後，次第說四如意足。隨事隨教住者，為滅五種過失、為修習八種資糧故應知。何者名失耶？</p>

<div class="lg regular"><div class='lg-row'>懈怠、忘尊教，　及下劣、掉起，</div>
<div class='lg-row'>不作意作意，　此五失應知。</div>
</div><p>懈怠者，沒嬾惡處。忘尊教者，如師所立法、名句味等，不憶不持故。下劣掉起者，兩障合為一，憂喜為體故，沈浮是其事。此位中沈時，不作意是第四過失。若無此二而作意，是第五過失。為滅此五失，安立八種禪定資糧，為滅懈怠。何者為四？一欲、二正勤、三信、四猗。復有四法次第應知。</p>
<p class="lg-abnormal"><div class='lg-row'>依處及能依，　此因緣及果。</div>
</p><p>欲者正勤依處，能依者正勤，此依處名欲。有何因是名信？若有信即生欲，此能依者名正勤果，此果名猗，若作正勤得所求禪定故。餘四種資糧，一念、二智、三作<span class='corr'>意</span>、四捨滅。餘四種失，如次第對治。此念等四法次第應知。</p>

<div class="lg regular"><div class='lg-row'>緣境界不迷，　高下能覺知，</div>
<div class='lg-row'>滅彼心功用，　寂靜時放捨。</div>
</div><p>念者，不忘失境界。智者，不忘失境界時，覺知沈浮兩事。覺知已，為滅此作功用意，是名作意。此沈浮二法寂滅已，起放捨心放流相續名捨滅。四如意足後，次第說修習五根。此五根云何得立？</p>

<div class="lg regular"><div class='lg-row'>已下解脫種，　欲事增上故，</div>
<div class='lg-row'>境界不迷沒，　不散及思擇。</div>
</div><p>此中增上次第五處流。為修四勤故，心已隨教得住，因此心已下解脫分善根種子，一欲增上故、二勤修增上故、三不忘境界增上故、四不散動增上故、五思擇法增上故。如次第，信等五根應知。</p>
<p class="lg-abnormal"><div class='lg-row'>說力損惑故，　前因後是果。</div>
</p><p>信等五法如前所說。為有勝力，故說名力。勝力者何義？能損離非助惑故。若五法非信等諸對治惑，不相障故，故說根力有次第。云何信等五法前後次第說？五種法如前後為因果故。云何如此？若人信因信果，為求得此果故決勤行。因此勤行已守境不移，若念止住心得三昧<span class='note-inline'>(平等住不高不下，一三受故、二一境故。又有五種住未說)</span>。若心得定，觀知如實境。因此義，是故五法立次第。若人已下種解脫分善根已，說五根是其位。若人已下通達分善根者，為在五根位中、為當在方位中？</p>
<p class="lg-abnormal"><div class='lg-row'>二二通達分，　五根及五力。</div>
</p><p>煖位及頂位立行五根，忍位及世第一法立行五力。若人下解脫善根種，此二二位決定通達分。若未不，如此力次說覺分。此云何安立？</p>

<div class="lg regular"><div class='lg-row'>依分自體分，　第三出離分，</div>
<div class='lg-row'>第四功德分，　三種滅惑分。</div>
</div><p>見道位中顯立覺分。覺者何義？無分別如如智是名覺。分者何義？同事法朋是名分義。此七法中，覺依止分者是名念覺，自性分者是名擇法覺，出離分者名正勤覺，功德分者名喜覺，無染無障分三法謂猗、定、捨。云何說三法為無染障分？</p>
<p class="lg-abnormal"><div class='lg-row'>因緣依處故，　自性故言說。</div>
</p><p>無障無染因者，猗惑障，為重行作因故，此猗與麁重因對治故；依止者是禪定；自性者不捨覺分。次說道分。此法云何安立？</p>

<div class="lg regular"><div class='lg-row'>分決及令至，　令他信三種，</div>
<div class='lg-row'>對治不助法，　說道有八分。</div>
</div><p>修習道位中顯立道分。見道分決分是正見，此見世間正見，出世正見後得，因此智自所得道及果決定分別。令他至分者，正思惟及正言，因有發起語言，能令他知及得。令他信分者有三種，正言、正業、正命，此三法次第。</p>
<p class="lg-abnormal"><div class='lg-row'>見戒及知足，　應知令他信。</div>
</p><p>令他信分者，三處依正言說言語，共相難正義、共思擇義時，他得信是人有智，是故令他信智。依正業他得信持戒，不作不如法事故。依正命者他得信輕財知足，如法如量行，見衣服等四命緣故，是故令他信知足輕財知足。煩惱對治分者三種，正勤、正念、正定。此三法如次第。</p>
<p class="lg-abnormal"><div class='lg-row'>大惑及小惑，　自在障對治。</div>
</p><p>非助道煩惱有三：一修習道所斷煩惱，是名大惑。二心沈沒掉起煩惱，是名小惑。三自在障者，能障礙顯出勝品功德。第一煩惱者，正勤是其對治。云何如此？因正勤修道得成故，若道得成，思惟煩惱滅。第二煩惱者，正念是其對治。寂靜相處，若正念正寂靜相處，沈沒及掉起滅故。第三煩惱者，正定是其對治。依止禪定故，能顯出六神通功德故。此修習對治，若略說有三種應知。</p>

<div class="lg regular"><div class='lg-row'>隨不倒有倒，　隨顛倒不倒，</div>
<div class='lg-row'>無倒無隨倒，　修對治三種。</div>
</div><p>修習對治有三。何者三？一者隨應無倒法與倒相雜、二者顛倒所隨逐無見倒、三者無顛倒無倒法隨逐。如次第，凡夫位中、有學聖位中、無學聖位中。菩薩修對治者有別異。何者別？</p>
<p class="lg-abnormal"><div class='lg-row'>境界及思惟，　至得有差別。</div>
</p><p>聲聞及辟支，自相續身等念處諸法是其境界；若菩薩，自他相續身等念處諸法是其境界。聲聞及辟支，由無常等諸相思惟身等諸法；若諸菩薩，無生得道理故思惟觀察。若聲聞及緣覺，修習四念處等諸法，為滅離身等諸法；若菩薩，修習此等法，不為滅離故修習諸法，非不為滅離故修習諸法，但為至得無住處涅槃。修習對治已說。修住者何者？</p>
</div>
<div class='div-pin'><a id='mulu7' />
<p class='h1'>修住品第五</p>
<div class="lg regular"><div class='lg-row'>修住有四種，　因、入、行、至得，</div>
<div class='lg-row'>有作不作意，　有上亦無上。</div>
<div class='lg-row'>願樂位、入位、　出位、受記位、</div>
<div class='lg-row'>說者位、灌位、　至位、功德位、</div>
<div class='lg-row'>作事位已說。</div>
</div><p>修住位有十八。何者十八？一因位修住，若人已住自性中。二入位修住，已發心。三行位修住，從發心後未至果。四果位修住，已得時。五有功用位修住，有學聖人。六無功用位修住，無學聖人。七勝德位修住，求行得六神通人。八有上位修住，過聲聞等位，未入初地菩薩人。九無上位修住，諸佛如來，此位後無別位故。十願樂位修住，諸菩薩人，一切願樂行位中。十一入位修住者，初菩薩地。十二出離位修住，初地後六地。十三受記位修住，第八地。十四能說師位修住，第九地。十五灌頂位修住，第十地。十六至得位修住，諸佛法身。十七功德位修住，諸佛應身。十八作事位修住，諸佛化身。一切諸住無量應知，今但略說。</p>

<div class="lg regular"><div class='lg-row'>法界復有三，　不淨、不淨淨、</div>
<div class='lg-row'>清淨如次第。</div>
</div><p>若略說此位有三：一不淨位住者，從因位乃至行住。二不淨淨位住者，有學聖人。三清淨位住，無學聖人。</p>
<p class="lg-abnormal"><div class='lg-row'>此中安立人，　應知如道理。</div>
</p><p>因此住別異故，如道理應知，諸凡聖別異安立，此人者自性中住，此人已入位。如是等修住已說。何者得果？</p>
</div>
<div class='div-pin'><a id='mulu8' />
<p class='h1'>得果品第六</p>
<div class="lg regular"><div class='lg-row'>器果及報果，　此是增上果，</div>
<div class='lg-row'>愛樂及增長，　清淨果次第。</div>
</div><p>器果者，果報與善根相應。報果者，器果增上故，善根最上品。愛樂果者，宿世數習故，愛樂善法。增長果者，現世數習功德善根故，善根圓滿。清淨果者，滅離諸障。此位果有五種次第應知，一者報果、二者增上果、三者隨流果、四功用果、五相離果。</p>

<div class="lg regular"><div class='lg-row'>上上及初果，　數習究竟果，</div>
<div class='lg-row'>隨順及對治，　相離及勝位，</div>
<div class='lg-row'>有上無上故，　略說果如是。</div>
</div><p>若略說果有十種：一者上上果，從自性發心乃至修行應知，後後次第。二初果者，初得出世諸法。數習果者，從初果後有學位中。究竟果者，無學諸法。隨順果者，為因緣故應知。上上果、對治果者，是滅道因，此得初果。此中初道名對治果、相離果、數習果、圓滿果，為遠離惑障故。如次第，有學無學諸聖人果。勝位果者，神通等諸功德。有上果者，菩薩地，為勝餘乘故。無上果者，諸如來地。如是四種果，為分別圓滿果故。為略說如是多，若廣說則無量。此中修習對治合集眾義，覺悟修習、令薄修習、熟治修習、上事修習、密合修習，智到境一家故，上品修、勝品得修、初發修、中行修、最後修、有上修。無上修者，境界無勝、思量無集、至得無勝故修住，合集眾義應成修住，住者此人住自性中。作事修住者，從發心乃至修行位，名最淨住、最淨位住、有莊嚴位住，遍滿十地故無上位住。果合集眾義，一攝持果、二最勝果、三宿習果、四上上引出果、五略果、六廣果。此中攝持果者五種果，餘果是五種果別異。宿世所集故名果報果，上上引出故。有四種餘果，若略說，上上果有四種；若廣說，隨順果有六。是四種果分別廣說故，中邊分別論中此處有四三品：一對治品、二修住品、三得果品。已廣說究竟<span class='note-inline'>(一器果、二果報果、三愛樂果、四增長果、五清淨果，攝一切果盡)</span>。</p>
</div>
<div class='div-pin'><a id='mulu9' />
<p class='h1'>無上乘品第七</p><p>無上乘今當說。</p>

<div class="lg regular"><div class='lg-row'>無上乘三處，　修行及境界，</div>
<div class='lg-row'>亦說聚集起。</div>
</div><p>無上有三種，大乘中因此三義乘成無上。何者三義？一修行無上、二境界無上、三集起得無上。此中何者名修行無上？十波羅蜜修行中應知。</p>
<p class="lg-abnormal"><div class='lg-row'>修行復六種。</div>
</p><p>此十波羅蜜中隨一有六種。何者六？</p>

<div class="lg regular"><div class='lg-row'>無比及思擇，　隨法與離邊，</div>
<div class='lg-row'>別及通六修。</div>
</div><p>如是六修，一無比修、二思擇修、三隨法修、四離邊修、五別修、六通修。此中無比十二種。何者為十二？</p>

<div class="lg regular"><div class='lg-row'>廣大及長時，　增上、體無盡，</div>
<div class='lg-row'>無間及無難，　自在及攝治，</div>
<div class='lg-row'>極作、至得、流，　究竟無比知，</div>
<div class='lg-row'>此處無比義，　知十波羅蜜。</div>
</div><p>如是十二種無比修行：一廣大無比、二長時無比、三增上、四無盡、五無間、六無難、七自在、八攝治、九極作、十至得、十一勝流、十二究竟。何者廣大無比？不欲樂一切世間及出世富樂故，是故廣大無比應知。何者長時無比？一一處三阿僧祇劫修習得成故。何者增上無比？一切眾生遍滿利益事故。何者無盡無比？由迴向無上菩提故，最極無窮無盡故。何者無間修無比？由得自他平等樂修故，因一切眾生施等功德能圓滿成就十波羅蜜故。何者無難無比？隨喜他所行諸波羅蜜，自波羅蜜得圓滿故。何者自在無比？由破虛空等諸禪定力故，施等波羅蜜得滿足成就。何者攝治無比？由一切波羅蜜無分別智所攝治護故。何者極作無比？地前方便願樂行地中最上法忍及道品隨一所成故。何者至得無比？於初地中得未曾見出世法故。何者勝流無比？離初地應知，餘八種上地中。何者究竟無比？第十地及佛地中應知。何以故？菩薩道及佛果圓滿故。此處無比義知十波羅蜜者，如是十二無比義，於十法中皆悉具有，是故十法通得名波羅蜜多。何者名十波羅蜜？為顯此十法別名，故說偈言：</p>

<div class="lg regular"><div class='lg-row'>施、戒、忍、精進、　定、般若、方便、</div>
<div class='lg-row'>願、力及闍那，　此十無比度。</div>
</div><p>此十波羅蜜別事云何？</p>

<div class="lg regular"><div class='lg-row'>財利不損害，　安受增功德，</div>
<div class='lg-row'>除惡及令入，　解脫與無盡，</div>
<div class='lg-row'>常起及決定，　樂法成熟事。</div>
</div><p>如是十波羅蜜次第事應知。由施故菩薩能利益眾生。由持戒故不損害眾生壽命財物及眷屬等。由忍辱故若他起損惱等事安心忍受。由精進故生長他功德、損<span class='corr'>減</span>他罪障等。由禪定故因神通等諸功德，令他眾生背惡歸善得入正位。由般若故顯說正教令他解脫。由方便故迴向善根趣大菩提，施等功德令流無盡。由願力故能受住捨隨樂生處，於彼生中能事諸佛及聞正法，於施等中恒行不息利益眾生，由思擇修習力故伏滅對治，決定能行施等諸度利益眾生。由智故滅離如言法無明，施等諸行及施等增上緣法得共受用。此二菩薩能成熟眾生。無比修行已說。何者思量修行？</p>

<div class="lg regular"><div class='lg-row'>如言說正法，　思量大乘義，</div>
<div class='lg-row'>是菩薩常事，　依三種般若。</div>
</div><p>依十種施等波羅蜜，如諸佛所安立所說修多羅等諸法，大乘中如理思惟、數數聽聞、思量修習故，聞思修慧恒思惟行。若因三慧修行思惟生何功德？</p>
<p class="lg-abnormal"><div class='lg-row'>為長養界入，　為得事究竟。</div>
</p><p>若人因聞慧修行思惟者，一切善根界性得增長。若因思慧修行思惟者，如所聞名句義，此理得入意，得生顯現故。若因修慧修行思惟者，如所求正事得成就，為入地、為治淨故。此修行思惟有伴應知。</p>
<p class="lg-abnormal"><div class='lg-row'>十種正行法，　共相應應知。</div>
</p><p>此思惟修行者，十種正法行所攝持應知。何者十種法行？</p>

<div class="lg regular"><div class='lg-row'>書寫、供養、施，　聽、讀及受持，</div>
<div class='lg-row'>廣說及讀誦，　思惟及修習。</div>
</div><p>大乘法修行有十：一書寫、二供養、三施與他、四若他讀誦一心聽聞、五自讀、六自如理取名句味及義、七如道理及名句味顯說、八正心聞誦、九空處如理思量、十已入意為不退失故修習。</p>
<p class="lg-abnormal"><div class='lg-row'>無量功德聚，　是十種正行。</div>
</p><p>此十種正行有三種功德：一無量功德道、二行方便功德道、三清淨功德道。云何大乘中佛說最極大果報，聲聞乘等法不如是說？云何如此？有二種因。</p>
<p class="lg-abnormal"><div class='lg-row'>最勝無盡故，　利他不息故。</div>
</p><p>最勝者，小乘經但為自利故，大乘自利利他平等，是故最勝。第一為自利故，第二為利他故，是故有下有上，是故說勝。大菩提者，至無餘涅槃。他利益事，如因地中無息故，故說無盡，無盡故勝小乘。思惟修行已說。何者隨法修行？</p>
<p class="lg-abnormal"><div class='lg-row'>隨法有二種，　不散動顛倒。</div>
</p><p>隨法修行者如是二種：一無散動修行、二無顛倒變異修行。此中散動有六種，滅除此六種散動故，說無散動。何者六種散動？一自性散動、二外緣散動、三內散動、四相散動、五麁惑散動、六思惟散動。此六散動何者為相應知，故說：</p>

<div class="lg regular"><div class='lg-row'>起觀行六塵，　貪味下掉起，</div>
<div class='lg-row'>無決意於定，　思量處我慢，</div>
<div class='lg-row'>下劣心散亂，　智者應當知。</div>
</div><p>如是為相六種散動，菩薩應知應離。何者六相？一從禪定起散動，由五識故，是名性散動。六塵中若心行動，是名外散動。是禪定貪味憂悔掉起，是名內散動。下地意未決未息，是名相散動，因此相入定故。有我執思惟定中所起，名麁散動，因此麁思惟生我慢起行故。下劣品思惟，名思惟散動，下乘思惟起行故。前兩散動未得令不得，次兩已得令退。第五令不得解脫，第六令不得無上菩提應知。此中無倒十種處應知。何者十？</p>

<div class="lg regular"><div class='lg-row'>言辭義思惟，　不動二相處，</div>
<div class='lg-row'>不淨及淨客，　無畏及無高。</div>
</div><p>此中何法名無倒？無倒者，如理如量知見。此無倒十種處，一者名句味無倒。如偈說：</p>

<div class="lg regular"><div class='lg-row'>聚集數習故，　有義及無義，</div>
<div class='lg-row'>是言辭無倒。</div>
</div><p>若名句味若有相應，名言無間不相離說故，此物是其名。數數習故，名句等有義。若翻此三無義。若有如此知見，名名句味無倒。何者義無倒？</p>

<div class="lg regular"><div class='lg-row'>顯現似二種，　如顯不實有，</div>
<div class='lg-row'>是名義無倒，　遠離有無邊。</div>
</div><p>諸義顯現有二：一顯所執、二顯能執，由二相生故。如是無所有，如所顯現義中若生如此知見，是名義無倒。云何？如此義者，遠離有相，能執所執無有故；遠離無相，似能似所散亂有故。何者思惟無倒？</p>

<div class="lg regular"><div class='lg-row'>此言熏言思，　彼依思無倒，</div>
<div class='lg-row'>為顯二種因。</div>
</div><p>所執能執言、所熏習言語思惟，是能執所執虛妄分別依處。若起如此知見，一切處是名思惟無倒。何者思惟？為能執所執虛妄作顯現。因此思惟，言語、名句味兩法所生故，為二法作依處。離此思惟，無倒境故。何者不動無倒？</p>

<div class="lg regular"><div class='lg-row'>如幻等不有，　亦有義應知，</div>
<div class='lg-row'>是不動無倒，　有無不散故。</div>
</div><p>是義亦有亦無，如前已說。此有無，譬如幻化。幻化者，為象馬等實體故無有，非無，唯似象等，散亂有故。義亦如是不有，如所顯現能執所執故。非不有，唯相似散亂相有故。等者，如野馬、夢、幻、水月等譬。如是道理應知。已見幻等譬義，故心不僻行，是名不動無倒。因此無倒心，有無執中心不散動故。何者二相無倒？</p>

<div class="lg regular"><div class='lg-row'>一切唯有名，　為分別不起，</div>
<div class='lg-row'>是別相無倒。</div>
</div><p>一切諸法唯有名言。何者名？一切眼及色乃至心及法。如此知見。</p>
<p>一切虛妄分別，為對治故，說名別相無倒。何者名別相？為虛妄、為真實？</p>
<p>此相名真實，真實別相中是無倒。云何如此？若為俗諦故，一切諸法不但有名，如是執故。何者通相無倒？</p>

<div class="lg regular"><div class='lg-row'>出離於法界，　更無有一法；</div>
<div class='lg-row'>故法界通相，　此智是無倒。</div>
</div><p>無有別法離無我真實有體，是故法界，一切通相，體平等故。如是知見，是名通相無倒。何者淨不淨無倒？</p>

<div class="lg regular"><div class='lg-row'>顛倒邪思惟，　未滅及已滅，</div>
<div class='lg-row'>此不淨及淨，　是彼不顛倒。</div>
</div><p>顛倒不正思惟在及未盡，是名法界不清淨。若不在及盡，是名法界清淨。若有此知見，是名不淨及淨無倒，如次第。何者客無倒？</p>

<div class="lg regular"><div class='lg-row'>法界性淨故，　譬之如虛空，</div>
<div class='lg-row'>此二種是客，　是彼不顛倒。</div>
</div><p>復有法界、如、真、虛空，自性淨故。是二種法，非舊法故名客，先不淨後及淨。若有此知見，是名客相無倒。何者無怖及無高無倒？</p>

<div class="lg regular"><div class='lg-row'>染污及清淨，　法人二俱無，</div>
<div class='lg-row'>無故無怖慢，　是二處無倒。</div>
</div><p>人者，無染污、無清淨。法亦如是，先無染污，後無清淨。云何如此？人及法非實有故，是故二中無有一物是淨品及不淨品。不淨品時，無有一法被損減；清淨品時，無有一物被增益。為此二法生怖畏生高慢，若有如此知見，是名無怖畏無高慢無倒。如是十種無倒，十種金剛足中如次第應安立。何者名十種金剛足？一有無無倒、二依處無倒、三幻化譬無倒、四無分別無倒、五自性清淨無倒、六不淨無倒、七淨無倒、八如真空譬無倒、九不減無倒、十不增無倒。已說隨法修行。何者遠離二邊修行？如《寶頂經》中佛為迦葉等說無相中道。何者二邊？為遠離此故，此中道應知。</p>

<div class="lg regular"><div class='lg-row'>別異邊一邊，　外道及聲聞，</div>
<div class='lg-row'>增益與損減，　二種人及法，</div>
<div class='lg-row'>非助對治邊，　斷常名有邊，</div>
<div class='lg-row'>能取及所取，　染淨有二三。</div>
<div class='lg-row'>分別二種邊，　應知有七種，</div>
<div class='lg-row'>有無及應止，　能止可畏畏，</div>
<div class='lg-row'>能取所取邊，　正邪事無事，</div>
<div class='lg-row'>不生及俱時，　有無分別邊。</div>
</div><p>色等諸陰，立我別異一邊，立我與色一一邊，為離此二邊，佛說中道，不見我、不見人、不見眾生及不見壽者。云何如此？若人執我見者，不離此二邊，壽者別異、身亦別異。若不取執，異即是壽，名即是身。此二見決定有，為此中道，此二執不得起。色等常住是外道邊，無常是聲聞邊。為離此二邊，故佛說中道，色等諸法不觀常及無常故，是名中道。有我者增益邊毀謗，無我者損減邊毀謗，有假名人故。為離此二邊，故佛說中道，有我無我二，彼中間非二，所觸無分別故。心實有是增益法邊，不實有損減法邊。為離此二邊，故佛說中道，此處無意無心無識無作意。一切不善法名不淨品、名非助道，一切善法等是淨品，名對治邊。為離此二邊，故佛說中道，佛說此二種邊不去不來、無譬無言。有者名常邊人及法，無者名斷邊人及法。離此二邊故，佛說中道，是二種中間名中道，如前說。無明者所取一邊，能取第二邊；如無明，明亦如是。一切有為法，所取一邊，能取一邊；無為法亦如是。如無明，乃至老死所取能取。老死滅所取一邊，能取第二邊。是滅道者所取能取，如是所取能取二邊，由黑分白分別異故。為離此二邊，故佛說中道。佛說無明及明，此二無二無，如經廣說。云何如此？無明及明等，所取能取體無故。染污有三種：一煩惱、二業、三生染污。煩惱染污復有三，一者諸見、二者欲瞋癡起相、三更有生願。為對治此三，佛說知空解脫門、知無相解脫門、知無願解脫門。業染污者，善惡造作。為對治此業，佛說智慧無造作。生染污者，更有中生已生意心及心法念念生，有生相續不斷。為對治此，佛說智慧無生、智慧無起、智慧無自性。如是三種染污滅除，名清淨。知空等者及染污空等，是名境界清淨智。及一切對治，名行清淨。因此行，煩惱除，不更起，名果清淨。此三種清淨染污空等，如三種清淨所作空等，諸法自性無故、法界自性無別異故。復有智慧空等諸法，非染污所造及非智所造作。云何？如是空等諸法，自性有故。法界自性無染污故。若人思惟分別法界有時染污有時清淨是邊，自性無染污法自體無染淨故，此執成邊。為遠離此邊故，佛說此中道非二空作空令諸法空，諸法自體空。如是等如《寶頂經》廣說。復有七種分別二邊。何者七？一有中分別一邊，二無中分別一邊。有真實人，為滅此人，是故立空。有真實無我，為滅此法，是故立不空。因此二分別，起有執無執。為離此二邊，故佛說中道。空者不滅人等。何所為？無所為，一切諸法自然性故，如經廣說。一切無明等諸惑應止令滅，明等諸法道應生，能令止滅。如此分別應止及能止故，空中生怖畏。為離此二種分別邊，佛說空譬。可怖畏分別一邊，因此可畏起怖畏復是一邊，分別所作色等諸塵，起怖畏及起苦怖畏。為離此二種怖畏分別邊，佛說畫師譬。前譬者依小乘人說，今譬依菩薩說。所取分別一邊，能取分別一邊。為離此二邊，佛說幻師譬。云何如此？唯識智所作無塵智。無塵智者，滅除唯識智。塵無體故，識亦不生。此中是相似正位分別一邊，邪位分別一邊。分別真實見為正位分別邪位。為離此二邊，佛說兩木截火譬。譬如兩木無火相，從此起火，火起成還燒兩木。如是不正位相及正位相，真實見正通達為相。聖智根起成已，是真實見相正位。復有了滅，此中譬與其相似，真實見邪位相無有邪位相，邪位亦無，隨順真實位故。分別有事一邊，分別無事一邊。有事者，智慧先分別作意，復有分別無功用。為離此二種功德邊，佛說燈光譬。分別無生一邊，分別等時一邊。若分別對治道無生，分別煩惱長時。為離此二邊，佛說第二燈光譬。離十四二邊修行已說。云何勝有等修行？</p>
<p class="lg-abnormal"><div class='lg-row'>勝有等修行，　應知於十地。</div>
</p><p>何者勝有等修行？十地中隨一此中波羅蜜最勝無比，此波羅蜜名勝修行。若一切處同無差別，是名有等修行。修行無上已說。何者境界無上？</p>

<div class="lg regular"><div class='lg-row'>安立及性界，　所成能成就，</div>
<div class='lg-row'>持決定依止，　通達及廣大，</div>
<div class='lg-row'>品行及生界，　最勝等應知。</div>
</div><p>如是境界有十二。何者十二？一安立法名境界、二法性境界、三所成就境界、四能成境界、五持境界、六決持境界、七定依止境界、八通達境界、九相續境界、十勝得境界、十一生境界、十二最勝境界。此中第一者，波羅蜜等諸法，如佛所安立。第二法如如。第三第四此二如前次第，通達法界故、得行波羅蜜等諸法故。第五聞慧境界。第六思慧境界。云何名決持？已知此法能持故。第七修慧境界，依內依體得持故。第八初地中見境界。第九修道境界乃至七地中。第十是七種地中世及出世道，如品類諸法得成故。第十一八地中。第十二九地等三處是第一第二境界，如前說處處位中平等境界。所餘境界者，前二所顯差別。境界已說。何者習起？</p>

<div class="lg regular"><div class='lg-row'>具足及不毀，　避離令圓滿，</div>
<div class='lg-row'>生起及堅固，　隨事無住處，</div>
<div class='lg-row'>無障及不捨，　十習起應知。</div>
</div><p>如是習起有十種。此中因緣具足，名性習起。不毀謗大乘法，是名願樂習起。避下乘法，是名發心習起。修行圓滿波羅蜜，名修行習起。生起聖道，名入正位習起。堅固善根長時數習故，名成熟眾生習起。心隨事得成，名淨土習起。不住生死涅槃中，得不退位授記，不退墮生死涅槃故，滅盡諸障，名佛地習起。不捨此等事，名顯菩薩習起。如是此論名「中邊分別」，了中道故。復有分別中道及二邊故，是中兩邊能現故；離初後此中兩處不著，如理分別顯現故。故名中邊分別論。</p>

<div class="lg regular"><div class='lg-row'>此論分別中，　甚深真實義，</div>
<div class='lg-row'>大義一切義，　除諸不吉祥。</div>
</div><p>此中邊分別論，名義如前說。甚深祕密義，非覺觀等境界故。真實堅義，諸說不可破故；無上菩提果故，大義；自他利益事為義故，一切義。因此論三乘義得顯現故，能除一切不吉祥。不吉祥者，三品煩惱及三品生死，能離滅此生死及煩惱不吉祥故。能滅四德障故、能攝持四德故，故說除不吉祥。無上眾義者，略說無上有三種：一正行、二正依持、三正行果。此修行，如品類無比、如方便、如佛所立諸法大乘中思惟等，如前說。如道理無散動、無倒，若修奢摩他無散動，若修毘婆舍那無顛倒變異。如所為，為出離，隨中道故。如處十地中，如勝有等行。無倒眾義者，名句無倒故。通達禪定相，義無倒故。通達智慧相，思惟無倒故、得遠離顛倒因緣故、無不散動顛倒故。是中道相分明所得，令成就別相無倒故。依此起對治，得生死分別道。通相無倒故，得通達淨品。自性不淨及淨無倒故，惑障未滅及滅。得智各無倒故，不淨及淨如實見。無怖畏無高慢無倒故，滅除諸障，得出離故。</p>

<div class="lg regular"><div class='lg-row'>空涅槃一路，　佛日言光照，</div>
<div class='lg-row'>聖眾行純熟，　盲者不能見。</div>
<div class='lg-row'>已知佛正教，　壽命在喉邊，</div>
<div class='lg-row'>諸惑力盛時，　求道莫放逸。</div>
</div><p>此中邊分別論無上乘品究竟。婆藪槃豆釋迦道人大乘學所造。</p>

<div class="lg regular"><div class='lg-row'>我今造此論，　為世福慧行，</div>
<div class='lg-row'>普令一切眾，　如願得菩提。</div>
</div>
<p class='juan'>中邊分別論卷下</p></div>
</div><!-- end of div[@id='body'] -->
</body></html>