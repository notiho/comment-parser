<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第1卷-第9卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu26' />大乘中觀釋論卷第九<p class="byline">安慧菩薩造</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p>觀薪火品第十之餘</p><p>◎復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「即薪而無火。」</div>
</p><p>釋曰：遣一性故。</p>
<p style="margin-left:1em;text-indent:-1em" class="lg-abnormal"><div class='lg-row'>「異薪亦無火。」</div>
</p><p>釋曰：薪火二法遣異性故。</p>
<p style="margin-left:1em;text-indent:-1em" class="lg-abnormal"><div class='lg-row'>「火中亦無薪，　薪中亦無火。」</div>
</p><p>釋曰：總遣異性故。此中薪火二法，一性異性俱不可見，如瓶非木。又如水中蓮花，異性不成故。是故勝義諦中薪火二法非相因有，而彼二法畢竟空故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「如說薪火法，　能所取亦然。」</div>
</p><p>釋曰：一性異性互相因待次第不成。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「餘諸法皆同。」</div>
</p><p>釋曰：彼能取所取非作者作業一性可著，亦非異性所取，離亦不生。若異性所取，即互不到，不到即不燒，不燒即不滅，不滅即是常。若法常住，彼即互相因待不成。若成不成，二法相因畢竟無體。若人計火從餘方來，有其能取及所取者，此義不成。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「及彼瓶衣等。」</div>
</p><p>釋曰：彼瓶衣等因果二法，同生不同生、能相所相，彼等所成，如非泥團即是其瓶，彼瓶果法有作用故。亦非異瓶別有果法作用所成，非彼二法互相因待，若成不成相因無體。此如是故，餘處隨應所說亦然。若勝義諦中無一異性，是故不應取著。</p>
<p>如有頌言：</p>

<div class="lg regular" style="margin-left:1em;"><div class='lg-row'>「非受非不受，　異復云何有？</div>
<div class='lg-row'>如能取所取，　諸所說亦然。」</div>
</div><p>復次頌言：</p>

<div class="lg regular" style="margin-left:1em;"><div class='lg-row'>「若人執有我，　諸法有實性，</div>
<div class='lg-row'>各各差別說，　彼不解佛法。」</div>
</div></div>
<div class='div-pin'><a id='mulu27' />
<p class='h1'>觀生死品第十一</p><p>復有人言：勝義諦中亦有生死。何以故？如佛所言：「生死長遠，眾生愚迷不知正法。我欲令彼如理修行得盡生死，乃作是言：『汝諸苾芻，應如是學。』」以此證知勝義諦中有其生死。</p>
<p>論者言：如佛所說，皆是方便世俗施設，非勝義諦，亦非不有生死而說。長時有法可盡，彼生死者眾生所受。若如理修行，即能盡彼生死有性。此中先說薪火二法能取所取彼等次第，此非道理。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「大牟尼所說，　生死無先際。」</div>
</p><p>釋曰：此義云何？所言生死者即是無際，無際即無始。今此義者，無最上、無先際，故言無際。又非有彼先際，故名無際。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「今此如是說，　無先亦無後。」</div>
</p><p>釋曰：先後義無體，無自性故，如兔角等，應如是見。由如是故，中亦不可得說，非不有故，如兔角等。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若無有先後，　中復云何有？」</div>
</p><p>釋曰：生死無自性，彼云何有？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「是故此中無，　先後共次第。」</div>
</p><p>釋曰：此中應問：如所表示無先後共，即次第不生，而何有眾生受生老死？又云何修行盡生死有性？此即不成。故頌答言：</p>

<div class="lg regular" style="margin-left:1em;"><div class='lg-row'>「若使先有生，　後有老死者，</div>
<div class='lg-row'>不老死有生。」</div>
</div><p>釋曰：若不離老死而有生者、應不離老而有死邪？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「後老死非理。」</div>
</p><p>釋曰：若或異法有所成者，譬如牛馬，異體應可同生。云何生不有死？又何不死有生？若生老死先有體者，即彼本來有其生死。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若使後有生，　先有老死者；</div>
<div class='lg-row'>彼所有老死，　無生即無因。」</div>
</div><p>釋曰：無因即無所依，無依即無生，無生即無相續有性。</p>
<p>復次頌言：</p>

<div class="lg regular" style="margin-left:1em;"><div class='lg-row'>「無此生老死，　亦無有先後；</div>
<div class='lg-row'>老死亦復然，　亦應與生共。」</div>
</div><p>釋曰：此義云何？若言生時有其死者，以彼生滅二法無同時性。又復無因二俱不生，彼無性故。若或同生，又生老死無相待因性。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若不生即無，　先後共次第；</div>
<div class='lg-row'>云何戲論言，　有生老死合？」</div>
</div><p>釋曰：勝義諦中戲論不生故。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若諸法因果，　能相及所相，</div>
<div class='lg-row'>所受及受者，　真實義如是。」</div>
</div><p>釋曰：能知所知等一切法，先後共次第皆不和合。若先有果後有其因，果即無因，此即因有相違。若先有因後無果者，即因果不和合。若因果二法同時有者，如是決定彼因果性亦復無體。若已生若未生，二法相因俱無體故。能相所相，所說亦然。</p>
<p>復次頌言：</p>

<div class="lg regular" style="margin-left:1em;"><div class='lg-row'>「非但說生死，　先際不可得；</div>
<div class='lg-row'>諸法亦復然，　先際不可得。」</div>
</div></div>
<div class='div-pin'><a id='mulu28' />
<p class='h1'>觀苦品第十二</p><p>復有人言：勝義諦中有彼諸蘊苦所成性。如佛所言：略說五取蘊，由苦所得故。</p>
<p>論者言：此等所說皆世俗諦，非勝義諦。何以故？此苦果故。此苦果者，多種分別。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「自作及他作，　共作無因作。」</div>
</p><p>釋曰：有一類人欲令此苦各別繫屬。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「彼等於諸果，　所作非道理。」</div>
</p><p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「苦若自作者，　即不從緣成。」</div>
</p><p>釋曰：若自作者，而彼諸法皆自體所成，非同生性故。若離自體，即無對待因性。亦非同生可有，故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「以有此蘊故，　有未來五蘊。」</div>
</p><p>釋曰：緣所成故。此中若法緣所成性，即無自作，此遣法自相。又復亦非他作道理。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若有此五蘊，　與未來蘊異；</div>
<div class='lg-row'>於此彼蘊中，　應有他作苦。」</div>
</div><p>釋曰：今此五蘊與未來五蘊諸有所作，非此二法互有他性。何以故？滅與未生二無性故。此中亦非苦能作苦，自作他作云何可成？</p>
<p>復次頌言：</p>

<div class="lg regular" style="margin-left:1em;"><div class='lg-row'>「若人自作苦，　離苦何有人？</div>
<div class='lg-row'>云何自作中，　離人而有苦？」</div>
</div><p>釋曰：若復離蘊無所施設，彼復云何有苦可作？</p>
<p>復次頌言：</p>

<div class="lg regular" style="margin-left:1em;"><div class='lg-row'>「若苦他人成，　授與此人者；</div>
<div class='lg-row'>他亦名自作，　離苦何有苦？」</div>
</div><p>釋曰：此非離苦而復有苦，苦無異故。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若他人作苦，　離他何有苦？</div>
<div class='lg-row'>亦非有作已，　他能授於此。」</div>
</div><p>復次頌言：</p>

<div class="lg regular" style="margin-left:1em;"><div class='lg-row'>「自作若不成，　復何有他作？</div>
<div class='lg-row'>若他人作苦，　即亦名自作。」</div>
</div><p>釋曰：或有人言：若人自作苦，即非他所成，應有他作邪？對此異意，故下頌言：</p>

<div class="lg regular" style="margin-left:1em;"><div class='lg-row'>「苦不名自作，　亦非他人作，</div>
<div class='lg-row'>是故所作中，　離苦人無體。」</div>
</div><p>釋曰：今此如是，非有所作，亦非有苦。若以彼苦自作苦者，即自所作，道理相違。是故此說以無有人何有他作？彼無性故。若復他無自體，是中云何他能作苦？若人自體不生，即無所有。他體不生，即無他作，是故無有他能作苦。若或自他二法共作苦者，亦非道理。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若有自他作，　即有共作苦；</div>
<div class='lg-row'>今無自他共，　無因亦非理。」</div>
</div><p>如有頌言：</p>

<div class="lg regular" style="margin-left:1em;"><div class='lg-row'>「他相若自作，　他相此無因；</div>
<div class='lg-row'>此若有自因，　何有無因作？」</div>
</div><p>釋曰：勝義諦中苦無體故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「非但說於苦，　四種俱不有。」</div>
</p><p>釋曰：此復云何？色等亦然。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「外諸法皆同，　四種俱不有。」</div>
</p><p>釋曰：色非自體作故。彼能作所作，若有若無，皆非所作。若有能作，即所作無體。無即非能作，云何無中計有我作？此即著於能作。亦非他法成已復成色法作用，是中亦非他性可成。今此所說，若從緣生，彼即無有異法可得，亦非自他緣法不生，又一切法非無因故。由是勝義諦中色等諸法體不可得。</p>
</div>
<div class='div-pin'><a id='mulu29' />
<p class='h1'>觀行品第十三</p><p>前品所說破色等蘊，此即亦有對治相違。何以故？如佛所言：「諸苾芻！汝等應當如實了知色是無常，乃至識法亦是無常。」以此文證，有色等蘊。</p>
<p>論者言：此世俗諦增上所說，非勝義諦。故有頌言：</p>

<div class="lg regular" style="margin-left:1em;"><div class='lg-row'>「若彼虛妄法，　是世俗有為；</div>
<div class='lg-row'>無妄涅槃法，　即是勝義諦。」</div>
</div><p>釋曰：此虛妄者，是邪智境界。愚人不實，於虛誑法無分位中計色有性。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「彼虛妄法者，　諸行妄取故。」</div>
</p><p>釋曰：此即無所得相違。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「即彼虛妄法，　是中何所取？」</div>
</p><p>釋曰：無所有故，譬如兔角，虛妄之法而不和合。是故虛妄法者，雖有所說皆是虛妄。故佛世尊廣為開示，普盡一切若根若隨煩惱、所知二障等法皆悉是空，使令除斷，即彼空性離二邊故。此中所說諸虛妄法，決定皆是世俗諦有。若虛妄法，於勝義諦中如乾闥婆城。又或虛妄法者，雖復所說，是中亦非妄法可有，故佛世尊諸有所說悉無相違。若言諸法不有，即是證成自性空義，遣妄執故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「諸法無自性，　見有異性故。」</div>
</p><p>釋曰：若見有法變異之性，彼即無我。無我即無常，無常即不有。如是所說，是為虛妄。此法如是。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「無性法亦無，　一切法空故。」</div>
</p><p>釋曰：雖說諸法皆空，即彼諸法猶如空花，亦非有彼無自性法，又或無所成故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若法無自性，　法云何有異？」</div>
</p><p>釋曰：若法有異，自性亦異。若彼諸法無自性者，即不和合。是故若見諸法各各自性有別異者，云何不說此為虛妄？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若法有自性，　亦復何有異？」</div>
</p><p>釋曰：若其無者，即無法可有異性和合。計有性者，即墮過失。此復云何？</p>
<p>復次頌言：</p>

<div class="lg regular" style="margin-left:1em;"><div class='lg-row'>「若諸法即異，　無異法可有；</div>
<div class='lg-row'>現住法若異，　後變異不成。」</div>
</div><p>釋曰：若後異者，譬如老作老相，此即自比量相違。</p>
<p>或有人言：若不離自體有法可異者，乳應即成酪。若爾，即有因一向過失。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若法即有異，　乳應即成酪。」</div>
</p><p>釋曰：亦非離彼滋味氣勢報體等法乳即成酪，以緣性故。又復亦非異乳有酪，此即於第二時有一向過失。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若或異於乳，　云何得成酪？」</div>
</p><p>釋曰：亦非異乳有酪可得，此即不墮一向過失。是故無有異法可見，有即虛妄。何以故？自性空故。勝義諦中亦無少分不空之法，對待空法而有所成。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若有不空法，　即應有空法；</div>
<div class='lg-row'>無少不空法，　何得有其空？」</div>
</div><p>釋曰：因不成故，此中非有空法可說。今此如是證成世尊所說空義。如其所說，此復云何？故下頌言：</p>

<div class="lg regular" style="margin-left:1em;"><div class='lg-row'>「遣有故說空，　令出離諸見；</div>
<div class='lg-row'>若或見有空，　諸佛所不化。」</div>
</div><p>釋曰：此即遣諸空執。諸佛世尊所說無疑，何況有異？若欲有其空者，此乃於法自性有所取著。此中亦非有性可取，應當捨離。若或於空有所取者，此即邊執。彼有執者無異方便，應知此等佛所不化。</p>

<p class='juan'>大乘中觀釋論卷第九</p></div>
</div><!-- end of div[@id='body'] -->
</body></html>