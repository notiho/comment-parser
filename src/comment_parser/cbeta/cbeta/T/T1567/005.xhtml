<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第1卷-第9卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu14' />大乘中觀釋論卷第五</p><p class="byline">安慧菩薩造</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p><a id='mulu15' />
<p class='h1'>◎觀染法染者品第六</p><p>復次有異宗言：於勝義諦中諸界處等性與無性有所知解，由彼雜染成其有性。如佛所言：染者著染法故，行自損害、行他損害、行俱損害。如是乃至癡者著於癡法，其義亦然。</p>
<p>論者言：此中非無雜染道理，雖有如幻，謂以無實染等體故，但以行聚所成，世俗言說，非勝義諦。何所以邪？此言染法，染者為先有邪？為後有邪？為染者染法俱時起邪？三皆不然。是故頌言：</p>

<div class="lg regular" style="margin-left:1em;"><div class='lg-row'>「若先有染者，　後有其染法；</div>
<div class='lg-row'>云何離染法，　而有染者生？」</div>
</div><p>釋曰：此說畢竟應知此義遮其所離，若染法無體，染者亦然。止其所作，非熟無果有果成熟，其義可見。若離染法有染者成，如是乃應別有染法，此即染者因染法得。若爾云何染者有故染法即成？染法有故染者即成，然後起染，此義顯明。如果成熟，若有愛境即染法成，若無愛境云何有染？應當止遣安立過失。此中亦非先有染者後起染法。</p>
<p>故頌遣言：</p>
<p style="margin-left:1em;text-indent:-1em" class="lg-abnormal"><div class='lg-row'>「有染者復染，　云何當可得？」</div>
</p><p>釋曰：所依染法無體性故，如已成熟。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若有若無染，　染者亦復然。」</div>
</p><p>釋曰：若先有染者、後有染法，即一切處如染法體，是故先無染者道理。</p>
<p>令為證成此義，是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「染者先有染，　離染者染成。」</div>
</p><p>釋曰。染法若無愛體可作，是中其或見有所成，此非道理。</p>
<p>有異宗言：離彼染者別有染法，離彼染法染者可立。</p>
<p>論者言：若離染法得有染者，此中非有。何所以邪？若先有染法、後有染者，即離染者乃有染法。此中染法不有，即無愛境能成染法道理，以愛境後有故。由如是故，若離自性別因染者得有染法，即彼染法因染者得。若爾即非愛境能成染法，以愛境居後故，所成不可得。若如此者，豈非過邪？亦非先有染法後成染者。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「有染復染者，　亦云何當得？」</div>
</p><p>問曰：或離染法有其染者，既有對待過失，此中染法染者二法同起而可成邪？</p>
<p>故頌答言：</p>

<div class="lg regular" style="margin-left:1em;"><div class='lg-row'>「如是若同生，　亦復非道理；</div>
<div class='lg-row'>染法染者二，　此當云何用？」</div>
</div><p>釋曰：謂以染法染者二相離性互有所違，若法未生二俱無性，若法已生所作無體，但由愛境所成染法故有染者。而彼愛境及所起染法悉亦止遣。問曰：彼染法染者為一性可合邪？為異性合邪？</p>
<p>故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「彼染法染者，　非一性有合。」</div>
</p><p>釋曰：此何所以？非彼一性而可合故，若有二法合即極成。此中應知，是提婆達多起染，不復為彼提婆達多染者之因。彼若說合，此非道理。</p>
<p>復次異性亦不可合，故頌遣言：</p>
<p style="margin-left:1em;text-indent:-1em" class="lg-abnormal"><div class='lg-row'>「異性若有合，　云何當可得？」</div>
</p><p>釋曰：異法異性若有合者，彼即相違而非一處。有二法生道理可得，後當止遣。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若一性可合，　離伴亦應合。」</div>
</p><p>釋曰：此言合者，同體為義。凡一性者，即是因義。若此一性定有合者，如前所說提婆達多合義應見，是故無一性因可合道理。雖於一性因無合可成，然若止其合義，應知有過。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「異性若有合，　離伴亦應合。」</div>
</p><p>釋曰：此中所說，譬如瓶衣，彼等異性而不能合。若立合者，非有異性相合因故，如前即有對待過失。異性若合有所得者，彼非異性亦應得合，此豈無過？</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若異性有合，　染染者何用？」</div>
</p><p>釋曰：此中說合，無合道理。何所以邪？如是二法各各已成別別自體，即無別法為所成義。是中亦無所成可得，故知異性無有詮表。若計異性得有合者，故頌遣言：</p>

<div class="lg regular" style="margin-left:1em;"><div class='lg-row'>「若染染者二，　各各自體成；</div>
<div class='lg-row'>是二若有合，　前亦應得合。」</div>
</div><p>釋曰：而彼二法，汝今云何此說得成？各各體故。若或染法染者是二，汝以何義分別二法各各自體令成其合？論中言或者，此說合義。若起分別時虛無果利，彼等自體無所成性。若言合者，是中染者無有少分染法可作染法，亦非染者可有。</p>
<p>復次頌言：</p>

<div class="lg regular" style="margin-left:1em;"><div class='lg-row'>「異相不成合，　汝欲求成合；</div>
<div class='lg-row'>合相若已成，　復欲成其異。」</div>
</div><p>釋曰：合性不成，彼義極成。一法異性合不可得，異性極成不成合義，故無染法染者二法同時。或復次第異性可生，亦復更互相離性故，由是此中無合道理。今此觀察如汝意欲，何等異性次第可起？或復同時。</p>
<p>今為證成此義，故頌遣言：</p>

<div class="lg regular" style="margin-left:1em;"><div class='lg-row'>「如是染染者，　非合不合成；</div>
<div class='lg-row'>諸法亦如染，　非合不合成。」</div>
</div><p>釋曰：此中云何？所謂非唯染法染者非合不合，諸法亦然。◎</p>
</div>
<div class='div-pin'><a id='mulu16' />
<p class='h1'>◎<a id='mulu17' />觀有為品第七之一</p><p>復次或有人言：勝義諦中有彼貪等諸雜染法，以有為故，譬如眼等。</p>
<p>論者言：若如是說，遍所成故，立喻不正。何以故？勝義諦中若有眼等，應有生等有為諸相。若其無者如兔角等，亦應有彼有為諸相。是故有為諸相，於勝義諦中決定不成，云何生等有為諸相而可成立？</p>
<p>此中應問：彼生等法增上所作，是有為耶？是無為耶？二俱不然。</p>
<p>故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「若生是有為，　即應有三相。」</div>
</p><p>釋曰：譬如能相，此中有為能相如是，不然云何有為諸相？此中所說二法和合三相遍行故。此中三相亦悉止遣彼法自相。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若生是無為，　不作有為相。」</div>
</p><p>釋曰：如是所成應當遮遣安立過失。何以故？無為自體亦無性故，譬如滅法。此如是決定，有如是過失。如是住與無常，餘法亦然，皆同生法。</p>
<p>論者言：相者即是理法，執持為性。如是所說，云何生等為復相離有彼業用而可轉耶？或不離耶？</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「生等三法離，　即無相業用。」</div>
</p><p>釋曰：云何生等有為諸法次第可轉？若法體未生，即住滅二法不能為彼作有為相，以未生故，是即能相無所詮表。若法自體畢竟已滅，即能相無體故無生住二法，以彼滅法自無性故。已生即無住，無住即無生滅亦無性。若言無常隨逐住法，即不能作有為之相。</p>
<p>故《百論》頌言：</p>

<div class="lg regular" style="margin-left:1em;"><div class='lg-row'>「住何有滅相？　無常何有住？</div>
<div class='lg-row'>若先有住法，　後不復應有。</div>
<div class='lg-row'>若常有無常，　有住不有常；</div>
<div class='lg-row'>或先有其常，　後即不有常。</div>
<div class='lg-row'>無常與住同，　若有其體者，</div>
<div class='lg-row'>有常即邪妄，　或有住亦妄。」</div>
</div><p>頌意如是。若有為法不相離者，云何以一物體於一時中而得和合？</p>
<p>故頌遣言：</p>
<p style="margin-left:1em;text-indent:-1em" class="lg-abnormal"><div class='lg-row'>「不於一時中，　生住滅和合。」</div>
</p><p>釋曰：以互相違故。</p>
<p>或有人言：有彼同種因性一時可生，或復次第所作得成。</p>
<p>論者言：此復云何？或復於彼有體中得耶？或離能相所相有所得耶？若有體得者，非於有體中有實體性同生可得，亦非所作別有其因。若或無體，此即亦無同生可有，是故體中無有如是決定生等如生自相，亦復云何次第可成？</p>
<p>復次頌言：</p>

<div class="lg regular" style="margin-left:1em;"><div class='lg-row'>「生住滅諸相，　別有有為相；</div>
<div class='lg-row'>有即是無窮，　無即非有為。」</div>
</div><p>釋曰：若離生等別有生法而可成者，彼即定有異法可立。如是乃有無窮之過，有為無為之相故非和合。</p>
<p>復次犢子部師言：生等諸法雖是有為，云何可說為無窮耶？</p>
<p>彼宗頌言：</p>

<div class="lg regular" style="margin-left:1em;"><div class='lg-row'>「生生之所生，　唯生於本生；</div>
<div class='lg-row'>本生之所生，　復生於生生。」</div>
</div><p>此頌意者，諸法生時并法自體有十五法共成生法，即彼如是有生住異滅諸法具足。此如是法無有差別，若差別分別者有十五法，所謂：一生；二住；三滅；四若是白法，即正解脫生；五若是黑法，即邪解脫生；六若非出離法，即非出離法生；七若是出離法，即出離法生；八生生；九住住；十滅滅；十一正解脫眷屬；十二邪解脫眷屬；十三非出離法眷屬；十四出離法眷屬。除本生自體成十四法，若并本生法總成十五。生生及本生，二法為始意，為此中生生所生唯本生生，更無別法本生所生還生生生，如是乃生諸餘法等，此即不墮無窮之過。</p>
<p>論者言：如是所說皆非道理。</p>
<p>故頌破言：</p>

<div class="lg regular" style="margin-left:1em;"><div class='lg-row'>「若謂是生生，　能生於本生；</div>
<div class='lg-row'>生生從本生，　何能生本生？」</div>
</div><p>釋曰：自體如是，無有性故。</p>
<p>次頌破言：</p>

<div class="lg regular" style="margin-left:1em;"><div class='lg-row'>「若謂是本生，　能生於生生；</div>
<div class='lg-row'>本生從彼生，　何能生生生？」</div>
</div><p>釋曰：自體如是，無有性故。</p>
<p>又復有言：生生生時即當能生，以無別故。</p>
<p>次頌破言：</p>

<div class="lg regular" style="margin-left:1em;"><div class='lg-row'>「若謂生生時，　能生本生者；</div>
<div class='lg-row'>生生若未生，　何能生本生？」</div>
</div><p>釋曰：生生若未生，生時即無體，無體即不生，有何力能能生本生？若無力能，即無詮表。◎</p>

<p class='juan'>大乘中觀釋論卷第五</p></div>
</div><!-- end of div[@id='body'] -->
</body></html>