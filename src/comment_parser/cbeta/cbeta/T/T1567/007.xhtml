<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第1卷-第9卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu20' />大乘中觀釋論卷第七<p class="byline">安慧菩薩造</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><a id='mulu21' />觀有為品第七之三</p><p>◎復次自部答異宗言：</p>
<p style="margin-left:1em;text-indent:-1em" class="lg-abnormal"><div class='lg-row'>「此分位定住，　先分位顯明。」</div>
</p><p>釋曰：如乳位中，乳亦不即。於此位滅，如前所說，有無二法互相違故。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「異分位定住，　先分位已滅。」</div>
</p><p>釋曰：如是決定住異位中若有所轉，如酪分位無別異滅。何以故？酪已成時乳即不生。此中決定壞失次第，各別分位無異性故。若言物體不滅，此即相違。或計滅有所得，彼非道理，今當止遣。他法既無生住可止，自法亦無。今所說滅，以自法無故。復次頌言：</p>

<div class="lg regular" style="margin-left:1em;"><div class='lg-row'>「如彼一切法，　生相不可得；</div>
<div class='lg-row'>即此一切法，　滅亦不可得。」</div>
</div><p>釋曰：此中云何？若一切處有滅法者，彼即無實。復次頌言：</p>

<div class="lg regular" style="margin-left:1em;"><div class='lg-row'>「若法是有者，　滅即不可得；</div>
<div class='lg-row'>不可於一處，　有有無二性。」</div>
</div><p>釋曰：互相違故。復次頌言：</p>

<div class="lg regular" style="margin-left:1em;"><div class='lg-row'>「無法即無果，　滅亦不可得；</div>
<div class='lg-row'>如無第二頭，　不可言其斷。」</div>
</div><p>或有人言：依止滅體。是中欲令滅有所得，故頌答言：</p>

<div class="lg regular" style="margin-left:1em;"><div class='lg-row'>「法不自體滅，　他體亦不滅；</div>
<div class='lg-row'>如生不自生，　他體亦不生。</div>
<div class='lg-row'>此滅若未滅，　自體可能滅；</div>
<div class='lg-row'>此滅若已滅，　滅已復何滅？</div>
<div class='lg-row'>是滅若有異，　滅即是無窮；</div>
<div class='lg-row'>滅若無所滅，　法皆如是滅。」</div>
</div><p>或造釋者言：若彼生法止遣法自相者所說，即有對待過失，謂以勝義諦中有有為法對待無為。今對彼說，是故頌言：</p>

<div class="lg regular" style="margin-left:1em;"><div class='lg-row'>「生住滅不成，　即無有為法；</div>
<div class='lg-row'>有為法不成，　何得有無為？」</div>
</div><p>釋曰：對待所起，此說畢竟。譬如石女不生於子，世俗決定物體不成。</p>
<p>此中應問：若無有為之法及有為相，云何世尊說有三種有為法相？故頌答言：</p>

<div class="lg regular" style="margin-left:1em;"><div class='lg-row'>「如夢亦如幻，　如乾闥婆城，</div>
<div class='lg-row'>所說生住滅，　其相亦如是。」</div>
</div><p>釋曰：諸法如夢幻及乾闥婆城，皆是分別智境界性，是故顯示象馬車步男子女人國城等相，彼體皆空。是故所有生等諸法皆是智境界性之所發起，於勝義諦中所顯無體，自性空故。故佛欲令於諸行中捨離常見，令得調伏，乃作是說，止生老等。所言老者，老亦非老。此即自語有所得相違。是故頌言：</p>

<div class="lg regular" style="margin-left:1em;"><div class='lg-row'>「老亦不離老，　老時無所有；</div>
<div class='lg-row'>此性老不成，　異性亦如是。</div>
<div class='lg-row'>是故一法中，　老即不可得；</div>
<div class='lg-row'>老老而無老，　非自體他體。</div>
<div class='lg-row'>此老不自老，　一切老亦然，</div>
<div class='lg-row'>老若有別異，　老即是無窮。</div>
<div class='lg-row'>解脫出離道，　自具足亦然，</div>
<div class='lg-row'>若法離自相，　果亦不可得。」</div>
</div><p>釋曰：如說解脫，諸有善法此即說為緣因。彼善法性若有所得，云何說彼以為緣因？若爾而彼識等亦可說為緣因而有所得。何以故？以差別性彼無體故，差別識性亦非自體。有善法性以其自體諸善法性為緣因故，於解脫中無有果利。若善法性因有解脫者，如是決定捨離自體。何以故？以所立諸法入自體故。若不爾者，如前所說，云何不以不善解脫而成善法解脫所作？若如前說，善法解脫此亦不離有分別故。是故當知，彼一切法若已生若未生二解脫因，彼即不生。復次頌言：</p>

<div class="lg regular" style="margin-left:1em;"><div class='lg-row'>「已脫不可說，　未脫不可說，</div>
<div class='lg-row'>脫未脫無說，　脫時亦無說。</div>
<div class='lg-row'>此解脫若異，　解脫即無窮；</div>
<div class='lg-row'>若無脫而脫，　皆如是解脫。」</div>
</div><p>釋曰：若如是知，彼出離道亦然，具足如所生說。諸佛世尊於契經中有說頌言：</p>

<div class="lg regular" style="margin-left:1em;"><div class='lg-row'>「色法如聚沫，　受即如浮泡，</div>
<div class='lg-row'>想同陽焰生，　行如芭蕉相，</div>
<div class='lg-row'>識如彼幻法，　顯示所立法，</div>
<div class='lg-row'>如夢如影像，　亦同於響應。」</div>
</div><p>復說於諸行中一切法無我，即無自性。當知此中所言我者，即是自性別名。此中所說，彼真如法無有戲論。若說決定，皆是虛誑妄取之法。</p>
</div>
<div class='div-pin'><a id='mulu22' />
<p class='h1'>觀作者作業品第八</p><p>或有人言：前品所說，破一切法諸有所作，有為不成故，何得有無為？若作此說，何故與彼阿含相違？如佛世尊於契經中有說頌言：</p>

<div class="lg regular" style="margin-left:1em;"><div class='lg-row'>「應修善法行，　勿修惡法行；</div>
<div class='lg-row'>修善法行人，　二世安樂寂。」</div>
</div><p>如此頌意，即有作者作法亦復有果。所說是實，如所觀察。何故但言世俗，非勝義耶？</p>
<p>論者言：諸有作者，於勝義諦中若實有若不實有、若亦實亦不實有。作業亦然，若實有若不實有、亦實亦不實有。由如是故，而彼作者於所作中若實有作者，亦應實有作業。如是互推，作者作業皆無有實。若實不實二種俱，於勝義諦中無極微許決定實法。若作者有實，然亦無實作業可得。若作業有實，而彼作者亦不和合。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「作者若有實，　亦不作實業。」</div>
</p><p>釋曰：若如所說，何可信耶？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「實所作無故，　無所作差別。」</div>
</p><p>釋曰：若復止息善不善業，即所作不生。若所作中有二，作者亦復有二，亦非於所作中有能作者。此遣法自相。此復云何？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「有業無作者。」</div>
</p><p>釋曰：若於作者作業中執著所作生起，此即還成法自相相違。今當止遣。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「無實所作故。」</div>
</p><p>釋曰：以無所生作用差別故。若復作用有所和合，即所作有二、業亦有二，亦非離其所作有業。此遣法自相。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「有作者無業。」</div>
</p><p>釋曰：若所作業與作用法彼相離者，即能作所作二俱叢雜。此遣法自相。</p>
<p>復有人言：若有能作及作用法，彼即有業生起，應可說為實有作者。以作者生時業亦無異，由有作用和合故，彼亦無別實有。此無過失。</p>
<p>論者言：何名無過？以作者作業及所用法，彼能作所作悉無作故。此中若有能作所作，過如先說。若無所作，能作亦無，以離所作故。此即云何？有其能作所作及所作業用，此如是故，餘處亦然，隨應遮遣。今此文廣，恐繁且止。復有人言：作者所作之業不實可爾，而彼作者可應實有。今為對遣彼說，是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「作者亦無實。」</div>
</p><p>釋曰：若計作者作業為實，今此言中亦當止遣。復次頌言：</p>

<div class="lg regular" style="margin-left:1em;"><div class='lg-row'>「若實有作者，　亦實有作業；</div>
<div class='lg-row'>作者及作業，　二俱墮無因。」</div>
</div><p>釋曰：此言能作即是作者，此言所作即是其業。若或所作離於作者有業可作，如是亦當但有作者無所作時應有作業，有即無因。若作者作業墮無因性，即有一向過失，此應思擇。復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若有果無因，　因即非道理。」</div>
</p><p>釋曰：此言因者，即說為緣。若法有因轉時緣即隨攝，因若無體現事止息此即是無，云何有義可攝於緣？此復云何？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「作作者無體，　作用不和合。」</div>
</p><p>釋曰：如斷薪等，若無所斷果體，彼能斷者及斷所用作具斧等皆不和合，斷所作用當何有依？彼無體故。作者作業無體亦然。此復云何？故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若無法非法，　所作等無體。」</div>
</p><p>釋曰：若離所作能作作用，即無有業。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「法非法無故，　從生果亦無。」</div>
</p><p>釋曰：此義云何？由此即無惡趣善趣及解脫道隨應果等。復次頌言：</p>

<div class="lg regular" style="margin-left:1em;"><div class='lg-row'>「無果無解脫，　亦無生天道；</div>
<div class='lg-row'>非唯生天道，　解脫道亦無。」</div>
</div><p>釋曰：若爾世間諸有一切作用，皆悉墮於無果利中。世間果者如種子等，作用隨轉即能生果，彼若無體即無果利。</p>
<p>或有人言：如是所說作者無實，其義可爾。彼所作業此乃是實，以能作故，此無過失。</p>
<p>論者言：此何無過？今言作者，即是因之別名，業即是果。且非果法離因自體別有所作，如是若有作者作業，即有因有果和合建立。今此如是作業不異於作者，作者不異於作業，故所作業而亦不離，以差別因彼無性故。此云何知？若法有緣及所作具即因果性成，今此所說非不顯明。</p>
<p>或有人言：作者亦實亦不實故，作業亦實亦不實故。下頌答彼增上言：</p>

<div class="lg regular" style="margin-left:1em;"><div class='lg-row'>「作者實不實，　亦不作二業；</div>
<div class='lg-row'>有無互相違，　一處即無二。」</div>
</div><p>釋曰：於一法中有無二法和合作用，彼即無體，非道理故。如是決定和合作者作業亦不可得，以相違故亦非道理。復次頌言：</p>

<div class="lg regular" style="margin-left:1em;"><div class='lg-row'>「作作者作用，　所作實非實；</div>
<div class='lg-row'>著即生過失，　此因如先說。」</div>
</div><p>釋曰：此中應知，若實不實皆對待所說。故下頌言：</p>

<div class="lg regular" style="margin-left:1em;"><div class='lg-row'>「所作實不實，　亦實亦不實；</div>
<div class='lg-row'>作者及作業，　此因如先說。</div>
<div class='lg-row'>作者諸所作，　非實非不實；</div>
<div class='lg-row'>應知業亦然，　此因如先說。</div>
<div class='lg-row'>實所作即無，　不實又無因；</div>
<div class='lg-row'>有無互相違，　一處何有二？」</div>
</div><p>釋曰：此中所說三種對待，如生法說。是故應知，非佛世尊於一切處而悉止遣作者作業及諸作用，此即不墮諸無因過。</p>
<p>論者言：此實無過。我亦不說無其作者及彼作業。何以故？我欲表示作者作業互所成故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「因作者有業，　因業有作者。」</div>
</p><p>釋曰：應知此中隨轉施設皆無自體，作者作業，若成不成、離有離無，證成中義，世俗所得。故下頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「世俗遣異性，　我見成就相。」</div>
</p><p>釋曰：若有人言此與阿含相違者，彼因義不成。</p>
<p>有外人言：勝義諦中有其作者。何以故？如佛所說有能取所取故。</p>
<p>論者言：今為遮遣彼說，故說於彼諸作用中有其能取。若能取所取二法不壞，即作者隨轉亦不相離。如是應知，能取所取互所攝故。由是建立，因作者有業、因業有作者，是故因其能取而有所取、因所取故即有能取，此即非勝義諦。今復云何？離彼作者作業有遮遣邪？此中所作因義，若或止遣作者作業，彼能取所取此亦應離。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若勝義諦中，　有作者作業；</div>
<div class='lg-row'>彼能取所取，　此亦應遮遣。</div>
<div class='lg-row'>作者作業等，　此義如是故；</div>
<div class='lg-row'>餘法自及他，　相因義應觀。」</div>
</div><p>釋曰：若果若因、能相所相、同生不同生等，因果二法物體有得。若言有因，即墮果數。如彼生法，若有義可取，即彼有性。若彼無者，非彼有生。色等諸法若無義可取，即彼無體可觀，何況因果離於自體而有力能？若離自體有力能者，即有所得相違，譬如離於泥團可有瓶邪？物體分位法中所起，此說即是瓶生泥團，譬如瓶水。無彼別異分位性故，亦非瓶如木故，又非泥團分位即說有瓶，猶如別瓶。若自力能而有所得，此即相違。若樂等法因有力能即有樂等果法，樂等有故即樂等差別有所發起。此中所說有所得者，此說亦無少法相違。若離因果而有力能說所成者，如是決定彼無力能成其因果。此即或成顛倒計執、或成決定，不共因中相違離因無體故。若不共因，非一向成故。若因果和合，即物體有性。如是所說因果二法，此中應知非勝義諦。</p>

<p class='juan'>大乘中觀釋論卷第七</p></div>
</div><!-- end of div[@id='body'] -->
</body></html>