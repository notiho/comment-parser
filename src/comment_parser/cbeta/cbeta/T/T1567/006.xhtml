<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第1卷-第9卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu18' />大乘中觀釋論卷第六<p class="byline">安慧菩薩造</p><p class="byline">西天譯經三藏朝散大夫試鴻臚卿傳梵大師賜紫沙門臣法護等奉　詔譯</p><a id='mulu19' />觀有為品第七之二</p><p>◎又復有言：我宗有別道理，令彼生法離無窮過。故彼宗頌言：</p>

<div class="lg regular" style="margin-left:1em;"><div class='lg-row'>「如燈能自照，　亦能照於他；</div>
<div class='lg-row'>彼生法亦然，　自生復生他。」</div>
</div><p>論者言：作如此說亦非道理，以無照故。若有暗冥，即有所照。故頌破言：</p>

<div class="lg regular" style="margin-left:1em;"><div class='lg-row'>「燈中自無暗，　住處亦無暗，</div>
<div class='lg-row'>破暗乃名照，　無暗即無照。」</div>
</div><p>釋曰：今此觀察若無有暗，是故燈不自照亦不照他。</p>
<p>復次頌言：</p>

<div class="lg regular" style="margin-left:1em;"><div class='lg-row'>「無少處可照，　是燈何能照？</div>
<div class='lg-row'>生亦無少分，　生法可成就。」</div>
</div><p>又復有言：彼燈生時即可照邪？</p>
<p>論者言：若燈生時亦不能照，以先分位無暗可破。若彼有暗即有所破，如是乃說燈能自照亦復照他。今此所說，云何燈不到暗而能破暗？若不到者，故頌遣言：</p>

<div class="lg regular" style="margin-left:1em;"><div class='lg-row'>「云何燈生時，　而能破於暗？</div>
<div class='lg-row'>彼燈初生時，　不能及於暗。」</div>
</div><p>釋曰：燈初生時，無有性故。若或俱時，又無分位。若燈不到暗能破暗者。</p>
<p>復次頌言：</p>

<div class="lg regular" style="margin-left:1em;"><div class='lg-row'>「燈若不到暗，　而能破暗者；</div>
<div class='lg-row'>燈在於此間，　應破一切暗。」</div>
</div><p>釋曰：同法若不到，差別因無體，譬如磁石，力能差別無決定因。此說亦非有其力能，先有所成故，如彼磁石所成皆遍。是法生時無所詮表，力能無體故。此復云何？</p>
<p>復次頌言：</p>

<div class="lg regular" style="margin-left:1em;"><div class='lg-row'>「若燈能自照，　亦能照他者；</div>
<div class='lg-row'>暗亦於自他，　暗蔽定無疑。」</div>
</div><p>釋曰：此非所樂，自所作處有相違故，燈亦復然。此非所樂，燈以照明為所成性，若燈與暗相違，燈即可成自照照他，無復別異所作性故。暗以暗蔽所成其性，若暗與明相違，暗即亦應自暗暗他。如是安立非有此義，如瓶等色現可見故。</p>
<p>此中應問：所言生法自生，為未生生？為已生生？</p>
<p>故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「生法若未生，　自體不能生。」</div>
</p><p>釋曰：未生無體，故不能生。若其無者，如兔角等，因性不生故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「生法若已生，　生已復何生？」</div>
</p><p>釋曰：若法已生還復生者，此義應知，如其作已不復更作，是故生已何復有生？由此應知必無生法自生道理。若從他生，其義亦然。若生時生者，離已生未生，別無生時可得。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「非已生未生，　生時亦不生。」</div>
</p><p>或有人言：彼生時者，少分已生、少分未生，如是中間無別有體。</p>
<p>論者言：若彼生法相離之性，或有少分而可生者，如是餘法亦然可生，是中云何有所生耶？若一切法有所生者，如是諦觀非今所說，豈有生時而可得耶？以彼生時無分位故。又一切法自體無分位可成，如是應知，若無生時，云何有彼生法可得？</p>
<p>復次毘婆沙師言：有未來法體生向現在，故有生時可生。</p>
<p>論者言：云何生時先有法體生向現在？有何異法說生時耶？此中無有少法，云何有其生法自體？以彼生法先無所得自體無性故，云何如是有所成耶？若復現轉之法常不離自相，此說相違。若於過去未來轉者，又非道理。若別異可生者，彼牛生時亦應有馬，無此道理。若無少法以未來體生向現在，所說生時此即相違。由如是故，生時不生。已生法不生，若生已復生，彼即無體可生，以無自性故。無即如兔角。無有生故。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「去未去去時，　前品此已說。」</div>
</p><p>釋曰：此諸所說，前已廣明。</p>
<p>復次五頂子人言：若法實無生性，云何因法而得顯明？</p>
<p>論者言：彼等決定所說，此皆止遣。此中應知，不顯明時因亦不離。亦復云何有其不離？此說顯明，是故去未去去時，前品已廣說。若或諸法有所離者，即成麁重前不實因。亦非如是先有所生，亦非離因別有法體，以有所離故。</p>
<p>有異人言：有果可生，由自因和合故，或種子等和合因性物體功能及彼業用此無差別。若不生者，云何自生他生而得成耶？由如是故，彼一切果於一切時及一切處皆有所生。</p>
<p>論者言：所言和合者，為一性耶？為異性耶？或已生、未生，或復生時，自因彼果有和合耶？此所計執於一切處皆非道理。謂已生未生各無有性，彼因果二先性不立，無所詮表有性無體。是故汝所說種子等和合，已生未生皆無所有，已生未生各無性故。若有種子等和合，即所立相違，無未生性可詮表故。若其無者，如兔角等，是故無果和合可有，云何生法當有所得？又有人言：生法不相離，此說為生時。故頌遣言：</p>
<p style="margin-left:1em;text-indent:-1em" class="lg-abnormal"><div class='lg-row'>「若生時有生，　彼生相已破。」</div>
</p><p>釋曰：此非次第。此中云何？若有若無、亦有亦無，一切處離皆悉止遣。</p>
<p>又有人言：若此生法從緣生時，云何所生無道理耶？如名瓶生，瓶從緣生，如是生時乃有所成。</p>
<p>論者言：若彼生時決定有瓶，是瓶云何生已復生？彼瓶生時未有發起作用力故，是瓶云何別有生時、別有生法而當得耶？且無瓶生之時，生已還有衣相可得。諸有所作若離所依，亦非道理。故頌遣言：</p>
<p style="margin-left:1em;text-indent:-1em" class="lg-abnormal"><div class='lg-row'>「云何生時生，　而說為緣起？」</div>
</p><p>釋曰：諸外道等以巧辯才說緣生法，彼自相違。佛說緣生，不同一切外道知解故。佛為破彼巧辯才勤求所知，彼所知法於勝義諦中伺察無義。彼外道等誣謗因果起惡見根本，佛以善法方便化度，為令彼斷不正見故。如佛所言：「此有故彼有，此生故彼生。」如是等說，皆世俗諦，非勝義諦。勝義諦者。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若法眾緣生，　彼自性寂滅。」</div>
</p><p>釋曰：此義離自性故。如契經說，佛言：「大慧！諸法自性本來不生，然以和合一切性，亦非無自性。」</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「是故生時生，　如是皆寂滅。」</div>
</p><p>釋曰：此無不和合對治過失，況復如是有所生耶？故前頌言，若法緣生，自性寂滅，無復自性故。是故諸法，無實因緣發起所生及作用等。</p>
<p>又有人言：若法從緣生，可名生時耶？</p>
<p>故頌遣言：</p>

<div class="lg regular" style="margin-left:1em;"><div class='lg-row'>「若法未生時，　如瓶等何有？</div>
<div class='lg-row'>緣法假和合，　生已復何生？」</div>
</div><p>釋曰：云何有體可生而無生時道理？謂所生非有故，譬如未生法。彼無自性，此說義成。</p>
<p>復次頌言：</p>

<div class="lg regular" style="margin-left:1em;"><div class='lg-row'>「若生時有生，　是即有所生？</div>
<div class='lg-row'>諸生性如幻，　此生復誰生？」</div>
</div><p>釋曰：若法已生復有別異生者，生即無窮。是故決定無生法可作，亦非別有本生能生於生。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若生已復生，　是生即無窮。」</div>
</p><p>釋曰：此無未生，亦無本生能生道理。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若無生而生，　法皆如是生。」</div>
</p><p>釋曰：而彼生法亦然，何有意謂此生而為有生？真實理中無生可有，非意馳流謂一切有。</p>
<p>復次頌言：</p>

<div class="lg regular" style="margin-left:1em;"><div class='lg-row'>「有法不應生，　無亦非道理；</div>
<div class='lg-row'>有無俱不然，　前品此已說。」</div>
</div><p>釋曰：證成前品云何生法而有所得？此中應問：滅時可有生法立耶？謂諸生相生已即壞，諸法壞性而同等故。</p>
<p>故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「若滅時有生，　無體而可得。」</div>
</p><p>釋曰：此中不應生滅同時，生時分位亦無有滅。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「若法不滅時，　彼體不可得。」</div>
</p><p>釋曰：如空花等，此中住法而非一向。有所住者，此說不成。</p>
<p>此中應問：為未住體住？為已住體住？為住時住耶？</p>
<p>故頌答言：</p>

<div class="lg regular" style="margin-left:1em;"><div class='lg-row'>「未住體不住，　住不住相違；</div>
<div class='lg-row'>住住時不住，　此復何有住？」</div>
</div><p>釋曰：住者現在過去二法一處同時不生，是故無住。又離已住未住，住時無體，謂以勝義諦中無生法可得。從前廣說，悉為證成無實生法。生法若無，云何有住？</p>
<p>復次頌言：</p>

<div class="lg regular" style="margin-left:1em;"><div class='lg-row'>「若滅時有住，　彼無體可得；</div>
<div class='lg-row'>住滅二相違，　住位中無滅。」</div>
</div><p>釋曰：若說無滅時，彼體不可得，滅法隨逐有為相故。若住時有滅，無此道理，此中所說。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「諸法於常時，　皆有老死相。」</div>
</p><p>釋曰：老者衰變前相，死者壞滅為義，謂以自體於一切時而常轉易。若有生時，即無老死法成，後亦不得生法可成，如火無冷性。今所觀察。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「而有何等法，　離老死有住？」</div>
</p><p>此中應問：諸有住法，為自體住？為別有住法而成住耶？</p>
<p>故頌答言：</p>

<div class="lg regular" style="margin-left:1em;"><div class='lg-row'>「住不自相住，　異住非道理；</div>
<div class='lg-row'>如生不自生，　亦不從他生。」</div>
</div><p>復次如別頌言：</p>

<div class="lg regular" style="margin-left:1em;"><div class='lg-row'>「此住若未住，　住體云何立？</div>
<div class='lg-row'>此住若已住，　復何住可成？</div>
<div class='lg-row'>若已住更住，　此住即無窮；</div>
<div class='lg-row'>若或無住住，　法皆如是住。」</div>
</div><p>論者言：一切生法皆隨順說，若有滅處即無生住，二法以相離性彼不有故。如是生住滅法諸說皆然。</p>
<p>此中應問：所言滅者，為已滅滅耶？為滅時滅耶？</p>
<p>故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「已滅法不滅，　未滅法滅空。」</div>
</p><p>釋曰：云何是已滅法不滅？謂法滅已滅即無體，此中滅法彼不生故。如是亦然，滅時及未滅二俱有過。何以故？謂一切法於勝義諦中止遣其生。</p>
<p>復次頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「彼滅時亦然，　無生何有滅？」</div>
</p><p>釋曰：生法既爾，何有住體？滅亦不可得，住滅二法彼相違故。是故無住，亦復無滅。彼無住者，住性離故。若除遣住法，滅法即成，是故無有諸物分位，如是亦無一切物體。◎</p>

<p class='juan'>大乘中觀釋論卷第六</p></div>
</div><!-- end of div[@id='body'] -->
</body></html>