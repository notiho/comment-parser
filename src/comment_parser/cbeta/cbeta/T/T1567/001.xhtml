<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘中觀釋論(第1卷-第9卷)</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1567 [cf. Nos. 1564-1566]
<div class='div-pin'>
<p class='juan'><a id='mulu1' />大乘中觀釋論卷第一</p><p class="byline">安慧菩薩造</p><p class="byline">譯經三藏朝散大夫試鴻臚卿光梵大師賜紫沙門臣惟淨等奉　詔譯</p><a id='mulu2' /><a id='mulu3' />
<p class='h1'>觀緣品第一</p><p>歸命一切智！所有世俗、勝義二諦本無所行，若無所行，攝化有情事即當捨離。菩薩為開示故，造此《中論》。然此不同一切外道所說緣生。佛說緣生法，為令覺悟多慢心者生極淨信。於諸論中，此論宗重，謂緣生義，即無滅等句。最勝緣生，顯明開示，是故論初讚歎世尊。如本頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「不滅亦不生，　不斷亦不常等。」</div>
</p><p>釋曰：滅者，無常性故名滅。發起名生，斷生死故名斷，擇滅涅槃常時性故名常。如有人言：若佛出世、若不出世，法性常住。此緣生者，亦即是常。一者無差別義。如所說離，此即是為緣生之法。何所生邪？謂種種義，如其所說，從因所生、生已有果。來者向此名來。若無來義轉時，此即無去。無去義轉時，即無過去世所行。非今有滅，此即無滅。此法如是，說餘生等亦然。若取著言詮，即為戲論。如其言詮，於如是性執有性者，彼皆息滅，此即名為滅諸戲論、離諸嬈惱性。分別自性空已乃名寂靜。今此如是無滅等十種句義，如前所說十種對治，此中皆止周盡，是論皆說此義，此如是義成，餘一切論中皆同此緣法。今此義中，若此因、若彼緣，如薪生火，而彼所取如是應知。常不斷義，如前句所說發起之義，此所說成。若因中有故，設因壞時後還不離果起，無前後時性故。如澡沐已受食，此非緣生，若言無生，自語相違。不和合對治，此即世俗緣生不和合故。若勝義諦所生，此中止遣。世俗諦識中體性不和合勝義諦體性，此中止遣。何等是世俗？何等是勝義？若勝上所說相續義性，以世俗諦伺察時此不和合，以彼現證非涅槃所得，此所作性不異勝義諦故，亦不止遣。若智所成，即彼世俗諦不異勝義諦，如瓶等色等。而此一類色受等法，決定境界智不許可，彼智無性故，譬如瓶等墮世俗有性，雖無所取，非世俗無。此中所說，世俗所取之義，是自非他，如理應知。世俗者即是世俗所取故，如樹林等非極微許，而有所取道理可得。若方分分別差別分別等性，而彼決定世俗有性，此非道理，以物體遍計有樹林等對礙，而識中有彼樹林等為所表故。然識中物性非無道理，由是樹於彼識而為所緣，如是能表識中得有所表，是故非物體樹於識中有。此如是說故，餘說亦然。於能表所表中，遍計無體亦無所成。何法可成邪？謂如諸佛境界色等決定。此何不成？如彼諸佛境界，此亦然有，非如識中遍計生等此中止遣。識中物體若有性者，此非道理。若彼勝上如來之智，如所說義故名勝義，餘皆世俗，不實性故。此說最上，謂佛所說善文善義。是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「我稽首禮佛，　諸說中第一。」</div>
</p><p>釋曰：若文義二無著智性，唯佛大師而善宣說。何所說邪？謂說無生性。今為證成無生性故，彼無滅等諸差別義亦如是證成，如是建立無生法故。或有人言：所說生者，我知差別之性如是自生。為遮遣彼說，是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「諸法不自生。」</div>
</p><p>釋曰：所言生者，本無今有之別名。自者，我性義。彼如是說，互相損惱。自語相違，不和合對治。或如瓶等，即不見有自生之法，如前瓶等，自體無性故。諸生法無性，生已復生，亦復無性。如是眼等決定和合，若爾即有對治過失。若有如是因，即有如是果。彼果體有生，以因果二法無別異性故。若言自生，此應思擇。又復泥團離瓶，瓶離於因，此中色等當云何有？若離泥團，果因二種無別異性。若泥團離瓶，而此果體即不和合。泥團若壞，瓶有所得，即非果時有因性故。此僧佉人言：譬如色等非果因二法有別異性，色等自體亦如離瓶先無有性。若彼決定實無所成，所說無異如瓶所作。杖輪水等非此所闕，彼等無別異性，因果二無性故。何名無別異？謂不見因自體能作。如是果有所作，亦復不得，無異性故。若無所作，何名因果？決定自體無別異性。若因無作，彼無作時果不和合。有異人言：我知差別，諸法從他性生。為對遣彼說，是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「亦不從他生。」</div>
</p><p>釋曰：他生者，別異義，如他性瓶等不生眼等。由如是故，自緣既不生，他性亦然。若止遣諸法自相，應知有過，此中或有彼不和合。如是所作，非勝義諦中他緣能生內六處等，以他性故，此如瓶等。此中他性瓶等如內六處緣勝義諦中生無性可得，世俗諦中亦然，生無性可得。相違義性無因生性及共生等。若有所得皆他義故。如是所有，中論成就究竟義中離不和合對治等法。若復如是世俗諦中有所得者，決定如前對治相違。世俗緣生有所得故，此亦非所得，如是有所成即和合無性成已見邊二不和合，如是即於諸所成中有共過失。若別異所成，當知自有差別過失，此廣文不書，恐繁且止。非《中論》所說，如前對治。何以故？後對治亦爾，無此中所成和合道理。有異人言：取彼實有泥團，隨有杖等諸作用法共生瓶等。此異意樂，故頌止言：</p>
<p style="margin-left:1em;text-indent:-1em" class="lg-abnormal"><div class='lg-row'>「共生亦無性。」</div>
</p><p>釋曰：彼增上所作，言非二法共生，若爾有言說對治過失。有異人言：如所意樂，諸法如是無因而生。為遣彼義，是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「亦不無因生。」</div>
</p><p>釋曰：如他所說，無因生性有所得者，即時處等彼相離性決定有生可得。彼時處性能不相離，此若止遣對治過失。此中或有生性，諸論皆說是有漏義，如是有性各各繫屬。諸性有生，此中皆止。若有所作，即與阿含相違。如佛所說，有四種緣能生諸法。而此四緣，諸經論中皆如是說。何等為四？謂因緣、所緣緣、次第緣、增上緣。如是四緣，無第五緣。諸異宗中有執我者、執極微者。何所以邪？此中若有常因者，彼時處性即能相離，彼一切果乃有同生。現見時處等不相離性，次第生法彼同作因，即不相離因性可得，此無過失。是故同作諸因此中非因，彼說如是生無有性，若有因故決定有果。彼同作諸因決定因性，此本有故。若同作因此相離者，即如前說對治相違，以本和合故，而彼諸因如是建立差別因無性，然彼處等有相離性可同生者，此之分位如士夫等。由如是故非士夫等因本無和合性，士夫等句義亦如自體亦非定有。士夫等本性和合所有因性如種子等，以士夫等本來分位或離所作性，如種子等因有所得或無所得。此復云何？若本來分位離所作性或有所得，即是無常。若不離所作自相，亦即無因。如前已說非諸士夫，如彼種子能生於果。若如是見，此非道理，彼遍計性故。是故前說無第五緣，亦非斷滅。世間所有諸執無因惡因諍論亂意之者，為攝化彼故，如其分位於世俗諦開示宣說諸因緣等，此即非勝義諦。或有問言：自果於緣中為有邪？為無邪？物體第三分別無性。故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「如諸法自性，　不在於緣中。」</div>
</p><p>釋曰：譬如瓶衣，非即有故，亦非異故。如是眼等自性，若自緣、若他緣、若共有，而彼諸緣非即非異。若離自體即無有果，由自力能即有諸緣，此無異性應當思擇。由如是故，因果二法無別異性。何所以邪？若離是因，果不能成。彼能作因，其義亦然。若定有異性，而彼自果於諸緣中即無所生。是故頌言：</p>
<p style="margin-left:1em;text-indent:-1em" class="lg-abnormal"><div class='lg-row'>「以無自性故，　他性亦復無。」</div>
</p><p>釋曰：若有此二，即互不相離。若見有他性，如此彼二，非緣時中有果、非果時中有緣。若他性隨生，即因果二法非俱時有，剎那性故。若生不生二所作性二俱無性，若不壞因未來有果，此智所安立乃說他性，然若取著他性非勝義諦有。或有人言：諸經論中皆說他緣能生諸法，云何此說非他性生？若諸緣中他性不生，豈可無自性諸法於緣中住？若爾緣即是非緣。若自性無所有者，果從他緣生即非道理。故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「亦非緣生果。」</div>
</p><p>釋曰：然生法所作有果可成。為總止餘義，是故頌言：</p>

<div class="lg regular" style="margin-left:1em;"><div class='lg-row'>「果不從緣有，　有無果生止；</div>
<div class='lg-row'>若說生法時，　無依無所生。」</div>
</div><p>釋曰：前說果不生無所成者，以能生果者自亦無性。若能生、所生及彼生法定有別異生法可得者，即彼所作說為能生，此中別異生法即無所成。若果離於緣，即所生、生法云何得成？他所繫屬故。或有人言：所作如是從緣所成，非物體自性成故，是故非眼等六處能成緣法。有此意樂，故頌答言：</p>
<p style="margin-left:1em;text-indent:-1em" class="lg-abnormal"><div class='lg-row'>「果不從緣生，　此果緣中生。」</div>
</p><p>釋曰：若彼決定別異生法為可有者，彼無生法中間所作若生，而彼眼等決定生法互相離性或如是生，亦何不成？如是說者，彼無自性法，此中有過失。此異宗說，是故有過。若從緣生果，彼果性無依，緣亦無常，相離性中果云何成？如有頌言：</p>

<div class="lg regular" style="margin-left:1em;"><div class='lg-row'>「果若別異解，　無道理可依；</div>
<div class='lg-row'>若一法作成，　果體不可立。」</div>
</div><p>如本頌言：</p>

<div class="lg regular" style="margin-left:1em;"><div class='lg-row'>「非無緣有果，　無緣果亦無；</div>
<div class='lg-row'>如是世俗中，　常性不可得。」</div>
</div><p>釋曰：若或無緣，果即不成；若有果故，彼諸法體即有所得，彼等諸法亦非先有性故，是義當知從緣所生。若離緣生，虛無有果，譬如芽等，何能和合？若言從種生芽，即能生所生二和合故，亦非種子等緣一向能生。以餘法成即能有果，由如是故果非常有。或有人言：從緣有果，此即非常亦非無常，如是性中能生得成。釋者言：如汝所說，此有法故，即此所成。如是決定勝義諦中，非無緣有果、非無果有緣，俱不見故。眼等諸法此中亦然，於其緣性若止遣者，定知有過。是故當知，從緣有果。諸果體生，謂從因緣、次第緣、所緣緣、增上緣生故。以諸緣分別、果體差別如是得成，譬如已成熟果，而諸因體差別分別，是故能作所作此中分別。此如是說決定有果，決定之言即印持義。此中有果其義顯明，世俗諦中果法增勝即有所得，然無分位可著。若果性有著，即他宗義，謂於緣中非實有果。若彼如是從緣生果，互相所攝有果隨轉，彼雖分位各別，然有果生，此說緣生。是故此等諸緣生已，亦各別故。諸未信許言，即是不樂說義。若此果不生，即彼無有緣。何等為緣？謂隨所意樂。是故若無有緣能生於果，此無道理。若或無緣，又復何有緣性可生？◎</p>

<p class='juan'>大乘中觀釋論卷第一</p></div>
</div><!-- end of div[@id='body'] -->
</body></html>