<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說發菩提心破諸魔經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />佛說發菩提心破諸魔經卷下</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p><p>◎爾時大婆羅門白佛言：「世尊！諸修大乘法者當行何行？」</p>
<p>佛告婆羅門言：「如我今說，當如是行。婆羅門！汝今當知，若有修大乘法者，自發阿耨多羅三藐三菩提心已，復勸他人發如是心，於此經法廣為他人宣說教示，如是等人應當親近尊重恭敬，是人以四攝法普攝眾生。何等為四？所謂：布施、愛語、利行、同事。此中何名布施？所謂：於財施中若少若多，隨其自力起廣大心，以此所施攝彼慳貪，如是名為修大乘者布施所攝。何名愛語？所謂：於一切處見諸眾生，應當面目熙怡語言柔順，以諸方便安慰善來，以此愛語攝彼麁惡，如是名為修大乘者愛語所攝。何名利行？所謂：見諸善法晝夜勤作，於諸眾生起慈愍心，以生淨信攝諸無信，以持淨戒攝諸毀禁，於一切處常樂利益，如是名為修大乘者利行所攝。何名同事？所謂：於一切處先同其事，復以方便教令精進堅固菩提，諸有智者於如是法當如是行，如是行者是為菩薩所修正行，若如是勇猛乃名最勝，得到彼岸悉能通達最上法門，如是名為修大乘者同事所攝。」</p>
<p>爾時婆羅門白佛言：「世尊！諸菩薩摩訶薩依何而住，乃能得成二足尊果？住有幾種？願佛世尊廣為宣說所有住法。如是說者，即同宣說菩提法門最上希有」。</p>
<p>佛告婆羅門言：「汝今當知住有三種。所謂：天住、梵住、聖住。此中何名天住？所謂：但修慈行。若人先於東方，身業行慈、語業行慈、意業行慈，廣大熾盛，南西北方、四維上下亦復如是，身業行慈、語業行慈、意業行慈，廣大熾盛，此說名為天住。何名梵住？所謂：修四無量行。何等為四？謂：慈、悲、喜、捨，此說名為梵住。何名聖住？所謂：修三解脫門。何等為三？所謂：空、無相、無願，此說名為聖住，菩薩摩訶薩當依如是聖住中住。」</p>
<p>爾時世尊欲重宣此義，說<span class='corr'>伽</span>陀曰：</p>

<div class="lg regular" style="margin-left:1em;"><div class='lg-row'>「我所說三住，　是勇猛勝法，</div>
<div class='lg-row'>為諸菩薩眾，　隨所應宣說。</div>
<div class='lg-row'>若於一切時，　如說而能行，</div>
<div class='lg-row'>我當稱讚彼，　是求菩提者。</div>
<div class='lg-row'>天住及梵住、　聖住亦復然，</div>
<div class='lg-row'>於此三住中，　隨應而安住；</div>
<div class='lg-row'>若如是住者，　當得無滅句。」</div>
</div><p>爾時婆羅門白佛言：「世尊！菩提法門其義云何？未來世中若有眾生問我此義，我無智慧，所有佛法不能通達，我於爾時當云何答？願佛世尊廣為我說。」</p>
<p>爾時世尊為婆羅門說伽陀曰：</p>

<div class="lg regular" style="margin-left:1em;"><div class='lg-row'>「婆羅門當知，　我所為汝說；</div>
<div class='lg-row'>此廣大正法，　勸發菩提心。</div>
<div class='lg-row'>諸無智慧者，　由此而獲得；</div>
<div class='lg-row'>若了此法門，　是即菩提義。</div>
<div class='lg-row'>此所說正法，　勸發菩提心；</div>
<div class='lg-row'>隨眾生所問，　一一能開示。</div>
<div class='lg-row'>此所說正法，　勸發菩提心；</div>
<div class='lg-row'>邪見諸疑惑，　一切皆能斷。</div>
<div class='lg-row'>於後末世中，　若有人得此，</div>
<div class='lg-row'>正法墮手者，　是人若布施，</div>
<div class='lg-row'>謂廣大財等，　即圓滿施行；</div>
<div class='lg-row'>由施成就故，　得到於彼岸。</div>
<div class='lg-row'>又復末世中，　若有人得此，</div>
<div class='lg-row'>正法墮手者，　是人若持戒，</div>
<div class='lg-row'>清淨而無缺，　即圓滿戒行；</div>
<div class='lg-row'>由戒成就故，　得到於彼岸。</div>
<div class='lg-row'>又復末世中，　若有人得此，</div>
<div class='lg-row'>正法墮手者，　是人若忍辱，</div>
<div class='lg-row'>安受諸嬈惱，　即圓滿忍行；</div>
<div class='lg-row'>由忍成就故，　得到於彼岸。</div>
<div class='lg-row'>又復末世中，　若有人得此，</div>
<div class='lg-row'>正法墮手者，　是人若精進，</div>
<div class='lg-row'>勇猛而發起，　即精進行圓；</div>
<div class='lg-row'>由精進成就，　得到於彼岸。</div>
<div class='lg-row'>又復末世中，　若有人得此，</div>
<div class='lg-row'>正法墮手者，　是人若修定，</div>
<div class='lg-row'>住三摩呬多，　即圓滿定行；</div>
<div class='lg-row'>由定成就故，　得到於彼岸。</div>
<div class='lg-row'>又復末世中，　若有人得此，</div>
<div class='lg-row'>正法墮手者，　是人若修慧，</div>
<div class='lg-row'>解了最勝法，　即圓滿勝慧；</div>
<div class='lg-row'>由慧成就故，　得到於彼岸。</div>
<div class='lg-row'>又復末世中，　若有人得此，</div>
<div class='lg-row'>正法墮手者，　能尊重供養；</div>
<div class='lg-row'>當知如是人，　名求菩提者，</div>
<div class='lg-row'>得近佛菩提，　決定當成就。</div>
<div class='lg-row'>八十俱胝佛，　加持此正法；</div>
<div class='lg-row'>若得墮手者，　獲最上法聚。</div>
<div class='lg-row'>若現在佛前，　聞此正法者；</div>
<div class='lg-row'>當知如是人，　了知菩薩義。</div>
<div class='lg-row'>愛樂佛菩提，　我知如是人，</div>
<div class='lg-row'>我見如是人，　我念彼名字，</div>
<div class='lg-row'>我及一切佛，　亦共所稱讚。</div>
<div class='lg-row'>若人聞此法，　不轉為他說，</div>
<div class='lg-row'>彼生我慢心，　造廣大過失；</div>
<div class='lg-row'>當知彼等人，　不尊重正法。」</div>
</div><p>爾時婆羅門白佛言：「善哉世尊！善說此法門，即是菩提義。若人於現世中，愛樂了知如是義者，是人不久於此世間得大勇猛，未來世中善說勝法安住菩提，廣為多人作大利益。」佛言：「婆羅門！汝今已能得正智慧，能說如是利益語言。婆羅門！若有人今於我前聞是法已，我涅盤後於末世中，若能於此正法，書持、讀誦者，當知是人愛樂聖道發菩提心。婆羅門！我於往昔求菩提時，於一阿蘭若處遇一苾芻宣說此法，我當暫得聞是法時，涕淚悲泣即自思惟：『我宿世中以何業障，於此正法先不得聞？』作是念已，即取摶食施彼苾芻，後復白言：『如所聞法我不能知，我今樂聞，願為廣說。』時彼苾芻如其所應為我宣說。婆羅門！我於爾時聞是法已即發願言：『願我當來以此正法，於末世中加持護念，廣為眾生宣布演說。』婆羅門！我時又念：『今此正法我於何時能為眾生如應宣說？後末世中諸眾生類，少能於此愛樂修習。』後彼彼時，此法在世佛不現前，我於是事深生悲愍。婆羅門！我當作是念時，有佛名無量光，發如是言：『以願力故果報成就。』婆羅門！以是義故，我所悲愍一切眾生，積集癡暗受輪廻怖。後末世中有諸苾芻，於此正法起厭離心，毀壞禁戒作不律儀，以是緣故，不能宣通如是正法。是故婆羅門！我為利益諸眾生故廣說此經。</p>
<p>「汝應當知，今此正法是廣大法門，總攝四種阿含。何等為四？所謂：雜阿含、長阿含、中阿含、增一阿含。如是等總攝一切聲聞藏法，諸聲聞人若於是中修學者即為聲聞藏，而能出生聲聞乘果，亦攝聲聞菩提分法。又此經中攝彼一切最上所說菩薩藏法，是故得名諸法之母，所有毘奈耶藏、阿毘達磨藏亦於此經攝，乃至八萬四千法蘊，一一皆從此經中出。又此經法是即一切智智最上根本，而復出生聲聞、緣覺之智，廣大甚深不可思議，是大光明普照三有，此即從一切智根本出生諸佛菩提，所有布施功德、持戒、忍辱、精進、禪定、智慧及彼最勝解脫。如是等眾功德藏、悉於此經如理宣說。又復苦、集、滅、道四聖諦法，而亦於此經中演說。以要言之，此經總說：諸行無常、諸法無我、涅盤寂靜。以是義故，若聲聞乘、若緣覺乘、若大乘法，隨其所應是中廣說。又此經者於諸法中，廣大稱讚彼菩提心，是故此經最上最勝。婆羅門！若有人現見諸佛親聞是法者，當知是人已從先佛聞《寶嚴經》，於彼經中已聞此法，是故當知今此經法，於三世中曾無斷絕，彼彼眾生隨應得聞。」</p>
<p>爾時婆羅門白佛言：「希有世尊！佛所說法最上甚深，若諸無智眾生，得聞如是無量功德藏最上正法，不能深生愛樂心者，是人於阿耨多羅三藐三菩提當以何緣而能成就？又復世尊！何因緣故多有眾生於此大乘最上法中心生疑惑？」</p>
<p>佛言：「婆羅門！汝今當知，此三千大千世界中，有百俱胝天魔宮殿、百俱胝魔王，一一各有百俱胝天魔眷屬，常時於此最上法門，伺求其便起諸難事，不令眾生書持讀誦。何以故？此三千大千世界中，多有眾生取證阿羅漢果。今得聞此大乘法門，有善男子善女人發阿耨多羅三藐三菩提心者，彼前功德稱量較計，而不及此發菩提心。是故天魔伺求難事，魔為難故，多有眾生以此因緣心生疑惑。婆羅門！又復此經為諸法中王，以是緣故多諸難事。」</p>
<p>爾時婆羅門白佛言：「世尊！以何方便能令諸魔而自調伏？」</p>
<p>佛言：「婆羅門！我有祕密總持法門名曰破魔。我若說此法門時，所有一切魔及魔眾皆悉破壞。婆羅門！譬如日輪光明出照世間，一切暗冥皆悉隱沒。破魔法門亦復如是，我若說時，一切魔眾皆悉破壞。」</p>
<p>時婆羅門白佛言：「世尊！何等是祕密總持破魔法門？願佛為說。」</p>
<p>佛告婆羅門言：「汝當諦聽破魔法門，其名如是：</p>
<p class="dharani">「那謨<span class='note-inline'>(引)</span>阿帝<span class='note-inline'>(引)</span>多阿那<span class='note-inline'>(引)</span>誐多鉢囉<span class='note-inline'>(二合)</span>怛喻<span class='note-inline'>(二合)</span>怛半<span class='note-inline'>(二合)</span>泥<span class='note-inline'>(引)</span>毘藥<span class='note-inline'>(二合)</span><span class='note-inline'>(一句)</span>　薩哩嚩<span class='note-inline'>(二合)</span>沒提<span class='note-inline'>(引)</span>毘喻<span class='note-inline'>(二合、引)</span><span class='note-inline'>(二)</span>　婆誐嚩訥毘藥<span class='note-inline'>(三合)</span><span class='note-inline'>(三)</span>　怛[寧*也]<span class='note-inline'>(切身)</span>他<span class='note-inline'>(引)</span><span class='note-inline'>(四)</span>　嗢哩沒<span class='note-inline'>(二合)</span>那<span class='note-inline'>(五)</span>　娑摩哩沒<span class='note-inline'>(二合)</span>那<span class='note-inline'>(六)</span>　嗢沒那沒那<span class='note-inline'>(<span class='corr'>七</span>)</span>　壹賀沒那<span class='note-inline'>(八)</span>　且怛囉<span class='note-inline'>(二合)</span>沒那<span class='note-inline'>(九)</span>　儞誐摩<span class='note-inline'>(十)</span>　多邏呬<span class='note-inline'>(引)</span>臘沒馱<span class='note-inline'>(二合)</span><span class='note-inline'>(十一)</span>　怛怛囉<span class='note-inline'>(二合)</span>沒<span class='note-inline'>(十二)</span>　怛嚕賀誐多<span class='note-inline'>(十三)</span>　誐摩那致<span class='note-inline'>(十四)</span>　摩呬<span class='note-inline'>(引)</span>耨娑摩<span class='note-inline'>(十五)</span>　訥訥<span class='note-inline'>(十六)</span>　摩嚩囉蘇珂<span class='note-inline'>(十七)</span>　阿羅彌<span class='note-inline'>(引)</span>多<span class='note-inline'>(引)</span>伊迦囉叉<span class='note-inline'>(引)</span><span class='note-inline'>(十八)</span>」</p>
<p>世尊說是祕密總持破魔法門時，一切魔宮皆大震動，一切魔王及諸魔眾，皆悉驚怖戰掉，心生苦惱不能安坐，咸作是念：「世尊為一切眾生，悲愍利益令得安隱，以慈、悲、喜、捨饒益眾生。何故今時，我等諸魔不為饒益，受斯苦惱不能安坐？」</p>
<p>「復次婆羅門！我今以是祕密總持章句而加持此發菩提心大乘經典，後末世中於一切處說此經時，不為一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人等伺得其便，宣通流布無諸難事。若有人書持、讀誦此正法者，是人遠離王難、賊難、水火、蟲獸一切難事。何以故？今此正法最上祕密，我為悲愍利樂一切眾生故，如是宣說。婆羅門！佛常不離慈、悲、喜、捨饒益眾生，若善男子善女人如所宣說如理修習者，是人當得三業善行滅除諸罪，於一切時離諸苦惱。婆羅門！以是因緣，汝應當知，今此正法能除一切苦，能滅一切罪，能破一切魔，成就一切法。」</p>
<p>爾時世尊欲重宣此義，說伽陀曰：</p>

<div class="lg regular" style="margin-left:1em;"><div class='lg-row'>「魔於修善者，　常伺求其便；</div>
<div class='lg-row'>欲起諸難事，　破壞彼善法。</div>
<div class='lg-row'>若聞說此經，　一句或一偈；</div>
<div class='lg-row'>彼諸惡魔眾，　而悉自調伏。</div>
<div class='lg-row'>大驚怖戰掉，　苦惱不安坐；</div>
<div class='lg-row'>由彼罪業因，　獲果報如是！</div>
<div class='lg-row'>於一切眾生，　常起惱害心；</div>
<div class='lg-row'>障諸善法故，　彼因果無失。</div>
<div class='lg-row'>若人於此法，　書持讀誦者；</div>
<div class='lg-row'>是人當遠離，　王難及賊難。</div>
<div class='lg-row'>水火蟲獸等，　諸難不能侵；</div>
<div class='lg-row'>乃至人非人，　伺不得其便。</div>
<div class='lg-row'>身語心善行，　斷除一切罪；</div>
<div class='lg-row'>於一切時中，　不生諸苦惱。</div>
<div class='lg-row'>遠離諸魔事，　不見諸魔相；</div>
<div class='lg-row'>及離諸煩惱，　由持此經故。</div>
<div class='lg-row'>若聞此經已，　如聞而善學；</div>
<div class='lg-row'>善解一切法，　進趣於彼岸。</div>
<div class='lg-row'>若修此法者，　通達菩提行；</div>
<div class='lg-row'>從菩提道來，　成就正等覺。」</div>
</div><p>佛說此經已，迦葉氏大婆羅門，及諸菩薩、聲聞，世間天、人、阿修羅、乾闥婆等，一切大眾聞佛所說，皆大歡喜，信受奉行。</p>

<p class='juan'>佛說發菩提心破諸魔經卷下</p></div>
</div><!-- end of div[@id='body'] -->
</body></html>