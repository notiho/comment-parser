<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說發菩提心破諸魔經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 838 [No. 837]
<div class='div-jing'>
<p class='juan'><a id='mulu1' />佛說發菩提心破諸魔經卷上</p><p class="byline">西天譯經三藏朝奉大夫試光祿卿傳法大師賜紫臣施護奉　詔譯</p><p>如是我聞：</p>
<p>一時佛在王舍城迦蘭陀竹林精舍，與大苾芻眾千二百五十人俱，并諸菩薩摩訶薩眾而共集會。</p>
<p>是時王舍大城有迦葉氏大婆羅門住在彼城，而忽一時於夜夢中見此閻浮提世界有其千葉廣大蓮華，七寶莊嚴清淨可愛，而彼華中有大月輪，潔白圓滿周匝光明熾盛照耀。彼婆羅門於其夢中得見是相，心大歡喜適悅慶快。從夢覺已作是思惟：「我聞沙門瞿曇是大智者，諸有智人無能過上，善巧方便大慧具足，我宜往彼請問其相。」</p>
<p>時婆羅門作是念已，過於夜分至明旦時，詣迦蘭陀竹林精舍佛世尊所，到已頭面禮世尊足，合掌恭敬，如夢所見具以白佛。</p>
<p>爾時世尊告婆羅門言：「如汝所夢是吉祥相。婆羅門！汝今當知，若人夢中見四種相者，皆是最上吉祥勝相。何等為四？一者、白蓮華。二者、白傘蓋。三者、月輪。四者、佛像。若見如是四種相者，當知必得最上大利。」爾時世尊欲重宣此義，而說偈曰：</p>

<div class="lg regular" style="margin-left:1em;"><div class='lg-row'>「夢中若見蓮華相，　及白傘蓋皆吉祥；</div>
<div class='lg-row'>或見清淨大月輪，　夢者當獲最上利。</div>
<div class='lg-row'>又復若見佛形像，　是相最上中最勝；</div>
<div class='lg-row'>斯人一切所愛敬，　當能成就諸功德。」</div>
</div><p>爾時婆羅門復白佛言：「世尊！何等名為最上大利？佛以何緣作如是說？」</p>
<p>爾時世尊即以伽陀答婆羅門曰：</p>

<div class="lg regular" style="margin-left:1em;"><div class='lg-row'>「我今為說彼大利，　汝婆羅門當諦聽；</div>
<div class='lg-row'>若人能發菩提心，　成二足尊名大利。</div>
<div class='lg-row'>轉輪聖王位尊勝，　統四大洲而自在；</div>
<div class='lg-row'>若有眾生樂成就，　應當發起菩提心。</div>
<div class='lg-row'>帝釋天主勝福報，　三十三天中自在；</div>
<div class='lg-row'>若有眾生樂成就，　應當發起菩提心。</div>
<div class='lg-row'>欲、色、無色三界中，　彼彼福報皆增勝；</div>
<div class='lg-row'>若有眾生樂成就，　應當發起菩提心。</div>
<div class='lg-row'>所有眾生界無邊，　如其所應善化度；</div>
<div class='lg-row'>若有廣為利樂者，　應當發起菩提心。</div>
<div class='lg-row'>世間所有大醫王，　普能療治一切病；</div>
<div class='lg-row'>若有眾生樂成就，　應當發起菩提心。</div>
<div class='lg-row'>作大光明現世間，　一切暗冥皆照耀；</div>
<div class='lg-row'>若有眾生樂成就，　應當發起菩提心。</div>
<div class='lg-row'>雖復生於三界中，　斷除一切顛倒行；</div>
<div class='lg-row'>若有眾生樂出離，　應當發起菩提心。</div>
<div class='lg-row'>所有煩惱等諸障，　及餘一切不善法；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>所有三界諸結使，　隨所造作為魔攝；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>若能調伏於無明，　一切愛網悉能斷；</div>
<div class='lg-row'>若有眾生樂出離，　應當發起菩提心。</div>
<div class='lg-row'>彼貪愛法若斷除，　一切垢染皆清淨；</div>
<div class='lg-row'>若有眾生樂出離，　應當發起菩提心。</div>
<div class='lg-row'>所生族氏及色力，　愚人持彼生憍倨；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>愚執我見、壽者見，　於自善利生憍倨；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>於諸色法生憍倨，　從染愛生過失大；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>多聞持戒及修行，　愚人恃以生憍倨；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>住阿蘭若行乞食，　於如是事生憍倨；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>應供自在具神通，　恃己尊勝生憍倨；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>愚癡執著我人相，　恃彼我相生憍倨；</div>
<div class='lg-row'>若有眾生樂除斷，　應當發起菩提心。</div>
<div class='lg-row'>現在未來佛世尊！　尊重恭敬而獲福；</div>
<div class='lg-row'>若有眾生樂斯利，　應當發起菩提心。</div>
<div class='lg-row'>諸佛出興於世間，　轉大法輪普化度；</div>
<div class='lg-row'>若有眾生樂聽受，　應當發起菩提心。</div>
<div class='lg-row'>一切惡法斷所斷，　一切善法修所修；</div>
<div class='lg-row'>若有眾生樂成就，　應當發起菩提心。</div>
<div class='lg-row'>諸修道者修梵行，　由是得證無漏道；</div>
<div class='lg-row'>若有眾生樂成就，　應當發起菩提心。</div>
<div class='lg-row'>我所宣說無常法，　各各於身自觀察；</div>
<div class='lg-row'>若有眾生樂了知，　應當發起菩提心。</div>
<div class='lg-row'>我說有漏行皆苦，　智者見苦而生厭；</div>
<div class='lg-row'>若有眾生樂出離，　應當發起菩提心。</div>
<div class='lg-row'>我為有情廣宣說，　當知一切法無我；</div>
<div class='lg-row'>若有眾生樂通達，　應當發起菩提心。</div>
<div class='lg-row'>宣說涅盤寂滅法，　證悟無上大菩提；</div>
<div class='lg-row'>若有眾生樂成就，　應當發起菩提心。</div>
<div class='lg-row'>我所稱讚菩提心，　汝婆羅門恭敬聞；</div>
<div class='lg-row'>如聞深信能發心，　乃名修行菩提者。」</div>
</div><p>爾時婆羅門聞佛宣說是伽陀已，即白佛言：「世尊！若有人發菩提心者，是人當得幾數福蘊？」</p>
<p>爾時世尊復以伽陀答婆羅門曰：</p>

<div class="lg regular" style="margin-left:1em;"><div class='lg-row'>「正使一切眾生類，　普集此佛世界中，</div>
<div class='lg-row'>一一修持淨戒行，　悉能安住戒學地，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>正使一切眾生類，　普集此佛世界中，</div>
<div class='lg-row'>一一發生淨信心，　悉能安住信行地，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>正使一切眾生類，　普集此佛世界中，</div>
<div class='lg-row'>一一修習妙法門，　悉能安住法行地，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>正使一切眾生類，　普集此佛世界中，</div>
<div class='lg-row'>廣修須陀洹行法，　悉住須陀洹果位，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>正使一切眾生類，　普集此佛世界中，</div>
<div class='lg-row'>廣修斯陀含行法，　悉住斯陀含果位，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>正使一切眾生類，　普集此佛世界中，</div>
<div class='lg-row'>廣修阿那含行法，　悉住阿那含果位，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>正使一切眾生類，　普集此佛世界中，</div>
<div class='lg-row'>廣修阿羅漢行法，　悉住阿羅漢果位，</div>
<div class='lg-row'>而彼福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>若人於此佛世界，　廣集上妙旃檀香，</div>
<div class='lg-row'>造佛塔寺勝莊嚴，　高廣等彼須彌量，</div>
<div class='lg-row'>如是福蘊亦無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>又若造立諸佛塔，　如是分量所應作，</div>
<div class='lg-row'>隨所作已廣莊嚴，　是諸眾生勝果報，</div>
<div class='lg-row'>而彼福利廣無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>又若一切眾生類，　假使住壽滿一劫，</div>
<div class='lg-row'>以諸樂具施眾生，　隨眾生意使圓滿，</div>
<div class='lg-row'>如是福蘊量無邊，　於諸福中為最上，</div>
<div class='lg-row'>若人能發菩提心，　十六分中不及一。</div>
<div class='lg-row'>我所宣說如是等，　一一皆為最上法；</div>
<div class='lg-row'>若有眾生忻樂者，　當求菩提寂靜果。</div>
<div class='lg-row'>住是果者得大利，　無比無等最尊勝；</div>
<div class='lg-row'>是故若人聞此法，　應當尊重正慧行。</div>
<div class='lg-row'>廣修如是福蘊者，　速證無上大菩提。」</div>
</div><p>爾時婆羅門聞佛世尊如是稱讚菩提心已，即白佛言：「世尊！我於菩提心中無少法可轉。」佛告婆羅門言：「如是如是！婆羅門！若人發菩提心者，實無法可轉。何以故？婆羅門！當知菩提有其三種。何等為三？所謂：聲聞菩提、緣覺菩提、無上菩提。</p>
<p>「此中何名聲聞菩提？婆羅門！謂若有人雖發菩提心，但樂自利不樂利他，於利他心不能發起、不能修持、不能趣入、不能安住，於此經法不樂聽受，亦復不能為他宣說，於後生中而不受身斷去來想，亦不能得平等正智，於現生中樂求解脫。婆羅門！以是義故名為聲聞菩提。</p>
<p>「又復何名緣覺菩提？謂若有人雖發菩提心，於大乘法不樂修習而不記念，亦復自利趣求果證不樂利他，於利他心不能修持、不能趣入、不能安住，於此經法不樂聽受，亦不為他宣說教示，不能安住平等正智，但起心念觀諸緣法，隨所觀察而得解脫。婆羅門！以是義故名為緣覺菩提。</p>
<p>「又復何名無上菩提？謂若有人，自能發生阿耨多羅三藐三菩提心已，復勸他人發如是心，於此經法自所聽受修習記念，復為他人廣說其義，於輪迴身不生厭倦，樂欲利樂一切眾生，住平等智自解脫已，欲令一切眾生皆得解脫，自利利他得安隱樂，以己善利普施一切天人大眾。婆羅門！以是義故，名為無上菩提；修是行者名為菩薩乘人。</p>
<p>「婆羅門！汝今當知，佛語諦誠無有虛妄，如我所說阿耨多羅三藐三菩提心是最上義，若離此大菩提心而發聲聞、緣覺心者，不能利他，終不得至大涅盤界。何以故？而彼聲聞、緣覺自所利己不復生起利他勝行，以是緣故，不能具足諸佛法分，雖發菩提心而自謂解脫，彼菩提心亦不能得利他果報。婆羅門！若人能發阿耨多羅三藐三菩提心者，於自於他皆悉平等，以自所利歡喜布施，即以此心普攝世間一切眾生，乃為世間最上大利，亦名世間善調御者。如是即能住平等智，最上最勝不可思議。婆羅門！此即名為大菩提心，汝當如是如實了知」。</p>
<p>爾時婆羅門白佛言：「世尊！佛說解脫，云何有其種種相耶？」</p>
<p>佛言：「婆羅門！聲聞、緣覺、如來解脫無種種相。婆羅門！譬如有人乘三種獸欲詣寶所，雖所履道隨有差別，彼所向處而無有異。其三獸者謂：驢、馬、象。彼驢乘者力勢羸劣，由此因緣，是人雖至寶所，不能以其珍寶廣施眾生，但樂自利取證涅盤；彼馬乘者輕利快捷，由彼力故，是人雖至寶所，亦復不能以其珍寶廣施眾生，但與眾生作淨福田；彼象乘者行步平正勇健多力，由彼力故，是人得至一切寶聚廣大城中，至彼城已即作是念：『三乘珍寶皆於此出，我當以此無量珍寶，普施無邊一切眾生，廣為眾生作大利樂。』婆羅門！三乘行人修三乘法，亦復如是。彼驢乘者即聲聞乘；彼馬乘者即緣覺乘；彼象乘者即是大乘。汝今當知，彼三乘道雖種種相，所證涅盤、所得解脫，無種種相亦無差別。</p>
<p>「婆羅門！又如世間有三士夫，俱欲過渡一深大河。彼第一人依一小葉浮水而渡；彼第二人而勝於前，依其板木浮水而渡；彼第三人又復勝前，乘以大船與多人眾，安隱而渡得至彼岸，此復猶如世間長子，使其父母無所防護，於一切處離諸憂惱。婆羅門！彼第一人依葉而渡者，當知即是聲聞乘人；彼第二人依其板木而得渡者，當知即是緣覺乘人；彼第三人乘船得渡者，當知即是菩薩乘人，自所得度復度他人。婆羅門！是故當知，彼三乘人所修行法雖種種相，而聲聞、緣覺及彼如來所證涅盤無種種相。」</p>
<p>爾時世尊欲重宣此義而說偈曰：</p>

<div class="lg regular" style="margin-left:1em;"><div class='lg-row'>「三乘證涅盤，　同一涅盤法；</div>
<div class='lg-row'>證道雖差別，　涅盤無二相。</div>
<div class='lg-row'>三世一切佛，　得最上解脫；</div>
<div class='lg-row'>如是等法眼，　正覺尊所說。</div>
<div class='lg-row'>是最上法智，　出生諸方便；</div>
<div class='lg-row'>諸有修行者，　應當如是學。」◎</div>
</div>
<p class='juan'>佛說發菩提心破諸魔經卷上</p></div>
</div><!-- end of div[@id='body'] -->
</body></html>