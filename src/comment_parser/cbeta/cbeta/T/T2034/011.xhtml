<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>歷代三寶紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu168' /><a id='mulu169' />歷代三寶紀卷第十一<span class='note-inline'>(譯經齊梁周)</span></p><p class="byline">開皇十七年翻經學士臣費長房上</p><p>齊梁及周帝代錄者。此相因修交禪主也。蕭道成。臨沂人。受宋禪稱齊。仍都建康。建元中安成有野火洞澤焚燼。唯數丈地草獨不然。往視其中得一金像。靈瑞既感聖化復興。所以司徒竟陵文宣王子良。汎志法流大有弘闡。相承七主二十三年讓梁。蕭衍。蘭陵人受齊禪。亦都建康。帝既登極。思與蒼生。同契等覺。共會遍知。垂拱臨朝盛敷經教。廣延博古旁採遺文。扇以淳風利於法俗。至天監七年。以為正像漸末信樂彌衰。三藏浩漫鮮能該洽。勅沙門僧旻寶唱等。錄經律要事以類相從。名經律異相。凡五十卷。至十四年。又勅沙門僧紹。撰華林佛殿眾經目錄四卷。猶以未委。至十七年。又勅沙門寶唱。更撰經目四卷。顯有無譯證真偽經。凡十七科頗為覼縷。二主五十四年。二主都建康。一主都江陵。為西魏滅。宇文覺朔州鮮卑魏丞相泰之世子。泰薨嗣相位。受西魏禪號周。都于長安。至第三主武帝邕世。建德敦䍧迄于作咢。毀破前代關山西東數百年來官私所造一切佛塔掃地悉盡。融刮聖容焚燒經典。八州寺廟出四十千。盡賜王公充為第宅。三方釋子減三百萬。皆復軍民還歸編戶。慧日既隱蒼生重昏。相承五主二十四年。起宋武帝永初元年庚申受東晉禪。至周大定元年辛丑奉璽皇隋。其間一百六十二載。凡諸譯經并及注述論傳錄目。華戎道俗五十有一人合出修多羅比尼戒本羯磨優波提舍阿毘曇論傳錄等。一百六十二部。一千三百二十六卷。總結以為三代三都一十五主年世錄云。</p>
<p>齊沙門曇摩伽陀耶舍　一部<span class='note-inline'>(一卷經)</span></p>
<p style="margin-left:1em">沙門摩訶乘　二部<span class='note-inline'>(二卷經律)</span></p>
<p style="margin-left:1em">沙門僧伽跋陀羅　一部<span class='note-inline'>(一十八卷經)</span></p>
<p style="margin-left:1em">沙門釋法意　二部<span class='note-inline'>(二卷經)</span></p>
<p style="margin-left:1em">沙門求那毘陀　三部<span class='note-inline'>(十二卷經)</span></p>
<p style="margin-left:1em">沙門釋法度　三部<span class='note-inline'>(三卷經律)</span></p>
<p style="margin-left:1em">沙門釋法願　二部<span class='note-inline'>(二卷經)</span></p>
<p style="margin-left:1em">沙門釋王宗　二部<span class='note-inline'>(七卷經及目錄)</span></p>
<p style="margin-left:1em">沙門釋曇景　二部<span class='note-inline'>(四卷經)</span></p>
<p style="margin-left:1em">沙門釋法尼　一部<span class='note-inline'>(二卷經)</span></p>
<p style="margin-left:1em">沙門釋道政　一部<span class='note-inline'>(一卷經)</span></p>
<p style="margin-left:1em">沙門釋道備　五部<span class='note-inline'>(五卷經律偈)</span></p>
<p style="margin-left:1em">竟陵文宣王蕭子良　一十七部<span class='note-inline'>(二百五十九卷經抄)</span></p>
<p style="margin-left:1em">常侍庾頡　一部<span class='note-inline'>(一卷經)</span></p>
<p style="margin-left:1em">沙門釋超度　一部<span class='note-inline'>(七卷律例)</span></p>
<p style="margin-left:1em">沙門釋法化　一部<span class='note-inline'>(一卷經)</span></p>
<p style="margin-left:1em">沙門釋法瑗　一部<span class='note-inline'>(三卷注經)</span></p>
<p style="margin-left:1em">沙門釋慧基　一部<span class='note-inline'>(一卷注經)</span></p>
<p style="margin-left:1em">文宣王記室王巾　一部<span class='note-inline'>(十卷僧史)</span></p>
<p>梁沙門尼僧法　二十一部<span class='note-inline'>(三十五卷經)</span></p>
<p style="margin-left:1em">沙門釋妙光　一部<span class='note-inline'>(一卷經)</span></p>
<p style="margin-left:1em">沙門釋僧威　一部<span class='note-inline'>(一卷戒法)</span></p>
<p style="margin-left:1em">沙門釋僧祐　十四部<span class='note-inline'>(六十三卷集記傳)</span></p>
<p style="margin-left:1em">沙門釋道歡　一部<span class='note-inline'>(一卷偈)</span></p>
<p style="margin-left:1em">沙門曼陀羅　三部<span class='note-inline'>(一十一卷經)</span></p>
<p style="margin-left:1em">沙門僧伽婆羅　十一部<span class='note-inline'>(三十八卷經論傳)</span></p>
<p style="margin-left:1em">清信士木道賢　一部<span class='note-inline'>(一卷經)</span></p>
<p style="margin-left:1em">王子月婆首那　一部<span class='note-inline'>(一卷經)</span></p>
<p style="margin-left:1em">沙門真諦　一十六部<span class='note-inline'>(四十六卷經論疏記)</span></p>
<p style="margin-left:1em">沙門釋僧旻　一部<span class='note-inline'>(八十八卷經抄)</span></p>
<p style="margin-left:1em">沙門釋僧紹　一部<span class='note-inline'>(四卷錄目)</span></p>
<p style="margin-left:1em">沙門釋寶唱　八部<span class='note-inline'>(一百七卷雜錄)</span></p>
<p style="margin-left:1em">沙門釋法朗　一部<span class='note-inline'>(七十二卷注經)</span></p>
<p style="margin-left:1em">沙門釋智藏　一部<span class='note-inline'>(八十卷義林)</span></p>
<p style="margin-left:1em">武皇帝蕭衍　一部<span class='note-inline'>(五十卷注經)</span></p>
<p style="margin-left:1em">沙門釋慧令　一部<span class='note-inline'>(十二卷經抄)</span></p>
<p style="margin-left:1em">沙門釋慧皎　一部<span class='note-inline'>(十四卷經<span class='corr'>傳</span>)</span></p>
<p style="margin-left:1em">優婆塞袁曇允　一部<span class='note-inline'>(二十卷論抄)</span></p>
<p style="margin-left:1em">簡文帝蕭綱　一部<span class='note-inline'>(二百卷法寶集)</span></p>
<p style="margin-left:1em">湘東王文學虞孝敬　一部<span class='note-inline'>(三十卷內典博要)</span></p>
<p>周沙門釋曇顯　二部<span class='note-inline'>(二十卷經要)</span></p>
<p style="margin-left:1em">沙門攘那跋陀　一部<span class='note-inline'>(一卷論)</span></p>
<p style="margin-left:1em">沙門達摩留支　一部<span class='note-inline'>(二十卷梵天文)</span></p>
<p style="margin-left:1em">沙門闍那耶舍　六部<span class='note-inline'>(一十七卷經)</span></p>
<p style="margin-left:1em">沙門耶舍崛多　三部<span class='note-inline'>(八卷經)</span></p>
<p style="margin-left:1em">沙門闍那啒多　四部<span class='note-inline'>(五卷經)</span></p>
<p style="margin-left:1em">沙門釋僧勔　二部<span class='note-inline'>(二卷傳)</span></p>
<p style="margin-left:1em">沙門釋慧善　一部<span class='note-inline'>(八卷論)</span></p>
<p style="margin-left:1em">沙門釋忘名　十二部<span class='note-inline'>(十二卷論經傳)</span></p>
<p style="margin-left:1em">沙門釋淨藹　一部<span class='note-inline'>(一十二卷三寶集)</span></p>
<p style="margin-left:1em">沙門釋道安　一部<span class='note-inline'>(一卷二教論)</span></p>
<a id='mulu170' /><p>齊<a id='mulu171' />無量義經一卷<span class='note-inline'>(見僧祐法上等錄)</span></p>
<p>右一經一卷。高帝世。建元三年。天竺沙門曇摩伽陀耶舍。齊言法生稱。於廣州朝亭寺手自譯出。傳受人沙門慧表。永明三年齎至揚都繕寫流布。</p>
<a id='mulu172' /><p>五百本生經一卷<span class='note-inline'>(見三藏記)</span></p>
<p>他毘利律一卷<span class='note-inline'>(他毘利。齊言宿德。見僧祐錄)</span></p>
<p>右二部合二卷。武帝世。外國沙門摩訶乘於廣州譯。</p>
<a id='mulu173' /><p>善見毘婆娑律十八卷<span class='note-inline'>(見道慧宋齊錄及三藏記)</span></p>
<p>右一部一十八卷。武帝世。外國沙門僧伽跋陀羅。齊言僧賢。師資相傳云。佛涅槃後優波離既結集律藏訖。即於其年七月十五日受自恣竟。以香華供養律藏。便下一點置律藏前。年年如是。優波離欲涅槃持付弟子陀寫俱。陀寫俱欲涅槃付弟子須俱。須俱欲涅槃付弟子悉伽婆。悉伽婆欲涅槃付弟子目揵連子帝須。目揵連子帝須欲涅槃付弟子旃陀跋闍。如是師師相付至今三藏法師。三藏法師將律藏至廣州臨上。舶反還去。以律藏付弟子僧伽跋陀羅。羅以永明六年共沙門僧猗。於廣州竹林寺譯出此善見毘婆沙。因共安居。以永明七年庚午歲七月半夜受自恣竟。如前師法。以香華供養律藏訖即下一點。當其年計得九百七十五點。點是一年。趙伯休梁大同元年。於廬山值苦行律師弘度。得此佛涅槃後眾聖點記年月。訖齊永明七年伯休語弘度云。自永明七年以後云何不復見點。弘度答云。自此已前皆是得道聖人手自下點。貧道凡夫止可奉持頂戴而已。不敢輒點。伯休因此舊點下。推至梁大同九年癸亥歲。合得一千二十八年。房依伯休所推從大同九年至今開皇十七年丁巳歲。合得一千八十二年。若然則是如來滅度始出千年。去聖尚邇深可慶歡。願共勵誠同宣遺法。</p>
<a id='mulu174' /><p>觀世音懺悔除罪呪經一卷<span class='note-inline'>(永明八年十二月出。亦名觀世音所說行法經。見寶唱錄及三藏記)</span></p>
<p>妙法蓮華經提婆達多品第十二<span class='note-inline'>(沙門法獻於于闐國得此梵本來。見道慧宋齊及三藏記)</span></p>
<p>右二經合二卷。武帝世。外國三藏法師達摩摩提。齊言法意。永明年為沙門法獻。時為僧正。獻於揚州瓦官寺譯出。獻初以宋元徽三年遊歷西域。於于闐國得此經梵本來并佛牙。經譯流行相傳至今。佛牙到梁普通三年正月。忽有數人並執仗。初夜扣門稱臨川殿下奴叛。有人告云。在佛牙閣上。請開閣檢視寺內。即隨語開閣。主師至佛牙坐前開函取牙作三札。以錦手巾盛牙。遶山東而去。至今竟不測所在。</p>
<a id='mulu175' /><p>百句譬喻集經十卷<span class='note-inline'>(外國僧伽斯那撰。永明十年九月十日出此即第三譯。或五卷。見僧祐錄)</span></p>
<p>十二因緣經一卷<span class='note-inline'>(第四出)</span>　須達長者經一卷</p>
<p>右三經合一十二卷。武帝世。天竺三藏法師求那毘地。齊言德進。永明年於揚州毘耶離寺譯出。</p>
<a id='mulu176' /><p>灰河經一卷<span class='note-inline'>(見始興錄。及高僧傳三藏記等亦出)</span></p>
<p>毘跋律一卷<span class='note-inline'>(見三藏記)</span></p>
<p>右二部合二卷。武帝世。揚州沙門釋法度出。見寶唱錄載。</p>
<a id='mulu177' /><p>佛法有六義第一應知經一卷</p>
<p>六通無礙六根淨業義門經一卷</p>
<p>右二部合二卷。武帝世。沙門法願抄集眾經依義撰出。雖弘經旨異於偽造。既標名號則別成卷部。世皆共列用為疑經。故復載傳。後葉識源幸同鑒勗<span class='note-inline'>(見三藏記及寶唱錄)</span>。</p>
<a id='mulu178' /><p>佛所制名數經五卷　眾經目錄二卷</p>
<p>右二部合七卷。武帝世。釋王宗抄集眾經依事類撰。有似數林。首題經名編預於錄。懼亂名實故復委論。既非正經世所疑惑。又撰大小乘目錄。並見三藏記。</p>
<a id='mulu179' /><p>未曾有因緣經二卷<span class='note-inline'>(亦直云未曾有經。見始。興錄)</span></p>
<p>摩訶摩耶經二卷<span class='note-inline'>(亦名摩耶經。並見王宗寶唱法上等三錄)</span></p>
<p>右二部合四卷。群錄直云。齊世沙門釋曇景出。既不顯年未詳何帝。</p>
<a id='mulu180' /><p>益意經二卷<span class='note-inline'>(祐云失譯。見法上錄)</span></p>
<p>右一部二卷。齊世沙門釋法尼出。既不顯年未詳何帝。</p>
<a id='mulu181' /><p>彌勒成佛經一卷</p>
<p>右一部一卷。先是長安釋道標譯。是第三出。小異護什本。齊世江州沙門道政。更復刪改標所定者。首尾亦名成佛。又云下生。而其經首有大智舍利弗者是。既不顯年未詳何帝。</p>
<a id='mulu182' /><p>九傷經一卷<span class='note-inline'>(見舊錄)</span>　安墓呪經一卷<span class='note-inline'>(見別錄疑)</span></p>
<p>菩提福藏法化三昧經一卷<span class='note-inline'>(武帝世出見三藏記及寶唱錄)</span></p>
<p>七佛各說偈一卷<span class='note-inline'>(見吳錄)</span></p>
<p>深自知身偈一卷<span class='note-inline'>(見吳錄)</span></p>
<p>右五部合五卷。齊世沙門釋道備出。備後改名歡。雖見眾錄。然並注入疑經。</p>
<a id='mulu183' /><p>遺教子注經一卷</p>
<p>抄妙法蓮華經五十九卷</p>
<p>抄阿毘曇毘婆沙五十九卷</p>
<p>抄百喻經三十八卷</p>
<p>抄維摩詰經二十六卷</p>
<p>抄華嚴經一十三卷</p>
<p>抄地持經一十二卷</p>
<p>抄菩薩決定要行經十卷<span class='note-inline'>(亦云淨行優婆塞經)</span></p>
<p>抄成實論八卷　抄勝鬘經七卷</p>
<p>抄阿差末經四卷　抄摩訶摩耶經三卷</p>
<p>抄胎經三卷　抄方便報恩經二卷</p>
<p>抄鴦掘魔羅經二卷</p>
<p>抄律頭陀事經二卷　三寶記十卷<span class='note-inline'>(亦云佛史法傳僧錄)</span></p>
<p>右子注及抄經合一十七部凡二百五十九卷。並齊司徒竟陵文宣王蕭子良。愛好博尋躬自緝撰。備忘擬歷不謂傳行。後代學人相踵抄讀。世人參雜惑亂正文。故舉本綱庶知由委。其外猶有二十餘經。並是單卷文繁不復備錄。但上題抄字者悉是其流。類例細尋始末自別。見三藏記及寶唱錄。</p>
<a id='mulu184' /><p>戒果莊嚴經一卷<span class='note-inline'>(或無經字有八章頌)</span></p>
<p>右一部一卷。武帝世永明五年。常侍庾頡採經意撰。</p>
<a id='mulu185' /><p>律例七卷</p>
<p>右一部七卷。武帝世。永明七年。沙門釋超度依律撰出。</p>
<a id='mulu186' /><p>腹中女聽經一卷<span class='note-inline'>(第二出與先不莊校女經本同)</span></p>
<p>右一部一卷。永明元年中。沙門釋法化誦出。古見錄。眾錄相承並云誦出。未詳誦意。依而列之。以有先譯故免疑失。</p>
<a id='mulu187' /><p>勝鬘子注經三卷</p>
<p>右一部三卷。揚州靈根寺沙門釋法瑗述注解。</p>
<a id='mulu188' /><p>遺教子注經一卷</p>
<p>右一部一卷。山陰法華山沙門釋惠基述注解。</p>
<a id='mulu189' /><p>齊僧史十卷</p>
<p>右一部合十卷。司徒竟陵文宣王府記室王巾撰。</p>
<a id='mulu190' /><p>梁<a id='mulu191' />淨土經七卷<span class='note-inline'>(永元元年出。年八歲)</span></p>
<p>妙莊嚴經四卷</p>
<p>妙音師子吼經三卷<span class='note-inline'>(天監四年出。年十六)</span></p>
<p>益意經三卷<span class='note-inline'>(天監元年出。年十三)</span></p>
<p>阿那含經二卷<span class='note-inline'>(天監四年出。年十六)</span></p>
<p>寶頂經一卷<span class='note-inline'>(永元元年出。年八歲)</span></p>
<p>正頂經一卷<span class='note-inline'>(永元二年出。年九歲)</span></p>
<p>法華經一卷<span class='note-inline'>(永元二年出。年九歲)</span></p>
<p>勝鬘經一卷<span class='note-inline'>(永元二年出。年九歲)</span></p>
<p>藥草經一卷<span class='note-inline'>(永元三年出。年十歲)</span></p>
<p>太子經一卷<span class='note-inline'>(三年出。年十歲)</span></p>
<p>伽耶婆經一卷<span class='note-inline'>(三年出。年十歲)</span></p>
<p>波羅㮈經一卷<span class='note-inline'>(中興元年出。年十一)</span></p>
<p>優婁頻經一卷<span class='note-inline'>(中興元年出。年十二)</span></p>
<p>般若得經一卷<span class='note-inline'>(天監元年出。年十三)</span></p>
<p>華嚴瓔珞經一卷<span class='note-inline'>(天監元年出。年十三)</span></p>
<p>出乘師子吼經一卷<span class='note-inline'>(天監二年出。年十五)</span></p>
<p>踰陀衛經一卷<span class='note-inline'>(天監四年臺內華光殿出年十六)</span></p>
<p>優曇經一卷　維摩經一卷</p>
<p>序七世經一卷</p>
<p>右二十一經合三十五卷。太學博士江泌女。小而出家名僧法。年八九歲有時靜坐閉目誦出前經。揚州道俗咸稱神授。房驗經論斯理皎然。是宿習來非關神授。且據外典夫子有云。生而知者聖。學而知者次。此局談今生昧於過去爾。若不爾者何以得辯外內賢聖淺深過現乎。故高僧傳云。釋曇諦者。俗姓康氏。其先康居人。漢靈帝時移附中國。獻帝末亂移止吳興。諦父肜甞為冀州別駕。母黃氏晝眠。夢見一僧呼黃為母。寄一麈尾并鐵鏤書鎮。黃既眠覺見二物具存。私密異之。因而懷孕生諦。諦年五歲母以麈尾等示之。諦曰。秦王所餉。母曰。汝置何處。答曰。不憶。至年十歲出家。學不從師悟自天發。此即其事。後隨父之樊鄧。遇見關中僧䂮道人。忽然喚䂮曰。童子何以呼宿士名。諦曰。阿上本是諦沙彌。曾為眾僧採菜被野猪傷。不覺失聲。今可忘耶。然僧䂮經為弘覺法師弟子。為僧採菜被野猪所傷。䂮初不憶此。乃詣諦父。具說諦生本末。并示䂮書鎮麈尾等。䂮乃悟而泣曰。即䂮先師弘覺法師也。師經為姚萇講法華。貧道為都講。姚萇餉二物。今遂在此。追計弘覺捨命。正是寄物之日。復憶採菜之事。彌增悲悼。諦後覽內外遇物斯記。晚入吳虎丘山寺講禮易春秋各七遍。法華大品維摩各十五遍。又善屬文。有集六卷盛行世。年六十餘終。宋元嘉末年也。房曰。弘覺法師弟子僧䂮。師徒匠道名重二秦。什物三衣亦復何限唯書鎮麈尾保惜在懷。及移識託生。此之二物遂得同往神外質礙之像尚得相隨。況心內慮知之法而不憶念。所以鏡瑩轉明刃砥彌利。渧聚為海。塵積成山。世世習而踰增。生生學而益廣。近近初始之月。終至十五團圓。捨人還受人。即是次生事。憶而不忘其神功乎。閉目靜思。自是女人情弱暗誦相續。豈非前身時諷。而論神授。何及愚瞽昧智慧之道乎。</p>
<a id='mulu192' /><p>薩婆若陀眷屬莊嚴經一卷</p>
<p>右一經一卷。天監九年。郢州頭陀道人妙光。詣揚州治下弘普寺。方逢此經。聚徒誑惑。梁朝擯治。故指斥明以誡於後。教戒比丘。</p>
<a id='mulu193' /><p>尼法一卷</p>
<p>右一卷。武帝天監三年。揚州沙門釋僧盛。於鍾山靈根寺依律撰出。見寶昌錄。</p>
<a id='mulu194' /><p>出三藏集記十六卷</p>
<p>法苑集一十卷　弘明集一十四卷</p>
<p>世界記一十卷　薩婆多師資傳五卷</p>
<p>釋迦譜四卷　大集等三經記一卷</p>
<p>賢愚經記一卷　集三藏因緣記一卷</p>
<p>律分五部記一卷　經來漢地四部記一卷</p>
<p>律分十八部記一卷</p>
<p>十誦律五百羅漢出三藏記一卷</p>
<p>善見律毘婆沙記一卷</p>
<p>右一十四部合六十七卷。揚州建初寺律師僧祐撰。祐自著序云。夫真諦玄凝法性虛寂。而開物導俗非言莫津。是以不二默詶會於義空之門。一音振辯。應乎群有之境。自我師能仁之出世也。鹿苑唱其初言。金河究其後說。契經以誘小學。方典以勸大心。妙輪區別十二惟部。法聚總要八萬其門。至善逝晦跡而應真結集。始則四含集經。中則五部分戒。大寶斯在含識資焉。然道由人弘。法待緣顯有道無人。雖文存而莫悟。有法無緣。雖並世而弗聞。聞法資乎時來。悟道藉於機至。機至然後理感。時來然後化通矣。昔周代覺興而靈津致隔。漢世像教而妙典方流。法待緣顯。信有徵矣。漢末安高宣譯轉明。魏初康會著述漸暢。道由人弘。於茲驗矣。自晉氏中興三藏彌廣。外域勝賓稠疊以總至。中原慧士煒曄而秀生。提什舉其宏綱。安遠振其奧領。渭濱務逍遙之集。廬嶽結般若之會。像法得人於斯為盛。原夫經出西域運流東方。提挈萬里翻轉梵漢。國音各殊故文有同異。前後重來故題有新舊。而後之學者鮮剋研覈。遂乃書寫繼踵。而不知經出之歲。誦說比肩而莫測傳法之人。授之受道亦已闕矣。夫一時聖集猶五事證經。況千載交譯寧可昧其人世哉。昔安法師以鴻才淵鑒。爰撰經錄。訂正聞見炳然區分。自茲以來妙典間出。皆是大乘寶海時競講習。而年代人名莫有詮貫。歲月逾邁本源將沒。後生疑惑奚所取明。祐以庸淺預憑法門。翹仰玄風誓弘末化。每至昏曉諷持秋夏講說。未甞不心馳菴園影躍靈鷲。於是牽課羸恙沿波討源。綴其所聞。名曰出三藏記集。一撰緣記。二詮名錄。三總經序。四述列傳。緣記撰則原始之本克明。名錄銓則年代之目不墜。經序總則勝集之時足徵。列傳述則伊人之風可見。並鑽析內經研鏡外籍。參以前識驗以舊聞。若人代有據則表為司南。聲傳未詳則文歸蓋闕。秉牘凝翰志存信史。三復九思事取實錄。有證者既標則無源者自顯。庶行潦無雜於醇乳。燕石不亂於楚玉矣。其法苑等並皆有序。著述指訂不復具抄焉。</p>
<a id='mulu195' /><p>眾經要覽法偈二十一首一卷</p>
<p>右一卷。武帝天監三年。沙門釋道歡撰。僧祐三藏集記。注以為疑。故依舊編。</p>
<a id='mulu196' /><p>寶雲經七卷<span class='note-inline'>(見東錄)</span></p>
<p>法界體性無分別經二卷<span class='note-inline'>(見李廓及寶唱錄)</span></p>
<p>文殊師利般若波羅蜜經二卷<span class='note-inline'>(一云文殊師利說般若波羅蜜經見李廓錄初出)</span></p>
<p>右三經合一十一卷。天監年初。扶南國沙門曼陀羅。梁言弱聲。大齎梵本經來貢獻。雖事翻譯未善梁言。其所出經文多隱質。共僧加婆羅於揚都譯。</p>
<a id='mulu197' /><p>阿育王經十卷<span class='note-inline'>(天監十一年六月二十六日。於揚都壽光殿譯初翻日帝躬自筆受。後委僧正慧超令繼并譯正訖。見寶唱錄)</span></p>
<p>孔雀王陀羅尼經二卷<span class='note-inline'>(第二出。與晉世帛尸利蜜譯本同文小異。見寶唱錄)</span></p>
<p>文殊師利問經二卷<span class='note-inline'>(天監十七年。勅僧伽婆羅。於占雲館譯袁曇允筆受。光宅寺沙門法雲詳定)</span></p>
<p>度一切諸佛境界智嚴經一卷</p>
<p>菩薩藏經一卷</p>
<p>文殊師利所說般若波羅蜜經一卷<span class='note-inline'>(第二譯。小勝前曼陀羅所出二卷者)</span></p>
<p>舍利弗陀羅尼經一卷<span class='note-inline'>(此呪大有神力。若能持者。雪山八夜叉王常來擁護。所欲隨心)</span></p>
<p>八吉祥經一卷<span class='note-inline'>(若人聞此八佛名號。不為一切諸鬼神眾難所侵)</span>。</p>
<p>十法經一卷<span class='note-inline'>(普通元年譯)</span></p>
<p>解脫道論十三卷<span class='note-inline'>(天監十四年於館譯)</span></p>
<p>阿育王傳五卷<span class='note-inline'>(天監年第二譯與魏世出者小異)</span></p>
<p>右一十一部合三十八卷。正觀寺扶南沙門僧伽婆羅。梁言僧養。亦云僧鎧。幼而頴悟十五出家。偏學阿毘曇心。具足以後廣尋律藏。聞齊國弘法。隨舶至都。住正觀寺。為求那跋陀弟子。復從跋陀研精方等博涉多通。乃解數國書語。值齊氏季末道教陵夷。婆羅潔靜身心外絕交故。大梁御㝢搜訪術能。以天監五年被勅徵召。於揚都壽光殿及正觀寺占雲館三處譯上件經。其本並是曼陀羅從扶南國齎來獻上。陀終沒後。羅專事翻譯。勅令沙門寶唱慧超僧智法雲及袁曇允等筆受。天子禮遇甚厚道俗改觀婆羅不畜私財。以其嚫施成立住寺。太尉臨川王問曰。法師菜食為當鮭食。答云。菜食病時則索。又問今日何如。答曰。四大之身何時不病。王大悅。即為設食。並寶唱錄及名僧傳載。</p>
<a id='mulu198' /><p>優婁頻經一卷</p>
<p>右一卷。唱錄直云。天監十五年木道賢獻上。更不辯由委。</p>
<a id='mulu199' /><p>大乘頂王經一卷<span class='note-inline'>(亦云維摩兒經。第二譯。與晉世竺法護大方等頂王經同本異出文少不等)</span></p>
<p>右一經一卷。武帝世大同年。優禪尼國王子月婆首那。梁言高空。辭齊入梁仍被留住。因譯此經。</p>
<a id='mulu200' /><p>金光明經七卷<span class='note-inline'>(承聖元年。於揚州正觀寺及揚雄宅出。即第二譯與梁世曇無讖所出者四品全別。又廣壽量品後慧寶傳蕭梁筆受)</span></p>
<p>彌勒下生經一卷<span class='note-inline'>(承聖三年。於豫章寶田寺。第二譯為沙門慧顯等名德十餘僧出)</span></p>
<p>仁王般若經一卷<span class='note-inline'>(第二出。與晉世法護出者少異同三年在寶田寺翻見真諦傳)</span></p>
<p>十七地論五卷<span class='note-inline'>(太清四年於富春陸元哲宅為沙門寶瓊等二十餘名德譯)</span></p>
<p>大乘起信論一卷<span class='note-inline'>(同四年在陸元哲宅出)</span></p>
<p>中論一卷　如實論一卷</p>
<p>十八部論一卷　本有今無論一卷</p>
<p>三世分別論一卷<span class='note-inline'>(已上並四年同出)</span></p>
<p>金光明疏十三卷<span class='note-inline'>(太清五年出)</span></p>
<p>仁王般若疏六卷<span class='note-inline'>(太清三年出)</span></p>
<p>起信論疏二卷<span class='note-inline'>(太清四年出)</span>　中論疏二卷</p>
<p>九識義記二卷<span class='note-inline'>(太清三年於新吳美業寺出)</span></p>
<p>轉法輪義記一卷<span class='note-inline'>(同三年出)</span></p>
<p>右一十六部合四十六卷。武帝末世。至承聖年。西天竺優禪尼國三藏法師波羅末陀。梁言真諦。遠聞蕭主菩薩行化搜選名匠軌範聖賢。懷寶本邦來適斯土。所齎經論樹葉梵文凡二百四十夾。若具足翻應得二萬餘卷。多是震旦先所未傳。屬梁季崩離不果宣吐。遇緣所出略記如前。後之所翻。復顯陳錄載序。其事多在曹毘三藏傳文<span class='note-inline'>(房曰。僧祐云。道由人弘法待緣顯。信哉。昔有人有法無緣不值時。今遇良時好緣而闕人無法。蒼生可愍。良足悲夫)</span>。</p>
<a id='mulu201' /><p>眾經要抄一部并目錄八十八卷</p>
<p>右一部八十八卷。天監七年十一月。帝以法海浩博淺識窺尋卒難該究。因勅莊嚴寺沙門釋僧旻等。於定林上寺緝撰此部到八年夏四月方了。見寶唱錄。</p>
<a id='mulu202' /><p>華林佛殿眾經目錄四卷</p>
<p>右一錄四卷。天監十四年。勅安樂寺沙門釋僧紹撰。紹略取祐三藏集記目錄。分為四色。餘增減之。見寶唱錄。</p>
<a id='mulu203' /><p>經律異相一部。并目錄五十五卷<span class='note-inline'>(天監十五年勅撰)</span></p>
<p>名僧傳并序錄目三十一卷</p>
<p>眾經飯供聖僧法五卷<span class='note-inline'>(二十五年)</span></p>
<p>眾經目錄四卷<span class='note-inline'>(十七年)</span></p>
<p>眾經護國鬼神名錄三卷<span class='note-inline'>(十五年)</span></p>
<p>眾經諸佛名三卷<span class='note-inline'>(十六年)</span></p>
<p>眾經擁護國土諸龍王名錄三卷<span class='note-inline'>(十六年)</span></p>
<p>眾經懺悔滅罪方法三卷<span class='note-inline'>(或四卷。十六年並見寶唱錄)</span></p>
<p>右八部合一百七卷。帝以國土調適住持無諸災障。上資三寶。中賴四天。下藉龍王眾神祐助。如是種種世間蒼生始獲安樂。雖具有文散在經論。急要究尋難得備覩。故天監中頻年降勅。令莊嚴寺沙門釋寶唱等總撰集錄以備要須。或建福攘災。或禮懺除障。或饗神鬼。或祭龍王。諸所祈求帝必親覽。指事祠禱訖多感靈。所以五十年間兆民荷賴緣斯力也。</p>
<a id='mulu204' /><p>大般涅槃子注經七十二卷</p>
<p>右一部七十二卷。天監年勅建元寺沙門釋法郎注。見寶唱錄。</p>
<a id='mulu205' /><p>摩訶般若波羅蜜子注經五十卷</p>
<p>右五十卷。武帝蕭衍年三十七即帝位。在位四十九年。年八十六。帝以庭蔭早傾常懷哀感。每歎曰。雖有四海之尊。無以得申罔極。故留心釋典。以八部般若是十方三世諸佛之母。能消除災障蕩滌煩勞。故採眾經窮述注解。又親講讀。冀藉茲勝福望得展。斯思慕頻奉代捨身。每捨身時地為之震。相繼齋講不斷法輪。於鍾山起愛敬寺。青谿起智度寺。臺內立至敬殿。景陽臺立七廟室。月中再過設淨饌。每至展拜及宗廟蒸甞。未曾不涕泗滂沱哀感。左右預從者莫不掩淚。普通八年造同泰寺成。樓閣殿臺房廊綺飾陵雲九級壯麗。魏永寧開大通門對同泰寺。因號大通。元年三月六日。駕每親臨幸寺禮懺。雖億兆務殷。而卷不輟手。披覽內外經論典墳。恒以夜達曙。自禮記古文周書左傳老莊諸子論語孝經。往哲未詳前儒所滯。悉皆訓釋。國學生數有限。兼又隔以貴賤。帝每欲招來後進。備斯善誘。故別置立五館博士以引寒俊。致孔釋二門欝然麻茂。前後有集百二十卷。著通史書苑等數千卷。年事雖尊自強不息。未明求衣坐以待旦。五更便出外殿。秉燭而省萬機。流恩獄市多所弘恕。其有應罪重憲不可矜原。改容久之。焚香念佛。然後下勅。悲愍黎元慈惻若是。察姦擿伐有若通神。自非享宴不聽音樂。後宮妃嬪並無羅綺。內殿小寢衣衾率素。布被莞席草屨葛巾。無餘服玩。天監中便血味備斷。日唯一食。食止菜蔬。蜀獻芋蒻噉覺美。曰與肉何異。勅復禁之。帝王能然。信不思議菩薩君也。</p>
<a id='mulu206' /><p>般若經抄十二卷</p>
<p>右天<span class='corr'>監</span>十六年。勅靈根寺沙門釋慧令撰。見寶唱錄。</p>
<a id='mulu207' /><p>高僧傳十四卷<span class='note-inline'>(并目錄)</span></p>
<p>右一部一十四卷。武帝世會稽嘉祥寺沙門釋慧皎撰皎學通內外善講經律。著涅槃義十卷梵網戒等疏。並盛行世。為時所軌云。</p>
<a id='mulu208' /><p>成實論類抄二十卷</p>
<p>右天監年。優婆塞袁曇允撰。與齊文宣抄經相似。亦見唱錄。</p>
<a id='mulu209' /><p>法寶集二百卷<span class='note-inline'>(亦云法寶連壁)</span></p>
<p>右一部二百卷。簡文帝蕭綱在儲宮日。躬覽內經指撝科域。令諸學士編寫結連。成此部卷。以類相從。有同華林遍略惰學者省有過半之功。</p>
<a id='mulu210' /><p>義林八十卷</p>
<p>右一部八十卷。普通年勅開善寺沙門釋智藏等二十大德撰。但諸經論有義例處悉錄相從。以類聚之。譬同世林無事不植。每大法會。帝必親覽。以觀講論。賓主往還。理致途趣。如指掌也。</p>
<a id='mulu211' /><p>內典博要三十卷</p>
<p>右一部三十卷。湘東王記室虞孝敬撰該羅經論所有要事。備皆收錄。頗同皇覽類苑之流。敬法出家召命入關。亦更有著述云。然此博要亦是內學群部之要逕也。</p>
<a id='mulu212' /><p>周<a id='mulu213' />眾經要二十二卷　一百二十法門一卷</p>
<p>右二部二十三卷。魏丞相王宇文黑泰興隆釋典崇重大乘。雖攝萬機恒闡三寶。第內每<span class='note-inline'>(常共百法師。尋討經論講摩訶衍。遂命沙門釋曇顯等。依)</span>大乘經撰菩薩藏眾經要及一百二十法門。始從佛性終至融門。而開講時即恒宣述。永為常則。以代先舊五時教迹。迄今流行山東江南。雖稱學海軌儀揩則更無是過。乃至香火梵音禮拜歎佛悉是。</p>
<a id='mulu214' /><p>五明論合一卷<span class='note-inline'>(一聲論。二醫方論。三工巧論。四呪術論。五符印論。周二年出)</span></p>
<p>右一卷。明帝世。波頭摩國三藏律師攘那跋陀羅。周言智賢。共闍那耶舍於長安舊城婆伽寺譯。耶舍崛多闍那崛多等傳語。沙門智僊筆受。</p>
<a id='mulu215' /><p>婆羅門天文二十卷<span class='note-inline'>(天和年出)</span></p>
<p>右二十卷。武帝世。摩勒國沙門達摩流支。周言法希。為大<span class='corr'>冢</span>宰晉蕩公宇文護譯。</p>
<a id='mulu216' /><p>定意天子所問經五卷<span class='note-inline'>(出大集。天和六年譯。沙門圓明筆受)</span></p>
<p>大乘同性經四卷<span class='note-inline'>(亦云佛十地經。亦云一切佛行入智毘盧遮那藏經。天和五年譯。上儀同城陽公蕭吉筆受)</span></p>
<p>入如來智不思議經三卷<span class='note-inline'>(天和三年譯。沙門圓明筆受)</span></p>
<p>寶積經三卷<span class='note-inline'>(天和六年譯。沙門道辯筆受)</span></p>
<p>佛頂呪經并功能一卷<span class='note-inline'>(保定四年譯。學士鮑永筆受)</span></p>
<p>大雲輪經請雨品第一百一卷<span class='note-inline'>(天和五年譯。沙門圓明筆受。初出)</span></p>
<p>右六經一十七卷。武帝世。摩伽陀國三藏禪師闍那耶舍。周言藏稱。共二弟子耶舍崛多闍那崛多等。為大<span class='corr'>冢</span>宰晉蕩公宇文護。於長安舊城四天王寺譯。柱國平高公侯伏侯壽為總監檢校。</p>
<a id='mulu217' /><p>金光明經更廣壽量大辯陀羅尼品五卷<span class='note-inline'>(第二出在北胡坊歸聖寺譯。沙門智僊筆受)</span></p>
<p>須跋陀羅因緣優波提舍經二卷<span class='note-inline'>(於四天王寺譯。沙門圓明筆受)</span></p>
<p>十一面觀世音呪經并功能一卷<span class='note-inline'>(於四天王寺譯。上儀同城陽公蕭吉筆受)</span></p>
<p>右三經合八卷。武帝世。優婆國三藏法師耶舍崛多。周言稱藏。共小同學闍那崛多。為大<span class='corr'>冢</span>宰宇文護譯。</p>
<a id='mulu218' /><p>金色仙人問經二卷<span class='note-inline'>(於長安四天王寺譯。上儀同蕭吉筆受)</span></p>
<p>妙法蓮華經普門品重說偈一卷</p>
<p>種種雜呪一卷　佛語經一卷<span class='note-inline'>(上三經並在益州龍淵寺譯)</span></p>
<p>右四經合五卷。武帝世。北天竺揵達國三藏法師闍那崛多。周言志德。於益州為總管上柱國譙王宇文儉譯。沙門圓明筆受。</p>
<a id='mulu219' /><p>釋老子化胡傳一卷　十八條難道章一卷</p>
<p>右二卷。新州願果寺沙門釋僧[益*力]撰。[益*力]以像代邪正相參。季俗澆情易為趍競。未辯真偽更遞譽毀。今以十八條難撿三科遣釋。則聖賢皎然凡俗見矣。其序略云。[益*力]以老子與尹喜西渡化胡。出家老子為說經戒。尹喜作佛教化。又稱是鬼谷先生。撰南山四皓注。未善尋者莫不信從以為口實。異哉。此傳君子尚不可罔。況貶大聖乎。今誠尋此說非直。人世差錯假託名字。亦乃言不及義翻。辱老子意者。勝人君子不出此言。將是無識異道誇競佛法。假託鬼谷四皓之名。附尹喜傳。後作此異論用迷凡俗。傳而不習。夫子不許妄。作者凶老子所誡。此之巨患增長三塗。宜應糺正救其此失。然教有內外用生疑似。人有聖賢多迷本迹。今考校年月究尋人世。依內經外典。採群達誠言。區別真假。使一覽便</p>
見。<a id='mulu220' /><p>散華論八卷</p>
<p>右八卷。揚州栖玄寺沙門釋慧善撰。善工毘曇學以智度論。每引小乘以證成義。善故依文次第散釋。譬諸星月助朗太陽。猶如眾華繽紛而散。故名散華論也<span class='note-inline'>(論序略云然著)</span>述之體貴言約而理豐。余頗悉諸。今覼縷者。正由斯[跳-兆+(轍-車)]。罕人諳練。是以角義慇懃逢文指掌。詳攬君子想鑒鄙心焉。善太清季上江陵承聖。末入關在長安舊城崇華寺住。周<span class='corr'>冢</span>宰別供養敷演法勝。迄于壽終六十餘矣。</p>
<a id='mulu221' /><p>至道論一卷　淳德論一卷</p>
<p>遣執論一卷　不殺論一卷</p>
<p>去是非論一卷　修空論一卷</p>
<p>影喻論一卷　法界寶人銘一卷<span class='note-inline'>(并序)</span></p>
<p>厭食想文一卷　僧崖菩薩傳一卷<span class='note-inline'>(保定二年於城都燒身。當燒身日數百里內人悉集看。肉骨俱盡唯留心在。天花瑞相具在傳載。房親驗見)</span></p>
<p>韶法師傳一卷<span class='note-inline'>(贊贊)</span></p>
<p>驗善知識傳一卷<span class='note-inline'>(擬陸果觀音應驗記)</span></p>
<p>右一十二卷。武帝世。沙門釋忘名著。名俗姓宗諱闕。殆南陽人。為梁竟陵王友。曾不婚娶。梁敗出家改名上蜀。齊王入京請將謁。帝以元非沙門欲逼令反俗。并遣少保蜀郡公別書勸喻。報書云六不可。其後略云。沙門持戒心口相應。所列六條若有一誑。生則蒼天厭之靈神殛之。死則鐵鉗拔之融銅灌之。仰戴三光。行年六十。不欺暗室。況乃明世。且鄉國殄喪宗慼衰亡。貧道何人獨堪長久。誠得收迹山中攝心塵外。支養殘命敦修慧業。此本志也。寄骸精舍乞食王城。稱力行道隨緣化物。此次願也。如其不爾獨處丘壑。安能憒憒久住閻浮地乎。有集十卷。文多清素語恒勸善。存質去華見重於世。</p>
<a id='mulu222' /><p>三寶集一十一卷</p>
<p>右一部一十一卷。武帝世沙門釋淨藹。依諸經論撰出。弘贊大乘光揚像代。錄佛法僧事。故云三寶集。藹後厭身遂自捐命。其捨壽偈略云。一見身多過。二不能護法。三欲速見佛。早令身自在。得身自在已。在在諸趣中。隨有利益處。護法救眾生。又復業應盡。有為法皆然。三界皆無常。時來不自在。他殺及自死。終歸如是處。智者所不樂。應當如是思。眾緣既運湊。業盡於今日。凡三十餘偈。山壁樹葉血遍書已。然後捨命。</p>
<a id='mulu223' /><p>二教論一卷</p>
<p>右論一卷。武帝世。既崇道法欲齊三教。時俗紛然異端競作。始以天和四年三月十五日。召集德僧名儒道士文武百官二千餘人於大殿上。帝昇御筵。身自論義。欲齊三教。至二十日復集論義。四月十五日如前集議。到二十五日。司隷大夫甄鸞上笑道論。其例略云云。至五月十日。大集群臣評笑道論。以為不可。即於殿庭以火焚之。至九月沙門釋道安慨然遂纂斯二教論以光至理。時以上帝。帝不能屈。於即併毀。其論中云。春秋左傳曰。魯莊公七年歲次甲午四月辛卯夜。恒星不見星殞如雨。即周莊王十年也。莊王別傳曰。遂尋易筮之云。西域銅色人出世。所以夜明。非中夏之災也。案佛經如來四月八日入胎。二月八日生。亦二月八日成道。生及成佛皆放光明。而云出世。即成佛年也。周以十一月為正。春秋四月即夏之二月也。依天竺用正乃與夏同。杜預用晉曆算云。辛卯二月五日。安共董奉用魯曆算。即二月七日。用前周曆算即二月八日也。又依什法師年紀及石柱銘。並與春秋符同。如來周桓王四年歲次乙丑生。桓王二十二年歲在癸未出家。莊王十年歲在甲午成佛。襄王十五年歲在甲申滅度。至今天和四年一千二百五年矣。房謂易筮云。銅色人出世。此即是生。安以為成佛。恐少乖謬耳。</p>

<p class='juan'>歷代三寶紀卷第十一<span class='note-inline'>(譯經齊梁周)</span></p></div>
</div><!-- end of div[@id='body'] -->
</body></html>