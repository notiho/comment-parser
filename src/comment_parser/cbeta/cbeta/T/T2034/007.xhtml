<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>歷代三寶紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu55' /><a id='mulu56' />歷代三寶紀卷第七<span class='note-inline'>(譯經東晉)</span></p><p class="byline">開皇十七年翻經學士臣費長房上</p><p>東晉錄者。宣帝曾孫。瑯瑘武王後。恭王瑾之子。名睿字景文。初生之晨內有神光一室盡明。白毛生於目角之左。眼有精曜[目*需]睇眄煒如也。累官使持節安東將軍都督楊州諸軍事左丞相。懷愍敗後百官分離。或走江南。或為曜戮。長安失據帝幽平陽。江東于時忽見五百群下勸睿宜稱晉王。統攝萬機以臨億兆。愍帝崩後遂即居尊號。建武年因都建業。避愍帝諱改為建康。先太康二年吳舊將管恭作亂。于時建業伍振筮之曰。暴已滅矣。然更三十八年。楊州當有天子。至是果如其言。又秦始皇世望氣者云。吳金陵山五百年後當出天子。始皇忌焉。發兵因鑿金陵山斷改稱秣陵。冀絕其王。自于正至睿五百二十六年。有晉金行奄君四海。金陵之瑞其在於斯時。又謠云。五馬浮渡江。一馬化為龍。永嘉喪亂天下淪覆。唯瑯瑘西陽汝南南頓彭城等五王獲濟江表。而睿首基為元帝矣。將知受命上感天靈欲跨興圖下資地勢地負其勢。始皇鑿之弗亡。天降其靈。劉曜殲而莫盡。自元皇建武元年丁丑創都。至恭帝元熙元年己未禪宋。其間一百四載。華戎道俗二十七人。而所出經并舊失譯。合二百六十三部。五百八十五卷。集為東晉一十二主建康錄云。</p>
<p><span class='note-inline'>(東晉)</span>沙門帛尸梨蜜多羅　三部<span class='note-inline'>(一十一卷經呪)</span></p>
<p style="margin-left:1em">沙門支道根　二部<span class='note-inline'>(七卷經)</span></p>
<p style="margin-left:1em">沙門康法邃　一部<span class='note-inline'>(一十卷經)</span></p>
<p style="margin-left:1em">沙門竺曇無蘭　百一十部<span class='note-inline'>(一百一十二卷經咒戒)</span></p>
<p style="margin-left:1em">沙門康道和　一部<span class='note-inline'>(三卷經)</span></p>
<p style="margin-left:1em">沙門迦留陀伽　一部<span class='note-inline'>(一卷經)</span></p>
<p style="margin-left:1em">沙門僧伽提婆　五部<span class='note-inline'>(一百一十七卷經論)</span></p>
<p style="margin-left:1em">沙門卑摩羅叉　二部<span class='note-inline'>(五卷律雜事)</span></p>
<p style="margin-left:1em">沙門曇摩　一部<span class='note-inline'>(二卷律要)</span></p>
<p style="margin-left:1em">沙門佛馱跋陀羅　一十五部<span class='note-inline'>(一百一十五卷經戒論)</span></p>
<p style="margin-left:1em">沙門釋法顯　六部<span class='note-inline'>(二十四卷經戒論傳)</span></p>
<p style="margin-left:1em">沙門祇多蜜　二十五部<span class='note-inline'>(四十六卷經)</span></p>
<p style="margin-left:1em">外國居士竺難提　二部<span class='note-inline'>(三卷經)</span></p>
<p style="margin-left:1em">沙門釋法力　一部<span class='note-inline'>(一卷經)</span></p>
<p style="margin-left:1em">沙門釋嵩公　三部<span class='note-inline'>(三卷經)</span></p>
<p style="margin-left:1em">沙門釋退公　一部<span class='note-inline'>(一卷經)</span></p>
<p style="margin-left:1em">沙門釋法勇　一部<span class='note-inline'>(一卷經)</span></p>
<p style="margin-left:1em">沙門釋慧遠　十四部<span class='note-inline'>(三十五卷論讚)</span></p>
<p style="margin-left:1em">沙門釋僧敷　一部<span class='note-inline'>(一卷論)</span></p>
<p style="margin-left:1em">沙門釋曇詵　二部<span class='note-inline'>(六卷注論)</span></p>
<p style="margin-left:1em">沙門支遁　七部<span class='note-inline'>(七卷論旨歸)</span></p>
<p style="margin-left:1em">沙門竺僧度　一部<span class='note-inline'>(一卷旨歸)</span></p>
<p style="margin-left:1em">沙門釋道祖　四部<span class='note-inline'>(四卷目錄)</span></p>
<p style="margin-left:1em">沙門支敏度　一部<span class='note-inline'>(一卷都錄)</span></p>
<p style="margin-left:1em">沙門康法暢　一部<span class='note-inline'>(一卷論)</span></p>
<p style="margin-left:1em">沙門竺法濟　一部<span class='note-inline'>(一卷傳)</span></p>
<p style="margin-left:1em">沙門釋曇微　二部<span class='note-inline'>(二卷論旨歸)</span></p>
<p style="margin-left:1em">諸失譯經　五十三部<span class='note-inline'>(五十七卷經咒)</span></p>
<p><span class='note-inline'>(東晉)</span><a id='mulu57' />灌頂經九卷<span class='note-inline'>(見雜錄)</span></p>
<p>大孔雀王神呪經一卷<span class='note-inline'>(見竺道祖晉世雜錄及三藏記)</span></p>
<p>孔雀王雜神呪經一卷<span class='note-inline'>(亦見竺道祖錄但譯未盡。及三藏記)</span></p>
<p>右三部合一十一卷。元帝世。西域沙門帛尸梨蜜多羅。晉言吉友。國王之子。當承世位以國讓弟。暗軌太伯悟心內啟。遂為沙門。天姿高朗風神俊邁。直爾對之。便已卓然。出於物表。況其聰辯言晤者乎。丞相王導一見而奇之。以為吾之徒也。由是顯名。導嘗謂蜜曰。外國有君一人而已耳。蜜笑而答曰。若使貧道如檀越為。今日豈得歷遊至此。時人以為佳對。善持呪術所向皆驗。盛行建康。時人呼為高座法師。又授弟子覓曆高聲梵唄。傳響迄今。</p>
<a id='mulu58' /><p>阿閦佛制諸菩薩學成品經二卷<span class='note-inline'>(太康年出。第二譯與支讖譯大同小異)</span></p>
<p>方等法華經五卷<span class='note-inline'>(咸康元年譯)</span></p>
<p>右二經合七卷。成帝世。沙門支道根出。並見竺道祖晉世雜錄。</p>
<a id='mulu59' /><p>譬喻經十卷<span class='note-inline'>(舊錄云正譬喻經)</span></p>
<p>右一經合十卷。成帝世沙門康法邃。類集眾經撰出此部。事甚要妙。</p>
<a id='mulu60' /><p>義足經二卷<span class='note-inline'>(吳錄載亦云異出)</span></p>
<p>二百六十戒三部合異二卷<span class='note-inline'>(太元六年六月二十日於謝鎮西寺合僧詳重校。見舊錄及寶唱錄)</span></p>
<p>三十七品經一卷<span class='note-inline'>(太元十二年譯。道安云出律經)</span></p>
<p>賢劫千佛名經一卷<span class='note-inline'>(上二經出僧祐錄)</span></p>
<p>八師經一卷　玉耶經一卷<span class='note-inline'>(或云玉耶女經)</span></p>
<p>荷鵰阿那含經一卷<span class='note-inline'>(舊錄云。訶鵰或作苛字)</span></p>
<p>戒德經一卷<span class='note-inline'>(或云戒德香經)</span>　七夢經一卷<span class='note-inline'>(舊錄云。阿難七夢經)</span></p>
<p>水沫所漂經一卷　比丘聽施經一卷</p>
<p>治禪法經一卷　蛇行法經一卷<span class='note-inline'>(出雜阿含)</span></p>
<p>暴象經一卷　群牛千頭經一卷</p>
<p>拘薩國烏王經一卷<span class='note-inline'>(或有羅字。出生經)</span></p>
<p>夫婦經一卷<span class='note-inline'>(出生經)</span>　犢牛經一卷<span class='note-inline'>(或作子)</span></p>
<p>野雞經一卷<span class='note-inline'>(出生經)</span>　驢駝經一卷</p>
<p>蟲狐鳥經一卷<span class='note-inline'>(出生經。或作烏字)</span></p>
<p>孔雀經一卷<span class='note-inline'>(出生經)</span></p>
<p>十善十惡經一卷<span class='note-inline'>(吳錄亦云異出。第二出)</span></p>
<p>五苦經一卷<span class='note-inline'>(或云淨除罪蓋娛樂佛法經。或云五道章句或云五苦章句)</span></p>
<p>自愛經一卷<span class='note-inline'>(見舊錄或自愛不自愛經)</span></p>
<p>阿難念彌勒經一卷<span class='note-inline'>(或作離字)</span></p>
<p>國王不梨先泥十夢經一卷</p>
<p>摩天國王經一卷<span class='note-inline'>(出六度集)</span></p>
<p>彌蓮經一卷<span class='note-inline'>(見舊錄。或彌蘭或彌連出六度集)</span></p>
<p>梵志頞波羅延問種尊經一卷</p>
<p>羅婆鳥為鷹所捉經一卷<span class='note-inline'>(羅婆晉云半雉)</span></p>
<p>寂志果經一卷　大魚事經一卷</p>
<p>見水世界經一卷<span class='note-inline'>(出大集)</span>　新歲經一卷</p>
<p>佛見梵天頂經一卷　鼈獼猴經一卷<span class='note-inline'>(出生經)</span></p>
<p>赤嘴烏喻經一卷　無吾我經一卷</p>
<p>戒相應經一卷　阿耨風經一卷<span class='note-inline'>(阿耨風晉言依次)</span></p>
<p>阿難多洹羅云母經一卷</p>
<p>阿育王供養道場樹經一卷</p>
<p>採蓮華王經一卷<span class='note-inline'>(或云採蓮華王上佛授決號妙華經)</span></p>
<p>四天王案行世間經一卷</p>
<p>帝釋慈心戰勝經一卷</p>
<p>三十三天園觀經一卷<span class='note-inline'>(出增一阿含)</span></p>
<p>比丘問佛釋提桓因因緣經一卷<span class='note-inline'>(出雜阿含)</span></p>
<p>天於修羅欲鬪戰經一卷<span class='note-inline'>(出長阿含)</span></p>
<p>天帝受戒經一卷</p>
<p>釋提桓因詣目連放光經一卷</p>
<p>梵天策數經一卷<span class='note-inline'>(舊錄云諸天事經)</span></p>
<p>諸天地經一卷<span class='note-inline'>(異出本)</span></p>
<p>比丘浴遇天子放光經一卷</p>
<p>天神禁寶經一卷<span class='note-inline'>(出義足經)</span></p>
<p>諸天問如來警戒不可思議經一卷<span class='note-inline'>(出大集經)</span></p>
<p>罪業報應經一卷　救護身命經一卷</p>
<p>集修士行經一卷　勸行有證經一卷<span class='note-inline'>(出雜阿含)</span></p>
<p>禪思滿足經一卷<span class='note-inline'>(出阿含第二譯)</span></p>
<p>忠心正行經一卷<span class='note-inline'>(出六度集或云忠心經舊錄云大忠心經小忠心經)</span></p>
<p>見正經一卷</p>
<p>四大泥梨經一卷<span class='note-inline'>(別錄載僧祐三藏記云失譯無大字)</span></p>
<p>佛為比丘說大熱地獄經一卷</p>
<p>地獄眾生相害經一卷</p>
<p>十法成就惡業入地獄經一卷</p>
<p>眾生頂有鐵磨盛火熾然經一卷<span class='note-inline'>(出雜阿含)</span></p>
<p>見一眾生舉體糞穢塗身經一卷<span class='note-inline'>(出雜阿含)</span></p>
<p>鐵城泥梨經一卷</p>
<p>泥梨經一卷<span class='note-inline'>(或云中阿含泥梨經)</span></p>
<p>目連見大身眾生然鐵纏身經一卷<span class='note-inline'>(出雜阿含)</span></p>
<p>比丘成就五法入地獄經一卷<span class='note-inline'>(出阿含)</span></p>
<p>學人意亂經一卷　蓱沙王五願經一卷</p>
<p>般泥洹時大迦葉赴佛經一卷<span class='note-inline'>(或云摩訶迦葉)</span></p>
<p>五眼文經一卷</p>
<p>弟子命過經一卷<span class='note-inline'>(異前吉友所出者)</span></p>
<p>孔雀王呪經一卷<span class='note-inline'>(異前吉友譯者)</span></p>
<p>龍王結願五龍神呪經一卷</p>
<p>摩尼羅亶神呪經一卷</p>
<p>龍王呪水浴經一卷　大神將軍呪經一卷</p>
<p>伊洹法願神呪經一卷</p>
<p>十八龍王神呪經一卷</p>
<p>摩尼羅亶神咒安摩經一卷　藥呪經一卷</p>
<p>大神母結誓呪經一卷　呪毒經一卷</p>
<p>持句神呪經一卷　麻油述呪經一卷</p>
<p>檀持羅麻油述神呪經一卷</p>
<p>七佛所結麻油述呪經一卷</p>
<p>解日厄神呪經一卷　呪水經一卷</p>
<p>嚫水經一卷　請雨呪經一卷</p>
<p>止雨呪經一卷　陀隣鉢呪經一卷</p>
<p>幻師跋陀神呪經一卷<span class='note-inline'>(亦云波陀)</span></p>
<p>呪時氣病經一卷　呪小兒病經一卷</p>
<p>呪齒痛經一卷　呪眼痛經一卷</p>
<p>呪牙痛經一卷　六神名神呪經一卷</p>
<p>幻師阿鄒夷神呪經一卷</p>
<p>醫王惟婁延神呪經一卷<span class='note-inline'>(或云阿難所問醫王惟婁延神呪經)</span></p>
<p>十誦比丘戒本一卷<span class='note-inline'>(太元六年合僧純曇摩持竺僧舒三家本以為一卷見寶唱錄)</span></p>
<p>離欲優婆塞優婆夷具行二十二戒文一卷</p>
<p>右一百一十部合一百一十二卷。孝武帝世。西域沙門竺曇無蘭。晉言法正。於楊都謝鎮西寺蘭取世要略大部出。唯二經是僧祐錄載。自餘雜見別錄。雖並有正本既復別行。故悉列之示有所據。</p>
<a id='mulu61' /><p>益意經三卷<span class='note-inline'>(第二出)</span></p>
<p>右一部合三卷。孝武帝世。沙門康道和太元末譯。見竺道祖晉世雜錄。朱士行漢錄云二卷。不顯譯人。</p>
<a id='mulu62' /><p>十二遊經一卷<span class='note-inline'>(第二出與彊梁譯者小異)</span></p>
<p>右一卷。孝武帝世。外國沙門迦留陀伽。晉言時永。太元十七年譯。見竺道祖晉世雜錄及寶唱錄。</p>
<a id='mulu63' /><p>中阿含經六十卷<span class='note-inline'>(隆安元年十一月於東亭寺出。至二年六月訖道祖筆受第二譯。與曇摩難提譯者大不同見道祖錄)</span></p>
<p>增一阿含經五十卷<span class='note-inline'>(隆安元年正月出是第二譯。與難提本小異。竺道祖筆受。或四十二。或三十三。無定。見道祖及寶唱錄)</span></p>
<p>阿毘曇心論四卷<span class='note-inline'>(太元十六年。在盧山為慧遠出道慈筆受)</span></p>
<p>三法度論二卷<span class='note-inline'>(太元十六年。於廬山出。別錄云一卷。與秦曇摩難提出者大同小異。或直云三法度。或無論字。或作經字)</span></p>
<p>教授比丘尼法一卷<span class='note-inline'>(見別錄亦在廬山出)</span></p>
<p>右五部合一百一十七卷。孝武及安帝世。罽賓國三藏法師瞿曇僧伽提婆。晉言眾天。後秦姚世渡江。先是廬山慧遠翹勤妙典。聞提婆至止。請入廬嶽共出之。去華存實。今見所傳蓋其文也。隆安末年春遊建康。晉朝王公風流名士莫不造席。至冬為衛軍將軍東亭侯王珣。重出中增阿含等。集京都名德釋慧持等四十沙門詳共翻譯。來夏方訖。其在江洛前後所出經論百餘萬言。皆妙得深旨。</p>
<a id='mulu64' /><p>毘尼誦三卷<span class='note-inline'>(是十誦。後善誦)</span></p>
<p>雜問律事二卷<span class='note-inline'>(眾律要用並見二秦錄)</span></p>
<p>右二部合五卷安帝世。罽賓國三藏律師卑摩羅叉。晉言無垢眼。姚秦弘始八年至長安。羅什去世。乃適壽春止石澗寺。律徒雲聚盛闡毘尼。羅什所譯十誦有五十八卷。羅叉後開為六十一卷。改善誦為毘尼誦。故今有兩名。後之江陵出律雜事。道場慧觀筆受。盛行於世。相傳迄今。</p>
<a id='mulu65' /><p>眾律要用二卷<span class='note-inline'>(人處不同。文亦大異見別錄)</span></p>
<p>右一部二卷。安帝世隆安四年三月二日。沙門釋僧遵等二十餘德。於楊州尚書令王法度精舍。請三藏律師曇摩晉言法善。譯出。律事序具。卷首明佛法僧物互相交涉分齊。差殊甚要。須善防護。</p>
<a id='mulu66' /><p>華嚴經五十卷<span class='note-inline'>(義熙十四年於道場寺出。至宋永初二年方訖。或六十卷。見竺道祖晉世雜錄)</span></p>
<p>觀佛三昧經八卷<span class='note-inline'>(一名觀佛三昧海經。見竺道祖晉世雜錄。或云宋世出)</span></p>
<p>過去因果經四卷<span class='note-inline'>(見別錄)</span></p>
<p>新無量壽經二卷<span class='note-inline'>(永初二年於道場寺出。見寶唱錄)</span></p>
<p>達磨多羅禪經二卷<span class='note-inline'>(一名不淨觀經一名修行道地經)</span></p>
<p>大方等如來藏經一卷<span class='note-inline'>(元熙二年於道場寺出。是第二譯見道祖晉世雜錄。與法立出者小異)</span></p>
<p>文殊師利發願偈經一卷<span class='note-inline'>(元熙二年於道場寺出經後記其歲庚申。一本無偈字見寶唱錄)</span></p>
<p>出生無量門持經一卷<span class='note-inline'>(一名成道降魔得一切智經於廬山譯見竺道祖晉世雜錄)</span></p>
<p>本業經一卷</p>
<p>新微密持經一卷<span class='note-inline'>(隆安二年第二出。與吳世支謙所譯大同小異。見竺道祖晉世雜錄)</span></p>
<p>淨六波羅蜜經一卷</p>
<p>菩薩十住經一卷<span class='note-inline'>(第三出)</span></p>
<p>僧祇律四十卷<span class='note-inline'>(義熙十二年十一月共法顯譯。見竺道祖晉世雜錄別錄。或三十卷)</span></p>
<p>僧祇大比丘戒本一卷<span class='note-inline'>(於道場寺譯。第二出。見寶唱錄)</span></p>
<p>方便心論一卷<span class='note-inline'>(共法業出見高僧傳)</span></p>
<p>右一十五部一百一十五卷。安帝世。北天竺國三藏禪師佛駄跋陀羅。晉言覺賢。於楊都及廬山二處譯。沙門法業慧義慧嚴等詳共筆受。高僧傳云。賢出泥洹及修行等一十五部凡一百一十七卷。依寶唱錄足無量壽及戒本。部數雖滿尚少二卷未詳何經。來哲博聞或希續繼。冀補遺漏庶滿法流焉。</p>
<a id='mulu67' /><p>大般泥洹經六卷<span class='note-inline'>(義熙十三年於謝司空公謝石道場寺出。舊錄云。覺賢出。寶雲筆受。是大本前分十卷大眾問品。見道祖錄。或十卷)</span></p>
<p>方等泥洹經二卷<span class='note-inline'>(見竺道祖晉世雜錄)</span></p>
<p>雜藏經一卷<span class='note-inline'>(與鬼問目連餓鬼報應目連說地獄餓鬼因緣四本同是一經異出。見寶唱錄)</span></p>
<p>僧祇尼戒本一卷<span class='note-inline'>(共覺賢譯。是第二出。與魏世柯迦羅出者小異)</span></p>
<p>雜阿毘曇心論十三卷<span class='note-inline'>(共覺賢譯。是第二譯。與前秦僧伽跋澄出者大同)</span></p>
<p>歷遊天竺記傳一卷</p>
<p>右六部合二十四卷。平陽沙門釋法顯。以安帝隆安三年發趾長安。遊歷天竺遠尋靈跡。求晉所無眾經律論。經涉諸國學梵書語。自手抄寫前件梵本。從北之南。次師子國中有佛齒。每年三月。彼之國王預前十日。莊嚴白象遣一貴重辯說智臣著王衣裳。象上擊鼓大聲唱言。如來在世四十九年。說法度人無量億數。眾生緣盡乃般泥洹。自爾已來一千四百九十七載。世間長昏眾生可愍。却後十日佛齒當出無畏精舍。可辦香華各來供養。時正當晉義熈元年。顯還汎海達到楊都。於道場寺譯經戒論。別傳備委所履歷云。計從義熙元年太歲乙巳至今開皇十七年歲次丁巳。便成一千六百八十一載矣。</p>
<a id='mulu68' /><p>瓔珞經十二卷<span class='note-inline'>(或十四卷)</span>　維摩詰經四卷<span class='note-inline'>(第三出)</span></p>
<p>禪經四卷　大智度經四卷</p>
<p>已上四部二十四卷<span class='note-inline'>(見南來新錄)</span>。</p>
<p>如幻三昧經二卷<span class='note-inline'>(第二出。與漢世支讖譯般若三昧二卷本同名。及文句小異。見竺道祖晉世雜錄)</span>　阿述達經一卷</p>
<p>無所悕望經一卷</p>
<p>普賢觀經一卷<span class='note-inline'>(一名觀普賢菩薩經。見道慧錄)</span></p>
<p>無極寶三昧經一卷<span class='note-inline'>(第二出)</span></p>
<p>五蓋疑結失行經一卷<span class='note-inline'>(第二出。與竺法護出者大同小異)</span></p>
<p>所欲致患經一卷<span class='note-inline'>(第二出。與護公出小異)</span></p>
<p>如來獨證自誓三昧經一卷<span class='note-inline'>(第二出)</span></p>
<p>法沒盡經一卷<span class='note-inline'>(第二出)</span>　菩薩正齋經一卷<span class='note-inline'>(第二出)</span></p>
<p>照明三昧經一卷<span class='note-inline'>(第二出)</span>　分衛經一卷</p>
<p>威革長者六向拜經一卷<span class='note-inline'>(一作威華字)</span></p>
<p>菩薩十住經一卷<span class='note-inline'>(第二出)</span>　摩調王經一卷</p>
<p>指鬘經一卷<span class='note-inline'>(或作指髻經)</span>　浮光經一卷<span class='note-inline'>(或作乳光經)</span></p>
<p>彌勒所問本願經一卷　十地經一卷</p>
<p>寶女施經一卷</p>
<p>普門品經一卷<span class='note-inline'>(第二出與法護出大同。見道祖錄及三藏記)</span></p>
<p>右二十五部合四十六卷。西域沙門祇多蜜。晉言訶友譯。諸錄盡云。祇多蜜晉世出。譯名多同計不應虛。若非咸洛應是江南。未詳何帝。一部見僧祐出三藏集記。已外並出雜別諸錄所載。</p>
<a id='mulu69' /><p>大乘方便經二卷<span class='note-inline'>(元熙二年譯。是第三出。與法護僧伽陀譯小異。與慧上菩薩所問經同本別譯。見始興錄)</span></p>
<p>請觀世音消伏毒害陀羅尼經一卷<span class='note-inline'>(第二出見法上錄)</span></p>
<p>威革長者六向拜經一卷<span class='note-inline'>(晉宋間於廣州譯。是第三出。與法護多蜜。六向拜同。見始興及寶唱等錄)</span></p>
<p>右三部合四卷。外國居士竺難提。晉言喜法。上錄云。晉世譯。未詳何帝年。</p>
<a id='mulu70' /><p>無量壽至真等正覺經一卷<span class='note-inline'>(一名樂佛土經。名極樂佛土經)</span></p>
<p>右一經一卷。恭帝元熙元年二月。外國沙門竺法力譯。是第六出。與支謙康僧鎧白延竺法護鳩摩羅什等所出本大同文名少異。見釋正度錄。</p>
<a id='mulu71' /><p>迦葉結集戒經一卷</p>
<p>蓱沙王五願經一卷<span class='note-inline'>(亦名弗沙王經)</span></p>
<p>曰難經一卷<span class='note-inline'>(即是越難經後說事小異)</span></p>
<p>右三經合三卷。群錄竝云晉末。不知何帝年。沙門釋嵩公出或云高公。見趙錄及始興錄載。</p>
<a id='mulu72' /><p>迦葉禁戒經一卷<span class='note-inline'>(一名摩訶比丘經。一名真偽沙門經)</span></p>
<p>右一經一卷。晉末。未詳何帝年。云沙門釋退公出。見始興錄。</p>
<a id='mulu73' /><p>佛開解梵志阿颰經一卷</p>
<p>右一經一卷。晉末。未詳何帝年。云沙門釋法勇出。見趙錄。</p>
<a id='mulu74' /><p>大智論要略二十卷<span class='note-inline'>(亦云釋論要抄)</span></p>
<p>問大乘中深義十八科合三卷<span class='note-inline'>(并羅什答)</span></p>
<p>阿毘曇心序一卷</p>
<p>妙法蓮華經序一卷</p>
<p>修行方便禪經序一卷</p>
<p>三法度序一卷　法性論一卷</p>
<p>明報應論一卷　釋三報論一卷</p>
<p>辯心識論一卷　不敬王者論一卷</p>
<p>沙門祖法論一卷</p>
<p>大智論序一卷<span class='note-inline'>(秦王姚興遙請述)</span>　佛影讚一卷</p>
<p>右十四部合三十五卷。孝武及安帝世。廬山沙門釋慧遠述製。遠雁門人。姓賈氏。年二十一遇釋道安。以為真吾師也。聽安講般若經。乃曰。儒道九流皆糠粃耳。便投簪落[髟/米]。即以綱維大法特為己任。聞羅什入關。便遣書通好曰。釋慧遠頓首。去歲得姚左軍書具承德。問仁者曩日殊域越自外境。于時音譯未交聞風而悅。頃承懷寶來遊。則一日九馳徒情欣雅味而無由造盡。寓目望途增其勞佇。夫栴檀移植則異物同熏。摩尼吐曜則眾珍自積。且滿願不專美於絕代。龍樹豈獨善於前蹤。今往比景衣裁。願登高座為著之。什答書曰。鳩摩羅耆婆和南。既未言面又文辭殊隔。導心之路不通。得意之緣<span class='corr'>圮</span>絕。傳驛來況粗承風德。比丘何必備聞。一途可以蔽百經言。末後東方當有護法菩薩。勗哉仁者善弘其事夫財有五備福戒博聞辯才深智。兼之者道隆。未具者疑滯。仁者備之矣。所以寄言通好。因譯傳心。豈其能盡。粗酬來意耳。損所致比景衣裁。欲令登法座時著。當如來意。但人不稱物。以為愧耳。今往常所用鍮石雙口。澡灌可以備法物之數也。并遺偈一章曰。</p>

<div class="lg regular"><div class='lg-row'>既已捨染樂　心得善攝不</div>
<div class='lg-row'>若得不馳散　深入實相不</div>
<div class='lg-row'>畢竟空相中　其心無所樂</div>
<div class='lg-row'>若悅禪智慧　是法性無照</div>
<div class='lg-row'>虛誑等無實　亦非停心處</div>
<div class='lg-row'>仁者所得法　幸願示其要</div>
</div><p>遠重答以報偈一章曰。</p>

<div class="lg regular"><div class='lg-row'>本端竟何從　起滅有無際</div>
<div class='lg-row'>一微涉動境　成此頹山勢</div>
<div class='lg-row'>或想更相乘　觸理自生滯</div>
<div class='lg-row'>因緣雖無主　開途非一世</div>
<div class='lg-row'>時無悟宗匠　誰將握玄契</div>
<div class='lg-row'>來問尚悠悠　相與期暮歲</div>
</div><p>先是中土未有泥洹常住之說但言壽命長遠而已。遠乃歎曰。佛是至極。至極則無變。無變之理豈有窮耶。因著法性論曰。至極以不變為性。得性以體極為宗。什見論而歎曰。邊國人未見有經。便與理合。豈不妙哉。秦主姚興欽遠德風歎其才思。致書慇懃信餉連接。時釋論新出。興送論并遺書令作論序。以貽後學。遠名重隣國聲價若是。以智度論文句繁廣初學難尋。刪略要綱為二十卷。序致淵雅。使夫學者有過半功。時桓玄西征殷仲堪。要遠出山欲共相見。遠辭以疾。玄自入山左右謂曰。昔殷仲堪入山禮遠願公勿敬。玄曰。何有此理。仲堪本死人耳。玄入見遠。不覺致敬。玄問。不敢毀傷何以剪削。遠答立身行道。玄稱善。所懷不敢復言。乃說征討之意。遠不答。玄又問。何以見願。遠云。願檀越安隱使彼亦無他。玄出山謂左右曰。實乃生來未見斯人。玄後欲沙汰眾僧。又使沙門行敬。遺書於遠以決所疑遠答略云。袈裟非朝宗之服。鉢盂豈廊廟之器。因著沙門不敬王者論有五篇。文備在傳集。自是沙門得全方外之迹矣。及玄西奔安帝東反。詔勞慇至。陳郡謝靈運負才傲俗少所推崇。及一見遠肅然心服。遠內通佛理外善群書。夫預學徒莫不依擬。遠住廬阜三十餘年。影不出山迹不入俗所著論序佛影銘讚并詩書等。集為十卷。五十餘篇。見重於世。更不復委。</p>
<a id='mulu75' /><p>神無形論一卷</p>
<p>右論一卷。元帝世。楊都瓦官寺沙門竺僧敷撰。于時異學之徒咸謂。心神有形但妙於萬物耳。隨其能言更相摧壓。邪正莫辯取捨靡從。僧敷緣茲故著斯論。其論略云。有形便有數。有數則有盡神既無盡。故知無形。時狀辯之徒。雖紛紜交諍既見理有詣。則愜然信服焉。</p>
<a id='mulu76' /><p>維摩詰子注經五卷　窮通論一卷</p>
<p>右二部合六卷。廬山東林寺沙門釋曇詵撰。詵即慧遠弟子。甚有才學。</p>
<a id='mulu77' /><p>即色遊玄論一卷　辯三乘論一卷</p>
<p>釋曚論一卷　聖不辯知論一卷</p>
<p>本業經序一卷　本起四禪序一卷</p>
<p>道行旨歸一卷</p>
<p>右七部合七卷。哀帝世。沙門支遁撰。遁字道林。幼而才拔善談名理。謝安王洽劉恢殷浩許詢却超孫綽桓彥表王敬仁何次道王文度謝長遐袁彥伯等。並一代名流。皆著塵外之狎。每以山居為得性之所。頻被勅召辭不獲免。復出帝京。却超與親友書曰。道林法師神理所通玄拔獨悟。數百年來紹明大法。令真理不絕一人而已。林在京師涉歷三載。迄還山東上書告辭。其末後云不悟乾光曲曜猥被蓬蓽頻奉明詔使詣上京。進退惟咎不知所厝。自到天衢屢蒙引見。優遊賓禮策以微言。每愧才不拔滯理不拘新。不足對揚玄模。允塞視聽。踧踖侍人。流汗位席。曩四翁赴漢于木蕃魏。皆出處有由默語適會。今德非昔人動靜乖哀。遊魂禁省鼓言帝側。將困非據何能有為。且歲月僶俛感若斯之歎。況復同志索居綜習遼落。延首東顧孰能無懷。上願陛下特蒙放遣歸之林薄。以鳥養焉。所荷為優。謹露板聞申其愚管。裹糧望路伏待慈詔。詔即許焉。嘗有人遺遁馬。遁受而養之。時或譏之。遁曰。貧道愛其神駿。聊復畜耳。復有餉鶴者。遁謂鶴曰。爾既遠是沖天之物。寧肯為人耳目翫乎。遂即放之。有集十卷盛行於世。</p>
<a id='mulu78' /><p>毘曇旨歸一卷</p>
<p>右一卷。哀帝世。沙門竺僧度撰。度本姓王。名晞字玄宗。東莞人。雖少出孤微而天姿秀發。至年十六神情爽拔卓爾異人。性善溫和鄉隣所羨。獨居事母以孝節聞。登娉同郡楊德慎女乃衣冠。家族女字苕華。容貌端正。又善墳史與度同年。初造婚時。即相然許。未及成禮。苕華母亡。頃父又終。度母亦卒度見世代無常。忽然感悟。即捨俗出家。改名僧度。抗迹塵表避地遊學。苕華服畢。自惟有三從之義。無獨立之道。乃與度書。謂髮膚不可毀傷。宗祀不可頓廢。令其顧世教改遠志。曜翹爍之姿。於盛明之世。遠休祖考之靈。近慰人情之願。并贈詩五首。其一篇曰。</p>
<p>大道自無窮。天地長且久。巨石故叵消。芥子亦難數。人生一世間。飄若風過牖榮。華豈不茂。日夕就凋朽。川上有餘吟。日斜思鼓嶽。清音可娛耳。滋味可適口。羅紈可飾軀。華冠可燿首。安事自剪削。耽空以害有。不道妾區區但令君恤後。</p>
<p>度答書曰。夫事君以治一國。未若弘道以濟萬邦。事親以成一家。未若弘道以濟三界。髮膚不毀俗中之近言耳。但吾德不及遠未能兼被。以此為愧。然積蕢成山。亦冀從微之著也。且被袈裟振錫杖。飲清流詠般若。雖公王之服。八珍之饍鏗鏘之聲。煒曄之色。不與易也。若能懸契則同期於泥洹矣。且人心各異有若面焉。卿之不樂道。猶我之不慕俗矣。楊氏長別離矣。萬世因緣於今絕矣。歲聿云暮。時不我與。學道者當以日損為志。處世者當以及時為務。卿年德並茂。宜速有所慕。莫以道士經心而坐失盛年也。又報詩五篇。其一首曰。</p>
<p>機運無停住。倏忽歲時過。巨石會當竭。芥子誰云多。良由去不息。故令川上嗟。不聞榮啟期。皓首發清歌。布衣可暖身。誰論飾綾羅。今世雖云樂當奈後生何。罪福良由己。寧云己恤他。度既志懷匪石不可迴轉。苕華感悟亦起深信。度於是專精佛法講味群經。所以著旨歸釋阿毘曇也。</p>
<a id='mulu79' /><p>魏世錄目一卷　吳世錄目一卷</p>
<p>晉世雜錄一卷　河西錄目一卷</p>
<p>右四錄經目合四卷。盧山東林寺釋慧遠弟子沙門釋道流創撰。未就而流病卒。同學竺道祖。因而成之。大行於世。</p>
<a id='mulu80' /><p>經論都錄一卷</p>
<p>右錄一卷。成帝世。預章山沙門支敏度。總校群經合古今目錄。撰此都錄。</p>
<a id='mulu81' /><p>人物始義論一卷</p>
<p>右論一卷。成帝世。沙門康法暢作。暢常執麈尾行。每值名賓輒清談盡日。庾元規謂暢曰。此麈尾何以常在。暢曰。廉者不求貪者不與。故得常在。</p>
<a id='mulu82' /><p>高逸沙門傳一卷</p>
<p>右傳一卷。孝武帝世。剡東御山沙門竺法濟撰。</p>
<a id='mulu83' /><p>立本論九篇一卷　六識旨歸十二首一卷</p>
<p>右二卷。孝武帝世。荊州上明寺沙門釋曇微作。微本釋道安弟子。常傳師化以講利物。每法輪一轉則白黑奔波。恒自惟顧解有所從乃圖寫安。存念禮拜。於是江陵士女咸西向致敬印手菩薩。或問法師道化何如和上。微曰。和上內行深淺未易可量。外緣所被多諸神驗。在吾一渧寧比江海者乎。</p>
<a id='mulu84' /><p>遺教三昧經二卷<span class='note-inline'>(或直云遺教三昧法律經)</span></p>
<p>未曾有因緣經二卷<span class='note-inline'>(或直云未曾有經)</span></p>
<p>阿那含經二卷　那先經二卷<span class='note-inline'>(或三卷)</span></p>
<p>觀無量壽佛經一卷</p>
<p>三世三千佛名經一卷</p>
<p>千佛因緣經一卷　五十三佛名經一卷</p>
<p>八部佛名經一卷　十方佛名經一卷</p>
<p>賢劫千佛名經一卷<span class='note-inline'>(唯有佛名。與曇無蘭所出四諦經千佛名異)</span></p>
<p>稱揚百七十佛名經一卷<span class='note-inline'>(或直云百七十佛名經)</span></p>
<p>南方佛名經一卷　滅罪德福佛名經一卷</p>
<p>比丘諸禁律經一卷<span class='note-inline'>(或無經字)</span></p>
<p>摩訶僧祇律比丘要集一卷<span class='note-inline'>(或云僧祇部隨用要集法)</span></p>
<p>優波離問佛經一卷　沙彌威儀經一卷</p>
<p>比丘尼十戒經一卷　受十善戒經一卷</p>
<p>沙彌尼戒經一卷　賢者五福經一卷</p>
<p>賢者五戒經一卷<span class='note-inline'>(或云賢者威儀法)</span></p>
<p>優婆塞五戒經一卷　優婆塞威儀經一卷</p>
<p>波若得經一卷　觀世樓炭經一卷</p>
<p>本行六波羅蜜經一卷</p>
<p>定意三昧經一卷</p>
<p>般舟三昧念佛章經一卷</p>
<p>瑜伽三摩斯經一卷<span class='note-inline'>(隋言修行略一名達磨多羅禪法一名摩多羅菩薩撰禪法經要集)</span></p>
<p>禪定方便次第法經一卷</p>
<p>禪要呵欲經一卷</p>
<p>七萬二千神王護比丘呪經一卷</p>
<p>十二萬神王護比丘尼呪經一卷</p>
<p>三歸五戒帶佩護身呪經一卷</p>
<p>百結神王護身呪經一卷</p>
<p>宮宅神王守鎮左右呪經一卷</p>
<p>塚墓因緣四方神呪經一卷</p>
<p>伏魔封印大神呪經一卷</p>
<p>摩尼羅亶大神呪經一卷</p>
<p>召五方龍王攝疫毒神呪經一卷<span class='note-inline'>(自七萬二千神王已下。至此已上。並有灌頂字。今總為大灌頂經)</span></p>
<p>梵天神策經一卷</p>
<p>普廣經一卷<span class='note-inline'>(右二卷并藥師。今成一部。合前為大灌頂經凡十二卷)</span></p>
<p>七佛所結麻油述呪一卷<span class='note-inline'>(異出本)</span></p>
<p>七佛神呪一卷<span class='note-inline'>(有結縷法異出本)</span></p>
<p>五龍呪毒經一卷</p>
<p>齲齒呪一卷<span class='note-inline'>(或云呪蟲齒。或云呪齒)</span></p>
<p>陀羅尼章句經一卷</p>
<p>摩尼羅亶神王呪案摩經一卷<span class='note-inline'>(或無王字)</span></p>
<p>七佛安宅神呪經一卷　安宅呪一卷</p>
<p>三歸五戒神王名一卷<span class='note-inline'>(道安云竺法護經目有神呪三卷。此神王名既入其中即非失譯)</span></p>
<p>右五十三經合五十七卷。並是僧祐三藏集記新集失譯。見有經本者。凡八百四十六部。合八百九十五卷。已外散入諸代世錄。所餘附此為晉下失源。</p>

<p class='juan'>歷代三寶紀卷第七<span class='note-inline'>(譯經東晉)</span></p></div>
</div><!-- end of div[@id='body'] -->
</body></html>