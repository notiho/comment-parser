<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>歷代三寶紀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu262' />歷代三寶記卷第十五</p><a id='mulu263' />
<p class='h1'>上開皇三寶錄表</p><p>臣房言。臣聞有功於國史錄其勳。有政於民碑傳其德。況如來大聖化洽無窮而不垂美。百王流芳千載者也。臣竊尋覽。自漢魏已來代有翻譯。而錄目星散經多失源。世罕綴修時致間絕。緣此佛以正法付囑國王。是知教興寄在帝主。伏惟陛下應運秉圖。受如來記。紹輪王業。統閻浮提。愍世間昏開慧日照。廣緝經像大啟伽藍。闡解脫之門。導天人之路。建善舟檝濟拔蒼生。斯實曠古一代盛歟。豈臣庸微輕敢妄述。但昔毀廢臣在染衣。今日興隆還參法侶。時事所接頗預見聞。因綱歷世佛法緣起。始自姬周莊王甲午佛誕西域後漢明皇永平丁卯經度東歲。迄今開皇太歲丁巳。歷一千二百七十四載。其間靈瑞帝主名僧代別。顯彰名開皇三寶錄。凡十五卷。庶法無隱冀經有弘。不任下情惶悚戰懼。輕冒奉表上錄以聞。伏願天慈垂神降省謹言。</p>
</div>
<div class='div-xu'><a id='mulu264' />
<p class='h1'>開皇三寶錄總目序</p><p class="byline">開皇十七年十二月二十三日。大興善寺翻經學士臣成都費長房上</p><p>竊惟三寶所資四生蒙潤而世有興毀。致人自昇沈。興則福業恒感天堂輪王人主。毀則罪報常受地獄餓鬼畜生。論益物深無過於法。何者法是佛母佛從法生。三世如來皆供養法。故勝天王般若經云。若供養法即供養佛。是知法教津流乃傳萬代。佛僧開導止利一時。故賢劫之興千佛同其化。脩短之壽四聖異其年。雖復住世延促有殊。取其宣揚弘法無別。莫不煎熬愛海濟含識以趣涅槃。鏨鑿慢山度蒼生以會般若。然般若玄寂。非因聲難以通。聲必託形。不藉相無由顯。所以境稱忍剎。總百億之須彌。世號娑婆。統三千之國土。區分三界五濁之穢土沙。形別六道二乘之鄙羊鹿。大聖慈愍俯降迦毘。丈六金容應王宮之裏。三十二相炳太子之身。十九出家三十成道。四十九載處在世間。假以言音方便演暢。無染之法金口自宣。一音敷揚萬類各解。機緣匪一教有塵沙。阿難總持渧無遺失。譬別器水瀉之異瓶。雙樹入般涅槃。迦葉王城結集。一千羅漢迭察迭書。著之葉皮布乎天竺。五百中國各共奉持。十六大王皆同擁護。後漢之始方屆脂那。帝世交參十有六代。翻彼域語作此方言。相承迄今五百餘祀。古舊二錄條目殘亡。士行道安創維其缺。爾來間有祖述不同。各紀一方互存所見。三隅致隔故多失疑。又齊周陳並皆翻譯。弗刊錄目靡所遵承。兼值毀焚絕無依據。賴我皇帝維地柱天。澄靜二儀廓清六合。庭來萬國化攝九州。異出遺文莫不皆萃。臣幸有遇屬此休時。忝預譯經稟受佛語。執筆暇隙寢食敢忘。十餘年來。詢訪舊老。搜討方獲。雖粗緝綴猶慮未周。廣究博尋求敬俟來俊。今之所撰集。略准三書以為指南。顯茲三寶。佛生年瑞依周夜明。經度時祥承漢宵夢。僧之元始城塹棟梁。毘贊光輝崇於慧晈。其外傍採隱居歷年國志典墳僧祐集記諸史傳等僅數十家。擿彼翠零成斯紀翮。扇之千載風於百王。共秉智炬之光。照時昏暗。同傳法流之潤。洽世燋枯。闡我皇猷導開厥始。昔結集之首。並指在某國城。今宣譯之功。理須各宗時代。故此錄體率舉號。稱為漢魏吳及大隋錄也。失譯疑偽。依舊注之人。以年為先。經隨大而次。有重列者。猶約世分總其華戎。黑白道俗合有一百九十七人。都所出經律戒論傳。二千一百四十六部。六千二百三十五卷。位而分之為十五軸。一卷總目。兩卷入藏。三卷帝年。九卷代錄。代錄編鑒經翻譯之少多。帝年張知佛在世之遐邇。入藏別識教小大之淺深。昔姬潛之鼎出現。彰漢室之將隆。近周毀之法重興。顯大隋之永泰。佛日再照。起自大興之初。經論冥歸。發乎開皇之始。事扶理契。合此會昌。述紀所由。因斯而作。所以外題稱曰開皇三寶錄云。其卷內甄為歷代紀。</p>
<p>開皇三寶紀卷第一　　帝年上周秦</p>
<p>合二十六主四百八十一年</p>
<p>周　莊王　十五年<span class='note-inline'>(今止取六年入紀九年佛生)</span></p>
<p style="margin-left:2em">僖王　五年</p>
<p style="margin-left:2em">惠王　二十五年</p>
<p style="margin-left:2em">襄王　三十三年</p>
<p style="margin-left:2em">傾王　六年</p>
<p style="margin-left:2em">匡王　六年<span class='note-inline'>(四年佛入涅槃)</span></p>
<p style="margin-left:2em">定王　二十一年</p>
<p style="margin-left:2em">簡王　十四年</p>
<p style="margin-left:2em">靈王　二十七年</p>
<p style="margin-left:2em">景王　二十五年</p>
<p style="margin-left:2em">敬王　四十三年<span class='note-inline'>(二十六年。阿育王起八萬四千寶塔)</span></p>
<p style="margin-left:2em">元王　八年</p>
<p style="margin-left:2em">真定王　二十八年</p>
<p style="margin-left:2em">孝王　十五年</p>
<p style="margin-left:2em">威列王　二十四年</p>
<p style="margin-left:2em">元安王　二十六年</p>
<p style="margin-left:2em">夷列王　七年</p>
<p style="margin-left:2em">顯聖王　四十八年</p>
<p style="margin-left:2em">順靜王　六年</p>
<p style="margin-left:2em">赧王　五十九年</p>
<p>秦　昭襄王　五年</p>
<p style="margin-left:2em">孝文王　一年</p>
<p style="margin-left:2em">莊襄王　三年</p>
<p style="margin-left:2em">始皇帝　三十七年</p>
<p style="margin-left:2em">二世皇帝　三年</p>
<p style="margin-left:2em">始皇帝子　四十六日</p>
<p>開皇三寶錄卷第二<span class='note-inline'>(帝年前漢次新後漢)</span></p>
<p>合二十六主四百一十四年</p>
<p><span class='note-inline'>(前漢)</span>　高帝　十二年<span class='note-inline'>(都長安)</span></p>
<p style="margin-left:2em">惠帝　七年</p>
<p style="margin-left:2em">呂后攝　八年</p>
<p style="margin-left:2em">文帝　二十三年</p>
<p style="margin-left:2em">景帝　十六年</p>
<p style="margin-left:2em">武帝　五十四年</p>
<p style="margin-left:2em">昭帝　十三年</p>
<p style="margin-left:2em">宣帝　二十五年</p>
<p style="margin-left:2em">元帝　十六年</p>
<p style="margin-left:2em">成帝　二十六年</p>
<p style="margin-left:2em">哀帝　六年</p>
<p style="margin-left:2em">平帝　五年</p>
<p>新　王莽　十七年<span class='note-inline'>(治長安)</span></p>
<p style="margin-left:2em">更始帝　二年<span class='note-inline'>(亦長安)</span></p>
<p><span class='note-inline'>(後漢)</span>　光武帝　二十三年<span class='note-inline'>(都雒陽)</span></p>
<p style="margin-left:2em">明帝　十八年<span class='note-inline'>(十年譯經)</span></p>
<p style="margin-left:2em">章帝　十三年</p>
<p style="margin-left:2em">和帝　十七年</p>
<p style="margin-left:2em">殤帝　一年</p>
<p style="margin-left:2em">安帝　十九年</p>
<p style="margin-left:2em">順帝　十九年</p>
<p style="margin-left:2em">沖帝　一年</p>
<p style="margin-left:2em">質帝　一年</p>
<p style="margin-left:2em">桓帝　二十一年</p>
<p style="margin-left:2em">靈帝　二十二年</p>
<p style="margin-left:2em">獻帝　三十年</p>
<p>開皇三寶錄卷第三<span class='note-inline'>(帝年下魏晉宋齊梁周大隋)</span></p>
<p>合四十五主三百八十一年</p>
<p>魏　文帝　七年<span class='note-inline'>(都雒陽)</span></p>
<p style="margin-left:2em">明帝　十三年</p>
<p style="margin-left:2em">齊王　十四年</p>
<p style="margin-left:2em">高貴鄉公　六年</p>
<p style="margin-left:2em">元帝　五年</p>
<p><span class='note-inline'>(西晉)</span>　武帝　二十六年<span class='note-inline'>(都雒陽)</span></p>
<p style="margin-left:2em">惠帝　十六年</p>
<p style="margin-left:2em">懷帝　六年</p>
<p style="margin-left:2em">愍帝　四年<span class='note-inline'>(都長安)</span></p>
<p><span class='note-inline'>(東晉)</span>元帝　六年<span class='note-inline'>(都建康)</span></p>
<p style="margin-left:2em">明帝　三年</p>
<p style="margin-left:2em">成帝　十七年</p>
<p style="margin-left:2em">康帝　二年</p>
<p style="margin-left:2em">穆帝　十七年</p>
<p style="margin-left:2em">哀帝　四年</p>
<p style="margin-left:2em">海西公　五年</p>
<p style="margin-left:2em">簡文帝　二年</p>
<p style="margin-left:2em">孝武帝　二十四年</p>
<p style="margin-left:2em">安帝　二十二年</p>
<p style="margin-left:2em">恭帝　一年</p>
<p>宋　武帝　三年<span class='note-inline'>(都建康)</span></p>
<p style="margin-left:2em">前廢帝　一年</p>
<p style="margin-left:2em">文帝　三十年</p>
<p style="margin-left:2em">孝武帝　九年</p>
<p style="margin-left:2em">中廢帝　一年</p>
<p style="margin-left:2em">明帝　八年</p>
<p style="margin-left:2em">後廢帝　五年</p>
<p style="margin-left:2em">順帝　二年</p>
<p>齊　高帝　五年<span class='note-inline'>(都建康)</span></p>
<p style="margin-left:2em">武帝　十年</p>
<p style="margin-left:2em">廢帝　半年</p>
<p style="margin-left:2em">新安王　半年</p>
<p style="margin-left:2em">明帝　四年</p>
<p style="margin-left:2em">東昏侯　二年</p>
<p style="margin-left:2em">南康王　一年</p>
<p>梁　武帝　四十八年<span class='note-inline'>(都建康)</span></p>
<p style="margin-left:2em">簡文帝　二年</p>
<p style="margin-left:2em">孝元帝　四年<span class='note-inline'>(都江陵)</span></p>
<p><span class='note-inline'>(西魏)</span>　齊王　二年<span class='note-inline'>(都長安)</span></p>
<p>周　略陽王　二年<span class='note-inline'>(都長安)</span></p>
<p style="margin-left:2em">明帝　三年</p>
<p style="margin-left:2em">武帝　十八年</p>
<p style="margin-left:2em">宣帝　二年</p>
<p style="margin-left:2em">靜帝　十年</p>
<p><span class='note-inline'>(大隋)</span>　開皇來　十七年<span class='note-inline'>(都大興)</span></p>
<p>開皇三寶錄卷第四<span class='note-inline'>(譯經後漢)</span>總一十二人</p>
<p>合三百五十九部<span class='note-inline'>(五百七十五卷)</span></p>
<p style="margin-left:1em"><span class='note-inline'>(後漢)</span>沙門迦葉摩騰　一部<span class='note-inline'>(一卷經)</span></p>
<p style="margin-left:1em">沙門竺法蘭　五部<span class='note-inline'>(十六卷經)</span></p>
<p style="margin-left:1em">沙門安世高　一百七十六部<span class='note-inline'>(一百九十七卷經律)</span></p>
<p style="margin-left:1em">沙門支婁迦讖　二十一部<span class='note-inline'>(六十三卷經)</span></p>
<p style="margin-left:1em">優婆塞都尉安玄　二部<span class='note-inline'>(三卷經)</span></p>
<p style="margin-left:1em">沙門竺佛朔　二部<span class='note-inline'>(三卷經)</span></p>
<p style="margin-left:1em">沙門支曜　十一部<span class='note-inline'>(十二卷經)</span></p>
<p style="margin-left:1em">沙門康巨　一部<span class='note-inline'>(一卷經)</span></p>
<p style="margin-left:1em">清信士嚴佛調　七部<span class='note-inline'>(十卷經)</span></p>
<p style="margin-left:1em">沙門康孟詳　六部<span class='note-inline'>(九卷經)</span></p>
<p style="margin-left:1em">沙門釋曇果　一部<span class='note-inline'>(二卷經)</span></p>
<p style="margin-left:1em">沙門竺大力　一部<span class='note-inline'>(二卷經)</span></p>
<p style="margin-left:1em">諸失譯經　一百二十五部<span class='note-inline'>(二百五十九卷經呪)</span></p>
<p>開皇三寶錄卷第五<span class='note-inline'>(譯經魏吳)</span>總道俗一十人</p>
<p>合三百七十一部。五百六卷</p>
<p>魏沙門曇柯迦羅　一部<span class='note-inline'>(一卷戒)</span></p>
<p style="margin-left:1em">沙門康僧鎧　二部<span class='note-inline'>(四卷經)</span></p>
<p style="margin-left:1em">沙門曇帝　一部<span class='note-inline'>(一卷羯磨)</span></p>
<p style="margin-left:1em">沙門白延　六部<span class='note-inline'>(八卷經)</span></p>
<p style="margin-left:1em">沙門支彊梁接　一部<span class='note-inline'>(六卷經)</span></p>
<p style="margin-left:1em">沙門安法賢　二部<span class='note-inline'>(五卷經)</span></p>
<p>吳沙門維祇難　二部<span class='note-inline'>(六卷經)</span></p>
<p style="margin-left:1em">沙門竺律炎　三部<span class='note-inline'>(三卷經)</span></p>
<p style="margin-left:1em">優婆塞支謙　一百二十九部<span class='note-inline'>(一百五十二卷經)</span></p>
<p style="margin-left:1em">沙門康僧會　一十四部<span class='note-inline'>(二十九卷經及注)</span></p>
<p style="margin-left:1em">諸失譯經　一百一十部<span class='note-inline'>(二百九十一卷經)</span></p>
<p>開皇三寶錄卷第六<span class='note-inline'>(譯經西晉)</span>總道俗一十三人</p>
<p>合四百五十部。七百一十七卷</p>
<p><span class='note-inline'>(西晉)</span>沙門竺法護　二百一十部<span class='note-inline'>(三百九十四卷經戒)</span></p>
<p style="margin-left:1em">沙門畺梁婁至　一部<span class='note-inline'>(一卷經)</span></p>
<p style="margin-left:1em">沙門安法欽　五部<span class='note-inline'>(一十二卷經)</span></p>
<p style="margin-left:1em">沙門無羅叉　一部<span class='note-inline'>(二十卷經)</span></p>
<p style="margin-left:1em">清信士聶承遠　三部<span class='note-inline'>(四卷經)</span></p>
<p style="margin-left:1em">沙門竺叔蘭　二部<span class='note-inline'>(五卷經)</span></p>
<p style="margin-left:1em">承遠子清信士道真　五十四部<span class='note-inline'>(六十六卷經及目錄)</span></p>
<p style="margin-left:1em">沙門白法祖　二十三部<span class='note-inline'>(二十五卷經)</span></p>
<p style="margin-left:1em">沙門釋法立　四部<span class='note-inline'>(十三卷經)</span></p>
<p style="margin-left:1em">優婆塞衛士度　一部<span class='note-inline'>(二卷經)</span></p>
<p style="margin-left:1em">沙門支敏度　二部<span class='note-inline'>(十三卷經)</span></p>
<p style="margin-left:1em">沙門釋法炬　一百三十二部<span class='note-inline'>(一百四十二卷經)</span></p>
<p style="margin-left:1em">沙門支法度　四部<span class='note-inline'>(五卷經)</span></p>
<p style="margin-left:1em">諸失譯經　八部<span class='note-inline'>(一十五卷經)</span></p>
<p>開皇三寶錄卷第七<span class='note-inline'>(譯經東晉)</span>總道俗二十七人</p>
<p>合二百六十七部。五百六十四卷</p>
<p><span class='note-inline'>(東晉)</span>沙門帛尸梨蜜多羅　三部<span class='note-inline'>(十一卷經呪)</span></p>
<p style="margin-left:1em">沙門支道根　二部<span class='note-inline'>(七卷經)</span></p>
<p style="margin-left:1em">沙門康法邃　一部<span class='note-inline'>(七卷經)</span></p>
<p style="margin-left:1em">沙門竺曇無蘭　一百一十部<span class='note-inline'>(一百一十二卷經呪戒)</span></p>
<p style="margin-left:1em">沙門康道和　一部<span class='note-inline'>(三卷經)</span></p>
<p style="margin-left:1em">沙門迦留陀伽　一部<span class='note-inline'>(一卷經)</span></p>
<p style="margin-left:1em">沙門僧伽提婆　五部<span class='note-inline'>(一百一十七卷經論)</span></p>
<p style="margin-left:1em">沙門卑摩羅叉　二部<span class='note-inline'>(五卷律雜事)</span></p>
<p style="margin-left:1em">沙門曇摩　一部<span class='note-inline'>(二卷律要)</span></p>
<p style="margin-left:1em">沙門佛馱跋陀羅　一十五部<span class='note-inline'>(一百一十五卷經戒論)</span></p>
<p style="margin-left:1em">沙門釋法顯　六部<span class='note-inline'>(二十四卷經戒論傳)</span></p>
<p style="margin-left:1em">沙門祇多蜜　二十五部<span class='note-inline'>(四十六卷經)</span></p>
<p style="margin-left:1em">外國居士竺難提　二部<span class='note-inline'>(三卷經)</span></p>
<p style="margin-left:1em">沙門釋法力　一部<span class='note-inline'>(一卷經)</span></p>
<p style="margin-left:1em">沙門釋嵩公　三部<span class='note-inline'>(三卷經)</span></p>
<p style="margin-left:1em">沙門釋退公　一部<span class='note-inline'>(一卷經)</span></p>
<p style="margin-left:1em">沙門釋法勇　一部<span class='note-inline'>(一卷經)</span></p>
<p style="margin-left:1em">沙門釋慧遠　十四部<span class='note-inline'>(二十五卷論讚)</span></p>
<p style="margin-left:1em">沙門釋僧敷　一部<span class='note-inline'>(一卷論)</span></p>
<p style="margin-left:1em">沙門釋曇詵　二部<span class='note-inline'>(六卷注論)</span></p>
<p style="margin-left:1em">沙門支道林　七部<span class='note-inline'>(七卷論旨歸)</span></p>
<p style="margin-left:1em">沙門竺僧度　一部<span class='note-inline'>(一卷旨歸)</span></p>
<p style="margin-left:1em">沙門釋道祖　四部<span class='note-inline'>(四卷目錄)</span></p>
<p style="margin-left:1em">沙門支敏度　一部<span class='note-inline'>(一卷都錄)</span></p>
<p style="margin-left:1em">沙門康法暢　一部<span class='note-inline'>(一卷論)</span></p>
<p style="margin-left:1em">沙門竺法濟　一部<span class='note-inline'>(一卷傳)</span></p>
<p style="margin-left:1em">沙門釋曇微　二部<span class='note-inline'>(二卷論旨歸)</span></p>
<p style="margin-left:1em">諸失譯經　五十三部<span class='note-inline'>(五十六卷經呪)</span></p>
<p>開皇三寶錄卷第八<span class='note-inline'>(譯經二秦)</span>總一十六人</p>
<p>合一百六十三部。九百一十四卷</p>
<p><span class='note-inline'>(符秦)</span>沙門曇摩持　二部<span class='note-inline'>(二卷戒法壇文)</span></p>
<p style="margin-left:1em">沙門釋慧常　一部<span class='note-inline'>(一卷戒本)</span></p>
<p style="margin-left:1em">沙門曇摩蜱　一部<span class='note-inline'>(五卷經)</span></p>
<p style="margin-left:1em">沙門鳩摩羅佛提　一部<span class='note-inline'>(二卷經)</span></p>
<p style="margin-left:1em">沙門曇摩難提　五部<span class='note-inline'>(一百一十四卷經論集)</span></p>
<p style="margin-left:1em">沙門僧伽跋澄　三部<span class='note-inline'>(二十七卷經)</span></p>
<p style="margin-left:1em">沙門僧伽提婆　三部<span class='note-inline'>(五十卷阿毘曇等)</span></p>
<p style="margin-left:1em">沙門釋道安　二十四部<span class='note-inline'>(二十八卷經注及解志錄)</span></p>
<p><span class='note-inline'>(姚秦)</span>沙門竺佛念　一十三部<span class='note-inline'>(八十六卷經論)</span></p>
<p style="margin-left:1em">沙門曇摩耶舍　二部<span class='note-inline'>(二十三卷經阿毘曇)</span></p>
<p style="margin-left:1em">沙門弗若多羅　一部<span class='note-inline'>(五十八卷律)</span></p>
<p style="margin-left:1em">沙門鳩摩羅什　九十八部<span class='note-inline'>(四百二十五卷經論傳)</span></p>
<p style="margin-left:1em">沙門佛馱耶舍　四部<span class='note-inline'>(六十九卷經律戒)</span></p>
<p style="margin-left:1em">沙門釋僧叡　一部<span class='note-inline'>(一卷經錄目)</span></p>
<p style="margin-left:1em">沙門釋僧肇　四部<span class='note-inline'>(四卷論)</span></p>
<p style="margin-left:1em">沙門釋道恒　一部<span class='note-inline'>(一卷論)</span></p>
<p>開皇三寶錄卷第九<span class='note-inline'>(譯經乞伏西秦沮渠北涼元魏高齊陳氏)</span>總二十七人</p>
<p>合二百四部<span class='note-inline'>(九百一十七卷)</span></p>
<p><span class='note-inline'>(乞伏西秦)</span>沙門聖堅　十四部<span class='note-inline'>(二十一卷經)</span></p>
<p style="margin-left:1em">諸失譯經　八部<span class='note-inline'>(十一卷經)</span></p>
<p><span class='note-inline'>(沮渠北涼)</span>沙門釋道龔　二部<span class='note-inline'>(十二卷經)</span></p>
<p style="margin-left:1em">沙門釋法眾　一部<span class='note-inline'>(四卷經)</span></p>
<p style="margin-left:1em">沙門僧伽陀　一部<span class='note-inline'>(二卷經)</span></p>
<p style="margin-left:1em">沙門曇摩讖　二十四部<span class='note-inline'>(一百五十一卷經戒)</span></p>
<p style="margin-left:1em">安陽侯沮渠京聲　一部<span class='note-inline'>(二卷禪法)</span></p>
<p style="margin-left:1em">沙門浮陀跋摩　一部<span class='note-inline'>(六十卷阿毘曇)</span></p>
<p style="margin-left:1em">沙門釋智猛　一部<span class='note-inline'>(二十卷經)</span></p>
<p style="margin-left:1em">沙門釋曇覺　一部<span class='note-inline'>(十五卷經)</span></p>
<p style="margin-left:1em">諸失譯經　五部<span class='note-inline'>(一十七卷經佛名)</span></p>
<p><span class='note-inline'>(元魏北臺)</span>沙門釋曇曜　二部<span class='note-inline'>(四卷經傳)</span></p>
<p style="margin-left:1em">沙門吉迦夜　三部<span class='note-inline'>(二十五卷經論)</span></p>
<p style="margin-left:1em">沙門釋曇辯　一部<span class='note-inline'>(一卷經)</span></p>
<p><span class='note-inline'>(元魏南京)</span>沙門曇摩留支　三部<span class='note-inline'>(八卷經)</span></p>
<p style="margin-left:1em">沙門菩提留支　三十九部<span class='note-inline'>(一百二十七卷經論)</span></p>
<p style="margin-left:1em">沙門釋法場　一部<span class='note-inline'>(一卷經)</span></p>
<p style="margin-left:1em">沙門釋曇靖　一部<span class='note-inline'>(二卷經)</span></p>
<p style="margin-left:1em">沙門勒那婆提　六部<span class='note-inline'>(二十四卷經論)</span></p>
<p style="margin-left:1em">沙門佛陀扇多　十部<span class='note-inline'>(十一卷經論)</span></p>
<p><span class='note-inline'>(元魏鄴都)</span>優婆塞瞿曇般若留支　十五部<span class='note-inline'>(八十四卷經戒論)</span></p>
<p style="margin-left:1em">優禪尼國王子月婆首那　三部<span class='note-inline'>(七卷經)</span></p>
<p style="margin-left:1em">期城郡太守楊衒之　一部<span class='note-inline'>(五卷寺記)</span></p>
<p style="margin-left:1em">清信士李廓　一部<span class='note-inline'>(一卷經錄)</span></p>
<p><span class='note-inline'>(高齊)</span>沙門那連提耶舍　七部<span class='note-inline'>(五十卷經論)</span></p>
<p style="margin-left:1em">優婆塞萬天懿　一部<span class='note-inline'>(一卷經)</span></p>
<p><span class='note-inline'>(陳氏)</span>沙門俱那羅陀　四十五部<span class='note-inline'>(二百三十二卷經論疏傳語)</span></p>
<p style="margin-left:1em">王子月婆首那　一部<span class='note-inline'>(七卷經)</span></p>
<p style="margin-left:1em">沙門須菩提　一部<span class='note-inline'>(八卷經)</span></p>
<p>開皇三寶錄卷第十<span class='note-inline'>(譯經宋)</span>總二十三人</p>
<p>合二百一十部。四百九十卷</p>
<p>宋沙門佛陀什　三部<span class='note-inline'>(三十六卷律戒羯磨)</span></p>
<p style="margin-left:1em">沙門釋智嚴　一十四部<span class='note-inline'>(二十六卷經)</span></p>
<p style="margin-left:1em">沙門釋寶雲　四部<span class='note-inline'>(一十五卷經)</span></p>
<p style="margin-left:1em">沙門釋慧嚴　一部<span class='note-inline'>(三十六卷經)</span></p>
<p style="margin-left:1em">沙門伊葉波羅　一部<span class='note-inline'>(十卷阿毘曇)</span></p>
<p style="margin-left:1em">沙門求那跋摩　七部<span class='note-inline'>(四十八卷經論記)</span></p>
<p style="margin-left:1em">沙門僧伽跋摩　五部<span class='note-inline'>(二十七卷阿毘曇集偈)</span></p>
<p style="margin-left:1em">沙門求那跋陀羅　七十八部<span class='note-inline'>(一百六十一卷經集譬喻)</span></p>
<p style="margin-left:1em">沙門曇摩蜜多　一十部<span class='note-inline'>(一十二卷經)</span></p>
<p style="margin-left:1em">沙門畺良耶舍　二部<span class='note-inline'>(二卷經)</span></p>
<p style="margin-left:1em">沙門曇無竭　二部<span class='note-inline'>(六卷經傳)</span></p>
<p style="margin-left:1em">安陽侯沮渠京聲　三十五部<span class='note-inline'>(三十六卷經)</span></p>
<p style="margin-left:1em">沙門功德直　二部<span class='note-inline'>(七卷經)</span></p>
<p style="margin-left:1em">沙門釋慧簡　二十五部<span class='note-inline'>(二十五卷經)</span></p>
<p style="margin-left:1em">沙門釋僧璩　一部<span class='note-inline'>(二卷羯磨)</span></p>
<p style="margin-left:1em">沙門釋法頴　三部<span class='note-inline'>(三卷戒本羯磨)</span></p>
<p style="margin-left:1em">沙門竺法眷　六部<span class='note-inline'>(二十九卷經)</span></p>
<p style="margin-left:1em">沙門釋翔公　一部<span class='note-inline'>(二卷經)</span></p>
<p style="margin-left:1em">沙門釋道嚴　二部<span class='note-inline'>(三卷經)</span></p>
<p style="margin-left:1em">沙門釋勇公　四部<span class='note-inline'>(四卷經)</span></p>
<p style="margin-left:1em">沙門釋法海　二部<span class='note-inline'>(二卷經)</span></p>
<p style="margin-left:1em">沙門釋先公　一部<span class='note-inline'>(一卷經)</span></p>
<p style="margin-left:1em">沙門釋道儼　一部<span class='note-inline'>(二卷經論)</span></p>
<p>開皇三寶錄卷第十一<span class='note-inline'>(齊梁周釋經)</span>總五十一人</p>
<p>合一百六十九部。一千三百二十六卷</p>
<p>齊沙門曇摩伽陀耶舍　一部<span class='note-inline'>(一卷經)</span></p>
<p style="margin-left:1em">沙門摩訶乘　二部<span class='note-inline'>(二卷經律)</span></p>
<p style="margin-left:1em">沙門僧伽跋陀羅　一部<span class='note-inline'>(一十八卷律)</span></p>
<p style="margin-left:1em">沙門釋法意　二部<span class='note-inline'>(二卷經)</span></p>
<p style="margin-left:1em">沙門求那毘地　三部<span class='note-inline'>(十五卷經)</span></p>
<p style="margin-left:1em">沙門釋法度　二部<span class='note-inline'>(二卷經)</span></p>
<p style="margin-left:1em">沙門釋法願　二部<span class='note-inline'>(二卷經)</span></p>
<p style="margin-left:1em">沙門釋王宗　二部<span class='note-inline'>(七卷經及錄目)</span></p>
<p style="margin-left:1em">沙門釋曇景　二部<span class='note-inline'>(四卷經)</span></p>
<p style="margin-left:1em">沙門釋法尼　一部<span class='note-inline'>(二卷經)</span></p>
<p style="margin-left:1em">沙門釋道政　一部<span class='note-inline'>(一卷經)</span></p>
<p style="margin-left:1em">沙門釋道備　五部<span class='note-inline'>(五卷經偈)</span></p>
<p style="margin-left:1em">竟陵文宣王蕭子良　一十七部<span class='note-inline'>(二百五十九卷經抄)</span></p>
<p style="margin-left:1em">常侍庾頡　一部<span class='note-inline'>(一卷經)</span></p>
<p style="margin-left:1em">沙門釋超度　一部<span class='note-inline'>(七卷律例)</span></p>
<p style="margin-left:1em">沙門釋法化　一部<span class='note-inline'>(一卷經)</span></p>
<p style="margin-left:1em">沙門釋法瑗　一部<span class='note-inline'>(三卷注經)</span></p>
<p style="margin-left:1em">沙門釋慧基　一部<span class='note-inline'>(一卷注經)</span></p>
<p style="margin-left:1em">文宣王記室王巾　一部<span class='note-inline'>(一十卷僧史)</span></p>
<p>梁沙門尼僧法　二十一部<span class='note-inline'>(三十五卷經)</span></p>
<p style="margin-left:1em">沙門釋僧盛　一部<span class='note-inline'>(一卷戒法)</span></p>
<p style="margin-left:1em">沙門釋妙光　一部<span class='note-inline'>(一卷經)</span></p>
<p style="margin-left:1em">沙門釋僧祐　一十四部<span class='note-inline'>(六十三卷集記傳)</span></p>
<p style="margin-left:1em">沙門釋道歡　一部<span class='note-inline'>(一卷偈)</span></p>
<p style="margin-left:1em">沙門曼陀羅　三部<span class='note-inline'>(一十一卷經)</span></p>
<p style="margin-left:1em">沙門僧伽婆羅　一十一部<span class='note-inline'>(三十八卷經論傳)</span></p>
<p style="margin-left:1em">清信士木道賢　一部<span class='note-inline'>(一卷經)</span></p>
<p style="margin-left:1em">王子月婆首那　一部<span class='note-inline'>(一卷經)</span></p>
<p style="margin-left:1em">沙門真諦　一十六部<span class='note-inline'>(四十六卷經論疏記)</span></p>
<p style="margin-left:1em">沙門釋僧旻　一部<span class='note-inline'>(八十八卷經抄)</span></p>
<p style="margin-left:1em">沙門釋僧紹　一部<span class='note-inline'>(四卷錄目)</span></p>
<p style="margin-left:1em">沙門釋寶唱　八部<span class='note-inline'>(一百七卷雜錄)</span></p>
<p style="margin-left:1em">沙門釋法朗　一部<span class='note-inline'>(七十二卷注經)</span></p>
<p style="margin-left:1em">沙門釋智藏　一部<span class='note-inline'>(八十卷義林)</span></p>
<p style="margin-left:1em">武皇帝蕭衍　一部<span class='note-inline'>(五十卷注經)</span></p>
<p style="margin-left:1em">沙門釋慧令　一部<span class='note-inline'>(十二卷經抄)</span></p>
<p style="margin-left:1em">沙門釋慧晈　一部<span class='note-inline'>(十四卷僧傳)</span></p>
<p style="margin-left:1em">優婆塞袁曇允　一部<span class='note-inline'>(二十卷論抄)</span></p>
<p style="margin-left:1em">簡文帝蕭網　一部<span class='note-inline'>(二百卷法集)</span></p>
<p style="margin-left:1em">湘東王文學虞孝敬　一部<span class='note-inline'>(三十卷內典博要)</span></p>
<p>周沙門釋曇顯　二部<span class='note-inline'>(二十三卷經要)</span></p>
<p style="margin-left:1em">沙門攘那跋陀　一部<span class='note-inline'>(一卷論)</span></p>
<p style="margin-left:1em">沙門達摩留支　一部<span class='note-inline'>(二十卷梵天文)</span></p>
<p style="margin-left:1em">沙門闍那耶舍　六部<span class='note-inline'>(一十七卷經)</span></p>
<p style="margin-left:1em">沙門耶舍崛多　三部<span class='note-inline'>(八卷經)</span></p>
<p style="margin-left:1em">沙門闍那崛多　四部<span class='note-inline'>(五卷經)</span></p>
<p style="margin-left:1em">沙門釋僧[益*力]　二部<span class='note-inline'>(二卷經)</span></p>
<p style="margin-left:1em">沙門釋慧善　一部<span class='note-inline'>(八卷論)</span></p>
<p style="margin-left:1em">沙門釋忘名　十二部<span class='note-inline'>(十二卷論銘傳)</span></p>
<p style="margin-left:1em">沙門釋淨藹　一部<span class='note-inline'>(十一卷三寶集)</span></p>
<p style="margin-left:1em">沙門釋道安　一部<span class='note-inline'>(一卷論)</span></p>
<p>開皇三寶錄卷第十二<span class='note-inline'>(譯經大隋)</span>總一十九人</p>
<p>合七十五部　四百六十二卷</p>
<p><span class='note-inline'>(大隋)</span>洋川郡守曇法智　一部<span class='note-inline'>(一卷經)</span></p>
<p style="margin-left:1em">沙門毘尼多留支　二部<span class='note-inline'>(二卷經)</span></p>
<p style="margin-left:1em">沙門那連提耶舍　八部<span class='note-inline'>(二十八卷經)</span></p>
<p style="margin-left:1em">沙門釋僧就　一部<span class='note-inline'>(六十卷經)</span></p>
<p style="margin-left:1em">沙門闍那崛多　三十一部<span class='note-inline'>(一百六十五卷經)</span></p>
<p style="margin-left:1em">沙門釋法上　三部<span class='note-inline'>(二十三卷數及論錄)</span></p>
<p style="margin-left:1em">沙門釋靈祐　八部<span class='note-inline'>(三十卷論記)</span></p>
<p style="margin-left:1em">沙門釋信行　二部<span class='note-inline'>(三十五卷三階集)</span></p>
<p style="margin-left:1em">沙門釋法經　一部<span class='note-inline'>(七卷錄目)</span></p>
<p style="margin-left:1em">沙門釋寶貴　一部<span class='note-inline'>(八卷經)</span></p>
<p style="margin-left:1em">沙門釋僧粲　一部<span class='note-inline'>(一卷論)</span></p>
<p style="margin-left:1em">沙門釋僧琨　一部<span class='note-inline'>(三十二卷雜論)</span></p>
<p style="margin-left:1em">沙門釋彥琮　六部<span class='note-inline'>(九卷論傳錄)</span></p>
<p style="margin-left:1em">沙門釋慧影　四部<span class='note-inline'>(二十七卷智度解及論)</span></p>
<p style="margin-left:1em">廣州司馬郭誼　一部<span class='note-inline'>(二卷經)</span></p>
<p style="margin-left:1em">儒林郎侯君素　一部<span class='note-inline'>(十卷傳)</span></p>
<p style="margin-left:1em">晉王府祭酒徐同卿　一部<span class='note-inline'>(二卷論)</span></p>
<p style="margin-left:1em">翻經學士劉憑　一部<span class='note-inline'>(一卷內數術)</span></p>
<p style="margin-left:1em">勅有司撰　一部十卷眾經法式</p>
<p>開皇三寶錄卷第十三<span class='note-inline'>(大乘錄入藏目)</span>五百五十一部一千五百八十六卷</p>
<p><span class='note-inline'>(大乘)</span>修多羅有譯一　二百三十四部<span class='note-inline'>(八百八十五卷)</span></p>
<p style="margin-left:1em">修多羅失譯二　三百三十五部<span class='note-inline'>(四百二卷)</span></p>
<p style="margin-left:1em">毘尼有譯三　一十九部<span class='note-inline'>(四十卷)</span></p>
<p style="margin-left:1em">毘尼失譯四　一十二部<span class='note-inline'>(一十四卷)</span></p>
<p style="margin-left:1em">阿毘曇有譯五　四十九部<span class='note-inline'>(二百三十八卷)</span></p>
<p style="margin-left:1em">阿毘曇失譯六　二部<span class='note-inline'>(七卷)</span></p>
<p>開皇三寶錄卷第十四<span class='note-inline'>(小乘錄入藏目)</span>五百二十五部<span class='note-inline'>(一千七百一十二卷)</span></p>
<p><span class='note-inline'>(小乘)</span>修多羅有譯一　一百八部<span class='note-inline'>(五百二十七卷)</span></p>
<p style="margin-left:1em">修多羅失譯二　三百一十七部<span class='note-inline'>(四百八十二卷)</span></p>
<p style="margin-left:1em">毘尼有譯三　三十九部<span class='note-inline'>(二百八十五卷)</span></p>
<p style="margin-left:1em">毘尼失譯四　三十一部<span class='note-inline'>(六十七卷)</span></p>
<p style="margin-left:1em">阿毘曇有譯五　二十一部<span class='note-inline'>(三百五十一卷)</span></p>
<p style="margin-left:1em">阿毘曇失譯六　十部<span class='note-inline'>(二十七卷)</span></p>
<p style="margin-left:2em">右開皇三寶錄一十四卷總目訖<span class='note-inline'>(此通總目一十五卷。其後十三十四大小乘入藏目錄合)</span></p>
<p>一千七十六部。三千二百九十二卷</p>
<a id='mulu265' /><p>眾經別錄二卷<span class='note-inline'>(未詳作者似宋時述)</span></p>
<p>大乘經錄第一卷上</p>
<p>總四百三十八部。九百一十四卷。右三百七十部。七百七十九卷</p>
<p>三乘通教錄二　右五十一部九十七卷</p>
<p>三乘中大乘錄三　右一十七部。三十八卷</p>
<p>小乘經錄第四卷下</p>
<p>總六百五十一部。一千六百八十二卷。右四百三十六部。六百一十卷</p>
<p>第五篇目本闕</p>
<p>大小乘不判錄六　右一百七十四部。一百八十四卷</p>
<p>疑經錄七　右一十七部。二十卷</p>
<p>律錄八　右一十二部。一百九十五卷</p>
<p>數錄九　右六部。一百二十一卷</p>
<p>論錄十　右六部。一百五十二卷</p>
<p>都兩卷十篇。一千八十九部。二千五百九十六卷</p>
<p>出三藏集記錄　齊建武年律師僧祐撰</p>
<p>新集撰出經論錄一　四百二十部<span class='note-inline'>(一千八百一卷)</span></p>
<p>新集撰出經緣錄二　三十四部<span class='note-inline'>(二百九十四卷)</span></p>
<p>新集序四部律錄三　十四部一百八十卷</p>
<p>新集安公古異經錄四　九十二部九十二卷</p>
<p>新集安公失譯經錄五　一百四十一部一百四十六卷</p>
<p>新集安公涼土異經錄六　五十九部七十九卷</p>
<p>新集安公關中異經錄七　二十四部二十四卷</p>
<p>新集續撰失譯雜經錄八　一千三百六部一千五百七十卷</p>
<p>新集抄經錄九　四十六部三百五十二卷</p>
<p>新集安公疑經錄十　二十六部三十卷</p>
<p>新集疑經偽撰雜錄十一　二十部二十六卷</p>
<p>新集安公注及雜志十二　二十四部二十八卷</p>
<p>都十二件合二千一百六十二部四千三百二十八卷</p>
<p>魏世眾經錄目　永熙年勅舍人李廓撰</p>
<p>大乘經目錄一　二百一十四部</p>
<p>大乘論目錄二　二十九部</p>
<p>大乘經子注目錄三　一十二部</p>
<p>大乘未譯經論目錄四　三十三部</p>
<p>小乘經律目錄五　六十九部</p>
<p>小乘論目錄六　二部</p>
<p>有目未得經目錄七　一十六部</p>
<p>非真經目錄八　六十二部</p>
<p>非真論目錄九　四部</p>
<p>全非經愚人妄稱目錄十　十一部</p>
<p>都十件經律論真偽四百二十七部二千五十三卷</p>
<p>齊世眾經目錄　武平年沙門統法上撰</p>
<p>雜藏錄一　二百九十一部八百七十四卷</p>
<p>修多羅錄二　一百七十九部三百三十卷</p>
<p>毘尼錄三　一十九部<span class='note-inline'>(二百五十六卷)</span></p>
<p>阿毘曇錄四　五十部<span class='note-inline'>(四百二十一卷)</span></p>
<p>別錄五　三十七部<span class='note-inline'>(七十四卷)</span></p>
<p>眾經抄錄六　一百二十七部<span class='note-inline'>(一百三十七卷)</span></p>
<p>集錄七　三十三部<span class='note-inline'>(一百四十七卷)</span></p>
<p>人作錄八　五十一部<span class='note-inline'>(一百六卷)</span></p>
<p>都八件經律論真偽七百八十七部二千三百三十四卷</p>
<p>梁世眾經目錄　天監十七年勅沙門寶唱撰</p>
<p>眾經目錄卷第一<span class='note-inline'>(大乘)</span>凡二百六十二部六百七十四卷</p>
<p style="margin-left:1em">有譯人多卷經一　六十九部<span class='note-inline'>(四百六十七卷)</span></p>
<p style="margin-left:1em">無譯人多卷經二　五部<span class='note-inline'>(一十九卷)</span></p>
<p style="margin-left:1em">有譯人一卷經三　九十部<span class='note-inline'>(九十卷)</span></p>
<p style="margin-left:1em">無譯人一卷經四　九十八部<span class='note-inline'>(九十八卷)</span></p>
<p>眾經目錄卷第二<span class='note-inline'>(小乘)</span>凡二百八十五部四百卷</p>
<p style="margin-left:1em">有譯人多卷一　一十七部<span class='note-inline'>(一百二十卷)</span></p>
<p style="margin-left:1em">無譯人多卷二　五部<span class='note-inline'>(一十七卷)</span></p>
<p style="margin-left:1em">有譯人一卷三　五十部<span class='note-inline'>(五十卷)</span></p>
<p style="margin-left:1em">無譯人一卷四　二百一十三部<span class='note-inline'>(二百一十三卷)</span></p>
<p>眾經目錄卷第三　凡三百六十二部一千六百八十二卷</p>
<p style="margin-left:1em">先異譯經一　四十五部多卷<span class='note-inline'>(二百七十九卷)</span></p>
<p style="margin-left:1em">三十八部一卷<span class='note-inline'>(三十八卷)</span></p>
<p style="margin-left:1em">禪經二　九部多卷<span class='note-inline'>(三十八卷)</span></p>
<p style="margin-left:1em">三十一部一卷<span class='note-inline'>(三十一卷)</span></p>
<p style="margin-left:1em">戒律三　六十八部<span class='note-inline'>(二百七十五卷)</span></p>
<p style="margin-left:1em">疑經四　六十二部<span class='note-inline'>(六十七卷)</span></p>
<p style="margin-left:1em">注經五　四十部<span class='note-inline'>(二百四十六卷)</span></p>
<p style="margin-left:1em">數論六　三十一部<span class='note-inline'>(三百六十七卷)</span></p>
<p style="margin-left:1em">義記七　三十八部<span class='note-inline'>(三百四十一卷)</span></p>
<p>眾經目錄卷第四　凡一百二十九部九百八十五卷</p>
<p style="margin-left:1em">隨事別名一　一十三部<span class='note-inline'>(四百一十三卷)</span></p>
<p style="margin-left:1em">隨事共名二　三十五部<span class='note-inline'>(四百七十卷)</span></p>
<p style="margin-left:1em">譬喻三　一十五部<span class='note-inline'>(三十六卷)</span></p>
<p style="margin-left:1em">佛名四　一十四部<span class='note-inline'>(一十九卷)</span></p>
<p style="margin-left:1em">神呪五　四十七部<span class='note-inline'>(四十七卷)</span></p>
<p>總四卷都二十件凡一千四百　三十三部三千七百四十一卷</p>
<p>大隋眾經目錄　開皇十四年勅翻經所法經等二十大德撰</p>
<p>大乘修多羅藏錄一<span class='note-inline'>(六分)</span>合七百八十四部一千七百一十八卷</p>
<p style="margin-left:1em">眾經一譯分　合一百三十三部<span class='note-inline'>(四百二十一卷)</span></p>
<p style="margin-left:1em">眾經異譯分　合一百九十五部<span class='note-inline'>(五百三十二卷)</span></p>
<p style="margin-left:1em">眾經失譯分　合一百三十四部<span class='note-inline'>(二百七十五卷)</span></p>
<p style="margin-left:1em">眾經別生分　合二百二十一部<span class='note-inline'>(二百六十四卷)</span></p>
<p style="margin-left:1em">眾經疑惑分　合二十一部<span class='note-inline'>(三十卷)</span></p>
<p style="margin-left:1em">眾經偽妄分　合八十部<span class='note-inline'>(一百九十六卷)</span></p>
<p>小乘修多羅藏錄二<span class='note-inline'>(六分)</span>合八百四十二部一千二百一卷</p>
<p style="margin-left:1em">眾經一譯分　合七十二部<span class='note-inline'>(二百九十二卷)</span></p>
<p style="margin-left:1em">眾經異譯分　合一百部<span class='note-inline'>(二百七十卷)</span></p>
<p style="margin-left:1em">眾經失譯分　合二百五十部<span class='note-inline'>(二百七十二卷)</span></p>
<p style="margin-left:1em">眾經別生分　合三百四十一部<span class='note-inline'>(三百四十六卷)</span></p>
<p style="margin-left:1em">眾經疑惑分　合二十九部<span class='note-inline'>(三十一卷)</span></p>
<p style="margin-left:1em">眾經偽妄分　合五十三部<span class='note-inline'>(九十三卷)</span></p>
<p>大乘毘尼藏錄三<span class='note-inline'>(六分)</span>合五十部八十三卷</p>
<p style="margin-left:1em">眾律一譯分　合十二部<span class='note-inline'>(三十二卷)</span></p>
<p style="margin-left:1em">眾律異譯分　合七部<span class='note-inline'>(七卷)</span></p>
<p style="margin-left:1em">眾律失譯分　合十二部<span class='note-inline'>(一十四卷)</span></p>
<p style="margin-left:1em">眾律別生分　合十六部<span class='note-inline'>(一十六卷)</span></p>
<p style="margin-left:1em">眾律疑惑分　合一部<span class='note-inline'>(二卷)</span></p>
<p style="margin-left:1em">眾律偽妄分　合二部<span class='note-inline'>(十一卷)</span></p>
<p>小乘毘尼藏錄四<span class='note-inline'>(六分)</span>合六十二部三百八十一卷</p>
<p style="margin-left:1em">眾律一譯分　合一十五部<span class='note-inline'>(一百九十八卷)</span></p>
<p style="margin-left:1em">眾律異譯分　合八部<span class='note-inline'>(一百二十六卷)</span></p>
<p style="margin-left:1em">眾律失譯分　合二十九部<span class='note-inline'>(三十五卷)</span></p>
<p style="margin-left:1em">眾律別生分　合六部<span class='note-inline'>(六卷)</span></p>
<p style="margin-left:1em">眾律疑惑分　合二部<span class='note-inline'>(三卷)</span></p>
<p style="margin-left:1em">眾律偽妄分　合三部<span class='note-inline'>(三卷)</span></p>
<p>大乘阿毘曇藏五<span class='note-inline'>(六分)</span>合六十八部二百八十一卷</p>
<p style="margin-left:1em">眾論一譯分　合四十二部<span class='note-inline'>(二百六卷)</span></p>
<p style="margin-left:1em">眾論異譯分　合八部<span class='note-inline'>(五十二卷)</span></p>
<p style="margin-left:1em">眾論失譯分　合一部<span class='note-inline'>(二卷)</span></p>
<p style="margin-left:1em">眾論別生分　合一十五部<span class='note-inline'>(一十九卷)</span></p>
<p style="margin-left:1em">眾論疑惑分　合一部<span class='note-inline'>(一卷)</span></p>
<p style="margin-left:1em">眾論偽妄分　合一部<span class='note-inline'>(一卷)</span></p>
<p>小乘阿毘曇藏六<span class='note-inline'>(六分)</span>合一百一十六部四百八十二卷</p>
<p style="margin-left:1em">眾論一譯分　合一十四部<span class='note-inline'>(二百七十六卷)</span></p>
<p style="margin-left:1em">眾論異譯分　合八部<span class='note-inline'>(六十六卷)</span></p>
<p style="margin-left:1em">眾論失譯分　合五部<span class='note-inline'>(二十二卷)</span></p>
<p style="margin-left:1em">眾論別生分　合八十六部<span class='note-inline'>(一百七卷)</span></p>
<p style="margin-left:1em">眾論疑惑分　合一部<span class='note-inline'>(一卷)</span></p>
<p style="margin-left:1em">眾論偽妄分　合二部<span class='note-inline'>(十卷)</span></p>
<p>佛滅度後抄集錄七<span class='note-inline'>(二分)</span>合一百四十四部六百二十七卷</p>
<p style="margin-left:1em">西域聖賢抄集分　合四十八部<span class='note-inline'>(一百一十九卷)</span></p>
<p style="margin-left:1em">此方諸德抄集分　合九十六部<span class='note-inline'>(五百八卷)</span></p>
<p>佛滅度後傳記錄八<span class='note-inline'>(二分)</span>　合六十八部一百八十五卷</p>
<p style="margin-left:1em">西域聖賢傳記分　合一十三部<span class='note-inline'>(三十卷)</span></p>
<p style="margin-left:1em">此方諸德傳記分　合五十五部<span class='note-inline'>(一百五十五卷)</span></p>
<p>佛滅度後著述錄九<span class='note-inline'>(二分)</span>合一百一十九部一百三十四卷</p>
<p style="margin-left:1em">西域聖賢著述分　合一十五部<span class='note-inline'>(一十九卷)</span></p>
<p style="margin-left:1em">此方諸德著述分　合一百四部<span class='note-inline'>(一百一十五卷)</span></p>
<p style="margin-left:2em">右九錄合二千二百五十七部五千三百一十卷</p>
<p style="margin-left:2em">前六家錄搜尋並見故列諸家體用如右　右錄一卷<span class='note-inline'>(似是秦時釋利防等所齎來經目錄)</span></p>
<a id='mulu266' /><p>漢時佛經目錄一卷<span class='note-inline'>(似是伽葉摩騰創譯四十二章經目即撰錄)</span></p>
<p>朱士行漢錄一卷<span class='note-inline'>(魏時)</span></p>
<p>舊錄一卷<span class='note-inline'>(似前漢劉向搜集藏書所見經錄)</span></p>
<p>釋道安錄一卷<span class='note-inline'>(秦時)</span>　聶道真錄一卷<span class='note-inline'>(晉時)</span></p>
<p>釋僧叡二秦錄一卷<span class='note-inline'>(後秦)</span>　朱士行漢錄一卷<span class='note-inline'>(魏時)</span></p>
<p>竺道祖眾經錄四卷<span class='note-inline'>(魏世吳世晉世雜錄河西偽錄)</span></p>
<p>竺法護錄一卷<span class='note-inline'>(晉時)</span>　支敏度錄一卷<span class='note-inline'>(東晉)</span></p>
<p>又都錄一卷　釋王宗錄二卷<span class='note-inline'>(前齊世)</span></p>
<p>釋弘充錄一卷　釋道慧宋齊錄一卷</p>
<p>釋道憑錄一卷　釋正度錄一卷</p>
<p>王車騎錄一卷　始興錄一卷</p>
<p>廬山錄一卷　趙錄一卷<span class='note-inline'>(似是趙時未見經致疑姓氏)</span></p>
<p>岑號錄一卷　菩提流支錄一卷<span class='note-inline'>(後魏)</span></p>
<p>釋僧紹華林佛殿錄四卷　梁天監十四年勅沙門釋僧紹撰</p>
<p>靈裕法師譯經錄一卷　眾經都錄八卷<span class='note-inline'>(似是總合諸家未詳作者)</span></p>
<p style="margin-left:2em">右二十四家錄檢傳記有目。並未嘗見故列之於後。使傳萬世。</p>

<p class='juan'>歷代三寶紀卷第十五</p></div>
</div><!-- end of div[@id='body'] -->
</body></html>