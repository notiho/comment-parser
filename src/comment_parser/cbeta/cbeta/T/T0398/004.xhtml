<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大哀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu14' />大哀經卷第四</p><p class="byline">西晉月氏三藏竺法護譯</p><a id='mulu15' />
<p class='h1'>了三世品第十一</p><p>佛復告族姓子：「如來別知當來、過去、今現在諸所行業、所在因緣、處所報應。云何別知？於是如來悉解過去所可作者，諸善報應、若不善事；當來所作善、不善事，報應之方；現在所作亦復如是。當來之世，兩當所作殃舋、功德當悉分野，如來悉知；當來所作與眾殊特、當來所作方損耗者、當來所作有增益者，如來悉知。</p>
<p>「假使現在所立造業而有增益，於當來世而復損耗，如來悉知；設於現業如有損耗，復於當來亦復折減，如來悉知；若於現在有所增益，於當來事亦復增益，如來悉知。</p>
<p>「若於過去修習瑕疵卑賤之業，於當來世又習微妙正士之業，如來悉知。</p>
<p>「其所行者，因薄少功報以大德、或行大業殊異之德致超異功不可稱載，或以聲聞之故而有施與、或緣覺故、或佛道故因其施與，如來悉知。</p>
<p>「若於現在所遭苦痛若過安隱、若現作安或現得苦、或現在作惡尋遭惱患、或現作惡未來致樂、或現作善輒獲安報，如來悉知。</p>
<p>「一切眾生過去、當來、今現在罪福因緣、所致報應，此皆如審而無有異，罪、福之應亦無殊別，如來悉知。</p>
<p>「以知之故則為如本而為說法，是為如來第二之業。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「如來曉因緣，　明眼別報應，</div>
<div class='lg-row'>三世無罣礙，　知眾生所行。</div>
<div class='lg-row'>因當報安樂，　福趣天、世人，</div>
<div class='lg-row'>緣其致苦患、　安住悉知之。</div>
<div class='lg-row'>善、惡所造業，　因獲其果實，</div>
<div class='lg-row'>安住亦了此，　如明珠在掌。</div>
<div class='lg-row'>或為少事業，　所獲無限量，</div>
<div class='lg-row'>是廣、若薄淺，　佛悉知本末。</div>
<div class='lg-row'>或為聲聞施、　若住緣覺乘、</div>
<div class='lg-row'>立於最勝業，　安住悉知之。</div>
<div class='lg-row'>所因造苦行，　或復成安樂、</div>
<div class='lg-row'>從樂而獲苦，　因復住於業、</div>
<div class='lg-row'>或復苦惡行，　反成住於樂、</div>
<div class='lg-row'>或有行善、惡，　報以苦勝患、</div>
<div class='lg-row'>或從苦致苦、　從樂而作樂，</div>
<div class='lg-row'>罪、福為自然，　佛悉知報應。</div>
<div class='lg-row'>三世所展轉，　眾生因緣報，</div>
<div class='lg-row'>佛了以聖慧，　不虛無有異。」</div>
</div></div>
<div class='div-pin'><a id='mulu16' />
<p class='h1'>大哀經了眾生所品第十二</p><p>佛告族姓子：「如來曉於眾生、他人異種所好不同、志學各異、於脫未了，悉知如審。云何知之？或時有人住於貪欲志好恚脫、或復有人住於瞋恚因貪欲脫、或復有人住於愚戇信欲恚脫，如來悉知。</p>
<p>「或復有人住於善德好不善脫、或復有人住於不善志信善道，如來悉知。</p>
<p>「或復有人專精下劣信微妙脫，如來悉知；或復有人專精微妙志好解脫、或復志好專精下劣住於殊特超異之誼、或復住在殊特專精墮在下劣所可好信永在邪業不決了界、或復信樂在不決定成於正業、或有好樂向正定門而得解脫，如來悉知。</p>
<p>「或有信樂當度欲界、或因信樂得度色界、或有好信超于三界、或從信喜耗減緣致殊特、或好殊特致於損耗，如來悉知。</p>
<p>「所可生處其色若干、財業各異、所受不同，所信樂致頂相或得住限，如來悉知。</p>
<p>「如其心所知輒為說法，令斯得解，是為如來第三之業。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「世間志不同、　意所好各異、</div>
<div class='lg-row'>志操不可限，　佛悉知無際。</div>
<div class='lg-row'>佛知志所趣，　或之於信樂，</div>
<div class='lg-row'>住欲、瞋、恚、貪，　或住怒、愚、戇，</div>
<div class='lg-row'>或住癡而欲，　住於善、不善，</div>
<div class='lg-row'>所行特、不特，　安住悉知之。</div>
<div class='lg-row'>因下劣微妙，　志性好幽玄，</div>
<div class='lg-row'>或從殊異業，　專精信解脫；</div>
<div class='lg-row'>或從信下劣，　因致上微妙；</div>
<div class='lg-row'>或從超殊行，　便獲下勝智。</div>
<div class='lg-row'>猶邪不決了，　從不了正受，</div>
<div class='lg-row'>好信度三界，　佛知志所樂。</div>
<div class='lg-row'>所生色若干，　其在中各異，</div>
<div class='lg-row'>從頂異發相，　因信得解脫。</div>
<div class='lg-row'>三界諸眾生，　佛悉知說法，</div>
<div class='lg-row'>隨其應得受，　是為十力業。」</div>
</div></div>
<div class='div-pin'><a id='mulu17' />
<p class='h1'>大哀經號眾種類品第十三</p><p>佛告族姓子：「如來悉知世間眾類若干種形不可計身。云何知之？其身所為積於罪舋，如來悉知；若以其身積累功德，如來悉知；若以其身種于穢惡致無擁護不獲濟界，如來悉知。</p>
<p>「又，如來者，悉知境界、眼界、色界、眼色識界，了其本末根源所起。云何知之？其內則空，於外亦空，內外亦空；耳、鼻、口、身、意亦復如是。意、法、識一切諸界，了其本末所從出也。云何知之？內空、外空、內外皆空。</p>
<p>「地種、水種、火種、風種亦復悉空。云何知之？了如虛空是故知之。亦知欲界、色界及無色界。云何知之？知從想念而致注此有為界、無為界。知有為界無行為想、知無為界不以非行而造想矣、知塵勞界因從客塵致欲之相、知瞋恨界其本清淨鮮潔為相、知於行界從不順念無明為相、知泥洹界因從順念顯明為相。</p>
<p>「世間眾人身所猗界為如是也，所可住界、所催迫、因界現儀、專精其界、從志性界、因界而住、由界而生，如來悉知，隨其所知而應說法，是為第四之業。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「其人中師子，　皆曉了諸界，</div>
<div class='lg-row'>於斯世間人，　從身之所行。</div>
<div class='lg-row'>其界所興起，　廣普不可限，</div>
<div class='lg-row'>安住一切智，　根源所從出。</div>
<div class='lg-row'>罪福所從生、　諸身所因出、</div>
<div class='lg-row'>由緣所可歸、　及身之所生，</div>
<div class='lg-row'>由是界所立，　因得脫諸種，</div>
<div class='lg-row'>咸知如是身，　最勝為大聖。</div>
<div class='lg-row'>眼種亦如是，　色種并意種，</div>
<div class='lg-row'>最勝悉知空，　本淨無憂慼；</div>
<div class='lg-row'>耳鼻亦如斯，　舌種及身界，</div>
<div class='lg-row'>其意法諸種，　當知悉為空。</div>
<div class='lg-row'>地、水、火、風種，　此諸界適等，</div>
<div class='lg-row'>其人中師子，　等解如虛空。</div>
<div class='lg-row'>欲界亦如此，　色無色界然，</div>
<div class='lg-row'>別知是諸界，　因思想成立。</div>
<div class='lg-row'>佛知因客相，　起欲為自然，</div>
<div class='lg-row'>安住解瞋恚，　亦復為本淨。</div>
<div class='lg-row'>分別覺於此，　諸行及無行，</div>
<div class='lg-row'>又復計泥洹，　則無有三想。</div>
<div class='lg-row'>所因界出相，　猶從不解明，</div>
<div class='lg-row'>一切所因出，　如巧師合散。</div>
<div class='lg-row'>是世身無數，　其形為若干，</div>
<div class='lg-row'>佛僉曉了知，　不自念：『我知。』</div>
<div class='lg-row'>猶如於虛空，　十方無邊際，</div>
<div class='lg-row'>其人中師子，　普知諸境界。</div>
<div class='lg-row'>彼最勝聖慧，　極上無崖底，</div>
<div class='lg-row'>眾人所不及，　不能知涯際。</div>
<div class='lg-row'>是為第四誼，　聖人離垢穢，</div>
<div class='lg-row'>善明識諸界，　因開化眾生。</div>
<div class='lg-row'>以律啟悟意，　所作罪福業，</div>
<div class='lg-row'>不復起瞋恚，　其志悉有別。」</div>
</div></div>
<div class='div-pin'><a id='mulu18' />
<p class='h1'>大哀經曉眾生根本品第十四</p><p>佛告族姓子：「如來悉能曉了他人眾生諸根精進。云何曉了？知於眾生軟劣根者若中間、亦復有人諸根通利若殊特根、若下劣根所因其根緣猗思想，其根本際而興情故，從瞋恚際起愚癡原，如來皆知諸根想念為何等類；雜碎之穢起婬、怒、癡，如來至真亦悉知此諸根想念為何等類。其婬、怒、癡因緣諸根而有所為，從不善緣而有此根、或從無智而有此根、或從諸念而有此根，如來悉知。又復如來知眼諸根、耳、鼻、身、口、意亦復如是；男根、女根、命根、樂根、苦根、歡根、恐根、觀根、信根、進根、意根、定根、慧根、無異根，所當知根，悉知此根。其根所由眼根因緣、耳根所住、鼻、口、身諸所根本有所立處，如來悉知；因耳之緣而有鼻根之所立處、從鼻因緣有立舌根、從舌因緣而立身根、從身因緣立於眼根，如來悉知。</p>
<p>「何所眾生因從施根而致應戒，如來悉知；此等諸根增、減、進、退，各為分別演布施事。或有眾生因從戒根而行布施應戒，如來則為演戒本末；或有眾生從忍辱根而應精進，如來即為演忍本末；或有眾生從精進根而應忍辱，如來則為演其精進之本末也；或有眾生因一心根而應智慧，如來則為分別禪思；或有眾生從智慧根而應一心，如來則為分別解說諸根增、減、進、退之原，宣暢智慧。根力、覺意、八由正路、三十七品，亦復如是，具足周審，演其本末靡不究暢，各為一切而令判了。</p>
<p>「或有眾生從聲聞根學緣覺乘，如來知根演聲聞乘；或復有人從緣覺根學聲聞乘，佛知此等諸根所趣則為解說緣覺之乘；或有眾生從大乘根學於聲聞緣覺之乘，如來悉知此等諸根之所歸趣而為斑宣大乘之業；或有眾生各緣異根而學大乘，如來悉知此等諸根各各別異則為解說。無修行根眾生之徒不能修根、不應法器，如來見此不應器者因令學觀；或人修學根順應器，如來覩之懷來應器則以慇懃為說經道。</p>
<p>「如是，族姓子！如來悉知一切眾生他人身根及其異身、諸根所趣、所念不同，識其本末。若不念者，曉知諸根從其比類，知諸人根志操所應、因緣所為。而可化者，方便從誼，坐起經行進退之誼，咸達其根。</p>
<p>「如來悉暢，靡所不通而為宣經，是為如來第五之業。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「知根廣無極，　了眾生志性。</div>
<div class='lg-row'>其根為何類？　最勝悉知行。</div>
<div class='lg-row'>下劣、中、上妙，　諸根佛所知，</div>
<div class='lg-row'>無等倫如是，　從所應解意。</div>
<div class='lg-row'>其際欲惡塵，　其根若薄尠，</div>
<div class='lg-row'>若復性卒暴，　假使懷麁獷。</div>
<div class='lg-row'>勝知之何因？　曉了其本末，</div>
<div class='lg-row'>其不善無別，　所依當解脫。</div>
<div class='lg-row'>從眼、意、男、女，　亦復曉眼根、</div>
<div class='lg-row'>苦樂及歡悅，　何從致憂惱？</div>
<div class='lg-row'>所因觀義道，　精進意慧定，</div>
<div class='lg-row'>及知他餘事，　意勇復如是。</div>
<div class='lg-row'>眼因緣耳處，　成致鼻、耳、舌，</div>
<div class='lg-row'>因身至因緣，　得興立眼耳。</div>
<div class='lg-row'>施根志戒禁，　為說布施事；</div>
<div class='lg-row'>戒根學布施，　為說戒法誼；</div>
<div class='lg-row'>忍根現精進，　為演忍辱事；</div>
<div class='lg-row'>精進現忍辱，　為宣精進事；</div>
<div class='lg-row'>從智根致禪，　為人說智慧；</div>
<div class='lg-row'>從精進致忍，　為人說勤力；</div>
<div class='lg-row'>從禪根致慧，　為人說禪思；</div>
<div class='lg-row'>從慧根致禪，　為人說聖智。</div>
<div class='lg-row'>其聲聞乘根，　而至於緣覺，</div>
<div class='lg-row'>最勝演聲聞，　為捨緣覺義；</div>
<div class='lg-row'>若志緣覺行，　學習聲聞行，</div>
<div class='lg-row'>佛便捨聲聞，　為講緣覺事。</div>
<div class='lg-row'>其根在尊業，　斯人學下劣，</div>
<div class='lg-row'>佛說度無極，　分別捨緣覺。</div>
<div class='lg-row'>見處處有行，　勝觀為分別，</div>
<div class='lg-row'>降以純熟根，　十力為解說。</div>
<div class='lg-row'>眾人以何緣，　諸根所應行？</div>
<div class='lg-row'>知其志性趣，　報應之所為。</div>
<div class='lg-row'>從其盡諸根，　如坐成實本，</div>
<div class='lg-row'>自以智慧明，　是世尊分別。」</div>
</div></div>
<div class='div-pin'><a id='mulu19' />
<p class='h1'>大哀經普遊品第十五</p><p>佛復告族姓子：「如來皆知，普由一切靡所不達，密如有知。云何知之？眾生必救於真諦界。知眾生界或在邪業矣，悉復分別此群生界，必定不定處於邪事報應之力，彼亦如是。其眾生界必在決定，前世宿命、報應之果致此功勳，明識精勤，諸根通利，應當被訓，如來則為廣說經典。此等之類於賢聖說當為應器，如來則觀宿本緣迹尋為如應、為演經道。</p>
<p>「眾生之界在不決定，存因緣力為教授相，宜以戒度尋為訓誨。如應禁戒不得解脫、不致濟度，如來則為誘入無本。</p>
<p>「因緣報應，<span class='corr'>應病</span>與藥。若從如來聽聞經典，奉順道教便致德果，諸佛世尊由此等故興出世間。眾生沒溺，永在邪業未立德本，意劣弱顏不為應器，如來至真為講經道，其不應器令得解脫。如來覩此不應器者觀察護之，以是之故菩薩大士被弘誓鎧而救濟之。</p>
<p>「又復如來則以三事了貪欲者：世尊或以貪欲人故而興出矣、又以貪欲而見繫縛欲令出家故興出矣、或以宿命貪悋緣故而為興出。</p>
<p>「又知瞋恚復有三事：或以瞋恚而見繫縛思想之故，故興出世；或有所願不具足故，故興出世；或有宿世陰蓋所纏故，故興出世。</p>
<p>「知其愚戇當有三事：或有愚戇行無明事、或有貪見身故、或有沈吟之故，如來悉知。</p>
<p>「又如來知則以苦行了本神通，諸根明者因從苦行加痛致神通、懦劣根者以安隱行速成神通、根通利者以勤苦行成神通定、懦劣根者亦因加痛而致神通。以捨因緣行於調和，了別神通，不信於道而不休息，當本加杖令成神通，佛悉知之。</p>
<p>「心性不和，其行促暴，知疾可化令致神通，使無暗冥而歡喜悅。或有行者因集道力使具足成，如來所知，不復勤學；或有所行從修道力而具足成，不因集力；或有所行不因集力、不行道力而具足成；或有所行從合集力亦行道力而具足成；如來悉知。</p>
<p>「或有所行志性和雅，其行不應，如來悉知；或有所行應機成就、性不和雅，或有所行性不和雅、所行不成，或有所行志性和雅、所應成就，如來悉知。</p>
<p>「或有所行其身清淨，心、口不淨；或有所行口言清淨，身、心不淨；或有所行身、口、心淨；或有所行其身、口、心俱不清淨；如來悉知。</p>
<p>「如是之類所可行者，因緣報應所可依倚、所從出生，一切眾生之所行者，如來悉知。</p>
<p>「慧無損耗，普達悉見，是為如來第六之業。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「其有因行者，　如往悉知之，</div>
<div class='lg-row'>決定之種類，　識別眾生界。</div>
<div class='lg-row'>其不決定者，　所行動虛偽，</div>
<div class='lg-row'>不應器如是，　隨邪見之業。</div>
<div class='lg-row'>其貪欲行者，　則有三因緣，</div>
<div class='lg-row'>瞋恚行復三，　愚戇亦如是。</div>
<div class='lg-row'>斯塵欲之界，　無量雜種類，</div>
<div class='lg-row'>世尊悉知之，　所行因緣應。</div>
<div class='lg-row'>所行勤苦事，　謂意聰達者，</div>
<div class='lg-row'>其懦劣之根，　亦復當如是；</div>
<div class='lg-row'>諸根通利者，　因行安隱來，</div>
<div class='lg-row'>世吼悉護知，　如是等無異。</div>
<div class='lg-row'>而行調和者，　而住寂清淨，</div>
<div class='lg-row'>則以因此故，　速得致清淨。</div>
<div class='lg-row'>亦疾成其行，　究竟道調和，</div>
<div class='lg-row'>亦復加疾使，　寂然尋歡悅，</div>
<div class='lg-row'>合集諸所行，　積累其功德。</div>
<div class='lg-row'>或不以行道，　而達於道慧；</div>
<div class='lg-row'>或有從行道，　而獲於成就；</div>
<div class='lg-row'>俱知其二事，　從殊特行成。</div>
<div class='lg-row'>或有修行者，　志性而和調；</div>
<div class='lg-row'>或有應所行，　而不順應行。</div>
<div class='lg-row'>有大人之行，　兩事俱清淨，</div>
<div class='lg-row'>佛普見一切，　無所不曉了。</div>
<div class='lg-row'>或有人作行，　其身修清淨，</div>
<div class='lg-row'>其所言心念，　而不能清淨；</div>
<div class='lg-row'>或復有修己，　身、口行清淨，</div>
<div class='lg-row'>其心之所為，　未曾行清淨；</div>
<div class='lg-row'>或有在世間，　身、口、心清淨；</div>
<div class='lg-row'>眾生之所行，　佛皆見普達。</div>
<div class='lg-row'>或有能成就、　或不能究竟，</div>
<div class='lg-row'>是為安住佛，　第六所了業。」</div>
</div></div>
<div class='div-pin'><a id='mulu20' />
<p class='h1'>大哀經一心定意品第十六</p><p>佛復告族姓子：「如來至真知其一心脫門定意正受之業、塵勞瞋恚之所從發，審如有知。云何知之？眾生塵欲之所繫縛，所因報應而致此緣？當復何緣而致清淨？如來悉知。</p>
<p>「何謂緣報？何謂事業？從不慎念而致緣報，從無明事眾生之類而致欲塵，從無明事而致行矣。從行致識、從識致名色、從名色致六入、從六入致所更、從更致痛、從痛致愛、從愛致受、從受致有、從有致生、從生致老、從老致塵欲，為報應因致事業。因見致愛，從結愛處，是為緣報、是為事業，緣致愛欲塵勞之縛。</p>
<p>「彼復何謂緣報？云何事業令其眾生致於清淨？有二報應及十二事，眾生因此而致清淨。</p>
<p>「何謂為二？一曰、因從他人聞柔順誼，二曰、內自己身如應念法。</p>
<p>「復有二事而致清淨：一曰、而一其心專志學問，心不憒亂，二曰、曉了方便寂然之誼，觀察其源。</p>
<p>「復有二事而致清淨：一曰、知無所來，發動所起，二曰、知無有來，亦無所至。</p>
<p>「復有二事而致清淨：一曰、觀無所生本無處所，二曰、致於滅度亘然寂靜。</p>
<p>「復有二事而致清淨：一曰、其行成就無有不辦，二曰、明慧之事造其正證。</p>
<p>「復有二事而致清淨：一曰、志修道法順入脫門，二曰、其本清淨至度知見。</p>
<p>「復有二事而致清淨：一曰、至滅盡慧而無所著，二曰、無所生慧常無所猗。</p>
<p>「復有二事而致清淨：一曰、則以至誠而致道德，二曰、常以審實獲於成就。</p>
<p>「是二報應及二業清淨眾生，如來悉知。</p>
<p>「又塵勞結方便無量，清淨方便亦復無限；又其塵勞而致清淨便近成就，因審觀故；又淨方便，隨塵勞行而漸近法，攝其慢者。如來聖慧悉達知此，拔其因緣。此，族姓子！如來之慧寂然於欲澹泊。</p>
<p>「諸惡、不善之法興行俱念忽靜安隱，行第一禪以能一心住寂滅界靜然正受；從第一禪起，修八解門反覆逆順而修正受，所見皆知三昧正受，顯示平等又現定意。如來三昧無所畏難、無能壞者；如來三昧無有因緣，不從方便。如來常定一心不忘，於諸三昧最為上尊，常住一定。普見一切三昧正受，其心不退未甞增減，其所顯現無有不定。</p>
<p>「如來三昧初無所生、無能觀察，聲聞、緣覺所不能及，過諸菩薩及正真覺；如來三昧無能越者，卓然殊絕、巍巍無量，一切眾生所不能知。</p>
<p>「如來之慧亘然無際，無窮、無極、無可為喻，以權方便開化聲聞令得定意。</p>
<p>「如來悉知了諸緣覺、菩薩行事，隨其應時而教誨之，是為如來第七之業。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「眾生因緣事，　其塵勞愛欲，</div>
<div class='lg-row'>自在悉知之，　其慧無崖底。</div>
<div class='lg-row'>如其行清淨，　及復不清淨，</div>
<div class='lg-row'>佛大慧自在，　悉能曉了此。</div>
<div class='lg-row'>不慎念報應、　因緣生明慧、</div>
<div class='lg-row'>事業無明行、　及其所造作，</div>
<div class='lg-row'>識、名、色如是，　其本情六根，</div>
<div class='lg-row'>世尊悉達之，　因緣所事業。</div>
<div class='lg-row'>其緣勞塵欲，　所貪諸所作，</div>
<div class='lg-row'>覩見其因緣，　事業於欲行。</div>
<div class='lg-row'>思想所縛結，　因是為緣起，</div>
<div class='lg-row'>眾人所住處，　從是致因緣。</div>
<div class='lg-row'>眾人所誓願，　則有二因緣，</div>
<div class='lg-row'>因從人聽者，　慎省受其言。</div>
<div class='lg-row'>內已如應念，　觀諸法悉空，</div>
<div class='lg-row'>彼人致解脫，　生死之江海。</div>
<div class='lg-row'>寂然而觀察，　精勤蠲除二，</div>
<div class='lg-row'>思惟而覩之，　無來、無有去。</div>
<div class='lg-row'>稱量省其源，　無生亦無終，</div>
<div class='lg-row'>彼寂滅入道，　爾乃為清淨。</div>
<div class='lg-row'>常住於正行，　慧者修行三，</div>
<div class='lg-row'>其無放逸者，　遵崇三脫門。</div>
<div class='lg-row'>成於滅盡慧，　至誠逮無生，</div>
<div class='lg-row'>是緣報事業，　清淨興上願。</div>
<div class='lg-row'>最勝一心知，　常三昧正受，</div>
<div class='lg-row'>逮成於寂滅，　意勇復起立。</div>
<div class='lg-row'>觀察而思惟，　一切諸逆、順，</div>
<div class='lg-row'>其佛大法王，　八解門正受。</div>
<div class='lg-row'>則以一定意，　致無量億定，</div>
<div class='lg-row'>無等倫悉見，　其行而普平。</div>
<div class='lg-row'>其心定所行，　道法無窮極，</div>
<div class='lg-row'>由是之行故，　勝心無所定。</div>
<div class='lg-row'>若聲聞、緣覺，　定意亦如是，</div>
<div class='lg-row'>諸菩薩若茲，　若干種定意，</div>
<div class='lg-row'>安住之意定，　皆超越其上，</div>
<div class='lg-row'>如來所修業，　隨時慧教化。」</div>
</div>
<p class='juan'>大哀經卷第四</p></div>
</div><!-- end of div[@id='body'] -->
</body></html>