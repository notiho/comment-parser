<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大哀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu8' />大哀經卷第三</p><p class="byline">西晉月氏三藏竺法護譯</p><a id='mulu9' />
<p class='h1'>大哀品第六</p><p>佛復告總[敖/力]王菩薩：「菩薩有十六事，常以大哀加於眾生。何謂十六？於是菩薩除見貪身，眾生處在若干邪見，則為斷去迷惑疑業，為說經法，是為菩薩興發大哀愍於眾生。</p>
<p>「眾生處在虛偽顛倒——非常想常、苦想為樂、無身想身、空有淨想——當為蠲除此顛倒行，菩薩於彼興發大哀為說經典。</p>
<p>「眾生處在計有吾我——一切無形而想有形——當為除去吾我之事，菩薩于彼興發大哀頒宣經道。</p>
<p>「於此眾生處在五蓋而自覆蔽，墮在欲瘡多所危害，睡寐無明、虛偽狐疑，因緣所覆不了深法；吾當為彼除諸陰蓋，菩薩于彼興發大哀為說經法。</p>
<p>「眾生處在六情罣礙——眼見色而想著為文飾，耳聲、鼻香、舌味、身觸、意法而懷想著猗受文飾——當為此等滅除六情，菩薩于彼興發大哀為說經道。</p>
<p>「眾生處在貢高、自大、憍慢求敬，是我自由咄吾志邪，懷害虛偽，餘人卑賤我為尊貴，自說我所行正於尊，復尊經道又勝加復[敖/力]，乃強綺於容色，自計有識而自放恣，永無所獲自謂成就，不賢嫉賢、不聖嫉聖，處於邪見想住正道；吾當為此說除憍慢、貢高、自大，菩薩于彼興發大哀為說經道。</p>
<p>「眾生處在迷惑邪逕，離於聖路；當為除邪顯示聖道，菩薩于彼興發大哀為說經道。</p>
<p>「眾生處在虛偽恩愛之著，貪於妻息、男女、家居、產業，夙夜汲汲無有懈廢；當為除此令脫恩愛，菩薩于彼興發大哀為說經道。</p>
<p>「眾生處在各共諍訟、恚恨不和，懷結瞋怒多所訟理；當為除此鬪諍、瞋恚，菩薩于彼興發大哀為說經道。</p>
<p>「眾生處在惡友所攝、離於善友、興造惡業；當為除此諸惡知識使從善友，菩薩于彼興發大哀為說經道。</p>
<p>「諸天處於慳惜貪餮，不知懈倦，離於聖慧；當為除此慳惜貪餮，興隆聖慧，菩薩于彼興發大哀為說經道。</p>
<p>「眾生處在非誼之業，存有常計斷滅之見；當令入於深奧緣起之業，菩薩于彼興發大哀為說經道。</p>
<p>「眾生處在無明愚冥，猗著我人壽命；當為除去一切邪見，令逮賢聖清淨之眼，菩薩于彼興發大哀為說經道。</p>
<p>「眾生處在娛樂生死，設受五陰、五體之賊；當為除去一切三界之所猗著，菩薩于彼興發大哀為說經道。</p>
<p>「眾生處於魔見繫縛，處於思想計是我所、應與不應；當令解脫魔網繫縛依猗所著，菩薩于彼興發大哀為說經道。</p>
<p>「眾生處在塞無為門、開惡趣戶，故當為闡泥洹之門，菩薩于彼興發大哀為說經道。」</p>
<p>佛言總[敖/力]王菩薩：「是為十六事，菩薩大士興發大哀愍加眾生也。」</p>
</div>
<div class='div-pin'><a id='mulu10' />
<p class='h1'>大哀經開化品第七</p><p>爾時，佛告總[敖/力]王菩薩：「復有三十二事，所修善業除不順教罪惡之業。何謂三十二？</p>
<p>「眾生在於自大睡寐立見己身，則以智慧而化導之使入道義，是為菩薩第一之業。</p>
<p>「志樂於小卑劣之乘、計吾我人，則開化之入於微妙無極大乘。</p>
<p>「眾生若處非法、邪見、計有身者，則開化之，以己所樂正法之義勸助誘之。</p>
<p>「覩於眾生戒不清淨；身業鮮潔，本性和調，則以此業開化眾生。</p>
<p>「見諸眾生墮于邪見、六十二疑，則以正見、賢聖之業化導羣黎而建立之。</p>
<p>「見於眾生存在無明、所念顛倒，則開化之顯示道明，思惟柔順亦復自立於清和義。</p>
<p>「見於眾生遠離法行；身自修法，亦開化人住於正法，而復隨時為演經義。</p>
<p>「見於眾生慳悋所蓋；身心不貪，一切所有皆能惠施，亦能化人惠諸所有。</p>
<p>「見諸眾生犯於諸惡住不謹慎；身奉淨戒，亦化於人立於淨業。</p>
<p>「見於眾生多所諍訟、瞋恚茂盛；身修忍辱、行慈心力，亦復化人奉于慈愍。</p>
<p>「見於眾生處在懈怠多所廢落；身不厭倦，勤行精進，亦復化人夙夜勤力。</p>
<p>「見於眾生其心憒亂而志放逸；身自攝意一心禪思，令不馳逸其意安詳，亦開化人立於庠序。</p>
<p>「見於眾生處於邪<span class='corr'>黠</span>憍慢自大；身修智慧離<span class='corr'>乎</span>愚冥，則以大智而開化之令除闇昧。</p>
<p>「眾生處於非時之行，身則自壞；善權方便修平等行，亦化於人，權謀隨時，奉平等業。</p>
<p>「眾生處於塵欲，所危思想多不淨行；應在不應身已永除恩愛之源，亦以化人除諸瑕穢。</p>
<p>「見於眾生而處貪身來致刑獄繫縛之患；身除貪己眾結之難，亦化眾人捨於貪身一切顛倒。</p>
<p>「見於眾生不調無寂、不順律教，亦未得解；身寂調定、解隨律教，亦化眾人調定順律。</p>
<p>「見於眾生不奉孝順而無反復，壞諸德本；身承孝道，亦修恩義將護善原，勸立眾人使修孝事，常念反復不失德本。</p>
<p>「眾生處於罣礙諸蔽，順從惡教；身度蔽礙，亦化眾人使離罣礙。</p>
<p>「眾生處於非惡之教，不歸先聖、不順眾祐；身奉善命從明智教，亦化眾人順從舊德、咨受先達。</p>
<p>「眾生處於多為無義虛偽之行，汲汲怱怱；身順義理務眾德本，亦復化人令勤修行，立諸善源。</p>
<p>「眾人處於貧匱之行離賢聖財；身修無窮遵於七財，信戒慚愧聞施智慧，亦勸立人<span class='corr'>賢聖</span>七業。</p>
<p>「眾生處於常遭疹疾，攝載四蚖；身修無患安隱無欲，亦化眾人使除諸病永令無難。</p>
<p>「眾生處於若干闇冥離慧光明；身修明曜，化立眾人無極大光。</p>
<p>「眾生處於三界罣礙、生死五趣輪轉無際；身自斷除三界之著，而化眾人隨時拔去三界之結。</p>
<p>「眾人處於左道之業離於右路；身修正道，亦立眾人住于右路。</p>
<p>「眾生處於貪身壽命，不覩患難；身不惜命，見患所由，亦化眾人不猗身命，察知眾難。</p>
<p>「眾生處於離佛法眾；身自修德不斷三寶，化立眾人隨三寶教。</p>
<p>「見於眾生捨<span class='corr'>乎</span>正法；身護經典，亦化眾人將護大典，宣傳佛教立乎正法。</p>
<p>「見於眾生住遠世尊；六思念教，身隨六念，亦化眾人奉六思念。</p>
<p>「見於眾生從於塵勞罪福之業；身離罪塵，亦化眾人使捨殃穢。</p>
<p>「見於眾生而從一切不善之法，普離眾善；身修善法、捨於非法，亦化眾人住於正真柔順之法。</p>
<p>「是，族姓子！菩薩所行平等之業當可所立，能順如此則奉正真無上大業。」</p>
</div>
<div class='div-pin'><a id='mulu11' />
<p class='h1'>大哀經道慧品第八</p><p>佛告總[敖/力]王菩薩言：「又，族姓子！菩薩之業不可稱載。所以者何？計如眾生貪欲諍門，菩薩修業積功累德，合集眾行至初法門。正使，族姓子！江河沙等諸佛世界滿中眾生，皆令成立聲聞、緣覺，悉令此等一切眾生所立善業，不如發意菩薩功勳，百倍、千倍、萬倍、億倍、巨億萬倍，不任為喻。所以者何？自斷本性所習塵欲，聲聞、緣覺住於緣合，菩薩大士蠲除一切眾生塵勞所住緣合故。族姓子！一切眾生所可造業，聲聞、緣覺所立德本，比菩薩業為尊、為最、無有儔匹。所以者何？凡夫愚人習從顛倒不順之業，聲聞、緣覺亦隨緣習，菩薩業者有顛倒功勳無量。以是之故，菩薩大士過於眾生，越於聲聞、緣覺之上。」</p>
<p>於時，總[敖/力]王菩薩聞佛所說，歡喜踊躍，善心生焉，勸助讚善：「世尊所演至未曾有，難及難及。如來乃宣菩薩莊嚴、菩薩光明、菩薩大哀、菩薩化業。唯願世尊、如來、至真垂恩廣覆，重復解說，何因諸佛而於眾生興立大哀？大哀何所比像？其事云何以比之？瑞應云何住在何所？諸佛世尊造業云何？善哉，世尊！如來皆知亦能普見，於諸所造業而覩悉達，惟為我等而分別說。」</p>
<p>佛告總[敖/力]王菩薩：「諦聽善思，如來當說如來大哀、如來造業，所可斑宣。族姓子知！諸佛世尊不興大哀亦不奉行也。所以者何？諸佛世尊常加大哀不捨眾生，從無數功積累已成。猶是之故，不行退轉、不捨眾生，是則名曰如來大哀。其哀無量，不可稱計、難不可當、無可容處、從始至終無能稱載。所以者何？如來得道，常懷大哀愍於眾生，如其佛道，大哀亦如是。</p>
<p>「何謂如來得至佛道？無本、無住乃致大道。於彼何謂而住於本？已計身本，立在不誠思想之源。以是之故，如來隨時合成於道，名曰無本，亦無所住。以是，如來成最正覺，因此達知一切眾生無住、無本。解其所處，當為宣傳如此之誼，令其曉了，以故如來於諸眾生常懷大哀。</p>
<p>「又，族姓子！道者寂然，亦復澹泊。何謂寂然？云何澹泊？於內寂然，於外澹泊。所以者何？其眼者空，察無吾我，亦無所受；眼、耳、鼻、口、身、心亦復空耳，亦無吾我、亦無所受，是為眼空，識別除此不為色逸，是謂寂然；耳、鼻、口、身、意亦復空耳，識別除此不為諸法所見驅使，是謂憺怕。眾生之類不能曉了此寂憺怕，使明識斯，以故如來於諸眾生而懷大哀。</p>
<p>「又，族姓子！道者本淨亦復顯曜。所謂淨者，心本清淨。何謂言曰其本清淨亦復顯曜？所謂淨者，無所著故亦無所犯，等如虛空。空本淨故與空合同，等如虛空故曰空等聚；究竟本淨又極顯曜，以故名曰本淨顯曜。愚癡凡夫不覺其實，反為客塵而見染污，吾當解彼本淨顯曜。是故，如來於諸眾生而懷大哀。</p>
<p>「又，族姓子！道無精進亦無不精進。何謂無精進亦無不精進？攝一切法是則名曰為無精進；已能受習一切法者，如來于彼亦無精進、亦無不進，則度諸瀆。又，如來者，於流諸彼不見此跡彼岸，以故名曰離此彼中。如來至真皆解諸法故成正覺，由是名曰為如來也。是無精進亦無不精進，愚戇凡夫亦不曉了，吾當斑宣令解其意，是故如來於諸眾生而懷大哀。</p>
<p>「又，族姓子！道者無想亦無因緣。何謂無想亦無因緣？其眼於識而無所得。其無想者，不見諸色則無因緣；耳、鼻、口、身、意亦復如是，亦無所得、亦無思想。不見諸法則無因緣，是無想無緣為賢聖行。何謂聖行？其於三界而無所行是賢聖行，其此無行為賢聖行。愚戇凡夫不能曉了此賢聖行，吾當開悟使分別此，是故如來於諸眾生而懷大哀。</p>
<p>「又，族姓子！道者無往、無來、現在，等於三世斷於三場。何謂三場？其心不退遊於過去、亦不馳騁於當來慧、亦不退念於現在事，於心意識而無所住。不想過去、不念當來、不戲現在，等於此三則淨三場。愚癡凡夫不能曉了此賢聖行，吾當開悟使分別此，是故如來於諸眾生而懷大哀。</p>
<p>「又，族姓子！道者無身亦復無數、亦無明識、亦無耳、鼻、口、身、意、識；所識者，無為、無數。所謂無為，不起、不壞、亦無處所，是則名曰離於三相。是以無為如其無為，解了有為亦復俱然。所以者何？一切所有皆為自然、悉無所有，其無所有彼則無二。以故，無身亦復無為。愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道者無所壞跡。何謂為跡？何謂無壞？無本為跡，其無所住曰無所壞；界則為跡，無我無壞；本際為跡，無動無壞；空則為跡，無獲無壞；無想為跡，無念無壞；無願為跡，無處無壞；泥洹為跡，無毀無壞。是無壞跡，愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道不從身而成正覺，亦不從心。所以者何？身者愚騃，如草木、牆壁、瓦石、影譬；心者如幻。其以身、心覺了如此，是名曰道。假有言辭而言興盛，又其道者無有言辭，亦無身、心。法與非法，無道、不道，無誠、無欺。所以者何？道者無言。於一切法而無有道，何所是處？其於言辭而無所說，猶如虛空無有處所，亦無所住、無有言辭；道亦如茲，則無所住亦無文辭。如是，其於諸法審實求道則無文辭，法亦無言。若能曉了諸法無言，是為諸法之所生也。愚戇凡夫未能曉了，吾當開悟使分別此，是故如來於諸眾生而懷大哀。</p>
<p>「又，族姓子！道者無取亦無所依。何謂無取而無所依？斷於眼識而不受色，亦無所得；不依耳、鼻、身、口、意，斷無識者亦無所受、亦無所得。諸法無獲是謂無依，如來以此無受、無依懷來於道致最正覺。眼於受色不以為依，識不退從；耳聲、鼻香、口味、身更、意法亦無所依，識不退從。已不住識，則能分別此一切眾生心之所處。何謂眾生心之所處？眾生心處則有四事。何謂為四？一曰、色心之處，二曰、痛痒，三曰、思想，四曰、生死之處所。彼於處所而無所住，如來明此於無住際。愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道者則空。謂空者，道則為空；所以空者，諸法皆空。如來於彼達無本空，解一切法而致正覺，空亦復空故成正覺。以此一慧則別空事，彼則無二；其無二者，空與道慧則無有二。已無有二，法則無二；已無有二，則無有名、無想，無底、無行，無所流布、所可謂言。所依受者是為歸趣，非真諦誼。何所有法而逮色者？空者曰空，猶如虛空。所言虛空，虛空無言故曰空空，無言亦空。諸法處所為若此也，至於無名，不言有名。如是，無慢無言，處所亦無<span class='corr'>所處</span>，已無慢說、無處所已名亦若茲。所說法者，又計彼法無有言教，亦無不教；一切諸法亦復如斯。生亦復然，無正、無邪。如來無生，曉了無本。如來所知、所解脫者，不解、不縛是謂平等。愚戇凡夫不能曉了，吾當開悟使分別此，是故如來於諸眾生而起大哀。</p>
<p>「又，族姓子！道等如空。其虛空者，無等、無邪；道亦如茲，無等、無邪。計於諸等無成道者，彼無有等、亦無有邪。如來以此無等、無邪解一切法而悉無本，成最正覺，又於諸法而不受正、亦不受邪，如其法數、慧數，亦如承佛聖旨。何謂佛聖法？有所受者故曰為有，是則歸趣無所受者。斯無所有則無有主，以是自然而得逮成。離於自然，後無遊行，亦無有進、亦復無退，是謂進行。有所除斷，如來說法斷如是行。愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道如真跡。何謂真跡？計如道者，色復亦如，無本不退；又如道者，痛、想、行、識亦復無本而不退轉；又如道者，地、水、火、風其種亦如而不退轉；又如道者，眼種、色種及眼識種，耳、鼻、身、口、意法雜種亦復無本而不退轉。諸法所絕使了三際種諸入，如來于彼覺了真諦而成正覺，所曉了者不從顛倒。又如去本，中後亦如，其無本者而不退轉，其本種者則無所生。其他種者亦復無為。中種澹泊，是則名曰如真諦跡。又如一事一切亦如，如一切事一事亦如，如一事者眾多亦然而不可得，是為真諦。愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道者入室則入無室。何謂為室？何謂無室？修行一切諸德善法是曰為室，於一切法而無所獲是曰無室。所以無室，心無所住、無有處所，故曰無室。無想三昧至解脫門，故曰無室；觀察想念稱量、計校越度稱量，故曰有室。其無識業是曰無室，觀察有為故曰有室，觀察無為此則無室。察於無為是則無室，得入無室則為道矣。愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道無穿漏亦無所受。何謂無漏？何謂無受？離於四漏名曰無漏：一曰、欲漏，二曰、有漏，三曰、癡漏，四曰、見漏；離此四漏。所謂無受，離四事受：一曰、受欲，二曰、受有，三曰、受見，四曰、猗戒；離此四受。彼此四受悉歸無明，恩愛所纏，依猗於內，從內發起。如來至真除于內受所生根本，於內清淨，歸趣一切眾生清淨。其內淨者彼無想念，已無想念除於顛倒，唯念柔順不住無明，已不住無明則不復住十二有數，已能不住十二有數則無所生，其無所生彼則寂然，其寂然者彼則無誼，其無誼者乃第一誼，其第一誼乃為究盡，其究盡者彼無人誼，其無人誼無所獲誼，其無獲誼則如來道，是十二緣已了。十二則曰法誼，其法誼者是則名曰覩見緣起，其覩緣起則見於法，其見法者則見如來。如是觀者則無有本。性極本末，有見想乎？何曰所有？於諸所想不興因緣，此謂於想而無因緣；如是察者，乃為正覺如來所解。如是像法普行平等，其所等者亦無偏邪；如是平等無有諸漏，亦無所受。愚戇凡夫不能曉了，吾當開悟使分別此，是故如來於諸眾生而懷大哀。</p>
<p>「又，族姓子！道者清淨，無垢、無染。何謂清淨、無垢、無染？空則清淨，無想離垢，無願無染；無生清淨，無污離垢，無起無染。本性清淨，解脫無染；無遊逸則清淨，亦無輕戲為離垢，寂調則無染。無本為淨，法界顯曜；本際無染，虛空清淨；虛無無垢，慌惚不染。除內為淨，於外無逸，則曰無垢。無內外行則曰無垢，不習諸入則曰無染。慧盡過淨，了淨於當來不起無垢，分別現在住於法界則無所染，是謂清淨、無垢、無染，而平等御於一法矣。至寂然跡，其寂然者則為憺怕，寂然憺怕是謂仁和。是，族姓子！猶如虛空，道亦如之；如其道者，法亦如之；如一切法，眾生亦如；又如眾生，國土亦如；如其國土，泥洹亦如；如泥洹等見於諸法。究盡寂然此已辯矣，於諸部黨而無部黨，是為清淨、無垢、無染。如來於彼於諸色像，了一切法而無色像遂成正覺，觀於一切眾生之界無淨、無垢，於此諸數是則名曰悟寐眾生而懷大哀。</p>
<p>「如來則以善權方便感致梵天，不以無請而轉法輪。於彼應時六萬八千梵天之眾自於天宮忽然不現，在波羅奈鹿苑之中住世尊前，稽首足下勸請世尊令轉法輪：『唯願大聖班宣經道，若說法者多所救濟。』梵天爾時歎此頌曰：</p>

<div class="lg regular" style="margin-left:2em;"><div class='lg-row'>「『正使諸法，　寂然、憺怕，　清淨、鮮潔，</div>
<div class='lg-row'>無垢、無染。　既不可獲，　無音、無作，</div>
<div class='lg-row'>則以道慧，　最勝悉了。　於無數劫，</div>
<div class='lg-row'>造立愍哀，　勤行難量，　精修長久。</div>
<div class='lg-row'>欲得開化，　眾生迷惑，　睡眠來久，</div>
<div class='lg-row'>大愚所蔽。　眾生多有，　曉了積德，</div>
<div class='lg-row'>本以曾修，　故詣最勝。　必當識別，</div>
<div class='lg-row'>殊異尊法，　唯願如來，　時轉法輪。</div>
<div class='lg-row'>已得攝伏，　魔所處場，　尋時開闡，</div>
<div class='lg-row'>於甘露門。　為眾廣演，　賢聖句跡，</div>
<div class='lg-row'>唯願導師，　顯示道逕。　假使正覺，</div>
<div class='lg-row'>矜哀無盡，　垂愍眾人，　轉無思議。</div>
<div class='lg-row'>我身今日，　勸請至尊，　唯聞最上，</div>
<div class='lg-row'>道法之輪。　設使大聖，　懷乎恩慈，</div>
<div class='lg-row'>猶拘那鋡，　佛講說教。　亦如迦葉，</div>
<div class='lg-row'>轉其法輪，　唯願世尊，　頒宣經道。</div>
<div class='lg-row'>譬如天雨，　多所潤澤，　生於藥草，</div>
<div class='lg-row'>及茂五穀；　以大哀雲，　普周世間，</div>
<div class='lg-row'>如來為雨，　正法之水。　從始生時，</div>
<div class='lg-row'>口宣妙言，　聖自發生，　當度眾生。</div>
<div class='lg-row'>群庶悉集，　渴仰飢虛，　唯以法味，</div>
<div class='lg-row'>除其痟渴。』」</div>
</div><p>佛言：「如是，族姓子！其梵天王勸請如來慇懃若茲。又佛正覺不捨大哀，在波羅㮈仙人所止苑園之中，尋時即轉無上法輪。沙門、梵志、諸大魔神、梵天王、世人所不能制，所講經道出非常音，告於三千大千世界比丘拘輪<span class='note-inline'>(晉言本際)</span>第一解法。於時世尊宣乎讚頌：</p>

<div class="lg regular" style="margin-left:2em;"><div class='lg-row'>「『深妙不可獲，　第一無所作，</div>
<div class='lg-row'>拘輪解本際，　不懷於結恨。』</div>
</div><p>「如來說此法輪之經，不可稱計無央數人、眾生之類受教隨律，見於如來興闡大哀；無量無限難不可計會群黎之黨，皆發無上正真道意。</p>
<p>「是，族姓子！諸佛世尊以十六事愍念眾生而懷大哀，常以慈愍未曾忽忘；彼亦無業不懷恐怖。如來所修無極之哀不可稱載，為一一人而造立行，江河沙劫忍在地獄初不退還，以是方便使諸眾生隨律受教賢聖之法。以此比像如來至真為諸眾生——各各一一受形命者——為一一人各各恒河沙劫忍於地獄勤苦之患，欲使眾人隨律受教入賢聖法。如來不以懈倦而厭，不違大哀。族姓子知！諸佛世尊愍哀眾生巍巍如是，常懷大哀。</p>
<p>「又，族姓子！諸弟子、眾聲聞種類志懷恐懼，其所愍哀畏怖如魚，慈猶肌膚；菩薩之慈猶如骨髓；諸佛世尊懷無極哀，常當勸助求於佛慧——化聲聞哀令入道心、奉菩薩哀——諸佛世尊決於道慧故懷大哀。聲聞哀者察於慈心，瞻察開化為菩薩哀，究盡啟導為佛大哀；厭造立行為聲聞哀，精勤轉上為菩薩哀，超越諸行為佛大哀。是，族姓子！諸佛世尊而於眾生常懷大哀，一劫、百劫、千億萬劫為一人故住在世間，劫數難計不可稱載，而於泥洹不永滅度也，必當濟之故。族姓子！當解知此，其佛大聖如來至真在於眾生而懷大哀。」</p>
</div>
<div class='div-pin'><a id='mulu12' />
<p class='h1'>大哀經宣劫世品第九</p><p>佛言：「族姓子！乃往過去久遠之世，不可計會、無能稱載、長遠懸曠不可議劫，爾乃有佛名栴檀香如來、至真、等正覺而出乎世。世界曰香土，劫號上香，其佛壽命千二百六十八萬六千歲，其聲聞眾亦八百六十八萬六千人，諸菩薩眾不可稱限。其如來至真有一毛孔所演妙香熏周三千大千世界，其熏巍巍，資美難量。彼佛世界曾無穢氣，其土所有牆壁、樹木、山陵、谿谷、所有形色，以如來香皆被蒙熏，香氣芬馥不可為喻。以故，世界名曰香土。其有人、眾生，彼佛土皆悉被荷如來聖香，使身、口、意不被殃舋；若有出家在其佛所作沙門者，聞此妙香皆得四禪。其土已更曾與千佛悉同一字，號曰栴檀香。以故，其劫名曰上香。</p>
<p>「栴檀香作佛事竟，然後乃當取般涅槃。臨滅度時察眾生界，何許是人，吾應當化，令隨律教？則道眼見有想無想天而有所化異人——宿世曾以殖眾德本，志在微妙，佛應所化——在彼天上八萬四千劫，在於彼<span class='corr'>竟</span>乃生人間，無有欲塵，聞大乘德，當發無上正真道意志不退轉。時栴檀香如來至真以權方便、懷抱大哀故示因緣，告諸比丘：『今是吾時，當般泥洹，欲取滅度。』於時，其佛興隆大哀，有三昧名曰無厭定意正受，現大滅度，然後廣布舍利，靡不周接。其正法住千八百四十八萬四千歲，斯法開化多所救濟。當爾之世無有像法，彼佛世尊以三昧力等以神足，建立神聖八萬四千劫，在彼沒形而不自現。</p>
<p>「如是，族姓子！於八萬四千劫多所開化。其彼天人在有想無想天竟八萬四千劫壽已，還生人間，生尊者家，年適八歲。是栴檀香如來至真乃從三昧起，在尊者家顯佛身形住諸子前——又其家中餘人不覩——八歲童子獨見之耳。其童子者曾志大乘，如應說法演家患難，咨嗟大道不可稱載。于時童子至心淳和，發於無上正真道意，尋時得成不退轉法。佛見彼心則授其決：過七萬二千阿僧祇劫，當成無上正真之道為最正覺，名曰寶上如來、至真、等正覺、明行成為、善逝、世間解、無上士、道法御、天人師，為佛、眾祐。其餘人者不聞授決，獨此童子一身知耳，本應器故。時萬二千天子聞所授決，淑淳一心發無上正真道意，各自興願：『寶上如來成正覺時，吾等當生於彼佛土，其佛所說必當如願，生乎彼土寶上佛所。』</p>
<p>「時栴檀香佛授諸菩薩莂已乃就泥洹而取滅度，諸天、人民供養舍利。故，族姓子！諸佛世尊大哀具足，巍巍若斯，非聲聞、緣覺地所能及。</p>
<p>「又，族姓子！諸佛聖教若斷絕時，故尋復續立，諸天中天所發眾祐其等功德益加熾盛，所化轉茂至不滅度，思報功祚終不相違而亡失也。」</p>
<p>如來講此大哀誼時，於大會中三分江河沙等眾生之類皆發無上正真道意，減半江河沙等諸菩薩眾逮柔順法忍，江河沙等諸菩薩眾成立大哀，逮得總持如佛世尊，又其法忍名阿惟顏，逮成此忍。</p>
<p>于時眾會聞說此言，歡喜踊躍善心生焉，俱共咨嗟世尊之德，便雨天華供養世尊，樂器自鳴，當是之時莫不亘然。</p>
</div>
<div class='div-pin'><a id='mulu13' />
<p class='h1'>大哀經處處品第十</p><p>佛告族姓子：「何謂如來所作事業？如來事業有三十二。何謂三十二？則以佛無上之慧，處處如有知、非處如有知，有限、無限，有為、無為，靡不通達。彼何謂處？何謂無處？所言非處，無家救濟——身行惡、口言惡、心念惡——欲得可意、所欲必獲、歡悅之報、生於善處，未之有也。所謂處處如有，所望得護——身行善、口言善、心念善——欲得可意、歡悅安隱、恩德之報歸於善處，此事必果。</p>
<p>「其慳貪者欲得財富、犯於禁戒而作眾惡望生天人、懷毒瞋恚欲求端正、懈怠得道、其志迷亂眩惑放逸欲入寂滅、其懷邪智馳騁不正欲得壞除罣礙正處懷來真正，此不可果。施望大富、持戒生人、忍辱端正、精進得度、禪定入寂、正慧聖達，蠲除罣礙所止之處，此事必果。</p>
<p>「又復豫知其犯逆者心不存定、禁戒清淨心常寂然；如行顛倒不能逮得柔順法忍、如篤信空逮得法忍；如狐疑者心不休息、如除結網心得止息。</p>
<p>「知於女人不以此身成轉輪王、天帝、梵天、魔王之主；在世尊前，佛知於女人轉女形已成轉輪王、釋梵、魔天、在世為佛。</p>
<p>「如轉輪王以正治國，慈愍萬民，不行邪惡；民知轉輪王不行抂橫、以邪治邦、侵怨萬民。</p>
<p>「知欝單越人終不犯惡墮苦地獄，知其域人必生天上快樂之處。</p>
<p>「知殺生者欲得長壽、盜竊不失、婬妷化生、妄言求辯、醉酒不亂、兩舌求和、惡口咨嗟、綺語求名、瞋求好顏、諍頌求安、邪見望度，此事未果。慈人不殺欲<span class='corr'>望</span>長壽、清廉不盜、欲望不失、貞潔不婬、忠信不欺、聖慧不醉、不鬪彼此、言和不麁、辭質不飾、忍辱不瞋、放捨不貪、正見不邪，必得長壽、財安不失、妻息貞良、口氣香好、黠慧講誼、眷屬和穆、眾人讚揚、聽採其言、財寶豐饒、莫不瞻顏、世世識道，此事悉果。</p>
<p>「豫知八等不得不至於果證也，知得果證得入於時。</p>
<p>「知於道跡不復往來八反生死，又知往還不復三反而周旋；知於往來二反周旋，棄於五陰而取滅度。</p>
<p>「知於不還不復還反歸於此世，知所在處而取滅度。</p>
<p>「知無所著不復牽連而有處所，知無所著無餘終始。</p>
<p>「知賢聖士不捨佛道歸於異學，知賢聖士當歸命佛不信外道。</p>
<p>「又豫覩知菩薩逮得不起法忍，終不退轉還就小乘無所從生法忍，菩薩必成其道不復迴還。</p>
<p>「豫知菩薩坐佛樹下不成正覺終不起也，坐於樹下成於無上正真之道必果不疑。</p>
<p>「豫知如來道慧廣遠而無罣礙，欲求如來慧不通達而有蔽礙未之有也，欲令如來聖慧損耗而不周普未之有也，世尊道慧懸曠周接靡不通達。</p>
<p>「豫知假使有人欲見佛心未曾有也，如來心者，天上、天下無能見者，知天上、天下欲見佛頂無能堪任覩佛頂者。</p>
<p>「豫知如來常定心未曾忘，普見一切眾生所念。</p>
<p>「豫知佛心未曾罣礙，心常一定見於本際。</p>
<p>「豫知世尊從本已來而無有失，所說至誠、言滿十方、常無口過。</p>
<p>「豫知欲求世尊使有闕漏，諸佛大聖身行清淨超明月珠、日、月、釋梵，虛空清淨無能及者。</p>
<p>「佛——天中之天——道慧超殊，巍巍無侶，不可為喻。</p>
<p>「是，族姓子！如來處處力無限量，所說無際，所暢文字真諦無欺。」</p>
<p>佛於是頌曰：</p>

<div class="lg regular" style="margin-left:1em;"><div class='lg-row'>「地尚可擘裂，　空無動使動，</div>
<div class='lg-row'>欲使佛所說，　無能令有處；</div>
<div class='lg-row'>丈夫尚能化，　令空為五色，</div>
<div class='lg-row'>世尊所說處，　無能令有處。</div>
<div class='lg-row'>佛之所宣暢，　上、下并中間，</div>
<div class='lg-row'>一切悉至誠，　莫能令不及；</div>
<div class='lg-row'>若說非處處，　上、下及中間，</div>
<div class='lg-row'>此事悉真正，　終無有變異。</div>
<div class='lg-row'>曉了其處處，　而為講經法，</div>
<div class='lg-row'>是故實無虛，　悉見心志性。</div>
<div class='lg-row'>異學外道士，　所在皆馳逸，</div>
<div class='lg-row'>用不達處處，　佛正覺無此。</div>
<div class='lg-row'>其知處非處，　隨時度眾生，</div>
<div class='lg-row'>諸佛名稱廣，　尋為說其處。</div>
<div class='lg-row'>眾生無應器，　佛亦觀於彼，</div>
<div class='lg-row'>隨時而觀察，　以何能將養？</div>
<div class='lg-row'>是為第一業，　諸佛殊勝道，</div>
<div class='lg-row'>所作無殃舋，　則以度眾生。</div>
<div class='lg-row'>無量不可計，　說處及非處，</div>
<div class='lg-row'>是為大仙力，　外道無能逮。」</div>
</div>
<p class='juan'>大哀經卷第三</p></div>
</div><!-- end of div[@id='body'] -->
</body></html>