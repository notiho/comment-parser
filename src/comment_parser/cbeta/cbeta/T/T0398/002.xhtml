<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大哀經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu4' />大哀經卷第二</p><p class="byline">西晉月氏三藏竺法護譯</p><a id='mulu5' />
<p class='h1'>無蓋法門品第三</p><p>於是，法[敖/力]王菩薩在於彼會而白佛言：「唯然，世尊！如來境界不可思議，示現建立大聖威光，令諸菩薩永無狐疑，各各修行。唯當宣說無蓋之門大會法品。所以者何？其大會者，今悉集此皆為菩薩，一、被大德鎧不可思議；二、以大神通聖慧娛樂；三、皆有功勳通於十方；四、所修清白心離垢穢；五、以明解脫多所照燿；六、皆為諸佛所見咨嗟宣揚功勳；七、於一切法得尊自在；八、諸度無極越終始岸；九、一切皆從權方便生；十、而悉消化魔業欲塵；十一、降伏一切諸外邪道；十二、皆能分別方便講說章句誼理；十三、慧無罣礙，智度無極，超於彼岸；十四、其意自由，勇步無難，逮聖總持；十五、建立無蓋，辯才無斷；十六、曉了眾生根原所趣——具足、缺漏，備、不備者；十七、察諸眾生從應所解而為說法；十八、所宣經道除眾罪殃而無遺漏；十九、其音隨時柔軟和雅，如哀鸞鳴、猶龍海吼、亦如梵聲；二十、慈愍眾生而示滅度，亦以慈愍令眾得濟；二十一、心常懷執無極之慈；二十二、志性抱念無蓋之哀；二十三、所住堅固而不可動，言行相應；二十四、修立法幢顯示十方；二十五、其志堅強猶如金剛，不可破壞如鐵圍山；二十六、盡建所願不失本誓；二十七、暢入深妙，分別玄奧十二緣起；二十八、蠲除兩際，斷滅常見一切諸見六十二疑所習連著；二十九、亦如大乘群庶法王誘進牽致使入於道；三十、眾庶大導將致無難；三十一、從無央數劫好樂法寶，合集智慧；三十二、為大醫王療眾人病，滅除眾生無色塵勞蓄滯之病<span class='corr'><span class='note-inline'>(第三十三、法經本闕)</span></span>；三十四、此諸菩薩大師子王所撫育子；三十五、一切諸行、若聽異音、聞說如來秘密之誼亦不恐懼；三十六、而以相好莊嚴其身；三十七、皆以大哀具足祠祀；三十八、其心勇猛不懷怯弱；三十九、降伏四魔愛欲境界；四十、善施橋梁，開寤眠寐；四十一、如是根力覺意禪思，解脫定意正受，以善修成所當為業；四十二、常以慇懃欲度眾生；四十三、逮得總持攬制一切；四十四、若利、無利，歎譽、誹謗，有譽、失名，若苦、若樂，於世八事而無所著；四十五、其心得入歡喜悅豫，樂愛經典；四十六、頒宣流布道法之寶；四十七、充滿智慧備悉道空；四十八、其行鮮明猶如蓮華；四十九、蠲除一切諸有為法；五十、其光清淨，覆蔽日、月、釋梵暉曜；五十一、悉已逮得海中三昧；五十二、道御一切諸法之寶；五十三、而於三寶由得自在無能斷截；五十四、明識解說一切諸界；五十五、執持諸佛經典之要；五十六、積累合集無量功德咨嗟之稱；五十七、造立無限功祚智業；五十八、而得親近具足佛慧；五十九、達了當來無央數劫本末之際；六十<span class='note-inline'>(第六十法本內少)</span>。」</p>
<p>法[敖/力]王菩薩白佛言：「如是，世尊！此諸菩薩大士之會功勳若茲，我意大聖，心自念言：『當令世尊為諸菩薩宣無蓋門大會法品，諸菩薩眾所可由生，至未曾有天中之天。諸佛興出多所饒益，則能悅可菩薩大士使得成具。當來菩薩德本明哲，其初發意菩薩清淨行欲成者，令入一乘使不退轉。諸菩薩眾具足佛法，至阿惟顏一生補處，令其果報無所遺失。若有眾生所識分明、志存決定，懷來因緣化使入道；其不決定當令仰入於無極哀，其有眾生永在邪見，為說處所使決其網。樂三乘者因故佛興而自嚴飾，諸天、龍、神、犍沓和、人與非人、世人、阿須輪皆得蒙濟。所以者何？佛興出世實為善哉，如是比像至未曾有難及希有，經典之要現出於世得共覩知。』唯願，大聖！斯等正士發意之頃，建立化變此法高座，一切聲聞及諸緣覺於百千劫所不能逮。吾以是故，心自念言：『難及難及，至未曾有。此人之等乃能施設如是色像神足變化，誰以見此，當復興發聲聞之行、緣覺之心？所以者何？其有初發菩薩心者，過諸聲聞、緣覺之眾。』今欲引喻。譬如，世尊！愚癡之子從生騃冥，捨夜光大寶珠取水精珠，所見顛倒自以為是。眾人所行亦復如是，捨乎大乘，轉求聲聞、緣覺之乘。若復有人至性真實，發無上正真道意，若已發意、甫發意者，亦當不久具足成就如是法要。」</p>
<p>法[敖/力]王菩薩說是語時，彼眾會中三億百千姟天人皆發無上正真道意。</p>
</div>
<div class='div-pin'><a id='mulu6' />
<p class='h1'>大哀經莊嚴法本品第四</p><p>爾時，世尊覩諸菩薩皆來大會——此諸菩薩皆以法故而來集此，悉以執持如來妙藏、宣暢菩薩諸所行、住無蓋法門所由品奧、修御法典——復有光明名無畏辯，應時眉間大人之相放斯光曜，遶諸菩薩七匝已竟，因復遶於總[敖/力]王菩薩身百千匝，尋入總[敖/力]王菩薩之頂。</p>
<p>適蒙此光承佛威神遶諸菩薩百千匝，其光悉照師子之座，其身威儀轉復光曜，光明巍巍益甚加倍踰諸菩薩。</p>
<p>總[敖/力]王菩薩時見如來無極威變，即從座起，偏出右肩，右膝著地，叉手於世尊上虛空之中，化成如來莊嚴寶蓋——佛所建立，琉璃為幢，上至炎天，瑰異琦珍、帝青琉璃、寶藏殊妙而以嚴飾，垂貫真珠繒綵旗幡而為莊校，紫金交露周匝繚遶——覆諸菩薩大會之眾，其蓋廣長大如三千大千世界。如是比像建立寶蓋奉獻如來，雨於天華，威變伎樂而自然鳴。尋時以頌而讚世尊：</p>

<div class="lg regular" style="margin-left:1em;"><div class='lg-row'>「光明普遍靡不見，　目所周悉為顯誼，</div>
<div class='lg-row'>諸法自在權自由，　不可思議趣諸德。</div>
<div class='lg-row'>大聖正士演光明，　其口清淨宣辯才，</div>
<div class='lg-row'>道光繞我百千匝，　在吾頂上沒不現。</div>
<div class='lg-row'>如本意志所懷念，　辯才照明持亦然，</div>
<div class='lg-row'>所知百千勝於前，　用蒙人雄道師恩。</div>
<div class='lg-row'>其身巍巍心清淨，　踊躍以時獲如願，</div>
<div class='lg-row'>乃知正覺慧無量，　其大辯才入我身。</div>
<div class='lg-row'>佛實難及威無極，　其羸劣者不所樂，</div>
<div class='lg-row'>承佛聖旨今悉見，　當復啟問愍眾生。</div>
<div class='lg-row'>諸菩薩眾行所入，　等趣世間而御眾，</div>
<div class='lg-row'>所生光明所變處，　當復諮啟阿惟顏。</div>
<div class='lg-row'>魔眾無量悉來會，　而獨遊步上道乘，</div>
<div class='lg-row'>及餘志求微妙法，　為是等故問最勝。</div>
<div class='lg-row'>當善執持此魔場，　而常諦受斯佛慧，</div>
<div class='lg-row'>今適是時世尊說，　為眾生故開法藏。</div>
<div class='lg-row'>鄙身明智無不及，　人中之尊慧無量，</div>
<div class='lg-row'>能了最勝無限智，　今當啟問無極權。</div>
<div class='lg-row'>世尊聖慧由自在，　本於長夜所修學，</div>
<div class='lg-row'>善遵[敖/力]尊為法王，　惟為頒宣道師行。」</div>
</div><p>總[敖/力]王菩薩以頌讚佛已，白世尊曰：「如來境界不可思議，諸菩薩行莫能稱限，吾及眾會聽察如來、至真、等正覺所說經法未曾厭倦。覩於眾生，最勝世尊行乎大哀，故問此誼。何謂，世尊！菩薩莊嚴而自校飾，以菩薩行而為應誼？何謂菩薩不可思議逮法光明，離於闇冥蔽礙之患，以大法門而為清淨？何謂菩薩在眾生尊，第一大哀修行慈愍，成就所行不捨眾生？何謂菩薩逮佛菩薩所行諸業、所尊正法、不懷惱法？善哉，世尊！願分別說諸佛菩薩之所行住等趣法門。猶如菩薩降伏魔眾、蠲除疑網、入如來界、遊菩薩境，曉了一切眾生志操，心行清淨、攝取佛土、執持魔場、從如來教，而於諸法速得自在無所蔽礙。」</p>
<p>佛告總[敖/力]王菩薩：「善哉，善哉！正士！乃能問於如來，欲善決了諸佛菩薩，仁能逮得無量如來所行了了。族姓子！諦聽善思念之，當為汝說。如諸菩薩行及餘菩薩功勳具足，疾逮一切諸法自在。」總[敖/力]王菩薩及諸大眾受教而聽。</p>
<p>佛言：「菩薩有四事莊嚴。何謂四？一曰、戒莊嚴，未曾毀禁；二曰、定意莊嚴，至未曾亂；三曰、智慧莊嚴，心無蔽礙；四曰、總持莊嚴，所聞不忘；是為菩薩四事莊嚴。</p>
<p>「於彼何謂以戒莊嚴？族姓子！知則用一事以戒莊嚴。何謂一？常愍眾生心不懷害，矜哀群黎一切有命，亦敬愛之莫不悅可。</p>
<p>「復有二事以戒莊嚴。何謂為二？一曰、杜塞惡趣，二曰、開善趣門。</p>
<p>「復有三事以戒莊嚴。何謂為三？一曰、身行清淨而無沾污，二曰、口言清淨辭不麁獷，三曰、其心清淨未甞壞亂。</p>
<p>「復有四事以戒莊嚴。何謂為四？一曰、如所志願必果無異，二曰、如所約誓則得成就，三曰、如所慕樂必成無違，四曰、如所圖畫則得超至；是為四。</p>
<p>「復有五事以戒莊嚴。何謂為五？一曰、與禁戒士俱共精修，二曰、習學智慧未曾懈廢，三曰、勤志解脫不懷慢恣，四曰、修度見品未甞休懈，五曰、益加精<span class='corr'>勤</span><span class='corr'>遵</span>於無上無極滅度；是為五。</p>
<p>「復有六事以戒莊嚴。何謂為六？一曰、無所毀犯，亦不懷恨；二曰、無所缺漏，亦不捐棄；三曰、不有沾污，無所損落；四曰、不為瑕疵，修一清淨行；五曰、而博聽受，不從欲穢；六曰、若有所聽，不載仰人；是為六。</p>
<p>「復有七事以戒莊嚴。何謂七？一曰、戒品清淨，二曰、布施清淨，三曰、忍辱清淨，四曰、精進清淨，五曰、禪思清淨，六曰、智慧清淨，七曰、善權清淨而無放逸；是為七。</p>
<p>「復有八事以戒莊嚴。何謂八？一曰、所處具足，二曰、其地究竟，三曰、所御備悉，四曰、性戒周密，五曰、不被燒害得至成就，六曰、佛興出世得無所著，七曰、無蓋普達，八曰、得從善師所問具足；是為八。</p>
<p>「復有九事以戒莊嚴。何謂九？一曰、而於聖慧無所恐懼，二曰、有所覩見而不怯弱，三曰、曉了空慧，四曰、分別善權，五曰、習於清涼而無惱熱，六曰、將護禁戒如蜂採華，七曰、修治其心令無情欲，八曰、其心調和不懷麁獷，九曰、逮得調定中和之地；是為九。</p>
<p>「復有十事以戒莊嚴。何謂十？一曰、莊嚴其身具足諸相；二曰、其口莊嚴，言行相副；三曰、其心莊嚴而無瑕疵；四曰、國土莊嚴具足所願；五曰、開化眾生莊嚴，志性清淨；六曰、所生莊嚴，一切眾惡而無所犯；七曰、菩薩行莊嚴學如來行；八曰、聖慧莊嚴，不懷自大；九曰、道場莊嚴，勸助眾德；十曰、力無所畏，不共法莊嚴，立戒為本，未曾捨禁；是為，總[敖/力]王菩薩！十事莊嚴。」</p>
<p>佛告族姓子：「何謂菩薩定意莊嚴？定有一事。何謂一？常懷慈心愍哀眾生。</p>
<p>「復有二事定意莊嚴。何謂二？一曰、修行威儀禮節，二曰、性行質直而無諂飾。</p>
<p>「復有三事定意莊嚴。何謂三？一曰、無有諛諂，二曰、志性清和，三曰、無有虛偽。</p>
<p>「復有四事定意莊嚴。何謂四？一曰、為人仁調而不佷戾，二曰、不懷毒害見他瑕疵，三曰、不犯禁忌致諸患難，四曰、不從愚戇以趣闇蔽；是為四。</p>
<p>「復有五事定意莊嚴，謂去五蓋。何謂五？一曰、貪欲，二曰、瞋恚，三曰、睡眠，四曰、調戲，五曰、狐疑。</p>
<p>「復有六事定意莊嚴，謂六思念。何謂六？一曰、常念於佛，二曰、常念經法，三曰、常念聖眾，四曰、常念禁戒，五曰、常念布施，六曰、常念諸天。</p>
<p>「復有七事定意莊嚴，謂不捨道心修七覺意。何謂七？一曰、意念覺意，二曰、法覺意，三曰、歡悅覺意，四曰、精進覺意，五曰、信覺意，六曰、定覺意，七曰、護覺意。</p>
<p>「復有八事定意莊嚴，謂八正由路。何謂八？一曰、正見，二曰、正命，三曰、正語，四曰、正業，五曰、正念，六曰、正便，七曰、正意，八曰、正定。</p>
<p>「復有九事定意莊嚴，謂菩薩不捨道心，常立大哀，亦無所住，其心不捨一切眾生。何謂九？一曰、蠲除愛欲，寂滅眾惡不善之業，憺怕、悅安，此念俱行修第一禪；二曰、其人寂除思念所行，其內庠序而為專一，無思、無行，憺怕、悅安，修第二禪；三曰、永觀歡悅離欲之行而常安詳，其身適安猶如聖賢所說、所觀，其意行安修第三禪；四曰、斷除苦樂，究盡往古，憂慼、歡悅觀察於斯，無苦、無樂修第四禪；五曰、皆度一切諸色之想，究暢盡竟性之如地，不復思念若干諸想，遊於無量虛空之慧而為修行；六曰、過於一切虛空諸想，遊無量識，諸識之慧而為修行；七曰、皆越一切諸識智慧，不計有身、不用識慧而為修行；八曰、皆超一切，不用識慧於有想、無想之處而為修行；九曰、皆出一切有想、無想之處，悉入一切思想所愚，定意思惟以為正受，以權方便不於本際而取證也，住於本願開化眾生。</p>
<p>「復有十事定意莊嚴。何謂十？一曰、心無所生不懷瞋恚，二曰、具足寂然之行，三曰、不捨所願，四曰、寂在閑居，五曰、不失德本，六曰、其心憺怕，七曰、身心休息圖度計校，八曰、度安諸法，九曰、心得自在，十曰、得賢聖性；是為十事定意莊嚴。」</p>
<p>佛告族姓子：「何謂菩薩智慧莊嚴？計有一事智慧莊嚴。何謂一？於一切法而不卒暴。</p>
<p>「復有二事智慧莊嚴：一曰、捨於狐疑，二曰、離諸愛處。</p>
<p>「復有三事智慧莊嚴：一曰、斷除愚戇；二曰、燒盡無明，壞諸陰界；三曰、永滅闇冥幽昧之事。</p>
<p>「復有四事智慧莊嚴：一曰、曉斷諸苦，二曰、了絕諸習，三曰、明於造證，四曰、不住由路。</p>
<p>「復有五事智慧莊嚴：一曰、戒禁清淨而無所獲；二曰、定意清淨精度智慧；三曰、解品清淨遊於眾生；四曰、度知見品而為清淨，皆於三世無所罣礙；五曰、法品清淨以用成行。</p>
<p>「復有六事智慧莊嚴：謂淨三場施度無極，淨於己場身如野馬、人場清淨猶等如夢、道場清淨無望報故；戒度無極淨乎三場，身場清淨等如影故、言場清淨如浮響故、心場清淨等如幻故；忍度無極亦淨三場，棄捐麁辭所言清淨，除去冤結常喜諮嗟，若有段段支解其身，觀察法身清淨無穢；進度無極亦淨三場，清淨無厭、好遊生死，覩之如夢，堅強清淨志如金剛故，無應、不應，清淨行者度想著故；寂度無極<span class='corr'>淨</span>乎三場，愚冥清淨退入慧故、棄捐清淨入於諸法無所著故、勤心清淨發神通故；智度無極亦淨三場，四思清淨化眾生故、總持清淨攝正法故、所願清淨嚴佛土故。</p>
<p>「復有七事智慧莊嚴將護其意：一曰、於四意止，不起、不滅；二曰、於四意斷身意憺怕；三曰、其神足者曉了諸根；四曰、其五根者降棄一切諸魔塵勞；五曰、其五力者明曉諸法自然之故；六曰、其覺意者無所不達致未曾有；七曰、其由路者無往、無來，無往來故。</p>
<p>「復有八事智慧莊嚴，謂不失聖慧行權方便：一曰、寂然觀慧而為憺怕，二曰、觀察見於諸法為憺然故，三曰、慧品曉法品故，四曰、界品其性本行等境之故，五曰、曉於諸入本無欲故，六曰、明十二緣曉無我故，七曰、達於誠信永無瞋故，八曰、一切諸法無所破壞如實觀故。</p>
<p>「復有九事智慧莊嚴：一曰、知過去事，本清淨故；二曰、知於當來，未然清淨故；三曰、知於現在，究竟淨故；四曰、知定了了，報應之誼無所失故；五曰、知於未定，導因緣故；六曰、曉處於邪，為開化故；七曰、知佛平等，達法身故；八曰、等於諸法，法無欲故；九曰、諸聖平等，修無為故。</p>
<p>「復有十事智慧莊嚴：一曰、所有如夢，為惑相故；二曰、了如所夢，思想相故；三曰、了如野馬，分別相故；四曰、了如實見，因緣相故；五曰、了如影見，形用事合故；六曰、了如呼響，用雜會故；七曰、了於法界，無壞相故；八曰、了於無本，不住相故；九曰、了於本際，無動相故；十曰、曉於無為，其無為者自然相故。是，族姓子！菩薩所行十事智慧莊嚴。」</p>
<p>佛告族姓子：「何謂菩薩總持莊嚴？以有一事而為莊嚴：其意常達未曾忽忘。</p>
<p>「復有二事總持莊嚴：一曰、懷來道誼，二曰、總攝無違。</p>
<p>「復有三事總持莊嚴：一曰、曉了諸誼，二曰、分別嚴飾美辭，三曰、明誡所歸隨其方便。</p>
<p>「復有四事總持莊嚴：一曰、言無所著，二曰、無剛[革*卯]辭，三曰、所言柔和，四曰、無刺譏辭。</p>
<p>「復有五事總持莊嚴：一曰、諸所聞聲唯歸於誼，二曰、曉諸身識唯歸於慧，三曰、一切經典唯歸經理，四曰、了諸人響唯歸於法，五曰、在於方俗歸度世行。</p>
<p>「復有六事總持莊嚴：一曰、言行相應；二曰、順從至誠，所言清淨；三曰、不懷自大，行無所著；四曰、無有諛諂，言無所失；五曰、修於大哀，如應說法；六曰、方便隨品而為宣說等講俗智。</p>
<p>「復有七事：一曰、其辯才智適發尋對，二曰、辯才應機，三曰、小辯才捷疾，四曰、辯才無礙，五曰、辯才無滯，六曰、辯才無缺，七曰、辯才應誼。</p>
<p>「復有八事總持莊嚴：一曰、曉了諸天所言，二曰、解識諸龍音聲，三曰、明察鬼神言響，四曰、分別揵沓和語，五曰、解阿須倫所詠，六曰、達加留羅辭，七曰、暢真陀羅所言，八曰、識摩睺勒及諸眾生口之所宣。</p>
<p>「復有九事總持莊嚴：一曰、不猗無為，二曰、諸所修行而不怯弱，三曰、勇猛說法，四曰、其智慧聖不為虛偽，五曰、曉了所說廣普具足，六曰、其貢高者順為說法，七曰、得平正者為說質直而開化之，八曰、見有處者為現劫燒，九曰、得境界者隨其學乘而為斑宣。</p>
<p>「復有十事總持莊嚴：一曰、從其志操不為眾生宣麁獷辭；二曰、聞佛說法修習慧明，不復志慕世俗之智；三曰、言不可盡，假一文辭耳；四曰、其無所住為說無處；五曰、說於諸佛諮嗟無量；六曰、棄除惡趣、塵勞、麁辭；七曰、說於滅度不可稱限；八曰、忍於眾生無礙根本；九曰、從佛之教；十曰、忍於分別超異辯才。是，族姓子！菩薩十事總持莊嚴。」</p>
<p>於是，世尊欲重宣此誼令人重解，即說頌曰：</p>

<div class="lg regular" style="margin-left:1em;"><div class='lg-row'>「諸大聖人，　有四莊嚴，　以此應誼，</div>
<div class='lg-row'>尊之上乘。　戒禁、定意、　及最智慧，</div>
<div class='lg-row'>總持如是，　明解分別。　為諸眾生，</div>
<div class='lg-row'>所見欽敬，　其身、口、意，　常以清淨。</div>
<div class='lg-row'>悉斷狐疑，　諸所句跡，　其奉戒者，</div>
<div class='lg-row'>以此莊嚴；　生天世間，　功勳流布，</div>
<div class='lg-row'>其所志願，　輒得成就；　常修正行，</div>
<div class='lg-row'>以行為上，　其奉淨戒，　以此莊嚴。</div>
<div class='lg-row'>其人得近，　速逮定意，　智慧解脫，</div>
<div class='lg-row'>聖慧若茲。　親近無為，　歸此行者，</div>
<div class='lg-row'>戒禁清淨，　斯為莊嚴。　戒無所犯，</div>
<div class='lg-row'>禁不缺漏，　不弄戒法，　性無卒暴，</div>
<div class='lg-row'>名響暢溢，　靡不宣持，　戒清淨者，</div>
<div class='lg-row'>斯為莊嚴。　其戒清淨、　布施鮮潔、</div>
<div class='lg-row'>忍辱清淨、　精進亦然、　一心清淨、</div>
<div class='lg-row'>智慧無異、　善權清淨，　亦無放逸。</div>
<div class='lg-row'>所住堅固，　強不可動，　逮明諦地，</div>
<div class='lg-row'>行不懷恨，　性不舒緩，　志常謹勅，</div>
<div class='lg-row'>戒清淨者，　斯為莊嚴。　其戒茂盛，</div>
<div class='lg-row'>未常退轉，　其心不生，　眾惱煩熱，</div>
<div class='lg-row'>秉意興行，　未曾悔變，　戒清淨者，</div>
<div class='lg-row'>斯為莊嚴。　不恐、不懅，　未曾慷慨，</div>
<div class='lg-row'>其意寂靜，　無能毀稱，　其犯禁者，</div>
<div class='lg-row'>常被繫閉，　戒清淨者，　斯為莊嚴。</div>
<div class='lg-row'>其心修禁，　功勳無極，　志性仁和，</div>
<div class='lg-row'>斯意安調，　則為己身，　莊嚴相好，</div>
<div class='lg-row'>戒清淨者，　斯為莊嚴。　如口所言，</div>
<div class='lg-row'>身行若茲，　莊嚴其口，　所護莊嚴，</div>
<div class='lg-row'>不以欲塵，　嚴飾其心，　戒清淨者，</div>
<div class='lg-row'>斯為莊嚴。　斯人則為，　莊嚴佛土，</div>
<div class='lg-row'>開化眾生，　使入大道。　此明哲者，</div>
<div class='lg-row'>莊挍生處，　以是之故，　不犯眾惡。</div>
<div class='lg-row'>所謂莊嚴，　常奉佛道，　修治最勝。</div>
<div class='lg-row'>於佛道場，　莊嚴諸力，　四無所畏，</div>
<div class='lg-row'>以為莊嚴。　聖慧無慢，　普加慈愍，</div>
<div class='lg-row'>一切眾生。　其明智者，　所見正真，</div>
<div class='lg-row'>無有諛諂，　不懷細碎，　不隨貪欲、</div>
<div class='lg-row'>瞋恚、愚癡，　志性猛毅，　無有五蓋，</div>
<div class='lg-row'>修六思念，　而無放逸。　為七覺意，</div>
<div class='lg-row'>奉道若茲，　稍漸皆惟，　一切定意。</div>
<div class='lg-row'>親近所行，　修乎寂然，　善順隨時，</div>
<div class='lg-row'>不失眾德。　住樂靜思，　所察入亂，</div>
<div class='lg-row'>於道自在，　為賢聖種。　未曾猶豫，</div>
<div class='lg-row'>不達經典，　無有狐疑，　亦無沈吟。</div>
<div class='lg-row'>除去無明，　無有愚冥，　常處至誠，</div>
<div class='lg-row'>明識聖慧。　戒清淨者，　無所逮得，</div>
<div class='lg-row'>智慧最上，　定意清淨。　順從二事，</div>
<div class='lg-row'>解脫清淨，　不懷慢者，　聖慧清淨。</div>
<div class='lg-row'>覩見三世，　度眾為<span class='corr'>慧</span>，　曉了離欲，</div>
<div class='lg-row'>則法清淨。　斯清淨者，　不懷自大；</div>
<div class='lg-row'>其智慧者，　此為莊嚴。　智慧行施，</div>
<div class='lg-row'>以為莊嚴，　若能清淨，　於三品場，</div>
<div class='lg-row'>己身、眾生、　及修道教，　如夢幻化，</div>
<div class='lg-row'>而無所著。　以戒智慧，　而為莊嚴，</div>
<div class='lg-row'>又復淨治，　於三品行。　身行、口言、</div>
<div class='lg-row'>心念亦然，　影像幻化，　亦如浮響，</div>
<div class='lg-row'>是為智慧，　而成莊嚴。　則能清淨，</div>
<div class='lg-row'>於三品事，　無能屈者，　亦不動搖。</div>
<div class='lg-row'>普觀一切，　常察法身，　智慧精進，</div>
<div class='lg-row'>而自莊嚴，　亦復清淨，　於三品事。</div>
<div class='lg-row'>未曾懈惓，　志性堅強，　未常懷應，</div>
<div class='lg-row'>亦無不應。　所以智慧，　一心莊嚴，</div>
<div class='lg-row'>亦以三事，　修行清淨。　其所觀察，</div>
<div class='lg-row'>無有闇昧。　斯明哲者，　興立五通，</div>
<div class='lg-row'>善權智慧，　以莊嚴者，　亦復清淨，</div>
<div class='lg-row'>於三品事。　善受總持，　了平等誼，</div>
<div class='lg-row'>示眾生法，　亦淨佛土。　於四意止，</div>
<div class='lg-row'>志不退轉；　於四意斷，　不行二事。</div>
<div class='lg-row'>身心憺怕，　斯為神足，　曉了一切，</div>
<div class='lg-row'>眾生根原。　於魔、塵欲，　永無所有，</div>
<div class='lg-row'>諸法自在，　隨順決了。　無所從來，</div>
<div class='lg-row'>及致來道，　是為威儀，　智慧莊嚴。</div>
<div class='lg-row'>永致湛然，　為寂禪定，　所觀察者，</div>
<div class='lg-row'>行無崖底。　曉諸陰衰，　修乎法品，</div>
<div class='lg-row'>明識諸界，　猶如虛空。　分別情入，</div>
<div class='lg-row'>空無所有，　法無吾我，　從緣而起。</div>
<div class='lg-row'>曉了真諦，　慧無懷恨、　無恐懼慧，</div>
<div class='lg-row'>因緣隨念。　於三世慧，　無所罣礙，</div>
<div class='lg-row'>明了三聚，　之所歸趣。　曉識三寶，</div>
<div class='lg-row'>則為一相，　其智慧者，　以此莊嚴。</div>
<div class='lg-row'>明曉幻化，　為悉惑相，　恨從惑相，</div>
<div class='lg-row'>譬如若夢；　等如芭蕉，　為悉惑相，</div>
<div class='lg-row'>諸法無會，　猶如影相。　從緣合生，</div>
<div class='lg-row'>如水中月、　亦如呼響，　因對而出。</div>
<div class='lg-row'>其法界者，　慧常無壞；　明了無本，</div>
<div class='lg-row'>智無所住。　法動、無動，　本際常然；</div>
<div class='lg-row'>有為、無為，　此無有二。　深要智慧，</div>
<div class='lg-row'>清淨為道，　是為莊嚴，　諸佛之法。</div>
<div class='lg-row'>其人未常，　意懷惑亂，　懷來遭遇，</div>
<div class='lg-row'>總持經典，　而常解說，　誼理微妙，</div>
<div class='lg-row'>而恒遊步，　滅度之<span class='corr'>慧</span>。　言不卒暴，</div>
<div class='lg-row'>亦無麁獷，　口所宣傳，　無有不可。</div>
<div class='lg-row'>諸所說音，　眾當察誼，　所仰聖慧，</div>
<div class='lg-row'>常以了了。　識經誼理，　靡不聞達，</div>
<div class='lg-row'>以歸於法，　不計有人。　一切諸法，</div>
<div class='lg-row'>度世為要，　以此總持，　而自莊嚴。</div>
<div class='lg-row'>口所頒宣，　常說至誠；　口之所言，</div>
<div class='lg-row'>恒趣平等。　有所為者，　常講經典，</div>
<div class='lg-row'>隨時不虛，　無有為事。　<span class='corr'>斯</span>人興此，</div>
<div class='lg-row'>說其辯才，　速及正慧，　常無罣礙。</div>
<div class='lg-row'>而無所住，　隨順無失，　善自莊嚴，</div>
<div class='lg-row'>如好華鬘。　聞知天、龍　所說言辭，</div>
<div class='lg-row'>鬼神、揵沓、　及阿修倫、　迦留、真陀、</div>
<div class='lg-row'>及摩睺勒，　亦復曉了，　眾生所說。</div>
<div class='lg-row'>此等不來，　在於眾會；　亦復不住，</div>
<div class='lg-row'>而就見之。　此勇猛者，　為頒宣法，</div>
<div class='lg-row'>則以智慧，　而達知之。　其自大者，</div>
<div class='lg-row'>見懷亂意，　覩斯所說，　順從應時；</div>
<div class='lg-row'>自大貢高，　覩其所說，　其懷慢者，</div>
<div class='lg-row'>無有瞋恚。　為分別說，　三乘之教，</div>
<div class='lg-row'>斷諸狐疑，　令無結網，　則得親見，</div>
<div class='lg-row'>佛法正真，　不依仰人，　智慧如是。</div>
<div class='lg-row'>於一切字，　常曉滅盡，　所分別曉，</div>
<div class='lg-row'>誼無質礙。　諮嗟諸佛，　無量功德，</div>
<div class='lg-row'>其逮總持，　以此莊嚴。　毀<span class='corr'>呰</span>塵欲，</div>
<div class='lg-row'>所知無限，　善權方便，　隨時開化，</div>
<div class='lg-row'>曉了一切，　眾生根本，　諸佛所知，</div>
<div class='lg-row'>逮分別辯。　其以總持，　而莊嚴者，</div>
<div class='lg-row'>斯人用此，　稱名普聞。　吾住一劫，</div>
<div class='lg-row'>歌嘆其行，　不能究竟，　斯功德勳。」</div>
</div></div>
<div class='div-pin'><a id='mulu7' />
<p class='h1'>大哀經八光品第五</p><p>世尊復告總[敖/力]王菩薩：「菩薩有八光明，以此光明離不可思議諸闇昧，修清淨行。何謂為八？一曰、念光明，二曰、志光明，三曰、遊光明，四曰、法光明，五曰、慧光明，六曰、至誠光明，七曰、神通光明，八曰、奉行光明；是為菩薩八大光明。</p>
<p>「於彼，何謂念光明？有八事為念光明。何謂八？往古所造眾德之本未曾忘失，所未立德日日積功，如所聞法未曾忘失、逮知誼理分別所趣，不從六界成就念門，斷諸非法具足善德，覩有強心諸佛、世尊所為建立，護持法城志懷于源，逮一切法德諸光明，是故菩薩八事光明。</p>
<p>「曰所志光明復有八事。何謂八？志解誼理不懷嚴飾，志在聖慧不懷識著，志在於法不懷塵欲，志在精進不懷諍訟，志在佛道不懷聲聞、緣覺，志在微妙不懷小乘，志在於佛不懷魔事，志在大慈大哀未曾懷害加於眾生；是為八事所志光明。</p>
<p>「遊光明復有八事。何謂為八？所可遊行常頒宣法，遊知眾生志操所念，所遊之處分別辯慧，所遊之處常解深妙十二緣起，所遊之處有所宣暢亘無不通，所遊之處曉了清淨前後增損，所遊之處普備一切諸佛之法；是為八。</p>
<p>「法光明復有八事。何謂八？其明照世而為解說入於善本，又為眾生演度世法為暢聖慧、詔使令除諸罪之法，無漏法光善宣道教，不住無明及於眾漏見於生死罪福所趣，覩已塵欲光明不墮滅盡而取證也，其光明法善察所趣客塵之源，無為法光心本清淨，自然鮮潔諸法永寂；是為八事。</p>
<p>「慧光明復有八事。何謂為八？一曰、八等光諸道，二曰、諸道跡光慧，三曰、往來光照，四曰、放不還明，五曰、演無著曜，六曰、緣覺威曜，七曰、菩薩慧明，八曰、如來、至真、正覺光明；是為八。</p>
<p>「至誠光明復有八事。何謂為八？其墮滅盡以至誠行照曜於彼，其行誠諦第一道跡慧光照彼，其行誠諦致第二果則以照彼，其行誠諦得第三果亦復照彼，其行誠諦得第四果亦復照彼，其行誠諦得緣覺果亦復照彼，其行誠諦得菩薩忍亦復照彼，其行誠諦成佛、正覺亦復照彼；是為八。</p>
<p>「神通光明復有八事。何謂為八？所謂光明靡所不曜，其天眼者覩諸色像，永寂諸響則以天耳普聞諸音，所念光明識念無央數劫往古行事，本淨光明察覩一切眾生心行如虛空，無礙光明又其神足遊步無限諸佛國土，慧光明者成無漏聖，積德光明開化眾生使修善業，慧業光明決斷一切眾生疑結；是為八事。</p>
<p>「奉行光明復有八事。所謂奉行：一曰、遵修聖慧，二曰、志智慧明，三曰、行正見明，四曰、奉觀察光，五曰、照眾生性曜，六曰、脩其脫心，七曰、無瞋恚心，八曰、遵修其明令永究竟；是為八。」</p>
<p>佛時頌曰：</p>

<div class="lg regular" style="margin-left:1em;"><div class='lg-row'>「以往古淨業，　心初不忽忘，</div>
<div class='lg-row'>意習無所習，　善勸無懈廢。</div>
<div class='lg-row'>所聞未曾忘，　速得解法誼，</div>
<div class='lg-row'>寂然界憺怕，　志強棄非法。</div>
<div class='lg-row'>曉了於念門，　選擇所造業，</div>
<div class='lg-row'>懷勇者覩之，　建立勝自在。</div>
<div class='lg-row'>守護于法城，　等一眾生法，</div>
<div class='lg-row'>智者離諸冥，　利益於群萌。</div>
<div class='lg-row'>逮得光明曜，　無疑決猶豫，</div>
<div class='lg-row'>志強慧自在，　速成至佛道。</div>
<div class='lg-row'>志在於誼理，　不逸存嚴飾，</div>
<div class='lg-row'>慧士不著想，　不猗於文字。</div>
<div class='lg-row'>其志於法者，　善調欲、離癡，</div>
<div class='lg-row'>有志淨善權，　不諍安住道。</div>
<div class='lg-row'>意常存於道，　不念聲緣覺；</div>
<div class='lg-row'>常懷微妙業，　不念於小乘；</div>
<div class='lg-row'>思惟於佛道，　不從諸魔教；</div>
<div class='lg-row'>常懷于大哀，　不嬈於眾生。</div>
<div class='lg-row'>假使所頒宣，　所遊無狐疑，</div>
<div class='lg-row'>隨時化眾生，　所在群萌行。</div>
<div class='lg-row'>所遊分別辯，　彼慧無罣礙，</div>
<div class='lg-row'>明於因緣法，　無有緣起事。</div>
<div class='lg-row'>曉了方便慧，　安住所步頂，</div>
<div class='lg-row'>一切能普入，　諸佛所興法。</div>
<div class='lg-row'>世間法光明，　悉知人民業，</div>
<div class='lg-row'>及度世聖慧，　雄為智慧光。</div>
<div class='lg-row'>所生無罪舋，　大慧修本淨，</div>
<div class='lg-row'>善遵於道路，　常宣無罪業。</div>
<div class='lg-row'>於漏無有漏，　法光明照曜，</div>
<div class='lg-row'>斷一切諸漏，　利潤於眾生；</div>
<div class='lg-row'>於有數無數，　法常遊於慧，</div>
<div class='lg-row'>是無垢離冥，　遊入滅盡行。</div>
<div class='lg-row'>塵勞諸諍訟，　其慧無蔽礙，</div>
<div class='lg-row'>明識眾塵欲，　其心本清淨。</div>
<div class='lg-row'>其智得滅度，　曉不起寂然，</div>
<div class='lg-row'>如是類無限，　大乘光明業。</div>
<div class='lg-row'>彼於八等慧，　遊達于道跡，</div>
<div class='lg-row'>亦曉了往來，　分別於不逮。</div>
<div class='lg-row'>無著及緣覺，　菩薩世吼護，</div>
<div class='lg-row'>慧皆能達此，　所遊解聖賢。</div>
<div class='lg-row'>至誠明無量，　勇猛善修行，</div>
<div class='lg-row'>其逮得果證，　無恚議第一。</div>
<div class='lg-row'>其行至誠者，　入寂第一果、</div>
<div class='lg-row'>第二、三、第四，　逮緣覺之果，</div>
<div class='lg-row'>設有能加精，　逮法忍平等，</div>
<div class='lg-row'>如最勝得道，　至誠皆照彼。</div>
<div class='lg-row'>又其天眼者，　普見十方佛；</div>
<div class='lg-row'>成就於天耳，　聞十方音聲。</div>
<div class='lg-row'>識念那術劫，　前世慧光明，</div>
<div class='lg-row'>隨順知他心，　清淨慧悉照。</div>
<div class='lg-row'>遊億姟佛土，　神足照十方，</div>
<div class='lg-row'>輕舉如虛空，　逮無為之慧。</div>
<div class='lg-row'>功德光無底，　神通益眾生，</div>
<div class='lg-row'>慧界無罣礙，　決群黎狐疑。</div>
<div class='lg-row'>奉行所應誼，　志彊法慧光，</div>
<div class='lg-row'>至成明無限，　則為神通光。</div>
<div class='lg-row'>修行聖智慧，　意廣辯無底，</div>
<div class='lg-row'>等觀於正見，　究竟無結恨。</div>
<div class='lg-row'>其淨於此八，　斯光威無極，</div>
<div class='lg-row'>雖未成佛道，　常行作佛事。」</div>
</div>
<p class='juan'>大哀經卷第二</p></div>
</div><!-- end of div[@id='body'] -->
</body></html>