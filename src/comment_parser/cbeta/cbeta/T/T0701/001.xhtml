<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說溫室洗浴眾僧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 701
<p class='juan'><a id='mulu1' />佛說溫室洗浴眾僧經</p><p class="byline">後漢安息三藏安世高譯</p>
<div class='div-jing'><p>阿難曰：「吾從佛聞如是：</p>
<p>「一時佛在摩竭國因沙崛山中。王舍城內，有大長者奈女之子，名曰耆域，為大醫王，療治眾病——少小好學，才藝過通；智達五經、天文地理——其所治者，莫不除愈，死者更生，喪車得還。其德甚多，不可具陳；八國宗仰，見者歡喜。</p>
<p>「於是耆域夜欻生念：『明至佛所，當問我疑。』晨旦，勅家大小眷屬，嚴至佛所。到精舍門，見佛炳然，光照天地。眾坐四輩，數千萬人，佛為說法，一心靜聽。耆域、眷屬下車直進，為佛作禮，各坐一面。</p>
<p>「佛慰勞曰：『善來，醫王！欲有所問，莫得疑難！』</p>
<p>「耆域長跪白佛言：『雖得生世，為人疎野，隨俗眾流，未曾為福。今欲請佛及諸眾僧、菩薩大士，入溫室澡浴。願令眾生長夜清淨，穢垢消除，不遭眾患。唯佛聖旨，不忽所願！』</p>
<p>「佛告醫王：『善哉，妙意！治眾人病，皆蒙除愈，遠近慶賴，莫不歡喜。今復請佛及諸眾僧，入溫室洗浴，願及十方眾藥療病，洗浴除垢，其福無量。一心諦聽，吾當為汝先說澡浴眾僧反報之福！』</p>
<p>「佛告耆域：『澡浴之法，當用七物，除去七病，得七福報。何謂七物？一者、然火；二者、淨水；三者、澡豆；四者、蘇膏；五者、淳灰；六者、楊枝；七者、內衣。此是澡浴之法。何謂除去七病？一者、四大安隱；二者、除風病；三者、除濕痺；四者、除寒氷；五者、除熱氣；六者、除垢穢；七者、身體輕便，眼目精明。是為除去眾僧七病。如是供養，便得七福。何謂七福？一者、四大無病，所生常安，勇武丁健，眾所敬仰；二者、所生清淨，面目端正，塵水不著，為人所敬；三者、身體常香，衣服潔淨，見者歡喜，莫不恭敬；四者、肌體濡澤，威光德大，莫不敬歎，獨步無雙；五者、多饒人從，拂拭塵垢，自然受福，常識宿命；六者、口齒香好，方白齊平，所說教令，莫不肅用；七者、所生之處，自然衣裳、光飾、珍寶，見者悚息。』</p>
<p>「佛告耆域：『作此洗浴眾僧、開士，七福如是：從此因緣，或為人臣；或為帝王；或為日、月四天神王；或為帝釋、轉輪聖王；或生梵天，受福難量；或為菩薩，發意持地，功成志就，遂致作佛。斯之因緣，供養眾僧，無量福田，旱澇不傷。』</p>
<p>「於是世尊重為耆域而作頌曰：</p>

<div class="lg regular" style="margin-left:2em;"><div class='lg-row'>「『觀諸三界中，　天人受景福，</div>
<div class='lg-row'>道德無限量，　諦聽次說之。</div>
<div class='lg-row'>夫人生處世，　端正人所敬，</div>
<div class='lg-row'>體性常清淨，　斯由洗眾僧。</div>
<div class='lg-row'>若為大臣子，　財富常吉安，</div>
<div class='lg-row'>勇健<span class='corr'>中</span>賢良，　出入無罣礙，</div>
<div class='lg-row'>所說人奉用，　身體常香潔，</div>
<div class='lg-row'>端正色從容，　斯由洗眾僧。</div>
<div class='lg-row'>若生天王家，　生即常潔淨，</div>
<div class='lg-row'>洗浴以香湯，　苾芬以熏身，</div>
<div class='lg-row'>形體與眾異，　見者莫不欣，</div>
<div class='lg-row'>斯造溫室浴，　洗僧之福報。</div>
<div class='lg-row'>第一四天王，　典領四方域，</div>
<div class='lg-row'>光明身端正，　威德護四鎮，</div>
<div class='lg-row'>日月及星宿，　光照除陰冥，</div>
<div class='lg-row'>斯由洗眾僧，　福報如影響。</div>
<div class='lg-row'>第二忉利天，　帝釋名曰因，</div>
<div class='lg-row'>六重之寶城，　七寶為宮殿，</div>
<div class='lg-row'>勇猛天中尊，　端正壽延長，</div>
<div class='lg-row'>斯由洗眾僧，　其報無等倫。</div>
<div class='lg-row'>世間轉輪王，　七寶導在前，</div>
<div class='lg-row'>周行四海外，　兵馬八萬四，</div>
<div class='lg-row'>明寶照晝夜，　玉女隨時供，</div>
<div class='lg-row'>端正身香潔，　斯由洗眾僧。</div>
<div class='lg-row'>第六化應天，　欲界中獨尊，</div>
<div class='lg-row'>天相光影足，　威靈震六天，</div>
<div class='lg-row'>自然食甘露，　妓女常在邊，</div>
<div class='lg-row'>眾德難稱譽，　斯由洗眾僧。</div>
<div class='lg-row'>梵魔三鉢天，　淨居修自然，</div>
<div class='lg-row'>行淨無垢穢，　又無女人形，</div>
<div class='lg-row'>梵行修潔己，　志淳在泥洹，</div>
<div class='lg-row'>得生彼天中，　斯由洗眾僧。</div>
<div class='lg-row'>佛為三界尊，　修道甚苦勤，</div>
<div class='lg-row'>積行無數劫，　今乃得道真，</div>
<div class='lg-row'>金體玉為瓔，　塵垢不著身，</div>
<div class='lg-row'>圓光相具足，　斯由洗眾僧。</div>
<div class='lg-row'>諸佛從行得，　種種不勞勤，</div>
<div class='lg-row'>所施三界人，　無所不周遍，</div>
<div class='lg-row'>眾僧之聖尊，　四道良福田，</div>
<div class='lg-row'>道德從中出，　是行最妙真。』</div>
</div><p>「佛說偈已，重告耆域：『觀彼三界，人天品類，高下長短，福德多少，皆由先世用心不等，是以所受各異，不同如此；受諸福報，皆由洗浴聖眾得之耳！』」</p>
<p>佛說經已，阿難白佛言：「當何名此經？以何勸誨之？」</p>
<p>佛告阿難：「此經名曰『溫室洗浴眾僧經』。諸佛所說，非我獨造；行者得度，非神授與。求清淨福，自當奉行。」</p>
<p>佛說是經竟，耆域、眷屬聞經歡喜，皆得須陀洹道，禮佛求退，嚴辦洗具。眾坐大小，各得道迹，皆共稽首，禮佛而去。</p>
</div>
<p class='juan'>佛說溫室洗浴眾僧經</p>
</div><!-- end of div[@id='body'] -->
</body></html>