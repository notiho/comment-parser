<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說弘道廣顯三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 635
<div class='div-pin'>
<p class='juan'><a id='mulu1' />佛說弘道廣顯三昧經卷第一<span class='note-inline'>(一名入金剛問定意經)</span></p><p class="byline">西晉月氏三藏竺法護譯</p><a id='mulu2' />
<p class='h1'>得普智心品第一</p><p>聞如是：</p>
<p>一時佛遊王舍國鷲山之頂，與大比丘眾千二百五十人，諸菩薩八千人俱。于時世尊！廣為無數百千諸眾而所圍繞敷演說法。</p>
<p>爾時有龍王名阿耨達<span class='note-inline'>(晉言無熱)</span>，宿造德本遵修菩薩堅住大乘，行六度無極，以具滿相勤救眾生化道無極。曾事九十六億諸佛，積累功德不可稱數，執權方便普現五道拔諸愚冥，使修菩薩無欲之行，懷慈四等濟度一切；傷愍罪類故現為龍，化龍億數使免殃行。自處于池率諸眷屬八千萬眾，又將婇女十四萬人，周匝導從調作倡伎，其音和雅乘龍感動，協懷威德神變自由，齎眾雜花奉最妙香，擎持幡蓋而詣世尊。至輒稽首敬問如來，尋以所持香華、雜寶、繒綵、幡蓋，重調音樂欣心敬意，與眾眷屬及諸婇女俱進詣佛，則前長跪肅然叉手，而白佛言：「欲問如來、無著、平等最正覺！菩薩所應行道當云何？唯蒙聽許乃能敢問？」</p>
<p>爾時世尊告龍王曰：「恣汝所問，勿疑勿難所欲，如來、至真、等正覺當隨敷散解釋汝心。」</p>
<p>時阿耨達得為神尊所聽質疑，心益欣悅，而白佛言：「天師最尊人中聖導，猛如師子感變無量，吾問如來普及眾生，亦為菩薩大士之故，為世師者拔過俗法，志行清淨明盡因緣，濟度群生作無請友，心普安救誘育立之，執持無畏、十種力，進伏眾魔降諸外道，心無穢行，被堅金剛大德之鎧，志不有惓，積德因緣不可計量，施、戒、忍、進、定、智已備，心等一切蠲除雜相、棄捐二見，以越智度解因緣法，已入深奧難極之要，去離聲聞、緣一覺念，不捨大乘一切智心，意行堅強常得自在，身淨無垢暉曜明徹，志若虛空，無數諸劫意不惓者，逮獲總持，降除貪穢自大貢高，等如逝者，空、無相、願，以過如住夢幻影響野馬水月，於斯諸法等解不動，重三寶教奉而敬之，轉其法輪而無所礙，欣悅信樂皆自得之。如優曇花億世希出，志靜安獨普有具相，宿樹恭恪明賢大士，尊修上義法住若此，為彼正士故問如來。唯願如來、至真、等正覺！解說菩薩大士所行，得遊法門入金剛德果達深妙，使其修應獲總持場，以四諦行順化聲聞使解要真，導眾緣覺靜起因緣，獎以一心使等正覺，欲達諸法當入大乘，曉入大乘能伏魔場，散棄疑結過度罪惱，普知眾生意志所行，積最辯達布演諸法，隨一切願化示所欲。</p>
<p>「善哉！世尊、如來、無著、平等正覺！廣為賢明大士之故普弘演說，使諸菩薩得致智力；降己自大得法上力；曉解央行不有所造；使得施力，所有無惜惠不望報；使得戒力，等除眾罪而過諸願；使得忍力，於諸苦法受生之處身命無惜；得精進力，積眾德本志常無惓；使得定力，善寂居靜解定要行，使得慧力，而過邪見疑冥昧昧：曉權方便濟度眾生，明了勸助具達五通，天眼無限，徹聽、知心、神足、明宿，以此遊樂。果大辯才，辯才句義無盡不斷，便得總持志無恍忽。令逮海印三昧正定，進隨普智果同一味；得佛志定習樂通行，永常奉尊而無障蔽；逮法志定勉進定意，長久聞法都無限礙；崇眾志定普令一切奉不退眾；得施志定，俗貨法施不有遺惜，具足於戒；行念靜定使速得佛，心而無忘；昇天志定，常念兜述一生補處，志樂菩薩清高之行。」</p>
<p>爾時龍王質疑畢訖，悅心怡懌，重以讚頌啟問世尊：</p>

<div class="lg regular" style="margin-left:1em;"><div class='lg-row'>「大仁願說現世義，　菩薩德行所當入；</div>
<div class='lg-row'>內性志操所應修，　興發何道行云何？</div>
<div class='lg-row'>順導以慈行入悲，　意以度眾護濟念；</div>
<div class='lg-row'>弘化定智使清淨，　願垂哀傷而普說。</div>
<div class='lg-row'>誘眾止意及意斷，　根、力、神足行如是！</div>
<div class='lg-row'>演道七覺散示眾，　願說彼德所應奉。</div>
<div class='lg-row'>施調撿戒德具足，　忍力普行及精進；</div>
<div class='lg-row'>慧志因緣轉無量，　云何度彼蒙說之？</div>
<div class='lg-row'>辯才通達勉愚冥，　志行詳審常清淨；</div>
<div class='lg-row'>諸起生者即覺知，　唯願為諸菩薩說。</div>
<div class='lg-row'>欣悅之德有歡豫，　聖種七財是行最；</div>
<div class='lg-row'>樂遊閑居及修靜，　唯蒙慈尊廣度說。</div>
<div class='lg-row'>辯才行具云何得？　深致總持永安住；</div>
<div class='lg-row'>弘法要說常無斷，　聞輒奉行終不忘。</div>
<div class='lg-row'>寂滅清淨而行觀，　覺意深邃智廣博；</div>
<div class='lg-row'>其慧難究德無邊，　解行云何應菩薩？</div>
<div class='lg-row'>制持魔力與怒意，　毀壞外道眾邪類；</div>
<div class='lg-row'>勇德難動若大山，　月明至遊弘說之。</div>
<div class='lg-row'>曉空無想性所在，　解了野馬及幻法；</div>
<div class='lg-row'>夢想體像計皆無，　唯願世尊指示說！」</div>
</div><p>於是世尊告龍王曰：「善哉善哉！快甚無比，乃自發心啟疑如來。今汝所問承宿功德，已顯大悲為眾志友，不勞生死弗斷三寶。王之質疑用是故也，聞以諦聽受而思惟，吾當廣說菩薩大士應所修行，彼此無限果最要法。」</p>
<p>時龍王言：「大善。世尊！願樂思聽聞輒受行，宣布十方勸進無惓。」</p>
<p>於是世尊答龍王曰：「有一法行，菩薩應者相好備具得諸佛法。何謂為一？造起道意不捨眾生，是謂一行致諸佛法。</p>
<p>「又有三十二事得普智心，當勤樂行專意守習。何謂三十二？御修內性，執上最志，昇行大慈，堅固大悲，志慕無厭，發於精進，仂具猛勵，而德強力。又踰<span class='corr'>踊</span>勢，安靜無煩，為眾忍任，習近善友。專行法事，執御權化，施備忍行，樂於撿戒，諂想已無，滅斷偽侫，言行相應。志存反復，常有愧色，內自慚恥。已調怡悅，根行至信，意而制御，得持功德，志遠小道，樂弘大乘行，觀一切三寶之事使其不斷。是謂，龍王！三十二法，菩薩應此逮普智心。</p>
<p>「又復龍王！有十六事進增普智顯力弘<span class='corr'>軌</span>。何謂十六進普智耶？施行眾濟，具戒無缺，忍應調忍，果上精進，致定諸行，已具智慧。信行悉足，供事如來，遊靜樂閑，備六堅法，有最十善。飾身口意，德具操行，知足樂靜。身三勸彼，修勝定觀諸德得備。是謂十六行法之事，應相祥福演大智心，顯持佛世流化自由。</p>
<p>「又復龍王！其普智心，以二十二事而除邪徑，以其大乘志修普智。何謂二十二事？行過聲聞、緣一覺意，已下貢高，無我自大，消去諂事。抑俗雜言，遠棄非戒，拔恚怒根，免却魔事，除去蔽礙。不章師訓耗滅罪除，省己切惻，不論彼非。習離惡友，遠逆良善。去非六度，又逝貪惜，戒無不消。已棄諍訟，而離懈怠，於迷自正。捨諸無知，斷去無便，却去惡行。是謂菩薩普智釋除二十二邪軌，速應權慧永無懈退。</p>
<p>「又復龍王！二十二踊事，進順隨行得普智心而不可當，諸魔波旬及魔官屬并與外道降而却之。何謂二十二？踊過戒事，踊過於定，亦踊過智而過慧行，踊過權化，亦過大慈，踊過大悲。以要言之，過空、相、願、我、人、壽命，過離眾見及發因緣，過心自淨承覺神聖，過於識念應不應見，過大金剛堅固之行。是謂，龍王！菩薩所行二十二踊法致普智心。一切眾魔及諸魔身并邪、外道不得自在，無敢當者悉降却之。</p>
<p>「又復龍王！其普智心，依二行處致普智心。何謂為二？如其所言修應行處，諸功德本觀道行處。是謂二事普智行處。</p>
<p>「復有二事，其普智心而不可毀。何謂二事？在於眾生無增異心，於諸殃行濟以大悲。是謂二事普智無毀。</p>
<p>「又復龍王！其普智心有二重法而無過者，生死之黨及眾聲聞并諸緣覺無能勝踰。何謂為二？執權方便，深行智慧。是為二事普智重法。</p>
<p>「又有二事休普智心。何謂為二？處毀無疑滯結之心，在在不安樂俗諸樂。是謂二事休普智心。</p>
<p>「復有二事護普智心。何謂為二？不志聲聞、緣覺行地，觀覩大乘至美之德。是謂二事護普智心。</p>
<p>「復有二事妨普智心。何謂為二？志常多侫，內性懷諂。是即二事妨普智心。</p>
<p>「復有二事不妨普智。何謂為二？專修直信，行于無諂。是謂二事不妨普智。</p>
<p>「又有四事蓋普智心。何謂為四？數亂正法，於諸菩薩、賢明達士亦不奉敬，常無恭恪，不覺魔事。是為四事蓋普智心。</p>
<p>「復有四事，於普智心而無其蓋。何謂為四？護持正法，謙恭受聽，尊重菩薩視若世尊，常覺魔事。是為四事普智無蓋。</p>
<p>「又有五事致普智心。何謂為五？所行無望於生死漏用戒德故，不捨一切以大悲故，憎、愛無二身命施故，財利周惠供事法故。是為五事得致普智。</p>
<p>「復有五事進普智心。何謂為五？習善知識，不患生死，志遠無益，去非時心，求諸佛智。是為五事進普智心。</p>
<p>「復有五事在普智心，過諸聲聞、緣覺一覺念。何謂為五？過聲聞脫，過緣覺脫，過眾智心，過諸吾我，又過習結。是為五事過諸行法。</p>
<p>「復有五事於普智心而有其悅。何謂為五？悅過惡道，悅審普智，悅具覺慧，悅戒無厭，悅解眾行。是為五事普智之悅。</p>
<p>「復有五事發普智心，得五力助不溺生死。何謂為五？無其怒恨用忍力故，能滿諸願用德力故，降己自大以智力故，勤勢廣聞用慧力故，過眾恐怯無畏力故。是為五事致諸助力。</p>
<p>「復有五事在普智心得五清淨。何謂為五？體眾穢行淨，諸墮者因緣諸根無惑淨之，隨順諸時以觀淨之，行治於等權道淨之，一切諸法化轉淨之。是為五事普智清淨。</p>
<p>「復有五事得普智明。何謂為五？明解無欲，明己彼心，明於五句，明達慧行，明眼無礙。是為五事致普智明。</p>
<p>「復有五事廣普智心。何謂為五？以其五種、五根、五莖、五枝、五葉、五花、五果。</p>
<p>「何謂為五種？日修志修，而淨內性，等觀人物，求習脫行，弘於權變。是為五種。</p>
<p>「何謂五根？以大慈悲，德本無厭，勸進眾生，使免小乘，不志餘道。是為五根。</p>
<p>「何謂五莖？曉權方便，慧度無極，示導人民，護持正法，等觀喜怒。是為五莖。</p>
<p>「何謂五枝？施度無極，戒度無極，忍度無極，進度無極，定度無極。是為五枝。</p>
<p>「何謂五葉？樂進聞戒，求處空靜，常志出家，心安佛種，所遊無礙。是為五葉。</p>
<p>「何謂五花？得文相具積滿德故，眾好繡備種種施故，七覺財具心無雜故，致有顯辯不蔽法故，深達總持聞無忘故。是為五花。</p>
<p>「何謂五果？昇致戒果，已得度果，達緣覺果，又得菩薩不退轉果，獲佛法果。是曰五果。</p>
<p>「斯謂，龍王！菩薩七五三十五事廣普智樹道寶行也，修應之者得佛不難。」</p>
<p>佛告龍王：「其有菩薩欲受持此普智心樹深妙明顯要行句者，當勤加習普智寶樹。如是龍王！吾視一切諸法功德，莫不由斯寶樹奧義；諸發無上正真道意，悉皆因是普智寶樹至要句也。譬如，龍王！選植樹種，知此已致樹之根、莖、枝、葉、花、果而甚盛茂也。如是，龍王！其有能受普智心種，斯已得致諸佛賢聖最上慧法三十七品。是故，龍王！欲入普智所行功德、欲轉法輪，當受持此，精修誦讀專心習行，廣為一切宣傳布演。如是，龍王，勤受學此。」</p>
<p>當佛說斯普智心品法語之時，諸龍眾中七萬二千，皆發無上正真道意；龍王太子及諸婇女萬四千人，悉皆逮得柔順法忍；五千菩薩承宿德本悉得法忍。</p>
<p>時阿耨達并餘龍王及諸眷屬，自乘神力踊昇虛空，興香之雲忽便普布，調和美香及末栴檀，微雨如來及眾會上。又化琦妙珠交露蓋，遍覆王舍一國境界，而悉歡悅於上歌詠至真如來積祚巍巍聖德無量，列住雲日各現半身光文虛空，一切眾會莫不見者也。</p>
</div>
<div class='div-pin'><a id='mulu3' />
<p class='h1'>清淨道品第二</p><p>於是龍王復白佛言：「甚未曾有。唯然，世尊！乃若如來博為眾生說道俗及心普智心行德所應。又唯，世尊、如來、無著、平等正覺！願演散說菩薩之行，修應清純明賢所由，得道清淨使其終已，長久無垢不中有懈，無惓弗退至得十力、四無所畏，而得具足諸佛之法。」</p>
<p>爾時世尊告阿耨達：「善哉龍王！勤思念行，吾當廣說菩薩大士清淨道品。」</p>
<p>阿耨達曰：「甚善世尊！幸蒙授教，唯願說之。」</p>
<p>於時聖尊告龍王曰：「菩薩行有八直正道，當勤受持。何謂為八？六度無極道，恩行之道，得五通道，行四等道，及八正道，等眾生道，三脫門道，入法忍道。如此，龍王！是為菩薩八正行道。</p>
<p>「何謂菩薩度無極道？度無極道者，諸所布施勸彼普智。何則然者？不以無勸施成普智，其行勸助於德本者，斯得施度無極名目；又及行戒、忍、進、定、智，亦以勸助彼普智心，乃得慧度無極名目，是曰菩薩度無極道。</p>
<p>「恩行道者，含受眾生。何則然者？以彼菩薩演示法度，菩薩行恩含受一切，覆以四恩廣為說法，而使眾生順受戒化。是四恩道。</p>
<p>「神足道者，覩諸佛土天眼徹視，見眾一切生者終者，又見十方諸佛世尊、弟子圍遶，悉見如是；於諸佛土以其天眼，應當所採而採受之。又其天耳聽諸佛言聞輒受行，在於眾生及諸類人，而皆明曉悉了知盡，為隨說法得識宿命，不忘前世所作功德。又具神足遊過無數諸佛國土，應以神足當得度者，輒弘神足而度脫之，是神足應道。</p>
<p>「又何謂為四等行道？其隨修淨梵志中者并及諸餘色像，天子！知彼意行隨順化日，斯則慈悲、是為喜護，建立以道使彼應度。此謂菩薩四等行道。</p>
<p>「其八正道普悉行之，聲聞所由、緣覺依因，大乘亦然！是謂賢聖八直正道。</p>
<p>「何謂心等諸眾生道？當為此興、不為是興，為斯可說、為此不應，是有賢德、此非福人，斯為盡應、此復不應，行等菩薩盡除此意，是謂心等諸眾生道。</p>
<p>「何謂菩薩三脫門道？得致以空斷諸妄見，以其無相除眾念想應與不應，以其無願永離三界。是謂菩薩三脫門道。</p>
<p>「何謂得致法忍之道？受拜菩薩，菩薩自覺行應於忍，得為諸佛世尊所決授者無上正真道意。是謂菩薩不起忍道。</p>
<p>「菩薩致此八直正道，弘化流布權導無礙。」</p>
<p>時佛說是八正道已，二萬四千天龍及人悉逮應此八道行也。</p>
<p>「若是，龍王！菩薩以此八直正道等塗一歸，用無等故，莫有能與菩薩比者，亦無其侶、獨步三界，靜一心時修致慧行，應當所得已自果之，明達諸法而如本無，斯謂如來！是曰龍王八正之道。為彼一切，凡諸若干眾生所行，興種種說，而此要說等同一向以無望說，歸未至說也。</p>
<p>「云何於此道清淨耶？曰：道無垢，用無塵故；是道無瑕，本無念故；是道無冥，慧照明故；是道無著，本清淨故；道常無生，無所滅故；道如永無，本無有故；道無漏穢，三界淨故；是道寂然，過凡行故；道無可至，無有去故；道無所來，無從來故；道恒無住，過諸欲故；道無所處，過眾見故；道無勝者，過諸魔故；道大弘覆，外道不及故；道永離妄，自大者故；道無所容，不修入故；是道極遠，用希望故；道為永離，過愚夫行故；道可果致，修行者故；是道夷易，樂勤行故；道極平坦，住正見故；是道無妨，修無毀故；是道無礙，等正行故；是道無垢，三毒淨故；是道清淨，終無著故。是謂菩薩道之清淨。</p>
<p>「若是菩薩於清淨道務進勤修又應行者，彼於法性已悉清淨，得淨我性亦以而過。法性淨故則數性淨；數性淨故無數性淨；無數淨故得三界淨；三界淨故眼識性淨；眼識淨故意識性淨；意識淨故得空性淨；空性淨故諸法性淨；用是淨故則諸法等等淨；如空空等淨故得眾生淨。以諸淨故便無其二亦不著二，無二淨故則道清淨，以斯言之清淨道也。彼無眾念亦不念道，諸念悉淨若如泥洹，於彼永無，是謂無念。應無所念，無念道者亦無識念，其道都無心意識行，以此言之清淨道也。」</p>
<p>說是清淨道品法時，二萬天人皆得法忍。</p>
<p>時阿耨達復白佛言：「云何，世尊！菩薩大士修是清淨而應向道？」</p>
<p>聖尊告曰：「如是，龍王！菩薩大士欲行斯清淨道意者，當曉淨行，亦使其身、口、意清淨。</p>
<p>「何謂身淨？己身已空，解諸身空；身之寂靜，解諸身寂；身之已脫，解諸身脫；身之怠慢，解諸身怠；身之如影，解諸身影。是謂菩薩清淨道也。又云身淨，身行無生，其有生死觀於無生，彼以無生而等生死，則其知身亦曉身行。何謂身行？去來生法，來無盡法，見在景法，終無盡法。其無盡者，是謂身行。</p>
<p>「又復身法因緣合會，其因緣者，則空無想淡然無念。若此，龍王！是像法觀，斯謂身淨。又若如來身之無漏、不墮三界，觀身無漏如如本無，以無漏身不墮三界。彼無漏身能入生死，其無漏際無惓捨退，以無漏身示現色身。如此現已，亦不念滅身之法本。如如來身淨，眾生身淨、己身亦淨，等如本無，是謂菩薩行應清淨。</p>
<p>「何謂口言為應清淨？一切賢愚言皆清淨。所以者何？用等相故。凡夫劣勢著於音聲，若信不諦憂喜無常，樂於顛倒。觀察眾生無本，都無婬、怒、癡欲。何則然者？以諸字說聲出皆淨，無欲、恚、愚，亦無其著，以此謂之一切言淨。</p>
<p>「以言言之，何者為言？以欲、恚、癡而為言耶？諸垢為言乎？言者無著，不著眼、耳、鼻、口、身、心。所言風像，風動聲出，因緣合會使有聲耳；所言如響，賢愚所言皆同如響；所可言者，不住於內亦不出外，於其中間而不可得，住本所念及其所行，出於言者并所念想無住無想。是謂，龍王。如來所言及其眾生一切音聲皆空、非真，損斯法耳！」</p>
<p>曰：「唯，世尊！如來所言斯不諦耶？」</p>
<p>曰：「是。龍王！如來審諦。所以者何？如來諦故，解知諸法非真非諦。又復龍王！如來所言隨字音聲，皆答眾生一切音聲，爾故眾生亦轉法輪，而亦不知法之義順，以此報應使其行之，隨如等滅眾苦之事曉解諸法，行了如是。眾生音聲已無所住，在諸煩惱而常閑靜，現出欲言於著無著，聲出所言講論談語，其如法者不有違錯，是謂菩薩口言清淨。</p>
<p>「何謂菩薩心為清淨？其心本者不可染污。所以者何？心本淨故。其所可謂客欲垢蔽，菩薩於斯不有所著，了解以權於本自淨。又其心行不撰德本，彼德本者了識心本，以此心行慈及眾生，識了知彼空無我、人，其心德本助<span class='corr'>勸</span>於道知等彼道。觀如是者斯謂心淨。以此淨心，與諸婬、恚、愚行者俱，而永不受欲、怒、癡垢；與操行俱，不著諸穢。是謂菩薩身三清淨。」</p>
<p>說斯清淨道品法時，三萬菩薩逮補生處。</p>
</div>
<div class='div-pin'><a id='mulu4' />
<p class='h1'>道無習品第三</p><p>「又復龍王！其菩薩者乘是淨心，生於欲界而在形界，與諸天俱處眾梵中詳安靜然，在中進止無勝動者；又斯菩薩能降諸天化道以權，或生形界而在欲界，現如有家與諸眾生周旋坐起，不與有勞、弗慢眾生，亦無自輕。彼以斯淨，諸定正受盡自為定，不隨正定而有所生。何則然者？以彼菩薩執權方便心應淨故。若此，龍王！菩薩曉解清淨行者，當修清淨已而習道。</p>
<p>「如是，龍王！菩薩不習以求道習；不習無習以想道習，亦不習於望道之習亦不求習；了解道習不習所生；冀向道習不習行滅而為道習；亦不求習以為道習；不習無習為道之習；不習執捨以習道習；不我人壽，不身無常、不身性苦、不身有我、不身夢幻野馬影響；亦不身空、無相、無願；不身無欲法身習道。以要言旨，身性諸情，亦不興有十二因緣，乃至老死無欲之法，不數無數道無二習，不俗無俗、不漏無漏、不犯無犯，不二之習以求道習。又復諸法無習之習，是道無習，斯謂道習不習之習。如空無習亦不無習，當如此習是道無習；無相、無願，彼不作習亦非無習，當作是習。無[禾*禺]不[禾*禺]諸法無住，勤習如此乃應道習。」</p>
<p>當佛世尊說是清淨行無所習道品法時，三萬二千天及世人悉皆逮得無所從生法樂之忍；五萬天人宿不發心於菩薩者，皆發無上正真道意；七萬菩薩逮得法忍。爾時一切同聲而言：「世尊！其有族姓之子及族姓女，逮聞說是清淨道品無習法者，其值聞已心無驚恐不捨退者，是皆受習如來無上正真道意，得轉諸佛所轉法輪。又唯，世尊！是輩菩薩悉獲無上正真道意，為無量人分布斯法，亦復當坐師子之座，當於天上、天下、人中極師子吼，猶若如今如來之吼，悉降魔眾伏摧外道，顯樹法幡熾法煇明，震雷法鼓已鳴能降法雨。」</p>
<p>爾時世尊見諸天、龍、神之眾，人與非人又及四輩，聞其至說莫不悅懌。於是如來為阿耨達重復弘演，而說頌云：</p>

<div class="lg regular" style="margin-left:1em;"><div class='lg-row'>「道非習可得，　無乃興習想；</div>
<div class='lg-row'>其道行<span class='corr'>如</span>此，　棄離習念行。</div>
<div class='lg-row'>不望求習道，　蕩除眾異想；</div>
<div class='lg-row'>其道都無習，　清淨像明月。</div>
<div class='lg-row'>若有起習想，　無處亦不習；</div>
<div class='lg-row'>已過無習處，　得致最上道。</div>
<div class='lg-row'>道為無我念，　亦不與空習；</div>
<div class='lg-row'>是道無有二，　安快而無上。</div>
<div class='lg-row'>命壽亦如此，　無人及與言；</div>
<div class='lg-row'>其道不有人，　無命亦無住。</div>
<div class='lg-row'>諸有習道者，　而欲住於空；</div>
<div class='lg-row'>斯去聖路遠，　是不應道習。</div>
<div class='lg-row'>道亦無有空，　以捨於有習；</div>
<div class='lg-row'>如本同一相，　永空空於空。</div>
<div class='lg-row'>道為無起相，　亦不有滅相；</div>
<div class='lg-row'>不起亦無滅，　彼悉為道習。</div>
<div class='lg-row'>吾音譬如幻，　解想當如此；</div>
<div class='lg-row'>持想行所習，　道當何從生？</div>
<div class='lg-row'>道為都過俗，　彼不有身習；</div>
<div class='lg-row'>亦無滅身行，　可得致於習。</div>
<div class='lg-row'>是身根之家，　本無所演廣；</div>
<div class='lg-row'>彼不有餘求，　本無不可得。</div>
<div class='lg-row'>其習是道者，　當如如本無；</div>
<div class='lg-row'>如本知本無，　是謂應道習。</div>
<div class='lg-row'>諸法之本無，　所覺若如幻；</div>
<div class='lg-row'>解行而致此，　乃應道之習。</div>
<div class='lg-row'>若其不至道，　所作如不住；</div>
<div class='lg-row'>無能止其行，　佛法不由道。</div>
<div class='lg-row'>若如所習道，　并及與無習；</div>
<div class='lg-row'>所演為如此，　以住於本無。</div>
<div class='lg-row'>有限餘道者，　劣乘之所依；</div>
<div class='lg-row'>是者無上道，　本乘所因由。</div>
<div class='lg-row'>諸興此道者，　以致而無住；</div>
<div class='lg-row'>斯則顯行德，　可致應道習。</div>
<div class='lg-row'>道正而無嶮，　端直且平坦；</div>
<div class='lg-row'>勤親行此道，　永離眾邪迹。</div>
<div class='lg-row'>若如卿龍王！　自住其宮室；</div>
<div class='lg-row'>不動於所處，　降雨充大海。</div>
<div class='lg-row'>大士亦如是！　習道如所行；</div>
<div class='lg-row'>法身而不動，　能滿於智海。</div>
<div class='lg-row'>又如仁龍王！　在於大地上；</div>
<div class='lg-row'>以雨遍充足，　其不有身著。</div>
<div class='lg-row'>菩薩德如斯！　行此之所習；</div>
<div class='lg-row'>用法滿眾生，　其內無所著。</div>
<div class='lg-row'>若如阿耨達！　龍王大神變；</div>
<div class='lg-row'>勝道德如是，　感動普十方。</div>
<div class='lg-row'>眾生墮邪徑，　諸墮受著見；</div>
<div class='lg-row'>其住是道者，　將順度無為。</div>
<div class='lg-row'>已住於斯道，　菩薩果大稱；</div>
<div class='lg-row'>能降魔波旬，　并及邪外行。</div>
<div class='lg-row'>得道如其如，　如道無能動；</div>
<div class='lg-row'>踊過諸俗法，　其行譬蓮花。</div>
<div class='lg-row'>道心無有愚，　是行為住止；</div>
<div class='lg-row'>千數諸眾生，　化度立以道。</div>
<div class='lg-row'>以常住斯道，　得致於五旬；</div>
<div class='lg-row'>神足諸感動，　為眾廣說法。</div>
<div class='lg-row'>諸事悉清淨，　身口及與意；</div>
<div class='lg-row'>當願賢聖道，　人性不可識。</div>
<div class='lg-row'>忍行為無著，　其往所可至；</div>
<div class='lg-row'>斯得如來處，　示道諸眾生。</div>
<div class='lg-row'>生死於至歸，　斯處則如來！</div>
<div class='lg-row'>其往似若至，　此為無所至。</div>
<div class='lg-row'>眾生所可至，　當念彼上處；</div>
<div class='lg-row'>學最佛之道，　遊樂以幻法。</div>
<div class='lg-row'>其作是習道，　弘道之所習；</div>
<div class='lg-row'>彼眾德儀行，　諸佛所稱歎。</div>
<div class='lg-row'>其德無有邊，　終不可極盡；</div>
<div class='lg-row'>如此習道者，　不習亦無住。</div>
<div class='lg-row'>彼處不咎魔，　眾都不著行；</div>
<div class='lg-row'>其順此道者，　不起亦無滅。</div>
<div class='lg-row'>已得意志行，　總持弘大辯；</div>
<div class='lg-row'>施惠及戒忍，　遂增進若海。</div>
<div class='lg-row'>身口穢以無，　心潔乃清淨；</div>
<div class='lg-row'>垢消永無瑕，　修應此道者。</div>
<div class='lg-row'>得昇於知達，　所行習深妙；</div>
<div class='lg-row'>難動惠無即，　守習是道者。</div>
<div class='lg-row'>其諸最正覺，　過去與當來，</div>
<div class='lg-row'>現在亦如是，　致道世所歸。</div>
<div class='lg-row'>彼已離眾難，　值世遭難遇；</div>
<div class='lg-row'>永為諸佛子，　其聞此法者。</div>
<div class='lg-row'>快哉諸眾生，　至善聞斯法；</div>
<div class='lg-row'>真應奉如來，　其樂是經者。</div>
<div class='lg-row'>有曉此道者，　能斷諸情態；</div>
<div class='lg-row'>紹德具眾相，　得應三界將。」</div>
</div>
<p class='juan'>佛說弘道廣顯三昧經卷第一</p></div>
</div><!-- end of div[@id='body'] -->
</body></html>