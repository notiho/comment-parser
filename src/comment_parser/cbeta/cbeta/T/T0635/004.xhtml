<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說弘道廣顯三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu12' />佛說弘道廣顯三昧經卷第四</p><p class="byline">西晉月氏三藏竺法護譯</p><a id='mulu13' />
<p class='h1'>不起法忍品第九</p><p>時阿耨達謂軟首曰：「不起法忍當云何得乎？」</p>
<p>軟首答曰：「忍不生色、痛、想、行、識，是謂菩薩得不起忍。</p>
<p>「又復龍王！菩薩所得不起法忍，等見眾生以致是忍；等彼眾生如其所生；等見眾生亦無有生；等見眾生以如自然；等見一切若如其相，亦不與等而見其等，是謂菩薩等見忍空。</p>
<p>「云何為空？眼以色識、耳之聲識、鼻而香識、口之味識、身所更識、心受法識。如諸情空，其忍亦空、過忍亦空、現忍亦空，如其忍空，眾生亦空。何用為空？以欲為空，恚、怒、癡空，如眾生空，顛倒亦空，欲垢起滅亦悉為空，作是智行，斯謂菩薩。行應不起法忍之者，其等眾生已應向脫。何則如是？又彼菩薩而作是念：『如其以空，至於我垢及諸眾生，空無所有。御欲如此，是欲已脫，於本自無。一切眾生，如此之忍於欲自在，以脫是欲根寂無處，其永不滅無脫不脫，亦無有得至脫者也，若斯永脫則彼是故住處自然。』</p>
<p>「又此，龍王！若有菩薩行應忍者，拔度一切不有其勞。所以者何？見諸眾生本都無縛，於本自脫。彼作此念：『是諸眾生悉著一欲，行者不著而脫本法，一切眾生著其不諦妄想之念，菩薩了此，終始無著已脫法本』。</p>
<p>「又復龍王！得不起法忍菩薩者，雖未得達佛要行處，然是菩薩不住凡夫、學無學處，普入諸處習度無惓，不於欲處有其婬行、恚處不怒、癡處不愚；不於處所以無欲住離眾欲際，御持諸姓導化眾生，自無欲垢貪著穢行。彼於魔界及與佛界，并自然相而無疑惑，亦不念其法性之處。普現於彼眾生之界，了知識處、法非法處，曉入行處以慧而觀。於行之處及生死處，亦不生死入隨生死，所在諸處為造德本守靜不疲，解知生死如無生死，不以賢聖修應而脫。」</p>
<p>時阿耨達謂軟首曰：「如仁軟首而作是言，菩薩不以修應向脫，其曉是學斯則菩薩修應向脫。何謂菩薩修應向脫？」</p>
<p>軟首答曰：「得不退轉，是謂菩薩修應向脫。</p>
<p>「又復龍王！菩薩曉知有念未脫，為諸隨念眾生等故，建立精進化轉無念，言有吾我亦為未脫。</p>
<p>「又復龍王！其菩薩者已無吾我，向諸縛著眾生類故，為起大悲而以度之。彼見生死都無生死，生諸所生以其無生，眾生無生而皆等見，為諸倚著眾生之故現生受身，永無其生亦不有終，是慧菩薩應修向脫，執權而還還住生死，現在所生受身之處，濟化愚冥導以智慧，得免罪苦；菩薩以空故應寂向脫，以權而還反于生死，為諸眾生興發大悲，菩薩無相修應向脫；弘權而還還遊生死，向諸隨念眾生之故為起大悲；菩薩無願修應向脫，執權而還還住生死，為諸隨願眾生之類，向發大悲化行無願脫乎。</p>
<p>「龍王！菩薩解入無所有法，不捨眾生入於無我及人命壽，不忘道場，曉入無量果致大人三十二相，終寂靜寞無寂不寂亦無其亂，等過諸行，無心意識不違本願，昇普智心等離眾念，權曉眾生種種意行，得賢聖者及非賢聖，勤以精進立正聖法無淫泆行，建志不捨，寂與不寂等皆濟度，無念不念，其不整者佛土莊飾嚴整立之，過俗向脫脫不離俗。如是龍王！以執智權有賢聖定，是為菩薩修應向脫。</p>
<p>「譬如，龍王！聲聞之行修應向脫，名曰往還。以成其道，不能前進發於無上、建立大悲而化眾生。如其菩薩亦應修脫無復動搖，成不退轉往還乎。龍王！修應向脫，無疑會當得至道果。又如菩薩修應向脫，都不忘於聲聞之果受菩薩道，以是聲聞修應向脫為有其限，如菩薩者永無其限。譬如龍王！有二匹夫在峻山頂而欲自投，其一人者力贔勇悍，權策通捷宿習機宜，曉了諸變無事不貫，從其峻山而已自投，忽爾復還住彼山頂，由其勇勢爽健猛達，身昇最力輕驫翻疾，強惈所致而使無墮亦不所住。如其一人志怯意弱亦無權謀，於其山上不能自投。如是龍王！其菩薩者於空無相願，觀覩諸法無所作念，如是觀訖，又復能以權慧之力，為眾生故住普智心。其峻山者謂是無數；其慧博達顯大力者，譬執權慧行菩薩也。其修權慧菩薩行者，不處生死不住無為，是謂菩薩披普智鎧。如入死生抽拔眾生，令發菩薩大乘之行；其劣弱者住彼山上不能返還，譬之聲聞不入生死無益眾生。</p>
<p>「若是，龍王！其有菩薩聞是脫慧要行品者，斯輩，世尊！皆得堅固於無上正真道意，疾近佛坐濟度三界。」</p>
<p>說是法時，會中菩薩七千人得不退轉。</p>
</div>
<div class='div-pin'><a id='mulu14' />
<p class='h1'>眾要法品第十</p><p>時阿耨達龍王太子，其名感動，前白佛言：「今吾，世尊！以無貪心自歸三尊，願使是經久住於世，護正法故。唯，世尊！志發無上正真道意，願造斯行樂興達之，得了心本，明曉道本及諸法本，自致成佛最正之覺，當廣宣道化潤眾生。又唯，世尊！其諸菩薩聞此清淨大道法品而不信樂不奉行者，當知斯輩菩薩之類，為魔所<span class='corr'>魘</span>，亦不得疾近普智心行。所以者何？從斯世尊法品要義出生菩薩，自致成佛、伏魔外道，去、來、現在諸佛正覺皆由是法。」</p>
<p>爾時賢者須菩提謂太子：「感動！如仁賢者了解心本、明盡道本及諸法本，若得成其覺諸法者，此何心本而得了耶？」</p>
<p>曰：「其本者，唯，須菩提！是之本者以心本也。」</p>
<p>須菩提曰：「心為何本？」</p>
<p>曰：「本乎婬、怒、癡也。」</p>
<p>曰：「婬、怒、癡為何本耶？」</p>
<p>曰：「以念、無念為本也。」</p>
<p>須菩提曰：「云何，賢者！婬、怒、癡本，為從其無念興起生耶？」</p>
<p>曰：「須菩提！婬、怒、癡本，不念無念亦不生也。又其本者，不起為本。又須菩提！所可言者此何心本？為心本者其本清淨，斯謂心本。如本清淨，彼無婬欲、恚怒、癡垢。」</p>
<p>曰：「族姓子！欲生起生，彼從何生？而常生生如無斷耶？」</p>
<p>曰：「須菩提！其欲當生而已生生，於心本者不有著生。唯，須菩提！若彼心本有其著者，則終無致至清淨者；是故心本都無著也。由是知欲亦為清淨。」</p>
<p>須菩提曰：「云何族姓子！了知欲耶？」</p>
<p>曰：「以因緣之起生也，其無因緣為不有生。唯，須菩提！修淨念者了欲無也。」</p>
<p>須菩提曰：「又云何乎？族姓子！菩薩為應修淨念耶？」</p>
<p>曰：「須菩提！菩薩於行而修諸行，是謂菩薩修淨行者也。唯，須菩提！其有菩薩都為眾生，被大德鎧化至泥洹，等見眾生本如泥洹，是則菩薩修淨念行。唯，須菩提！其菩薩者，為諸聲聞及緣一覺隨應說法，不隨是化，斯謂菩薩修淨念行。唯，須菩提！又彼菩薩自寂其欲、靜眾生欲，是謂菩薩為修淨行。又須菩提！其菩薩者，在於淨念而見不修，又於不淨而見修淨，是謂菩薩修淨行者。」</p>
<p>爾時須菩提謂王太子感動曰：「又云何乎？族姓之子！菩薩於淨而見不修，於其不修見淨修念？」</p>
<p>曰：「須菩提！修淨念者，謂修眼色、耳聲、鼻香、舌味、身更、心所受法，見悉不修、法性無二，謂修。三界不著是菩薩住，住以善權，斯曰修念。菩薩作此行，須菩提！則謂修淨念行者也。」</p>
<p>於是世尊歎太子曰：「善哉善哉！如若正士感動所言，修淨如斯！是為菩薩應修淨行。今若所說皆佛威神，其有菩薩修行如此，是乃應興大乘之行，當知斯輩堅固普智。」</p>
<p>於是太子感動白佛：「云何，世尊！菩薩得以無欲之心應自歸佛？」</p>
<p>曰：「族姓子！若有菩薩了知諸法無我、人、壽，無色無想亦無法相，不於法性而見如來！如是菩薩為應無欲自歸命佛。如如來法彼則法性，如其法性為普所至，有得致是法性之法則知諸法，斯謂菩薩以無欲心應自歸法。其法性者，彼為無數。習無數者即是聲聞。又如菩薩等見無數，於其無數而不有數亦不二者，斯謂菩薩以無欲心應自歸依。」</p>
<p>說是語時，太子感動得柔順忍，來會色、欲諸天、龍、人，聞此法品等二萬眾，皆發無上正真道意。</p>
</div>
<div class='div-pin'><a id='mulu15' />
<p class='h1'>受封拜品第十一</p><p>爾時龍王阿耨達與宮夫人、太子、眷屬俱而圍繞，自歸三尊，都以宮室并池所有，供奉世尊及比丘僧以為精舍，又復言曰：「吾今，世尊！興發是願，從斯大池出流四河充于四海，從其！世尊！四河之流，若龍、鬼、人、飛鳥、走獸，二足、四足有含命類，飲此流者，願其一切皆發無上正真道意。宿不發者，飲此水已使成其行，速在佛座，降却魔眾、伏諸外道。」</p>
<p>時世尊笑。諸佛笑法口出五色，奮耀奕奕光焰無數，震照十方無量佛世，明踰日月、須彌珠寶，諸天、魔宮及釋、梵殿，一切天光盡翳無明。</p>
<p>是時無數億千天眾，莫不懷悅發願聖覺。光徹阿鼻諸大地獄，有被明者尋免眾苦，皆志無上正真道意。還繞世尊乃無數匝，忽從頂入。</p>
<p>爾時賢者名曰披耆<span class='note-inline'>(晉言：辯辭也)</span>，見其光明輒從坐起，整著衣服偏袒右臂，向佛跪膝恭撿又言，歎頌世尊，而以偈曰：</p>

<div class="lg regular" style="margin-left:1em;"><div class='lg-row'>「其色無量見者悅，　人雄至最獨世尊！</div>
<div class='lg-row'>滅除眾冥與大明，　執持威神說笑意。</div>
<div class='lg-row'>百福所詠德七滿，　得智光明演慧行；</div>
<div class='lg-row'>為法上講惟法王，　世尊今笑何瑞應？</div>
<div class='lg-row'>具見誠諦常樂信，　根定寂靜眾權敬；</div>
<div class='lg-row'>化度一切以寂然，　德過無極說笑故。</div>
<div class='lg-row'>梵聲清徹甚軟和，　鸞音商雅踰諸樂；</div>
<div class='lg-row'>眾音備足無缺減，　解散笑故宣布示。</div>
<div class='lg-row'>智脫之明應慧度，　行常清淨樂淡然；</div>
<div class='lg-row'>權曉眾行普智具，　賢聖導王說笑義。</div>
<div class='lg-row'>智辯通達慧無極，　現力無量神足備；</div>
<div class='lg-row'>十力已具普感動，　天師現笑用何故？</div>
<div class='lg-row'>身光無數照杳冥，　大千眾明不能蔽；</div>
<div class='lg-row'>踰越日月及珠火，　威聖之光無等倫。</div>
<div class='lg-row'>功德滿足若如海，　順化菩薩以智明；</div>
<div class='lg-row'>懷慧無限散眾疑，　興發何故而有笑？</div>
<div class='lg-row'>尊度三界無有極，　權道眾生除諸穢；</div>
<div class='lg-row'>能淨欲垢化無餘，　天顏含笑為誰興？</div>
<div class='lg-row'>如來所由普感動，　震動天龍諸鬼神；</div>
<div class='lg-row'>稽首受禮於法王，　蒙說笑意決眾疑。」</div>
</div><p>是時佛告耆年辯辭賢者：「汝見阿耨達不？供如來故造此嚴飾。」</p>
<p>曰：「然。世尊！已而見之。」</p>
<p>曰：「是龍王以於九十六億諸佛，施種德本，今受封拜，如吾前世為定光佛世尊所決：『汝當來世得致為佛，號名能仁如來、無著、平等正覺、通行備足、為最眾祐、無上法御、天人之師，號佛、世尊！』是時龍王為長者子，其號名曰比守陀來<span class='note-inline'>(來丹本未，晉言：淨意)</span>，聞吾受決尋轉興願：『使吾來世得其拜署，若斯梵志，為是定光佛所決也。』爾時淨意長者子者，阿耨達是！又斯龍王當於賢劫中，在此池中莊飾種種，鮮交眾寶若天宮室，當悉進奉賢劫千佛。斯諸如來盡知王意，率皆說此清淨法品，悉坐是處等亦如今；又及如前拘樓秦佛、文尼、迦葉，同共坐此師子之座，及其最後樓至如來，亦當轉此法品要義。無熱龍王當供養賢劫千佛從聞是法，諸佛眾會悉同如今。是阿耨達後無數世，奉諸如來事眾正覺，修梵淨行常護正法勸進菩薩！然後七百無數劫已，當得作佛，號阿耨達如來、無著、平等正覺、通行備足、無上法御、天人之師，為佛、世尊！</p>
<p>「如是賢者！無熱如來得為佛時，其土人民都無貪婬、恚怒、愚癡，永無相侵不相論短。何則然者？以彼眾生志行備故。如是賢者！阿耨達佛、至真、如來，乃當應壽八十億載，弟子之眾亦八十億，如其始會之為清淨，從始至終無異缺減，如此之比數百千會，當有通辯受決菩薩四千億人都悉集會，又諸發意菩薩行者不可計數。</p>
<p>「無熱如來當為佛時，其土清淨紺琉璃為地，天金分錯飾用諸寶，以眾明珠造作樓閣及經行地。彼土眾生若興食想應輒百味，悉得五通。其國處所人民居止，但以珍琦、被服、飲食、娛樂自由，悉如第四兜術天上。彼不二念，又無貪欲婬行之心，而諸眾生法樂自娛，其土人民都無欲垢。若彼如來敷雨法說不有勞想，神變無數以演洪化，宣示經法永無其難，方適說法眾生輒度。何則然者？以彼一切志純熟故。</p>
<p>「又其如來自於三千大千世界，唯一法化無外異道；又若如來欲會眾時，輒放身光盡明其界，彼土人民尋皆有念：『世尊覺來將演法化故揚光耳！』各承佛聖神足飛來詣佛聽法。</p>
<p>「又彼如來終無不定，乘大聖神忽昇空中去地七丈，就其自然師子之座，廣為眾會進講法說，普土見之，譬如覩其日月宮殿明盛滿時。眾生種德故生彼土，其國人民觀於世尊師子之座，懸在虛空而無所著，尋解諸法亦空無著。當爾之時悉得法忍。其如來者但說金剛定入之門，不有聲聞、緣覺雜言。所以唯演金剛定者，譬如金剛所可著處靡不降徹。而彼如來所可說法，亦如金剛，鑽碎吟疑住著諸見。</p>
<p>「如是賢者！阿耨達佛若現滅度，而其世界有尊菩薩，名曰持願，當授其決然後現滅。其佛方滅，持願菩薩即得無上最正之覺，尋補佛處，號曰等世如來、無著、平等正覺！其土所有神通菩薩及上弟子眾會多少，如阿耨達！」</p>
<p>時阿耨達王之太子名曰當<span class='note-inline'>(丹常)</span>信，敬心悅欣，以寶明珠、交露飾蓋進奉如來，叉手白佛：「誰當於時得為持願菩薩者耶？」</p>
<p>是時世尊知王太子當信意向，告阿難曰：「其時持願菩薩大士當補佛處者，今龍王子當<span class='note-inline'>(丹常)</span>信是也！時阿耨達如來方滅，持願菩薩尋昇佛座；又其等世如來、無著、平等正覺方適得佛，亦便轉此法品正要。」</p>
<p>當佛說是封拜品時，四萬菩薩得無從生忍，十方世界來會菩薩、釋、梵、持世、天、龍、鬼神，聞佛說此封拜法已，悉皆喜悅懽心踊躍信樂遂生，五體稽首各還宮殿。</p>
<p>阿耨達王與諸太子眷屬圍遶，勅伊羅蠻龍象王曰：「為如來故造作交露琦珍寶車，使其廣博殊妙無極，當以奉送至真正覺！尋應受教。」輒為如來化作七寶珠交露車，令極高大廣博嚴飾。世尊菩薩及諸弟子悉就車坐，無熱龍王太子眷屬，心懷恭恪手共挽車，從其宮中出于大池，如來神旨忽昇鷲山。</p>
</div>
<div class='div-pin'><a id='mulu16' />
<p class='h1'>囑累法藏品第十二</p><p>於是世尊到鷲山已，即告慈氏、軟首童子并眾菩薩曰：「諸族姓子！以阿耨達所問道品宜重宣廣，使諸未聞而得聞之。」</p>
<p>慈氏、軟首而俱白佛：「唯願如來垂慈當說。」</p>
<p>於時世尊尋輒揚光，光色無數，天地震動至于六反，光明鑠鑠乃曜十方，十方佛土諸尊菩薩神通備者，尋明飛來，到皆稽首各便就坐。王阿闍世、夫人、婇女、太子、眷屬、舉國臣民、長者、居士、梵志、學者，見是光明，又聞如來從無熱還，各捨其事悉詣鷲山，到世尊前肅然加敬叉手為禮，問訊如來：「景福無量乎！」即退還坐觀佛無厭。</p>
<p>如來身光明，悉普至無極世界，諸大地獄眾窈冥處靡不降徹，諸在地獄無不被明。又其光明而出聲曰：「能仁如來於無熱池弘說清淨道品要法，今還鷲山而重演化。」又其音聲徹諸地獄，十方地獄眾生之類，所受苦痛應時得免，悉遙見佛及諸眾會，皆自悲嗟：「嗚呼世尊！吾等受此苦痛無數地獄之酸，六火圍遶燒炙苦毒，鋒瘡萬端鑊湯之難，諸變種種更斯眾痛日月彌遠。善哉世人，值奉如來，稟佛道化得離三苦，吾等宿世雖遇諸佛，不受法化使被眾痛，蒙賴如來所說法品，令諸殃罪而輒微輕。」</p>
<p>當爾之時，十方地獄一切眾生，得萬有億千，悉發無上正真道意，遙承佛聖，皆同聲曰：「一切苦痛本為清淨，其了本者則無顛倒，吾等但坐不了之故，更諸地獄眾苦無數，願使一切速解正真。」</p>
<p>爾時佛告慈氏菩薩、軟首童子及阿難曰：「諸族姓等！當勤受此是經要說，持諷誦讀以宣流布，廣為學者演說斯法，使諸四輩加心專習，是慧要行積辯句義。若族姓子及族姓女，發心怡悅向樂是經，當為斯輩解此奧藏深邃諸義，道之無府眾經所歸，諸佛積要微妙無量，若所授者，當令字句了了分明使無增減。又諸族姓若賢男女，在於過去恒沙諸佛所作功德施行種種，受持諸佛所可說法，一一專習勤心奉行。若復施、戒、忍、進、定、智，行是六度億百千劫，奉是諸佛并眾弟子，衣被、飯食、床臥、醫藥、香華、伎樂，進諸所欲；又造精舍經行之地，奉敬如是不可稱計；至諸世尊般泥洹已，為諸如來起七寶塔，一一供養諸如來塔，香華、伎樂、繒綵、幡蓋、進然香燈，又懸夜光明月諸寶，供養如是極多無數，斯所行德集會計之，都不如是族姓男女逮得一聞此阿耨達龍王所問決諸狐疑法品義也。所以者何？以斯法藏出生諸佛菩薩要行慧之最故，何況奉持、執卷誦讀，以無疑心體解深妙，復以所聞宣示流布，斯諸功德不可測量也。」</p>
<p>是時慈氏、軟首童子、賢者阿難俱白佛言：「甚未曾有。唯然，世尊！又若如來慈降一切興有大悲，乃為十方去來現在菩薩行者、天、龍、鬼神、諸眾生故，弘說是法無極清淨道品之義。又復世尊！若族姓子及族姓女，聞阿耨達龍王所問決狐疑經，不即受持樂習誦讀，又不廣博布示等學，亦不興心勸助之者，當知是輩族姓男女，以為眾魔及魔官屬，并邪外道之所得便，常在羅網結疑中也。」</p>
<p>時佛歎曰：「快哉所言！誘進一切使習斯法，令行應之。」如來又曰：「當以是經數為四輩宣廣說之。」</p>
<p>爾時慈氏、軟首菩薩、賢者阿難皆白佛言：「唯願世尊輒當受持布演是法。又復世尊！此經名何？當云何奉？」</p>
<p>世尊告曰：「斯乎族姓！名『阿耨達龍王所問決諸狐疑清淨法品』，亦名『弘道廣顯定意』，當勤受持斯經之要。又族姓等！是道品者珍護諸法經之淵海也。」</p>
<p>慈氏菩薩、軟首童子及諸來會神通菩薩，釋、梵、持世、天、龍、鬼神同聲白佛：「甚善如來！快說是法。吾等，世尊！在所聚落、國界、縣邑有行是法，當共躬身營護斯輩，其聞此者令無邪便；吾等亦當受持是經，使普流布而常無斷。」</p>
<p>佛歎慈氏、軟首童子并眾菩薩曰：「善哉諸族姓子！卿等所言勸樂將來諸學菩薩，快甚乃爾！」</p>
<p>佛說此已，十方來會神通菩薩七萬二千悉逮顯定；五萬四千天、龍、鬼、人，皆發無上正真道意；五千天人得生法眼。阿耨達龍王、慈氏菩薩、軟首童子、一切菩薩、賢者阿難，來會四輩，及諸天、龍、種種鬼神，人與非人，聞佛說是，莫不歡喜，稽首佛足各便而退。</p>

<p class='juan'>佛說弘道廣顯三昧經卷第四</p></div>
</div><!-- end of div[@id='body'] -->
</body></html>