<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說弘道廣顯三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu5' />佛說弘道廣顯三昧經卷第二</p><p class="byline">西晉月氏三藏竺法護譯</p><a id='mulu6' />
<p class='h1'>請如來品第四</p><p>時阿耨達自與其眾諸眷屬俱，稽首世尊跪膝叉手而白佛言：「願請天尊迴屈神光，往詣無熱之大池中，盡其三月，吾等志樂供養聖尊并諸神通果辦菩薩及上弟子！蒙愍納許願受其請。所以然者？吾等供事至真正覺，豈能應於如來儀耶？冀蒙逮聞寂靜上化，唯以此法應供養也。思願重聞如是像法令常歡悅，此乃應奉於三寶耳！」</p>
<p>爾時世尊不受其請。重啟：「二月？」如來不然；「垂聽一月？」世尊不可；「願納半月？」世尊默然而已受之。於是龍王自與其眾諸將從俱，見尊受請忻喜悅懌善心遂生，遶佛三匝，興震雲電而降微雨普遍天下，忽然之頃還昇宮中。</p>
<p>時阿耨達到坐正殿，輒召諸五百長子，其名：善牙、善施、善意、善明、能滅、寂相、感動、大威、甘威、甘權、甘德、普稱、威勇、持蜜、忍力、行祥；如是比等五百長子，宿樹無上正真道已。王告之曰：「又諸子等！吾今以請如來、無著、平等正覺及眾菩薩諸弟子俱，盡其半月，世尊正覺垂大慈哀，興有弘愍而尋受請。汝等當共同一其心廣相勉勵，加敬世尊、至真、如來！勤念無常，當各寂靜，謙恪恭肅住待如來，儀應棄捐淫心欲意及龍戲樂，除貪、怒、害，離欲、色、聲、香、味、細滑。所以者何？世尊無欲而且詳安，仁雅審諦順調寂靜，顯備諸德侍從圍衛，儀容無量皆承諸佛真正要戒。以是之故，汝等半月無得入宮，當除婬、恚、愚癡之念。又復如來宣講法故，必有他方神通菩薩、釋、梵、持世、宿淨天子當普來會，汝等勤念廣施姝妙，光顯嚴飾慎勿中懈，令諸會眾觀變踊躍，此乃真應供養如來。」</p>
<p>時阿耨達都約勅訖，輒為如來於雪山下無熱池中，為世尊故化其無瑕淨琉璃座，而使縱廣七百由旬乃殊異妙，周匝列置八萬四千雜寶琦樹，挍以眾珍諸寶鮮飾，蔚有光華精耀百色中出美香。諸樹間化八萬四千七寶之堂，眾珍光彩極好無雙，施置十萬交露綺帳，乃垂異妙赤真珠貫。在諸堂上有師子座，八萬四千皆大高廣，而布無價妙好雜㲲床座寶分，施諸交露挍以眾寶。所在堂上有龍、婇女各二千人，其色姝妙姿美無量，顏像蔍華口出熏香，擎持雜花、末香、塗香、調作諸妓，以詠佛德、興悅眾會、於上虛空化大寶蓋，周千由旬遍覆會上琦珍綵鏤，其寶蓋中眾色無數，懸好繒幡，於幡綵間垂諸寶鈴，景風和降音踰諸樂，施饌百味備辦都訖。為此變已，與其眷屬恭撿叉手，向佛跪膝而遙啟尊，以其請意歎詠頌曰：</p>

<div class="lg regular" style="margin-left:1em;"><div class='lg-row'>「慧藏知富積辯德，　慧達無著明導眾；</div>
<div class='lg-row'>慧弘普至不有礙，　慧上最力降神光。</div>
<div class='lg-row'>慧解心行唯大仁！　當觀十方眾生類；</div>
<div class='lg-row'>最上神尊受吾請，　念啟慈愍唯時屈。</div>
<div class='lg-row'>知足無貪而易養，　祥福審諦聖道師；</div>
<div class='lg-row'>善行質信知眾意，　時節以至可屈尊。</div>
<div class='lg-row'>其德普稱行等王，　造無請友興普念；</div>
<div class='lg-row'>至仁清淨踰若空，　所設辦訖枉神尊！</div>
<div class='lg-row'>威御十方猛持世，　佛事十八而等有；</div>
<div class='lg-row'>度眾最首悲踊行，　願與其眾時蒙至。</div>
<div class='lg-row'>色妙端正相綵身，　琦好種種花繡文；</div>
<div class='lg-row'>志樂歡悅惠法施，　大仁上導願察時。</div>
<div class='lg-row'>梵聲清淨若雷震，　鸞鳳哀鳴師子步；</div>
<div class='lg-row'>妙音具足悅諸<span class='corr'>土</span>，　眾心忻望願時顧。</div>
<div class='lg-row'>佛土三千無等倫，　弗有能知如來心；</div>
<div class='lg-row'>聖尊明覩眾生行，　所修常應時降此。</div>
<div class='lg-row'>知時普應懷權化，　了達眾生有聖誓；</div>
<div class='lg-row'>詳審之行目明好，　神威撿足願迴光。</div>
<div class='lg-row'>眾生甚多普渴仰，　十力持勢威無慢；</div>
<div class='lg-row'>大仁德峻勇而果，　聖性爾枉昇遊此。</div>
<div class='lg-row'>慚祥備足德最上，　寧救濟育遍無極；</div>
<div class='lg-row'>師友無雙協懷眾，　化龍億百興有悲。</div>
<div class='lg-row'>於世威猛普慈救，　達知眾行應如意；</div>
<div class='lg-row'>開布散示唯天尊！　輕舉神足願時至。」</div>
</div><p>爾時世尊知阿耨達請時已到，告諸比丘：「著衣持器，差應留守，無熱龍王遙跪啟時，應受半月，宜便即就。」</p>
<p>於時八萬四千菩薩皆大神通德具果辦，弟子二千亦上神足，侍遶世尊周匝而導，至真如來從鷲山頂忽昇虛空，神力而進，如其色像身放無數百千之光，遍照三千大千境界普悉晃明。</p>
<p>諸欲、色天皆見世尊揚光無數飛過虛空，自相謂言：「神尊致彼無熱王所，將興法化演奧無極，及使如來為眾圍遶，即彼半月中，多諸天數百千眾，得見世尊又聞法說，緣復觀覩無熱所設莊嚴感變，而令世尊故遊到彼。」時諸天子各各發念供養如來，或願散花、或雨名香、或施天樂以歌佛德；或復懸幢、幡蓋、繒綵率隨如來！</p>
<p>世尊身光炤耀煒煒，明踰日月宿淨色淨及諸天光。佛之聖威神耀無量，根定寂靜行遊詳安，釋、梵、四天威變種種，奉敬追侍隨從如來。</p>
<p>於時聖尊到雪山下住止右面，便告賢者大目連言：「汝到無熱王所處宮，當宣告之：『如來已至，時可應入。』」</p>
<p>於是賢者大目犍連承佛神旨，忽遷無熱大池之中，現於虛空去地七丈，化身像者若金翅鳥王，住阿耨達龍王宮上，便告王言：「如來至也。」</p>
<p>彼諸龍眾及婇女等，無不愕然驚恐怖悸，衣毛為竪四之藏竄，展轉相謂：「此池自初無金翅鳥，斯從何來？」</p>
<p>時阿耨達告諸宮人、太子、眷屬而慰之曰：「且各安心勿恐勿怖，此為賢者大目連耳！承如來使興神足變。」</p>
<p>賢者目連到彼告訖，還詣世尊。</p>
<p>時阿耨達便與其眾——諸子、臣民、夫人、婇女——舉宮大小俱而圍遶，各奉名花及美末香，并眾塗香、幢蓋、繒幡、倡伎種種調作相應進迎正覺。</p>
<p>于時世尊！為諸菩薩及眾弟子、天龍、尊神所共圍遶，俱而前至無熱所設廣博座場。如來到已，尋就高顯師子之座，菩薩相次，然後弟子諸眾坐訖。</p>
<p>爾時龍王觀視世尊及諸菩薩、弟子、眾會坐悉而定，興心無量內懷怡悅，輒與其眾手執斟酌，所設饌具踰世甘肥，延有天味餚饍百種，以用供佛、菩薩、弟子并諸眾會，使皆充足。世尊菩薩及諸弟子飯畢，輒各洗蕩應器。察眾都訖，時阿耨達即啟如來：「願聞法說。」</p>
<p>於是世尊日昃時後，便從定起端坐說法。諸來會眾滿千由旬，從<span class='corr'>地</span>至上中無空缺，天龍、鬼神及人非人，周匝衛遶至真正覺！一切會者各懷踊躍。</p>
</div>
<div class='div-pin'><a id='mulu7' />
<p class='h1'>無欲行品第五</p><p>爾時龍王悅顏進前跪，重白佛：「唯願世尊！為斯眾會如應說法，令諸一切免離生死，精除相著五陰諸苦，穢垢昧昧勞塵之行，使其永無三毒意結，蒙及龍眾得棄邪冥，伏其心意，弘致至善使有悅豫，深行菩薩。後若如來現有存亡，當使吾等所在國邑護持正法。」於是世尊讚龍王曰：「善哉善哉！阿耨達王！諦聽其義，勤思念之以宣布示，吾當廣說，令此會眾，多免罪痛根拔雜想、意識志疑，使解普智昇遊三界。」</p>
<p>時龍王言：「善哉世尊！願樂廣說，當頂受行。」</p>
<p>是時聖尊告龍王曰：「有一法行，菩薩應者為天、世人甚所敬重。何謂為一？志修深法，以行無欲。何曰深法法行無欲乎？如是，龍王！菩薩依順因緣之無，離二見際知有無者斯見諸法，依著因緣不見有法不由緣生，彼作此念：『其依因緣，斯無依緣，彼不依魔。其依緣者，彼不言吾，亦不言我。又其依緣中無我我，依緣無主亦無執守。』其依順緣了解起生，速易得致四依之念。何謂為四？依於至義而不文飾，依於慧行不為識念，依順義經不依攀緣，依念於法而不為人。</p>
<p>「彼何謂義？何等為慧？云何順義？何謂念法？義謂空義；不受妄見無相之義；不著念識無願之義，不著三界無數之義，不著於數；又復義者，於法非法而無其二，音聲無得，念想無念，法處無住，用無人故，命壽言聲偽無所有。又復為義，其法義者為無欲義。</p>
<p>「何謂菩薩為法義？其無眼色、耳聲、鼻香、舌味、身更、心法之義；不生色義，不滅色義；不為痛、想、行、識之義，亦不生滅識行之義；亦不欲、色、無色之義，亦不生滅欲、色、無色義；亦不我義，亦無我見、著人之義；不有人義，亦不著人見入之義；亦不著入有佛身義，亦不法字著入之義，不數計會有著入義；亦復不有施、戒、忍、進、定、智著義。曉入一切諸法之義，是謂菩薩為法義也。其從是義而不有退，是謂為義。</p>
<p>「彼何謂慧？<span class='corr'>曰</span>：苦無生慧；習無念慧；盡都盡慧；道無志慧。於陰幻法諸性法性而無毀慧；在於諸情空取為慧，解入諸法明了眾生，根滿具慧志念無忘。於諸止意不意無念；於諸斷意等善不善；於其神足身心建慧；又於諸根了輕重慧；於諸覺意覺諸法慧；而於諸力已降調慧。道為無數於滅寂慧，觀別法慧，始不生慧，來不至慧，中無住慧；於身像慧，言以響慧，心法幻慧，是謂菩薩明達智慧。</p>
<p>「又何謂為順導義經？從是因緣而起然者，滅於愚癡、滅於老死、無我，而然於無我、人及與命壽，深解諸物。若如來、我皆非真法，而然於三脫之門也。等於三世求三無著，所謂諸法見都無生，視了知者，而得等滅，離俗情態，菩薩來智，慧度無極，於諸意念而無疑惑，應入是行，斯謂順義；無所去至亦無從來，泥洹無為不有去至，是謂順義。</p>
<p>「何謂如法？若諸如來興與不興法身常住，是謂如來如如本無而無增減，不二無二真際法性，謂之如法。不毀行報無行報法，斯謂如法。大乘者由六度無極；緣一覺乘從因緣脫；聲聞之乘依音聲脫，是謂如法。施致大福；戒得生天；博聞多智；定念致脫，斯謂如法。從行不修興有生死，行之純至而立無為，如法之謂。愚以欲力；智則慧力，斯謂如法。其一切法悉依法性。</p>
<p>「如此，龍王！其依因緣而起生者，斯則應得四依之念，其依因緣彼則不依斷著有無，是謂：其見因緣起者，斯見諸法；其見法者，斯見如來！所以者何？因緣乎。龍王！等起無起，法於非法等而無著。又如來者！亦為無著因緣之起，亦無有起，法不可得，覺其法者，斯則如來！於因緣起，慧眼見之；慧眼見者，斯則諸法；見諸法者，斯則如來！是謂：其見因緣起者，斯則見法，其見法者斯見如來！</p>
<p>「又如來者以法見法。如是，龍王！若以此法行應脫者，斯謂菩薩而無欲行。</p>
<p>「又呼龍王！無欲菩薩不作欲習，悅樂賢聖捨非賢聖，勤慕興護於賢聖種，廣合諸慧為法作護，修於博聞志樹無忘。不捨戒身，智身無傾，定身不動，於其慧身得善堅住，脫慧見身強固難轉，脫慧見故。</p>
<p>「又復龍王！無欲菩薩得無數佛正法度義，亦具無數諸佛要慧，又果無盡諸佛之辯，得通無量諸佛神足，因致無數諸佛權解，普入無量眾生之行，遊過無數諸佛國土，因見無數百千如來，緣得聽聞無數諸法，得無數義達無數慧，曉無數行度無數眾。</p>
<p>「若是，龍王！無欲菩薩常應清淨，消盡眾穢德不可量，三界自由不有所著。何則然者？以其無欲自從心生。</p>
<p>「有三事從心出生。何謂為三？從其欲生，又從愛生，亦由起生。復有三生：觀於起生，又觀起生，又觀所行觀心無處。又復三生：滅寂專一，曉解於觀，如法隨行。又復三生：德備仁調，以為寂靜，從行勤生。又復三事：從於行直，而無有諂，仁慈調忍。復有三事：無沈吟疑，順善不麁，志足易養。又復三事：從其空生，又復無想，亦由無願。又復三事：心之所生諸法無常從其心生，諸法皆苦亦由心生，諸法無我亦從心生。復有三事：而從心生諸法無常，諸法無我，滅盡無為。皆從心生。</p>
<p>「如其，龍王！菩薩！等滅亦由心生，謂：其不捨普智心，行等一切，以大慈故；不捨眾生，大悲心故；不厭生死，用大喜故；等離喜怒，以大護故；所有慧施不望報故；眾戒學行德義備故。內免己過不論彼短，能忍眾生諸不善行，欲令彼人心固金剛，合集眾善諸德之本，身命無惜得致一切，諸定正受心無勞惓，不以正受而有所生，曉智以權順隨眾生，以其諦慧度諸志脫。欲達聲聞、緣覺乘者，顯念佛法求諸佛法，心能忍苦廣宣法故，眾利敬養蔑而棄之，志具諸相德行無厭，充滿智慧博勤多聞。習善友故值善知識；用謙敬故得應謙行；降自大故以降自大；志行備故具滿意行；用無諂故以離諂者；言行應故以其無欺；修誠信故以住信言；離眾欺故滅除妄語；生誠信故降心於信。如是，龍王！其有菩薩而生是心，斯謂無欲。</p>
<p>「又復龍王！無欲菩薩，魔不能得其限便也。所以者何？以彼菩薩應無限故，而亦不行有限之法。彼何謂為是限法乎？欲婬、恚、癡斯皆有限，菩薩於是不有所著，以此謂之為無限也。聲聞、緣覺其乘有限，菩薩住於普智心者，魔終不能得其限便。有念無念念想有限，菩薩以離眾念之應。如此菩薩，魔不能得其限便也。</p>
<p>「如是，龍王！有二魔事，而是菩薩當深覺之，亦當遠離。何謂二事？於其師友無恪敬心，而自處大貢高蔑人，是謂為二。又二魔事：捨菩薩六度無極藏，心返喜樂親行聲聞及緣覺法。復有二事。何等為二？無其智慧而欲行權，與諸墮著望見眾生樂相狎習，復有二事：寡聞少智自以慧達，雖有通博於中自大。又復二事：於德甚少妄生尊貴，若修德行而樂小乘。復有二事：正法不護，不度眾生。復有二事：志不樂習於諸菩薩及眾通達明智者俱，專行誹謗清高菩薩，主為法師數興蔽礙；又障師訓而多諛諂。又二魔事：捨諸德本，心存不德。復有二事：雖在閑居懷想三毒志常憒閙，若遊國邑有貪利心。復有二事：為非其人說深要法，應當為說而反不說。復有二事：不覺魔事，遠離普智意數錯亂。如是，龍王！其諸魔事色像若斯，無欲菩薩而永無此。</p>
<p>「又復龍王！若有菩薩修於清淨行應無欲，當致菩薩十六大力，以此諸力降調己志以化眾生。何謂菩薩十六力耶？曰：得志力、意力、行力、慚力、強力、持力、慧力、德力、辯力、色力、身力、財力、心力、神力、弘法之力、伏諸魔力。無欲菩薩得是菩薩十六大力。</p>
<p>「何謂菩薩為志力耶？如是，龍王！菩薩志力能覽諸佛一切所說總而持之，是謂志力。斯菩薩意應諸佛行，於諸眾生而無斷礙，是謂意力。能達一切音聲所說解了諸義，是謂行力。離諸罪行與眾德法，是則慚力。一切諸難不為非行，斯則強力。億千魔兵不敢而當，是則智力。通達持法宣示等學而無遺忘，斯則持力。無著不忘於百千劫，其所可說無礙不斷隨解諸法，是則辯力。若諸釋、梵及四天王，往詣菩薩黯然無色，是端正力；以其寶首所可念願應意即至，是則財力。過諸外道在中獨尊，是則身力。眾生之心，能一其心知眾生心，順行化之，是則心力。眾生應以神足度者，為現神變使眾覩見，是神足力。若所說法使眾聞之而無中斷，彼受順行等除苦盡，是弘法力。若其禪定正受之時，得承佛旨賢聖行法，是降魔力。斯謂菩薩十六大力。</p>
<p>「其有行者志慕願此十六之力，而欲得者當修無欲。譬如，龍王！一切河流歸於大海，道法諸行三十七品悉歸無欲。又若，龍王！諸藥草木依因於地，諸善行法皆由無欲。譬如龍王、轉輪聖王眾生所樂，若此其有無欲菩薩，乃為諸天龍、鬼、世間人之所愛樂也。」</p>
<p>爾時世尊為阿耨達并諸太子而說頌曰：</p>

<div class="lg regular" style="margin-left:1em;"><div class='lg-row'>「欲為慧菩薩，　志願佛道者；</div>
<div class='lg-row'>彼當離穢法，　常勤行無欲。</div>
<div class='lg-row'>慧解因緣法，　不猗於見際；</div>
<div class='lg-row'>覩法以因緣，　無緣不有法。</div>
<div class='lg-row'>緣生彼無生，　是不與自然；</div>
<div class='lg-row'>善緣斯亦空，　知空彼無欲。</div>
<div class='lg-row'>著緣而無相，　脫願寂復寂；</div>
<div class='lg-row'>澹泊像大愚，　其處魔不審。</div>
<div class='lg-row'>見法無著緣，　於其無吾我；</div>
<div class='lg-row'>彼不有我、人，　知是則無欲。</div>
<div class='lg-row'>無主不守護，　不獲亦弗捨；</div>
<div class='lg-row'>本脫無取捨，　離欲常了法。</div>
<div class='lg-row'>觀義不為飾，　慧行常脫識；</div>
<div class='lg-row'>曉了順義經，　依法不為人。</div>
<div class='lg-row'>空義是佛法，　及脫無相、願；</div>
<div class='lg-row'>不猗造見念，　是義其無欲。</div>
<div class='lg-row'>於法不有二，　音聲無可得；</div>
<div class='lg-row'>處法難可動，　不人義無欲。</div>
<div class='lg-row'>法義無欲我，　眼耳不色聽；</div>
<div class='lg-row'>鼻口離香味，　身心無更法。</div>
<div class='lg-row'>不色生威儀，　又不離痛、想；</div>
<div class='lg-row'>亦無識住我，　達是應法義。</div>
<div class='lg-row'>不住三界義，　亦無吾我義；</div>
<div class='lg-row'>世尊無色身，　無字法說義。</div>
<div class='lg-row'>計數非法義，　至要不以施；</div>
<div class='lg-row'>非戒、忍、進、定、　慧無我世尊。</div>
<div class='lg-row'>諸法解無義，　智謂是法要；</div>
<div class='lg-row'>於義永非義，　無欲則佛法。</div>
<div class='lg-row'>無生曉苦慧，　不起無有滅；</div>
<div class='lg-row'>不生亦無終，　如是應尊習。</div>
<div class='lg-row'>五音解若幻，　知其如法性；</div>
<div class='lg-row'>曉內如空聚，　了是為無欲。</div>
<div class='lg-row'>知法至趣向，　明達眾生情；</div>
<div class='lg-row'>逝念以止意，　無欲得是慧。</div>
<div class='lg-row'>意斷無有二，　神足心輕騰；</div>
<div class='lg-row'>以力而無慢，　諸根知止足。</div>
<div class='lg-row'>覺定解以智，　明了八直道；</div>
<div class='lg-row'>慧觀於滅行，　解法所至歸。</div>
<div class='lg-row'>本法不有生，　當來而未至；</div>
<div class='lg-row'>現在無住法，　不欲知如是！</div>
<div class='lg-row'>身像無堅固，　語空譬如響；</div>
<div class='lg-row'>心幻若如風，　無欲解如是！</div>
<div class='lg-row'>知說順義經，　了達於因緣；</div>
<div class='lg-row'>本癡生死滅，　無欲是慧義。</div>
<div class='lg-row'>無我、人、命壽，　解了法非法；</div>
<div class='lg-row'>以脫於三門，　所說空無著。</div>
<div class='lg-row'>無生見滅道，　習慧喻俗行；</div>
<div class='lg-row'>不從心意生，　無欲覺是行。</div>
<div class='lg-row'>法性常如住，　佛興及滅度；</div>
<div class='lg-row'>無二覺不覺，　無欲知是法。</div>
<div class='lg-row'>其積如本際，　彼積悉諸法；</div>
<div class='lg-row'>空積及人際，　無欲達是智。</div>
<div class='lg-row'>法性常以住，　覺起而滅度；</div>
<div class='lg-row'>不識知其二，　無欲法如是！</div>
<div class='lg-row'>不殃善不善，　知法無罪報；</div>
<div class='lg-row'>佛法不從他，　從行度無極。</div>
<div class='lg-row'>以離因緣覺，　音脫聲聞行；</div>
<div class='lg-row'>惠施致大富，　彼見戒生天。</div>
<div class='lg-row'>博聞得智慧，　守意化眾生；</div>
<div class='lg-row'>至聖都守意，　無欲法如是！</div>
<div class='lg-row'>力常轉諸欲，　智慧志存法；</div>
<div class='lg-row'>等念是諸法，　法性常無得。</div>
<div class='lg-row'>識智因緣起，　而致四德行；</div>
<div class='lg-row'>知義及與法，　順義知無欲。</div>
<div class='lg-row'>觀緣彼見法，　以法見世尊，</div>
<div class='lg-row'>等於起滅法，　無欲了尊法。</div>
<div class='lg-row'>因緣跡無得，　音聲法無字；</div>
<div class='lg-row'>斯法得本無，　是聖謂如來！</div>
<div class='lg-row'>以慧見因緣，　無見不見法；</div>
<div class='lg-row'>明慧了因緣，　是謂見世尊！</div>
<div class='lg-row'>彼求無欲行，　悅性諸賢聖；</div>
<div class='lg-row'>法性毀不捨，　而護聖賢種。</div>
<div class='lg-row'>常護佛正法，　無欲聞不忘；</div>
<div class='lg-row'>戒根不捨離，　於定達難動。</div>
<div class='lg-row'>知身慧不動，　常住於脫身；</div>
<div class='lg-row'>及脫慧所見，　無欲常安住。</div>
<div class='lg-row'>解人諸佛法，　無量眾聖道；</div>
<div class='lg-row'>得佛神足具，　辯達一切行。</div>
<div class='lg-row'>知眾情意行，　忽然遊諸土；</div>
<div class='lg-row'>得見諸如來，　受彼所說法。</div>
<div class='lg-row'>聞守解達義，　宣示無量人；</div>
<div class='lg-row'>知彼億數行，　志得向無數。</div>
<div class='lg-row'>無數當自在，　降心入功德；</div>
<div class='lg-row'>伏意使無欲，　終不遷是世。</div>
<div class='lg-row'>諸陰心以脫，　了知起滅處；</div>
<div class='lg-row'>觀滅無所有，　所習以而無。</div>
<div class='lg-row'>聲性心所行，　不諂常端直；</div>
<div class='lg-row'>無佞調仁善，　無欲德如斯！</div>
<div class='lg-row'>以脫空、想、願，　解苦知生死；</div>
<div class='lg-row'>無我法常寂，　無欲從心行。</div>
<div class='lg-row'>普知心等慈，　以悲濟眾生；</div>
<div class='lg-row'>喜不厭生死，　行護無有邊。</div>
<div class='lg-row'>所施無望報，　省己立諸行；</div>
<div class='lg-row'>忍耐善不善，　念脫彼眾生。</div>
<div class='lg-row'>勤精強修德，　不計有身命；</div>
<div class='lg-row'>以次知諸定，　亦不隨於定。</div>
<div class='lg-row'>慧定大精進，　於數不墮<span class='corr'>數</span>；</div>
<div class='lg-row'>以諦化聲聞，　智不志滅度。</div>
<div class='lg-row'>無欲值佛世，　彼有此諸法；</div>
<div class='lg-row'>魔不知其行，　安住法了是。</div>
<div class='lg-row'>無欲不有限，　曉是貪茹根；</div>
<div class='lg-row'>離欲彼無想，　魔不知其處。</div>
<div class='lg-row'>其想吾我應，　彼自起魔事；</div>
<div class='lg-row'>是悉度諸行，　眾魔而不審。</div>
<div class='lg-row'>無欲志不忘，　所行常清淨；</div>
<div class='lg-row'>無欲不意志，　慚行而不毀。</div>
<div class='lg-row'>以聞無欲者，　悅慧敬如來！</div>
<div class='lg-row'>其住如法住，　彼應如世尊！</div>
<div class='lg-row'>諸佛十力者，　菩薩欲奉事；</div>
<div class='lg-row'>聞斯無欲行，　勤意當受持。</div>
<div class='lg-row'>其聞此無欲，　悅信廣奉行；</div>
<div class='lg-row'>彼常致無欲，　得佛是不久。</div>
<div class='lg-row'>無欲聖所由，　而致最清淨；</div>
<div class='lg-row'>無欲得成佛，　以化無有邊。</div>
<div class='lg-row'>去來現在佛！　諸得眾相好；</div>
<div class='lg-row'>悉從斯無欲，　及行是法故。」</div>
</div><p>爾時世尊說是無欲法品之時，諸在會者四萬二千天、龍、鬼神、人與非人，皆發無上正真道意；萬二千人得不起忍，又八千人逮柔順忍；三萬二千天子、神、龍，得離塵垢悉生法眼；又八千人而離欲行，八千比丘漏盡無餘。</p>
<p>當爾之時，三千大千世界六反震動，普遍十方熀然大明，於雪山下無熱池中，周匝現有所未見聞，光耀妙花皆至于膝，其池水中普生乃異，鮮飾蓮花大如車輪，中出美香，花色無數百千諸種，皆是佛之威神所致，亦為是法興其供養，以悅無熱龍王意故。</p>

<p class='juan'>佛說弘道廣顯三昧經卷第二</p></div>
</div><!-- end of div[@id='body'] -->
</body></html>