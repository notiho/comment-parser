<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說弘道廣顯三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu8' />佛說弘道廣顯三昧經卷第三</p><p class="byline">西晉月氏三藏竺法護譯</p><a id='mulu9' />
<p class='h1'>信值法品第六</p><p>爾時阿耨達龍王心甚悅豫，又及龍王五百太子宿發無上正真道意，聞佛說是，尋即皆得柔順法忍，忻心無量各樂供養，輒為如來施飾寶蓋，進上世尊！同時白佛言：「聖師如來、至真、正覺！為吾等故出現生世。何則然者？令吾等聞普信道品。得聞是已，意而無惓不有懈退，亦無驚恐，聞以加重專心習行，樂聽無厭如是像法也。又惟，如來！解說菩薩云何得值諸佛世尊？」</p>
<p>如來告曰：「諸賢者等勤念受聽，吾當廣說。」</p>
<p>諸太子言：「唯思樂聞，彼諸上士受世尊教。」</p>
<p>如來告曰：「樹信賢者興值有佛。何謂為信？信謂：正士修諸明法，奉之為先。何謂明法？曰：依行應不離德本，習求樂賢慕隨聖眾，勤心樹信志無勞疲，思僥聞法拔棄陰、蓋，順習於道，得法利養以施周慧，戒與不戒濟接等與，在諸恚怒而常有悅，勤樂普智心無懈退，信佛不休、未曾亂法、悅心聖眾，志道難動喜樂正真，而離貢高於眾自卑，常有等心諸處無著，終捨身命不造惡行，修立質信言行相應，等過於著心無垢穢，身口意行順隨聖化，明了諸事得為清淨，知足無貪所行應淨，曉入智幻習求慧根，依順七財修念誠信，根、力以備而行正見，所受師友謙恪禮敬，安足易養數詣法會，心無退厭有患生死，示無為德勤心精進，求昇普智以弘道化，於如來法志樂出家，修諸無數梵清淨行，造立慈悲救彼眾生。志存反復，其有報恩及不報者，等接護之心無適莫。不自念利常悅彼恭，忍調之行以悉備足，目見無惡不背說人，內性以寂、志於閑居、心常樂靜，專念習法而無諍訟，等己彼過。求備戒具，集合定行，勤謹於道，斯謂賢者行應俗信。樹信如是，此謂興值佛世者也。</p>
<p>「又賢者等！其於世俗造信無忘，是謂興信值佛世也。又賢者等！何謂俗信？其有信者：信諸法空以離妄見、信知諸法以為無想而離念應、信知諸法悉皆無願不有去來；信知諸法無識無念，靜身口意寂無有識；信知諸法以為離欲，無我、人、壽命；信知諸法信知本無去來自然；信知諸法真際無跡如本無跡；信知諸法已皆自然等若空跡；信知諸法而依法性；信知諸法等過三世；信知諸法欲處邪見而皆悉盡，信法無著以離本癡本無清淨；信知諸法心常清淨，亦不興起客欲之垢；信知諸法無所觀見；信諸法護等斷眾行，信法無我以過喜怒；信諸法無心無形像而不可獲；信諸法偽如握空拳誘調小兒；信法無欺不有上下無所捨置；信諸法虛若芭蕉樹；信法自由如常寂靜；信法無審不住三處；信法永無不有所生；信法若空以等無數；信知諸法若如泥洹常自寂靜。如是，賢者！其於世俗興起是信，斯謂造信而值佛法。</p>
<p>「又復賢者！其有信值佛法名者，此則名曰諸法都無起之謂也。所以者何？不色生故、不色無生，化轉之習，不痛、想、行、識，已無識起，不以眼、耳、鼻、舌、身、意，無起轉習。不身起轉、不癡有無、不生老死，有無起故。如值佛世，不起有生亦不起滅；又復無起習於無滅，不以正意無志意習而值佛世。總要言之，亦不以三十七道品法起無起習；亦不以道無生之習，不以起慧，亦不滅慧，不慧無慧，無二之習，如值佛世。」</p>
<p>當說值信佛品世時，無熱龍王五百太子皆悉逮得柔順法忍。</p>
<p>於是世尊復說頌曰：</p>

<div class="lg regular" style="margin-left:1em;"><div class='lg-row'>「興信值佛世，　而習於不生；</div>
<div class='lg-row'>其無向信者，　斯不值佛世。</div>
<div class='lg-row'>修信謂最上，　從致清淨法；</div>
<div class='lg-row'>行質有報應，　不違厥所修。</div>
<div class='lg-row'>信習諸賢聖，　勤隨常禮敬；</div>
<div class='lg-row'>心不有懈退，　此信之所行。</div>
<div class='lg-row'>勤行聽法說，　陰、蓋不能動；</div>
<div class='lg-row'>從信得致道，　行逮於柔順。</div>
<div class='lg-row'>以法所得財，　轉惠普周濟；</div>
<div class='lg-row'>護戒與毀戒，　行信而等施。</div>
<div class='lg-row'>能悅諸恚怒，　道心不懈惓；</div>
<div class='lg-row'>勤求大乘法，　有信悅向眾。</div>
<div class='lg-row'>永離大貢高，　志常自卑下；</div>
<div class='lg-row'>所在無所著，　立信相如是！</div>
<div class='lg-row'>志信不惜身，　終不造惡行；</div>
<div class='lg-row'>守善無妄語，　言行常相應。</div>
<div class='lg-row'>悅信以過界，　樂行於無心；</div>
<div class='lg-row'>身口意清淨，　習隨聖所護。</div>
<div class='lg-row'>有信行內淨，　常為慧所將；</div>
<div class='lg-row'>知身之要本，　求問宣所聞。</div>
<div class='lg-row'>等念於七財，　得力、根以足；</div>
<div class='lg-row'>長離眾邪見，　志常習等行。</div>
<div class='lg-row'>禮恪有悅心，　敬事如其師；</div>
<div class='lg-row'>心宿善虔恭，　知足無所遺。</div>
<div class='lg-row'>其心常無念，　所志唯道法；</div>
<div class='lg-row'>有厭生死者，　引示無為德。</div>
<div class='lg-row'>脫之所當行，　唯常求悅心；</div>
<div class='lg-row'>速離於是世，　修梵行無惓。</div>
<div class='lg-row'>懷受諸眾生，　救彼無利望；</div>
<div class='lg-row'>當報所受恩，　悅信當勤求。</div>
<div class='lg-row'>己利不以悅，　亦不嫉彼供；</div>
<div class='lg-row'>仁忍而悉備，　無諂調質直。</div>
<div class='lg-row'>行信目所見，　不背說人短；</div>
<div class='lg-row'>根寂性安敏，　志悅樂閑居。</div>
<div class='lg-row'>其心無憒閙，　自勵備恩行；</div>
<div class='lg-row'>先順不有諍，　內省剋己過。</div>
<div class='lg-row'>勤求具戒行，　專習於定道；</div>
<div class='lg-row'>悅信慕樂行，　信者相如是！</div>
<div class='lg-row'>其過欲信者，　彼行而解此；</div>
<div class='lg-row'>興法不有諍，　深妙佛所說。</div>
<div class='lg-row'>誠信信於空，　彼都無眾見；</div>
<div class='lg-row'>諸法無有想，　不意離眾念。</div>
<div class='lg-row'>當除斷諸念，　覺了去來事；</div>
<div class='lg-row'>法求無著作，　不有於身心。</div>
<div class='lg-row'>信為無欲法，　離我、人、壽命；</div>
<div class='lg-row'>信者解無本，　得至不二處。</div>
<div class='lg-row'>其本無有積，　體無若虛空；</div>
<div class='lg-row'>諸法信亦然，　便與法性同。</div>
<div class='lg-row'>等過於三世，　諸法無有漏；</div>
<div class='lg-row'>欲處及與貪，　樂信無受見。</div>
<div class='lg-row'>諸法不有著，　其本明清淨；</div>
<div class='lg-row'>客欲無能蔽，　不處心有住。</div>
<div class='lg-row'>諸法不可見，　因緣而無起；</div>
<div class='lg-row'>常觀於高行，　不受所住短。</div>
<div class='lg-row'>無合不有離，　脫者無合同；</div>
<div class='lg-row'>信悅於空法，　愚之所可惑。</div>
<div class='lg-row'>湛泊意無起，　欺偽如芭蕉；</div>
<div class='lg-row'>口言而自然，　無去亦不有。</div>
<div class='lg-row'>諸法無所有，　所見皆不要；</div>
<div class='lg-row'>其法若虛空，　等緣無有數。</div>
<div class='lg-row'>諸法如泥洹，　本無不可見；</div>
<div class='lg-row'>信悅而行此，　解了身虛空。</div>
<div class='lg-row'>其有如是信，　菩薩及凡人；</div>
<div class='lg-row'>彼則值奉佛，　所處無有惡。</div>
<div class='lg-row'>不以造色行，　得應值佛世；</div>
<div class='lg-row'>無色不有處，　不來亦不去。</div>
<div class='lg-row'>於色無有生，　不滅亦無住；</div>
<div class='lg-row'>當來無所至，　值佛廣演說。</div>
<div class='lg-row'>五陰亦如是，　化習轉無生；</div>
<div class='lg-row'>值佛當敢說，　慧達諸菩薩！</div>
<div class='lg-row'>其身及諸情，　亦習以無生；</div>
<div class='lg-row'>佛興以無生，　常救諸墮生。</div>
<div class='lg-row'>癡本無有生，　生死亦如斯！</div>
<div class='lg-row'>是緣如本無，　從法而有佛！</div>
<div class='lg-row'>無起不有生，　不滅無有住；</div>
<div class='lg-row'>是以知無處，　處亦不可見。</div>
<div class='lg-row'>斯亦不自生，　與佛而博演；</div>
<div class='lg-row'>無志不有住，　是亦佛所轉。</div>
<div class='lg-row'>諸種亦如是，　佛種順如法；</div>
<div class='lg-row'>斯類亦起無，　如佛而等與。</div>
<div class='lg-row'>其行如是者，　佛興為若此；</div>
<div class='lg-row'>悅信斯大處，　其限不可量。」</div>
</div></div>
<div class='div-pin'><a id='mulu10' />
<p class='h1'>轉法輪品第七</p><p>爾時世尊告太子等：「又諸賢者！何謂菩薩得轉法輪？其有布露如是像法樂說句義，受持不忘修而行之，諸有不發大悲意者，為興普智隨順眾願，而為說之廣宣布示，志不有惓忽棄利養，勸念順時受持護行，斯謂菩薩應轉法輪。</p>
<p>「又若如來所轉法輪，而其法輪，行像入德當粗剖說。不以起法亦不滅法，不以凡夫下劣行法，亦復不以賢聖法故而轉法輪。又其法輪，不中斷絕等斷善惡，彼以是故為無斷輪。又其法輪因緣之起，不起無起而有其轉，以斯之故為無起輪。又其法輪，不以眼色、耳聲、鼻香、舌味、身更、心法諸情轉隨有轉，以此之故彼無二輪，若有二者則非法輪。又其法輪，亦不過去、當來、現在所著而轉，是無著輪。又其法輪，不我見轉，非人、命壽所住而轉，是為空輪。又其法輪，不識行想滅念之轉，是無想輪。又其法輪，不於欲界形無形界所望而轉，是無願輪。又其法輪，不計眾生有異而轉，不處二法，是凡人法、是聖戒法，是聲聞法、是緣覺法、是菩薩法、是為佛法，彼以是故為無異輪。又其法輪，不以有住法輪而轉，以斯之故為無住輪也。</p>
<p>「法輪名乎，諸賢者等！真諦正輪，常無毀故；要義之輪，等三世故；無處之輪，諸習見處以等過故；寂寞靜輪，身心無著不可見轉意識離故；無樔之輪，五道不處；審諦之輪，無諦現故；行信之輪，等化眾生用無欺故；不可盡輪，字無字故；法性之輪，以其諸法依法性故；本積諦輪，本無積故；本無之輪，如本無故；無所造輪，無念漏故；無數之輪，導至聖故；如空之輪，明見內故；無想之輪，無外念故；無願之輪，無內外故；不可得輪，修過度故。</p>
<p>「又諸賢者！其如來者，以此法輪轉之眾生諸意行也，其轉不轉，彼不可得，法無所捨。」</p>
<p>於時世尊！說是轉法輪品之時，天、龍、鬼、人及諸種神欣心踊躍，顯光讚揚如來斯法，皆同聲曰：「善哉世尊！甚為難值，如來示說轉此法輪，聞者奉行則應法輪，是法名轉空虛之輪。諸已過佛及與當來并諸現在，悉由是法。其有信者斯則已度，諸行此法，吾等，世尊！代其勸助彼諸眾生，其興是心常欲聞斯法輪品者，聞當發求是道要行，彼亦不久得轉法輪。」</p>
<p>於是眾中聞是說者，有萬天人皆發無上正真道意，五千菩薩逮得法忍。</p>
<p>於是世尊告諸賢曰：「又正士等！其護正法、受持正法、營護正法，是謂護法。所以者何？於永無滅。應是行者，天及世人終不能當。」</p>
<p>於時無憂前白佛言：「又唯，世尊！若斯正士以如是法而得最覺，於其本無不有惑者；又如是像諸正士等當共擁護，所以護者，令諸正士使其速應於此大乘，彼皆行已得轉法輪，又能與識法之大明。是故，世尊！以斯等教要法正護使發大乘，以護法師安救敬禮順聽禁戒。」</p>
<p>是時世尊讚歎無憂龍王子曰：「善哉善哉！無憂正士！諸發大乘為法師故安救擁護，是謂護法，為諸法師營護正法護持正法。</p>
<p>「又復無憂！護正法者得十功德。何謂為十？無其自本降下貢高，又行恭敬，亦無諂行，勤思樂法，志慕習法，專意隨法，行觀於法，樂宣說法，樂修行法，隨所志乘順如說之。是為十行以護正法。</p>
<p>「又復無憂！有十事行護得正法。何謂為十？若族姓子及於族姓女！所聞法師遙禮其處，思樂得奉，來輒敬愛，供給所欲衣被、飲食，護以諸事，往詣謙敬，順聽所說以宣同學，障其說非，常樂稱歎，使譽流布。是為十事得護正法。</p>
<p>「又復無憂！有四施行得護正法。何謂為四？筆墨素施給與法師；衣被、飲食、床臥、醫藥供養眾所；若從法師聞所說法，以無諂心而讚善之；所聞受持廣為人說。是為四施得持正法。</p>
<p>「又復無憂！有四精進得持正法。何謂為四？求法精進，勤廣說法，敬禮法師，若毀法人正法降之亦以精進。是四精進得持正法。」</p>
<p>時阿耨達五百太子，聞佛說是，悅懌欣喜歡樂無量，同聲言：「如來所說甚善無比，解諸狐疑。」各以宮室及其官屬，盡以上佛奉給所應，以敬順心而重言曰：「從今，世尊！當勤受化永常無惓，至於如來無為之後，佛之所說是像寶法，當共敬受是經要品，求索通達勸進修行。斯則，世尊！吾等至願，又若如來無為之後，吾等聖尊在所國邑，當共同心供養舍利，護奉禮敬至於現滅也。」於是賢者耆年迦葉謂諸太子：「又賢目等！如仁輩言，獨欲全完供養如來神身舍利。汝等是言，多斷眾生諸德之本，障蔽明淨翳道至化，使興是言。何則然者？又若如來本始造願，使留舍利布如芥子，為諸眾生降大悲故，何得全完而獨供養耶？」</p>
<p>彼正士等即答賢者大迦葉曰：「唯然，迦葉！勿以聲聞所有智限而限如來深邃無極明達之慧。所以者何？若如來者，有普智心一切之見，處以神足感動變化。若其興念，能使三千大千世界天、龍、鬼神，各於宮殿普令完全安置舍利，使各念言：『吾獨供養如來舍利，其餘者不。』又復迦葉！若如世尊無為之後，隨眾生心應置舍利。又復迦葉！若如來德，至阿迦膩吒天上立置舍利，其如芥子，能普明照一天地內。是佛世尊神威變化感動力也。」</p>
</div>
<div class='div-pin'><a id='mulu11' />
<p class='h1'>決諸疑難品第八</p><p>爾時賢者須菩提曰：「諸族姓子！又如來者為滅度耶？」</p>
<p>曰：「須菩提！於起生處當有其滅。」</p>
<p>須菩提曰：「諸族姓子！如來有生乎？」</p>
<p>曰：「如來者，如其本無，無生而生。」</p>
<p>須菩提曰：「如如本無，無生不生，彼都無生也？」</p>
<p>答曰：「是者。須菩提！則佛所生如其本無而不有生。」</p>
<p>須菩提曰：「佛生如是，滅復云何？」</p>
<p>答曰：「亦復如如本無，生於無生，無為滅度亦爾本無。唯，須菩提！不起而生，滅度亦爾！如是其滅亦爾，本無也。」</p>
<p>說是語時，無熱淵池現大蓮花，若如車輪，<span class='corr'>[卄/敷]</span>有無量種種之色，以名眾寶而用光飾，於諸花間有大蓮華色最暉明，現奇異好特獨踊高。</p>
<p>賢者阿難在於無熱大池之中，覩其變化，所見若斯，尋啟世尊：「今此變化為何瑞應興其感動乃如此耶？」</p>
<p>如來告曰：「且忍，阿難！自當見之。」說適未久，忽從下方乃於寶英如來佛土寶飾世界，六萬菩薩與濡首俱，忽然踊出遷能仁界，昇於無熱大池之中，各現妙大蓮花座上，濡首童子即就蓮花高廣顯座。</p>
<p>是時眾會皆悉見之，愕然而驚。時阿耨達及諸菩薩、釋、梵、持世來會，諸眾悉各叉手稽首敬禮。濡首童子退住虛空，共持珠寶交露之蓋。</p>
<p>時濡首與諸菩薩俱并蓮花座，亦踊虛空去地乃遠，於上而雨未曾所見最妙蓮花，供養如來！從諸花中有聲出曰：「寶英如來問訊世尊：『起居無量、體祚康強、神力安和乎？』聲復言曰：『濡首童子與諸菩薩六萬人俱往詣忍土！至於無熱龍王淵池觀彼感變，又志樂聽龍王所問莊飾道品入法要說，為世尊廣勸法言，便有懽悅。』」於是濡首及諸菩薩從虛空下，悉詣正覺，稽首如來！欣心肅敬住世尊前。</p>
<p>爾時天師告濡首曰：「童子來乎！為何志故與諸菩薩俱至此耶？」</p>
<p>濡首白佛：「吾等世尊在彼寶英如來佛土寶飾世界，承聞至真能仁如來！垂慈十方演說斯要。聞是法故，尋從彼土昇遊詣此奉禮天師！緣聞如來所講法也。」</p>
<p>迦葉白佛：「近如？世尊！寶英佛土寶飾世界，而諸大志忽至此耶？」</p>
<p>濡首答曰：「唯如迦葉坐一定時，極其神足飛行之力，盡其壽命於中滅度，而由不能達到彼土，其國境界弘遠乃爾！」</p>
<p>佛告迦葉：「其土去此，過於六十恒沙佛剎乃至寶英如來佛土。」</p>
<p>曰：「其來久如而到此乎？」</p>
<p>答曰：「久如，耆年漏盡意得解也。」</p>
<p>大迦葉曰：「甚未曾有。唯然，濡首！是諸正上神足若斯。」</p>
<p>濡首又曰：「耆年漏盡意解久如耶？」</p>
<p>答曰：「如其轉意之頃。」</p>
<p>又曰：「耆年意以解乎？」</p>
<p>答曰：「以解。」</p>
<p>濡首復曰：「其誰縛心而有解乎？」</p>
<p>答曰：「濡首！以心結解，非脫有解致慧見也。」</p>
<p>曰：「唯，迦葉！其無縛心以何解乎？」</p>
<p>迦葉答曰：「知心無縛，斯則為解。」</p>
<p>曰：「唯，迦葉！以何等心？云何知心？過去知耶？當來、現在乎？去者滅盡，當來未至、現在無住，以何等心而知其心？」</p>
<p>曰：「心已滅者，是濡首即無身心之計數也。」</p>
<p>曰：「賢者心知其滅耶？」</p>
<p>曰：「心滅者不可得知。」</p>
<p>曰：「其得致都滅心者，彼永無有身識之得？」</p>
<p>曰：「大辯哉！濡首童子！吾等微劣，豈能應答上辯之辭？」</p>
<p>濡首又曰：「云何迦葉！響寧有辭耶？」</p>
<p>曰：「無。童子！因緣起耳！」</p>
<p>曰：「不云乎，唯、大迦葉！一切音聲若響耶？」</p>
<p>曰：「爾！」</p>
<p>濡首又曰：「響辯可致不乎？」</p>
<p>曰：「不可致。」</p>
<p>又曰：「如是。唯，大迦葉！菩薩協懷權辯之才不可思議，亦無其斷，若耆年問，從劫至劫，菩薩機辯難可究盡。」</p>
<p>爾時迦葉而白佛言：「唯願世尊加勸濡首！為此大眾弘講法說，令諸會眾長夜致安，普使一切得明法要。」</p>
<p>於是眾中有大菩薩，其名智積，問濡首曰：「何故，童子！長老迦葉年耆極舊，所言怯弱微劣乃爾？為以何故名之耆年？」</p>
<p>濡首答曰：「是聲聞耳！故不果辯。」</p>
<p>智積復曰：「斯不知發大乘志耶？」</p>
<p>曰：「永不矣！唯以聲聞乘之脫也。」</p>
<p>曰：「又濡首！何故名為聲聞之乘？」</p>
<p>濡首答曰：「是族姓子！世尊能仁隨諸眾生，興三乘教敷以說法，有聲聞乘、緣一覺乘及大乘行。所以然者？由此眾生意多懷貪、志劣弱故，說三行耳！」</p>
<p>智積又曰：「云何？濡首！如空、想、願都無其限，何故限之有三乘乎？」</p>
<p>曰：「族姓子！是諸如來執權之行，空無想願不有其限，為諸著限而諸有限，終不限於無限行也。」</p>
<p>曰：「又濡首！吾等可退，使永莫與劣志眾生得有會也。」</p>
<p>濡首答曰：「諸族姓子！且忍。當從無熱龍王聞其智辯及無量法。」</p>
<p>耆年迦葉謂智積曰：「云何正土！如彼寶英如來佛土，云何說法？」</p>
<p>智積答曰：「唯一法味，從其一法演出無量法義之音，但論菩薩不退轉法，諸佛奧藏要行之論，從已取脫不由眾雜，依於普智永無餘脫，恒講菩薩清純之談，其土都無怯弱之行也。」</p>
<p>時阿耨達問濡首曰：「仁尊濡首來奉如來！為何等像觀於如來？以色觀耶？痛、想、行、識觀如來乎？」</p>
<p>答曰：「不也。」</p>
<p>「以約言之，色苦觀耶？痛、想、行、識苦觀之乎？滅色、痛、想、行、識觀耶？為以空無想願行觀如來乎？」</p>
<p>答曰：「不也。」</p>
<p>又問：「云何去、來、現在相好，肉眼、天眼、慧眼觀如來乎？」</p>
<p>答曰：「不也。」</p>
<p>「云何？濡首！以何等相觀如來耶？」</p>
<p>答曰：「龍王！觀於如來當如如來。」</p>
<p>又曰：「軟首！如來云何乎？」</p>
<p>曰：「如來者無等之等，等不可見，用無雙故，故妙矣。龍王！如來極尊，無偶無雙、無比無喻、無儔無等、無匹無倫、亦無色相。為其無像、無形無影、無名無字、無說無受也。如是，龍王！如來若此，當作是觀觀於如來！亦不肉眼、天眼、慧眼而觀如來。所以者何？其肉眼者以見明故，如如來者無冥無明，故不可以肉眼而觀；又天眼者有作之相，若如來者等過無住故，不可以天眼而觀；又其慧眼知本無相，又如來者眾都永無，故不可以慧眼而觀。」</p>
<p>「云何？軟首！觀其如來得為清淨？」</p>
<p>曰：「若，龍王！其知眼識心不有起，又知色識心無起滅，其作是觀觀於如來，為應清淨。」</p>
<p>爾時其從寶英如來寶飾佛土菩薩來者，得未曾有，而皆歎曰：「甚快妙哉！斯諸眾生善值如來！逮聞如是龍王所問決狐疑品，聞已悅信，不恐不怖又無驚怪，加復受持諷誦宣布，如是正士應在慧署。吾等，世尊，不空至此，值聞是要無極像法。又若，世尊！斯法所至聚落國邑，當知其處如來常在，終不滅度，正法無毀道化興隆。何則然者？以此法品能降魔場伏諸外道也。」</p>
<p>時阿耨達謂軟首曰：「善修行者軟首童子！斯之菩薩逮聞是法得佛不難，進己勸人勤道無惓也。」</p>
<p>「何謂菩薩應修善行？」</p>
<p>軟首答曰：「若是，龍王！如貪行空，施行亦空，等解於此是謂善行。以約言之，不戒與戒、懷恚及忍、懈退精進、亂意一心、如其愚空智慧亦空，於是等行，斯謂善行。</p>
<p>「又復龍王！如其婬欲、恚怒、愚癡為之空者，無其婬欲、恚、癡亦空；如參行空，無雜亦空。於其等行，是謂善行。</p>
<p>「又復龍王！如其八萬四千行空，賢聖正脫亦悉為空，於斯等行，是謂善行。</p>
<p>「又復龍王！若有明賢修菩薩行，無行無不行，亦不見行；不有惑行，亦無念行，又不知行，於是等行，是謂善行。」</p>
<p>無熱龍王謂軟首曰：「云何？童子！菩薩行於無所行乎？」</p>
<p>答曰：「龍王！若初發意行菩薩道至得佛坐，所行功德，悉由初行、不生之行、無受處行、無獲捨行、無樔之行；又無著行、亦無諦行、無有限行、亦無惑行；又無婬行、無所作行、亦無特行、無審之行、亦無底行，是謂菩薩無行之行。若菩薩以不生之行，無行不行，得三十七品無所造作，以慧而脫永脫於脫，不過二際明了本際而不取證，菩薩作是，此謂菩薩得不起忍。如斯之行。此謂善行。」</p>
<p>說是語時，三萬四千天、龍、鬼神、菩薩行者，逮無從生法樂之忍。</p>

<p class='juan'>佛說弘道廣顯三昧經卷第三</p></div>
</div><!-- end of div[@id='body'] -->
</body></html>