<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>度世品經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu6' />度世品<span class='corr'>經卷</span>第六</p><p class="byline">西晉元康元年月氏沙門竺法護譯</p><p>「菩薩住胎有十事。何謂為十？</p>
<p>「欲得開化志住小乘、懷怯羸劣眾生之等，菩薩悉見此輩心念，故現入胎。或恐此等心發念言：『菩薩化生德本自然，不可學得。』故現入胎，是為一事。</p>
<p>「菩薩悉為父母、親屬、往古宿世同學徒類及餘黎庶俱殖德本，欲度此黨故現入胎。或復有人宿世積德，因其胎中應受開化，是為二事。</p>
<p>「菩薩大士心未曾妄，安隱庠序而意常定，是為三事。</p>
<p>「菩薩若現在母胎時，講法聖眾未曾斷絕，十方世界諸菩薩、釋、梵、四天王俱來聚會，示現無數不可稱計無際聖慧。在於胎中顯其辯才，而有殊<span class='corr'>特</span>就度脫之，是為四事。</p>
<p>「菩薩若在母胎中時，合大眾會，及諸開士悉欲來集，因本所誓欲度脫之，故為說法皆使得濟，是為五事。</p>
<p>「又，欲開化世間人民成最正覺、皆備眾德、莊嚴道場故，以示現生於人間，是為六事。</p>
<p>「菩薩雖處在母胎中，普身示在三千大千世界，猶如明鏡見其面像。其志微妙，大乘學士、諸天、龍、神、揵沓和、阿須倫、迦留羅、甄陀羅、摩睺勒、諸人及與非人，各心念言：『我往稽首、歸命、供養菩薩。』是為七事。</p>
<p>「菩薩在於母胎中時，有大法門名曰大慧藏，遊到他方異佛國土最後究竟，在胎菩薩俱共論講。由是之故，使其菩薩現入母胎，是為八事。</p>
<p>「菩薩現入母胎中時，有三昧名離垢藏，承定意成，不近母胎。在兜術天入於清淨，住母胎中亦無所入，是為九事。</p>
<p>「又，如來、至真有大功德名離垢藏華，而見奉敬供養如來之業。是諸覺佛在母胎時，菩薩聖旨皆遍十方以真大聖。諸菩薩眾有行名曰法界藏，為講此教入無極慧。菩薩因是現十善，微妙遊居而立大安。</p>
<p>「菩薩有十事現其安詳。何謂為十？於是，菩薩入母胎時，從初發意乃至現於阿惟顏法成具佛業；若入母胎，續復自示在兜術天；或復來下現入母胎；已復出生，故在母胎或示幼僮；不捨母胎，示現在於宮采女中；顯母胎中，復示出生；固在母胎，示於精進勤苦之行，現詣道場，坐於樹下，得佛正覺；復現在胎而轉法輪；在於胎中現取滅度；遊母胎中，庠序勸進入乎大道，在彼胎止而普示現諸菩薩行，建立如來無極大道、懷來道門。是為菩薩現於十事庠序之行。</p>
<p>「菩薩修生有十事。何謂為十？菩薩悉明其意安然，現生清和；演大光明，周遍三千大千世界；最後究竟，不復更生而現所生——無起不滅故曰為生——思惟三界所生受者猶如幻化；現身出生十方世界；其身顯示致一切智；如來、至真皆演威耀，告勅一切諸有身者；積累大慧，三昧正受，然後乃生；菩薩適生，動諸佛國，令眾生類心懷歡然；消諸惡趣、蔽眾魔事，各各驚言：『今者菩薩從某處來。』是為菩薩十修所生。</p>
<p>「菩薩忻笑有十事。何謂為十？</p>
<p>「察其世俗縛在貪欲而自纏綿，無能拔者，『獨吾身力乃能堪任潰於斯黨。』是故而發笑耳。</p>
<p>「俗人多為塵勞之所迷惑，自謂智慧無能逮者，是故菩薩而發忻笑。</p>
<p>「自大遊逸，我身名號如此無上，如來便以法身顯示大要，遍於三世，令各生意求欲致是。</p>
<p>「諸菩薩眼無所罣礙，從十方土至梵天宮，乃復至於大神妙天，皆觀本末，便自念言：『是眾生黨乃爾瑕穢，菩薩智力悉覩見之。』</p>
<p>「又，見人民宿積德本還復墮落、見殖少福望無量報，覩平等覺正真之道無有侵欺。</p>
<p>「觀古親友、本時同學志菩薩道，各各修淨，未具佛法，己己為達。</p>
<p>「察本所居諸天人民及在愚地不解正法，心不動搖，不以為勞。</p>
<p>「如來、至真有演光明——名大搖安——放此大耀。是為菩薩十事忻笑。</p>
<p>「菩薩行七步有十事。何謂為十？菩薩爾時自現幼僮，舉足七步示有七財。顯有殊異。欲使地神所願具足。自示其德超於三界，獨步無侶。遊如龍王、住若象王、舉動進止如師子步。諸有往反、所至到處，菩薩行步、周旋、舉動皆越一切。當時天地變為金剛。其餘凡地不動，堪任載持菩薩、撫育一切諸地眾生。是故，菩薩舉足七步。又，一切人不解道義，故復菩薩舉足七步——應七覺意——覺諸不覺，以逮正法，無所依仰。吾於世尊豪無有上，口自發言：『天上、天下，吾當度之。』是為菩薩十事行步。</p>
<p>「菩薩現幼僮地復有十事。何謂為十？</p>
<p>「悉知書疏、算術、計校、所當應宜、答報言辭，無所不通，故以是事顯示眾人。</p>
<p>「又復示現上馬騙象、乘車往反、神仙呪術與眾超異，摴蒱、博掩、伎樂、歌戲，超群越眾。</p>
<p>「其身、口、意示有罪福而無殃釁，以無憍慢。</p>
<p>「三昧正受，遍於無量諸佛世界，現在眾生而開化之。</p>
<p>「菩薩顯德，其慧過於天、龍、鬼神、阿須輪、迦留羅、甄陀羅、摩睺勒、釋、梵、四天王，咸來歸命。</p>
<p>「又復自示釋梵四王色貌形像。</p>
<p>「復以菩薩容貌自示，顯其道業。</p>
<p>「菩薩現於人民各異，若有貪樂愛欲調戲、或復愁憂憒亂眾生為現歡悅，令愛樂法。「常以法會有所長益，奉敬如來。</p>
<p>「遍見十方，以法光明、如來威神現其安詳，清和默然因化眾生。是菩薩現其幼僮，在於後宮多所救濟，菩薩現在中宮處采女中。</p>
<p>「復有十事。何謂為十？</p>
<p>「與其宿世俱共同學，菩薩因欲化此眾生、顯示德本，故在後宮。</p>
<p>「菩薩又以殖德本者應當勉濟，故現後宮。</p>
<p>「諸天人民憍豪自恣、富貴自綺，因此菩薩現大豪貴尊因而降化。</p>
<p>「在五濁世隨時誘進，化度佛土。</p>
<p>「雖在中宮，不廢三昧，勢力無雙。</p>
<p>「往古眾生興立誓願，菩薩欲使如意悉得，故現後宮。「欲令父母、家室、親屬本願備悉。</p>
<p>「以大法音、伎樂、歌頌、箜篌、樂器奉敬供養如來、至真，僉令効之。</p>
<p>「于時菩薩在於後宮了成佛道，定意不動，從初至終成最正覺，而轉法輪至大滅度。</p>
<p>「所以示現以法護之，救濟危厄，使入大道。是為菩薩現在後宮最末究竟，棄國捐王，入山得道。</p>
<p>「菩薩捨國復有十事。何謂為十？示厭塵欲，故現出家；見於世俗多所染著，欲使眾人不猗瑕疵，顯現賢聖正真履跡柔順之義；菩薩居業，欲暢道化、歎出家德，以權方便現於二際；墮在諸疑六十二見，拔之令出；眾生貪欲勤勤為安，為顯眾難，使棄所猗安樂之想；為著三界馳逸眾類示現先應，故出家耳；其意興盛，無所依仰，猗不可計，故現出家；又示逮得如來十力、四無所畏，隨時而教；最後究竟，臨當成佛法應當然；是為菩薩十事棄國捐王。</p>
<p>「菩薩現勤苦行復有十事。何謂為十？欲得開化小學之士，故現六年進一麻米；又欲勗勉猗著、諸邪六十二見；為諸失德眾生之黨，指示其業、罪福之報；亦為雜穢迷惑世界隨時勸導，現己勞患；能伏情欲，示二等業；緣是之故，受真諦法；諸貪受欲重自安己，馳逸眾生令淨其心；又復示現菩薩精進，勤苦志道；最於後世臨欲成佛示不更生；用精進故，諸天人民——根不純淑——及外異學使從訓誨；是為菩薩示十苦行。</p>
<p>「菩薩詣道場復有十事。何謂為十？</p>
<p>「演大光明照於十方，使眾知之，故詣樹下。</p>
<p>「亦欲感動諸佛國土，顯示己身，使普佛土皆共見之。</p>
<p>「又復暢示諸菩薩等及諸眾生前世所行，悉來從斯稽首受學。</p>
<p>「現其道場，所坐樹下莊嚴清淨。</p>
<p>「隨眾人本，應時現身威儀禮節。</p>
<p>「佛樹靜然，使諸世界如來、至真各自現身——諸可經行、舉足、下足。</p>
<p>「常修三昧，不離定意。</p>
<p>「覺了聖道，不犯須臾。</p>
<p>「諸天、龍王、揵沓和、阿須倫、迦留羅、甄陀羅、摩睺勒、釋梵四王現來奉敬，眾人見之莫不發意。</p>
<p>「大慧無礙，菩薩所行普觀十方、念諸如來，曉了方面，在諸國土現成正覺。是為菩薩現詣佛樹。</p>
<p>「菩薩坐佛樹下復有十事。何謂為十？以無數事動諸佛國，故坐樹下；皆欲照耀十方世界；而悉消除一切惡趣；亦復建立一切境土咸為金剛；觀諸如來處師子床，心所思念等如虛空；現身威儀，咸以隨時；歸趣金剛道場三昧；其諸如來所止之處受於清淨；自承勢力以趣德本；勸立一切群生之類；是為十事坐佛樹下。</p>
<p>「菩薩坐尊樹下有十致未曾有。何謂為十？</p>
<p>「坐佛樹時，致未曾有自然之法。十方世界諸如來、至真、等正覺各現面像，伸其右掌，各自讚歎：『當使導師得勝。』得勝則是第一未曾有法。「菩薩若復坐佛樹時，一切諸佛皆共念之，遣威神往，是為二事。</p>
<p>「坐佛樹時，古昔同學、諸菩薩等僉俱來至，周匝宿衛，住定意門，以若干物而供養之，是為三事。</p>
<p>「在樹下時，十方世界草木、華實及諸藥樹——雖無神識，自然屈形——悉共曲躬，向於佛樹而稽首禮，是為四事。</p>
<p>「有大定意，號積法界，超越一切諸菩薩行。假使逮得此定意時，其功德明越眾開士，是為五事。</p>
<p>「于時菩薩立身海藏離垢光曜總持之場，使諸如來闡大法雨，是為六事。則以柔軟頂之度去供養如來。</p>
<p>「菩薩坐於樹下，普遊諸國無所不遍，是為七事。</p>
<p>「菩薩若坐佛樹下時，其行亦如慧上開士，普見一切眾生根本心念所奏，是為八事。</p>
<p>「坐佛樹時，自然善致佛聖覺定。適得斯定，普周無量三世之事，猶如虛空，是為九事。</p>
<p>「坐佛樹時，則以己身明識三世，其大聖慧而無等倫，演離垢光，是為十事未曾有法。</p>
<p>「菩薩何謂降魔官？有十事降魔官屬。何謂為十？眾生同塵著於世俗生死之患，不樂戰鬪，是故菩薩現大勢力降魔官屬；諸天人民貢高求名，欲為除斷自大之難；佛欲開化魔及兵眾，諸天人民僉共娛樂，俱來聚會；因是化之，菩薩力勢無有雙比；亦復顯現，欲使人知、亦欲勸悅一切眾生；顯其利議，亦欲愍傷將來世人；在佛樹下降魔官時，悉已越度諸魔境界；無有塵欲，無力、不力，見諸薄力而現德本；示慈心力，降魔官屬；隨時勸悅愛欲、塵勞、貪欲之世，化以道法。觀此十義，是故菩薩降魔官屬。</p>
<p>「菩薩成最正覺示如來力亦有十事。何謂為十？能伏諸魔業、塵勞之穢，具菩薩行；樂諸菩薩一切定意而以自娛，上眾開士聖慧之堂；究竟成就諸清白法、一切行義；為諸世間善思惟行；其身普遍十方世界，演其音嚮；等心眾生，皆暢威神而建立之；過去、當來、今現在佛、如來、至真，身、口、心等無所望想；一時之間普達三世；有三昧名善覺覺意，得是定時入佛十力；以能興此，處處有力至漏盡慧。是為菩薩如來十力成最正覺。住是力時，諸佛普至，故曰如來已成正覺。</p>
<p>「如來、至真則以十品而轉法輪。何謂為十？致四無畏，入清淨慧而暢慧音；四分別辯，又善曉了越於四諦；遊居無礙正覺脫門；曠意愍念一切群生；消除不順、侵枉、苦惱、悒慼之患、不閑之難；不違往昔無蓋之哀；清淨和辭周十方界；無央數劫頒宣經法，不以勞懈；善分別解根、力、覺意；一心悅門禪定正受；是為十品成正覺時以無量義而轉法輪。</p>
<p>「已成如來、至真、等正覺轉於法輪，十清白法觀眾生心憒憒無閑，歡悅其志，令得亘然。何謂為十？前世宿命所願力勢之所致也不違本誓、威神建立無極大哀、不捨眾生而救濟之、興顯聖慧而為說法、隨時建立而宣傳之、應時令解使無缺漏、明識解了三世之慧、其身所行永無所造、其意所宣無有形想、所暢慧者隨音輒解，是為十事清白之法而轉法輪。</p>
<p>「如來、至真以作佛事觀見十義，現大滅度。何謂為十？常為示現審諦非常；一切有為顯如呼噏；普詣安處無為之真，除諸恐懼；諸天人民著於色身，故現色身如是無常、法身常存，而為分別；合有別離，諸所有為彈指已過，豪無堅強；一切三界猶如幻化；眾想危脆，無為最堅；為現道法無有毀壞、諸習離別悉無所成，為示碎散，法自應然；諸佛、世尊所作佛事皆已具足，善轉法輪決狐疑；令隨律教，授菩薩決，無有進退，修大滅度；是十觀義，如來、至真取滅度矣，無有沒化。」</p>
<p>普賢復白：「是為，佛子！名菩薩行淨大法道門。吾今所演法門之要粗舉都較，如來、至真所<span class='corr'>頒</span>宣義不可限量，悅眾明智。</p>
<p>「諸菩薩行皆承大願，未曾斷絕。假使人聞歡喜信者，心以懷信則習奉行、成就此義，皆當疾成無上正真之道為最正覺。所以者何？計菩薩道以行為要，未曾離行。是故，菩薩大士當住於行。以能行此菩薩功勳——入分別義，好如蓮華——輒能得入一切法門無極聖室、度世徑路，離於聲聞、一切緣覺之徑路也。化諸眾生，無所懷俠，照一切法經、法門勸諸群黎，使得長益。度世法門當至心聽，度世法品受持、諷誦、一心思惟，修道目門，奉遵所願。行如是已，菩薩所求終不難得，疾成無上正真之道。」</p>
<p>說是經時——宣說法門，演度世法品——十方無量不可計會諸佛世界為大震動——皆佛威神之所興化。</p>
<p>宣致此法得是經典，一切佛土自然動者，而大光明靡所不耀。十方諸佛皆各現身，而遙讚歎普賢菩薩：「善哉，善哉。最勝之子！隨時講說菩薩大士功勳之德、分別正義，一何快乎。開闡班宣度世法品，如汝佛子本學真諦解達斯法。今者善說，承經威德，光明清淨經典之要我等悉解；諸佛亦然，吾等亦共稱譽此經。於今現在十方諸佛，為諸當來諸菩薩、學未聞者施慈恩廣大，乃如是乎。」</p>
<p>於是，普賢菩薩大士承佛聖旨、十方眾聖之所接護，觀於十方、察諸眾會、普瞻法界而說頌曰：</p>

<div class="lg regular" style="margin-left:1em;"><div class='lg-row'>「修千億兆劫，　勤奉難限量，</div>
<div class='lg-row'>歸千載姟佛，　因生諸法子。</div>
<div class='lg-row'>開化於眾生，　立道無崖底，</div>
<div class='lg-row'>咸共一心聽，　歎佛無等倫。</div>
<div class='lg-row'>供佛不可限，　已不著佛道；</div>
<div class='lg-row'>解群黎庶欲，　不想計有人。</div>
<div class='lg-row'>見佛之功德，　不依其名勳，</div>
<div class='lg-row'>嗟歎彼尊行，　歡悅世巍巍。</div>
<div class='lg-row'>已除罪塵魔，　普現於三世，</div>
<div class='lg-row'>其德超眾聖，　顯殊異力行。</div>
<div class='lg-row'>燒盡癡愛行，　志性<span class='corr'>存</span>寂寞，</div>
<div class='lg-row'>現行眾齊限，　今當歎功勳。</div>
<div class='lg-row'>最聖所過度，　眾生趣如幻，</div>
<div class='lg-row'>為示若干變，　令人除自大。</div>
<div class='lg-row'>適發心之頃，　普能悉曉了，</div>
<div class='lg-row'>今歎彼功勳，　眾生所奉敬。</div>
<div class='lg-row'>覩苦惱眾生，　五徑生老患、</div>
<div class='lg-row'>終亡憂慼危，　愛欲所傷害。</div>
<div class='lg-row'>愍欲度此等，　故建廣尊慧，</div>
<div class='lg-row'>當<span class='corr'>歎</span>此功勳，　且共一心聽。</div>
<div class='lg-row'>施、戒、忍、精進、　一心以自娛、</div>
<div class='lg-row'>權慧度無極，　施以無極慈。</div>
<div class='lg-row'>悲喜樂於法，　百千劫護行，</div>
<div class='lg-row'>今當歎此行，　聽所說功德。</div>
<div class='lg-row'>以求佛道故，　消千億姟身，</div>
<div class='lg-row'>不貪惜軀命，　是為殊道真。</div>
<div class='lg-row'>精勤為眾生，　常覆欲安己，</div>
<div class='lg-row'>歎能仁超行，　志懷愍哀慈，</div>
<div class='lg-row'>無數千億載，　劫數歎名稱。</div>
<div class='lg-row'>以一毛取水，　尚可盡大海，</div>
<div class='lg-row'>所行精進德，　過是不可喻。</div>
<div class='lg-row'>且聽佛境界，　所現愍群庶，</div>
<div class='lg-row'>為眾生之故，　長清白德本。</div>
<div class='lg-row'>志性不卒暴、　不厭道法樂，</div>
<div class='lg-row'>建立眾生處，　慧江淵智樹。</div>
<div class='lg-row'>世尊如天地，　群黎常戴仰，</div>
<div class='lg-row'>慈濡愍為根、　護禁仁為莖、</div>
<div class='lg-row'>尊勳慧華葉，　戒香甚清淨。</div>
<div class='lg-row'>悟諸不覺意，　眾生愛敬行，</div>
<div class='lg-row'>無著等蓮華，　眾生見歸命。</div>
<div class='lg-row'>解脫為種稷，　身本性懷慈，</div>
<div class='lg-row'>智慧善權術，　五枝度彼岸。</div>
<div class='lg-row'>禪葉、神通華、　一切智慧實、</div>
<div class='lg-row'>神足尊法樹，　弘覆於三界。</div>
<div class='lg-row'>本修清淨跡，　長育廣慧義，</div>
<div class='lg-row'>師子頸頤念，　智慧淨繒首。</div>
<div class='lg-row'>空慧義第一，　慈愍度世明，</div>
<div class='lg-row'>無我如師子，　能吼降眾魔。</div>
<div class='lg-row'>得越生死曠，　眾民邪塵欲，</div>
<div class='lg-row'>度所有家業，　奉要行除愚。</div>
<div class='lg-row'>迷惑示正路，　顯佛無上道，</div>
<div class='lg-row'>立志無恐畏，　為殊勝導師。</div>
<div class='lg-row'>眾生婬、怒、癡、　冥塵若干弊，</div>
<div class='lg-row'>長夜隨有為，　苦父母所惱。</div>
<div class='lg-row'>見群黎出生，　以哀療愛欲，</div>
<div class='lg-row'>講八萬四千，　用治棄眾病。</div>
<div class='lg-row'>此降伏魔塵，　以法訓眾生，</div>
<div class='lg-row'>棄惡無所習，　求嚴淨佛德。</div>
<div class='lg-row'>解法兩足帝、　一切智慧尊，</div>
<div class='lg-row'>以賢聖之財，　實廣覺冥眾。</div>
<div class='lg-row'>戒、三昧自娛，　以聖淨智慧，</div>
<div class='lg-row'>用明達刀刃，　度塵無恐懼。</div>
<div class='lg-row'>作變於法幻，　因轉最法輪，</div>
<div class='lg-row'>亦不退迴還，　一切異學意。</div>
<div class='lg-row'>曉了深盡慧，　普生其法味，</div>
<div class='lg-row'>覺意寶神足，　開難化民庶。</div>
<div class='lg-row'>住千通慧力，　嚴淨三為君，</div>
<div class='lg-row'>斯為大慧海，　無雙說無盡。</div>
<div class='lg-row'>以越度世俗，　不著三處眾；</div>
<div class='lg-row'>以成禪神通，　慧如山不動。</div>
<div class='lg-row'>其有比清淨，　無及智慧明，</div>
<div class='lg-row'>德聖超須彌，　愍住眾生仰；</div>
<div class='lg-row'>性強若金剛，　所修皆要固，</div>
<div class='lg-row'>其心不可毀，　重法奉普智。</div>
<div class='lg-row'>遊眾魔塵欲，　在世住無畏，</div>
<div class='lg-row'>消恩愛然熾，　總攝俗群黎。</div>
<div class='lg-row'>普布於慈雨，　演愍哀光㷿；</div>
<div class='lg-row'>四神足雷鳴，　能仁寂暢音。</div>
<div class='lg-row'>雨四分別辨、　清和八品道，</div>
<div class='lg-row'>以此大陰雨，　清滅眾塵勞。</div>
<div class='lg-row'>智垣牆恥塹，　[立*寺]法幢為幡，</div>
<div class='lg-row'>聖如牆解門，　意念守門者。</div>
<div class='lg-row'>四諦成徑路，　淨神足嚴跡，</div>
<div class='lg-row'>法幻為城郭，　主三界降魔。</div>
<div class='lg-row'>樹心一切智，　堅住足飛行，</div>
<div class='lg-row'>如鳥獨遊行，　慈愍為明曜。</div>
<div class='lg-row'>教化如鳳凰，　眾生無能逮，</div>
<div class='lg-row'>拔度生死海，　立志上泥洹。</div>
<div class='lg-row'>以戒、定道場，　興慧華鬘淨，</div>
<div class='lg-row'>以明消塵勞，　枯竭恩愛流。</div>
<div class='lg-row'>增長藥根力，　淨眾佛上道，</div>
<div class='lg-row'>則奮法日光，　以照眾生界。</div>
<div class='lg-row'>法境場等淨，　不捨等眾生，</div>
<div class='lg-row'>一切照諸學、　聲聞、緣覺乘。</div>
<div class='lg-row'>心普見三世，　消念所增損，</div>
<div class='lg-row'>意聖慧超異，　暢眾生如空。</div>
<div class='lg-row'>於法得自在，　在眾嚴德像，</div>
<div class='lg-row'>興明執金剛，　常立在法地。</div>
<div class='lg-row'>身相若干好，　清淨超諸世，</div>
<div class='lg-row'>為眾積經典，　群黎最尊法。</div>
<div class='lg-row'>以越於三世，　愛網、眾塵勞，</div>
<div class='lg-row'>慈愍諸世俗，　樂法作慈護。</div>
<div class='lg-row'>現身於三<span class='corr'>界</span>，　法音告一切，</div>
<div class='lg-row'>清淨猶如梵，　濟邪見無樂。</div>
<div class='lg-row'>清淨度生死，　境界法豪尊，</div>
<div class='lg-row'>不復重退還，　大意攝蠕動。</div>
<div class='lg-row'>法尊超於世，　以慧懷來眾，</div>
<div class='lg-row'>一切功勳最，　大稱普流世。</div>
<div class='lg-row'>自然如虛空，　除一切顛倒，</div>
<div class='lg-row'>在眾造超異，　永不著諸界。</div>
<div class='lg-row'>普入清淨行，　亦建立眾生，</div>
<div class='lg-row'>其智極玄妙，　斯慧淨復淨。</div>
<div class='lg-row'>權便曠如地，　普遍五眾生；</div>
<div class='lg-row'>其慈猶如水，　洗除眾塵欲。</div>
<div class='lg-row'>以慧消愛欲，　拔濟眾穿漏，</div>
<div class='lg-row'>世尊無崖底，　遊三界如風。</div>
<div class='lg-row'>斯黨猶如寶，　濟諸貧乏道；</div>
<div class='lg-row'>如金剛無侶，　棄三處諸見。</div>
<div class='lg-row'>其音若干品，　普德嚴三界，</div>
<div class='lg-row'>尊如夜明珠，　其行立首頂。</div>
<div class='lg-row'>功勳如眾華，　覺意以自娛，</div>
<div class='lg-row'>斯等如華鬘，　超世誓正願。</div>
<div class='lg-row'>其戒香清淨，　完具無缺漏，</div>
<div class='lg-row'>以淨塗法香，　慧布於三處；</div>
<div class='lg-row'>其行如高蓋，　覆去塵勞欲，</div>
<div class='lg-row'>以跱立慧幢，　執意無二跡；</div>
<div class='lg-row'>以行雜幡綵，　修慧而懸智，</div>
<div class='lg-row'>諦羞恥衣服，　以德覆眾生。</div>
<div class='lg-row'>無量界居乘，　馳遊於三世，</div>
<div class='lg-row'>調定如龍象，　其心常堅住。</div>
<div class='lg-row'>神足遊三世，　越度大重擔，</div>
<div class='lg-row'>亦如大龍王，　所布雲法水；</div>
<div class='lg-row'>亦如靈瑞華，　眾人所難遇。</div>
<div class='lg-row'>斯等如勇好，　降魔拔塵勞，</div>
<div class='lg-row'>亦如無轉輪，　導師所頒宣。</div>
<div class='lg-row'>現群黎終始，　如冥中火炬；</div>
<div class='lg-row'>其德如江河，　順路如流水。</div>
<div class='lg-row'>斯等如橋梁，　常執載一切；</div>
<div class='lg-row'>如嚴淨舟船，　以慧願度淵；</div>
<div class='lg-row'>亦復如船師，　住眾明地最。</div>
<div class='lg-row'>遊觀夜娛樂，　為眾顯真樂，</div>
<div class='lg-row'>以慧法脫門，　嚴慧淨宮殿。</div>
<div class='lg-row'>亦復如眾藥，　消除塵勞病；</div>
<div class='lg-row'>如雪山雜藥，　妙慧為屋宅。</div>
<div class='lg-row'>其行如正覺，　慧寤諸睡寐；</div>
<div class='lg-row'>其道平等覺，　等心了眾生。</div>
<div class='lg-row'>斯所從來處，　如勝行誠信，</div>
<div class='lg-row'>猶若一切智，　入普門慧室。</div>
<div class='lg-row'>斯等多所化，　濟若干眾生，</div>
<div class='lg-row'>以自在佛慧，　遊一切智界。</div>
<div class='lg-row'>其力不可量，　一切莫能當；</div>
<div class='lg-row'>其慧無所畏，　解慧曉眾生，</div>
<div class='lg-row'>一切民庶像、　顏貌、名無濟。</div>
<div class='lg-row'>諸色皆平等，　字類、諸音聲，</div>
<div class='lg-row'>悉度眾色像，　離名音能現。</div>
<div class='lg-row'>一切眾生類，　不任宣德耀，</div>
<div class='lg-row'>其修此功勳，　捨非建立法。</div>
<div class='lg-row'>現在為慧父，　以遠有無際，</div>
<div class='lg-row'>則為一切智，　於慧第一明。</div>
<div class='lg-row'>嗟入無著行，　遵敬歡悅世，</div>
<div class='lg-row'>解了諸法門，　如幻常空寂。</div>
<div class='lg-row'>往古願行哀，　亦承佛聖旨，</div>
<div class='lg-row'>離慢顯惠門，　而現若干變。</div>
<div class='lg-row'>皆共一心聽，　菩薩之功勳，</div>
<div class='lg-row'>則以一身形，　廣現無數德、</div>
<div class='lg-row'>無心意境界，　眾生不見心。</div>
<div class='lg-row'>演出一音聲，　越諸辭境界，</div>
<div class='lg-row'>隨一切群黎，　言語而班宣。</div>
<div class='lg-row'>以捨眾生身，　欲報所行體，</div>
<div class='lg-row'>解音無所有，　而暢眾聲教。</div>
<div class='lg-row'>心寂寞顯耀，　覺諦如虛空，</div>
<div class='lg-row'>黎庶世各異，　亦為示若干。</div>
<div class='lg-row'>究竟無有身，　尚復現有形？</div>
<div class='lg-row'>隨眾之所生，　得立報應果。</div>
<div class='lg-row'>皆入諸所生，　不着於所生，</div>
<div class='lg-row'>己身如虛空，　不想若干人。</div>
<div class='lg-row'>其身不可量，　明智悉能現，</div>
<div class='lg-row'>奉敬天人尊，　歸世一切智。</div>
<div class='lg-row'>華香、雜擣香、　妓樂、繒幡蓋、</div>
<div class='lg-row'>身命自投地，　供養上聖尊。</div>
<div class='lg-row'>住一最勝下，　皆立諸佛前，</div>
<div class='lg-row'>覩見諸眾舍，　常問無等倫。</div>
<div class='lg-row'>聞法逮三昧，　一臺無量門，</div>
<div class='lg-row'>從本所學住，　意勇現無量。</div>
<div class='lg-row'>善權智慧業，　以度于彼岸，</div>
<div class='lg-row'>曉眾生如幻，　自致得佛道。</div>
<div class='lg-row'>遍見別異心、　無量色音聲，</div>
<div class='lg-row'>入於求望想，　無著普現眾。</div>
<div class='lg-row'>或復現第一，　為眾生顯心；</div>
<div class='lg-row'>或有行道者，　見無量黎庶。</div>
<div class='lg-row'>布施、戒、忍辱、　精進、禪、智惠，</div>
<div class='lg-row'>或受梵跡行、　或現上妙行、</div>
<div class='lg-row'>或有行成滿，　得忍示瞋恚。</div>
<div class='lg-row'>一及生究竟，　或阿惟顏佛、</div>
<div class='lg-row'>或顯聲聞像、　或復為緣覺，</div>
<div class='lg-row'>億載國現滅、　亦復不滅度；</div>
<div class='lg-row'>或斯刀利、釋、　須倫、梵天王、</div>
<div class='lg-row'>玉女、諸眷屬；　或復獨遊步，</div>
<div class='lg-row'>比丘心寂寞；　或復為國主，</div>
<div class='lg-row'>入法網慧界；　或顯妙色像，</div>
<div class='lg-row'>從天而沒來；　或現女人像，</div>
<div class='lg-row'>所度於無極；　或現在露精；</div>
<div class='lg-row'>或在廣欲禪。　若積忍辱業，</div>
<div class='lg-row'>曉逮真諦地，　現目見心行：</div>
<div class='lg-row'>或示入胞胎，　於胎成正覺，</div>
<div class='lg-row'>而復轉法輪；　或生顯滅度、</div>
<div class='lg-row'>或復學<span class='corr'>伎</span>術、　女人中三昧。</div>
<div class='lg-row'>眾業已備悉，　現棄國捐王；</div>
<div class='lg-row'>或復佛樹下，　逮成最正覺；</div>
<div class='lg-row'>或現轉法輪，　顯現若干品；</div>
<div class='lg-row'>或佛化眾生，　遍億千國土，</div>
<div class='lg-row'>示現不退行。　佛亦無寂業，</div>
<div class='lg-row'>入想度無極，　遊於億千劫。</div>
<div class='lg-row'>一心所顯現，　境界百千劫，</div>
<div class='lg-row'>諸想、無有想，　為眾現劫數。</div>
<div class='lg-row'>無疑、無所說，　而現有周旋，</div>
<div class='lg-row'>見有作寂業，　普降於眾生。</div>
<div class='lg-row'>皆由降伏勝，　彼處為澹泊，</div>
<div class='lg-row'>佛國眾生界，　入諸法報應。</div>
<div class='lg-row'>究竟百億劫，　所宣不可窮，</div>
<div class='lg-row'>入眾生如是，　廣智曉黎庶。</div>
<div class='lg-row'>則以一人身，　<span class='corr'>執</span>無量變形；</div>
<div class='lg-row'>亦以一幻術，　常悉周一切。</div>
<div class='lg-row'>此說度無極，　教諸不學者，</div>
<div class='lg-row'>解諸根通利，　中間調定本；</div>
<div class='lg-row'>諸根得自在，　眾生無有業。</div>
<div class='lg-row'>一根入諸根，　各各懷貪猗，</div>
<div class='lg-row'>禪滅甚微妙，　所住諸入根。</div>
<div class='lg-row'>是脫信施性，　不止塵欲行，</div>
<div class='lg-row'>過去、當來心、　現在亦如是。</div>
<div class='lg-row'>眾生度彼岸，　無去亦無來，</div>
<div class='lg-row'>盡曉真諦行，　為眾演上法。</div>
<div class='lg-row'>心如此若干，　心行塵無漏，</div>
<div class='lg-row'>一心入正道，　甚解一切智。</div>
<div class='lg-row'>心在佛無心，　住第一上慧，</div>
<div class='lg-row'>一發心之頃，　解別自然慧。</div>
<div class='lg-row'>神足度無極，　識別一切聖；</div>
<div class='lg-row'>神通發念頃，　至無量載國，</div>
<div class='lg-row'>普遊亦如是。　億百那術劫，</div>
<div class='lg-row'>宣智不可量，　不動普徹力。</div>
<div class='lg-row'>幻師求財業，　眾中見諸像、</div>
<div class='lg-row'>無色見諸色，　幻者無所有；</div>
<div class='lg-row'>權慧亦如是，　入於廣法幻，</div>
<div class='lg-row'>現若干種變，　普遍於世間。</div>
<div class='lg-row'>如日在虛空，　清淨無微瞖；</div>
<div class='lg-row'>猶如清淨水，　見底之所有。</div>
<div class='lg-row'>法界場淨然，　慧明為遠照，</div>
<div class='lg-row'>見人界清淨，　心不住邪見。</div>
<div class='lg-row'>如夢種種思，　覺則無所有，</div>
<div class='lg-row'>無數億載歲，　長夜不可盡。</div>
<div class='lg-row'>自然法等然，　普現一切義，</div>
<div class='lg-row'>竟住百千劫，　一時須盡慧。</div>
<div class='lg-row'>處世間方俗，　如山頂門閫，</div>
<div class='lg-row'>一切所暢音，　不想己說慧。</div>
<div class='lg-row'>菩薩曉了此，　諸法自然爾，</div>
<div class='lg-row'>隨眾生言嚮，　現法音無想。</div>
<div class='lg-row'>譬如春夏日，　野馬人起想，</div>
<div class='lg-row'>馳走謂有水，　虛渴益更甚；</div>
<div class='lg-row'>眾生欲興如，　志求立解脫，</div>
<div class='lg-row'>得慧無人想，　慈愍益更興。</div>
<div class='lg-row'>佛說色如沫、　痛痒如水泡、</div>
<div class='lg-row'>想悉如野馬、　行者譬芭蕉。</div>
<div class='lg-row'>其心猶如幻，　識現若干變，</div>
<div class='lg-row'>演五陰如此，　達者無所著。</div>
<div class='lg-row'>諸入空自然，　隨己有所作，</div>
<div class='lg-row'>以等於法界，　現離眾生土。</div>
<div class='lg-row'>六事寂真諦，　說若干不定，</div>
<div class='lg-row'>是為分別解。　諸法所猗著，</div>
<div class='lg-row'>無來、無去處，　亦無常住處。</div>
<div class='lg-row'>恩愛之報應，　罪福轉三世，</div>
<div class='lg-row'>分別因緣生，　無住而拔者。</div>
<div class='lg-row'>至成求本末，　依猗無所有，</div>
<div class='lg-row'>了三世一等，　一時現若干。</div>
<div class='lg-row'>在欲、無色界，　普能顯境土，</div>
<div class='lg-row'>從行致三護，　濟脫於三處。</div>
<div class='lg-row'>諮嗟宣三乘，　歸一一切智，</div>
<div class='lg-row'>剖判法處處，　令度諸根原。</div>
<div class='lg-row'>已解塵勞界，　自在普遊居，</div>
<div class='lg-row'>識念過去事，　明眼滅塵勞。</div>
<div class='lg-row'>曠慧佛十力，　亦不得諸力，</div>
<div class='lg-row'>覺一切空意，　現觀眾生法。</div>
<div class='lg-row'>無愛欲穿漏、　亦不得盡儻，</div>
<div class='lg-row'>入於諸所生，　慧廣不失眾。</div>
<div class='lg-row'>勝子勇住此，　善施撰釋行，</div>
<div class='lg-row'>不缺、不動道，　其意不忽忘。</div>
<div class='lg-row'>好精進定意，　智慧消諸穢，</div>
<div class='lg-row'>悉造慧法護，　今現於三世。</div>
<div class='lg-row'>慈法眾生侶，　無為、無所得，</div>
<div class='lg-row'>其行此法門，　逮致宣揚德。</div>
<div class='lg-row'>粗舉其功勳，　莊嚴諸至義；</div>
<div class='lg-row'>嗟歎其所行，　億載劫無盡；</div>
<div class='lg-row'>粗舉其要惠，　如取地一塵。</div>
<div class='lg-row'>依猗佛聖慧，　住未曾想念，</div>
<div class='lg-row'>精進堅慈心，　超遵一切業。</div>
<div class='lg-row'>勸眾而教化，　禪、戒不可動，</div>
<div class='lg-row'>逮得正決行，　皆號為佛子。</div>
<div class='lg-row'>通入佛功勳，　念國眾生行，</div>
<div class='lg-row'>入於無二想，　惠超無厭難。</div>
<div class='lg-row'>得辨力總持，　度以真諦義，</div>
<div class='lg-row'>讚無等倫心，　逮成最正覺。</div>
<div class='lg-row'>普思賢功稱，　誓願尊妙行；</div>
<div class='lg-row'>愍哀緣修慈，　近尊淨妙道。</div>
<div class='lg-row'>解淨度無極，　究竟權滅度；</div>
<div class='lg-row'>識別得勢力，　逮成最上道；</div>
<div class='lg-row'>解致普等惠，　頒宣最上法。</div>
<div class='lg-row'>超德執聖鎧，　在道遵法位，</div>
<div class='lg-row'>究竟住聖旨，　等心除雷音。</div>
<div class='lg-row'>御慧化慢跡，　得致和佛道，</div>
<div class='lg-row'>智建立無想，　致撫育之堂。</div>
<div class='lg-row'>住深猗勇猛，　蠲除眾生疑，</div>
<div class='lg-row'>思慧次第法，　善報度無極。</div>
<div class='lg-row'>下入平等跡，　慧部覺普智，</div>
<div class='lg-row'>以度雜碎智，　神通自娛樂。</div>
<div class='lg-row'>明照脫塵勞，　為眾生苑囿，</div>
<div class='lg-row'>清淨行宮殿，　現若干妙行。</div>
<div class='lg-row'>示眾無所淨，　其心不動搖，</div>
<div class='lg-row'>究暢志性明，　善說度無極。</div>
<div class='lg-row'>嚴淨道見中，　奮慧光明曜，</div>
<div class='lg-row'>無雙、無怯弱，　其意如太山。</div>
<div class='lg-row'>德行至無極，　智如海無盡；</div>
<div class='lg-row'>若寶室金剛，　堅住大德鎧。</div>
<div class='lg-row'>所設極廣大，　善解莫能壞，</div>
<div class='lg-row'>授決當至道，　由住廣大心。</div>
<div class='lg-row'>得佛無盡藏，　覺成一切智，</div>
<div class='lg-row'>常護慧自在，　曉了現變化。</div>
<div class='lg-row'>眾生國法界，　住慧顯權變，</div>
<div class='lg-row'>身願建遊行；　慧變亦如是，</div>
<div class='lg-row'>現億載無量。　以悅樂黎庶，</div>
<div class='lg-row'>顯力神通飛，　究暢娛樂力，</div>
<div class='lg-row'>逮致覺境界。　難化眾生類，</div>
<div class='lg-row'>勇猛無所畏、　嚴智無言辭。</div>
<div class='lg-row'>一切為佛子，　其身大清淨；</div>
<div class='lg-row'>體業甚廣長，　口言亦清淨。</div>
<div class='lg-row'>樂建慧至成，　最勝造十業，</div>
<div class='lg-row'>心心發其心，　顯遍最為上。</div>
<div class='lg-row'>定意教諸根，　勝諸原堅住，</div>
<div class='lg-row'>清淨除諛諂。　性行常質直，</div>
<div class='lg-row'>以致入解脫，　現眾若干變。</div>
<div class='lg-row'>棄捐所止處，　執懷上品業，</div>
<div class='lg-row'>成其所當善，　解達一切智。</div>
<div class='lg-row'>不捨住寂然，　住於上澹泊，</div>
<div class='lg-row'>出生號功勳，　善學於大道。</div>
<div class='lg-row'>求心無量業，　奉行無所著，</div>
<div class='lg-row'>現道庶流淵，　堅立入眾生。</div>
<div class='lg-row'>所行以為手，　腹強慧最上，</div>
<div class='lg-row'>其意如金剛，　愍鎧聖淨狀。</div>
<div class='lg-row'>智慧首觀法，　識道行博聞，</div>
<div class='lg-row'>戒香為清淨，　動靜為最上；</div>
<div class='lg-row'>身心遊言辨，　心慧為最勝。</div>
<div class='lg-row'>所行至佛道，　坐於師子床，</div>
<div class='lg-row'>梵行迹臥寐，　最空行無為。</div>
<div class='lg-row'>明為往安界，　光所照若斯，</div>
<div class='lg-row'>觀察知眾生，　行若干頻伸。</div>
<div class='lg-row'>布施離慳貪、　不輕慢禁戒、</div>
<div class='lg-row'>忍辱捨瞋恚、　精進最第一、</div>
<div class='lg-row'>禪智得自在、　慈心等眾生。</div>
<div class='lg-row'>愍哀無厭法，　清淨盡塵勞；</div>
<div class='lg-row'>義寂順道法，　以福施眾生。</div>
<div class='lg-row'>聖慧利如犀，　明智照廣遠，</div>
<div class='lg-row'>博聞無厭足，　無畏拔妄想。</div>
<div class='lg-row'>制己立在行，　得脫魔徑路，</div>
<div class='lg-row'>所修佛慧業，　志性稽首奉。</div>
<div class='lg-row'>棄捐于貢高，　常遵為道義，</div>
<div class='lg-row'>勗勉魔所困，　從佛之威神。</div>
<div class='lg-row'>大意隨法教，　總義至無上，</div>
<div class='lg-row'>所作後追身，　趣嚴度無極。</div>
<div class='lg-row'>所生現豪尊，　初生行七步，</div>
<div class='lg-row'>普顯諸伎術，　示現處後宮。</div>
<div class='lg-row'>棄家無所慕，　修道至止本，</div>
<div class='lg-row'>近空光明耀，　習廣至誠業。</div>
<div class='lg-row'>降魔逮上道，　轉法輪之跡，</div>
<div class='lg-row'>示在佛道地，　大師無等倫。</div>
<div class='lg-row'>此行無崖底、　粗現或廣遠，</div>
<div class='lg-row'>積行億載劫，　以是為娛樂。</div>
<div class='lg-row'>億百千眾生，　精修住佛德，</div>
<div class='lg-row'>法者無有人、　及著一切行，</div>
<div class='lg-row'>此行合慧義，　神通以自娛。</div>
<div class='lg-row'>億千諸國土，　萬百千載劫，</div>
<div class='lg-row'>手掌擎周行，　億載國不勞，</div>
<div class='lg-row'>尋能還復處，　不逼惱眾生。</div>
<div class='lg-row'>諸佛國嚴淨，　現之如有限，</div>
<div class='lg-row'>皆令眾生類，　入於一毛孔。</div>
<div class='lg-row'>使其四大海，　在于一毛孔，</div>
<div class='lg-row'>不增亦不減，　益眾無迫惱。</div>
<div class='lg-row'>掌捉大鐵圍，　億姟如一塵，</div>
<div class='lg-row'>移億江沙土，　還復著故處。</div>
<div class='lg-row'>取國并其土，　或有破壞者，</div>
<div class='lg-row'>以無心降伏，　所入不可盡。</div>
<div class='lg-row'>假令百千日、　一切月照眾，</div>
<div class='lg-row'>明珠大炎光、　及諸天須倫；</div>
<div class='lg-row'>演一毛之光，　其耀超億載，</div>
<div class='lg-row'>演無上法已，　皆消世惡趣。</div>
<div class='lg-row'>若干種言音，　眾生無餘辭，</div>
<div class='lg-row'>暢一音教已，　皆周入諸訓。</div>
<div class='lg-row'>得聞柔軟音，　巨億眾忻然，</div>
<div class='lg-row'>佛所講法音，　咸共悉聽之。</div>
<div class='lg-row'>計其過去劫，　而覩當來事；</div>
<div class='lg-row'>若當來、現在，　為顯過去行。</div>
<div class='lg-row'>示限諸佛土，　危壞復還復，</div>
<div class='lg-row'>以諸眾生億，　悉具入一毛。</div>
<div class='lg-row'>十方佛威神，　建立得越度，</div>
<div class='lg-row'>皆己身真現，　感動現變化。</div>
<div class='lg-row'>明者住無慢，　曉了眾生心，</div>
<div class='lg-row'>隨其身示現，　離垢不貪己。</div>
<div class='lg-row'>一切諸人身、　口言所歸趣，</div>
<div class='lg-row'>釋梵四天王、　諸天及世人、</div>
<div class='lg-row'>聲聞、緣覺乘，　皆從佛身出。</div>
<div class='lg-row'>示奉行佛道，　至於一切智，</div>
<div class='lg-row'>皆入思想罔，　清淨中瑕穢。</div>
<div class='lg-row'>建立於普智，　常現佛道國，</div>
<div class='lg-row'>念分別思想，　總世自在智。</div>
<div class='lg-row'>從其本行道，　國為現所修，</div>
<div class='lg-row'>所感動如此，　善廣極現上。</div>
<div class='lg-row'>世俗所不及，　為現如斯教，</div>
<div class='lg-row'>所現無所現，　復能有過者。</div>
<div class='lg-row'>因黎庶性行，　為顯真諦業，</div>
<div class='lg-row'>其身等如空，　其名聞三世。</div>
<div class='lg-row'>戒香衣自勳，　寂然德莊嚴，</div>
<div class='lg-row'>被法離垢繒，　普智如意珠。</div>
<div class='lg-row'>明智已備悉，　功勳住普智，</div>
<div class='lg-row'>逮度無極輪，　常施最神通。</div>
<div class='lg-row'>慧神足無礙，　至智上明珠，</div>
<div class='lg-row'>其行淨妙女，　殊勝攝四恩。</div>
<div class='lg-row'>唱導以善權，　德善本法輪，</div>
<div class='lg-row'>居空定意尊。　慈愍鎧為城、</div>
<div class='lg-row'>弓弩智惠意、　諸根明為箭、</div>
<div class='lg-row'>建立為世蓋，　聖慧[立*寺]幢幡。</div>
<div class='lg-row'>因降諸魔勢，　伏以忍辱力，</div>
<div class='lg-row'>土地攝總持，　行慧淵智樹。</div>
<div class='lg-row'>覺意華三昧，　神足嚴娛樂，</div>
<div class='lg-row'>解空為浴池，　脫門要淨妻，</div>
<div class='lg-row'>曉法甘露食，　樂戲以三乘。</div>
<div class='lg-row'>是行為最尊，　殊妙不過此，</div>
<div class='lg-row'>億姟百千劫，　未曾興懈惓。</div>
<div class='lg-row'>恭敬聖淨土，　曉眾樂無住，</div>
<div class='lg-row'>立慧諸妙樂，　具足一切智。</div>
<div class='lg-row'>勇猛計諸國，　天雨消諸穢，</div>
<div class='lg-row'>眾妙尚可盡，　虛空亦可度。</div>
<div class='lg-row'>須臾一時間，　可曉眾心念，</div>
<div class='lg-row'>嗟歎諸佛子，　百千劫無盡。</div>
<div class='lg-row'>欲致淨功勳，　慧無能過者，</div>
<div class='lg-row'>濟度眾苦患，　令立於永安。</div>
<div class='lg-row'>至無盡平等，　安住身、口、意，</div>
<div class='lg-row'>當堅固其心，　造行如金剛。」</div>
</div><p>普賢菩薩說是語時，三千大千世界六反震動，其大光明普照十方，箜篌、樂器不鼓自鳴。諸天人民莫不欣慶，聲聞弟子皆來歸命，諸菩薩等皆言其誠，一切眾會皆共歡然，悉發無上正真道意。</p>
<p>普智菩薩復白佛言：「道從有言、無言致乎？」</p>
<p>佛言：「亦從有言、亦從無言。墮在五趣生死之難、五陰六衰、所見䩭絆、十二因緣、六十二見、擾擾不安、或十二海、不度彼岸，此諸事業、百千種病，故佛設教施以法藥——戒定慧解、度知見品、四等、四恩、三十七品、六度無極、十二部經、空無想願、四諦三脫及以三寶——以用療治此諸穢病。藥為病施，無病、無藥，三毒眾穢皆為重病，至正真慧而曰不病。因緣所縛不解道者，故佛為暢曉喻文，說聚沫水泡、芭蕉、野馬、影、嚮、幻化、夢、月、荒忽，以解其意。此事皆虛，因或而生。不貪世俗，習道法藥——六度、四等、四恩眾事——奉行此業得至於道。解諸言教本皆無言，或有佛土無有五陰、六衰、三毒、因緣之縛，故無文說。無身、無言，虛靜寂寞解無三界，不住有為、不處無為、不處中間，是為名曰從無言致。」</p>
<p>普智復問：「今者眾會來集於此，或有深解諸根明徹、或有中人可進可退、或有下士不智所趣。達者無疑，中間、下士皆懷猶豫。所以者何？聞吾向者問二百事，普賢菩薩答以二千，各心念言：『事物煩閙，不知何事可奉、可捨？』願佛分別開解其意。以何等故，事有二百答以二千？」</p>
<p>佛言：「善哉，善哉。所問一何快乎，決將來疑，令諸學者不挾經罔。」</p>
<p>佛言：「諦聽，善思念之，當為汝說是義所趣。」</p>
<p>答言：「受教。」</p>
<p>佛言：「用有二故，故問二百。何謂為二？有神貪身，計有吾我，有內、有外，在有、在無，故問二百。」又復問曰：「用有此計，故有生死。何故復鄭重問二百事？」</p>
<p>世尊告曰：「其二百事所諮問，皆除吾我、內外、有無，則以權慧開化無際，不得內外乃得至道，開化一切。」</p>
<p>普智復問普賢菩薩：「何故復重二千事答？」</p>
<p>世尊告曰：「十方一切皆來集會，其心各異、意行不同。達者聞要則以至道；不能達者，為演多辭，曉喻文說，牽攀義旨，目所覩形以喻其意乃得解慧。如衣多垢，以淳灰浣，若干反數乃得淨耳，然後染之其色乃鮮。譬如有人欲起屋宅，其地高下不能平正，多有溷廁、蛇虺、毒虫。高下平之、徙去不淨、擯棄蛇虺、築牆園基，乃起屋宅。菩薩如是，除去五陰、六衰、十二因緣、吾我諸蓋，行大慈哀、智慧善權，為眾法舍、為世間護、為世間臺。」</p>
<p>普智復問：「何謂法舍？」</p>
<p>世尊告曰：「教化一切皆入空慧，無增、無愛，心無妄想，度脫眾生，是為法舍。」</p>
<p>普智復問：「何謂為臺？」</p>
<p>世尊告曰：「以六神通徹視覩見十方心念，徹聽有形、亦察無形。身遍十方，無有去來，道心覩見一切根原本無處所。見已本際，不處有無、不處生死、不住滅度，開心一切皆至大道，是曰為臺。」</p>
<p>「何謂為護？」</p>
<p>世尊告曰：「隨時開化，入於五道而淨五眼。何謂為五？一曰、肉眼，處於世間現四大身，因此開化度脫眾生。何謂天眼？諸在天上及在世間未識至道，示以三乘各令得所。何謂慧眼？其不能解智度無極皆開化之，使入大慧。何謂法眼？其在褊局不能恢泰悉開化之，解法身一無去、來、今，平等三世。何謂佛眼？其迷或者不識正真，陰蓋所覆譬如睡眠。示以四等、四恩之行、布施、持戒、忍辱、精進、一心、智慧，善權方便，隨時而化，進退隨宜不失一切，各令得所、皆發無上正真道意。」</p>
<p>普智復問：「何謂此經名『度世品』？」</p>
<p>佛言：「一切眾生閉在世間。何謂為閉？五陰、六衰之所覆蓋，纏綿生死，不能自拔。以權方便智度無極，消去五陰、捐棄六衰、不計吾我、不在生死、不住滅度。譬如日月晝夜演光。權慧如是，忽然無迹；德如虛空，無有譬喻。是故號曰『度世品』。」</p>
<p>佛說如是，普智菩薩、普賢菩薩，諸來會者——天、龍、鬼、神、阿須輪——聞佛所說莫不歡喜，為佛作禮。</p>

<p class='juan'>度世<span class='corr'>品經卷</span>第六</p></div>
</div><!-- end of div[@id='body'] -->
</body></html>