<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>度世品經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 292 [Nos. 278(33), 279(38)]
<div class='div-jing'>
<p class='juan'><a id='mulu1' />度世品經卷第一</p><p class="byline">西晉月氏三藏竺法護譯</p><p>聞如是：</p>
<p>一時佛遊摩竭國法閑道場普光講堂蓮華藏師子座——覺了真諦，無有二行；度無想法，如佛遊居以致平等；一切諸佛進退遊行無所罣礙亦無蔭蔽；法無退還、行無等倫，所見奉敬不可思議；現等三世，其身所顯普周世界；分別諸法，慧無猶豫；具足諸法，坐佛樹下究暢經典；不疑正覺、不想計身，一切菩薩志願、道慧、佛行無二；所濟第一，度於彼岸，不壞如來建立脫門；諸佛土地不可限量，所遊平等，所修法境曠若虛空。</p>
<p>十方國土不可計會億百那術一切塵限諸菩薩數其亦如此，菩薩大士皆生補處，當成無上正真之道，各各他異十方佛國來會此土——皆成開士、皆發慧目，德門無極；開化一切眾生諸界，順律唱道，權方便門，曉了隨時，住菩薩法；一切世界講堂、樓閣越<span class='corr'>升</span>慧定，而以觀察滅度之地；尊敬道慧，蠲除一切言辭、行陰，所可釋去明識因宜；攝取眾生，入於無量，道遊其中；一切眾生所作禍福皆有報應，終不腐朽；分別應時，所試觀察永無所獲；解知眾生諸界志性，達了諸根，省應可度，從其緣便，應病授藥；去來今佛所可頒宣章句議理，輒受奉持，已受其決，執懷平等，解發正藏；所當歸者，入於現世、度世無量；法自所入真正悉已暢解，有為、無為觀之無二。去來今佛一切如來所入道場、一時道御、建平解、成平等覺，悉能示現。心閑、心懅，已了佛道。不離一切眾生發心，入一人心則能普入一切眾生所知、所樂。自於其慧而不動轉。諸菩薩身逮得普智、諸通慧心，住於其地而不退轉。菩薩所行力無休懈，周旋往來慧無所行一切人故。於無數劫在於生死曉了建立，不可計劫難可值見。諸菩薩寶真正難遇，常轉法輪未曾勞廢，開化眾生令入律品，過去、當來、現在如來嚴淨斯處逮成眾生。具足本行，所誓已具，功行殊特。如是菩薩及餘學士，十方諸佛所可諮嗟，劫數無際所歎無限，其無元底與眾超異。其名曰：普賢菩薩、普因<span class='note-inline'>(一作目)</span>菩薩、普化菩薩、普智菩薩、普眼菩薩、普光菩薩、普觀菩薩、普明菩薩、普英菩薩、普覺菩薩，如是之等不可稱計億百那術十方諸佛國土塵數。</p>
<p>如是，普賢成就所願——其所誓志志願超殊：若諸佛興，普往求請；曉了隨時，皆持諸佛所化法目，不斷一切如來之教；諸佛興世，速疾受決成最正覺，名號、國土已淨畢了；所住法輪見無佛國示現為佛，嚴治一切凶弊、穢濁、難化世界，休息滅除諸菩薩眾罣礙禍福，入無陰蓋正諦法界。</p>
<p>於是，普賢菩薩即以佛藏三昧正受。這三昧已，應時遍入十方諸佛之所遊居，靡不周暢、皆以通達，無有餘土而不徹者，講堂、法境、其虛空界，悉至無際。十方剎土六反震動，其大光明靡所不照，謦揚洪音莫不聞聲。</p>
<p>普賢菩薩從三昧興，見諸菩薩咸來俱會，欣然大悅。</p>
<p>普智菩薩覩諸菩薩皆來雲集亦復踊躍，前問普賢菩薩大士：「善哉，佛子！今諸菩薩十方來會，渴仰經典，瞻戴仁者如冥思明。唯為解說諸菩薩行，從始至終令無疑——結者亘然，如病得愈、盲者得目。</p>
<p>「何謂菩薩有所依怙而無所著？何謂菩薩未曾有想？何謂為行？何謂善友？何謂精進？何謂勸信？何謂化眾生？何謂禁戒？何謂受決？何謂菩薩不相求短？何謂入如來？何謂得入眾生性行？何謂逮入於諸世界？何謂曉入諸念劫數靡所不達？何謂暢說於三世事？何謂得入三處？何謂無厭其所發心，無所缺漏？何謂菩薩分別諸辯？何謂菩薩逮得總持？何謂菩薩頒宣佛道？」</p>
<p>普賢菩薩緣普智問，欲令來者皆得開解，讚言：「善哉！諸會菩薩皆共咸聽。菩薩有十事法，有所依怙而無所著。何謂為十？依菩薩心令不違失、依於善友常修專精、倚于德本而植福慶、順度無極能奉行故、恃一切法無所歸故、怙誓諸願使親道故、專於諸行習具足故、附諸菩薩一生補故、歸奉諸佛心歡然故、奉諸如來歎如父故，是為菩薩十事法，有所依怙為無所著。菩薩住此，疾逮無上如來大慧至無極依。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「依者無所依，　自歸於諸佛，</div>
<div class='lg-row'>解法無所望，　乃至於大願。</div>
<div class='lg-row'>見諸佛歡然，　依之而奉敬，</div>
<div class='lg-row'>恃怙諸如來，　因具足道行。</div>
</div><p>「菩薩有十事，未曾有想。何謂為十？念諸德本如己無異，身積眾善以施眾生；一切功訓以為道想；解達眾生為道器想；願濟一切如己願想；皆以諸法施不及想；察一切法念如佛法；為一切行如奉身想；一切言辭於諸所行無所妄想；覩見諸佛為父母想；於眾如來為無二想。是，族姓子！諸菩薩眾未曾有想，菩薩住此，疾成無上、逮眾德本。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「為一切積德，　念之如己身，</div>
<div class='lg-row'>觀察於眾生，　亦如道法器。</div>
<div class='lg-row'>諸眾生造願，　與身等無異，</div>
<div class='lg-row'>歸命於道法，　令致無從生。</div>
</div><p>「菩薩有十事為行。何謂為十？講說分別眾生所行、而求一切諸法所行、普學禁戒尋即奉行、積累諸行眾德之本、一心專精奉修三昧、曉了聖慧所當歸趣、慇懃謹勅無所違失、遊於剎土欲莊嚴故、修善知識不離恭恪、奉如來行敬如師子，是為十事。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「一切有所行，　當開化眾生，</div>
<div class='lg-row'>勤求於諸法，　而奉行禁戒。</div>
<div class='lg-row'>積累眾德本，　一心歸定意，</div>
<div class='lg-row'>曉了聖明慧，　所遊淨剎土。</div>
</div><p>「菩薩有十事為善友。何謂為十？建立道意、能修德本、入度無極、頒宣道法、開化眾生、分別辯才、稱舉群萌、除眾妄想、住無患厭、立普賢行入諸佛慧則為善友，是為十事。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「心建立於道，　精勤修德本，</div>
<div class='lg-row'>入諸度無極，　頒宣諸經典，</div>
<div class='lg-row'>開化度眾生，　辯才決眾疑，</div>
<div class='lg-row'>稱譽於黎<span class='corr'>庶</span>，　除去眾想念。</div>
</div><p>「菩薩有十事為精進。何謂為十？講說一切眾生之界、識念經典之所歸趣、嚴淨一切諸佛世界、又當奉行諸菩薩戒、常忍一切眾難之患、為斷地獄餓鬼畜生燒煮之痛、降伏一切眾魔官屬、不令眾生懷瞋恨心、當奉十方諸佛世尊、常遇諸佛歸命諮受，是，族姓子！應行菩薩十事精進。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「歸命於諸佛，　嚴淨眾佛土，</div>
<div class='lg-row'>奉修菩薩行，　忍一切苦惱，</div>
<div class='lg-row'>斷三塗之難，　降伏魔官屬，</div>
<div class='lg-row'>能悅於眾生，　常見諸如來。</div>
</div><p>「菩薩有十事為勸信。何謂為十？常建立意，亦勸他人使發道心；仁和第一，無所諍訟，亦化他人立於欣悅；蠲除愚法，亦化他人令棄邪典，使住佛道；務求德本，亦勸他人使志善原；歸度無極，亦勸他人求波羅蜜；己生佛種，亦誘他人令務佛性；身已得入無所有法，開進他人使立空法；讚諸佛慧無所譏謗，示宣他人不毀正覺；具足普智，諸願純備，亦導他人成諸通慧；究竟道誓以得嚴淨如來、至真無盡之慧，亦當建立一切眾人入如來道；是為十事。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「已建立在道，　亦化於他人，</div>
<div class='lg-row'>心不懷諍訟，　和悅忿恚者。</div>
<div class='lg-row'>棄捐眾愚冥，　開化癡邪徑，</div>
<div class='lg-row'>常求眾德本，　誘之住道義。</div>
</div><p>「菩薩有十事開化眾生。何謂為十？菩薩布施誘進眾生，和顏悅色而勸進之；班宣經道令其亘然；誘進分別己身無異；所施無量發起人界；顯佛菩薩行誘眾生種；示諸世間如火然熾；訓教眾生無上道法；神足變化若干感動；曉了若干善權方便；隨其習俗度脫眾生；是為十事。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「菩薩行布施，　已用化眾生，</div>
<div class='lg-row'>常和顏悅色，　誘進諸不及。</div>
<div class='lg-row'>覩世如然熾，　顯示佛大道，</div>
<div class='lg-row'>神足現變化，　若干權方便。</div>
</div><p>「菩薩禁戒有十事。何謂為十？不捨道心、捐聲聞緣覺意、觀察一切眾生愍行、開化群萌令住佛法、奉修菩薩所應學者、解一切法悉不可得、所造德本勸助至道、未曾猗著於諸佛身、能忍諸法亦無所倚、濟護諸根以為禁戒；是為十事。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「常和於道心，　捨聲聞、緣覺，</div>
<div class='lg-row'>愍傷於眾生，　勸使立佛法。</div>
<div class='lg-row'>學諸菩薩行，　解法無所有，</div>
<div class='lg-row'>一切所行德，　勸助於佛道。</div>
</div><p>「菩薩有十事受決，所見受決能自知之。何謂為十？發仁和心、自然道意、不厭菩薩行、棄捐一切諸所妄想而能奉修諸佛之法、皆能篤信諸如來身所可宣說、亦以究暢成就德本、化於一切使住佛道、等敬親友而無二心、視諸善友如見諸佛、古昔所願將護佛道，是為十事受決。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「等心敬善友，　利義皆由之，</div>
<div class='lg-row'>將護古昔願，　清和發道意。</div>
<div class='lg-row'>不厭菩薩行，　棄捐眾妄想，</div>
<div class='lg-row'>使住諸佛法，　篤信如來教。</div>
</div><p>「菩薩有十事不相求短。何謂為十？入於宿世本所誓願、隨時入行導習其便、不失正義皆得通入、諸度無極具足成就、隨其宜便、所可入者順從所願、隨其所樂以開化之、莊嚴剎土勸使入道、神足變化使從其教、普為示現所生之處，是為十事不相求短。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「入於宿世願，　世行隨宜便，</div>
<div class='lg-row'>遵習不失節，　順諸度無極。</div>
<div class='lg-row'>因得大成就，　從若干信樂，</div>
<div class='lg-row'>為莊嚴佛土，　以神足變化。</div>
</div><p>「菩薩有十事入於如來，去、來、現在一切諸佛所可由成。何謂為十？入於無量平等道教、而轉無限經法之輪、宣傳無量慧義之要、順從無際音聲通暢、開化無底眾生之類、顯暢無數神足變化、隨時遍至若干種形、入於無喻諸三昧定、照耀開悟不可計量、示力無畏顯現無限使入滅度，是為十事如來所入。」</p>
<p>於是頌曰：</p>

<div class="lg regular" style="margin-left:1em;"><div class='lg-row'>「過去、來、現在，　一切諸如來，</div>
<div class='lg-row'>入無量道教，　轉無限法輪，</div>
<div class='lg-row'>順無際道法，　宣無底慧場，</div>
<div class='lg-row'>開化無數人，　神足不可計。</div>
</div><p>「菩薩有十事入眾生性行。何謂為十？入於本行眾生所解；隨時開度當來受身；一切人民遍於群萌；現在所作入於眾生；善行本末；隨時救濟諸非法行；當宣道；眾生心性所入，曉了一切根原所趣；分別若干，隨所愛樂；發起諸礙、塵勞、愛欲，數數說法以度脫之；是為十事入眾生性。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「曉了過世行，　亦復知當來，</div>
<div class='lg-row'>分別現在事，　眾生所可行。</div>
<div class='lg-row'>入於眾德行，　亦遊於無德，</div>
<div class='lg-row'>其心靡不周，　使諸根成就。</div>
</div><p>「菩薩有十事入於世界。何謂為十？常知止足、在於世間而修清淨無所沾污、處於俗間心存少求、演無極香薰諸迷惑、所入方俗如一土塵、周於無量微妙之義、亦遍曠然無量世界、度脫有身四大之患、恭敬自歸於諸佛道、亦復遊入無道天下，是為十事遊入世界。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「在世知止足，　所行常清淨，</div>
<div class='lg-row'>所入而少求，　周遍無極業，</div>
<div class='lg-row'>猶如塵世界，　解微妙之行，</div>
<div class='lg-row'>小大無不達，　入於諸所有。</div>
</div><p>「菩薩有十事，曉入諸念劫數靡所不達。何謂為十？知過去劫、曉當來對、知現在事、知有限世、識無限礙、入於有限無限之事、了諸有數無數劫事、於諸有數使入無為、令諸無念暢入有念、暢諸有念使入無念，是為十事曉了諸劫靡所不達。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「入於過去念，　當來亦如是，</div>
<div class='lg-row'>遊步在現世，　而皆悉念之。</div>
<div class='lg-row'>周流無量劫，　有數若無數、</div>
<div class='lg-row'>無念入有念、　一切想無想。</div>
</div><p>「菩薩有十事，暢說三世而無二言。何謂為十事？以過去而宣說之、往古以沒豫說當來、滅來久遠演現在處、尚未當來豫說過去、尚未欲至輒宣現在、亦復班宣未來生者、傳於現在忽以過去、解於現在謂之未來、目所覩者宣之平等、現了三世一時悉達，是為十事暢說三世。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「能說過去事，　演古如是來，</div>
<div class='lg-row'>說過為現在，　亦暢當來事。</div>
<div class='lg-row'>過去、今、現在，　未至豫演生，</div>
<div class='lg-row'>解生現以過，　目見今當來。</div>
</div><p>「菩薩有十事入於三處。何謂為十？入諸有數、至無所念、到有所獲、趣諸有教、遊眾想處、歸眾方俗、暢眾言辭、達不可盡、諮嗟寂然、暢眾憺怕，是為十事入於三處。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「入眾有所念，　有所得教授，</div>
<div class='lg-row'>在想眾方俗，　所念不可盡。</div>
<div class='lg-row'>宣傳寂然事，　亦入於憺怕，</div>
<div class='lg-row'>滅除諸惡事，　如是成道意。</div>
</div><p>「菩薩有十事，無厭其所發心，無所缺漏。何謂為十？供養諸佛，住在眾色而不懈惓；敬順一切諸善、親友；求諸經典，不以為難；博聞眾經，啟受不逮；發意之頃頒宣經道；開化眾生，示以法律；發起一切使至佛道；於無數劫住一世界修菩薩行；普遊諸國，靡不周遍；未曾懷疑佛諸經典，問則發遣；是為十事發心無厭，無所缺漏。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「供養諸佛身，　不以為厭足，</div>
<div class='lg-row'>亦順眾善友，　務求諸經典。</div>
<div class='lg-row'>所求不懈倦，　見諸發心者，</div>
<div class='lg-row'>為說道訓教，　開化諸菩薩。</div>
</div><p>「菩薩有十事分別諸辯。何謂為十？分別眾生所入辯慧、曉了諸根當可歸趣、了諸罪福諸所報應、覩其所生在於何處、皆知世間諸所有無、覩見諸佛之所遊居、曉了經法義理深淺、暢解法界之所存沒、達於三世——去、來、現——事、亦能分別不可計數所行言慈，是為十事菩薩諸辯。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「曉眾生所知；　諸根之所趣，</div>
<div class='lg-row'>隨所立罪福，　見之當所生。</div>
<div class='lg-row'>分別諸世界；　亦曉了法品，</div>
<div class='lg-row'>究暢佛道慧，　三世之本末。</div>
</div><p>「菩薩有十事逮得總持。何謂為十？博有所聞輒則奉持；懷抱經典，悉不忘失；執法錠燎，有所宣化皆從方便解諸經典；曉法自然，逮法光明，致諸佛道不可思議；執諸定意，現在聞佛，面前啟受尋奉行法；入道場音，能隨方俗演出言辭不可思議；念三世事、去來今佛不可計法，隨時宣傳；懷若干辯一切諸佛經典之要；耳所聞誼不可稱限，所興聖慧能暢諸聽；持諸佛法，建立如來十力、無畏；是為十事菩薩總持。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「博聞輒執持，　不忘一切法，</div>
<div class='lg-row'>曉了隨時說，　解諸法自然。</div>
<div class='lg-row'>以法大光明，　不可思議慧，</div>
<div class='lg-row'>現在得三昧，　目前聞經典。</div>
</div><p>「菩薩有十事為頒宣佛道。何謂為十？曉了道議、志誓大願、分別罪福之所歸趣、常住正覺、不懷自大、暢達法界、識知定意、明解心本、曉了本淨、隨本而覺使成佛道，是為十事菩薩班宣佛道。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「曉了於佛道，　解願知罪福，</div>
<div class='lg-row'>為諸佛所立，　解法無自大，</div>
<div class='lg-row'>分別心本淨，　定意之所歸，</div>
<div class='lg-row'>本淨亦自然，　隨本而覺悟。」</div>
</div><p>佛說是時，三千世界為大震動，其大光明普照十方。諸天、龍、神皆來散華，以諸音樂來娛樂佛，歡喜悅豫，皆共欣慶：「幸哉！吾等宿世其德純厚得豫此會，服深妙議無極道慧，何其祿厚。世尊能仁十方慈恩開示法藏，療治盲冥，消化五陰、六衰、三毒、五蓋、十二因緣、六十二見。示以五事：戒、定、慧、解、度知見品，五眼，六通，六度無極——布施、持戒、忍辱、精進、一心、智慧——以成佛道。班宣開示十二部經，開化邪見六十二疑使發道意，諸佛遙讚、菩薩悅豫。」</p>
<p>普智菩薩復問普賢：「何謂發菩薩心？何謂行法？何謂大哀？何謂緣發道心，以其所緣而興其意？何謂見善友發恭恪心？何謂菩薩逮得清淨？何謂度無極？何謂佛慧？何謂所歷？何謂菩薩力？何謂平等？何謂生覺聖？何謂說法？何謂而行奉持？何謂辯才？何謂無數？何謂為行等心？何謂行慧？何謂菩薩而不自大？」普賢菩薩答曰：「善哉！佛子所問甚為深妙，何其快哉。諦聽諦聽，今為仁說。」普智菩薩與諸大眾受教而聽。</p>
<p>普賢菩薩言：「有十事發菩薩心。何謂為十？發心之時常懷大慈，護持一切眾生之類；所行憐愍，察於人民勤苦之惱如身自更，一切所有皆能惠施；念一切智，心則為原首；念一切智故能發意不毀聖誼；興從嚴心，學諸菩薩禁戒之要；其心堅固亦如金剛，蠲除一切諸惡垢濁；其所生意若如江海，導御一切諸清白法；其志強固如須彌山，則能堪忍眾庶言辭、善惡音聲；其所發心造立永安，施於眾生大誠信業而心獨步；智度無極，曉了諸法，隨便將護；是為十事發菩薩心。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「而發大哀心，　將護於眾生，</div>
<div class='lg-row'>見之在苦惱，　愍之如己身。</div>
<div class='lg-row'>思惟一切智，　得志所莊嚴，</div>
<div class='lg-row'>其心如金剛，　智慧如江海。</div>
</div><p>「菩薩有十事行普賢法。何謂為十？於當來劫與一切俱，普願行仁；奉敬未至如來、至真等處色法；開化眾生立菩薩行；積眾德本而誓普賢；皆能遊入諸度無極；所願和雅，具菩薩行，遵修諸法；皆欲莊嚴諸佛世界平等諸議，受生一切十方佛國；曉了方便，求眾經典；悉樂現生於諸佛土；逮成無上正真之道；是為十事菩薩行法。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「悉知當來劫，　奉敬諸如來，</div>
<div class='lg-row'>菩薩等眾生，　所誓普賢行。</div>
<div class='lg-row'>積累眾德本，　入諸度無極，</div>
<div class='lg-row'>莊嚴諸佛土，　疾成無上覺。</div>
</div><p>「菩薩有十事常行大哀。何謂為十？觀於眾生孤獨無種為興大哀、察之無道化以大悲、見貧厄眾令殖德本、將久眠寐使得覺悟、見眾生界無有方便化之隨時、為諸貪欲所繫縛者而勸護之、瞻於群萌所遭厄難愍之令濟、覩久疾病療之以慈哀、離善法者顯示道議、若見眾生失於佛法愍哀悅豫，是為十事菩薩大哀。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「在世行大哀，　觀察於眾生，</div>
<div class='lg-row'>久遠遭疾厄，　由斷德本故。</div>
<div class='lg-row'>為興無蓋哀，　建立於佛道，</div>
<div class='lg-row'>菩薩行大慈，　以開化眾生。</div>
</div><p>「菩薩有十事緣發道心。何謂為十？教誨眾生令順誼律而發道心、欲除一切眾苦惱患、建立人民使意永安、見於群萌在無明地使發道意、好勸眾生使入佛慧、順隨正覺奉敬一切諸佛最聖、皆欲得見如來、至真、亦復樂覩諸佛色像相好威容、亦復愛喜入諸佛道故發大意、亦復敬愛十力無畏，是為十事緣發道心。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「見眾生所滅，　為惱患所縛，</div>
<div class='lg-row'>欲令至永安，　故發菩薩心。</div>
<div class='lg-row'>人民在無智，　勸示以佛慧，</div>
<div class='lg-row'>令奉三界將，　常覩諸如來。</div>
</div><p>「菩薩見善友發恭恪心，菩薩初發正真道意，與善友俱謙下恭順，欲得務成佛一切智，故習善友為之屈意。</p>
<p>「見善友發意有十事。何謂為十？奉敬自歸、心無愛欲、如所聞音則能奉行、心愛樂之、志不瑕穢、常一其心、以諸德本合為一業、懷抱一願發世尊意、其志平等、所行具足，是為十見善親友發恭恪心。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「心常懷恭恪，　如所聞奉行，</div>
<div class='lg-row'>如喜無瑕穢，　其意常專一。</div>
<div class='lg-row'>合集眾德本，　自歸於世尊，</div>
<div class='lg-row'>常尊平等行，　道心乃具成。</div>
</div><p>「菩薩清淨有十事。何謂為十？淨如虛空，究竟無失；於諸色淨，隨眾生本而開化之；諸音清淨，演不可誼言辭眾響；其辯才淨，分別無量佛所說法；其慧清淨，皆棄無智；所生亦淨，得諸菩薩自在由己；眷屬微妙，曉了眾生宿世所行而開化之；報應亦淨，除去一切罣礙、陰蓋；所願解明，解諸菩薩所生一品；其行皦然，出普賢乘；是為十事得清淨。」</p>
<p>於時頌曰<span class='note-inline'>(丹本注云，諸本闕頌)</span>。</p>
<p>「菩薩有十事逮度無極。何謂為十？行度無極，一切所有皆能布施；戒度無極，具足佛禁；忍度無極，能行仁和，逮佛淨力；進度無極，所行勤修而不退轉；寂度無極，使意一定；智度無極，觀一切法本自然諦；慧度無極，入佛十力；願度無極，具足普賢；神足度無極，多所變化，無所不現；法度無極，等御一切諸法本末；是為菩薩十度無極。菩薩住此，得歸無上如來、正真無極大慧，具足六度。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「布施度無極，　皆能施所有；</div>
<div class='lg-row'>持戒度無極，　清淨佛諸行；</div>
<div class='lg-row'>忍辱度無極，　仁和不懷恚；</div>
<div class='lg-row'>精進度無極，　勤修不退還；</div>
<div class='lg-row'>一心度無極，　志定無憒亂；</div>
<div class='lg-row'>智慧度無極，　觀諸法自然；</div>
<div class='lg-row'>神通度無極，　普入佛道力；</div>
<div class='lg-row'>所願行平等，　神足道諸法。</div>
</div><p>「菩薩有十事慧。何謂為十？曉解一切十方世界其眾生種不可思議；識別諸宗、曉了諸法，不失時節；若干種形若以一品皆令覺知；達諸法界，能班宣慧；曉了一切虛空本末，通使無餘第一佛慧；十方世界諸過去事皆能知之；十方佛土諸當來事悉能見之；十方佛國今現在事普入教化；曉願如來一切諸行，具入一切慧；解知去來今現在佛皆同一行，是為菩薩十慧義。菩薩住此，其大光明自在照耀，具足所願，信諸佛法，則以一慧解諸佛法。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「能知十方界，　眾生不可計，</div>
<div class='lg-row'>普令入道慧，　使無若干念。</div>
<div class='lg-row'>能分別諸法，　平等如虛空，</div>
<div class='lg-row'>佛慧為第一，　能達三世事。</div>
</div><p>「菩薩有十事而有所歷。何謂為十？悉解諸法為一品義、一切經典而有節限、曉了諸慧則為一相、分別眾生心念行慧無為無數、見諸群黎皆以一等、明識眾生所行塵勞、人民志性繫縛在行、明識眾生所行善惡、一切菩薩所行志願樂不自大、如來十力建立無餘而上正覺，是為十事菩薩經歷。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「知諸法為一，　解了際限故，</div>
<div class='lg-row'>眾慧合一相，　眾生心無數。</div>
<div class='lg-row'>解見諸人民，　塵勞行所迷、</div>
<div class='lg-row'>眾結所縛束，　不得普智心。</div>
</div><p>「菩薩有十事力。何謂為十？一切諸法皆入自然；諸有經典悉如所化，眾義若幻；計諸法數皆為佛法；諸所經典悉無所倚；一切所有歸三脫門；見眾善友重事奉敬；心習勢力；以眾德本入無上慧道王之堂；未曾誹謗深微之慧；信樂諸佛一切智心，終不退轉善權力故；是為十事菩薩之力。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「一切法自然，　皆如幻化力；</div>
<div class='lg-row'>諸法悉佛法，　義歸三脫門。</div>
<div class='lg-row'>奉敬眾善友，　常積眾德本，</div>
<div class='lg-row'>入無上慧堂，　篤信佛深法。</div>
</div><p>「菩薩平等有十事。何謂為十？等心眾生、亦等諸法、普觀佛土、性行無二、因諸德本、等諸菩薩、所願無異、諸度無極亦無差別、一切諸行皆歸同像、十方諸佛悉為一佛，是為十平等。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「等心念眾生，　普觀眾經典；</div>
<div class='lg-row'>亦等諸剎土，　性行不懷二。</div>
<div class='lg-row'>皆合諸德本，　菩薩常行慈，</div>
<div class='lg-row'>所願無若干，　具諸度無極。</div>
</div><p>「菩薩有十事發覺聖。何謂為十？一切諸法但有音耳、皆歸寂然、諸法如幻、經義若影、目所見者悉因緣合、諸義業淨、一切諸法悉假文字、諸事之業因其本淨、道慧無想究盡本原、諸有形者皆由法界，是為十生覺聖。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「諸法悉寂然，　譬之如幻化，</div>
<div class='lg-row'>假喻若影響，　皆由因緣生。</div>
<div class='lg-row'>諸法本末淨，　一切無所生，</div>
<div class='lg-row'>悉因其本際，　無想為真諦。</div>
</div><p>「菩薩說法有十事。何謂為十？演深妙法、所說義者隨時得入、講若干事、當多宣暢諸通慧事、亦能分別諸度無極、宣示如來十種力事、解三世義、常說菩薩不退轉法、諮嗟諸佛功訓之德、班宣菩薩、諸佛、如來平等出家，是為十事菩薩說法。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「講說深妙法，　悉使入道義，</div>
<div class='lg-row'>演若干之慧，　多宣一切智。</div>
<div class='lg-row'>演諸度無極，　顯示十種力，</div>
<div class='lg-row'>三世無罣礙，　菩薩不退轉。</div>
</div><p>「菩薩有十事而行奉行。何謂為十？積累一切諸善德本；聞諸如來講說經典輒能受持；執一切現，舉喻說之；御導一切奉行法門；懷抱總持道義慧門；皆能斷除狐疑、諸著；悉以具足諸菩薩行；一切如來辯才平等開化說法，演其光輝；言皆受諸佛；所娛樂業而建立之，使得至於無上正真；是為十事說平等門而奉行之。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「積累眾德本，　諮嗟如來法，</div>
<div class='lg-row'>觀諸法平等，　奉宣道慧門。</div>
<div class='lg-row'>棄捐諸疑著，　具足菩薩行，</div>
<div class='lg-row'>諸法為世門，　皆令入道室。</div>
</div><p>「菩薩有十事分別辯才。何謂為十？所演諸法永無想念、分別諸經悉無所行、諸義辯才亦無所著、解諸法空班宣無量、一切諸法悉佛所立、一切所有悉無所依、皆能分別諸法章句、宣暢經典真諦之義、常以等心愍於眾生、應意說法令得悅豫，是為十辯才。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「講經無想念，　一切無想行，</div>
<div class='lg-row'>不著於諸法，　解之悉為空；</div>
<div class='lg-row'>辯才無限量，　諸法佛所立，</div>
<div class='lg-row'>一切無所猗，　解之悉本無。</div>
</div><p>「菩薩有十事得自在。何謂為十？開化眾生、照耀諸法、修諸德本、行無極慧、不著禁戒、所造善本勸助佛道、所行精進而不退還、降伏眾魔、其所愛喜解了道心一切佛道、在於邪見而成正覺，是為十得自在。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「曉開教眾生，　得照耀諸法，</div>
<div class='lg-row'>奉行眾德本，　自在無極慧。</div>
<div class='lg-row'>心皆無所著，　精進不懈惓，</div>
<div class='lg-row'>降伏於眾魔，　道心得由己。</div>
</div><p>「菩薩有十事所施無數。何謂為十？開化一切諸世間難，眾生本末亦不可計、經典之事亦不可量、一切所作亦無崖底、有計諸法崖際難盡、眾德之本亦無儔匹、一切諸惡悉無能宣、諸所志願亦無邊際、眾行所趣無能為喻、一切菩薩獨步無侶、諸佛、正覺獨尊無雙，是為十事所施無數。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「世計不可計、　眾生無有數、</div>
<div class='lg-row'>諸法無邊際、　所造亦無限、</div>
<div class='lg-row'>德本無儔匹、　諸惡無處所、</div>
<div class='lg-row'>菩薩無等侶、　諸佛無儔匹。」</div>
</div><p>「菩薩有十事為行等心。何謂為十？等心積德、志願同等、眾生身意亦無有二、入於人民罪福所趣、普遊諸法、視諸佛土淨穢同一、勸化眾生使入篤信、等心諸行及眾妄想、皆入諸佛十力無畏、悉由如來平等之慧，是為十等心。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「等心積德本，　興顯一切願，</div>
<div class='lg-row'>平等眾生心，　罪福無殊異。</div>
<div class='lg-row'>普入諸經典、　等觀諸佛土，</div>
<div class='lg-row'>愍念諸眾生，　使入無異行。</div>
</div><p>「菩薩有十事行慧。何謂為十？曉了眾生當歸解慧；遍入諸國若干剎土，未入者入之；遊諸貪網，除去臭穢；所遊諸界知其增減；曉了諸法各各有異；或復一品普能周旋；眾界音聲解世間眾想、所住顛倒、所念各異；以一言辭普入一切諸法言教；如來威變建立法界；一切眾生處在三世，諸佛入中訓誨無廢，皆令入道；是為十事菩薩行慧。」</p>
<p>於時頌曰：</p>

<div class="lg regular" style="margin-left:1em;"><div class='lg-row'>「信解眾生界，　普入諸佛土，</div>
<div class='lg-row'>悉至於十方，　等觀諸世界。</div>
<div class='lg-row'>諸法無若干，　入不可計身，</div>
<div class='lg-row'>如來所變化，　開度於三界。</div>
</div><p>「菩薩有十事而不自大。何謂為十？不輕慢人、<span class='corr'>蚑</span>行、喘息；身心謙下，不輕易人；不以剎土而自貢高；若得奉敬，不懷自大；不以好音而自歎譽；行願備悉，不以綺飾；開化眾生離於懈怠；成至正覺；常懷哀愍講說經典；不諮嗟身，有所建立而不自大；是為十事不自大。」於時頌曰：</p>

<div class="lg regular" style="margin-left:1em;"><div class='lg-row'>「不輕慢眾生、　得剎土不悅、</div>
<div class='lg-row'>而奉敬不歡、　離於好音聲、</div>
<div class='lg-row'>無貪諸所願，　開化於眾生，</div>
<div class='lg-row'>得成最正覺，　頒宣大道慧。」</div>
</div><p>說是法時，天、龍、鬼神、世間人民、阿須倫、迦留羅、甄陀羅、摩睺勒莫不歡喜，咸發道意。</p>
<p>師子、虎、狼、熊、羆、鹿黨、魚、鼈、黿、鼉、諸小小<span class='corr'>虫</span>，皆有慈心，無相害意，聞所說法各各歡喜而發道意。</p>
<p>諸天散華，其落如雨；燒眾名香，欝如雲興；箜篌、樂器不鼓自鳴。當爾之時，莫不喜敬。</p>

<p class='juan'>度世品經卷第一</p></div>
</div><!-- end of div[@id='body'] -->
</body></html>