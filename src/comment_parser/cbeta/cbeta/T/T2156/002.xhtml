<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大唐貞元續開元釋教錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu3' />大唐貞元續開元釋教錄卷中</p><p class="byline">甲戌歲西明寺翻經臨壇沙門圓照集上</p><p>四朝應制所翻經論及念誦法并修疏記碑表錄集等總三百四十二卷<span class='note-inline'>(并目錄三百四十五卷)</span></p>

<ul class="">
<li><p>一百九十三卷經論及念誦法</p>
<p>六十四卷經律疏義</p>
<p>八十六卷貞元新集古今制令碑表記錄并目八十九卷</p>
</li>
</ul><a id='mulu4' />
<p class='h1'>六十四卷經律疏義</p><p>代宗朝新再譯。</p>

<ul class="">
<li>仁王護國般若波羅蜜多經疏三卷<p style="margin-left:1em">右青龍寺翻經講論大德沙門良賁。奉詔修述。疏云。此經凡有四譯。第一晉大始三年。月氏三藏法護譯為一卷。名仁王般若。第二後秦弘始三年。三藏法師鳩摩羅什。秦云童壽於長安西明閣<span class="corr">逍</span>遙園譯為兩卷。名仁王護國般若波羅蜜。第三梁承聖三年。西天竺優禪尼國三藏波羅未陀。梁云真諦。於洪府寶因寺譯為一卷。名仁王般若。并疏六卷。然則晉本初翻方言尚隔。梁朝所譯隱而不行。秦時所翻流傳宇內。自古高德疏義寔繁。百座相仍崇護國矣。粵惟。巨唐肅宗皇帝。重昌堯化。革弊救焚。至憂黎元。澡心齋戒。請南天竺執師子國灌頂三藏。名阿目佉。唐言不空。翻傳眾經以安社稷。茲願未滿仙駕歸天。我今寶應皇帝。再造乾坤禮樂惟新。明白四達恭嗣先訓。恩累請焉。永泰元年歲在乙巳。詔譯斯經。仍勅觀軍容使開府魚朝恩。兼統其事。於南桃園翻譯。起自月朔終乎月望。於承明殿灌頂道場。御執舊經對讀新本。詔曰。新經舊經理甚符順。所譯新本。文義稍圓。斯則金言冥契於聖心。佛日再生於鳳沼。翻傳先後其在茲歟。三藏言善兩方教傳三密。龍宮演奧邃旨聞天。佛日再中。真風永扇。良賁學孤先哲。有點清流。叨接翻傳。謬膺筆受。幸揚天闕親奉德音。令於大明宮南桃園修疏贊演。宸光曲照不容避席。竊玄珠於貝葉。但益慚惶。捧白璧於丹墀。寧昇報効。仰酬皇澤。俯課忠勤。既竭愚誠庶昭玄造矣。</p>
<p style="margin-left:1em">法師諱良賁。俗姓郭氏。<span class="corr">陝</span>府虞邑人也。功踐緇門。尋師訪道。外博經史儒墨九流。內習佛經五乘八藏。若性若相教義周圓。奉詔翻經兼修疏義。裁成三卷京邑傳通。時永泰二年繕寫云畢。修表進上請以流行。詞曰。沙門良賁言。伏奉今年二月十一日恩命。令在內於南桃園修撰新譯仁王般若經疏。微僧寡學懼不稱旨。洗心滌慮扣寂求音。發明起自於天言。加被仰憑於佛力。咸約經論演暢真乘。亦猶集群玉於崑山。納大川於溟海。火生於木。與七曜而俱明。識轉於體。與一相而等照。成道者法也。載法者經也。釋經者疏也。廣度郡有同於大通。是菩提心如陛下意。謹以今月八日繕寫畢功。文過萬言。部有三卷。流施竊慚於愚見。裁成冀答於聖恩。并陀羅尼念誦儀軌一卷。承明殿講密嚴經對御記一卷。今並同進。輕塵玄鑒祇畏無任。謹奉表陳進以聞。沙門良賁誠歡誠懼謹言。</p>
<p>永泰二年十一月八日奉詔內修撰疏沙門良賁上表。</p>
<p>寶應元聖文武皇帝答曰。</p>
<p>法師。智炬高明詞峯逈秀。親憑梵夾弘闡微言。幽[(阜-十+止)*責]真宗演成章疏。開如來之祕藏。示群有之迷津。貫玉聯珠鉤深致遠。再三披閱頗謂精詳。傳之招提永為法寶也。</p>
<p>是日迺墨詔褒美新疏流通。光庇釋門勸勵後學。洎章敬寺梵宇初成。執疏伏膺。常數百眾。雖紙貴如玉無以如焉。或在安國伽藍敷揚亦爾。皆官給飲食以供聽徒。數年之間歸者如市。至大曆七祀正月十六日。不空三藏奏請入目。勅旨依奏。仍宣付中外。並編入一切經目錄。如上卷中說。法師昔大曆六年徙居集州。教授傳經不遑寧止。至十二年三月十日。春秋六十一。僧夏二十九。微疾不興而卒於彼。遺身還京上都城東置墳塔矣。即十三年也。其表中云。陀羅尼念誦儀軌一卷。承明殿講密嚴經對御記一卷。昔修撰訖隨表上聞。留在紫宸未宣中外訪本不獲。故闕列名。如或得之請書於左。大集大虛空藏菩薩所問經疏四卷。</p>
<p>上都大興善寺。翻經講論大德沙門潛真述疏云。一述古者。按晉世雜錄及開元釋教錄云。一西秦沙門聖堅。或云法堅。或云堅公。譯一本名方等主虛空藏經。或加云所問經。或云勸發菩薩莊嚴菩提經。二北涼曇無讖三藏譯方等大集經六十卷。興漢支讖及姚秦羅什出者並同。此即大集經之一分也。以理義幽妙故。別譯流行耳。二明今者。即我巨唐大曆年中所譯者也。元乎本起者。有前鄜坊節度兼御史中丞鄭國公杜冕。奏施封一萬千為國請譯諸大乘經。詔可其奏。因請大興善寺大廣智三藏諱阿目佉唐云不空。譯此經等數十部。並奉詔入藏流傳中外。然三藏和尚。學藝崇深神儀秀邈。瑜伽三密獨步南天。專請一乘。共推東夏。曉二方之世論。尤善聲明。達五部之真言。妙窮法印。故此所譯善得其真。然此經是法性大乘。文理昭顯。傳譯雖久世未受持。若明珠繫於衣中。金寶隱於室內。能發揮者其惟大師歟。潛真幸忝翻傳兼陪潤色。因蒙驅策修疏讚揚。竊思愚陋有慚先哲。既因人之無恥後賢。敢竭鄙誠以陳疎拙耳。</p>
<p>復有尚書比部員外郎李端。述疏序曰。昔如來以其深妙道。度難化眾生。開無量法門。說無邊法教。俾夫順其機之所悟。於是乎住持。隨其性之所安。於是手迴向。其趣也或異。其歸也則同。故雖三藏之派別。有以見其還源矣。雖五乘之條分。有以見其返本矣。夫諸法相者。無非空也。去來今世本空也。至於通宗理契皆空也。或以種種經法種種譬喻。而必以虛空立義。乃會於如如。則知是經者諸佛之蘊耶。若然貧者之得寶藏。渴者之遇流泉。斯所謂盈其願矣。斯所謂得其求矣。矧夫明月之珍乎。矧乎甘露之味乎。</p>
<p>寶應元聖文武皇帝。撫運賢劫大興佛事。大廣智三藏不空金剛者。得念總持。惟深實相。遍遊印度。堅哉求法之誠。不遠中華。廣哉傳法之志。獲是梵本重茲翻譯。聖言猶其詳備矣。勝義猶其圓通矣。興善寺上座大德潛真。學則該通。才稱辯博。善說法要尤精空門。傳譯之初也。親奉詔言。闡揚之次也。特承付囑。以言詮理。得理然後忘言。因法證空。空明然後捨法。法苟漸也。言其已乎。於是暢其宗宣其義搜其機要會其旨歸。編而為疏。凡有四卷。蓋所以開後來之學。成無上之因。豈徒名數篇章而已。</p>
<p>法師諱潛真。俗姓王氏。字義璋。太原花族代為夏州朔方縣崇道鄉里人也。列孝珍師即公之中子也。年在學數業尚典墳。兼好佛經誦持無替。甫及弱冠有。</p>
<p>制度人。法師志業素高。以經應選。即玄宗皇帝開元二十年正月八日。制至九月二十四日度訖。挾名聞奏住本州靈覺寺。洎乎明年受具足戒。自後聽習經論詳考宗源。暑往寒來卷不釋手。翻經著述逮乎終年。又撰大聖文殊師利菩薩佛剎功德莊嚴經疏三卷。上都大興善寺翻經講論大德沙門潛真。述疏云。此經凡有三譯。一西晉大熙元年。竺法護譯。名文殊師利佛土嚴淨經。兩卷。亦名嚴淨佛土經。文勢多古語簡理幽。二者皇唐天后久視元年庚子歲。于闐三藏實叉難陀。唐云喜學。於京清禪寺譯。名文殊師利授記經。三卷。玄範法師筆受。復禮法師潤色。文勢類於花嚴。梵旨近於巧略。疏中對會兼約此經。三者今聖唐大曆六年所譯者也。伏惟寶應元聖文武皇帝陛下。天授帝籙人歸寶圖。德厚乾坤明齊日月。仁恕引物。夷狄仰德而輸誠。慈惠法門。正教承風而演化。須者有前鄜坊節度兼御史中丞杜冕。奏施封一萬千為國請譯諸大乘經。明詔下於祇園。梵音開於貝葉。因請大興善寺大廣智三藏諱阿目佉。唐云不空。譯此經等數十部。仍有明詔。天下梵宇各置大聖文殊菩薩像。以旌聖功也。又詔。以文殊師利菩薩為上座。皆大廣智三藏之故也。然三藏和上。學究瑜伽解窮法印。身口意業祕密修持。戒定慧學明顯通達。唐梵文字聲韻具知。傳譯此經善符聖旨。文質兼備璨然可觀。潛真識智愚陋學藝庸淺。幸陪清眾謬在翻傳。虛空藏經課虛潤色。兼蒙驅策述疏讚揚。雖文義荒蕪已傳京邑。今之所撰蓋有由焉。有金閣寺大德道超禪師。學盡法源行契心本。親覩靈境密承聖慈。故久在清涼屢興淨業。仍於金閣現處建窣堵波。尋覲法緣來詣京國。以此經為本事。以大聖為本師。顯揚聖德無過此者。乃稽首三藏和尚。誓傳大聖法門。不以潛真庸虛。轉祈和尚邀令述作。和尚不念前之鄙陋。又令讚釋此經。竊恐難契真詮。敢不盡其愚訥。時大曆八年癸丑之歲冬十有一月也。法師學通內外性相圓明。考覈幽玄精研教理探<span class="corr">賾</span>今古比較親疏。分別異同歸於一義。辯猶泉涌。思入虛凝。直筆而書記于絕唱。結成三卷以作準繩。現在未來永無疑網也。又述。</p>
</li>

<li>發菩提心義一卷</li>

<li>發菩提心戒一卷<span class="note-inline">(并三聚淨戒及十善法戒)</span>　共十三紙<p style="margin-left:1em">右並翻經大德潛真。親奉三藏和上示以祕教。入曼茶羅。登灌頂壇。受成佛印。仰諮密要。爰集斯文。庶永流行傳通不絕。</p>
<p style="margin-left:1em">右通仁王經疏五部一十二卷疏義共同第一帙。</p>
<p>論曰。法師開元二十六年十九出家。洎乎明年登壇具戒。博考經論關內河東代曆四朝。弘宣妙旨。綱紀興善保壽伽藍。獎勸京都僧尼二眾。春秋七十一。僧夏四十九。以貞元四年龍集戊辰五月十四日。遺誡門人。二十一日時右脇累足。枕手怗然稱念彌陀。卒於大興善寺本院傳法之堂矣。僉定四分律疏十卷。</p>
<p>謹案四分律者。梵云曇無德。秦言法藏。姚秦弘始五年壬寅之歲。有罽賓三藏佛陀耶舍。秦言覺明諷出梵文。竺佛念筆受。成四十五卷。至十一年歲次戊申。支法領又從西國將梵本來。於長安中寺重校勘。至十四年辛亥譯畢。沙門慧辯等筆受。成六十一卷。今合為六十卷。後有道覆律師。製疏六卷。北齊慧光律師。造疏一百二十紙。次有道雲律師。修疏九卷。次有道暉律師。撰疏七卷。泊隋朔法願律師裁疏十卷。</p>
<p>我大唐龍興平一區宇。四方無事三寶增明。有智首律師。述疏二十一卷。次有慧滿律師。造疏二十卷。事各一時流通絕矣。初高祖神堯皇帝。武德元年歲在戊寅。有相州日光寺法礪律師製疏。至九年景戌成就。總分十卷。宗依成實論。今稱舊疏是也。泊高宗天皇太帝咸亨元年歲在庚午。有西大原寺。今稱西崇福寺也。懷素律師。俗姓范氏。撰開四分律宗記十卷。宗依根本說一切有部大毘婆沙論俱舍論等。今稱新疏是也。至代宗睿文孝武皇帝。受佛付囑欽尚釋門。信重大乘尊崇密教。見兩疏傳授學者如林執見相朋數興違諍。聖慈愍念務息諍源。使水乳無乖一味和合。洎大曆十三年歲在戊午。十一月二十七日。乃遣中使內給事李憲誠。宣勅語句當京城諸寺觀修功德使鎮軍大將軍右龍武軍將軍知軍事兼試光祿。上柱國彭城縣開國伯劉崇訓。四分律舊疏新疏。宜令臨壇大德如淨等。即於安國寺律院。僉定一本流行。是日也。使司錄勅傳牒兩街臨壇大德一十四人二十九日平明盡集安國。至三十日。門司趙鳳詮宣送食料牒奉勅語。尚食局索壹阡貳伯陸拾人齋食并果子。解齋粥一事已上自副。即於安國寺供僧慧徹如淨等壹拾肆人。壹併供送充九十日齋食用。謹牒。又至十二月一日。內給事李憲誠。宣奉勅。茶貳拾伍釧虅紙壹阡張。筆伍拾管。墨伍挺。充大德如淨等僉定律疏用。敬問諸大德等。各得好在否。同日又命內給事李憲誠。宣奉勅語。安國寺三綱僉定律疏院。一切僧俗輒不得入。如違錄名奏來。時天長寺臨壇大德曇邃。淨住寺崇叡。西明寺道邃。安國寺寶意。西明寺興玭。安國寺神朗。崇福寺超證。安國寺智釗。薦福寺如淨。青龍寺惟幹。章敬寺希照。安國寺超濟。保壽寺慧徹。西明寺圓照等。既奉恩旨。悚懼誠深進退屏營。陳表謝曰。大安國寺僉定四分律疏道場沙門曇邃等言。伏奉中使李憲誠宣進止賜食料香茶及紙筆墨等。充僉定律疏食用者。曇邃等早承聖澤。叨寓釋門。不能修六和之宗。乖於一味之旨。自天有命令使會同。又錫珍饌榮加紙墨。微僧何幸天澤累霑。捧日無階荷戴何極。伏願。天威遠被俾契戒宗。用此微誠上資聖祚。無任悚懼之至。謹附中使李憲誠。奉表陳謝以聞。沙門曇邃等誠惶誠恐謹言。</p>
<p>寶應元聖文武皇帝答曰。</p>
<p>師等。道著依經功超自覺。承雪宮之旨奧。為火宅之舟航。四分律儀一乘扃鍵。須歸總會永息多門。爰命有司俾供資費。馬鳴之制佇見裁成。所謝知。同日京城釋門三學百大德等。陳表謝曰。京城釋門眾大安國寺上座沙門法鑾等言。法鑾聞。四河入海無復餘名。兩疏各陳須歸一實。伏惟寶應元聖文武皇帝陛下。光啟法炬廣闢玄關。降九重非常之詔。彌以所用。使四分戒寶之宗。和而無諍。仍令就大安國寺修撰。伏奉聖恩。賜香茶食料紙筆用光法侶。寵錫自天戴荷無地。令會同一疏刊削繁蕪。失鷸蜯之相厄。俾漁人之罔措。聖情若此雨施雲行。恒沙釋子。離我相於法空千葉花王。更新生於覺蘂。無任慶賀之至。謹附中使李憲誠。奉表陳謝以聞。沙門法鑾誠歡誠躍謹言。</p>
<p>寶應元聖文武皇帝批曰。</p>
<p>師等。宗師梵行領袖王城。道祕真玄功深戒律。四分疏義匪異源流。一貫成章。佇資編羂。有司供備誠謂典常也。所謝知是時也。將欲僉定。共議司存一十四人。各知分位眾差。大薦福寺大德如淨筆削潤色僉定。保壽寺慧徹同筆削潤色僉定。西明寺圓照筆受正字僉定。安國寺寶意筆受纂文僉定。沙門超濟筆受證義僉定。淨住寺崇叡。西明寺道邃興玭。天長寺曇邃。崇福寺超證。安國寺神朗智釗。青龍寺惟幹。章敬寺希照。並同證義僉定。共議篇題名目。勅僉定四分律疏卷。第一卷內但名四分律疏卷第一。京城臨壇大德奉詔定以此為題也。其日品官楊崇一宣奉勅語。興唐溫國兩寺三網即與淨土禪院撿校僧等嚴飾道場令道行僧伍拾肆人。起今月一日。轉經禮懺六時行道。至來年二月一日散。設其齋糧香油茶藥一事已上。令所司祇供。宜各精誠問師等好在。同日右銀臺門司趙夏日宣牒奉勅語。尚食局索陸拾肆人齋食果盤并粥米生料一事已上自副。即與大濟師計會供送興唐溫國兩寺淨土院。每日各依。恒起今月二日供。至來年二月二日停。謹牒。是日也。僉定四分律疏大德十四人。恩命分赴兩寺道場。奉為國家轉經行道。其月五日品官楊崇一。宣奉勅語。溫國寺檢校大德飛錫專知念誦大德曇邃等。好在否。檢挍有勞也。宜加精誠轉念行道普為蒼生。至十四年正月二十五日。品官楊崇一。又宣奉勅語。溫國寺檢校臨壇大德曇邃飛錫等好在否。檢挍有勞。其轉經及貞操律師誦經道場。宜延至二月十日散設齋。至二十八日。中使內給事李憲誠。宣奉勅語。溫國寺轉念道場四分律臨壇大德等。釋門三學以心印相傳無上菩提。戒學以為根本道場。畢日即宜赴大安國寺製造疏。成之後十道流行。至二月八日。品官楊崇一。宣奉勅語大溫國寺檢挍道場大德曇邃飛錫等。其道場宜取十日散。設千僧齋。至十日散。設天使行香。大德五十四人各絹三匹充䞋也。</p>
<p>道場既畢慶設復終。大德相歡陳表謝曰。沙門飛錫等言。飛錫聞金輪騰翥。以十善化人。大聖用心。以蒼生為念。伏惟陛下。洞入微妙明德惟馨。宣詔命於祇園。徵龍象於溫國。隨年五十四轉經千萬偈。作禮金殿。清齋玉堂。或昇座諷甘露之文。或旋繞動蓮花之步。大濟禪師每親法會執鑪虔懇。僧等沐浴聖化。奉答皇恩。更蒙天慈寵光法侶。御香玉帛戔戔列於梵宮。寶饌金錢雰雰下於淨土。無任戴荷殊常之至。謹附中使揚崇一。奉表陳謝以聞。沙門飛錫等誠歡誠慶謹言。</p>
<p>寶應元聖文武皇帝答曰。</p>
<p>師等。託跡緇流修行妙教。所錫齋䞋用廣勝因。所謝知。是日僉定四分律疏大德等。既奉恩命。各於齋後赴集安國。道場大德曇邃一人違限不至。見到大德狀上使司。至二十二日。勅句當京城諸寺觀修功德使。牒律大德崇叡等。大安國寺奉勅僉定律疏院牒得臨壇。大德崇叡等狀稱奉。正月二十八日中使李憲誠。宣勅令道場畢日即宜赴大安國寺。製造者十四人中。崇叡等一十三人當日並到。唯天長寺大德曇邃至今不來。都未製造日月延遲。雖先已狀申仍未赴集。恐上下怪責遲由者得曇邃狀。忽然患心痛者。曇邃律師既患。其見到大德崇叡律師一十三人等。即准勅修撰僉定訖上者。故牒。大曆十四年二月二十二日牒。</p>
<p>判官前壽州長史劉涉使鎮軍大將軍行右龍武軍將軍劉崇訓。爾時諸大德先奉天恩。又承使牒一心精博探討律文。二時焚香兩上修撰。新章有理義准新章。舊疏理長義依舊疏。兩疏有據二義雙全。兩疏無憑別依經律。研精覃思博考毘尼。日來月往不遑寧止。至五月十六日。聖躬不愈。勅下京城百寺開講。至二十一日。其疏修撰功將欲半。寶應元聖文武皇帝。奄棄萬國緇素攀號。遏密八音如喪考妣。至二十三日。儲后欽承遺制。即大寶位。至二十四日。有勅語崇訓。為先聖所開百座乃修諸功德。宜一切依前檢校句當。至閏五月二十五日。句當京城寺觀修功德使劉崇訓。奉表上聞。請停京城修功德使。上覽所奏將為至公。尋於是時乃宣墨制曰。卿侍衛禁軍。爪牙重寄。勤于夙夜。職在徼巡。釋教修行與軍務全異。天下寺觀隷在省司。次有府縣。監臨不宜別為使目。覽卿陳奏深謂至公。所請停京城修功德使者。宜依應緣使下職掌等並停。是日宣付所司曰。勅旨內外功德使宜並停。自此僧尼悉屬祠部。僉定律疏事亦同歸。省司催驅待憑聞奏。至大曆十五年歲次庚申正月一日。奉冊今上聖神文武皇帝尊號。改為建中元年。至五月十六日己卯。修草本畢。洎六月甲午朔。又與諸大德起初檢勘。至十五日戊申。令沙門圓照起首。依國子學大歷。新定字樣剏寫進本。每紙二十四行。每行二十五字。至七月癸亥朔二十八日庚寅。初校草本訖。至十月辛卯朔三日癸巳繕寫進本畢。分成十卷。用紙五百六十六張。計文三十三萬一百四言。又至十一月辛酉朔七日丁卯。復與諸大德起首再三刊定。對草本進本副本檢勘。至二十七日僉定訖。至十二月辛卯朔十二日。隨狀送上祠部。大安國寺奉勅僉定四分律疏院請進新僉定四分律疏本十卷。</p>
<p>右如淨等伏奉大歷十三年十一月二十七日勅。四分律舊疏新疏令僉定一本流行者。但如淨等德業無取輪桶常才。濫蒙。</p>
<p>先朝揀參刪定。執筆覃思。一文三覆。俾晝作夜。以月繼時。自去年二月二十二日起首。至今建中元年五月十六日畢功。共諸大德再三校勘繕寫云畢。據先兩本疏分新舊今合成一家。根其關節。勒成五百六十六紙。分為十卷。上副代宗同文之詔中扶律藏滅諍之理。下成後學兼功之益。實冀永為摸揩。謹連元勅白如前。請乞奏聞。伏聽。</p>
<p>進止。是日員外郎房由判。具舊疏新疏意狀過者。至建中二年正月十三日狀上祠部。大安國寺奉勅僉定四分律疏院。請進新僉定四分律疏本十卷<span class="note-inline">(五百六十六紙成一部)</span>。</p>
</li>

<li>釋四分律一部六十卷<p>右奉制具舊疏新疏意狀過者。伏以。釋教持護事在律儀。本文難明以疏解義。今如淨惠徹等商量。若舊疏理長義依舊疏。新章有理義准新章兩疏有文雙全。兩義謹錄狀上。伏請處分。時祠部表奏。制下流行。</p>
</li>

<li>新定四分律疏拾卷<p>右祠部奏。得安國寺僧如淨等狀稱。去大曆十三年十二月二十七日內給事李憲誠。宣口勅。令於當寺律院僉定前件律疏。今修定已畢請聞奏者。伏以。釋教精微言說罕究。舊疏兩本文字已多。今之所修又相㳂習。既准勅所撰。須有指麾。伏請許以並行任其學者所好。勅旨宜付所司。建中二年二月二十二日太尉兼中書令尚父汾陽郡王假中書侍郎同平章事臣楊炎宣銀青光祿大夫行中書舍人兼禮部侍郎史館修撰上柱國臣于邵奉行奉勅旨如右牒到奉行。建中二年二月二十五日侍中闕門下侍郎同平章事臣盧<span class="corr">杞</span>給事中臣班宏。二月二十五日時都事直官權判兵部員外郎盧端。祠部牒安國寺僉定律疏院僉定筆削潤色。安國寺臨壇大德如淨。僉定筆削潤色。保壽寺臨壇大德惠徹。同僉定筆受正字。西明寺臨壇大德圓照同僉定筆受纂文。安國寺臨壇大德寶意。同僉定筆受證義。安國寺臨壇大德超濟同僉定證義。淨住寺臨壇大德崇叡。同僉定證義。西明寺臨壇大德道邃。同僉定證義。西明寺臨壇大德興玭。同僉定證義。章敬寺臨壇大德普震<span class="note-inline">(替曇邃死闕)</span>同僉定證義。崇福寺臨壇大德超證。同僉定證義。安國寺臨壇大德智釗。同僉定證義。青龍寺臨壇大德惟幹。同僉定證義。安國寺臨壇大德藏用<span class="note-inline">(替希照死闕)</span>同僉定證義。安國寺臨壇大德勝行<span class="note-inline">(替神朗死闕)</span>牒奉勅如右者。得前件臨壇大德如淨等狀所僉定律疏。奉勅律疏三本許以並行任其學者所好。謹具僉定律疏大德名如前。伏望准勅牒律院庶光後葉者。謹檢校文用者。准狀牒僉定律疏院者。牒至准勅故牒建中二年二月二十六日令史申屠琮牒。主事李麟。員外郎房由。</p>
</li>

<li>大乘理趣六波羅蜜多經疏十卷<p>唐貞元五年歲在己巳七月一日。西明寺主沙門良秀等言。去年十一月二十八日。右街功德使王希遷。奉宣進止。令良秀等修撰新翻譯大乘理趣六波羅蜜經疏者。良秀等聞。至道同源。聖人一貫。大雄示相。演妙音於獨園。寶位分身。霈湛恩於雙闕。開佛日於聖日。降絲綸於法輪。所以弘化慈航致仁壽域。不然豈握真符而契合。應休運以感通。良秀等伏以。此經如來之密印。群生之度門。得白馬之寶函。啟青龍之祕藏。是第一義諦。理去筌蹄。於最後乘說於無分別。加以天文燠發睿思昭迴。真如契心。已闡微於釋氏。般若製序。諒纘文於大宗。慈雲溥潤於大根。甘露垂陰於貝葉。良秀等材惟末學。性異生知。謬寄討論伏增殞越。上承嚴旨。徒側管以窺天。虔奉本師。懼昇堂而鼓瑟。所修撰六波羅蜜經疏一部十卷。謹附右街功德使王希遷。隨表奉進。伏乞聖慈。許令同修疏義沙門談筵。於當寺讚演。及流布中外。所冀落落真言。示丹青於新學。明明像教。流粉澤於將來。良秀等誠兢誠懇載惶載惕謹言。當是時也。上覽表章兼修疏義。乃勅內給事毛瑛琦。宣慰曰奉勅造疏僧良秀談筵道弘等。宜共賜絹<span class="corr">玖</span>拾匹。至宜領取。比修疏義甚大勤勞也。秋熱敬問。師等各得平安好在。廣如續譯經圖紀下卷中說。</p>
</li>

<li>大乘理趣六波羅蜜多經疏十卷<p>右今年四月十五日少監馬欽漵奉宣進止令超悟於千福寺講新譯大乘理趣六波羅蜜多經。兼令修疏者。伏以聖言玄遠。至道弘深。欝而未明。多曆年代。陛下。至德廣被。感而遂應。豈如來祕印俟元聖而方傳。將天人而合符。偶盛時而同化。微僧何幸獲奉嘉言。謹詳真宗。因參考句義各為科例。分別條流共為十卷。超悟年將朽邁。學義荒蕪。雖刺血粉身喜於講受。而負山酌海懼不堪任。謹詣右銀臺門。奉進以聞。輕黷聖聰伏深戰越。謹進。</p>
<p>貞元五年七月十五日醴泉寺沙門超悟等狀進。</p>
<p>聖神文武皇帝批曰。</p>
<p>大乘真經旨趣微妙。師夙推上智深達教源。翻譯就功宗因乃立。是資章疏用廣筌蹄。欲使後學知歸眾生易度。餘炎未退修著當勤。載省科條兼詳體要。發揮既備嘉歎。良深是日內府局令馮幼昇。奉宣勅旨。語超悟師等。自夏徂秋所修義疏。甚大勤勞也。秋熱師等好在。否同日少監馬欽漵。奉宣勅旨修疏僧超悟。宜賜絹五十匹衣一副。同修疏僧少良齊運。各賜絹二十匹。仍令大盈庫分付是日也。僧等修表陳謝上聞。沙門超悟言。超悟伏以。今日奉進六波羅蜜多經疏。中使馮幼昇。奉宣進止。賜超悟絹五十匹僧衣一副。少良等各賜絹二十匹。捧戴兢惕誠躍誠歡。超悟聞。遇深道淺有識知慚。賞重効微。無顏以措。伏惟陛下。道遵釋典理達色空。以微僧忝跡釋流早專經論。勤修義疏演此妙音。徒肆探賾之勤。豈測精玄之旨。聖恩曲被賜賚荐臻。煥乎縑緗出於御府。霈然渥澤榮此緇門。恩當一時名茂千古。循涯揣分上答無階。冀崇講習之功。願助山河之福。無任感戴之至。謹附中使馮幼昇。奉表陳謝以聞。沙門超悟誠惶誠恐謹言。又於是日修表上聞。請置新經院額。并請抽僧。講習住持有闕續填。望為恒式。聖恩允許所請皆依。至十九日。中書門下頒宣制曰。醴泉寺西北角本住院一所請為國置六波羅蜜經院。兼請抽僧七人常令講習。</p>
<p>右沙門超悟奏。伏奉去年四月十九日詔。令與僧般若等詳譯此經。又續奉進止。於千福寺講讚兼修義疏。今已繕寫奉進訖。伏以。經義精深必資開示。學徒聽習須有指歸。今請置六波羅蜜經院。仍抽有義行僧七人。常令講誦。有闕續填。乞賜名額。庶得弘宣睿旨演暢真宗。如聖恩允許。請宣付所司。勅旨依奏貞元五年七月十九日太尉兼中書令臣晟宣中書侍郎同平章事臣竇參奉中書舍人奉勅旨如右牒到奉行。貞元五年七月二十日司徒兼侍中馬燧。門下侍郎同平章事董晉給事中鄭雲逵祠部牒醴泉寺大德超悟法師牒奉中書門下勅如右牒。至准勅故牒貞元五年七月二十八日令史趙業牒。主事張曇。主客員外郎判裴佶　箋云。又進狀曰。翰林使內給事張孝順奉宣勅旨語。大德超悟法師。所請院額。至今月二十三日。於右銀臺門迎候至。是日也。鼓聲纔發陳列威儀。嚴飾寶車幡花法事綵車音樂。詣銀臺門。鼓響連天笙簫合韻。御牒內出。遙望子亭中使內給事張孝順。奉宣勅旨。語大德超悟法師。所請額者。以六波羅蜜經院為名。至宜領取。僧等瞻仰作禮歡喜遍身。頂戴遷於寶車安置。於是教坊使內常侍李嘉興命。簫韶內教。陳六樂以導前。法事威儀。繼八音而列次。伏覩御扎題額。乾象垂形。虎踞龍蹲。蛇驚鳳舞。祥烏瑞鵲。無以等其神。戲海群鴻。不足方其聖。萬姓瞻暏。五眾爭馳。車馬駢闐。觀斯勝美兩兩相謂。慶此嘉祥。咸言善哉。我皇至聖。欽崇佛教雅尚釋門。去歲翻經。今年製疏特賜名額垂範千齡。劫石有窮斯跡無盡。出於廣孝巡繞皇城。己午之間至醴泉寺。爾乃僧尼畢萃。供設無遮食訖簫韶歡娛竟日。僧等得未曾有。渥澤荐臻捧戴屏營。又陳表謝曰　沙門超悟言。伏見今月二十三日中使張孝順奉宣進止。賜超悟所居院御書院額。為六波羅蜜經院。特迴宸眷載錫嘉名。捧荷殊私誠歡誠喜。伏以。此經久祕曠代未傳。大道將興膺期而啟。陛下。聖心懸解已序真宗。睿藻彰施更揮仙翰。瑞鵲俳佪於金牓。祥烏照曜於蓮宮。誠天人之所護持。亦帝王之宗極。微僧何幸屢荷天休。惟以佛乘上延聖曆不勝感戴之至。謹詣右銀臺門奉表陳謝以聞。沙門超悟誠惶誠恐謹言。</p>
<p>貞元五年七月二十四日。醴泉寺沙門超悟上表。</p>
</li>

<li>大乘理趣六波羅蜜多經疏十卷<span class="note-inline">(各分上下以為二十卷)</span></li>

<li>大乘理趣六波羅蜜多經疏義例訣一卷</li>

<li>大乘理趣六波羅蜜多經疏義目一<p>沙門智通等言。伏奉四月十五日少監馬欽漵特宣聖旨。令僧道岸智通修新譯大乘理趣六波羅蜜經疏義進來者。智通聞。聖人隱跡有跡。所以明功。至道忘言立言。所以垂教。言之不惑三極。寧聞於兩致跡之不殊。萬緣同歸於一貫。伏惟皇帝陛下。執大象以膺曆數。乘飛龍以統乾元。闢天衢以啟時。法日御而垂化。是用因時演教。順化行政。使儒釋交備內外兼崇。合為化源大拯甿庶。苟有叶於皇極。事無滯於嚮方大矣哉。天下慶幸智通等。誠歡誠喜載欣載曜。智通等。識謝時賢學慚緇侶。竊陪師訓謬齒討論。愧無入室之能。多謝專門之奧。不謂皇恩降鑒言課虛無。承命之時恍然自失。含毫之際腆爾何施。砥鉛錫而難工。扣寂寞而無得。伏賴譯經首序睿藻裁成。搜編簡以闡微。摭梵言而窮奧。暢大乘之妙旨。廣解脫之真宗。㻮若珪璋。明同日月。智通等。所以童蒙暫發迷娛潛<span class="corr">祛</span>。得奉恩私勒成疏義。然以力微易屈智劣難周。徒用管窺。豈窮於廣大。亦同蠡挹。莫究於津涯。無酬寵待之恩。更成殘陋之罪。智通等。誠惶誠恐死罪死罪。謹隨表奉進。智通等伏以。義文浩博塵黷天聰。經疏交參昧諸始學。輒循往轍式備成文。謹述疏義例訣目錄各一卷隨疏二十卷以聞。伏增戰越。沙門智通等。誠惶誠恐載兢載懼謹言。</p>
<p>貞元五年九月八日。章敬寺奉詔修疏沙門智通等上表。同修疏沙道岸。</p>
<p>爾時進疏入內。上覽表章。僧等瞻望闕庭屏營悚懼。至十六日天澤下露錫賚縑緗。乃頒詔曰。勅絹㺵拾匹。宜賜章敬寺修疏僧智通等。至宜領取。比修撰疏多勞也。秋冷敬問。師等各得平安好在否。貞元五年九月十六日特進左監門衛大將軍竇文場宣　是日也。既蒙錫賚慰及慇勤。悚戴慚惶修表陳謝。因請准例置院抽僧。永冀傳燈福資聖壽。文曰。沙門智通等言。伏奉今日左街功德使竇文場宣聖恩賜智通等絹㺵拾匹者。智通等。捧跪慚惶仰戴惴慄。顧茲淺陋。降殊賚於高天。豈彼微功。荷縑緗於王府智通等。誠惶誠恐誠兢誠懼。伏惟皇帝陛下。作人父母同佛知見。務弘至化允叶大猷。爰崇不二之門。以弼無為之理。既用翻經演布。又令修疏發明。懸智炬以擊蒙。假慈航而利涉。是謂光揚覺路道達迷津。溥天率土咸宜感戴。智通等。敢不祇稟睿謀昭宜法要。幸叨宸睠疏彼新經。庶得上奉皇綱永傳佛印。無任歡慶抃躍之至。伏以。聖教發揮要當弘益。既成疏義亦在敷揚。准醴泉寺翻經造疏沙門超悟置院傳經例。伏望天慈。許以一寺一院充大乘理趣經院。乞賜題額。仍擇有道行僧七人。同崇講誦。有闕續填。庶保無彊之福上聖壽。立言之教下極群迷。謹附左街功德使竇文場。奉表陳謝申請以聞。沙門智通等。誠惶誠恐載兢載懼謹言。</p>
<p>貞元五年九月十六日。章敬寺奉詔修疏沙門智通等表上。</p>
<p>論曰。自佛日西遷法輪東轉。捐軀奉法翻譯殊高。其次義解。鉤深致遠探<span class="corr">賾</span>索隱。今賁真淨等。即其人焉。賁真淨迺往代翻經聲高帝里秀悟。今朝傳譯異域欽風。皆述疏弘揚文詞婉麗。性相偕美千古彌芳。豈謂蕂鼠交侵已從物化。通上人。外博九流內窮八藏。別承恩旨翼贊新經。義等連環文同貫玉。探幽析理覃思斫精。可謂五百年中之間生矣。</p>
</li>
</ul></div>
<div class='div-other'><a id='mulu5' />
<p class='h1'>八十六卷貞元新集古今制令碑表記錄</p>　
<ul class="">
<li>高宗置京師西明寺制令集二卷<span class="note-inline">(碑記附見)</span><p style="margin-left:1em">右沙門圓照謹依元勅本次集出之。</p>
</li>

<li>京師西明寺錄三卷</li>

<li>釋氏道宣感通記一卷</li>

<li>開中創立戒壇圖經一卷<p style="margin-left:1em">右終南山故大德西明寺上座沙門釋氏道宣律師。修述共三部五卷。未入一切經藏。今請編入目錄。</p>
<p>中宗。睿宗。玄宗。</p>
</li>

<li>釋氏系錄一卷<p style="margin-left:1em">右<span class="corr">諡</span>大慧禪師沙門一行。開元中奉勅修撰已編入史。總有四條。一綱維塔寺。二說法旨歸。三坐禪修證。四三法服衣。於中齋法附見。然未入一切經藏。今請編入目錄。</p>
</li>

<li>故金剛智三藏行記一卷<p style="margin-left:1em">右灌頂弟子正議大夫行中書舍人侍皇太子諸王文章集賢院學士呂向。敬師三藏因而紀之。今請編入目錄。</p>
</li>

<li>東京大廣福寺金剛三藏塔銘并序<p style="margin-left:1em">右混倫翁撰并書。洎先朝贈開府儀同三司。<span class="corr">諡</span>大弘教三藏。如前卷及後大廣智三藏本集中廣說。</p>
<p style="margin-left:1em">右已上七部共十卷。同為第一帙。</p>
</li>

<li>大唐安國大法師釋利涉紀傳十卷<p style="margin-left:1em">右左監門衛率府錄事參軍趙克勛字僎修。請編入目錄。右一部十卷。同第二帙。</p>
</li>

<li>景雲先天開元天寶誥制集三卷<span class="note-inline">(碑表狀附見)</span><p style="margin-left:1em">右沙門圓照謹依年代次而述之。</p>
</li>

<li>肅宗制旨碑表集一卷</li>

<li>代宗制旨碑表集一卷</li>

<li>贈司空大辯正廣智不空三藏碑表集七卷<p style="margin-left:1em">右四部共十二卷。同為第三帙。</p>
</li>

<li>大唐再修隋故傳法高僧信行禪師塔碑表集五卷</li>

<li>翻經臨壇大德西明安國兩寺上座乘如集三卷<p style="margin-left:1em">右五部一十七卷。並於佛法弘護義深。事出一時利益永代。或錄表上達。或制下施行主聖臣忠。匡持像教。圓照不揆庸陋輕敘徽猷。謹依年辰及以月日。洎乎朝代次而述之。今上修撰僉定四分律疏制表集一卷。</p>
</li>

<li>般若三藏續古今翻譯經圖記二卷<p style="margin-left:1em">右四部共十一卷。同為第四帙。</p>
</li>

<li>大乘理趣六波羅蜜多經音義二卷</li>

<li>三教法王存歿年代本記三卷<span class="note-inline">(上卷佛中卷道下卷儒或分五)</span></li>

<li>翻經大德翰林待詔光宅寺沙門利言集一卷</li>

<li>翻經大德西明寺上座賜紫沙門良秀集二卷<p style="margin-left:1em">右四部共九卷。同為第五帙。</p>
</li>

<li>僧寶道唄讚六十首一卷<p style="margin-left:1em">右朝散大夫守太子詹事賜紫金魚袋致仕魯國都昂字高卿撰。文出中集第二十一卷。時為退朝多暇。來詣僧房。與大安國寺超濟律師同是鄉人。示斯述作。兼題院讚。以示將來。</p>
</li>

<li>再修釋迦牟尼佛法王本記一卷</li>

<li>大聖釋迦牟尼佛現八相身利益天人成正覺記一卷</li>

<li>判方等道場欲受近圓沙彌懺悔滅罪辯瑞相記一卷</li>

<li>釋氏五部律翻譯年代傳授人記一卷<p style="margin-left:1em">右去四月十九日。皇帝降誕之辰。在內道場東面。及前一日退食之餘。在麟德殿西廊下。有章敬寺禪行大德道澄。莊嚴寺大慧。總持寺藏山。及三教談論大德談筵等一十一人。奉對殿下心地法門義已。微僧圓照面奉令旨。問律家判方等沙彌戒相及五部律文句多少。并福田袈裟法服之衣羯磨所以令修集進來者。伏以。識性駑鈍學業荒蕪。濫跡緇流四十二夏。或臨壇講律。或制疏翻經。殊未能精通有所剋獲。伏惟殿下自天降生受佛付囑。朝覲之暇遊心釋門。問五部律儀判方等戒相羯磨授法持護之由。將欲延正法壽命。趣無上菩提。崇天人善因。證無為解脫。謹依經律論修成三卷。隨啟上聞。輕冒威嚴。伏希詳覽。謹啟。貞元九年八月二十三日。臨壇翻經西明寺沙門圓照上啟。</p>
</li>

<li>新修大莊嚴寺本師釋迦牟尼佛牙寶塔記三卷</li>

<li>聖朝無憂王寺大聖釋迦牟尼佛真身舍利塔記三卷<p style="margin-left:1em">右佛法性身湛然常住。為化六趣示說三身。於化身中八相成道。現有圓寂全身碎身。導引四生廣興利益。伏見大莊嚴寺佛牙。及無憂王寺真身舍利者。即大聖釋迦牟尼佛全軀碎質也。年逾千祀堅潤殊常。緇素虔恭往來瞻禮。光化異相難以備陳。伏惟。陛下。受佛付囑弘獎釋門。欽奉真乘特崇寶塔。高標輪奐光映古今。微僧不才。謹述其記。庶傳盛跡垂訓千秋。具錄根由各撰三卷。并譯經圖紀二卷。並已成就。伏願。上資聖壽永福無彊。四海長清萬方一德。謹隨狀陳進以聞。輕冒天威。伏聽聖旨。沙門圓照誠惶誠恐謹進。貞元十年四月十九日。西明寺翻經臨壇沙門圓照狀進。</p>
<p style="margin-left:1em">右七部十一卷同第六帙。</p>
</li>

<li>唐朝傳法三學大德碑記集一十五卷</li>

<li>建中興元貞元制旨釋門表奏集二卷</li>

<li>御題章敬寺詩太子百寮奉和詩集三卷</li>

<li>大唐貞元續開元釋教錄三卷<span class="note-inline">(上卷翻經中卷疏記集下卷入藏錄)</span><p style="margin-left:1em">右四部共二十三卷。分為第七第八帙。</p>
<p>右貞元新集總二十九部。除目錄共八十六卷。或先朝制旨。或今上湛恩。皆獎勸釋門使修梵行。福利家國普及有情。伏以。開元十八年歲在庚午。沙門智昇修釋教錄。洎今甲戌又經六十五年。中間三藏翻經藏內並無收管。恐年代浸遠人疑偽經。又先聖大曆七年許編入錄。制文如上宣示流行。圓照素無藝能。不揆愚拙。謹隨聞見勵己書之。錄成三卷。伏冀。聖祚遐長福延萬葉。文武百寮盡孝盡忠。三寶永興遠安邇肅。如聖恩允許。伏乞宣布流行。輕冒天威。伏深戰越謹進。</p>
<p>貞元十年十二月二十五日。翻經臨壇西明寺沙門圓照狀進。</p>
</li>
</ul>
<p class='juan'>大唐貞元續開元釋教錄卷中</p></div>
</div><!-- end of div[@id='body'] -->
</body></html>