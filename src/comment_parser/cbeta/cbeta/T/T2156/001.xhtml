<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大唐貞元續開元釋教錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2156
<div class='div-other'>
<p class='juan'><a id='mulu1' />大唐貞元續開元釋教錄卷上</p><p class="byline">甲戌歲西明寺翻經臨壇沙門圓照集上</p><p>四朝應制。所翻經論。及念誦法。并修疏記碑表錄集等。總三百四十三卷。并目錄三百四十五卷。一百九十三卷經論及念誦法。六十四卷經論疏義。八十六卷貞元新集古今制令碑表記<span class='note-inline'>(并目八十九卷)</span>。</p>
　<a id='mulu2' />
<p class='h1'>一百六十二卷經論及念誦法</p><p>玄宗朝金剛智三藏。贈開府儀同三司。<span class='corr'>諡</span>大弘教三藏和上。所翻譯經已入目者總一部四卷。所謂</p>

<ul class="">
<li>金剛頂瑜伽中略出念誦法四卷<span class="note-inline">(亦云經)</span>　八十一紙<p style="margin-left:1em">右已編入開元釋教錄。不入今計中。玄宗朝所翻經遺漏未入古今錄者。總五部六卷。</p>
</li>
</ul>
<ul class="">
<li>大威力烏樞瑟摩明王經三卷　三十五紙</li>

<li>穢跡金剛說神通大滿陀羅尼法術靈要門一卷　五紙</li>

<li>穢跡金剛法禁百變法一卷　三紙<p style="margin-left:1em">右件三部共五卷。並北天竺國三藏沙門阿質達霰唐言無能勝將譯。</p>
</li>
</ul>
<ul class="">
<li>普遍智藏般若波羅蜜多心經一卷　二紙<p style="margin-left:1em">右開元二十六年。東天竺國三藏沙門法月譯。沙門利言譯梵語筆受。今見在光宅寺。翰林待詔。其經本或有寄入般若經部龍字號帙中。</p>
</li>

<li>金剛頂經瑜伽脩習毘盧遮那三摩地法一卷　一十五紙</li>

<li>千手千眼觀世音菩薩大身呪本一卷　二紙</li>

<li>千手千眼觀自在菩薩廣大圓滿無礙大悲心陀羅尼呪本一卷　三紙</li>

<li>不動使者陀羅尼祕<span class="corr">密</span>法一卷　一十一紙<p style="margin-left:1em">右四部共四卷。南天竺國三藏沙門跋日囉菩提<span class="note-inline">(唐言金剛智)</span>譯。沙門智藏筆受。智藏後從號改名阿目佉跋折羅<span class="note-inline">(唐言不空金剛)</span>或單名不空。其有智藏筆受者。並編入大曆目中。金剛智三藏開元二十九年八月十五日。卒於東都廣福寺。廣如行記及塔銘中明矣。</p>
<p style="margin-left:1em">右已上八部共同為一帙十卷。</p>
<p style="margin-left:1em">代宗朝大曆中特進試鴻臚卿大廣智不空三藏奏。玄宗肅宗今上以來三朝所翻經。總七十七部。共一百一卷。并都目一卷。</p>
</li>

<li>金剛頂瑜伽真實大教王經三卷　四十三紙</li>

<li>金剛頂瑜伽般若理趣經一卷　八紙</li>

<li>觀自在菩薩授記經一卷　十三紙</li>

<li>瑜伽念珠經一卷　二紙</li>

<li>奇特佛頂經三卷　六十八紙</li>

<li>觀自在菩薩最勝明王心經一卷　二十二紙<p style="margin-left:1em">右六部共十一卷。同第一帙。</p>
</li>

<li>金剛頂瑜伽文殊師利菩薩經一卷　二紙</li>

<li>阿唎多羅阿魯力經一卷　二十一紙</li>

<li>普賢行願讚一卷　五紙</li>

<li>地藏菩薩問法身讚一卷　五紙</li>

<li>出生無邊門一卷　十紙</li>

<li>大吉祥天女經一卷　七紙</li>

<li>底哩三昧耶經一卷　十四紙</li>

<li>十一面觀自在菩薩經三卷　二十四紙<p style="margin-left:1em">右八部共十卷同第二帙。</p>
</li>

<li>吉祥天女十二名號經一卷　二紙</li>

<li>金剛頂瑜伽十八會指歸一卷　九紙</li>

<li>金剛頂瑜伽三十七尊分別聖位法門一卷<span class="note-inline">(并序)</span>　十三紙</li>

<li>菩提場所說一字頂輪王經五卷　七十八紙</li>

<li>寶篋經一卷　六紙</li>

<li>金剛壽命陀羅尼經一卷　二紙<p style="margin-left:1em">右六部共十卷同第三帙。</p>
</li>

<li>大孔雀明王經三卷　五十紙</li>

<li>大雲請雨經二卷　十四紙</li>

<li>雨寶陀羅尼經一卷　五紙</li>

<li>蘘麌利童女經一卷　四紙</li>

<li>稻[卄/幹]喻經一卷　八紙</li>

<li>大寶廣博樓閣經三卷　四十五紙<p style="margin-left:1em">右六部共十一卷同第四帙。</p>
</li>

<li>菩提場莊嚴經一卷　二十二紙</li>

<li>除一切疾病陀羅尼經一卷　一紙</li>

<li>能淨一切眼陀羅尼經一卷　二紙</li>

<li>施焰口餓鬼陀羅尼經一卷　四紙</li>

<li>三十五佛名經一卷　二紙</li>

<li>八大菩薩曼茶羅經一卷　三紙</li>

<li>葉衣觀自在菩薩陀羅尼經一卷　八紙</li>

<li>訶利帝母經一卷　三紙</li>

<li>毘沙門天王經一卷　四紙</li>

<li>觀自在菩薩說普賢陀羅尼經一卷　七紙<p style="margin-left:1em">右十部共十卷同第五帙。</p>
</li>

<li>文殊問字母品經一卷<span class="note-inline">(題云文殊問字母品第十四)</span>　三紙</li>

<li>金剛頂蓮花部心念誦法一卷　三十三紙</li>

<li>金剛頂瑜伽千手千眼觀自在念誦法一卷　二十八紙</li>

<li>無量壽如來念誦儀軌一卷　十二紙</li>

<li>阿閦如來念誦法一卷　十紙</li>

<li>佛頂尊勝念誦法一卷　八紙</li>

<li>金剛頂勝初瑜伽普賢菩薩念誦法一卷　十三紙</li>

<li>金剛王菩薩念誦法一卷　十二紙</li>

<li>普賢金剛薩埵念誦法一卷　十二紙</li>

<li>金剛頂瑜伽五祕密修行儀軌一卷　十二紙<p style="margin-left:1em">右十部共十卷同第六帙。</p>
</li>

<li>金剛壽命念誦法一卷　三紙</li>

<li>一字頂輪王瑜伽經一卷　六紙</li>

<li>一字佛頂輪王念誦儀軌一卷　十二紙</li>

<li>仁王般若念誦法一卷　十五紙</li>

<li>如意輪念誦法一卷　八紙</li>

<li>大虛空藏菩薩念誦法一卷　五紙</li>

<li>瑜伽蓮花部念誦法一卷　七紙</li>

<li>聖觀自在菩薩心真言觀行儀軌一卷　六紙</li>

<li>觀自在多羅瑜伽念誦法一卷　十三紙</li>

<li>甘露軍吒利瑜伽念誦法一卷　十八紙<p style="margin-left:1em">右十部共十卷同第七帙。</p>
</li>

<li>花嚴入法界品四十二字觀門一卷　六紙</li>

<li>文殊讚法身禮一卷　三紙</li>

<li>受菩提心戒儀一卷　三紙</li>

<li>金剛頂瑜伽三十七尊禮一卷　四紙</li>

<li>般若理趣經釋二卷　三十二紙</li>

<li>大曼茶羅十七尊釋一卷　三紙</li>

<li>金剛頂瑜伽護摩儀一卷　八紙</li>

<li>都部陀羅尼目一卷　四紙</li>

<li>大乘緣生論一卷　十紙</li>

<li>七俱胝佛母陀羅尼經一卷　十九紙<p style="margin-left:1em">右十部共十一卷同第八帙。</p>
</li>

<li>大虛空藏菩薩所問經八卷　一百七紙<p style="margin-left:1em">右一部共八卷同第九帙。</p>
</li>

<li>仁王經二卷<span class="note-inline">(并序)</span>御製　三十五紙</li>

<li>密嚴經三卷<span class="note-inline">(并序)</span>御製　五十一紙</li>

<li>仁王念誦儀軌一卷　十九紙</li>

<li>仁王經疏三卷<span class="note-inline">(此疏迴入在下疏記帙中計)</span><p style="margin-left:1em">右特進試鴻臚卿三藏沙門大廣智不空奏。爰自幼年承事先師大弘教三藏和上。二十有四載。稟受瑜伽法門。後遊五天。尋求所未受者并諸經論。更重學習。凡得梵本瑜伽真言經論五百餘部奉為國家。詳譯聖言。廣崇福祐。天寶五載却至上都奉玄宗皇帝。恩命於內建立灌頂道場。所齎梵經盡許翻譯。及肅宗皇帝配天繼聖。特奉綸旨。於內道場建立護摩及灌頂法。又為國譯經助宣皇化。累奉二聖恩勅。先代三藏所有梵文並使搜訪。其中有[絕-巴+日]索脫落。便令修補。其有未經翻者。續譯奏聞。伏惟陛下。纘承皇運。大庇含靈。廣闢福田。重明日月。恩波遠被。法雨分流。四海宅心。萬方興載。是知佛之付囑。允在聖君。不空叨承渥澤。榮幸實深。切自思之知何報國。先奉先皇聖制命闡微言。又承陛下恩命。恭遵遺旨。再遣翻譯。利濟群生。雖復四時精懇。未酬萬一。是以區區於日夕。詳譯真言及大乘經典。冀効涓微。上資皇道。其所譯金剛頂瑜伽法門。是成佛速疾之路。其修行者。必能頓超凡境達于彼岸。餘部真言諸佛方便。其徒不一。所譯諸大乘經典。皆是上資邦國。息滅災危。星辰不愆。風雨順敘。仰恃佛力輔成國家。纂集前後所翻譯訖者。自開元至今大曆六年。凡一百一卷。七十七部。并目一卷及題。筆受僧俗名字。繕寫已訖。謹因降誕之辰。謹具進奉。庶得真言福祐長護聖躬。大乘威力永康國界。未翻梵本經中。但有護持於國福潤生靈者。續譯奏聞。不勝虔誠之至。勅旨依奏。仍宣付中外。並編入一切經目錄。大曆七年正月十六日。司徒兼中書令臣子儀宣。中書侍郎平章事臣元載奉。中書舍人奉勅旨。如右牒到奉行。大曆七年正月十日。</p>
<p>侍中門下侍部平章事王縉。給事中祠部牒大廣智不空三藏牒奉勅如右牒至准勅故牒。大曆七年二月九日。今史皇甫全牒。主事劉意。判官員外郎王遂。</p>
<p>昔去大曆六年十月十二日。特進試鴻臚卿三藏沙門大廣智不空上表。至其月二十二日。中使李憲誠奉宣勅旨。賜不空三藏錦綵絹等共八百疋。同翻經十大德。各賜綵三十匹。時大德明日謝聞。沙門潛真等。言伏奉今月二十二日中使李憲誠至奉宣聖旨。翻經十大德。各賜綵三十匹者。潛真聞。垂教者法王。王三界而示跡。行教者人主。主四海而流傳。非法王無以開四句之文。非人主無以闡一乘之理。伏惟。</p>
<p>寶應元聖文武皇帝陛下。道合天地。恩加草木。轉輪馭極。灌頂稱尊。運慈悲方便之門。當付囑弘宣之位。然所譯仁王虛空藏密嚴等八十部經者。並圓音至教。寶界真詮。無去無來。即身為常住之身。不滅不生。諸佛是自心之佛。指虛空為庫藏。現色相而莊嚴。演瑜伽之無窮。知真言而不竭。自非才行兼美定慧俱融。安能發揚幽微。弘宣祕奧。大廣智不空三藏和上。言善兩方。行通三密。得淨滿如來加持之力。奉寶應明主弘護之緣。由是理義昭彰。文句炳煥。潛真等靈山細塵。祇樹小葉。識知荒鄙。學藝庸淺。幸蒙天睠。濫在翻經。承聖力而俯被。得讚潤而修畢。雖曰愚瞽。猶知慶慰。況上契天慈。許宣中外。仍錫縑綵。以光愚拙。凡在法門不勝慶幸。無任戴荷。殊常之至。謹附中使李憲誠。奉表陳謝以聞。謹言。</p>
<p>大曆六年十月二十三日。翻譯經大德大興善寺上座沙門潛真等上表。</p>
<p>寶應元聖文武皇帝批曰。</p>
<p>師等。道行精深。智識弘遠。三乘奧旨。千葉遺編。翻譯流行。利濟家國。薄申錫命。煩至謝恩。時大曆六年十月十二日。上表陳請入目。時寶應元聖文武皇帝。省表具悉。宣付如前。為重師資而答表曰。和尚。夙事先朝。弘闡妙教。演茲貝葉。廣示迷津。朕嗣纘丕圖。恭承睿旨。和尚再加詳譯。今卷軸續畢。永濟生靈。深可喜歎。其所譯經。宜宣付中外入一切經目錄。時大廣智不空三藏。既荷墨制又宣付流行。踊躍屏營陳表奉謝。文曰。沙門不空言。中使李憲誠。奉宣聖旨。送新翻經目錄。勅一道。答進經表勅一道。特令中外施行。仍入一切經目錄。捧戴忻躍。喜荷無任。誠懼誠悚再歎再愧。伏惟。陛下承法王之付囑。滿人心之志願。持普賢之密印。行天子之正教。浹辰之際。朗慧日於八方。在於頃刻。注洪澤于萬物。斯乃普天幸甚。而況在不空者焉。然不空所翻聖典。四十餘年。三朝已來贊修功德志在宣傳。上資王室。下潤生靈。豈意夙心一朝願滿。聖恩廣大。累劫難酬。況更特許翻譯所是未翻梵本。倍增悲喜。敢罄竭心力。承奉聖旨。續譯進奉。不勝歡悚懷恩之至。謹因中使李憲誠。奉表以聞。沙門不空誠喜誠愧謹言。</p>
<p>大曆七年正月二十七日特進試鴻臚卿三藏沙門大廣智不空。上表。</p>
<p>寶應元聖文武皇帝批曰。</p>
<p>和尚久證菩提。入佛知見。所翻經論皆洞精微。爰命施行。式傳慧照。頒示寰宇。廣濟含靈。未光慈航煩至陳謝也。既表謝訖。又奉綸言。翻譯大聖文殊佛剎。精勤不息。卷軸又成。陳表進上。</p>
</li>

<li>大聖文殊師利菩薩佛剎功德莊嚴經一部三卷　五十一紙<p style="margin-left:1em">右不空先奉綸旨。令譯此經。</p>
<p>天恩曲臨。並已成辦。參挍唐梵。詳定言音。年月處所。筆受證義。僧俗之名。</p>
<p>咸題卷中。文殊事跡。緣起根由。始于發心。至成正覺。莊嚴淨土。此經具載。諸佛理體。菩薩行門。法界有情。無生實相。分明表示。功德廣大。餘經罕儔。願此勝因。上資聖祚。伏乞宣示寰宇以福生靈。特望天恩所是新置文殊院。大寺七僧小寺三僧。於文殊院中長時為國講宣誦習。有闕續填。是使法燈繼明不絕。靈神庶類孰不歡心。幸因輪王降誕之辰。天人喜賀同歡之日。冀茲景福上益壽山。願以法流添於聖。海謹隨狀陳進以聞。如天恩允許。請降墨勅。依大曆八年十月十三日特進試鴻臚卿三藏沙門大廣智不空上表。其月日也。三藏和尚在內道場。勅賜三藏和尚錦綵絹等共七百匹。同翻譯經大德潛真等十人。各賜錦綵三十匹充䞋。成就妙法蓮花經王。</p>
</li>

<li>瑜伽觀智儀軌一卷<span class="note-inline">(二十五紙)</span><p style="margin-left:1em">右通前仁王密嚴等經。總五部共十卷。同第十帙。</p>
<p>新翻譯仁王護國經者。昔永泰元年狀請也。仁王經望依梵夾再譯舊文。右興善寺三藏沙門不空奏。伏以。如來妙旨慧洽生靈。仁王寶經義崇護國。前代所譯理未融通。潤色微言事歸明聖。伏惟。寶應元聖文武皇帝陛下。睿文啟運。濬哲乘時。弘闡真言宣揚像教。皇風遠振。佛日再明。每為黎元俾開講誦。其仁王經望依梵夾。再譯舊文。貝葉之言永無漏略。金口所說更益詳明。仍請僧懷感飛錫子隣建宗歸性義崇道液良賁潛真應真慧靈法崇超悟慧靜圓寂道休等。於內道場共翻譯。福資聖代澤及含靈。寇盜永清。寰區允穆。傳之曠劫。救護實深。</p>
<p>中書門下牒祠部牒奉勅宜依牒至准勅故牒永泰元年四月二日牒。中書侍郎同平章事杜鴻漸。中書侍郎同平章事元載。黃門侍郎同平章事王縉。檢校侍中李使。檢校右僕射平章事使檢挍左僕射平章事使。中書令郭子儀使。尚書祠部。仁王經望依梵夾再譯舊文。興善寺沙門不空。</p>
<p>牒奉中書門下勅牒如右牒至准勅故牒。永泰元年四月四日令史張濟牒。主事楊獻郎中崔漪恩旨頒下。爰命京城義學大德良賁等。翰林學士常袞等。於大明宮南桃園詳譯仁王。并校定密嚴等經。至四月十五日譯畢進上。</p>
<p>聖慈製序題在經初。披閱內宮未宣中外。時京城大德翹想甘露。如渴思漿。錄表上陳。乃為詞曰。</p>
<p>沙門乘如等言。乘如聞。日月行於六合。求照者昆蟲。雨露垂於九霄。希潤者草木。所謂覆載不間亭育無私。則蚊蚋可逸於長風。蛙蠅可游於滄海者也。伏惟。</p>
<p>寶應元聖文武皇帝陛下。慶承塵劫。信植河沙。威攝魔界。聲流佛剎。以寶位之重。崇寶偈之微。以金輪之尊。騰金口之教。百王千帝曷可同年而語哉。乘如等幸逢昌運。叨寓玄門。常思諷誦以答皇澤。伏承。頃有恩旨請不空三藏及義學沙門等。再譯仁王般若波羅蜜多經。教理兼著性相周圓。緘在龍宮未頒鹿苑。僧等昧死敢以請聞。伏願。天慈示之法寶。兼欲依經請百法師置百高座。同宣句味共殄妭氛。愚誠則然。裁惟聖旨。無任慊欵翹渴之至。謹詣右銀臺門。奉表陳請以聞。輕冒天威。伏深戰越。謹言。</p>
<p>永泰元年八月八日大安國寺上座臨壇大德沙門乘如等上表。</p>
<p>寶應元聖文武皇帝批答曰。</p>
<p>仁王真經理端義邃。化流賢劫福利蒼生。師等咸願敷陳助寧國土。所請開講者。依時有恩旨。取二十三日。於資聖西明兩寺。共置百座。請百法師講仁王經。及百大德轉密嚴等。香花飲食鼓樂絃歌。並出有司。不得闕乏。</p>
<p>時屬秋雨霖霪不休。所司奏聞請更延日。奉進止兩寺百座。先令二十三日迎經。為霖雨宜改至二十六日迎經開講。其諸司供料著人計會。准改日造。永泰元年八月二十二日。左監門衛將軍知省事劉清潭宣改期甫至天雨未晴。恩旨又延九月一日。是日也兩街大德。嚴潔幡花幢蓋寶車。太常音樂梨園仗內及兩教坊。詣銀臺門百戲繫奏。時觀軍容使兼處置神策軍兵馬事開府儀同三司兼左監門衛大將軍知內侍省事內飛龍廐弓箭等使上柱國憑翊郡開國公魚朝恩與六軍使陳。天龍眾八部鬼神。護送新經出於大內。其經適出。彩雲浮空郁郁紛紛昭彰異瑞。洎乎己午。兩寺開經萬姓歡心。祥雲方隱。緇素瞻仰。獲慶非常。三藏不空上表謝曰。沙門不空言。不空道乏前修學虧曩哲。猥承綸詔翻譯真經。若履春氷。猶臨泉谷。伏惟。陛下撥開慧日布蔭慈雲。睿思風飛龍章玉潤。躬為序述昭煥大千。流法雨於九天。樹勝幢於百座。威儀容止。宛釋迦之下鷲峯。士庶駢闐。猶波斯之詣王舍。慶雲呈瑞喜氣浮空。足表大階之平。自叶無疆之祐。不勝戴荷之至。謹奉表陳賀以聞。沙門不空誠歡誠喜謹言。</p>
<p>永泰元年九月二日大興善寺三藏沙門不空上表。</p>
<p>寶應元聖文武皇帝答曰。</p>
<p>和尚遠自蓮宮親緘貝葉。敷演玄教利濟蒼生。翻譯既成天人合會。朗三秋之霽景。開五色之祥雲。闡揚真乘符契妙理。頃因指喻早結師資。覩此感通彌深頂敬。</p>
<p>時左右六軍使。覩此慶雲。亦陳表奉賀。詞曰。臣仙智等言。昨日迎新譯仁王護國般若波羅蜜多經。伏有慶雲應現。瑞呈五色彩散一天。抱慧日而逾鮮。順祥風而表聖。伏惟。陛下。以大道賴物。以至德臨邦。精誠感神靈應斯降。臣等職忝侍衛。久沐淳風。親覩禎祥無任慶幸。謹詣右銀臺門。奉表陳賀以聞。臣仙智等誠惶誠恐頓首頓首謹言。</p>
<p>永泰元年九月二日特進右龍武軍大將軍知軍事上柱國徐國公臣劉仙智等上表。</p>
<p>寶應元聖文武皇帝答曰。</p>
<p>不二之門早傳祕藏。重宣其義。庶廣其言。將敷貝棄之文。用啟蓮宮之會。天浮瑞色。日麗慶雲。現以神通。彰其瑞應和平之兆。慶慰同懷。所賀知爾從是初日至白月終。兩上講經二時行道。飲食茶藥並出有司。六律五聲晝夜不絕。至十六日西明散齋。鼓樂絃歌百戲彌日。西明講終。陳表奉賀。詞曰。西明寺上座沙門懷感等言。特奉恩命。令開百座講仁王護國般若經。以今日經周設齋慶畢。凡是生靈不勝抃躍。伏惟陛下。再造天地。明齊日月。垂衣之暇。重譯真經。聖心佛心同歸一理。唐言梵語不隔殊方。貫花之偈備聞。傳燈之僧可覩。金繩之界彌勒下生。玉京之中輪王出現。秋天麗景。稼穡將成。彩雲浮空。祅氣必盡。吾君至聖。佛力至慈。法潤恒沙。天下幸甚。懷感等忝棲祇樹。喜躍無涯。稽首焚香何階上答。其功德數別狀封進。謹奉表陳謝以聞。誠歡誠喜謹言。</p>
<p>永泰元年九月十五日西明寺上座沙門懷感等表進。</p>
<p>寶應元聖文武皇帝答曰。</p>
<p>師等演暢真經弘宣妙旨。用滋仁壽拯護生靈。法會既終當同慶也。</p>
<p>時僕固懷恩。背逆天恩。遠自靈武合聚蕃醜。憑淩涇陽。西明百座大德法師。同赴資聖。奉勅。應先西明寺百座法師大德。並赴資聖寺佛殿。為國傳經行道。其資聖寺百座法師良賁等五十座。依前講說仁王般若護國密嚴等經。普及蒼生。其京城諸寺觀僧道等。並二時於當處轉經行道。仍令三綱差了事僧專知檢校。務在精修。不在疎怠。李元琮賈明觀等專知句當。永泰元年九月十七日。高品李希逸宣。爾時兩街大德百座法師。准勅咸皆萃資聖寺。二時講唱兩上轉經行道。午時及與日暮。供設音樂無易於初。夜後悉集大講堂內。舉眾齊聲稱念摩訶般若波羅蜜多。為國為家。願無憂懼。京城寺觀轉念亦然。時制使關內河中副元帥司徒兼中書令上柱國汾陽郡王郭子儀杖節出師。親總戎律發于帝里。洎彼涇陽。憑恃天威。賴茲經力。兩軍交對列陣相望。鉦鼓發聲劒戟如雪。時汾陽王單騎直出。挺立軍前感激一言。懷恩屏退。西戎北狄各自相攻。浹旬之間王國大定。是知仁王護國般若真經。聖心佛心子育萬姓。其義一也。然後收軍整律振旅還京。親對天顏特蒙賜賚。勅資聖寺百座道場。取閏十月二十二日。設無遮齋以成慶散。是日也寺南門外陳布道場。盡正一坊東西街內。弈幕雲布幡花麗天。尊容煥然光照人里。飯僧既畢。六樂爭陳。百戲充盈。歌吹盡日。京城大德各䞋三十。不空三藏賜九百匹絹帛錦綵。以充數焉。侍者小僧各五十匹。又特降恩旨。賜資聖講堂名。為永泰善法之堂。此即萬古千秋法門故事也。自蕃戎入境。夜集僧徒。共念摩訶般若波羅蜜多於此堂內。未盈累月果得清平。此乃聖力經威感斯福應。翻經百座賜賚珍財。自佛法東流。莫上於茲日也。至十一月一日。恩旨荐臻。勅不空三藏和上。故金剛三藏。天資秀異氣稟冲和。識洞四生心依六度。爰自西域杖錫東來。以梵行周身。慈心濟物。覺花外照。智炬內明。汲引群迷。證通圓寂。密傳法印。示隱涅槃。衣鉢空存。音徽長往。教能垂後。禮有飾終。宜旌美名。俾叶榮贈。可贈開府儀同三司。仍賜號大弘教三藏。同日又降鴻恩再及勅不空三藏蓮宮釋種香界導師。性表真如。學精祕藏。承紺園之妙旨。開示四依。譯金口之微言。津梁六趣。身持梵夾遠涉流沙。傳燈益明。甘露溥潤。散慈雲於火宅。揚慧日於幽塗。頃者躬問勝因弘旨方便。永決疑網。滋予智芽。雖出塵之心齊謝於名位。而褒崇之典。式旌於賢哲。俾應嘉命用叶朝章。可特進試鴻臚卿。仍賜號大廣智不空三藏。伏以。母以子貴。俗禮恒規。師因第榮。釋門罕有。恭受榮命。喜懼感懷。捧戴屏營。陳表謝曰。三藏沙門不空言。奉今月一日制錫。故大和上金剛三藏。可賜開府儀同三司。仍贈號大弘教三藏。不空特進試鴻臚卿。仍贈號大廣智不空三藏。一雨自天潤流根葉。圓毫發艶照及幽明。捧戴傍偟悲喜交集。不空誠歡誠喜以悽以懼。不空聞。十號者表德之殊稱。九卿者象河之重位。故大和上道洽傳燈。誠以彰其遺烈。不空門慚紹搆。虛竝荷於鴻私。猶燕石之混光。同齊竿之濫吹。榮兼存歿。寵及師資。祇奉兢驚瞻言靦恧。況出家落彩本忘榮辱。潔誠報國僧者通規。陛下。廣運金輪。曲收瓦礫。引安禪於中禁。旌褎崇之殊禮。雖負山無力。而踐跡近賓。虧高謝之法流。點少欲之清躅。是以面奏三讓言煩九重。冀殷鑒於懇誠。豈礭然之不拔。羊車稚子。慚廣智而茫然。鹿苑卑材。愧鴻臚而甚矣。無任感戴之至。謹奉表陳謝以聞。沙門不空誠歡誠恐謹言。</p>
<p>永泰元年十一月五日特進試鴻臚卿大廣智不空三藏大興善寺沙門不空表進。</p>
<p>寶應元聖文武皇帝答曰。</p>
<p>和上道祕雙林。功超正覺。遠從天竺來布真言。頃得歸依親承付囑。褎崇之典禮秩攸先。俾增印綬之榮。式重師資之敬。兼申寵贈庶表追榮也。</p>
<p>自譯仁王真經。洎請編入目錄。爰進文殊佛剎功德莊嚴經。逮于薨年。翻經如後。</p>
</li>

<li>金剛頂勝初瑜伽經中略出大樂金剛薩埵念誦儀軌一卷　十一紙</li>

<li>大樂金剛薩埵修行成就儀軌一卷　十五紙</li>

<li>大藥叉女歡喜母并愛子成就法一卷　十二紙</li>

<li>普遍光明大隨求陀羅尼經二卷　三十二紙</li>

<li>金剛頂超勝三界經說文殊五字真言勝相一卷　三紙</li>

<li>五字陀羅尼頌一卷　八紙</li>

<li>聖閻曼德迦威怒王立成大神驗念誦法一卷　八紙</li>

<li>文殊師利菩薩根本大教王金翅鳥王品一卷　一紙</li>

<li>不空羂索毘盧遮那佛大灌頂光真言一卷　二紙<p style="margin-left:1em">右九部共十卷經法同第十一帙。</p>
</li>

<li>聖迦抳忿怒金剛童子菩薩成就儀軌經三卷　四十八紙</li>

<li>大威怒烏蒭澁摩成就儀軌一卷　十紙</li>

<li>佛說摩利支天經一卷　四紙</li>

<li>金剛頂經一字頂輪王成佛儀軌一卷　八紙</li>

<li>佛為優填王說王法政論經一卷　九紙</li>

<li>大方廣如來藏經一卷　十八紙</li>

<li>佛說一髻尊陀羅尼經一卷　十四紙</li>

<li>速疾立驗摩醯首羅天說迦婁羅阿尾奢法一卷　六紙<p style="margin-left:1em">右八部經法共十卷同第十二帙。</p>
</li>

<li>大日經略攝念誦隨行法一卷<span class="note-inline">(亦名五支略念誦要行法)</span>　二紙</li>

<li>大毘盧遮那成佛神變加持經略示七支念誦隨行法一卷　三紙</li>

<li>木槵經一卷　一紙</li>

<li>文殊五字念誦法一卷<span class="note-inline">(題云金剛頂經瑜伽文殊師利菩薩儀軌供養法一品)</span>　七紙并有梵字　十四紙</li>

<li>曼殊室利童子菩薩五字瑜伽法一卷并梵字　二紙</li>

<li>金剛頂降三世大儀軌一卷<span class="note-inline">(亦名觀自在心真言一切如來蓮花大曼茶羅品)</span>　四紙</li>

<li>文殊師利菩薩及諸仙所說吉凶時日善惡宿曜經二卷<span class="note-inline">(上卷前譯下卷後譯有序共四十紙)</span></li>

<li>金剛頂經觀自在王如來修行法一卷　六紙</li>

<li>金剛頂瑜伽中發阿耨多羅三藐三菩提心論一卷　亦名瑜伽總持教門說菩提心觀行修持義　七紙<p style="margin-left:1em">右九部經論法共十卷同第十三帙。</p>
</li>

<li>瑜伽金剛頂經釋字母品一卷　二紙</li>

<li>修習般若波羅蜜菩薩觀行念誦儀一卷　七紙</li>

<li>仁王般若陀羅尼釋一卷　七紙</li>

<li>成就大悲觀自在蓮花部瑜伽念誦法門一卷亦名觀自在大悲成就瑜伽　十二紙</li>

<li>大孔雀明王畫像壇場儀軌一卷　四紙餘</li>

<li>金剛手光明灌頂經最勝立印聖無動尊大威怒王念誦儀軌法品一卷　十一紙</li>

<li>末利支提婆花鬘經一卷　十一紙</li>

<li>大聖天歡喜雙身毘那夜迦法一卷　三紙</li>

<li>觀自在菩薩如意輪瑜伽一卷　九紙</li>

<li>金輪王佛頂略念誦法一卷　三紙</li>

<li>金剛頂瑜伽降三世成就極深密門一卷　三紙<p style="margin-left:1em">右十一部經法共十一卷同第十四帙。</p>
<p>大廣智不空三藏和上。本諱智藏。號不空金剛。梵云阿目佉跋折羅。本西域人也。昔事大弘教金剛智三藏和上。稟受真言。二十四年樞衣請益。大師歿後還詣五天。梵本瑜伽備皆披閱。周遊遍覽旋赴帝京。或化河西。或居嶺表。或居關內。或處王宮。翻譯真經不遑寢食。屬天寶末載胡馬入關。至德二年剋復京洛。和上親承聖旨為灌頂師。妃主降階。六宮羅拜。三朝寵遇。恒建道場。詳考幽微。卷不釋手。內宮譯者隨竟上聞。或已宣行。或留中禁其已得者具錄如前。其未獲者一心求訪耳。和上精勤不怠多歷歲時。洎大曆九年。示有微疾。制使勞問。天降名醫。針藥相仍。曉夕繼至。疾將未損。震極不安。天慈曲臨錫以官封。勅大道之行。同合於異相。王者至理。總歸於正法。方化城之齊致。何儒釋之殊途。故前代帝王罔不崇奉。法教弘闡與時偕行。特進試鴻臚卿大興善寺三藏沙門大廣智不空。我之宗師。人之舟檝。超悟三學。坐離於見取修持萬行。常示於化滅。執律捨縛。護戒為儀。繼明善教之志。來受人王之請。朕往在先朝。早聞道要。及當付囑常所歸依。每執經內殿開法前席。憑几同膠序之禮。順風比崆峒之問。而妙音圓演密行內持。待扣如說自涯皆晤。滌除昏妄。調伏魔冤。天人洗心於度門。龍鬼受職於神印。固以氣消災厲。福致吉祥。實惟弘我之多。寧止利吾之美。甞有命秩用申優禮。而得師為盛。味道滋深。思復強名。載明前志。夫妙界有莊嚴之土。內品有果地之殊。本乎尚德。敬順時典。可開府儀同三司。仍封肅國公。食邑三千戶。餘如故。大曆九年六月十一日。</p>
<p>三藏和上再蒙恩寵官封增新。然氣力轉微無由謁見。至十五日修表上辭。其文曰。沙門不空言。不空幼事先師已過二紀。早承天澤三十餘年。演瑜伽之法門。奉累聖之恩眄。自從陛下臨御殊私轉深。賜黃閤以宴居。降紫微而問道。積恩重疊日月相繼。雖復精懇豈酬萬一。而露電難駐。蒲柳易衰。一從伏枕自春徂夏。陛下深睠存問再三。中使名醫相望道路。但以膏肓之病。雖針藥而難生。生滅之資寧戀惜而能固。忽從昨夜已來頓覺氣力彌惙。身非己有。瞬息奄奄心神浸微。違謝聖朝不任戀慕。不空今者。年過中壽未為夭逝。但以往時越度南海周遊五天。尋其未聞。習其未解。所得金剛頂瑜伽十萬頌。諸部真言及經論等。五十餘萬頌。冀總翻譯少答國恩。何夙願之未終。忽生涯之已盡。此不空所以為恨也。伏惟。陛下。降諸佛之慈慧。下從人之所願。不空先進大聖文殊佛剎經。聖情尋許頒示中外。伏願哀愍念臨終之言冀福皇家滋吉祥之萬劫。實為僧人生死榮幸。五鈷金剛鈴杵。先師所傳。并銀盤子菩提子水精念珠并合子。並謹隨表進奉。臨紙涕泣悲淚交流永辭聖代。不勝戀慕之至。謹附監使李憲誠奉表陳辭以聞。沙門不空誠悲誠戀謹言。</p>
<p>大曆九年六月十五日開府儀同三司肅國公三藏沙門大廣智不空上表。</p>
<p>寶應元聖文武皇帝答曰。</p>
<p>和上行登十地來自五天。敷演瑜伽宣流梵夾。周遊萬里踐歷三朝。光譯聖言。親承師受。當下武之興運。繼前薪之火傳。而弘菩薩心為眾生病。彌留有問。震悼增深。宜依所請也。</p>
<p>爾時開府儀同三司試鴻臚卿肅國公大廣智不空三藏和上表陳情　聖恩垂涕。墨制旋降所請皆依和上情禮獲申。一心觀行。右脇累足怗然。而薨。弟子號踊。中使奏聞。聖上震悼殊深。輟朝三日。爰降中使詣于僧藍。宣慰眾徒乃錫賻贈。絹三百匹布三百端。白米粳米各五車。白麵亦爾。柴十車油七石炭三車。並如京宣索如無准無奏來當別支送。至其月二十八日。勅內侍韋守宗。送絹七百五十二匹。充先師造靈塔直。洎十月五日。追贈司空。聖睠殊深。又錫諡號勅寂滅為樂。所以歸於真。付囑有緣。所以尊其稱。循其故事其或強名。故開府儀同三司試鴻臚卿肅國公大興善寺三藏大廣智不空。德盛道高。朕所師仰。心密法印。行超度門。精微有說。廣大無相。一雨之潤。溥洽於群生。百燈所傳。遍明於正覺。傍達義趣。博通儒玄。聖人之情合若符契朕順風前席積有歲年。慈航不留梁木其壞。徽音永隔震悼殊深。論道之官追嚴師禮。仍加諡號用副名實。可贈司空。仍諡大辯正廣智不空三藏和上。洎六日癸卯陳設葬儀。遷神城南茶毘供養。皇帝遣內給事劉仙鶴。以香茶之奠。敬祭故大辯正廣智三藏和上之靈。惟靈智識明晤天資聰達。夙殖梵行生知勝因。挺秀五天周遊萬里。心蘊海藏音通華戎。貝葉傳經。瑜伽演教。弘利兆庶。出入三朝。道在不言。理均無迹。涅槃常寂至聖同歸。焚香澡身與化而盡。朕頃承了義禮具師資。永訣之辰攸深震慟。香茶之奠。有靈照之。是日也宰臣中貴神策六軍御史大夫京兆大尹尚書僕射侍郎列卿諸衛將軍。各申奠祭。其餘緇素不可具陳。七日平晨又陳表謝。草土沙門惠朗等言。昨六日先師茶毘之夕。聖慈哀悼追贈司空。仍諡號大辯正廣智不空三藏和上。照宣國禮寵光神道。三公之贈有越舊章。和上之稱先經未載。是知高天之澤。浸江海而無涯。幽途之靈。蒙日月而下照。凡日弟子數千眾人。悲感聖恩無任戴荷。謹附中使李憲誠。奉表陳謝以聞。沙門慧朗等誠惶誠愧謹言。</p>
<p>大曆九年七月七日大興善寺草土沙門慧朗等表上。</p>
<p>寶應元聖文武皇帝批曰。</p>
<p>和上發迹五天周遊萬里。宣演正法拯悟生靈。涅槃歸常。考行崇諡禮經斯在。煩以謝恩。同日又奉勅語僧慧朗等。專知檢校院事。兼及教授後學。一尊一契有次第者聞奏。其日又奉勅語僧慧勝。和上在日阿師子偏得意旨。今聞於塔所焚香火守護。先於和上邊受得普賢念誦法。與朕同尊。努力進修三年滿後即來對朕與商量本尊法。所請任依。是時也火滅已後收得遺身。髏頂等中皆有舍利。光明瑩淨皎若琉璃。具以上聞。聖情哀悼。內宮稽首置在道場。至十五日。又勅句當京城諸寺觀修功德。使開府儀同三司右龍武軍大將軍知軍事上柱國涼國公李元琮。故大辯正廣智不空三藏和上。塔所修造宜令且停。別擇好地起修。洎八月二十八日。又勅語元琮。故大辯正三藏。茶毘得舍利。令於當寺院造舍利塔三。造塔畢建立豐碑。銀青光祿大夫御史大夫上柱國馮翊縣開國公嚴郢撰文。銀青光祿大夫彭王傳上柱國會稽郡開國公徐浩書字。論曰。自古高僧碩德寵遇殊恩。生時則榮。歿則已矣。今大辯正三藏和上。則不如是。生承恩渥歷事三朝。授以列卿品加特進。及臥疾也勞問相仍。中使名醫晨夕相繼。特加開府封肅國公。洎乎薨焉。上彌震悼輟朝三日。賜贈增優。授以司空。諡大辯正。仍號和上。先古未聞。城外茶毘寺中起塔。不日不月悉成就焉。兼樹豐碑紀其德行。冠絕今古首出僧倫。亞相作文。王傅書字。斯乃萬代不朽也。此之所述略舉大綱。若欲具知。備如贈司空大辯正廣智三藏表制集中廣說。</p>
<p>今上聖神文武皇帝朝所翻經。</p>
</li>

<li>大乘理趣六波羅蜜多經十卷　一百六十紙</li>

<li>大花嚴長者問佛那羅延力經一卷　二紙</li>

<li>般若波羅蜜多心經一卷　二紙<p style="margin-left:1em">右三部經共十二卷同一帙。</p>
<p>般若三藏續翻。譯經圖紀曰。昔秦主姚氏有連理樹生於廟庭。龜茲羅什踐西涼而入貢。今我皇睿哲。合蔓苽生於御苑。罽賓龍象汎南海以來朝。手持梵經六波羅蜜。大臣聞奏。帝俞其言。制委有司精選碩德。就西明寺譯訖奏聞者。即般若三藏法師其人矣。法師梵名般剌若<span class="note-inline">(唐言智慧)</span>。北天竺境迦畢試國人也<span class="note-inline">(言罽賓者訛略)</span>姓喬答摩氏<span class="note-inline">(言瞿曇者訛略不正)</span>。頴悟天假。七歲發心。違侍二親歸依三寶。時依大德名調伏軍。誦四阿含滿十萬頌。阿毘達摩二萬頌。餘又乃隨師詣迦濕蜜。至年二十具足律儀誦。薩婆多近四萬頌。及俱舍論誦二萬八千。并大婆沙兼受其義七年。此國學習小乘。至二十三詣中天竺那爛陀寺。受學大乘。唯識瑜伽中邊等論。及聲明論與金剛經因明醫明工律論等並。依智護進友智友三大論師時乃。遊從雙林八塔往來。瞻禮一十八年時聞南天尚持明藏。遂便往詣諮稟未聞。有灌頂師厥名法稱授瑜伽教入曼茶羅三密護身五部契印。如是承奉住經一年。誦滿三千五百餘頌。甞聞支那大國文殊在中。東赴大唐誓傳佛教。汎海東邁駕險乘航。垂至廣州風飄却至執師子國之東隅。又集資糧堅修航舶備歷南海。路次國中二十二年。垂至廣府。風吹舶破平沒數船。始從五更洎平日出。或漂或溺。賴遇順風。所持資財梵夾經論。遭此厄難不知所之。及至海壖已在岸上。於白沙內大竹筒中。宛若有神。歎未曾有。是知大乘理趣六波羅蜜經。與大唐國中根緣熟矣。東行半月方達廣州。洎建中三年屆于上國矣。至貞元二祀訪見鄉親。袖策十將羅好心即般若三藏舅氏之子也。悲喜相慰將至家中。用展親親。遂留供養。既信重三寶。請譯佛經。乃與大秦寺波斯僧景淨。依胡本六波羅蜜譯成七卷。時為般若不閑胡語。復未解唐言。景淨不識梵文。復未明釋教。雖稱傳譯未獲半珠。圖竊虛名匪為福利錄表聞奏。意望流行。聖上睿哲文明允恭釋典。察其所譯理昧詞踈。且夫釋氏伽藍大秦僧寺居止既別。行法全乖。景淨應傳彌尸訶教。沙門釋子弘闡佛經。欲使教法區分人無濫涉。正邪異類。涇渭殊流。若網在綱有條不紊。天人攸仰四眾知歸。分命有司乃下制曰。中書門下牒王希遷牒奉勅。釋教深微道俗虔敬。皆因梵本法被中華。宜令王希遷與所司精選有諸行僧。就西明寺重更翻譯訖聞奏。牒至准勅故牒。貞元四年四月十九日牒。次牒祠部准勅亦然。轉牒京誠諸寺大德。罽賓三藏沙門般若。宣譯梵本。翰林待詔光宅寺沙門利言譯梵語。西明寺沙門圓照筆受。資聖寺沙門道液。西明寺沙門良秀。莊嚴寺沙門圓照。並潤文。慈恩寺沙門應真醴泉寺沙門超悟。光宅寺沙門道岸。西明寺沙門辯空並同證義。自六月八日欲剏經題。勅街西功德使兼句當右神策軍使營幕使元從興元元從鎮軍大將軍行右監門衛將軍知內侍省事上柱國大原縣開國伯王希遷。親奉綸旨。與奉天定難功臣驃騎大將軍行右神策軍大將軍知軍事檢校工部尚書兼御史大夫上柱國武都郡王孟涉。寶應功臣元從驃騎大將軍行右神策軍大將軍知軍事兼御史中丞上柱國靜戎郡王食實封五十戶馬有麟等。送梵本經。六律五聲八音合韻。四部雲集歌唄交諠。簫韶沸天鼓鍾震地。發彼禁闥出芳林門。車騎滿於天衢。士女溢於閭里。入西明寺翻譯真經。同日恩賜錢一百千文。茶三十釧。香一大合。以充譯經院供養。開題名曰大乘理趣六波羅蜜多經也。自後日來月往兩上翻經。十月中旬譯文周畢。至十一月十五日繕寫復終。二十八日大設威儀綵車音樂。入於光範甫光順門。修表上聞奏進新經入其文十卷品十亦然。勅旨再三往來勞問。仍於禁以設齋飡。賜般若法師絹一百疋一副冬衣。餘之十人各五十疋衣一副。檢校二人各三十疋衣一副。以充䞋焉。三藏法師般若捧戴慚惶。乃於此時陳表謝曰。</p>
<p>沙門般若言。伏以生自罽賓。十四離鄉南遊天竺。聞所未悟二十餘年。巡禮聖蹤雙林八塔。大小乘學誓報四恩。遠慕支那聿來瞻禮。自持梵夾經典中國未傳。每思上達無由進獻。昨因表兄右神策十將新平郡王羅好心身參戎衛。遂與奏聞。得徹聖聽。實為多幸。陛下崇教信受大乘。命以緇徒許令翻譯。微僧至願斯以為。終誓奉精修上資皇祚。謹詣光順門。奉表陳謝以聞。沙門僧般若誠惶誠恐謹言。</p>
<p>貞元四年十一月二十八日罽賓國沙門般若上表。</p>
<p>聖神文武皇帝批曰。</p>
<p>師夙詣證源早觀祕藏。周遊西土歷訪大乘。得心地之潰言。是如來之妙行。期於宣布以廣玄門。遠負真文來傳中夏。經途萬里克達京師。載揚羅什之風。重繼摩騰之跡。眷言精慤朕甚嘉焉。爰命道流俾加翻譯。庶茲上法永以流行。省視表章煩有陳謝。同日請譯經施主三藏表兄。右神策馬軍十將奉天定難功臣開府儀同三司檢校太子詹事上柱國新平郡王臣羅好心上。表謝曰臣。好心言表。弟罽賓國沙門僧般若先。進大乘理趣梵夾六波羅蜜經伏奉今年四月十九日勅。宜令王希遷精選有道行僧。於西明寺翻譯今經。帙已終者。臣好心誠歡誠喜。頓首頓首臣聞周星隱曜。漢夢馳光。始知靈瑞感人。必委明王而導化。是以再敷龍樹重闡真宗。伏惟。皇帝陛下。澤覃中外恩被生靈。聲教遠通無為而理。微臣表弟十四離鄉。志慕緇流跡現僧侶。昨所進經本。稽梵夾大乘理趣曰六波羅。陛下信崇特令翻譯。功勤靡輟今帙告終。特賜幡花又令重進。微僧為幸驚寵伏深。臣家西蕃得居中國。名參戎禁榮及私門。父子相歡實慚天地。僧人何德更蒙委曲。洪私願奉修持福資皇祚。臣之多幸誓死答恩。載喜載歡。無任抃躍之至。謹詣光順門。奉表陳謝以聞。臣好心誠惶誠恐頓首頓首謹言。</p>
<p>聖神文武皇帝批曰。</p>
<p>卿之表弟。早悟大乘。遠自西方來遊上國。宣六根之奧義。演雙樹之微言。今以精誠所宜欽重。是令翻譯俾可流行。卿夙茂忠懃職司禁衛。省覽表疏具見乃懷所謝知。洎十二月二日。將軍王希遷宣奉勅醴泉寺僧思惟。院宜與罽賓國進梵本六波羅蜜經僧般若安置又至二十三日。勅右神策軍判官內謁者監馮國清宣。送賜罽賓國僧般若院八尺床三張。各夾帖及席褐官絕褥白[示*犀]氈白副手巾二枚。銅水瓶一。鐵鍋二枚。三斗釜一口。白瓷椀十枚茶瓶一枚。蒲團一枚。新茶二十釧。并茶碾子一副。又於進經日奉恩旨。令再譯六波羅蜜經中真言契印法門唐梵相對進來者。至五年二月四日繕寫畢功。與沙門良秀等進上。恩勅賜茶三十釧。又譯六波羅蜜經。了日又譯大花嚴長者問佛那羅延力經一卷。強一紙許。其年十二月十五日校寫終畢未獲進上。今隨目錄進奉。至五月四日御製六波羅蜜經序。成題之經首。勅下千福及章敬寺。各賜經一本轉讀流行。是時章敬千福惟雅智柔。修表謝聞。皇帝批曰。此經出代以來未傳中夏。須因梵本至自西方。詳考宗源克符覺義。遂令翻譯俾可流行。師等虔奉法門住持斯久。令加繕寫。錫在伽藍。庶此真文攄之不朽。省覽章表煩有謝恩。洎六年六月二十三日。沙門般若進當院菴羅菓二百五十顆。奉勅賜絹十疋。至七月十五日。又賜絹五十疋冬衣五副。仍勅般若。充往北天竺迦濕蜜國使。至十七日又賜春衣一副。并弟子二人各絹三十疋冬衣四副。二十二日於右銀臺門引般若入於三殿對見。受中書門下勅牒。二十四日進發宿長樂譯。二十五日又勅罽賓國進梵夾六波羅蜜沙門般若。宜賜名般若三藏。仍賜紫衣。二十七日續使送此告牒并雜藥物十斤。至宜領取。師等好去明辰又發。路取迴鶻北庭鎮西大食天竺。時般若三藏法師行年五十七矣。又三藏法師奉制。前千福寺大德智柔。請更重譯般若心經。及奉使西蕃不遑進奉。至八月十一日。隨表上聞。序分流通此經具足。文曰。</p>
<p>沙門智柔言。伏以聖智宏深。籍弘演而彌廣。真源妙極。假言象而方傳。斯經乃眾聖師宗。群經本母。曩者沙門玄奘已譯流行。雖義滿無遺。然文虧首。從昨遇罽賓國僧般若。親覩梵文因請傳通。重賀贊翼。始知鷲巖精舍實啟金言。誦者除疑。真風更遠。伏惟。陛下親承佛囑。善無不從。道洽生靈。人無不化。智柔不揆庸淺。輒獻愚誠。冀補皇風願資聖壽。伏乞俯垂天鑒覽此金文。如或可從。請頒宣中外。則一切迷生。沙門幸甚。不任罄竭丹誠之至。謹附表陳進以聞。沙門智柔誠惶誠恐死罪謹言。</p>
<p>聖神文武皇帝答曰。</p>
<p>般若心經大乘祕旨。頃者玄奘所翻字義已周其於首從或未詳備。近因罽賓僧般若來至中華。傳此遺文。足相翼贊。師所陳請深為允愜。今依來奏用廣真經。時般若三藏奉承王命出使北天。路取大原途經振武。入遊迴鶻也。沙場異域踐歷山川。暑往寒來奉忠奉法。向二周載旋于太原。即貞元八年三月也。自月八日公牒而行。四月上旬還上都也。勅使勞問。賜紫袈裟。宜歸醴泉舊院安置此之所述。略舉其由委細而知。廣如般若三藏續譯圖紀。論曰。自佛法東流。高僧繼踵。共推翻譯初業最高。其次義解參玄傳揚疏記。今般若三藏即其人焉。所謂尋師印度學究五明。遠涉滄波流通三藏。東西南北非類於瓠瓜。豈唯釋氏之真僧。抑亦應聘之上士也。</p>
</li>
</ul>
<p class='juan'>大唐貞元續開元釋教錄卷上</p></div>
</div><!-- end of div[@id='body'] -->
</body></html>