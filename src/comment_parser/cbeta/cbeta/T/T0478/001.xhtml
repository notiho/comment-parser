<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘頂王經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 478 [Nos. 477, 479]
<p class='juan'><a id='mulu1' />大乘頂王經</p><p class="byline">梁優禪尼國王子月婆首那譯</p>
<div class='div-jing'><p>歸命大智海圓滿淨覺尊</p>
<p>如是我聞：</p>
<p>一時佛在毘舍離菴羅樹園，與大比丘僧八百人俱，菩薩摩訶薩十千人俱，及諸天龍八部、鬼神。</p>
<p>爾時，世尊食時著衣持鉢入毘舍離大城乞食，於其城中，次第遊於淨稱里巷。爾時，淨稱里巷有一童子名善思惟，乳母抱持在於高樓重閣之上，手執蓮華娛樂受樂，以宿善根即向乳母而說偈言：</p>

<div class="lg regular" style="margin-left:1em;"><div class='lg-row'>「如是音樂聲，　世所未曾有，</div>
<div class='lg-row'>母今速放我，　我欲至閣下，</div>
<div class='lg-row'>必是大精進，　世尊大光明，</div>
<div class='lg-row'>我欲投右足，　因陀枳羅邊。</div>
<div class='lg-row'>微妙甚可樂，　眾鳥悉圍繞，</div>
<div class='lg-row'>此聲昔未聞，　亦生未曾覩，</div>
<div class='lg-row'>必是大精進，　憐愍眾生故，</div>
<div class='lg-row'>以右足而蹈，　因陀枳羅邊。</div>
<div class='lg-row'>如母著瓔珞，　貫之嚴其身，</div>
<div class='lg-row'>未觸出妙聲，　令人意所樂，</div>
<div class='lg-row'>必是天中尊，　功德光莊嚴，</div>
<div class='lg-row'>放右足而下，　因陀枳羅邊。</div>
<div class='lg-row'>如人擊銅鼓，　出於大音聲，</div>
<div class='lg-row'>於其一切處，　皆得聞此音，</div>
<div class='lg-row'>必是人中日，　大牟尼光明，</div>
<div class='lg-row'>入此大城中，　利益諸眾生。</div>
<div class='lg-row'>如樹生花時，　種種花莊嚴，</div>
<div class='lg-row'>隨意出妙音，　令眾生貪著，</div>
<div class='lg-row'>必是大龍王，　善住天中尊，</div>
<div class='lg-row'>我欲右足蹈，　因陀枳羅邊。</div>
<div class='lg-row'>如空淨無垢，　周遍無塵翳，</div>
<div class='lg-row'>光焰如金色，　令日光不現，</div>
<div class='lg-row'>必是樂見者，　具足光明尊，</div>
<div class='lg-row'>放右足而下，　因陀枳羅邊。</div>
<div class='lg-row'>如此諸天眾，　住在於空中，</div>
<div class='lg-row'>歡喜而讚歎，　旋轉在空中，</div>
<div class='lg-row'>必是利世者，　最勝天中尊，</div>
<div class='lg-row'>放右足而下，　因陀枳羅邊。</div>
<div class='lg-row'>如此城眾生，　悉生於慈心，</div>
<div class='lg-row'>各各意相謂，　如母子相親，</div>
<div class='lg-row'>必是功德聚，　功德花莊嚴，</div>
<div class='lg-row'>放右足而下，　因陀枳羅邊。</div>
<div class='lg-row'>如男子女人，　持種種妙花，</div>
<div class='lg-row'>滿掬而侍立，　歡喜相瞻視，</div>
<div class='lg-row'>必是人中龍，　功德花莊嚴，</div>
<div class='lg-row'>右足下而蹈，　因陀枳羅邊。</div>
<div class='lg-row'>天花及人花，　滿於虛空中，</div>
<div class='lg-row'>散以繽紛香，　令人心愛樂，</div>
<div class='lg-row'>必是大精進，　欲請毘舍離，</div>
<div class='lg-row'>無上尊入城，　利益諸眾生。」</div>
</div><p>爾時，乳母聞子語已驚怖毛竪，即將童子至於樓下而作是念：「向所言者為是誰作？為是天也？若龍、夜叉、羅剎、鬼神、緊那羅、摩睺羅伽？為是人也？」還住本處而不移動。</p>
<p>爾時，世尊至其門已，時彼童子見佛世尊，在其閣下瞻仰如來，以佛神力在虛空中，即向世尊而說偈言：</p>

<div class="lg regular" style="margin-left:1em;"><div class='lg-row'>「世尊住大智，　安住無上人，</div>
<div class='lg-row'>憐愍諸眾生，　願受此蓮花。」</div>
</div><p>爾時，世尊以偈答童子言：</p>

<div class="lg regular" style="margin-left:1em;"><div class='lg-row'>「我住於實際，　非世間境界，</div>
<div class='lg-row'>其際無有際，　此是實際相。」</div>
</div><p>爾時，善思惟童子以偈問曰：</p>

<div class="lg regular" style="margin-left:1em;"><div class='lg-row'>「云何住於際？　實際中導師！</div>
<div class='lg-row'>其際無有際，　若無云何住？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「若際是實際，　即際是如來，</div>
<div class='lg-row'>如住於實際，　導師如是住；</div>
<div class='lg-row'>若際是實際，　即際是如來，</div>
<div class='lg-row'>如住於實際，　童子！我住然。」</div>
</div><p>爾時，善思惟童子以偈問言：</p>

<div class="lg regular" style="margin-left:1em;"><div class='lg-row'>「非際際為際，　其際有何相？</div>
<div class='lg-row'>以何方便故，　名之為實際？」</div>
</div><p>爾時，世尊以偈答言：</p>

<div class="lg regular" style="margin-left:1em;"><div class='lg-row'>「無取際非際，　故名為實際，</div>
<div class='lg-row'>虛空是際相，　其空無空相。」</div>
</div><p>爾時，善思惟童子而說偈言：</p>

<div class="lg regular" style="margin-left:1em;"><div class='lg-row'>「妙處是實處，　處處無有上，</div>
<div class='lg-row'>願一切眾生，　住此如導師。」</div>
</div><p>爾時，善思惟童子白佛言：「世尊！唯願世尊憐愍我故受此蓮花。」</p>
<p>爾時，世尊即便受彼所施蓮華。如來受已，時彼童子而作是言：「世尊！以此善根，願我得成阿耨多羅三藐三菩提，為諸眾生分別解說無凡夫法、無聲聞法。」</p>
<p>爾時，慧命舍利弗在大眾中語善思惟童子言：「汝<span class='corr'>覺</span>何法為眾生說？」</p>
<p>爾時，善思惟童子以偈答言：</p>

<div class="lg regular" style="margin-left:1em;"><div class='lg-row'>「諸佛及聲聞，　一切無得者，</div>
<div class='lg-row'>我覺如是法，　為諸眾生說。</div>
<div class='lg-row'>其法世界無，　亦無有言說，</div>
<div class='lg-row'>智者應當知，　其法性如是。</div>
<div class='lg-row'>過去正遍知、　天人無上尊，</div>
<div class='lg-row'>無得此法者，　導師入涅槃。</div>
<div class='lg-row'>彼處無法界，　亦無眾生界，</div>
<div class='lg-row'>此是無上際，　非世間境界。</div>
<div class='lg-row'>法界但是名，　名字而分別，</div>
<div class='lg-row'>無分別分別，　分別畢竟無。」</div>
</div><p>爾時，富樓那彌多羅尼子以偈問善思惟童子言：</p>

<div class="lg regular" style="margin-left:1em;"><div class='lg-row'>「云何於此法，　童子而修學？</div>
<div class='lg-row'>甚深難知處，　智者於此惑。</div>
<div class='lg-row'>汝生來未久，　智慧甚通達，</div>
<div class='lg-row'>與聲聞談論，　智慧無障礙。</div>
<div class='lg-row'>處處巧明淨，　如成鍊真金、</div>
<div class='lg-row'>如王在大眾、　如月在於空。」</div>
</div><p>爾時，善思惟童子以偈答慧命富樓那曰：</p>

<div class="lg regular" style="margin-left:1em;"><div class='lg-row'>「汝今知己問，　彼處無有生。</div>
<div class='lg-row'>諸法未曾生，　誰受於生者？</div>
<div class='lg-row'>無一法生者，　自性不可得，</div>
<div class='lg-row'>此是諸法性，　求法不可得。</div>
<div class='lg-row'>法及於法性，　二俱不可得，</div>
<div class='lg-row'>二俱未曾有，　而佛說妙法。</div>
<div class='lg-row'>此是第一輪，　鹿苑中所說，</div>
<div class='lg-row'>如捲把於空，　以覺諸聲聞。</div>
<div class='lg-row'>法音遍一切，　救度諸眾生，</div>
<div class='lg-row'>以得方便智，　如實而演說。</div>
<div class='lg-row'>生者及與死，　是凡夫境界，</div>
<div class='lg-row'>富樓那！汝有，　顛倒未除盡。</div>
<div class='lg-row'>生者及死者，　此世間言說，</div>
<div class='lg-row'>無言說法中，　言說是密語。」</div>
</div><p>爾時，富樓那彌多羅尼子白佛言：「希有，世尊！善思惟童子於此甚深法中智慧通達。」</p>
<p>佛告富樓那：「如是如是，如汝所說。」</p>
<p>佛問善思惟童子：「汝以何義求阿耨多羅三藐三菩提？」</p>
<p>爾時，善思惟童子而說偈言：</p>

<div class="lg regular" style="margin-left:1em;"><div class='lg-row'>「天人無上尊，　知已而故問。</div>
<div class='lg-row'>如牟尼所說，　誰當有所求？</div>
<div class='lg-row'>我今無所求，　而求無滯法，</div>
<div class='lg-row'>甚深無上句，　清淨離諸漏。</div>
<div class='lg-row'>眾生不可得，　非眾生亦然，</div>
<div class='lg-row'>於此不迷沒，　能住於世間。</div>
<div class='lg-row'>若能如是知，　甚深無上句，</div>
<div class='lg-row'>一者及異者，　如上實際說。</div>
<div class='lg-row'>覺悟諸眾生，　眾生不可得，</div>
<div class='lg-row'>以無眾生故，　亦無覺知者。</div>
<div class='lg-row'>智慧及眾生，　自性不可得，</div>
<div class='lg-row'>若能如是知，　是名為智者。</div>
<div class='lg-row'>世尊！我如是，　自然能覺知，</div>
<div class='lg-row'>為一切眾生，　而說無上法。」</div>
</div><p>爾時，阿難白佛言：「希有，世尊！善思惟童子以此甚深辯才於無證無得法中而能解說，一切世間天、人、阿修羅於此法中皆生驚怖。世尊！誰於此法而不修學？於此深法應先修學。」</p>
<p>爾時，慧命阿難而說偈言：</p>

<div class="lg regular" style="margin-left:1em;"><div class='lg-row'>「善思惟童子，　在於大眾中，</div>
<div class='lg-row'>如須彌寶山，　觀者皆愛樂；</div>
<div class='lg-row'>譬如須彌山，　安處於大海，</div>
<div class='lg-row'>如是善說法，　世間所愛樂。</div>
<div class='lg-row'>非有名、無名，　童子之所說，</div>
<div class='lg-row'>所說實際法，　非世間境界。</div>
<div class='lg-row'>如是言說時，　不生驚怖心。</div>
<div class='lg-row'>汝今為我說，　云何如是知？」</div>
</div><p>爾時，童子<span class='corr'>而</span>說偈言：</p>

<div class="lg regular" style="margin-left:1em;"><div class='lg-row'>「我不顧身命，　求法無所著，</div>
<div class='lg-row'>如是求菩提，　多聞應當知。</div>
<div class='lg-row'>因欲墮憒閙，　世間受諸苦，</div>
<div class='lg-row'>我已不貪著，　見世導師故。</div>
<div class='lg-row'>此諸佛境界，　救護世間者，</div>
<div class='lg-row'>今在於佛前，　身無有諸過。</div>
<div class='lg-row'>虛空及我身，　二俱不可得，</div>
<div class='lg-row'>若無法可得，　於法有何怖？</div>
<div class='lg-row'>虛空及與佛，　二俱不可得，</div>
<div class='lg-row'>若能如是忍，　於法無所畏。</div>
<div class='lg-row'>虛空及與地，　自性不可得，</div>
<div class='lg-row'>善思此自性，　於法無所畏。</div>
<div class='lg-row'>善思虛空地，　本無當亦無，</div>
<div class='lg-row'>無自性無生，　畏者無自性。</div>
<div class='lg-row'>虛空無高下，　畢竟不可得，</div>
<div class='lg-row'>如是知法者，　於法無所畏。」</div>
</div><p>爾時，世尊問善思惟童子言：「汝不畏也？」</p>
<p>「不也。世尊！」</p>
<p>「汝不驚也？」</p>
<p>「不也。世尊！」</p>
<p>佛告童子：「善哉善哉！汝能於此甚深法中不驚不怖。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「若於體生畏，　其體不可得，</div>
<div class='lg-row'>若如是常忍，　其人求菩提。</div>
<div class='lg-row'>說於眾生想，　眾生不可得，</div>
<div class='lg-row'>若能如是知，　安住於此乘。</div>
<div class='lg-row'>若不得菩提、　不得非菩提，</div>
<div class='lg-row'>更無有所得，　彼則無所畏。</div>
<div class='lg-row'>若能如是知，　不住有、無中，</div>
<div class='lg-row'>如是汝應知，　此道是菩提。</div>
</div><p>「是故，善思惟！菩薩欲速得阿耨多羅三藐三菩提、欲覺知者，常想、樂想、淨想、眾生想、人想，應當修學此道，能向阿耨多羅三藐三菩提。我本行菩薩道時亦常修學如是之行，我得如此無上道已，不得一法名得菩提。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「我說於常想，　常體不可得，</div>
<div class='lg-row'>常無常無故，　求之不可得。</div>
<div class='lg-row'>樂想眾生者，　不知於樂想，</div>
<div class='lg-row'>此是顛倒想，　分別生於人。</div>
<div class='lg-row'>是故彼有想，　命者及以人，</div>
<div class='lg-row'>若有知法者，　彼此不可得。</div>
<div class='lg-row'>非道得菩提，　非道亦不得，</div>
<div class='lg-row'>此是諸法性，　求法不可得。</div>
<div class='lg-row'>性及於實事，　智者不分別，</div>
<div class='lg-row'>汝應如是知，　此道是菩提。</div>
<div class='lg-row'>不行此妙乘，　佛乘、無上乘，</div>
<div class='lg-row'>於此生分別，　是人不知法；</div>
<div class='lg-row'>不行此妙乘，　佛乘、無上乘，</div>
<div class='lg-row'>若不修此行，　甚深定難證。</div>
<div class='lg-row'>諸法無實事，　實事不可得，</div>
<div class='lg-row'>若無實事者，　云何得有樂？</div>
<div class='lg-row'>若樂、若苦等，　猶如空中迹，</div>
<div class='lg-row'>智者如說知，　其心得解脫。</div>
<div class='lg-row'>我說有我者，　其法無實事，</div>
<div class='lg-row'>以無有我故，　無有能知者。</div>
<div class='lg-row'>無有知者故，　是智慧境界，</div>
<div class='lg-row'>是以說命想，　畢竟不可得。</div>
<div class='lg-row'>若我、若命等，　自性無實事，</div>
<div class='lg-row'>大智能解知，　少智則迷惑。</div>
<div class='lg-row'>性及於實事，　此凡夫境界，</div>
<div class='lg-row'>不知此乘中，　佛乘不思議。</div>
<div class='lg-row'>甚深修多羅，　不聞、不受持，</div>
<div class='lg-row'>於此法門中，　無法可演說。</div>
<div class='lg-row'>我不得一法，　亦無法可說，</div>
<div class='lg-row'>我坐道場時，　不證一智慧。</div>
<div class='lg-row'>無智亦如是，　菩提無得故，</div>
<div class='lg-row'>菩提及道場，　說時不可得。</div>
<div class='lg-row'>凡夫起分別，　稱言佛說法，</div>
<div class='lg-row'>此是微密言，　甚深佛所說。</div>
<div class='lg-row'>若不聞此法，　最勝之所說，</div>
<div class='lg-row'>甚深及與佛，　此是魔境界。</div>
<div class='lg-row'>其人不知味，　守護一切法，</div>
<div class='lg-row'>諸菩薩眾等，　無不了此法。</div>
<div class='lg-row'>諸佛及菩提，　二俱不可得，</div>
<div class='lg-row'>如是妄言說，　稱云佛說法。</div>
<div class='lg-row'>如此云何有，　依止於可求？</div>
<div class='lg-row'>若有智慧者，　分別甚深法，</div>
<div class='lg-row'>如是信讚歎，　諸佛不思議。</div>
<div class='lg-row'>是故，善思惟！　當修學深法，</div>
<div class='lg-row'>其法義甚深，　甚深智能覺。</div>
<div class='lg-row'>如是言說此，　言說亦無得，</div>
<div class='lg-row'>眾生見顛倒，　此非其境界。</div>
<div class='lg-row'>非唯三昧故，　能知於此義，</div>
<div class='lg-row'>三昧、非三昧，　於空中亦無。</div>
<div class='lg-row'>此非智境界，　亦非非智境，</div>
<div class='lg-row'>應覺知此際，　非是智慧境。</div>
<div class='lg-row'>我昔聞此法，　行於甚深處，</div>
<div class='lg-row'>眾生所樂異，　信受者希有。</div>
<div class='lg-row'>若不信此經，　最勝之所說，</div>
<div class='lg-row'>多佛種善根，　是人乃能信。」</div>
</div><p>爾時，世尊復告善思惟言：「童子！是故菩薩應如是自莊嚴，於世間驚怖處不生驚怖，應如是莊嚴。」</p>
<p>童子言：「世尊！我於今者信樂受行，愚癡之人所不能信。」</p>
<p>佛告童子：「菩薩摩訶薩甚深之行當為汝說。諸法無諍，聞已不驚；一切法斷，聞已不驚；諸法不斷，聞已不驚；一切法有、一切法無，聞已不驚；一切法分別、一切法無分別，聞已不驚；諸法有為、諸法無為，聞已不驚；一切法有境界、一切法無境界，聞已不驚；一切法歡喜、一切法無歡喜，聞已不驚；一切法差別、一切法無差別，聞已不驚；一切法有求、一切法無求，聞已不驚；一切法清涼、一切法無清涼，聞已不驚；一切法明、一切法無明，聞已不驚；一切法有名、一切法無名，聞已不驚；一切法生、一切法無生，聞已不驚；一切法有畏、一切法無畏，聞已不驚；一切法生、一切法滅、一切法無滅，聞已不驚；一切法是道、一切法非道，聞已不驚；一切法般涅槃、一切法不般涅槃，聞已不驚。說此法時，不生驚怖。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「於一切法中，　自性不可得，</div>
<div class='lg-row'>以無自性故，　應觀其相滅。</div>
<div class='lg-row'>一切法無滅，　其中亦無心；</div>
<div class='lg-row'>一切法無故，　自性不可得。</div>
<div class='lg-row'>一切法中諍，　其心不可得；</div>
<div class='lg-row'>若法不可得，　亦無有諍者。</div>
<div class='lg-row'>一切法無故，　其性無有實；</div>
<div class='lg-row'>若性無實者，　其法亦無滅。</div>
<div class='lg-row'>一切諸法斷，　智者解不二，</div>
<div class='lg-row'>此稱為斷者，　非顯示於斷。</div>
<div class='lg-row'>一切法不斷，　微塵不可得，</div>
<div class='lg-row'>微塵及多塵，　法中不可得。</div>
<div class='lg-row'>一切法無故，　言說中而現，</div>
<div class='lg-row'>如彼不可得，　實有而不現。</div>
<div class='lg-row'>一切法無故，　方便而有見，</div>
<div class='lg-row'>若言無實者，　此則皆戲論。</div>
<div class='lg-row'>一切法和合，　無諍故宣說，</div>
<div class='lg-row'>求諍之自性，　畢竟無有實。</div>
<div class='lg-row'>一切法無合，　無作亦無滅，</div>
<div class='lg-row'>如是不可得，　遠離於諸法。</div>
<div class='lg-row'>一切法無得，　求始不可得，</div>
<div class='lg-row'>以其無始故，　名之為實際。</div>
<div class='lg-row'>一切法歡喜，　喜悅不可得，</div>
<div class='lg-row'>若法不可得，　亦無有言說。</div>
<div class='lg-row'>一切法無喜，　以法無二故，</div>
<div class='lg-row'>自性中無實，　此是甚深相。</div>
<div class='lg-row'>一性法不動，　自性中無我，</div>
<div class='lg-row'>以自性無故，　求動不可得。</div>
<div class='lg-row'>無動是涅槃，　求法不可得，</div>
<div class='lg-row'>以無有法故，　故名為涅槃。</div>
<div class='lg-row'>一切法無常，　而說第一義，</div>
<div class='lg-row'>此眾生言說，　名之為分別。</div>
<div class='lg-row'>諸法無分別，　無常、無住故，</div>
<div class='lg-row'>眾生不可得，　此是法中法。</div>
<div class='lg-row'>一切法如幻，　其幻不可得，</div>
<div class='lg-row'>以法不可得，　依行故言說。</div>
<div class='lg-row'>一切法無為，　此是其自體，</div>
<div class='lg-row'>以法不可得，　是故名無邊。</div>
<div class='lg-row'>所說之境界，　自體無境界，</div>
<div class='lg-row'>凡夫虛妄取，　稱言有境界。</div>
<div class='lg-row'>自在說境界，　亦說無境界，</div>
<div class='lg-row'>以其說境界，　應知無境界。</div>
<div class='lg-row'>一切法是實，　其數不可得，</div>
<div class='lg-row'>若身不可得，　是故無有異。</div>
<div class='lg-row'>以其無得故，　則知有所得；</div>
<div class='lg-row'>以有所得故，　則知無所得。</div>
<div class='lg-row'>其中無清涼，　亦無不清涼，</div>
<div class='lg-row'>無法、無清涼，　此是諸法實。</div>
<div class='lg-row'>諸法不可得，　不可得說此，</div>
<div class='lg-row'>以諸法無故，　則知諸法有。</div>
<div class='lg-row'>一切法唯名，　名亦不可得，</div>
<div class='lg-row'>若法不可得，　則知有涅槃。</div>
<div class='lg-row'>受及與非受，　於受中而說，</div>
<div class='lg-row'>此中無有說，　名之以為說。</div>
<div class='lg-row'>非有名為有，　於有中而說，</div>
<div class='lg-row'>以起分別故，　恒墮有、無中。</div>
<div class='lg-row'>凡夫見幻人，　取之謂為實，</div>
<div class='lg-row'>有、無法平等，　智者聞不惑。</div>
<div class='lg-row'>法生及無生，　二俱不可得，</div>
<div class='lg-row'>以下劣凡夫，　故說有生法。</div>
<div class='lg-row'>法若有生者，　是則應有滅，</div>
<div class='lg-row'>生法<span class='corr'>及</span>滅法，　此二不可得。</div>
<div class='lg-row'>一切法悉空，　無法而可得，</div>
<div class='lg-row'>汝應如是知，　我所說深法。</div>
<div class='lg-row'>菩提無言說，　亦無有作者，</div>
<div class='lg-row'>若得菩提時，　於三有明了。</div>
<div class='lg-row'>若分別菩提，　不名求菩提，</div>
<div class='lg-row'>行及於菩提，　無有分別相。</div>
<div class='lg-row'>一切物無生，　求自性亦無，</div>
<div class='lg-row'>以自性無故，　此是涅槃相。</div>
<div class='lg-row'>畢竟無有生，　求之不可得，</div>
<div class='lg-row'>以自性無故，　非滅、非非滅。</div>
<div class='lg-row'>若知此義者，　一切法自性，</div>
<div class='lg-row'>彼無有生故，　則無有違諍。</div>
<div class='lg-row'>聞說甚深法，　不生驚怖者，</div>
<div class='lg-row'>應知彼眾生，　佛說為菩薩。」</div>
</div><p>爾時，善思惟童子以偈白佛：</p>

<div class="lg regular" style="margin-left:1em;"><div class='lg-row'>「世尊無上師，　為我故出世，</div>
<div class='lg-row'>於此法中說，　異相求唯名。</div>
<div class='lg-row'>牟尼出於世，　佛生不思議，</div>
<div class='lg-row'>永斷諸魔網，　而現正法網。</div>
<div class='lg-row'>我斷生死盡，　不久至道場，</div>
<div class='lg-row'>若無異想者，　以相故演說。</div>
<div class='lg-row'>世尊說可求，　見已入涅槃，</div>
<div class='lg-row'>度脫諸世間，　斷絕諸疑惑。」</div>
</div><p>爾時，世尊告善思惟童子言：「無疑惑行是菩薩行；護念之行是菩薩行；無分別行，離一切過，以甚深行憐愍一切諸眾生等，是菩薩行。善思惟！相行、虛妄行是欲相，捨於欲行離諸瞋恨，於一切眾生其心平等，以心不可得故；行大慈行，以求法故；行大施行，以不捨故；行無疑行，以不見他故；行無惱熱行，以清涼故；行精進行，無疲倦故；行三昧行，心無邊故；行於智行，知一切法相故；行無畏行，無怯弱故；行無障行，成就如來影像勝行故；觀察十方一切世界，以無滯行故。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「說諸菩薩行，　遠離諸疑惑，</div>
<div class='lg-row'>行及於愚癡，　二俱不可得。</div>
<div class='lg-row'>非行以為行，　是諸菩薩行，</div>
<div class='lg-row'>若知此行者，　斯人行無礙。</div>
<div class='lg-row'>說諸菩薩等，　護念於諸法，</div>
<div class='lg-row'>以求無所得，　此是無上行。</div>
<div class='lg-row'>若說我修行，　則住於顛倒，</div>
<div class='lg-row'>以住顛倒故，　不能得無畏。</div>
<div class='lg-row'>此是言說行，　言說不可得，</div>
<div class='lg-row'>若能如是知，　行於無上乘。</div>
<div class='lg-row'>大乘無上乘，　此乘無驚怖，</div>
<div class='lg-row'>驚怖及不驚，　一切皆戲論。</div>
<div class='lg-row'>我說一切行，　一切行皆無，</div>
<div class='lg-row'>若一切行無，　是為無上行。</div>
<div class='lg-row'>此行是甚深，　護念一切法，</div>
<div class='lg-row'>護念及甚深，　此一切分別。</div>
<div class='lg-row'>甚深及以行，　此中二俱無，</div>
<div class='lg-row'>若知於此際，　不分別諸法。</div>
<div class='lg-row'>無法可取著、　無法不可著，</div>
<div class='lg-row'>此是諸法性，　無性而演說。</div>
<div class='lg-row'>無堅、無欲等，　以求故顯說，</div>
<div class='lg-row'>文字不可得，　此是無上句。</div>
<div class='lg-row'>我以方便說，　聞者勿生怖，</div>
<div class='lg-row'>以求不可得，　亦無破壞相。</div>
<div class='lg-row'>此諸眾生行，　理實不可得，</div>
<div class='lg-row'>若能如是知，　是名善修學。</div>
<div class='lg-row'>一切眾生無，　故我說眾生，</div>
<div class='lg-row'>而眾生法爾，　此道是無上。</div>
<div class='lg-row'>若心、若眾生，　畢竟不可得，</div>
<div class='lg-row'>此是第一義，　而大慈故說。</div>
<div class='lg-row'>菩薩摩訶薩，　世間大施主，</div>
<div class='lg-row'>以修常施故，　故名為施主。</div>
<div class='lg-row'>若法不可得，　一切法皆無，</div>
<div class='lg-row'>是時修施者，　菩薩無智故。</div>
<div class='lg-row'>若法不可得，　於高下法中，</div>
<div class='lg-row'>以不驚怖故，　名為真施主。</div>
<div class='lg-row'>若佛不可得，　法則不思議，</div>
<div class='lg-row'>此名真持戒，　諸法無所依。</div>
<div class='lg-row'>佛境不思議，　為諸菩薩說，</div>
<div class='lg-row'>愚者不覺知，　禁戒不清淨。</div>
<div class='lg-row'>於眾生起忍，　眾生不可得，</div>
<div class='lg-row'>此是無上忍，　於此法中說；</div>
<div class='lg-row'>若心不可得，　亦無有分別，</div>
<div class='lg-row'>此是無上忍，　以法不可得。</div>
<div class='lg-row'>若起疲倦時，　菩薩應遠離，</div>
<div class='lg-row'>如是上精進，　以名字故說；</div>
<div class='lg-row'>身、心直精進，　不倚於諸法，</div>
<div class='lg-row'>此是上精進，　為諸菩薩說。</div>
<div class='lg-row'>菩薩於法中，　若不起疲倦，</div>
<div class='lg-row'>無功而精進，　勤精進無上。</div>
<div class='lg-row'>於內外法中，　心性不可得，</div>
<div class='lg-row'>其心善調柔，　以心無得故。</div>
<div class='lg-row'>攀緣及以心，　自性無所有，</div>
<div class='lg-row'>無心三摩提，　是故名三昧。</div>
<div class='lg-row'>善逝為我說，　此三摩跋提，</div>
<div class='lg-row'>若不離此法，　我說善調伏。</div>
<div class='lg-row'>不以智慧知，　法有少自性，</div>
<div class='lg-row'>自性及以法，　此二畢竟無。</div>
<div class='lg-row'>不得一切法，　心識之境界，</div>
<div class='lg-row'>不以智知法，　自性畢竟無。</div>
<div class='lg-row'>若能如是知，　是菩薩念力，</div>
<div class='lg-row'>行於第一義，　非世間境界。</div>
<div class='lg-row'>一切眾無實，　而為說正說，</div>
<div class='lg-row'>於彼大眾中，　不起眾生想。</div>
<div class='lg-row'>彼眾生如幻，　其幻畢竟無，</div>
<div class='lg-row'>聞如是說時，　不生於礙想。</div>
<div class='lg-row'>若自他等法，　此二畢竟無，</div>
<div class='lg-row'>聞說如是法，　不生於礙想。</div>
<div class='lg-row'>內、外等二法，　智者之所行，</div>
<div class='lg-row'>心無高下故，　一切世間等。</div>
<div class='lg-row'>一切法無礙，　猶如空中迹，</div>
<div class='lg-row'>法自性亦爾，　如彼空中迹。</div>
<div class='lg-row'>菩薩如是知，　名為善通達，</div>
<div class='lg-row'>明了一切法，　知眾生所行。</div>
<div class='lg-row'>眾生不可得，　求法亦復然，</div>
<div class='lg-row'>智明了諸界，　其界畢竟無。</div>
<div class='lg-row'>我說入此門，　行於無上道，</div>
<div class='lg-row'>得如是道已，　知諸眾生行。</div>
<div class='lg-row'>界及於眾生，　此二俱無實，</div>
<div class='lg-row'>如是第一智，　知於一切法。</div>
<div class='lg-row'>於內、外法中，　智慧無所著，</div>
<div class='lg-row'>遠離無著法，　是名為實際。</div>
<div class='lg-row'>此法不思議，　名為諸佛法，</div>
<div class='lg-row'>彼法無所有，　無亦畢竟無。</div>
<div class='lg-row'>如是修行時，　不著於此世，</div>
<div class='lg-row'>此智名無滯，　名為諸佛智。</div>
<div class='lg-row'>諸法不思議，　於法理無實，</div>
<div class='lg-row'>以其法無故，　佛法名覺者。</div>
<div class='lg-row'>諸佛及佛法，　一切皆不著，</div>
<div class='lg-row'>不著於菩提，　是名諸佛智。</div>
<div class='lg-row'>此乘是大乘，　攝一切法門，</div>
<div class='lg-row'>度脫諸世間，　世間不可得。</div>
<div class='lg-row'>一切諸世界，　所有諸眾生，</div>
<div class='lg-row'>菩薩為求法，　皆親近恭敬。</div>
<div class='lg-row'>深觀此諸法，　佛法不思議，</div>
<div class='lg-row'>以不得諸法，　是人得菩提。</div>
<div class='lg-row'>菩提及以法，　一切皆無相，</div>
<div class='lg-row'>如是觀察者，　能盡於佛法。</div>
<div class='lg-row'>如是觀察時，　於世間不著，</div>
<div class='lg-row'>以心不著故，　能盡於菩提。</div>
</div><p>「復次，善思惟！諸菩薩摩訶薩未具莊嚴者，我今當說。若有得聞如是法門不生驚怖，當知是人已近道場、近佛境界，住無障礙解脫之道，觀察十方心無所著，則為諸佛以大慈大悲不共佛法、不觀頂相之所覆護。聞說如是甚深法門生信樂者，則為如來悉見、悉知；於此經中不信樂者，如來悉知。若於此經生信樂者是佛弟子，我是其師。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「我已坐道場，　道場畢竟空，</div>
<div class='lg-row'>以不得菩提，　安住於智中。</div>
<div class='lg-row'>其法無障礙，　法體畢竟無，</div>
<div class='lg-row'>若法畢竟無，　解脫時乃知。</div>
<div class='lg-row'>於一切法中，　智慧能到佛，</div>
<div class='lg-row'>一切法及智，　此是佛所說。</div>
<div class='lg-row'>凡夫妄分別，　說言有、無著，</div>
<div class='lg-row'>諸佛不分別，　菩薩及智者。</div>
<div class='lg-row'>觀察諸世間，　世間畢竟無，</div>
<div class='lg-row'>世間空寂故，　觀智亦如是。</div>
<div class='lg-row'>眾生及以佛，　無有分別相，</div>
<div class='lg-row'>以無分別故，　名為無上慈。</div>
<div class='lg-row'>盡諸眾生界，　雖為悲所觸，</div>
<div class='lg-row'>其悲無實事，　悲及於實事。</div>
<div class='lg-row'>此凡夫境界，　如虛空尺寸，</div>
<div class='lg-row'>本無當亦無，　世間亦如是；</div>
<div class='lg-row'>是名無上悲，　此是無上法，</div>
<div class='lg-row'>名為諸佛法，　求之不可得。</div>
<div class='lg-row'>善逝之所說，　導師無上尊，</div>
<div class='lg-row'>求色不可得，　如是法無色。</div>
<div class='lg-row'>隨世間故說，　虛空無有邊，</div>
<div class='lg-row'>處處不可取，　諸佛法如是；</div>
<div class='lg-row'>隨世間故說，　此無上智慧，</div>
<div class='lg-row'>智慧不可得，　以智不可得。</div>
<div class='lg-row'>彼智亦無實，　此岸若彼岸，</div>
<div class='lg-row'>以相形故說；　以彼取相故，</div>
<div class='lg-row'>不行甚深法。　當知此法中，</div>
<div class='lg-row'>一切皆平等，　若以相說者，</div>
<div class='lg-row'>則非善知識。　自眾、若他眾，</div>
<div class='lg-row'>若說有求者，　以取相說故，</div>
<div class='lg-row'>彼非善知識。　若謂法為有，</div>
<div class='lg-row'>除遣得無法，　童子！我此法，</div>
<div class='lg-row'>不作如是說。　我以知苦故，</div>
<div class='lg-row'>性中無苦惱，　若如是說者，</div>
<div class='lg-row'>不入於此法。　諸法本無集，</div>
<div class='lg-row'>名之以為集，　若說斷於集，</div>
<div class='lg-row'>則遠離此法。　若於此定法，</div>
<div class='lg-row'>本無而分別，　於本無法中，</div>
<div class='lg-row'>本來無有滅。　若以分別說，</div>
<div class='lg-row'>本無今何滅？　童子！汝當知，</div>
<div class='lg-row'>此見非正見。　修習於道者，</div>
<div class='lg-row'>以求故演說；　付囑於求者，</div>
<div class='lg-row'>於道中修學。　我說諸菩薩，</div>
<div class='lg-row'>大智、大名稱，　於當來世中，</div>
<div class='lg-row'>能解此深義。　若有持此經，</div>
<div class='lg-row'>最勝之所說，　多種諸善根，</div>
<div class='lg-row'>為諸眾生故。　善說修多羅，</div>
<div class='lg-row'>智者能受持，　是人當來世，</div>
<div class='lg-row'>能護我正法。　說於此法者，</div>
<div class='lg-row'>住如無分別，　如此是菩提，</div>
<div class='lg-row'>菩提不可得。」</div>
</div><p>說此法時，善思惟童子得無生法忍，踊躍歡喜得未曾有。</p>
<p>諸佛法常為諸菩薩授記莂時現希有事。爾時，世尊從其面門放諸光明，青、黃、赤、白、紫、頗梨色。此光出已，遍照無量一切世界上至梵世，照世界已還至佛所，遶佛三匝從佛頂入。是時大地六種震動。爾時，空中有諸天眾，雨眾天華、沈水、末香，於虛空中作天伎樂，出妙音聲。爾時，三千大千世界清淨莊嚴如欝單越。</p>
<p>爾時，阿難從坐而起，整理衣服，恭敬合掌白佛言：「世尊！何因緣故如來現此希有之事？若無因緣，如來則不現此瑞相。」</p>
<p>爾時，阿難而說偈言：</p>

<div class="lg regular" style="margin-left:1em;"><div class='lg-row'>「無上導師人中尊，　無緣則不現奇變，</div>
<div class='lg-row'>唯願世尊為眾說，　今此瑞相何因緣？</div>
<div class='lg-row'>諸天在於虛空中，　供養最勝無上尊，</div>
<div class='lg-row'>歡喜踊躍而讚歎，　善說微妙勝法門。</div>
<div class='lg-row'>譬如北方欝單越，　種種妙華而莊嚴，</div>
<div class='lg-row'>此諸光明亦如是，　照此世界皆嚴淨。</div>
<div class='lg-row'>一切諸佛法如是，　為諸菩薩授記莂，</div>
<div class='lg-row'>放此妙色大光明，　遍照十方從頂入。</div>
<div class='lg-row'>無上精進牟尼尊，　現此光明希有事，</div>
<div class='lg-row'>如來何緣放斯光？　唯願大悲為我說。」</div>
</div><p>爾時，世尊即為阿難而說偈言：</p>

<div class="lg regular" style="margin-left:1em;"><div class='lg-row'>「善思惟童子，　於諸如來所，</div>
<div class='lg-row'>廣種諸善根，　當作人中尊。」</div>
</div><p>佛告阿難：「此善思惟童子於當來世當得供養無數億佛，於諸佛所信樂恭敬，以諸供具、飲食、衣服、臥具、湯藥供養彼佛。彼諸如來般涅槃已，取佛舍利起大寶塔高百千由旬，一切眾寶以為嚴飾，以一切華香、寶幢、幡蓋、栴檀、沈水、種種末香、伎樂歌頌、供養、讚歎彼諸如來。當得作佛，號淨月如來、應、正遍知、明行足、善逝、世間解、無上士、調御丈夫、天人師、佛、世尊。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「十方諸世界，　珍寶滿其中，</div>
<div class='lg-row'>以此珍寶聚，　奉施諸如來。</div>
<div class='lg-row'>世間無上師，　世尊之所說，</div>
<div class='lg-row'>若聞能受持，　功德多於彼。」</div>
</div><p>爾時，慧命舍利弗以偈白佛：</p>

<div class="lg regular" style="margin-left:0em;"><div class='lg-row'>「甚深勝法門，　最勝之所說，</div>
<div class='lg-row'>云何名此經？　我等頂受持。</div>
<div class='lg-row'>於此法門中，　不說一法無，</div>
<div class='lg-row'>有亦不可得，　勝法門所說。</div>
<div class='lg-row'>一切有漏法，　及以無漏法，</div>
<div class='lg-row'>於此不可得，　微妙經所說。</div>
<div class='lg-row'>一切有為法，　及以無為界，</div>
<div class='lg-row'>二俱不可得，　於此經中說。</div>
<div class='lg-row'>世尊無上師，　說於一切行，</div>
<div class='lg-row'>一切不可得，　於此經中說。</div>
<div class='lg-row'>佛之所說法，　於此亦不說，</div>
<div class='lg-row'>所說甚微妙，　求我不可得。</div>
<div class='lg-row'>十方諸世界，　世尊之所說，</div>
<div class='lg-row'>世界無自體，　於此經中說。</div>
<div class='lg-row'>導師無上尊，　唯願為我說，</div>
<div class='lg-row'>云何名此經？　我等當受持。」</div>
<div class='lg-row'>聞如是語已，　佛告舍利弗：</div>
<div class='lg-row'>「此經名『頂王』，　其頂畢竟無，</div>
<div class='lg-row'>大智汝當知，　應如是受持。</div>
<div class='lg-row'>若能受持此，　最勝之所說，</div>
<div class='lg-row'>彼人能覺知，　諸天及世人。」</div>
<div class='lg-row'>佛說此法時，　眾中百萬人，</div>
<div class='lg-row'>諸善根增長，　悉發菩提心。</div>
<div class='lg-row'>「以得聞此經，　甚深無上法，</div>
<div class='lg-row'>此眾必當得，　世間無上尊。</div>
<div class='lg-row'>於甚深法中，　皆悉明了知，</div>
<div class='lg-row'>此眾畢當作，　受持此章句。</div>
<div class='lg-row'>若能受持此，　所說頂王經，</div>
<div class='lg-row'>於一切法中，　不生悕望心。</div>
<div class='lg-row'>此中無一忍，　亦無第二忍，</div>
<div class='lg-row'>若法不可得，　亦無法可說。</div>
<div class='lg-row'>若有能受持，　頂王修多羅，</div>
<div class='lg-row'>以觀此法故，　能生於辯才；</div>
<div class='lg-row'>若有智女人，　能受持此經，</div>
<div class='lg-row'>能速轉女身，　成就丈夫法。</div>
<div class='lg-row'>以一知一切，　以此一切知，</div>
<div class='lg-row'>諸法陀羅尼，　於此經中說。</div>
<div class='lg-row'>言說一切法，　容受於一切，</div>
<div class='lg-row'>如是說此分，　法光靡不遍。</div>
<div class='lg-row'>彼彼諸世間，　種種名應知，</div>
<div class='lg-row'>於處處說者，　其法不可得。</div>
<div class='lg-row'>法不可攀緣，　求之不可得，</div>
<div class='lg-row'>一切法如是，　總持者安樂。</div>
<div class='lg-row'>若法不可得，　法中無有、無，</div>
<div class='lg-row'>此是諸法性，　名之為總持。</div>
<div class='lg-row'>若有能持此，　所說頂王經，</div>
<div class='lg-row'>持法之光明，　遍照一切處。</div>
<div class='lg-row'>一切法甚深，　其法不可得，</div>
<div class='lg-row'>若法不可得，　亦無所有、無。</div>
<div class='lg-row'>若人具智慧，　辯才無所礙，</div>
<div class='lg-row'>乃能知此義，　畢竟無有實。</div>
<div class='lg-row'>如阿耨達龍，　處空注大雨，</div>
<div class='lg-row'>水非從外來，　不思議力爾。</div>
<div class='lg-row'>若欲知諸法，　分別無所礙，</div>
<div class='lg-row'>學此修多羅，　不依一切法。</div>
<div class='lg-row'>於此法門中，　法無所從來，</div>
<div class='lg-row'>一切法無生，　於此經中說。</div>
<div class='lg-row'>譬如日光明，　光無所不至；</div>
<div class='lg-row'>此經亦如是，　遍照一切法。</div>
<div class='lg-row'>若辯才比丘，　應受持此經，</div>
<div class='lg-row'>學此修多羅，　微妙頂王經，</div>
<div class='lg-row'>速疾能得成，　不思議辯才，</div>
<div class='lg-row'>修學此經已，　能利益世間。</div>
<div class='lg-row'>若有於此經，　能信生隨喜，</div>
<div class='lg-row'>總持者難得，　以不知味故。</div>
<div class='lg-row'>比丘、比丘尼，　若不修行此，</div>
<div class='lg-row'>行餘虛妄行，　去我法甚遠。</div>
<div class='lg-row'>於我弟子中，　若能修行此，</div>
<div class='lg-row'>能為世間眼，　一切無與等。</div>
<div class='lg-row'>如忉利天王，　能覆護世間；</div>
<div class='lg-row'>此經亦如是，　能為世間舍。</div>
<div class='lg-row'>如住須彌頂，　見一切世間；</div>
<div class='lg-row'>如是住此經，　觀察一切法。</div>
<div class='lg-row'>如夜火星流，　一切皆悉見；</div>
<div class='lg-row'>持經者光明，　一切法中勝。</div>
<div class='lg-row'>譬如日光明，　遍照一切處；</div>
<div class='lg-row'>此經亦如是，　能滅一切闇。</div>
<div class='lg-row'>如月在空中，　照已而不住；</div>
<div class='lg-row'>此經亦如是，　能照十方界。</div>
<div class='lg-row'>此印是法印，　一切印所印，</div>
<div class='lg-row'>此印住世間，　為諸菩薩故。</div>
<div class='lg-row'>如虛空中印，　本無當亦無，</div>
<div class='lg-row'>虛空及與印，　二俱是分別。</div>
<div class='lg-row'>如是諸佛法，　於此經中說，</div>
<div class='lg-row'>諸佛不可說，　法亦復如是。</div>
<div class='lg-row'>如王命將終，　國嗣付長子，</div>
<div class='lg-row'>勅告群臣眾：　『悉以付我子。』</div>
<div class='lg-row'>如是聖法財，　賢聖所守護，</div>
<div class='lg-row'>付阿難比丘，　為諸菩薩說。</div>
<div class='lg-row'>守護持此經，　為諸菩薩故，</div>
<div class='lg-row'>成就善根者，　此經入其手。</div>
<div class='lg-row'>若有能受持，　演說此經者，</div>
<div class='lg-row'>是人必得佛，　決定無有疑。</div>
<div class='lg-row'>若人求辯才，　於法無依止，</div>
<div class='lg-row'>應受持演說，　頂王勝法門。</div>
<div class='lg-row'>說於世間法，　即名為菩提，</div>
<div class='lg-row'>如是無差別，　通達於此經。</div>
<div class='lg-row'>於一切世間，　此人無疑惑，</div>
<div class='lg-row'>能受持此經，　亦為他人說。</div>
<div class='lg-row'>聞如是經已，　覺知諸佛法，</div>
<div class='lg-row'>以此甚深法，　利益諸眾生。」</div>
<div class='lg-row'>佛說此經時，　諸佛皆稱讚：</div>
<div class='lg-row'>「善哉，無上尊！　所說甚微妙。</div>
<div class='lg-row'>建此大法幢，　法幢不思議，</div>
<div class='lg-row'>能以四句偈，　為眾生解說。</div>
<div class='lg-row'>此不思議經，　若為他解說，</div>
<div class='lg-row'>能觀無量法，　法觀不思議。</div>
<div class='lg-row'>諸佛無上尊，　永斷一切法，</div>
<div class='lg-row'>皆同說此經，　不思議法門。」</div>
</div><p>爾時，世尊說此偈已，告阿難言：「若有比丘、比丘尼、優婆塞、優婆夷聞是法已，受持、讀誦、為他解說，所得功德甚多無量，不可窮盡。譬如虛空不可窮盡。如是，阿難！若人於此甚深法門受持、讀誦一四句偈、為他解說，其人功德亦復如是，說不可盡。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「無邊甚深法，　此經說大義，</div>
<div class='lg-row'>受持、解說者，　應善護此經。</div>
<div class='lg-row'>若以分別說，　虛空尚可窮，</div>
<div class='lg-row'>於此經功德，　說之不可盡。</div>
<div class='lg-row'>若受持此經，　則為已供養，</div>
<div class='lg-row'>十方世界中，　一切諸世尊。</div>
<div class='lg-row'>十方世界中，　所在大牟尼，</div>
<div class='lg-row'>受持此經者，　則禮拜供養。</div>
<div class='lg-row'>十方世界中，　十號具足尊，</div>
<div class='lg-row'>若有聞此經，　則為已供養。</div>
<div class='lg-row'>過去諸世尊，　及以當來佛，</div>
<div class='lg-row'>十方世界中，　現在人中尊，</div>
<div class='lg-row'>若有受持此，　如來所說經，</div>
<div class='lg-row'>皆悉已供養，　師子牟尼尊。</div>
<div class='lg-row'>以資生供養，　此是世間智，</div>
<div class='lg-row'>受持此經者，　無上智慧供。</div>
<div class='lg-row'>若人以珍寶，　充滿十方界，</div>
<div class='lg-row'>持以施諸佛，　其福德甚多。</div>
<div class='lg-row'>若復於此經，　善學為人說，</div>
<div class='lg-row'>此人所供養，　佛說為第一。</div>
<div class='lg-row'>我所說法中，　求佛不可得，</div>
<div class='lg-row'>於此不驚怖，　即是供養佛。</div>
<div class='lg-row'>此第一供養，　世間所不及，</div>
<div class='lg-row'>若不毀呰者，　亦名為供養。</div>
<div class='lg-row'>諸佛及以法，　求之不可得，</div>
<div class='lg-row'>此第一供養，　最勝之所說。</div>
<div class='lg-row'>然燈正遍知，　以此法供養，</div>
<div class='lg-row'>此第一供養，　為諸菩薩說。</div>
<div class='lg-row'>我於彼世尊，　以此供養已，</div>
<div class='lg-row'>然後得授記，　當來世作佛。</div>
<div class='lg-row'>若欲求佛道，　為眾生上首，</div>
<div class='lg-row'>淨修行此道，　而供養導師。</div>
<div class='lg-row'>如是供養已，　得菩提不久，</div>
<div class='lg-row'>應修此供養，　通達一切法。</div>
<div class='lg-row'>此第一供養，　一切諸佛法，</div>
<div class='lg-row'>諸導師世尊，　一切悉皆得。</div>
<div class='lg-row'>得入佛境界，　佛智不思議，</div>
<div class='lg-row'>能作師子吼，　我應受世供。</div>
<div class='lg-row'>作師子吼已，　一切法無畏，</div>
<div class='lg-row'>度無量眾生，　入無漏涅槃。」</div>
</div><p>佛說此經已，善思惟童子及諸比丘僧，一切世間天、人、阿修羅、乾闥婆等，聞佛所說，皆大歡喜，信受奉行。</p>
</div>
<p class='juan'>大乘頂王經</p>
</div><!-- end of div[@id='body'] -->
</body></html>