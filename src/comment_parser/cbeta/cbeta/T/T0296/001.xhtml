<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>文殊師利發願經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 296 [No. 297; cf. 293(Fasc. 40)]
<p class='juan'><a id='mulu1' />文殊師利發願經</p><p class="byline">東晉天竺三藏佛陀跋陀羅譯</p>
<div class='div-jing'>
<div class="lg regular"><div class='lg-row'>身口意清淨，　除滅諸垢穢，</div>
<div class='lg-row'>一心恭敬禮，　十方三世佛。</div>
<div class='lg-row'>普賢願力故，　悉覩見諸佛，</div>
<div class='lg-row'>一一如來所，　一切剎塵禮。</div>
<div class='lg-row'>於一微塵中，　見一切諸佛，</div>
<div class='lg-row'>菩薩眾圍<span class='corr'>繞</span>，　法界塵亦然。</div>
<div class='lg-row'>以眾妙音聲，　宣揚諸最勝，</div>
<div class='lg-row'>無量功德海，　不可得窮盡。</div>
<div class='lg-row'>以普賢行力，　無上眾供具，</div>
<div class='lg-row'>供養於十方，　三世一切佛。</div>
<div class='lg-row'>以妙香<span class='corr'>花</span>鬘，　種種諸伎樂，</div>
<div class='lg-row'>一切妙莊嚴，　普供養諸佛。</div>
<div class='lg-row'>我以貪恚癡，　造一切惡行，</div>
<div class='lg-row'>身口意不善，　悔過悉除滅。</div>
<div class='lg-row'>一切眾生福，　諸聲聞緣覺，</div>
<div class='lg-row'>菩薩及諸佛，　功德悉隨喜。</div>
<div class='lg-row'>十方一切佛，　初成等正覺，</div>
<div class='lg-row'>我令悉勸請，　轉無上法輪。</div>
<div class='lg-row'>示現涅槃者，　合掌恭敬請，</div>
<div class='lg-row'>住一切塵劫，　安樂諸群生。</div>
<div class='lg-row'>我所集功德，　迴向施眾生，</div>
<div class='lg-row'>究竟菩薩行，　逮無上菩提。</div>
<div class='lg-row'>悉供養過去，　現在十方佛，</div>
<div class='lg-row'>願未來世尊，　速成菩提道。</div>
<div class='lg-row'>普莊嚴十方，　一切諸佛剎，</div>
<div class='lg-row'>如來坐道場，　菩薩眾充滿。</div>
<div class='lg-row'>令十方眾生，　除滅諸煩惱，</div>
<div class='lg-row'>深解真實義，　常得安樂住。</div>
<div class='lg-row'>我修菩薩行，　成就宿命智，</div>
<div class='lg-row'>除滅一切障，　永盡無有餘。</div>
<div class='lg-row'>悉遠離生死，　諸魔煩惱業，</div>
<div class='lg-row'>猶日處虛空，　蓮花不著水。</div>
<div class='lg-row'>遍行遊十方，　教化諸群生，</div>
<div class='lg-row'>除滅惡道苦，　具足菩薩行。</div>
<div class='lg-row'>雖隨順世間，　不捨菩薩道，</div>
<div class='lg-row'>盡未來際劫，　具修普賢行。</div>
<div class='lg-row'>若有同行者，　願常集一處，</div>
<div class='lg-row'>身口意善業，　皆悉令同等。</div>
<div class='lg-row'>若遇善知識，　開示普賢行，</div>
<div class='lg-row'>於此菩薩所，　親近常不離。</div>
<div class='lg-row'>常見一切佛，　菩薩眾圍繞，</div>
<div class='lg-row'>盡未來際劫，　悉恭敬供養。</div>
<div class='lg-row'>守護諸佛法，　讚歎菩薩行，</div>
<div class='lg-row'>盡未來劫修，　究竟普賢道。</div>
<div class='lg-row'>雖在生死中，　具無盡功德，</div>
<div class='lg-row'>智慧巧方便，　諸三昧解脫。</div>
<div class='lg-row'>一一微塵中，　見不思議剎，</div>
<div class='lg-row'>於一一剎中，　見不思議佛。</div>
<div class='lg-row'>見如是十方，　一切世界海，</div>
<div class='lg-row'>一一世界海，　悉見諸佛海。</div>
<div class='lg-row'>於一言音中，　具一切妙音，</div>
<div class='lg-row'>一一妙音中，　具足最勝音。</div>
<div class='lg-row'>甚深智慧力，　入無盡妙音，</div>
<div class='lg-row'>轉三世諸佛，　清淨正法輪。</div>
<div class='lg-row'>一切未來劫，　悉能作一念，</div>
<div class='lg-row'>三世一切劫，　悉為一念際。</div>
<div class='lg-row'>一念中悉見，　三世諸如來，</div>
<div class='lg-row'>亦普分別知，　解脫及境界。</div>
<div class='lg-row'>於一微塵中，　出三世淨剎，</div>
<div class='lg-row'>一切十方塵，　莊嚴剎亦然。</div>
<div class='lg-row'>悉見未來佛，　成道轉法輪，</div>
<div class='lg-row'>究竟佛事已，　示現入涅槃。</div>
<div class='lg-row'>神力遍遊行，　大乘力普門，</div>
<div class='lg-row'>慈力覆一切，　行力功德滿。</div>
<div class='lg-row'>功德力清淨，　智慧力無礙，</div>
<div class='lg-row'>三昧方便力，　逮得菩提力。</div>
<div class='lg-row'>清淨善業力，　除滅煩惱力，</div>
<div class='lg-row'>壞散諸魔力，　具普賢行力。</div>
<div class='lg-row'>嚴淨佛剎海，　度脫眾生海，</div>
<div class='lg-row'>分別諸業海，　窮盡智慧海。</div>
<div class='lg-row'>清淨諸行海，　滿足諸願海，</div>
<div class='lg-row'>悉見諸佛海，　我於劫海行。</div>
<div class='lg-row'>三世諸佛行，　及無量大願，</div>
<div class='lg-row'>我皆悉具足，　普賢行成佛。</div>
<div class='lg-row'>普賢菩薩名，　諸佛第一子，</div>
<div class='lg-row'>我善根迴向，　願悉與彼同。</div>
<div class='lg-row'>身口意清淨，　自在莊嚴剎，</div>
<div class='lg-row'>逮成等正覺，　皆悉同普賢。</div>
<div class='lg-row'>如文殊師利，　普賢菩薩行，</div>
<div class='lg-row'>我所有善根，　迴向亦如是。</div>
<div class='lg-row'>三世諸如來，　所歎迴向道，</div>
<div class='lg-row'>我迴向善根，　成滿普賢行。</div>
<div class='lg-row'>願我命終時，　除滅諸障礙，</div>
<div class='lg-row'>面見阿彌陀，　往生安樂國。</div>
<div class='lg-row'>生彼佛國已，　成滿諸大願，</div>
<div class='lg-row'>阿彌陀如來，　現前授我記。</div>
<div class='lg-row'>嚴淨普賢行，　滿足文殊願，</div>
<div class='lg-row'>盡未來際劫，　究竟菩薩行。</div>
</div></div>
<p class='juan'>文殊師利發願經</p>
</div><!-- end of div[@id='body'] -->
</body></html>