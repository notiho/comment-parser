<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說婆羅門避死經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 131 [No. 125(31.4)]
<div class='div-jing'>
<p class='juan'><a id='mulu1' />佛說婆羅門避死經</p><p class="byline">後漢安息沙門安世高譯</p><p>聞如是：</p>
<p>一時，婆伽婆在舍衛城祇樹給孤獨園。爾時，世尊告諸比丘：「昔有四婆羅門仙人，精進修善法五通，常恐畏死。時，四婆羅門仙人，精進修善法五通，便作是念：『我等當住何處永存在世？』時，彼有一婆羅門，精進修善法，有大神力五通，便入空中，『於中則無有死。』彼入空者便命過。第二婆羅門，精進修善法五通，畏死便入大海中，『我於海中則無有死。』彼即於海中命過。第三婆羅門，精進修善法，有大威勢五通，畏死便入山腹，即於彼命終。彼第四婆羅門，精進修善法五通，有大威勢，畏死便入地，『我於彼當脫不死。』便於地命過。</p>
<p>「時世尊以天眼見清淨無瑕，觀彼四婆羅門精進修善法，有大威勢五通畏死，一人處虛空於彼命過，一人入海亦於彼命過，一人入山腹於彼命過，一人入地於彼命過。爾時，世尊見彼四婆羅門精進修善法五通有大威勢，便說偈言：</p>

<div class="lg regular" style="margin-left:1em;"><div class='lg-row'>「非空非海中，　非入山石間，</div>
<div class='lg-row'>無有地方所，　脫之不受死。」</div>
</div><p>爾時，比丘聞佛所說，歡喜奉行。</p>

<p class='juan'>佛說婆羅門避死經</p></div>
</div><!-- end of div[@id='body'] -->
</body></html>