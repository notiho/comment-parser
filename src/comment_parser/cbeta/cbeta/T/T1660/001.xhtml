<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提資糧論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1660
<p class='juan'><a id='mulu1' />菩提資糧論卷第一</p><p class="byline">聖者龍樹本　比丘自在釋</p><p class="byline">大隋南印度三藏達磨笈多譯</p>
<div class='div-jing'>
<div class="lg regular"><div class='lg-row'>今於諸佛所，　合掌而頂敬，</div>
<div class='lg-row'>我當如教說，　佛菩提資糧。</div>
</div><p>佛者，於一切所應知中得覺，此為佛義，如所應知而知故。又於無智睡眠中覺故。覺者，覺寤為義，以離無智睡故。又諸釋梵等不覺此覺，唯是名聲普遍三界者所能覺故。一切諸佛乃覺此覺，以一切種遍智唯佛所知。非諸聲聞獨覺菩薩，以不共法具足故。諸者，無闕故，謂過去未來現在等。頂者，上分故。合掌者，攝手故。敬者，向禮故。我說者，自分別故。如教者，彼彼經中種種已說，今亦如彼教說故。佛者，離無智故。菩提者，一切智智故。資糧者，能滿菩提法故，譬如世間瓶盈、釜盈等。盈是滿義，如是以滿菩提法為菩提資糧。又以持為義，譬如世間共行日攝於熱、月攝於冷。攝是持義，如是以持菩提法為菩提資糧。言資糧者即是持義。又以長養為義，譬如世間有能滿千或百或十，或唯自滿或難自滿。菩提資糧亦復如是，以長養菩提為義。又以因為義，如舍城車等因中說言，舍資糧、城資糧、車資糧。如是於生菩提因緣法中，說名菩提資糧。又以眾分具足為義，譬如祭祀分中杓火等具足名為祭祀，非不具足。亦如身分，頭手足等具足得名為身，非不具足。施分亦如是，施者施物、受者迴向，此等具足名施資糧，非不具足。戒等資糧亦如是。是故眾分具足義是資糧義。如是我說菩提資糧，是能滿者、持者、長養者、菩提因者、菩提分具足者，皆其義也。</p>

<div class="lg regular"><div class='lg-row'>何能說無闕，　菩提諸資糧？</div>
<div class='lg-row'>唯獨有諸佛，　別得無邊覺。</div>
</div><p>何能者，何力也。若聲聞、若菩薩，少分覺知，無力能故。若欲說諸菩提資糧無闕無餘，唯是諸佛。別得無邊覺者，言無邊覺，謂非少分覺故。以佛世尊於無邊應知義中覺知無礙，是故佛名無邊覺者。又於欲樂及自疲苦、斷常有無等邊見中覺而不著，以所覺無邊，是故佛名無邊覺者。問：何故資糧唯佛能說，餘人不能答？</p>

<div class="lg regular"><div class='lg-row'>佛體無邊德，　覺資糧為根，</div>
<div class='lg-row'>是故覺資糧，　亦無有邊際。</div>
</div><p>佛體者，即佛身也，以彼佛體具足無邊功德故，說佛體無邊德。功德者，謂可稱讚義，若可稱讚則名功德。又是數數作義，譬如數數誦習經書，彼則說名作功德者。又是牢固義，譬如作繩，或合二為功、或合三為功。又是增長義，譬如息利，或增二為功、或增三為功。又是依止義，譬如諸物各以依止為功。如是佛體為戒定等無邊差別功德依止故，說佛體有無邊功德。覺資糧為根者，彼菩提資糧與佛體無邊功德為根本故。根者，建立義。菩提者，智也。根即資糧，以彼資糧能建立一切智智，是故資糧為佛體根本。良由佛體有無邊功德，須以無邊功德成彼佛體，是故資糧亦無邊際。</p>

<div class="lg regular"><div class='lg-row'>當說彼少分，　敬禮佛菩薩，</div>
<div class='lg-row'>是諸菩薩等，　次佛應供養。</div>
</div><p>彼諸資糧無邊而智有邊，是以說彼資糧不能無闕，故言當說彼少分敬禮佛菩薩。問：應禮佛，以一切眾生中最勝故。何義此中亦禮菩薩？答：是諸菩薩等次佛，應供養故。諸菩薩等從初發心乃至覺場，皆應供養。菩薩有七種，一初發心、二正修行、三得無生忍、四灌頂、五一生所繫、六最後生、七詣覺場。此等菩薩於諸佛後次應供養，以身口意及外物等而供養之。初發心者，未得地；正修行者乃至七地；得無生忍者住第八地；灌頂者住第十地；一生所繫者方入兜率陀；最後生者兜率陀處住；詣覺場者欲受用一切智智。於七種菩薩中，初發心菩薩一切眾生皆應禮敬，何況餘者。何以故？深心寬大故，如來教量故。初發心菩薩發菩提心時，於十方分無減、諸佛土無減、諸眾生無減，以慈遍滿發菩提心：若未度眾生我當度之；未解脫者我當解脫；未穌息者我當蘇息；未寂滅者我當寂滅。應聲聞者我當令入聲聞乘中；應獨覺者我當令入獨覺乘中；應大乘者我當令入大乘之中。欲令眾生悉得寂滅，非為寂滅少分眾生。以是深心寬大故，一切眾生皆應禮敬。何者為如來教量？如世尊說：迦葉！譬如新月便應作禮，非為滿月。如是迦葉！若信我者，應當禮敬諸菩薩等，非為如來。何以故？從於菩薩出如來故。又聲聞乘中亦說：</p>

<div class="lg regular"><div class='lg-row'>於彼知法者，　若老若年少，</div>
<div class='lg-row'>應供養恭敬，　如梵志事火。</div>
</div><p>以是故，諸菩薩等次於佛後皆應供養。如偈說：</p>

<div class="lg regular"><div class='lg-row'>紹持佛種者，　勝餘少分行，</div>
<div class='lg-row'>是故諸菩薩，　次佛後供養。</div>
<div class='lg-row'>慈與虛空等，　普遍諸眾生，</div>
<div class='lg-row'>是故最勝子，　次佛後供養。</div>
<div class='lg-row'>於諸眾生類，　大悲猶如子，</div>
<div class='lg-row'>是故此佛子，　次佛後供養。</div>
<div class='lg-row'>悲心利眾生，　無二似虛空，</div>
<div class='lg-row'>是故無畏者，　次佛後供養。</div>
<div class='lg-row'>一切時如父，　增長諸眾生，</div>
<div class='lg-row'>是故諸菩薩，　次佛後供養。</div>
<div class='lg-row'>猶如地水火，　眾生常受用，</div>
<div class='lg-row'>是故施樂者，　次佛後供養。</div>
<div class='lg-row'>唯為利眾生，　捨離自樂因，</div>
<div class='lg-row'>是故彼一切，　次佛後供養。</div>
<div class='lg-row'>佛及佛之餘，　皆從初心出，</div>
<div class='lg-row'>是故諸菩薩，　次佛後供養。</div>
</div><p>問：尊者已正說資糧教緣起，今應說資糧體。答：</p>

<div class="lg regular"><div class='lg-row'>既為菩薩母，　亦為諸佛母，</div>
<div class='lg-row'>般若波羅蜜，　是覺初資糧。</div>
</div><p>以般若波羅蜜是諸菩薩母故，為菩提初資糧。何以故？以最勝故。如諸身根中眼根最勝、諸身分中頭為最勝，諸波羅蜜中般若波羅蜜最勝亦如是。以般若波羅蜜最勝故，為初資糧。又前行故，如諸法中信為前行，諸波羅蜜中般若波羅蜜前行亦如是。以彼陀那若不迴向菩提，則非陀那波羅蜜。如是尸羅等不迴向菩提，亦非尸羅等波羅蜜。迴向菩提即是般若，由般若前行故能迴向。以是前行故，諸波羅蜜中般若波羅蜜為菩提初資糧。又是諸波羅蜜三輪淨因體故。以般若波羅蜜為諸波羅蜜三輪淨因體，是故般若波羅蜜為菩提初資糧。三輪淨者，菩薩於般若波羅蜜中行布施時，不念自身，以離取自身故；不念受者差別，以斷一切處分別故；不念施果，以諸法不來不出相故。如是菩薩得三輪淨施。如淨施，淨戒等亦如是。以此般若波羅蜜是彼諸波羅蜜三輪淨因體故，般若波羅蜜為菩提初資糧。又大果故，般若波羅蜜大果勝諸波羅蜜。如經說：</p>

<div class="lg regular"><div class='lg-row'>菩提心福德，　及以攝受法，</div>
<div class='lg-row'>於空若信解，　價勝十六分。</div>
</div><p>《鞞羅摩經》中大果因緣，此中應說。以是大果故，般若波羅蜜為菩提初資糧。</p>
<p>問：何故般若波羅蜜得為菩薩母？</p>
<p>答：以能生故，方便所攝。般若生諸菩薩，令求無上菩提，不求聲聞獨覺。以是生佛體因故，般若波羅蜜為菩薩母。又置於五波羅蜜中故，如言冥鉢囉膩波低也。冥為性，鉢囉膩波低為誦，即此性相是為摩多<span class='note-inline'>(摩多翻為母，於字聲論中摩多字從冥鉢囉膩波低語中出。冥是摩多體性，鉢囉膩波低是誦摩多義，鉢囉膩波低正翻為置，故以置為母義)</span>。</p>
<p>譬如母生子，時或置床敷、或置地上。般若波羅蜜亦如是，生彼求菩提菩薩時，置於施等五波羅蜜中。以能置求菩提菩薩故，說般若波羅蜜為菩薩母。又以量故，如言茫摩泥也。茫為性，摩泥為誦，即此性相是為摩多<span class='note-inline'>(於字聲論中摩多字又從茫摩泥語中出，茫亦是體性，摩泥是誦其義，摩泥正翻為量，故以量為母義)</span>。譬如母生子已隨時籌量：如是我子，以此食故身增，以此故損減。菩薩亦如是，以般若波羅蜜自量其身：我應如是布施，我應如是持戒等。以是自量因緣故，說般若波羅蜜為菩薩母。又以斟量故，譬如量物有鉢邏薩他、有阿宅迦、有突嚧挐、有佉梨底等<span class='note-inline'>(如此間合升斗斛之類)</span>。斟量諸菩薩亦如是，此初發心、此修行、此得忍等。以斟量因緣故，說般若波羅蜜為菩薩母。又以修多羅中誦故，所謂於諸經中作母名誦，彼等經中有名稱遍諸佛國菩薩名毘摩羅吉利帝，說伽他言<span class='note-inline'>(舊云維摩詰者，不正)</span>：</p>

<div class="lg regular"><div class='lg-row'>般若波羅蜜，　菩薩仁者母，</div>
<div class='lg-row'>善方便為父，　慈悲以為女。</div>
</div><p>復有餘經亦如是誦。以修多羅量故，說般若波羅蜜為菩薩母。</p>
<p>問：何故般若波羅蜜亦為諸佛母？</p>
<p>答：以出生及顯示無障礙智故。過去未來現在諸佛，由般若波羅蜜阿含故，煩惱已盡、當盡、今盡。以是出生故，般若波羅蜜為諸佛母。顯示無障礙智者，以過去未來現在諸佛世尊顯示無障礙智，皆般若波羅蜜中顯。以是顯示無障礙智故，諸佛亦以般若波羅蜜為母。此中有輸盧迦：</p>

<div class="lg regular"><div class='lg-row'>由大悲相應，　般若波羅蜜，</div>
<div class='lg-row'>於無為險岸，　佛子能超過。</div>
<div class='lg-row'>得到無等覺，　利攝諸眾生，</div>
<div class='lg-row'>智度為母故，　大人能如是。</div>
<div class='lg-row'>由得智度故，　乃得成佛體，</div>
<div class='lg-row'>故為諸佛母，　勝仙之所說。</div>
</div><p>何故此名般若波羅蜜？以不與聲聞獨覺共故，名般若波羅蜜。於上更無所應知故，名般若波羅蜜。此智到一切彼岸故，名般若波羅蜜。此般若波羅蜜餘無能勝故，名般若波羅蜜。三世平等故，名般若波羅蜜。虛空無邊平等故，名般若波羅蜜。如是等勝因緣，如《般若波羅蜜經》中說，故名般若波羅蜜。</p>
<p>問：已略說菩提初資糧，第二資糧今應說。</p>

<div class="lg regular"><div class='lg-row'>施戒忍進定，　及此五之餘，</div>
<div class='lg-row'>皆由智度故，　波羅蜜所攝。</div>
</div><p>此中陀那波羅蜜為第二菩提資糧。以般若前行故，菩薩為菩提而行布施，是故施為第二資糧。於中生他身意樂，因名布施，非為作苦。彼有二種，謂財施、法施。財施亦有二種，謂共識、不共識。共識亦有二種，謂內及外。若施自身支節、若全身施，是為內施。若施男女妻妾及二足四足等，是為外施。不共識亦有二種，謂可食、不可食。此有多種，若施身內受用飲食等物，是為可食。若施身外受用香鬘所攝、金銀珍寶、衣服土田財物、園池遊戲處等，是為不可食，然可受用。法施亦有二種，謂世間、出世間。若因法施，於流轉中<span class='note-inline'>(舊云生死者，非正翻名，今改為流轉也。已後諸云流轉者，皆是此義)</span>出生可愛身根境界，是為世間。若因法施果報越度流轉，是為出世間。彼財施、法施各有二種，謂有著、無著。若為自身、若為資生、若為勝果，悕望相續以財法施，是為有著。若為利益安樂一切眾生、若為無障礙智，是為無著。其餘更有無畏施等，亦隨順入財施中。彼二種施果及餘氣<span class='note-inline'>(謂津液也)</span>，具如大乘經說。此中當略說偈：</p>

<div class="lg regular"><div class='lg-row'>飲食及被服，　隨須皆布施，</div>
<div class='lg-row'>亦施花鬘燈，　末香與音樂；</div>
<div class='lg-row'>或施諸美味，　藥物及猗枕，</div>
<div class='lg-row'>養病之所須，　并醫人給侍；</div>
<div class='lg-row'>男女與妻妾，　奴婢及倉庫，</div>
<div class='lg-row'>莊飾諸婇女，　隨須皆布施。</div>
<div class='lg-row'>所有諸寶物，　種種莊嚴具，</div>
<div class='lg-row'>象馬車乘等，　妙物盡施之。</div>
<div class='lg-row'>園林修道處，　池井集會堂，</div>
<div class='lg-row'>土田并雜物，　客舍等皆施。</div>
<div class='lg-row'>若二足四足，　若復一洲渚，</div>
<div class='lg-row'>村落與國都，　及王境悉施。</div>
<div class='lg-row'>施所玩好物，　利樂悕須者，</div>
<div class='lg-row'>為諸眾生依，　怖者施無畏。</div>
<div class='lg-row'>施其所難捨，　手足眼耳鼻，</div>
<div class='lg-row'>亦施心與頭，　舉身悉能捨。</div>
<div class='lg-row'>修行布施時，　常於受者所，</div>
<div class='lg-row'>應生福田想，　亦如善眷屬。</div>
<div class='lg-row'>布施諸果報，　具足善聚集，</div>
<div class='lg-row'>迴向為自他，　成佛及淨土。</div>
<div class='lg-row'>菩薩所行施，　正迴向佛體，</div>
<div class='lg-row'>此菩薩陀那，　得名波羅蜜。</div>
<div class='lg-row'>若彼若此岸，　亦無能說者，</div>
<div class='lg-row'>施果到於彼，　說為施彼岸。</div>
</div><p>今說施主差別。</p>

<div class="lg regular"><div class='lg-row'>不貪於愛果，　悲故三輪淨，</div>
<div class='lg-row'>正覺說彼施，　是為求菩提。</div>
<div class='lg-row'>我已作此事，　正作當亦作，</div>
<div class='lg-row'>若作如是捨，　傭賃非布施。</div>
<div class='lg-row'>貪增施果故，　隨須即能捨，</div>
<div class='lg-row'>說為息利人，　智念非施主。</div>
<div class='lg-row'>不貪增益果，　唯以悲心施，</div>
<div class='lg-row'>此名真施主，　餘皆是商販。</div>
<div class='lg-row'>如大雲遍雨，　諸處等心施，</div>
<div class='lg-row'>此名大施主，　餘皆是少分。</div>
<div class='lg-row'>施及施果報，　哀愍與須者，</div>
<div class='lg-row'>施主於眾人，　猶如其父母。</div>
<div class='lg-row'>不念所施物，　受者及施者，</div>
<div class='lg-row'>而常樂布施，　此名為施主。</div>
<div class='lg-row'>若不分別佛，　菩提與菩薩，</div>
<div class='lg-row'>而為菩提施，　彼當速成佛。</div>
</div><p>問：已解釋陀那波羅蜜，今應說尸羅波羅蜜。</p>
<p>答：波羅蜜義如前解釋，尸羅義今當說。以尸羅故說為尸羅。言尸羅者謂習近也，此是體相。又本性義，如世間有樂戒、苦戒等。又清涼義，為不悔因，離心熱憂惱故。又安隱義，能為他世樂因故。又安靜義，能建立止觀故。又寂滅義，得涅槃樂因故。又端嚴義，以能莊飾故。又淨潔義，能洗惡戒垢故。又頭首義，能為入眾無怯弱因故。又讚歎義，能生名稱故。此戒是身口意善行所轉生，於中遠離殺生、不與取、欲邪行等，是三種身戒。遠離妄語、破壞語、麁惡語、雜戲語等，是四種口戒。遠離貪、瞋、邪見等，是三種意戒。如是等身口意善行所轉生十種戒，與貪瞋癡所生十種惡行為對治。彼十種惡行下中上常習近故，墮於地獄、畜生、閻摩世等。如前數十種善行戒，若不與覺分相應，下中上常習近故，隨福上上差別，當得天人差別。若與覺分相應十種善行，戒上上常習近多作，故當得聲聞地及菩薩地中轉勝差別。又此菩薩戒聚，有六十五種無盡，如《無盡意經》中說當知。又略說有二種戒，謂平等種蒔戒、不平等種蒔戒。平等種蒔戒者，以此善身口意積聚故，於生生中種蒔，若界若富樂、若聲聞獨覺、若相報若淨土、若成熟眾生、若正遍覺等，彼皆說名平等種蒔戒。與此相違，名不平等種蒔戒。復有二種戒，謂有作戒、無作戒。若於有作中有所作者，名有作戒。與此相違，名無作戒。復有九種戒，謂凡夫戒、外道五通戒、人戒、欲界天子戒、色界天子戒、無色界天子戒、諸學無學聲聞戒、獨覺戒、菩薩戒。凡夫戒者，入生處故盡。外道五通戒者，神通退故盡。人戒者，十善業道盡故盡。欲界天子戒者，福盡故盡。色界天子戒者，禪那盡故盡。無色界天子戒者，三摩鉢帝盡故盡。諸學無學聲聞戒者，究竟涅槃故盡。獨覺戒者，闕大悲故盡。菩薩戒者則無有盡，以此戒能顯明諸戒故，種子相續無盡故，菩薩相續無盡故，如來戒無盡故。以此因緣，菩薩戒者說名無盡。諸菩薩戒，迴向菩提故，說名戒波羅蜜。此中有輸盧迦：</p>

<div class="lg regular"><div class='lg-row'>猶如父愛功力子，　亦如自身愛壽命，</div>
<div class='lg-row'>出離有愛戒亦爾，　大心健者之所愛。</div>
<div class='lg-row'>此戒牟尼習近已，　解脫於欲離有愛，</div>
<div class='lg-row'>似烏凡人所棄捨，　智者常當愛此戒。</div>
<div class='lg-row'>此戒利益於自他，　令身端嚴離憂乏，</div>
<div class='lg-row'>此世他世勝莊嚴，　是戒智者當所愛。</div>
<div class='lg-row'>此戒不由於他力，　非不可得非乞求，</div>
<div class='lg-row'>皆因自力而得之，　是故上人愛此戒。</div>
<div class='lg-row'>財物國境并土地，　自身肌肉及以頭，</div>
<div class='lg-row'>皆能捨之不捨戒，　為欲淨彼勝菩提。</div>
<div class='lg-row'>假使從天墜於地，　設令自地昇於天，</div>
<div class='lg-row'>為滿離垢無染地，　應當決定不移動。</div>
<div class='lg-row'>若已滿足戒方便，　此時即得第二地，</div>
<div class='lg-row'>既得離垢清淨地，　是時成就心所欲。</div>
<div class='lg-row'>若復天人修羅世，　及畜生中可化者，</div>
<div class='lg-row'>善知教化方便已，　隨念往彼利益之。</div>
<div class='lg-row'>或以布施攝眾生，　或以愛語入其意，</div>
<div class='lg-row'>或復與其安隱利，　或與同事助其力，</div>
<div class='lg-row'>或在人中為其主，　或居天眾而自在，</div>
<div class='lg-row'>彼彼方便引導之，　悉當安置於白法。</div>
<div class='lg-row'>具足實戒神通故，　便能乾竭於大海，</div>
<div class='lg-row'>世間盡時火增盛，　於剎那頃悉能滅。</div>
<div class='lg-row'>觀於世間種種惱，　惱而生病由離親，</div>
<div class='lg-row'>智者有戒通方便，　為世親依示勝道。</div>
</div><p>問：已解釋尸羅波羅蜜，今應說羼提波羅蜜。</p>
<p>答：此中羼提者，若身若心受諸苦樂，其志堪忍，不高不下、心無染濁，此名略說羼提。若自在說，則施設為三，謂身住持、心住持、法住持。於中身住持忍者，謂身所遭苦，若外有心無心不愛之觸，所生身苦堪忍不計，此名身住持忍。外所生者，謂以食因緣故起怖瞋癡，及蚊虻蛇虎師子熊等二足四足多足，諸有心物無量因緣逼惱於身，或復來乞手足耳鼻頭目支節而割截之。於此惡事心無悶亂亦無動異，此名身住持忍。又暴風盛日寒熱雨雹擊觸因緣，諸無心物來逼惱時，遍身苦切而能安受，此亦名忍。又內身所起界動因緣故，風黃痰癊及起所生四百四病極為身苦，於逼惱時能忍不計，亦名身住持忍。於中心住持忍者，若有罵詈瞋嫌呵責毀謗挫辱欺誑等不愛語道來逼惱時，其心不動亦無濁亂，此名心住持忍。又八種世法所觸，謂得利失利、好名惡名、譏譽、苦樂中，心無高下不動如山，是名心住持忍。又斷順眠瞋故，無殺害心、無結恨心、無鬪諍心、無訴訟心，自護護他，於眾生中慈心相應，與悲共行起歡喜意恒作捨心，此等亦名心住持忍。於中法住持忍者，於內於外如實觀察故。外者，謂罵詈殺害等。罵詈者，聲字和合同時不散，以剎那故、字空故、聲如響故，不可說次第相應義，此中無有罵詈，但諸餘凡夫虛妄分別而生瞋怒。若字與聲自性義中知不可得，心則隨順不相違背，平等忍受，此名法住持忍。又於殺害者所當作是念：身非害者，身若無心則如草木壁影等故。心亦非害者，以心非色，無所觸礙故。於第一義中無殺害者。作是觀時，不見殺害，堪能忍之，此名法住持忍。內者，謂觀內法時，作如是念：色如聚沫從緣而起，無動作故、不自生故、空故、離我我所故。受如泡，想如陽焰，行如芭蕉，識如幻，從緣而起、無動作故、不自生故、剎那生滅故、空故、離我我所故。於中色非我、色非我所，如是受想行識，識非我識非我所，此等諸法從緣而生，若從緣生則自性無生，若自性無生則無能害者。如是觀時，若內若外諸法自性皆不可得，此名法住持忍。若於身心法中作自性觀時，即是順無生忍。此名略說羼提波羅蜜。如修多羅中具說。此中有聖者頌：</p>

<div class="lg regular"><div class='lg-row'>怨親及中人，　悲念常平等，</div>
<div class='lg-row'>瞋因尚無有，　何得瞋眾生？</div>
<div class='lg-row'>善修習常慈，　眾生同己體，</div>
<div class='lg-row'>平等無有二，　云何怒眾生？</div>
<div class='lg-row'>心常捨離瞋，　多生於愛喜，</div>
<div class='lg-row'>健者既無礙，　云何與世違？</div>
<div class='lg-row'>於諸眾生所，　常求作利祐，</div>
<div class='lg-row'>云何無瞋恚，　得加眾生惡？</div>
<div class='lg-row'>世間八法觸，　其心不動搖，</div>
<div class='lg-row'>譬如口吹山，　應知彼得忍。</div>
<div class='lg-row'>深心離諸垢，　礙事不能污，</div>
<div class='lg-row'>如泥泥虛空，　應知彼得忍。</div>
<div class='lg-row'>於身無所愛，　於命不亦貪，</div>
<div class='lg-row'>諸怨悉不能，　動其相續志。</div>
<div class='lg-row'>於非可愛聲，　安心猶如響，</div>
<div class='lg-row'>諸言亦如化，　忍心便在手。</div>
<div class='lg-row'>不於五眾中，　取我及命相，</div>
<div class='lg-row'>身亦非我所，　應知彼得忍。</div>
<div class='lg-row'>若不見於我，　及我所自性，</div>
<div class='lg-row'>便得無生忍，　佛子最安隱。</div>
</div>
<p class='juan'>菩提資糧論卷第一</p></div>
</div><!-- end of div[@id='body'] -->
</body></html>