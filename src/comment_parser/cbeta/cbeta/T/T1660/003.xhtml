<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提資糧論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu3' />菩提資糧論卷第三</p><p class="byline">聖者龍樹本　比丘自在釋</p><p class="byline">大隋南印度三藏達磨笈多譯</p>
<div class="lg regular"><div class='lg-row'>復有餘師意，　諸覺資糧者，</div>
<div class='lg-row'>實捨及寂智，　四處之所攝。</div>
</div><p>又一論師作是念：一切菩提資糧皆實處、捨處、寂處、智處所攝。實者不虛誑相，實即是戒，是故實為尸羅波羅蜜。捨即布施，是故捨處為陀那波羅蜜。寂者即心不濁，若心不濁，愛不愛事所不能動，是故寂處為羼提波羅蜜及禪那波羅蜜。智處還為般若波羅蜜。毘梨耶波羅蜜遍入諸處，以無精進則於諸處無所成就，是故毘梨耶波羅蜜成就諸事。是故一切資糧皆入四處。</p>
<p>問：如經說，以慈資糧得無礙心，以捨資糧得斷憎愛。於中慈悲有何差別？</p>
<p>答：</p>

<div class="lg regular"><div class='lg-row'>大悲徹骨髓，　為諸眾生依，</div>
<div class='lg-row'>如父於一子，　慈則遍一切。</div>
</div><p>若入生死嶮道，墮地獄、畜生、餓鬼諸趣，在惡邪見網，覆愚癡稠林，行邪徑非道，猶如盲闇，非出離中見為出離，為老病死憂悲苦惱諸賊執持，入魔意稠林。去佛意遠者，菩薩大悲，穿於自身皮肉及筋徹至骨髓，為諸眾生而作依處，令此眾生得度如是生死曠野險難惡路，置於一切智城無畏之宮。譬如長者唯一福子而遭病苦，愛徹皮肉入於骨髓，但念何時得其病愈。悲亦如是，唯於苦眾生中起，慈者遍於一切眾生中起。又復慈故於諸眾生得無礙心，悲故於生死中無有疲厭。又慈於善人中生，悲於不善人中生。又菩薩慈增長故不著己樂則生大慈，悲增長故捨諸支節及命則生大悲。</p>

<div class="lg regular"><div class='lg-row'>若念佛功德，　及聞佛神變，</div>
<div class='lg-row'>愛喜而受淨，　此名為大喜。</div>
</div><p>若念佛功德者，於中何者是佛功德？謂諸佛世尊無量百千俱致劫中聚集善根故、不護身口意業故、五種應知中斷疑故、四種答難中無失故、三十七助菩提法教授故、十二分緣生中因緣覺故、教九教故、四種住持具足故、得四無量故、滿足六波羅蜜故、說菩薩十地故、出世五眾成滿故、四無畏十力十八不共佛法具足故、無邊境界故、自心自在轉故、無厭足法故、得如金剛三摩地故、不虛說法故、無能壞法故、世間導師故、無能見頂故、無與等故、無能勝故、不可思法故、得大慈大悲大喜大捨故、百福相故、無量善根故、無邊功德故、無量功德故、無數功德故、不可分別功德故、希有功德故、不共功德故。如是等名念佛諸功德。</p>
<p>化諸眾生故，起神通變現，隨所應度眾生、隨眾生身、隨其形量長短寬狹、隨其色類種種差殊、隨其音聲清淨分別，諸佛世尊以種種希有神通，如其所行、如其信欲，以彼彼方便差別神變而教化之。聞此事已愛喜受淨，名為大喜。於中心勇名愛，愛心遍身名喜，喜心覺樂名受，於受樂時念正覺者大神通德，其心不濁名淨。彼心淨時喜意充滿，名為大喜。彼登少分乘者雖亦有喜，以不共故得大喜名。</p>
<p>問：菩薩應捨眾生、為不應捨？</p>
<p>答：</p>

<div class="lg regular"><div class='lg-row'>菩薩於眾生，　不應得捨棄；</div>
<div class='lg-row'>當隨力所堪，　一切時攝受。</div>
</div><p>菩薩摩訶薩常念利樂諸眾生等，若為貪瞋癡所惱，登於慳悋、破戒、恚恨、懈怠、亂心、惡智之道，入於異路，此等眾生所不應捨，於一切時說施戒修，隨力所能應當攝受，不應捨棄。</p>

<div class="lg regular"><div class='lg-row'>菩薩從初時，　應隨堪能力，</div>
<div class='lg-row'>方便化眾生，　令入於大乘。</div>
</div><p>此登大乘菩薩於眾生中，隨所堪能從初應作，如前方便波羅蜜中所說方便，應當精勤以諸方便教化眾生置此大乘。</p>
<p>問：何故菩薩但以大乘教化眾生，不以聲聞獨覺乘也？</p>
<p>答：</p>

<div class="lg regular"><div class='lg-row'>化恒沙眾生，　令得羅漢果；</div>
<div class='lg-row'>化一入大乘，　此福德為上。</div>
</div><p>若教化恒河沙等眾生得阿羅漢果，此大乘福勝過彼聲聞等乘教化福，以種子無盡故。此所有種子，能為餘眾生等作菩提心方便。亦以出生聲聞獨覺故，此福勝彼。此福勝者，大乘於聲聞獨覺乘為上故。又菩提心有無量無數福德故。又由大乘，三寶種不斷故。是故欲求大福，應以大乘教化眾生，不以餘乘。</p>
<p>問：諸摩訶薩豈唯以大乘教化眾生，不以聲聞獨覺乘耶？</p>
<p>答：</p>

<div class="lg regular"><div class='lg-row'>教以聲聞乘，　及獨覺乘者，</div>
<div class='lg-row'>以彼少力故，　不堪大乘化。</div>
</div><p>若中下意眾生，捨利他事闕於大悲，不堪以大乘化者，乃以聲聞獨覺乘而化度之。</p>
<p>問：若有眾生不可以三乘化者，於彼應捨、為不捨也？</p>
<p>答：</p>

<div class="lg regular"><div class='lg-row'>聲聞獨覺乘，　及以大乘中，</div>
<div class='lg-row'>不堪受化者，　應置於福處。</div>
</div><p>若有眾生喜樂生死、憎惡解脫，不堪以聲聞獨覺及大乘化者，應當教化置於梵乘四梵行中。若復不堪梵乘化者，應當教化置於天乘十善業道及施等福事中，不應捨棄。</p>
<p>問：若有眾生喜樂世樂，於三福事無力能行，於彼人所當何所作？</p>
<p>答：</p>

<div class="lg regular"><div class='lg-row'>若人不堪受，　天及解脫化，</div>
<div class='lg-row'>便以現世利，　如力應當攝。</div>
</div><p>若有眾生專求欲樂不觀他世，趣向地獄餓鬼畜生，不可教化令生天解脫者，亦當愍彼智如小兒，如其所應現世攝受，隨己力能以施等攝之，愍而不捨。</p>
<p>問：若菩薩於此似小兒相諸眾生所，無有方便可得攝化，當於彼人應何所作？</p>
<p>答：</p>

<div class="lg regular"><div class='lg-row'>菩薩於眾生，　無緣能教化，</div>
<div class='lg-row'>當起大慈悲，　不應便棄捨。</div>
</div><p>若菩薩於喜樂罪惡可愍眾生中，無有方便能行攝化，菩薩於彼當起子想興大慈悲，無有道理而得捨棄。</p>
<p>問：已說於眾生中應須攝受，未知攝受方便云何？</p>
<p>答：</p>

<div class="lg regular"><div class='lg-row'>施攝及說法，　復聽聞說法，</div>
<div class='lg-row'>亦行利他事，　此為攝方便。</div>
</div><p>諸菩薩為攝受眾生故，或以布施為攝方便，或受他所施；或為他說法，或聽他說法；或行利他，或以愛語，或以同事；或說諸明處，或教以工巧，或示現作業，或令病者得愈，或救拔險難。如是等名為攝受眾生方便。當以此諸方便攝受眾生，不應棄捨。</p>
<p>問：以如是等攝受方便攝眾生已，成就何利？</p>
<p>答：</p>

<div class="lg regular"><div class='lg-row'>所作益眾生，　不倦不放逸，</div>
<div class='lg-row'>起願為菩提，　利世即自利。</div>
</div><p>此中菩薩作願利益世間者，發如是意：凡利世間事，我皆應作。立此誓已，於諸眾生所作事中，不應疲倦、不應放逸。又當作念：若利世間即是自利。是故菩薩於利樂眾生因緣，不應棄捨。</p>
<p>問：已說菩薩常應利樂眾生、不應行捨，於諸法中為捨不捨？</p>
<p>答：</p>

<div class="lg regular"><div class='lg-row'>入甚深法界，　滅離於分別，</div>
<div class='lg-row'>悉無有功用，　諸處自然捨。</div>
</div><p>法界者，即是緣生，是故先說：如來若出不出，此法界法性常住，所謂緣生。又如先說：阿難陀！緣生甚深，證亦甚深。是故入此甚深法界菩薩，滅一切有無等二邊，攝取方便智已，即斷諸動念戲論分別、離諸取相，諸心意識行處皆不復行，乃至行佛行、菩提行、菩薩行、涅槃處皆亦不行，則於諸法無復功用，於諸法中得寂靜復寂靜心、無分別心，是名第一義捨。此即菩薩無分別也。已說出世間捨，我今當說世間捨。</p>

<div class="lg regular"><div class='lg-row'>利名讚樂等，　四處皆不著，</div>
<div class='lg-row'>反上亦無礙，　此等名為捨。</div>
</div><p>於利養名聞讚歎安樂等中無所繫著，與此相反無利無名毀苦等中亦不退礙，捨離愛憎處中而住無復分別，此名第二說世間捨。</p>
<p>問：若菩薩於諸法中作第一義捨者，為菩提故如然頭衣，如是勤行云何可得？</p>
<p>答：</p>

<div class="lg regular"><div class='lg-row'>菩薩為菩提，　乃至未不退，</div>
<div class='lg-row'>譬如燃頭衣，　應作是勤行。</div>
</div><p>雖於諸法應如是捨，而菩薩決定修行如然頭衣，乃至未得不退轉菩提菩薩為菩提故應當勤行。於中菩薩有五種不退菩提因緣應知。何者為五？如《華聚》等經中說，若聞具足大願諸菩薩及佛世尊名號故，若願生彼佛世尊國土故，是為二種因緣。受持及說般若波羅蜜等深經故，是為第三因緣。修習現前住等三摩提及隨喜得者故，是為第四因緣。此四因緣說未得忍菩薩不退轉。若此菩薩住菩薩不動地已得無生忍，說為究竟決定不退轉。</p>
<p>問：若此四種因緣中，隨以一因緣菩薩得不退轉者，先說如然頭衣應當勤行，彼云何成？</p>
<p>答：</p>

<div class="lg regular"><div class='lg-row'>然彼諸菩薩，　為求菩提時，</div>
<div class='lg-row'>精進不應息，　以荷重擔故。</div>
</div><p>雖復四因緣中隨一因緣菩薩皆得不退，而精進不應休息，由先作是言：我當令諸眾生皆得涅槃。以荷如是重擔故，於其中間精進不息。</p>
<p>問：何故於其中間精進不得休息？</p>
<p>答：</p>

<div class="lg regular"><div class='lg-row'>未生大悲忍，　雖得不退轉，</div>
<div class='lg-row'>菩薩猶有死，　以起放逸故。</div>
</div><p>於四因緣中隨何因緣得不退轉菩薩，彼未生大悲乃至未得無生忍，中間受業力死生者，由入放逸故。是以菩薩應當勤行如然頭衣，為得無生忍故，於其中間精進不息。</p>
<p>問：菩薩復有何死？</p>
<p>答：</p>

<div class="lg regular"><div class='lg-row'>聲聞獨覺地，　若入便為死，</div>
<div class='lg-row'>以斷於菩薩，　諸所解知根。</div>
</div><p>如前所說四種因緣，隨何因緣得不退轉。此菩薩未有大悲未得忍，未過聲聞獨覺地，或以惡友力怖生死苦故、或受生中間故、或劫壞時間瞋嫌菩薩毀謗正法故，失菩提心，起聲聞獨覺地心已，或於聲聞解脫若獨覺解脫作證，彼斷菩薩根，所謂大悲。是以諸菩薩及佛世尊，名為說解知死。</p>
<p>問：此應思量，菩薩為畏住泥犁、為畏墮聲聞獨覺地？</p>
<p>答：</p>

<div class="lg regular"><div class='lg-row'>假使墮泥犁，　菩薩不生怖；</div>
<div class='lg-row'>聲聞獨覺地，　便為大恐怖。</div>
</div><p>菩薩設住泥犁，與無數百千苦俱，不比墮聲聞獨覺地怖畏。</p>
<p>問：何故如此？</p>
<p>答：</p>

<div class="lg regular"><div class='lg-row'>非墮泥犁中，　畢竟障菩提；</div>
<div class='lg-row'>聲聞獨覺地，　則為畢竟障。</div>
</div><p>設入泥犁，於正覺道不能作畢竟障礙。住泥犁時，乃至惡業盡邊，於菩提道暫為障礙。菩薩若墮聲聞獨覺地，則畢竟不生故，聲聞獨覺地於正覺道乃為障礙。由是義故，菩薩入於泥犁，不比墮聲聞獨覺地怖畏。</p>
<p>問：其怖如何？</p>
<p>答：</p>

<div class="lg regular"><div class='lg-row'>如說愛壽人，　怖畏於斬首，</div>
<div class='lg-row'>聲聞獨覺地，　應作如是怖。</div>
</div><p>經中佛世尊作如是說：如愛壽人，怖畏斬首。菩薩欲求無上菩提，怖畏聲聞獨覺地亦應如此。是故菩薩雖入泥犁，不比墮聲聞獨覺地怖畏。</p>
<p>問：已說未得無生忍諸菩薩障礙法。此菩薩云何得無生忍？</p>
<p>答：</p>

<div class="lg regular"><div class='lg-row'>不生亦不滅，　非不生不滅，</div>
<div class='lg-row'>非俱不俱說，　空不空亦爾。</div>
</div><p>此中菩薩觀緣生時作是念：有緣生法但施設，如無生中有生，是故生者自體不成，自體不成故生則非有。如生自體非有，彼滅為二，二俱無體。如生滅，彼不生不滅為二，亦二俱無體。彼生滅二種中，生不生、滅不滅亦不有，互相違故。空亦如是。如有者無自體故，彼不空及空不空亦爾。</p>
<p>問：若作是念，以緣生故諸法無自體者，何故復作是念，亦無有緣生法？</p>
<p>答：</p>

<div class="lg regular"><div class='lg-row'>隨何所有法，　於中觀不動，</div>
<div class='lg-row'>彼是無生忍，　斷諸分別故。</div>
</div><p>如是菩薩如實觀緣生時，得離諸法自體見。離自體見故，即斷取法自體。得斷法自體時作是念：非無內外法，而無法自體。雖有緣生法，但如葦束幻夢。若法從緣生，彼自體不生。作是觀已，若沙門若波羅門所不能動，而不取證。彼以樂觀無生法、斷諸分別故，說名無生忍。此菩薩即住菩薩不動地。偈言：</p>

<div class="lg regular"><div class='lg-row'>既獲此忍已，　即時得授記：</div>
<div class='lg-row'>汝必當作佛。　便得不退轉。</div>
</div><p>得此無生忍故，即於得時非前非後，諸佛現前授記作佛：汝於來世，於爾所時，某世界、某劫中，當為某如來、應、正遍知。此名菩薩不退轉。</p>
<p>問：從住初地乃至七地諸菩薩，皆決定向三菩提，何故不說為不退轉，唯說住不動地菩薩為不退轉？</p>
<p>答：</p>

<div class="lg regular"><div class='lg-row'>已住不動諸菩薩，　得於法爾不退智，</div>
<div class='lg-row'>彼智二乘不能轉，　是故獨得不退名。</div>
</div><p>此謂所有信等出世間善根，諸聲聞獨覺乃至住第七地菩薩，不能障礙令其退轉，故名不退轉；非餘十種菩薩為三菩提於諸法中不退轉也。已說不退轉因緣，此中又得殊勝授記。大乘中說四種授記，謂未發菩提心授記、共發菩提心授記、隱覆授記、現前授記，是為四種授記。於中未發菩提心授記者，其人利根具增上信，諸佛世尊以無礙佛眼觀已而為授記。共發菩提心授記者，成熟善根種菩提種先已修習，其根猛利得增上行，但欲解脫諸眾生故，即發心時入不退轉，無墮落法離八不閑<span class='note-inline'>(謂八難也)</span>。此人或聞自授記，於六波羅蜜不發精進；如其不聞，更發精進。為令不聞，欲使他人聞其授記，斷疑心故，佛以威神隱覆授記。若菩薩成熟出世五根，得無生忍，住菩薩不動地，彼即現前授記。是為四種授記。彼得無生忍菩薩已決定故，諸佛世尊現前授記。又別有密意授記，以為第五，如《法華經》說：</p>

<div class="lg regular"><div class='lg-row'>我等皆隨喜，　大仙密意語，</div>
<div class='lg-row'>如授記聖者，　無畏舍利弗。</div>
<div class='lg-row'>我等亦當得，　成佛世無上，</div>
<div class='lg-row'>復以密意語，　說無上正覺。</div>
</div><p>以何義故說此別語授記？有論師說：為令未入決定聲聞乘者發菩提心故。又已發菩提心初業菩薩等畏流轉苦，欲於聲聞涅槃取滅度者，為令牢固菩提心故。又有異佛土菩薩於此聚集，授記時到，以相似名為彼授記故。諸師如是分別別語授記，於中實義，唯佛世尊乃能知之。</p>

<div class="lg regular"><div class='lg-row'>菩薩乃至得，　諸佛現前住，</div>
<div class='lg-row'>牢固三摩提，　不應起放逸。</div>
</div><p>諸佛現前三摩提得已而住者，謂現在諸佛現其前住三摩提也。三摩提者，平等住故。菩薩乃至未得此三摩提，其間不應放逸。以未得三摩提，菩薩猶墮惡趣，未離不閑故。是故為得此三摩提，不應放逸；若得三摩提，彼諸怖畏皆得解脫。此三摩提有三種，謂色攀緣、法攀緣、無攀緣。於中若攀緣如來形色相好莊嚴身而念佛者，是色攀緣三摩提。若復攀緣十名號、身十力無畏不共佛法等無量色類佛之功德而念佛者，是法攀緣三摩提。若復不攀緣色、不攀緣法，亦不作意念佛，亦無所得，遠離諸相空三摩提，此名無攀緣三摩提。於中初發心菩薩得色攀緣三摩提，已入行者法攀緣，得無生忍者無攀緣。此等名得決定，自在故。</p>

<div class="lg regular"><div class='lg-row'>諸佛現前住，　牢固三摩提，</div>
<div class='lg-row'>此為菩薩父，　大悲忍為母。</div>
</div><p>此所說三種現在佛現前住三摩提，攝諸菩薩功德及諸佛功德故，說名諸菩薩父。大悲者，於生死流轉中不生疲倦故，又於聲聞獨覺地險岸護令不<span class='corr'>墮</span>故，說名為母。忍者，得忍菩薩於諸流轉苦及諸惡眾生中，不厭流轉、不捨眾生及菩提。以不生厭，是故此忍又為諸菩薩母。更有別偈說：</p>

<div class="lg regular"><div class='lg-row'>智度以為母，　方便為父者，</div>
<div class='lg-row'>以生及持故，　說菩薩父母。</div>
</div><p>以般若波羅蜜生諸菩薩法故，佛說般若波羅蜜為菩薩母。諸菩薩法從般若波羅蜜生已，為巧方便所持，不令趣向聲聞獨覺地險岸。以是持菩提故，說巧方便為菩薩父。</p>
<p>問：菩薩以幾許福能得菩提？</p>
<p>答：</p>

<div class="lg regular"><div class='lg-row'>少少積聚福，　不能得菩提；</div>
<div class='lg-row'>百須彌量福，　聚勝乃能得。</div>
</div><p>菩提者，謂一切智智。彼智與無應知等，應知與虛空等。虛空無邊故應知亦無邊，以有邊福不能得無邊智，是故少少積聚福不能得菩提。云何得？百須彌量福聚集乃能得。</p>

<p class='juan'>菩提資糧論卷第三</p></div>
</div><!-- end of div[@id='body'] -->
</body></html>