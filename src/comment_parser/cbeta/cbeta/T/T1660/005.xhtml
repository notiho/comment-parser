<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提資糧論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />菩提資糧論卷第五</p><p class="byline">聖者龍樹本　比丘自在釋</p><p class="byline">大隋南印度三藏達磨笈多譯</p><p>問：得力菩薩於眾生中，云何應修行？</p>
<p>答：</p>

<div class="lg regular"><div class='lg-row'>諸論及工巧，　明術種種業，</div>
<div class='lg-row'>利益世間故，　出生建立之。</div>
</div><p>於中書印算數、鑛論醫論、能滅鬼持被毒論等，出生村城園苑河泉陂池花果藥林論等，顯示金銀真珠鞞琉璃貝石<span class='note-inline'>(石白如貝)</span>珊瑚寶性論等，記說日月星曜地動夢相論等，相諸身分支節論等，如是等無量諸論，能與世間為利樂者，劫轉壞時悉皆滅沒，劫轉生時還於人間出生建立。如木鐵瓦銅作等工巧非一，能滅鬼持顛狂被毒、霍亂不消食諸逼惱等種種明術，雕畫繡織作等種種事業，能與世間為利樂者，皆亦出生及令建立。</p>

<div class="lg regular"><div class='lg-row'>隨可化眾生，　界趣及生中，</div>
<div class='lg-row'>如念即往彼，　願力故受生。</div>
</div><p>諸摩訶薩隨何世界，若天人等趣、若婆羅門剎帝利鞞舍等生，於彼彼處若有可化眾生，為起無量思念，欲化彼等眾生故。隨彼色類長短寬狹音聲果報，得令眾生受化之事即應作願，起彼色類長短寬狹音聲果報，令彼眾生速受化故。</p>

<div class="lg regular"><div class='lg-row'>於種種惡事，　及諂幻眾生，</div>
<div class='lg-row'>應用牢鎧鉀，　勿厭亦勿憚。</div>
</div><p>若以罵詈恐動嫌恨鞭打繫閉訶責如是等惡事加我，及諸眾生無量諂幻知不可化，以彼等故不應自緩鎧鉀，亦勿厭流轉，勿憚求菩提。又應發如是心：我不為無諂無幻眾生而著鎧鉀，我正為彼等眾生著此鎧鉀。我當作如是事發起精進，為令彼等眾生速得建立無諂無幻故。應當如是自牢鎧鉀。</p>
<p>問：已說得力菩薩修行。云何未得力菩薩修行？</p>
<p>答：</p>

<div class="lg regular"><div class='lg-row'>具足勝淨意，　不諂亦不幻，</div>
<div class='lg-row'>發露諸罪惡，　覆藏眾善事。</div>
</div><p>具足勝淨意者，謂增上意，又是善增也。意者心也，即彼心具足，名具足勝淨意。不諂亦不幻者，諂謂別心。別心者，不質直也。又諂者名為曲心，幻者謂誑也。若心不曲不誑，彼是不諂不幻。發露諸罪惡者，若有罪惡顯說發露，彼名發露諸罪惡。覆藏眾善事者，若有善業竟大覆藏，彼名覆藏眾善事。若菩薩欲疾得菩提，應當具足淨意、不諂不幻、發露罪惡、覆藏善事。是故世尊說云：諂非菩提，幻非菩提。</p>

<div class="lg regular"><div class='lg-row'>清淨身口業，　亦清淨意業，</div>
<div class='lg-row'>修諸戒學句，　勿令有缺減。</div>
</div><p>此諸菩薩欲與修念相應故，先當清淨身口意業。於中殺生、不與取、非淨行等三種身惡行應當清淨，與此相違三種身善行應當受之。妄語、破壞語、麁惡語、雜戲語等四種口惡行應當清淨，與此相違四種口善行應當受之。貪、瞋、邪見等三種意惡行應當清淨，與此相違三種意善行應當受之。諸波羅帝摹叉學句，亦當受而隨轉。於彼學句，無有知而故破。若缺漏戒者，於修念中心則不定。</p>

<div class="lg regular"><div class='lg-row'>安住於正念，　攝緣獨靜思，</div>
<div class='lg-row'>用念為護己，　心得無障心。</div>
</div><p>如是於戒正清淨已，斷除五蓋，於空閑淨潔離眾之處，少聲少喧少蚊虻蛇虎賊等，不甚寒熱，不置臥床，若立若經行若結加坐，或於鼻端或於額分，迴念安住隨於一緣善攝作已。若於境界有躁動心，則用念為守門。如是置守護已，遠離障礙賊心，獨在一處無散亂意而修習思惟。</p>

<div class="lg regular"><div class='lg-row'>若起分別時，　當覺善不善；</div>
<div class='lg-row'>應捨諸不善，　多修諸善分。</div>
</div><p>於思惟時若起分別，即於起時覺此分別，若是不善即應捨離勿令復增，若是善分唯當數數多作。不應散亂，如室中燈不閉風道。</p>

<div class="lg regular"><div class='lg-row'>緣境心若散，　應當專念知，</div>
<div class='lg-row'>還於彼境中，　隨動即令住。</div>
</div><p>於中修定比丘心思惟時專意莫亂。若心離境即應覺知，乃至不令離境遠去，還攝其心安住境中。如繩繫猿猴繫著於柱，唯得繞柱不能餘去。如是應以念繩繫心猿猴繫著境柱，唯得數數繞於境柱，不能餘去。</p>

<div class="lg regular"><div class='lg-row'>不應緩惡取，　而修於精進，</div>
<div class='lg-row'>以不能持定，　是故應常修。</div>
</div><p>緩者謂離策勤，惡取者謂非善取<span class='note-inline'>(謂太急也)</span>。若欲成就三摩提者，不應緩作及惡取精進。以緩作及惡取精進不能持三摩提，是故修定行者應常正修。</p>

<div class="lg regular"><div class='lg-row'>若登聲聞乘，　及以獨覺乘，</div>
<div class='lg-row'>唯為自利行，　不捨牢精進。</div>
</div><p>若欲登聲聞乘及獨覺乘，唯為自利故、自涅槃故，尚於晝夜不捨牢固精進策勤修行。</p>

<div class="lg regular"><div class='lg-row'>何況大丈夫，　自度亦度人，</div>
<div class='lg-row'>而當不發起，　俱致千倍進。</div>
</div><p>然此菩薩應於流轉河中度諸眾生亦應自度，何得不發起過彼聲聞獨覺乘人俱致百千倍精進也？如自度流轉之河，度他亦如是。</p>

<div class="lg regular"><div class='lg-row'>半時或別行，　一時行餘道，</div>
<div class='lg-row'>修定不應爾，　應緣一境界。</div>
</div><p>今此一日不應半時修習別定、餘時之中復行異道，唯於一定應善緣境，心隨一境勿向餘處。</p>

<div class="lg regular"><div class='lg-row'>於身莫有貪，　於命亦勿惜，</div>
<div class='lg-row'>縱令護此身，　終是爛壞法。</div>
</div><p>應當生如是心：我此身中，唯有薄皮厚皮肉血筋骨髓等，終歸乾枯；我此壽命亦當終盡。彼丈夫精進、丈夫勢力、丈夫健行，我亦應得。若其未得，我於精進不應賒緩。雖復百歲護此爛身，必定當是破壞之法。</p>

<div class="lg regular"><div class='lg-row'>利養恭敬名，　一向勿貪著，</div>
<div class='lg-row'>當如然頭衣，　勤行成所願。</div>
</div><p>今此若在曠野宿住之時，勿貪身命於中遊行，若有利養恭敬名聞起時不應貪著，為自願成就故應速勤行，如然頭衣。</p>

<div class="lg regular"><div class='lg-row'>決即起勝利，　不可待明日，</div>
<div class='lg-row'>明日太賒遠，　何緣保瞬命？</div>
</div><p>彼於如然頭衣勤行之時，明日賒遠莫待明日。若於我身有勝利者，決即發起。應當生如是心：何緣能保開眼合眼時命？我今即起勝利，明日太遠，莫待明日。</p>

<div class="lg regular"><div class='lg-row'>安住於正命，　如食愛子肉，</div>
<div class='lg-row'>於所食噉中，　勿愛亦勿嫌。</div>
</div><p>如是定行比丘，若村、若僧坊中，隨有如法無所譏嫌乞得食已，勿起貪心愛著亦勿嫌之，應當安住正念，如食所愛子肉，但為身住不壞存於壽命，攝護淨行故。猶如昔云：夫妻行曠野時共食子肉。</p>

<div class="lg regular"><div class='lg-row'>出家為何義？　我所作竟未，</div>
<div class='lg-row'>今思為作不？　如十法經說。</div>
</div><p>應當如是觀察：我為何義故而行出家？為畏不活耶？為求沙門耶？若為求沙門者，應作是念：我於沙門之事，為已作、為未作、為今正作？如其未作及正作者，為成就因緣故，應當精勤，我離家類則名非類。應數思念：我之活命繫在於他，我亦應作別異儀式。我自於戒得無嫌不？有智同淨行者於我戒所復無嫌不？我已與諸恩愛其相別異、不與共俱，我屬於業、業之所生、受用於業，業是所親、依業而行。我所作業若善若惡，我當自受。我於晝夜云何而過？我喜樂空寂不？我有上人法不？能得聖人勝知見不？若當後時，同淨行者問我之時，說之不慚。應數思念此等十法，所謂定行比丘應數思念。</p>

<div class="lg regular"><div class='lg-row'>觀有為無常，　若無我我所，</div>
<div class='lg-row'>所有諸魔業，　應覺而捨離。</div>
</div><p>有為謂因緣和合生，以因緣和合生故彼無我所，以有為故彼是無常。若是無常，彼為他所逼迫故苦。若苦，彼不自在轉故無我。於有為法應如是觀。所有諸魔業應覺而捨離者，或於菩提心六度相應經中作不欲樂因緣、散亂因緣、賒緩因緣、障礙因緣，若從自起、若從他起，皆應覺知。於此諸惡魔業，皆覺知已離之，莫令彼自在行。</p>

<div class="lg regular"><div class='lg-row'>根力與覺分、　神足正斷道，</div>
<div class='lg-row'>及以四念處，　為修發精勤。</div>
</div><p>信、精進、念、定、慧，是為五根。信、精進、念、定、慧，是為五力。念、擇法、精進、喜、猗、定、捨，是為七覺分。欲定、精進定、心定、思惟定，是為四神足。未生惡不善法為令不生、已生惡不善法為令其斷、未生善法為令其生、已生善法為令其住，生欲發勤攝心起願，是為四正斷。正見、正分別、正語、正業、正命、正發行、正念、正定，是為八分聖道。身、受、心、法，是為四念處。此等三十七助菩提法，為修習故發起精勤。</p>

<div class="lg regular"><div class='lg-row'>心與利樂善，　作傳傳生處，</div>
<div class='lg-row'>及諸惡濁根，　彼當善觀察。</div>
</div><p>心若調伏守護禁繫，則與諸利益安樂善事作傳傳生因。若不調伏、不守護、不修習、不禁繫，則與諸無利惡濁為根。知已，於彼應極觀察，生住異相故、內外兩間不住故、過去未來現在世不俱故、無處來故、無處去故、剎那羅婆牟呼利多時中不住故、猶如幻故，為修習故應當觀察。</p>

<div class="lg regular"><div class='lg-row'>我於善法中，　日日何增長？</div>
<div class='lg-row'>復有何損減？　彼應極觀察。</div>
</div><p>若佛世尊所說，施等善法能出生菩提者，我於彼諸善法有何增長？有何損減？常應如是專精觀察，日日之中起而復起。</p>

<div class="lg regular"><div class='lg-row'>見他得增長，　利養恭敬名，</div>
<div class='lg-row'>微小慳嫉心，　皆所不應作。</div>
</div><p>若見餘同淨行者，或沙門、或婆羅門，增長利養恭敬名聞之時，亦不應生微小慳嫉。復應思量生如是心：我亦喜得眾生利養衣服飲食臥床病緣藥等眾具，我亦喜得在家出家之所恭敬，我亦喜得具足可讚之法。</p>

<div class="lg regular"><div class='lg-row'>不<span class='corr'>羨</span>諸境界，　行癡盲瘂聾，</div>
<div class='lg-row'>時復師子吼，　怖諸外道鹿。</div>
</div><p>若見他人增長利養恭敬名聞之時，於色等境界中不應稀<span class='corr'>羨</span>，於愛不愛色聲香味中雖非癡盲瘂聾而作癡盲瘂聾之行。若有力能莫常瘂住，應以正法遣惑破繫。時到，為怖外道鹿故及住持正教故，復當震師子吼。我已解釋修心。今當解釋修相，所謂：</p>

<div class="lg regular"><div class='lg-row'>奉迎及將送，　應敬所尊重，</div>
<div class='lg-row'>於諸法事中，　隨順而佐助。</div>
</div><p>於所尊重奉迎將送、於聽法時花鬘供養、修理支提等法事中恭敬作故，當得手足輪相，彼又是大眷屬先相。</p>

<div class="lg regular"><div class='lg-row'>救脫被殺者，　自然增不減，</div>
<div class='lg-row'>善修明巧業，　自學亦教他。</div>
</div><p>有被殺者救令解脫，護命因緣離於殺生，受此等業長夜習近故，當得長指相、足跟平正相、身直相，彼是長壽先相。自所受善法，受已增長不令損減故，當得足趺高如貝相、毛上向相，彼二是法無減先相。善修明論工巧等業，自學及教他故，當得伊尼<span class='corr'>[跳-兆+專]</span>相，彼是速攝先相。</p>

<div class="lg regular"><div class='lg-row'>於諸勝善法，　牢固而受之，</div>
<div class='lg-row'>修行四攝事，　施衣及飲食。</div>
</div><p>於諸最勝善法牢固受之，習近多作故，當得善安立足相，彼是能作事業先相。修行四攝布施愛語利行同事，常習近故，當得手足網相，彼亦是速攝先相。以妙飲食衣服布施，常習近故，當得柔軟手足相、七處高相，彼二是得上妙飲食甜味及衣服等先相。</p>

<div class="lg regular"><div class='lg-row'>不違乞求者，　和合諸親慼，</div>
<div class='lg-row'>眷屬不乖離，　施宅及財物。</div>
</div><p>隨所有物，若來求者即施，不違逆故，當得臂髀傭圓相，彼是自在調伏先相。和合親眷朋友共住，不令各各乖異，若乖異者亦使和合故，當得陰密藏相，彼是多子先相。布施舍宅財物，及施上妙床敷衣服堂殿宮等故，當得金色相、細滑薄皮相，彼二是得上妙床敷衣服堂殿宮等先相。</p>

<div class="lg regular"><div class='lg-row'>父母及親友，　隨所應安置，</div>
<div class='lg-row'>所應安置處，　無上自在主。</div>
</div><p>憂波弟邪夜<span class='note-inline'>(隋云近誦，舊云和上者略而訛)</span>、阿遮利夜<span class='note-inline'>(隋云正行，舊云阿闍梨者亦訛)</span>、父母兄弟等，所尊重者，隨所應處安置，為無上自在主故，當得一孔一毛相、白毫印面相，彼二是平等先相。</p>

<div class="lg regular"><div class='lg-row'>雖復是奴僕，　善說亦受取，</div>
<div class='lg-row'>應生最尊重，　施藥愈諸病。</div>
</div><p>施藥愈諸病者，於病人所施藥、給侍、將息、飲食。以給侍將息，病即能起故，當得髆間平滿相、味中上味相，彼二是少病先相。</p>

<div class="lg regular"><div class='lg-row'>前行善業首，　細滑美妙言，</div>
<div class='lg-row'>善為正意語，　前後無不供。</div>
</div><p>前行善業首者，園林會堂、義井花池、飲食花鬘，於難行處起橋，及造僧坊遊處等中，勸勵他人自為前導，所施過他故，當得尼瞿嚧陀普圓身相、頂髻相，彼二是勝主先相。細滑美妙言者，長夜真實細滑語故，當得廣長舌相、梵音相，彼二是得五分五分語道具足音先相。五分五分語道具足音者，一者可知、二者易解、三者樂聞、四者不逆、五者深、六者寬遠、七者無嫌、八者悅耳、九者辯正、十者不雜<span class='note-inline'>(二種五分故有十也)</span>。善為正意語者，長夜實語、正意語故，當得師子牙相，彼是愛語先相。前後無不供者，他人雖有前後，然皆供養、無不供養，以如法威儀平等威儀故，當得齊平齒相、細滑齒相，彼二是善淨眷屬先相。</p>

<div class="lg regular"><div class='lg-row'>不壞他眷屬，　慈眼觀眾生，</div>
<div class='lg-row'>亦不以嫌心，　皆如善親友。</div>
</div><p>於諸眾生作懷抱慰喻攝受之心，以不貪不瞋不癡眼觀故，當得青眼相、牛王眼睫相，彼二是愛眼觀先相。</p>
<p>我已解釋三十二大丈夫相出生之業，別有種種菩薩之行，今當解釋。</p>

<div class="lg regular"><div class='lg-row'>應當如所言，　即隨如是作，</div>
<div class='lg-row'>如言若即作，　他人則生信。</div>
</div><p>應當如言即如是作。若如所言即如是作，他則生信，隨有言教即當信受。</p>

<div class="lg regular"><div class='lg-row'>應當擁護法，　覺察放逸者，</div>
<div class='lg-row'>及作金寶網，　羅覆於支提。</div>
</div><p>於此法中應自擁護，若有背法放逸眾生，於彼亦應方便覺察令其向法。及於如來支提之所，應以種種寶網羅覆，為令相好滿足故。</p>

<div class="lg regular"><div class='lg-row'>有欲求婇女，　莊嚴以施之，</div>
<div class='lg-row'>亦與說佛德，　及施雜光瓔。</div>
</div><p>若有求婇女者，即便莊嚴婇女而以布施。此諸婇女普皆端正，以此布施，為令自意所求愛事皆滿足故。又以無量異種說佛功德之法，應在集會之處高出，美妙悅意之聲而為演說，為得諸聲分清淨故。又以種種光明照曜瓔珞之具，悅彼心眼而以布施，為得諸隨形好滿足故。</p>

<div class="lg regular"><div class='lg-row'>造作佛形像，　端坐勝蓮花，</div>
<div class='lg-row'>及於六法中，　修習同喜樂。</div>
</div><p>以金銀真珠貝石等造作佛像，坐勝蓮花，為得化生及為得佛身故。六種同喜法者，於彼同梵行中，慈身業口業意業、不分受用物、戒具足、見具足。此等六種同喜法中應數習近，為得徒眾，不被諸外論眾所壞故。</p>

<div class="lg regular"><div class='lg-row'>可供無不供，　為命亦不謗，</div>
<div class='lg-row'>佛之所說法，　及以說法人。</div>
</div><p>可供無不供者，於中應可供養，所謂和上、阿闍梨、父母兄等。無不供養者，無不敬畏，雖為活命，終不謗法及此說佛法人。亦不應謗、不應輕欺，為護自善助故。</p>

<div class="lg regular"><div class='lg-row'>金寶散教師，　及教師支提，</div>
<div class='lg-row'>若有忘所誦，　與念令不失。</div>
</div><p>應以金銀散於教師，亦應以摩尼金寶散教師寶支提。菩薩有三摩提，名現在佛對面。住此等三摩提，於生生中現前修習，為得聞持故。若有眾生忘失所誦，引世利樂經書於彼眾生與作憶念，為不忘失菩提心故，及為得憶念現知故。</p>

<div class="lg regular"><div class='lg-row'>未思所作已，　勿躁勿隨他，</div>
<div class='lg-row'>外道天龍神，　於中皆莫信。</div>
</div><p>所作業行若身口意，於中諸處若未思所作已，勿為躁急亦勿隨他，應如是行。若異於此，則生熱惱亦是悔因。於遊行出家尼揵等諸外道，及於天、龍、夜叉、揵闥婆等中，皆不應信。</p>

<div class="lg regular"><div class='lg-row'>心應如金剛，　堪能通諸法，</div>
<div class='lg-row'>心亦應如山，　諸事所不動。</div>
</div><p>安置其心應如金剛，有慧力堪能故。於諸世出世法中，如其自性如實通達。於諸事中安置其心亦應如山，八種世法所不能動。</p>

<div class="lg regular"><div class='lg-row'>憙樂出世語，　莫樂依世言，</div>
<div class='lg-row'>自受諸功德，　亦應令他受。</div>
</div><p>或有言說能出世間，若與佛法僧相應、若與六度相應、若與菩薩地相應、若與聲聞獨覺地相應，彼中應作憙樂。或有言說依止世間、增長世間，與貪瞋癡相應，彼中不應喜樂。若有諸受戒學頭多等殊勝功德善人所讚所受取者，於彼等中皆應受取，亦應令他受此功德。</p>

<div class="lg regular"><div class='lg-row'>修五解脫入，　修十不淨想，</div>
<div class='lg-row'>八大丈夫覺，　亦應分別修。</div>
</div><p>於中解脫入者，一者為他說法、二者自說法、三者自誦法、四者於法隨覺隨觀、五者取隨何等三摩提相。此是五解脫入，應當念修。十不淨想者，謂膖脹想、青瘀想、膿爛想、潰出想、噉想、斷解想、分散想、血塗想、肉落想、骨想，此是十不淨想。貪若生時應當念修，本為斷除欲貪故。八大丈夫覺亦應分別修者，於中有八大丈夫覺，謂少欲是法、多欲非法，是為初覺。知足是法、不知足非法，是為第二。遠離是法、雜閙非法，是為第三。發精進是法、懈怠非法，是為第四。安住念是法、忘失念非法，是為第五。入定是法、不入定非法，是為第六。智慧是法、無智慧非法，是為第七。不樂戲論是法、樂戲論非法，是為第八。此等八大丈夫覺，應當覺之；多欲等八不善助，應當斷除。</p>

<div class="lg regular"><div class='lg-row'>天耳與天眼，　神足與他心，</div>
<div class='lg-row'>及與宿命住，　應修淨五通。</div>
</div><p>於中天眼、天耳、憶念、宿住、知他心神足，此等五種智通應當修習。</p>

<p class='juan'>菩提資糧論卷第五</p></div>
</div><!-- end of div[@id='body'] -->
</body></html>