<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提資糧論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />菩提資糧論卷第二</p><p class="byline">聖者龍樹<span class='corr'>本</span>　比丘自在釋</p><p class="byline">大隋南印度三藏達磨笈多譯</p><p>問：已解釋忍波羅蜜，今應說精進波羅蜜。</p>
<p>答：勇健體相、勇健作業等，是為精進。於中諸菩薩等，從初發心乃至究竟覺場，建立一切菩提分相應身口意善業，此名精進波羅蜜。又復若與諸凡夫及學無學聲聞獨覺等不共精進，此名精進波羅蜜。精進有三種，謂身、口、意。彼身口精進，以心精進而為前行，略說有三種福事。若身與福事相應，是身精進。若口與相應，是口精進。若意與相應，是意精進。又於若自利、若利他善中身健行，是身精進。口健行是口精進，意健行是心精進。復有三十二種菩薩精進，謂不斷三寶種精進；成熟無量眾生精進；攝受無量流轉精進；無量供養給侍精進；聚集無量善根精進；出生無量精進精進；善說令眾生歡喜精進；安隱一切眾生精進；隨諸眾生所作精進；於諸眾生中行捨精進；受諸戒學精進；忍力調柔精進；出生諸禪那、三摩提、三摩鉢帝精進；滿足無著智慧精進；成就四梵行精進；出生五神通精進；以一切佛土功德成<span class='corr'>己</span>佛土精進；降伏諸魔精進；如法降伏諸外論師精進；滿足十力、無畏等佛法精進；莊嚴身口意精進；得度諸有所作精進；害諸煩惱精進；未度者令度、未脫者令脫、未穌息者令穌息、未涅槃者令涅槃精進；聚集百福相資糧精進；攝受一切佛法精進；遊無邊佛土精進；見無量諸佛精進。此諸精進從大悲出，離身口意故，住不取不捨故，得不舉不下故，攝不生不起故。如是等三十二法具足已，精進波羅蜜當得清淨滿足。此中亦有聖頌：</p>

<div class="lg regular"><div class='lg-row'>彼諸施等波羅蜜，　精進之力所成就，</div>
<div class='lg-row'>是故精進為根本，　諸菩薩等得佛身。</div>
<div class='lg-row'>精進方便求菩提，　我念精進勝方便，</div>
<div class='lg-row'>以其捨離精進已，　方便不能作所作。</div>
<div class='lg-row'>若唯獨有一方便，　則無策勤作事業，</div>
<div class='lg-row'>所作皆是精進作，　是故精進勝方便。</div>
<div class='lg-row'>心有巧力為方便，　此心從於精進生，</div>
<div class='lg-row'>是故諸有所作事，　皆以精進為根本。</div>
<div class='lg-row'>諸論及以工巧等，　具精進故到彼岸，</div>
<div class='lg-row'>是故於諸所作中，　精進最為成就者。</div>
<div class='lg-row'>所有自在及財物，　精進之人則能得，</div>
<div class='lg-row'>是故諸有安樂事，　皆以精進為得因。</div>
<div class='lg-row'>以有殊勝精進故，　佛於聲聞為上首，</div>
<div class='lg-row'>是故此之精進力，　最為勝因非餘行。</div>
<div class='lg-row'>勝上精進勇健者，　於地地中雖同地，</div>
<div class='lg-row'>而彼恒得最勝上，　是故常應起精進。</div>
<div class='lg-row'>佛在菩提樹下時，　以精進故覺菩提，</div>
<div class='lg-row'>是故精進為根本，　得佛身因前已說。</div>
</div><p>問：已略解釋精進波羅蜜，今應說禪那波羅蜜。</p>
<p>答：禪那者，有四種禪那，謂有覺有觀離生喜樂遊於初禪；無覺無觀定生喜樂遊第二禪；離喜行捨念慧受樂遊第三禪；滅於苦樂捨念清淨不苦不樂遊第四禪。於此四種禪那中，離證聲聞獨覺地、迴向佛地已，得名禪那波羅蜜。諸菩薩有十六種禪那波羅蜜，諸聲聞獨覺之所無有。何者十六種？謂不取實禪、不著味禪、大悲攀緣禪、三摩地迴轉禪、起作神通禪、心堪能禪、諸三摩鉢帝禪、寂靜復寂靜禪、不可動禪、離惡對禪、入智慧禪、隨眾生心行禪、三寶種不斷禪、不退墮禪、一切法自在禪、破散禪。如是等十六種，是為禪那波羅蜜。不取實禪者，為滿足如來禪故。不著味禪者，不貪自樂故。大悲攀緣禪者，示現斷諸眾生煩惱方便故。三摩地迴轉禪者，攀緣欲界為緣故。起作神通禪者，欲知一切眾生心行故。心堪能禪者，成就心自在智故。諸三摩鉢帝禪者，勝出諸色無色界故。寂靜復寂靜禪者，勝出諸聲聞獨覺三摩鉢帝故。不可動禪者，究竟後邊故。離惡對禪者，害諸熏習相續故。入智慧禪者，出諸世間故。隨眾生心行禪者，度諸眾生故。三寶種不斷禪者，如來禪無盡故。不退墮禪者，常入定故。一切法自在禪者，諸業滿足故<span class='note-inline'>(第十六破散禪本闕，不解)</span>。又念淨、慧淨、趣淨、慚淨、持心希望淨、迴向菩提淨、根淨、無依淨、不取實淨、起作神通淨、心堪能淨、身遠離淨、內寂靜淨、外不行淨、有所得見淨、無眾生無命無人淨、三界中不住淨、覺分門淨、離翳光明淨、入智慧淨、因果不相違淨、業思惟忍淨、開胞藏相智淨、攝方便前巧淨、菩提場障礙淨、不著聲聞獨覺淨、安住禪那出生光明淨、佛三摩地不散亂淨、觀自心行淨、知諸眾生各各根如應說法淨<span class='note-inline'>(本闕二淨)</span>。彼十六種禪那波羅蜜，由此三十二淨故得清淨，得入如來地。此中有輸盧迦：</p>

<div class="lg regular"><div class='lg-row'>若彼十六種，　及三十二淨，</div>
<div class='lg-row'>與禪度相應，　是為求菩提。</div>
<div class='lg-row'>到禪那彼岸，　善知禪那業，</div>
<div class='lg-row'>智者五神通，　出生不退墮。</div>
<div class='lg-row'>諸色無有盡，　通達其實性，</div>
<div class='lg-row'>亦以勝天眼，　普見諸色相。</div>
<div class='lg-row'>雖以淨天耳，　遠聞諸音聲，</div>
<div class='lg-row'>智者通達知，　聲非可言說。</div>
<div class='lg-row'>所有眾生心，　觀其各各相，</div>
<div class='lg-row'>諸心猶如幻，　了知其自性。</div>
<div class='lg-row'>眾生宿世住，　如實能念知，</div>
<div class='lg-row'>諸法無過去，　亦知其自性。</div>
<div class='lg-row'>往詣俱知土，　見土具莊嚴，</div>
<div class='lg-row'>土相如虛空，　了知其實性。</div>
<div class='lg-row'>眾生諸煩惱，　皆以亂心生，</div>
<div class='lg-row'>是故勝智者，　曠修諸禪定。</div>
</div><p>問：所解釋禪那波羅蜜者略說已竟，今應次第說般若波羅蜜。</p>
<p>答：般若波羅蜜者，如前解釋，為初資糧中說。我今更釋其相。如先偈說：</p>

<div class="lg regular"><div class='lg-row'>施戒忍進定，　此五種之餘，</div>
<div class='lg-row'>彼諸波羅蜜，　智度之所攝。</div>
</div><p>此餘有四波羅蜜，謂巧方便波羅蜜、願波羅蜜、力波羅蜜、智波羅蜜等。此四波羅蜜，皆是般若波羅蜜所攝。般若波羅蜜者，若佛世尊於菩提樹下，以一念相應智覺了諸法，是般若波羅蜜。又是無礙相，以無身故。無邊相，等虛空故。無等等相，諸法無所得故。遠離相，畢竟空故。不可降伏相，無可得故。無句相，無名身故。無聚合相，離來去故。無因相，離作者故。無生相，生無有故。無去至相，離流轉故。無散壞相，離前後際故。無染相，不可取故。無戲論相，離諸戲論故。無動相，法界自體故。無起相，不分別故。無量相，離量故。無依止相，依止無有故。無污相，不出生故。不可測相，無邊際故。自然相，知諸法自性故。又般若波羅蜜是聞慧相及正思入。彼聞慧相有八十種，謂樂欲等。正思入有三十二種，謂安住奢摩他等。又般若波羅蜜不與十六種宿住等無明俱。如是等般若波羅蜜相隨量已說，若具說者乃有無量。此般若波羅蜜所攝方便善巧波羅蜜中，有八種善巧，所謂眾善巧、界善巧、入善巧、諦善巧、緣生善巧、三世善巧、諸乘善巧、諸法善巧。此中善巧波羅蜜無有邊際。又復隨於何等生趣，以何等行相，為菩提故，得自增長善根及調伏眾生。於彼彼生趣彼彼行中，此一切處凡所應作種種方便，諸大人等所分別說，我今說彼經中微滴之分。若已作今作微少之善，能令多多能令無量，此為方便。不自為己唯為眾生，此為方便。唯以陀那令諸波羅蜜滿足，此為方便。如是以尸羅攝諸生處，以羼提莊嚴身口心，為於菩提，以毘梨耶安住精進，以禪那不退於禪，以般若捨離無為，以慈為作依護，以悲不棄流轉，以喜能忍不喜樂事，以捨發起諸善，以天眼攝取佛眼，以天耳滿足佛耳，以他心智知各各根，以宿住念知三世無礙，以自在通得如來自在通，以入眾生心欲知諸行相，已度還入，無染而染、捨擔更擔，無量示量、最勝現劣，以方便故涅槃相應而墮在流轉，雖行涅槃不畢竟寂滅，現行四魔而超過諸魔，達四諦智及觀無生而不入正位，雖行憒閙而不行順眠煩惱，雖行遠離而不依身心盡，雖行三界而於界中不行世諦，雖行於空而一切時恒求佛法，雖行無為而不於無為作證，雖行六通而不盡漏，雖現聲聞獨覺威儀而不捨樂欲佛法。如是等巧方便波羅蜜中所有教化眾生方便，彼等方便是菩薩教化巧方便住處應知。此中有輸盧迦：</p>

<div class="lg regular"><div class='lg-row'>畜生道中諸苦惱，　地獄餓鬼生亦然，</div>
<div class='lg-row'>於流轉中相應受，　眾生種種諸過惡。</div>
<div class='lg-row'>此等苦聚不能障，　於眾生處起哀愍，</div>
<div class='lg-row'>諸佛便說彼菩薩，　一切世間無礙悲。</div>
<div class='lg-row'>論中若有善該綜，　眾多別人所作業，</div>
<div class='lg-row'>工巧等明及餘事，　皆以愛語授與之。</div>
<div class='lg-row'>戒財聞修寂調等，　以此功德攝化他，</div>
<div class='lg-row'>攝已復令常相續，　勝仙說為住善道。</div>
<div class='lg-row'>或現女身化男子，　令其調伏而受教，</div>
<div class='lg-row'>或現男身化女人，　令其調伏而受教。</div>
<div class='lg-row'>若不厭於染境樂，　愍其無道令入道，</div>
<div class='lg-row'>隨眾生門種種化，　極逼惱處亦不捨。</div>
<div class='lg-row'>或有信解於無我，　及知諸法離自性，</div>
<div class='lg-row'>是人未離世間法，　但作如此觀察轉。</div>
<div class='lg-row'>於業及果生信順，　而有無邊諸苦事，</div>
<div class='lg-row'>當於受彼苦果時，　不喜諸苦所逼切。</div>
<div class='lg-row'>若於聲聞出家者，　便置安隱寂靜處，</div>
<div class='lg-row'>或復置於緣覺道，　或置十種妙力乘，</div>
<div class='lg-row'>令其當得正覺乘，　或得寂靜及天趣，</div>
<div class='lg-row'>若應觀察現見果，　如其所作正安置。</div>
<div class='lg-row'>如是從初至究竟，　丈夫難事皆能為，</div>
<div class='lg-row'>依彼種種巧方便，　捨離一切愛不愛。</div>
<div class='lg-row'>此乘諸佛所讚歎，　百千功德而莊嚴，</div>
<div class='lg-row'>能生世間極淨信，　以說勝妙善道故。</div>
<div class='lg-row'>於緣覺乘聲聞乘，　及以天世諸乘中，</div>
<div class='lg-row'>皆以十善而成熟，　亦於人乘成熟人。</div>
</div><p>已解釋巧方便波羅蜜，我今當說願波羅蜜。諸菩薩最初有十大願，所謂供養給侍諸佛無餘，是第一大願。於彼佛所持大正法，攝受正覺普護正教，是第二大願。諸世界中諸佛出興，始從住兜率宮，乃至退墮入胎、住胎、初生、出家、證正覺、請轉法輪、入大涅槃，皆往其所受行供養初不捨離，是第三大願。諸菩薩行曠大無量，不雜諸波羅蜜所攝善淨諸地，出生總分別分同相異相共轉不共轉等諸菩薩行，如實如地道說，修治波羅蜜教誡教授，授已住持，發起出生如是等心，是第四大願。無餘眾生界，有色無色、有想無想、卵生胎生濕生化生，三界同入六趣共居，諸生順去名色所攝，無餘眾生界皆悉成熟，令入佛法，斷除諸趣，安立於一切智智，是第五大願。無餘諸世界曠大無量，若細若麁、若橫若倒、若平住等，同入共居，順去十方分分猶如帝網，入於分分以智順行，是第六大願。一切土即一土、一土即一切土，平等清淨無量國土普皆莊嚴，離諸煩惱淨道具足，無量智相眾生充滿，入佛上妙境界，隨眾生心示現令其歡喜，是第七大願。為與諸菩薩同一心故，為不共善根聚集故，為與諸菩薩同一攀緣常不離菩薩平等故，為發起自心入如來威神故，為得不退行神通故，為遊行諸世界故，為影到諸大眾論故，為自身順入諸生處故，為具足不思議大乘故，為行菩薩行故，是第八大願。為昇不退轉行菩薩行故，為身口意業不空故，即於見時令決定佛法故，為即出一音聲時令入智慧故，為即於信時令轉煩惱故，為得如大藥王身故，為行諸菩薩行故，是第九大願。為於諸世界中正覺阿耨多羅三藐三菩提故，為於一毛道中及餘一切毛道中皆現出生、坐道場、轉法輪、大般涅槃故，為以智慧入佛大境界威神故，為於一切眾生界如其深心佛應出時開悟令得寂靜而示現故，為正覺一法一切法悉涅槃相故，為出一音聲令諸眾生心歡喜故，為現大涅槃而不斷行力故，為現大智慧地安立諸法故，為以佛境界法智神通普遍諸世界故，是第十大願。如是等大欲大出生，十大願為首。滿此十大願已，建立菩薩阿僧祇百千餘願，得住菩薩歡喜地，此名願波羅蜜。</p>
<p>已解釋願波羅蜜，我今當說力波羅蜜。此中略說諸菩薩有七種力，謂福報生力、神通力、信力、精進力、念力、三摩提力、般若力。</p>
<p>福報生力者，如十小象力當一龍象力，十龍象力當一香象力，十香象力當一大香象力，十大香象力當一大力士力，十大力士力當一半那羅延力，十半那羅延力當一那羅延力，十那羅延力當一大那羅延力，十大那羅延力當一過百劫菩薩力，十過百劫菩薩力當一過百千劫菩薩力，十過百千劫菩薩力當一得忍菩薩力，十得忍菩薩力當一最後生菩薩力。住此力已，菩薩即於生時能行七步。十最後生菩薩生時力，乃當菩薩少年時力。菩薩住此力已，趣菩提場成等正覺。得正覺已，以過百千功德力故，成就如來正遍知一種處非處力。如是等十力成就，此名諸佛菩薩及餘少分眾生福報生力。</p>
<p>神通力者，謂四神足善修多作已，以此希有神通力故，得調伏諸眾生等。彼以希有神力，顯現若色若力、若住持等。若諸眾生應以此色像得調伏者，即以此色像於彼彼眾生所示現，或佛色像、或獨覺色像、或聲聞色像，如是或釋梵護世、轉輪王等色像，若復諸餘色像，乃至畜生色像。為調伏眾生故，示現如是色像。若有多力憍慢瞋怒兇惡自高眾生，應以此力得調伏者，即現此力，或大力士力、或四分那羅延力、或半那羅延力、或一那羅延力。以此力故，須彌山王高十六萬八千踰闍那、寬八萬四千踰闍那，以三指舉取，如舉菴摩勒果，擲置他方世界，而四天王天及三十三天等無所嬈惱，於菩薩力亦不減損。又此三千大千世界雖復寬曠，從於水界乃至有頂，置之手掌經劫而住。於諸神通道具足示現如是等力。若有憍慢增上慢瞋怒兇惡自高眾生，說法調伏，令離憍慢增上慢瞋怒兇惡等。彼得如是神足住持智已，以此住持智有所住持隨意皆得，若以大海為牛迹即成牛迹，若以牛迹為大海即成大海，若以劫燒為水聚者即成水聚，若以水聚為火聚者即成火聚，若以火聚為風聚者即成風聚，若以風聚為火聚者即成火聚。如是若以此住持，隨所住持下中上法既住持已，無有人能震動隱沒。所謂若釋若梵若魔及餘世間同法者，除佛世尊，於眾生類中無有眾生於菩薩所住持法震動隱沒，以住持力故。為彼種種勝上喜踊尊敬眾生說法。彼神足力高出自在，過魔煩惱、入佛境界覺諸眾生，聚集宿世善根資糧，魔及魔身天等不能障礙。此名菩薩神通力。</p>
<p>信力者，於佛法僧及菩薩行中，信解一向不可沮壞。若惡魔作佛身來，隨於何法欲壞其信，菩薩以信解力故，彼不能動菩薩信力。此名信力。</p>
<p>精進力者，菩薩若發起精進，與彼彼善法相應時，於彼彼處得牢固力。隨所受行，若天若人不能動壞令其中止。此名精進力。</p>
<p>念力者，住彼彼法處其心安止，諸餘煩惱不能散亂。以念力持故破諸煩惱，彼諸煩惱不能破壞菩薩所念。此名念力。</p>
<p>三摩提力者，於憒閙中行遠離行，諸有音聲及語道所出，不為聲刺障礙初禪，行善覺觀不礙二禪，生於愛喜不礙三禪，成熟眾生攝受諸法未曾捨廢不礙四禪。如是遊四種禪，諸禪惡對不能破壞。雖遊諸禪，而不隨禪生。此名菩薩三摩提力。</p>
<p>般若力者，謂世出世法中不可壞智，於生生中不由師教，諸所作業工巧明處乃至世間最勝難作難忍，菩薩皆得現前。若出世法救度於世，菩薩智慧隨順入已，彼天人阿修羅眾不能破壞。此名般若力。如是等菩薩七力已略解說，若欲具演無有邊際。此名菩薩力波羅蜜。</p>
<p>已解釋力波羅蜜，我今當說智波羅蜜。此中若世間所行書論印算數等，及界論<span class='note-inline'>(謂風黃痰癊等性)</span>、方論<span class='note-inline'>(謂醫方論)</span>，治諸乾痟顛狂鬼持等病、破諸蠱毒，又作戲笑所攝文章談謔等，令生歡喜。出生村城園苑、陂湖池井、華果藥物及林叢等，示現金銀、摩尼、琉璃、貝<span class='note-inline'>(石白如貝)</span>玉、珊瑚等寶性，入於日月薄蝕、星宿、地動、夢怪等事，建立相諸身分支節等。知於禁戒行處、禪那神通、無量無色處，及餘正覺相應利樂眾生等彼岸。又復知諸世界成壞，隨世界成、隨世界壞皆悉了知。又知業集故世界成、業盡故世界壞。知世界若干時成住、知世界若干時壞住。知諸地界水界風界火界，若大若小若無量等差別。知極細微塵，亦知所有微塵聚集微塵分散。知世界中所有地微塵數，如是亦知水火風等微塵數。知所有眾生身微塵數、國土身微塵數。知諸眾生麁身細身差別，乃至亦知微塵合成地獄、畜生、餓鬼、阿修羅、天、人等身。知欲、色、無色界成壞，及知彼小大無量等差別。知眾生身中業身、報身、色身，知國土身中小大染淨，及撗住、倒住、平住等方網差別。</p>
<p>知業報身中差別名字身。知聲聞、獨覺、菩薩身中差別名字身。知如來身中正覺身、願身、化身、住持身、形色相好莊嚴身、威光身、意念身、福身、法身。知智身中若善分別、若如理思惟、若果相應攝、若世出世、若安立三乘、若共法不共法、若出道非出道、若學無學。知法身中平等不動，安立世諦處所名字、安立眾生非眾生法、安立佛法聖眾。知虛空身中無量身，入一切處非身真實無邊無色身差別。得出生如是等身智。又得命自在、心自在、眾具自在、業自在、願自在、信解自在、神通自在、智自在、生自在、法自在。得如是等十自在已，為不思議智者、無量智者、不退智者。如是等智有八萬四千行相，是菩薩所知智波羅蜜。如是隨分解釋智波羅蜜，若欲具演，唯佛世尊乃能解說。</p>

<div class="lg regular"><div class='lg-row'>此六波羅蜜，　總菩提資糧，</div>
<div class='lg-row'>猶如虛空中，　盡攝於諸物。</div>
</div><p>如所解釋六波羅蜜中，總攝一切菩提資糧，譬如虛空行住諸物，有識無識悉攝在中。如是其餘聞資糧等諸資糧，攝在六波羅蜜中同相無異，應知。</p>

<p class='juan'>菩提資糧論卷第二</p></div>
</div><!-- end of div[@id='body'] -->
</body></html>