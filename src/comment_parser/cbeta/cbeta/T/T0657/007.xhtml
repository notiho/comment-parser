<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說華手經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu29' />佛說華手經卷第七</p><p class="byline">後秦龜茲國三藏鳩摩羅什奉　詔譯</p><a id='mulu30' />
<p class='h1'>得念品第二十三</p><p>佛告舍利弗：「汝復欲聞菩薩心不？」</p>
<p>「唯然。世尊！今正是時，應當更說菩薩真心。以是真心，則能修集無上菩提。」</p>
<p>佛告舍利弗：「乃往過去無量無邊不可思議阿僧祇劫，爾時有佛，號德王明如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。舍利弗！是德王明佛，聲聞大會八萬四千，菩薩眾會數亦如是。時彼聲聞一一會中，八萬四千人皆得阿羅漢。其諸菩薩一一會中，八萬四千人得阿惟越致。德王明佛爾所漏盡心得自在大阿羅漢，諸須陀洹及斯陀含、阿那含眾，復倍是數。時有王子名曰得念，往詣佛所，頭面禮足，却住一面。王子見佛，有大威德，作如是思惟：『佛為希有！成就如是甚深功德，我當何緣得集如是佛之智慧，及相好身？』即隨所念，以偈問佛：</p>

<div class="lg regular" style="margin-left:2em;"><div class='lg-row'>「『我今見世尊，　願當得是智，</div>
<div class='lg-row'>行何業因緣，　逮此無上慧？</div>
<div class='lg-row'>佛身色第一，　猶如星中月，</div>
<div class='lg-row'>神通力無比，　能隨眾說法。</div>
<div class='lg-row'>智慧無與等，　如釋天中尊，</div>
<div class='lg-row'>於法得自在，　我今問是事。</div>
<div class='lg-row'>佛智淨無礙，　三世皆達通，</div>
<div class='lg-row'>一切眾所尊，　為我說此事。</div>
<div class='lg-row'>世尊昔曾見，　無央數諸佛，</div>
<div class='lg-row'>諮問菩提因，　願今為我說。</div>
<div class='lg-row'>今問無礙智，　云何證佛道，</div>
<div class='lg-row'>一切眾所歸，　得度生死苦？』</div>
</div><p>「舍利弗！時德王明佛以偈答曰：</p>

<div class="lg regular" style="margin-left:0em;"><div class='lg-row'>「『童子汝所說，　其事實如是，</div>
<div class='lg-row'>我曾見諸佛，　數如恒河沙，</div>
<div class='lg-row'>見佛過恒沙，　名數不可盡，</div>
<div class='lg-row'>亦於恒沙劫，　問佛如是事。</div>
<div class='lg-row'>汝發菩提心，　當成兩足尊，</div>
<div class='lg-row'>今聽我所說，　聞已如說行。</div>
<div class='lg-row'>常行施不怠，　持戒不休息，</div>
<div class='lg-row'>多聞無厭足，　修習真智慧。』</div>
<div class='lg-row'>佛略說此偈，　見童子無厭，</div>
<div class='lg-row'>欲令成佛道，　更為廣分別：</div>
<div class='lg-row'>『汝布施不懈，　持戒淨無倦，</div>
<div class='lg-row'>問智者無厭，　是真智因緣。</div>
<div class='lg-row'>真智無方所，　亦無常住處，</div>
<div class='lg-row'>因緣問諸佛，　故生真智慧。</div>
<div class='lg-row'>佛智不依眼，　眼性自空故，</div>
<div class='lg-row'>是以不應著，　當求佛智慧。</div>
<div class='lg-row'>耳鼻舌身根，　及意亦如是，</div>
<div class='lg-row'>此諸入皆空，　無可貪著相。</div>
<div class='lg-row'>四大合成身，　心所依止處，</div>
<div class='lg-row'>是從憶想生，　憶想亦非有。</div>
<div class='lg-row'>若不依止身，　亦不依壽命，</div>
<div class='lg-row'>又不依財利，　則能得佛道。</div>
<div class='lg-row'>常應求出家，　常勤精進行，</div>
<div class='lg-row'>常厭穢諸欲，　為離惡道故。</div>
<div class='lg-row'>汝所行布施，　為一切眾生，</div>
<div class='lg-row'>於眾不分別，　亦不戲論施。』</div>
</div><p>「時得念王子信心歡喜，即於佛前而說偈言：</p>

<div class="lg regular" style="margin-left:0em;"><div class='lg-row'>「『世尊能斷疑，　拔出生死道，</div>
<div class='lg-row'>說是深淨法，　為我作大利。</div>
<div class='lg-row'>我謂便成佛，　已坐於道場，</div>
<div class='lg-row'>壞一切魔縛，　從佛聞法故。</div>
<div class='lg-row'>我便為眾導，　能動大千界，</div>
<div class='lg-row'>現種種神通，　從佛聞法故。</div>
<div class='lg-row'>謂便捨大壽，　已入於涅槃，</div>
<div class='lg-row'>一切法皆空，　生是真智故。</div>
<div class='lg-row'>知法滅盡相，　滅法無處所，</div>
<div class='lg-row'>有為皆盡滅，　盡滅即為空。</div>
<div class='lg-row'>我今詣父母，　報謝并奉辭，</div>
<div class='lg-row'>於佛法出家，　為修菩提故。』</div>
<div class='lg-row'>即時禮佛足，　遶三匝已去，</div>
<div class='lg-row'>行趣父母所，　中道值惡魔。</div>
<div class='lg-row'>惡魔生是念：　『王子欲出家，</div>
<div class='lg-row'>我當作障礙，　嬈亂壞其心。』</div>
<div class='lg-row'>即立於中路，　借問王子言：</div>
<div class='lg-row'>『疾行將何趣？　小住欲相問。』</div>
<div class='lg-row'>王子時答曰：　『吾從佛所來，</div>
<div class='lg-row'>得聞無上法，　今欲修習之。』</div>
<div class='lg-row'>魔言：『汝善哉！　精進求佛道，</div>
<div class='lg-row'>但應先受欲，　然後當出家。</div>
<div class='lg-row'>汝生尊貴處，　民財富無量，</div>
<div class='lg-row'>當先受世樂，　勿於後生悔。</div>
<div class='lg-row'>如是尊貴處，　妙五欲難得，</div>
<div class='lg-row'>若今捨出家，　後必生悔心。』</div>
<div class='lg-row'>即時王子曰：　『受欲終無安，</div>
<div class='lg-row'>汝以顛倒心，　讚是虛穢法。</div>
<div class='lg-row'>汝說富貴難，　離八難甚難，</div>
<div class='lg-row'>我今遇是時，　出家修佛道。</div>
<div class='lg-row'>我了知欲界，　色無色界過，</div>
<div class='lg-row'>三界苦無常，　斷愛得寂滅。</div>
<div class='lg-row'>當證無為法，　大利益眾生，</div>
<div class='lg-row'>度脫生病死，　往來眾勤苦。』</div>
</div><p>「時失念魔語王子曰：『仁者自言志求佛法，我今亦當相化利益。』時得念言：『且為吾說，聞已當知。』魔言：『立誓，乃為汝說。』王子答曰：『咄哉，仁者！吾先相語聞已當知。』魔謂得念：『汝不應說聞已當知，應如是言：「但見教化，當隨教行！」』得念對曰：『吾今不應如弟子法，隨教便行。所以者何？汝若於法生非法想，於非法中而生法想，以是教吾，吾當思惟，善者隨行，不善則棄。故智者法，聞已當知。汝欲令吾先定立誓，如教便行。是凡夫事，非智者業；是魔所為，非佛法也。故不隨汝先定立誓，懼有智者譏呵我言：「云何立誓而後自違？」』</p>
<p>「時魔念曰：『今是王子聰明黠慧，不肯立誓，難可誑惑。』作是念已，語得念言：『善哉，王子！智者之法，不應先誓。雖然，我今教汝，汝當信受。於何事中，見多過咎應當捨離，見有少過當親近之？』王子聞已，即謂魔曰：『咄哉，丈夫！汝今不應作如是說。所以者何？多過、少過皆不應近！譬如多毒能傷害人，少亦能害。如轉輪王飯中有毒能害於人，若下賤者飯中有毒亦能害人。是故當知，多過、少過，深智之人皆應捨離。智所近法無諸過失，無熱、無惱不動寂滅，究竟安樂。』</p>
<p>「時魔生念：『今教是人不肯信受而逆酬答，悉能通達，反令我疑。雖然，更有一理，是王子心，少過、多過俱不欲受，而菩薩行多諸過咎，久處生死，往來眾趣，貪欲、瞋恚、愚癡等過，非時求者，強來從索所愛重物：頭、目、髓、腦及諸身分。菩薩行中有如是咎，是王子心少過尚捨，何況多失？今若聞此菩薩行中有如斯咎，或當退轉，入小乘法。入泥洹者，如是猶差，此則便為大壞其心。』思惟是已，語王子曰：『善哉，善哉！誠如所言，多過、少過皆不應近，是智者法。我所說謬，不達汝心。王子當知，唯有泥洹無諸過咎，是故汝當一心勤求，止勿往來經歷生死，數受眾苦。王子當知，受胎甚苦，處胎時苦，出時亦苦，愛別離苦，怨憎會苦，是身無常，空不堅固，養育勤勞，壽命危脆，是無常事甚可怖畏，無邊生死何可窮盡？智者聞是足生厭離。汝向自言：「諸佛難值，八難離難，人身難得，經法難聞，信之亦難。」汝今皆已具得斯事，不應空捨，當生厭離，即於此身便入泥洹。我本意者正欲說此，故先令汝立決定誓，乃謂我言：「聞已當知。」』</p>
<p>「王子答曰：『若仁者言生、老、病、死數數受苦，可如所說；若言此身當入泥洹，是則不可。我聞此已，乃於眾生轉增慈悲。眾生可愍，於老、病、死數數受苦。我得阿耨多羅三藐三菩提時，為轉無量老、病、死苦，而為說法，令得永離。仁者希有！大見利益，我聞汝說生死苦時，便於眾生而起大悲救護之心。若我此身即入泥洹，誰當救者？又今於汝聞是事已，轉堅固我大願莊嚴。』</p>
<p>「爾時，弊魔語王子言：『汝說少過尚不應近，今以何故欲入生死？』答言：『仁者！阿耨多羅三藐三菩提中，無一過咎，故應習近。』魔言：『王子！無上道中雖無過咎，誰當相與？我求佛道尚不能得，而況汝耶？我本生念當得佛道，發是邪心，即時便有無數乞人，來從我索頭、目、髓、腦及諸身分。』又言：『王子！我捨頭、目及手、足等與諸乞人，血流成河。汝欲見不？』答言：『欲見，以為利益。』</p>
<p>「魔即生念：『此王子心於無上道如似可轉？作如是言：「我欲見此，以為利益。」』魔即化作四大血池，其血充滿；於此池邊流四血河，積諸人頭如須彌山。有始壞者，有已青瘀、黃、赤、白等；亦復變作諸死人屍，積若眾山，或截手足，或復出眼，或割耳、鼻，斷諸身分；又作夜叉，諸噉人鬼，四邊充滿，甚可怖畏。或執刀、杖、弓、矢、鉾、戟，擔山、吐火、雷電、霹靂；或復變作諸惡蟲獸、師子、熊、羆、虎、豹之頭，牛、馬、駝、象、猪犬之頭，蛇頭、魚頭、摩伽魚頭。此諸鬼等或執毒蛇或口吐火，或有二頭、五頭、十頭、百千萬頭，或有一舌、二舌、十舌、百千萬舌，一眼、二眼、五眼、十眼、百千萬眼，各出大聲，甚可怖畏。各共瞋語，瞋目看視，嚙脣吐舌，四面圍遶。變作如是可畏事已，語王子言：『汝今見是四大血池，出四大河，流血滿不？』王子言：『見。』</p>
<p>「魔言：『此皆是我本發無上道心時，有諸乞人，來從我索頭、目、髓、腦種種身分，所有流血成此大河。汝又見此須彌山等人頭聚不？』王子言：『見。』</p>
<p>「魔言：『此皆是我往昔施諸乞人所斷之頭。汝復見是如四大山死人屍聚，或截手、足及耳、鼻等諸身分不？』王子言：『見。』</p>
<p>「魔言：『此亦是我本為菩薩行佛道時，施諸乞人，所捨之身。汝復見是四邊夜叉諸惡鬼等，可怖畏不？』王子言：『見。』魔言：『若人發阿耨多羅三藐三菩提心，即便為是諸鬼所惱，從乞頭、目、耳、鼻、手、足種種身分。我從往昔發心已來，斷爾所頭及諸身分。』</p>
<p>「魔復化作大羅剎眾，語王子言：『汝又見是羅剎眾不？』王子言：『見。』魔言：『若發無上菩提心者，是諸惡鬼殘食五藏，飲心七渧，斷其命根。汝今當知，若不捨離是菩提心，不脫此苦。我本思惟是事甚難，終不可得，不能堪受此眾苦惱，是故退轉於無上道。當退轉時，即脫此苦，安隱快樂。是故我今為利益汝，說如斯事，勿復發是無上道心！汝若發者，受此苦分，不得解脫。』</p>
<p>「得念王子作是思惟：『我於佛所發阿耨多羅三藐三菩提心，欲趣父母，是人中路而見沮壞。此或是魔化為人身，若魔所使，或於佛道而起退轉、懈怠之心，故來壞我。此人先世必有重罪，是故今有爾所乞人，來索頭、目、種種身分，斷其命根，受此衰惱。復次，是諸乞人，能助菩薩成無上道。所以者何？此等乞人從處處來，皆以貪欲、瞋恚、愚癡、嫉妬、憍慢，故從菩薩非時乞求。若我不能滿此眾生世間願者，云何能與出世間利？是人懈怠，不能深樂無上道故，便生退轉。我今見此，轉加精進，求無上道。假使我於一息之頃，捨爾所身，乃至究竟最後邊身，常於一念捨爾所身，心終不退。我今當發大願莊嚴，此諸眾生以煩惱力，起是罪業；我要當得無上菩提，斷煩惱故，而為說法！』思惟是已，便語魔言：『咄哉，仁者！甚為希有，大見利益。安隱求者、開菩提者，能示現我如是等事。我見此已，發大莊嚴，轉增堅固，深樂菩提。』</p>
<p>「時魔生念：『今此王子見是變化，倍復精進，深樂菩提。』作是念已，語王子言：『仁者！若不信受我語，今小相離，自當知之。』</p>
<p>「時諸魔民即語魔曰：『今是王子不受汝教，可小遠去。我甚飢渴，當壞其身，殘食五藏，飲其心血！』或復有言：『汝小遠去，我當碎滅此王子身。』或有言曰：『汝小避去，我索其頭。』或有鬼言：『我從索眼、耳、鼻、舌等種種身分。』有羅剎言：『汝小離之，今是王子命盡時到，汝欲利益而不肯受。我今殺害，食其血肉。世世受胎、處胎、出胎，我常隨逐而殘食之。』有夜叉鬼更相謂言：『是人無力，不隨主教。今當收捕、繫縛、殺害、壞裂其身。』</p>
<p>「時失念魔語羅剎言：『汝等小住，我當令此得念王子轉是邪見，為之長夜作善知識。汝等小住，當識汝恩，我今欲令生正見心。若復不捨惡邪見者，便相隨意；若能轉者，當報汝恩，此王子後亦當報我。』</p>
<p>「時失念魔第二、第三語王子曰：『當受此言！我是深心求益利者，為汝盡形作善知識，今可捨是顛倒邪見。王子！當知是無上道難得、難證，汝復欲見諸大菩薩，命終之後所生處不？』答言：『欲見。』</p>
<p>「時失念魔即於其處化大地獄，語王子言：『汝今見是地獄眾生，種種考掠、受諸苦不？』王子言：『見。』魔言：『是人皆坐先世初發無上菩提心時，非時求者強來從索所愛重物。以慳惜故，起瞋恨心，受此罪報。但為外物尚生此中，況復來索頭、目、髓、腦而無瞋心？以瞋心故，便受此罪。汝若慳惜不肯與者，則生是中；設復與之而生瞋恨，亦墮是中。二邊不免俱受此苦。王子當知，若施求者不生瞋心，此諸夜叉亦於胎中，生時生已殺害割截，分裂支體各自持去。王子當知，是菩薩道二邊有過，若與、不與俱亦不善。汝不信我，當問是人何故生此？』</p>
<p>「王子問言：『咄，諸仁者！汝以何故皆生是處？』諸人答言：『我等往昔修佛道時，於諸求者生慳貪心，故生此中。』又言：『我等本求佛道，諸乞人來割截我身，我於爾時，生瞋恨心，故墮斯處。是故，王子！汝當隨順此人所說，莫入是中，後生悔恨。』</p>
<p>「爾時，王子即謂魔曰：『咄哉，仁者！深見利益，示我地獄及此菩薩，吾從今日於所重物，無有慳悋、不施之心。若施乞人，終不瞋恨。所以者何？生地獄者，是慳貪報，非布施果。咄哉，仁者！今可共詣德王明佛，當問此事。隨佛所說，俱共行之。』失念魔言：『我今何用詣佛所為？汝欲往者自可隨意。所以者何？我恐彼佛還教我發無上道心。』</p>
<p>「得念王子復語魔言：『汝自云是深求利者、求安隱者，必共我詣德王明佛，隨佛所說，當共修行。』如是至三，魔亦不肯：『王子！且置，我本曾已隨佛語故，備受眾苦，今不能往。』王子即時執手牽引，俱詣佛所，頭面禮足，於一面坐，以先所論具向佛說。</p>
<p>「佛言：『得念！善哉，善哉！汝能不隨此人所說。是失念魔誑惑，欲障汝菩薩道。』</p>
<p>「即時王子告失念曰：『汝今應當歸佛、歸法、歸比丘僧。』魔言：『且止！我不歸命佛、法及僧。』語已，便默。</p>
<p>「爾時，王子諦視魔已，一心立誓：『若我至心求佛道者，當令是魔為比丘形！』即時失念剃頭法服，執持應器，立於眾中。自見其身出家、法服，持鉢、執錫為沙門像，而白佛言：『世尊！若本無心歸命三寶，強變其形為沙門像，法應爾耶？』</p>
<p>「佛告失念：『誰強與汝剃頭、法服、應法器耶？』<span class='corr'>魔</span>即生念：『無人與我剃頭、法服為沙門者，我今何不棄捨而去！』即欲自釋法服、應器，而不能離，便作是念：『我住此眾，隨幾所時常為人笑。可於此沒，還本宮殿。』</p>
<p>「作是念已，忽然不現，上昇天宮，語諸眷屬：『汝等勿謂我為比丘，猶故是本失念魔王！吾欲往詣德王明佛有所嬈壞，而反使我變為此像，甚可笑也。』</p>
<p>「時諸眷屬罵言：『禿人！勿為狂言，汝則非復是魔天王，今更有王在此宮殿。』失念聞已，深生惱悔，悲號啼哭，還到佛所。</p>
<p>「德王明佛以神通力，即時化現阿鼻地獄，中有獄卒，持熱鐵丸，大如須彌，東西推求失念魔王為何者是？有人問言：『何用之為？』獄卒答言：『我欲以此大熱鐵丸著其口中。』更有人言：『此失念魔已作沙門，得脫地獄。』</p>
<p>「或有獄卒，持大火山置兩肩上，東西推覓失念魔王為何者是？有人問言：『何用之為？』獄卒答言：『欲以火山焚碎其身。』有人謂言：『是失念魔已得出家，脫地獄苦。』</p>
<p>「或有獄卒，以鐵刀山猛火炎起置其肩上，東西推求失念魔王為何者是？有人問言：『何用之為？』獄卒答言：『欲以刀山斬截其身！』有人謂言：『失念魔王已於德王明佛法中出家，脫地獄苦。』</p>
<p>「或有獄卒，肩負大鑊盛滿融銅，東西推覓失念魔者今何所在？有人問言：『汝用之為？』獄卒答言：『欲以融銅灌其口中，燒其脣舌、咽喉、五藏，燋爛下過。』有人謂言：『是失念魔於德王明佛法中出家，脫地獄苦。』</p>
<p>「或有獄卒，手執鐵叉、弓、矢、牟、戟種種器<span class='corr'>仗</span>，東西推求，作如是言：『失念魔者今在何所？』有人問言：『何用之為？』獄卒答言：『我欲以種種器<span class='corr'>仗</span>斫刺割截殘害其身。』有人謂言：『是失念魔王已得出家，脫地獄苦。』</p>
<p>「時失念魔於地獄中，聞諸獄卒可畏音聲，收捕、繫縛、打斫、刺割，壞裂其身勿縱令活。聞是事已，甚大怖畏，作是念言：『今自眼見，無所復疑。我定衰退，失本天宮，入大地獄。諸獄卒等，四邊唱喚欲收捕我。今當何怙？唯出家法可以依恃。若佛信我至誠心者，當於佛法出家為道，冀得脫此大地獄苦。可以此意向王子說。』作是念已，即向得念具陳斯事，言：『我欲於佛法出家。』</p>
<p>「得念答言：『汝若能以信樂清淨，而發無上菩提心者，然後乃可於法出家。所以者何？諸佛法中，不但正以剃頭、染服名為出家；隨其出家所應行法，汝當行已乃得出家。失念當知，於佛法中，若有貪著我、我所者及分別者，不名出家。失念！汝當先發無上菩提之心，然後正觀，以何法故名為地獄？地獄體性如是推求，必當不得地獄定性，亦復不見入地獄法及不入法。』時失念魔即發無上菩提之心，常樂正觀如是法相，不久便得無生法忍。</p>
<p>「舍利弗！得念王子一心開導是失念魔，令離諸惡，至不退地。德王明佛便為之授無上道記。舍利弗！是則名為真菩薩心。諸菩薩等以是心故，能集無量無邊佛法。</p>
<p>「舍利弗！汝謂失念是異人乎？勿造斯觀，即是過去拘珊提佛，於此賢劫度脫眾生已入涅槃。時得念者豈異人乎？今此眾中堅意菩薩摩訶薩是。</p>
<p>「舍利弗！爾時得念到父母所，於一面立，白父母言：『我今欲於德王明佛法中出家。』於父母前而說偈言：</p>

<div class="lg regular" style="margin-left:2em;"><div class='lg-row'>「『我於法出家，　父母勿障礙，</div>
<div class='lg-row'>出家佛所讚，　是眾樂之本。</div>
<div class='lg-row'>欲得帝王樂，　生天及財富，</div>
<div class='lg-row'>欲求功德慧，　當於法出家。</div>
<div class='lg-row'>父母今尊貴，　本行施戒故，</div>
<div class='lg-row'>更造功德本，　當得為法王。</div>
<div class='lg-row'>本行施戒忍，　今得為人王，</div>
<div class='lg-row'>若欲增長善，　今可行出家。</div>
<div class='lg-row'>人受福報盡，　後墮諸惡道，</div>
<div class='lg-row'>起重罪業故，　不能值諸佛。</div>
<div class='lg-row'>若人捨餘福，　出家行善法，</div>
<div class='lg-row'>則能離八難，　常得值諸佛。</div>
<div class='lg-row'>見佛速得信，　以信生恭敬，</div>
<div class='lg-row'>敬心順行道，　疾得成菩提。</div>
<div class='lg-row'>若欲離諸難，　當遠惡知識，</div>
<div class='lg-row'>隨我學出家，　是眾樂之本。</div>
<div class='lg-row'>諸天龍鬼神，　及乾闥婆等，</div>
<div class='lg-row'>無能作障礙，　令我不出家。</div>
<div class='lg-row'>若欲作障礙，　徒自起罪業，</div>
<div class='lg-row'>如大力象王，　壞瑣能隨意。</div>
<div class='lg-row'>我今亦如是，　斷棄貪愛縛，</div>
<div class='lg-row'>斷已當出家，　無人能轉者。』</div>
<div class='lg-row'>父母敬其德，　默然聽出家，</div>
<div class='lg-row'>即右<span class='corr'>遶</span>已去，　逕往詣佛所。</div>
<div class='lg-row'>詣佛出家已，　無量眾生聞，</div>
<div class='lg-row'>心皆生信樂，　隨王子出家。</div>
<div class='lg-row'>王子善知識，　無量長者子，</div>
<div class='lg-row'>信佛法微妙，　皆共行出家。</div>
<div class='lg-row'>王聞子出家，　亦捨國尊位，</div>
<div class='lg-row'>即與八十億，　七十那由他，</div>
<div class='lg-row'>如是等眷屬，　悉共行出家。</div>
<div class='lg-row'>爾時王夫人，　聞王出家已，</div>
<div class='lg-row'>與八萬婇女，　亦共行出家，</div>
<div class='lg-row'>皆隨此王子，　而發大乘心。</div>
<div class='lg-row'>如是讚出家，　誰不隨學者？</div>
</div><p>「舍利弗！汝謂是得念父種善根王為異人乎？勿造斯觀，即我身是。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「時王及大臣，　婇女諸眷屬，</div>
<div class='lg-row'>二萬一千歲，　俱淨修梵行。</div>
<div class='lg-row'>命終時彼佛，　處眾而微笑，</div>
<div class='lg-row'>與彼王授記，　說其本行願。</div>
<div class='lg-row'>是王修梵行，　深發大乘願，</div>
<div class='lg-row'>終不墮諸難，　常生無難處。</div>
<div class='lg-row'>是王無量劫，　供養無數佛，</div>
<div class='lg-row'>賢劫成世雄，　號曰釋迦文。</div>
<div class='lg-row'>是王諸眷屬，　得念等比丘，</div>
<div class='lg-row'>釋迦文佛所，　出家為弟子，</div>
<div class='lg-row'>皆淨修梵行，　終還得人身，</div>
<div class='lg-row'>於佛滅度後，　廣分布舍利。</div>
<div class='lg-row'>斯等於末世，　佛法將滅時，</div>
<div class='lg-row'>還得共聽聞，　我今所說經。</div>
<div class='lg-row'>佛慧淨無礙，　演智光所說，</div>
<div class='lg-row'>諸有所言論，　終歸皆真實。</div>
<div class='lg-row'>若人聞是法，　深信衣毛竪，</div>
<div class='lg-row'>則不生狐疑，　我未得受記。</div>
<div class='lg-row'>若人在末世，　於深法得忍，</div>
<div class='lg-row'>便應作是念，　我聞法王說，</div>
<div class='lg-row'>比丘比丘尼，　諸清信士女，</div>
<div class='lg-row'>能樂是深法，　我皆與授記。</div>
<div class='lg-row'>佛說此法時，　於大眾會中，</div>
<div class='lg-row'>具滿八十億，　七十那由他，</div>
<div class='lg-row'>皆得柔順忍，　為小法王子。」</div>
</div></div>
<div class='div-pin'><a id='mulu31' />
<p class='h1'>正見品第二十四</p><p>爾時，世尊告舍利弗：「所言正見，為何謂也？舍利弗！其正見者，無高無下，等觀諸法。又是見者，等不異故，故名正見。何謂為等？眼即涅槃，不離眼有涅槃。眼及涅槃是二同等。以何故等？非眼、眼等，非涅槃、涅槃等。何以故？眼中無眼，涅槃中無涅槃；眼中無涅槃，涅槃中無眼，眼及涅槃無二無別；無二別故，故名為等。耳、鼻、舌、身、意等即涅槃，不離意有涅槃，意及涅槃是二同等。以何故等？非意、意等，非涅槃、涅槃等。何以故？意中無意，涅槃中無涅槃；意中無涅槃，涅槃中無意，意及涅槃無二無別。若無分別是法即空，空即同等，是名正見。</p>
<p>「又，舍利弗！是正見故，名為正見。於是正中，無有邪相，故名正見。復次，是見無稱無量，故名正見。云何名為壞正見相？舍利弗！如是諸經違逆不信、不受、不讚、不如說行，名壞正見。</p>
<p>「又，舍利弗！分別諸法，此則名為深壞正見。何以故？無分別者，即得正見。如經中說：若聖弟子，不念地相，亦復不念此地、彼地，我在地中、地在我中。不念餘大，水、火、風等，不念梵世、光音、遍淨，不念廣果、無誑、無熱、空處、識處、無所有處、非有想非無想處，不念涅槃，亦復不念此彼涅槃、涅槃中我、我中涅槃。</p>
<p>「舍利弗！又正見者，無一切見。何以故？諸有所見，皆是邪見，無一切見即是正見。</p>
<p>「舍利弗！又正見者，不可言<span class='corr'>說</span>。何以故？一切言說但空音聲，或人於此而生貪著。</p>
<p>「舍利弗！又如如來所知正見，於是見中無有邪見。何以故？一切言說皆住如中，如不可說，言說亦然。舍利弗！一切身業亦復如是，安住如中，無正、無邪、無有分別。</p>
<p>「舍利弗！一切諸業皆住如中，非正、非邪、無有分別。一切業報亦住如中，如業相說。是故如來真實說者，作如是言：『若有作業，必有業報，業報隨業。』如是，舍利弗！是智名為分別五道。五道智者，皆是非智，一切五道從非智生。舍利弗！菩薩聞是，不應驚畏，起退沒也。</p>
<p>「舍利弗！有四種法，若習近者，增長愚癡，不生智慧。何謂為四？讀<span class='corr'>誦</span>、修習外道經典，是增愚癡，不生智慧；親近修習諸邪見法，是增愚癡，不生智慧；樂決斷事，是增愚癡，不生智慧；斯諸深法與空相應，不受不讀，亦不正觀，是增愚癡，不生智慧；是名為四。</p>
<p>「舍利弗！違此四法，能生智慧，應當修習。何謂為四？修習正見，能斷邪見，是第一法，能破愚癡，得生智慧。若有讀誦外經典處，修淨行者當遠捨離，不應止住，是第二法，能破愚癡，得生智慧。舍利弗！若諸住處有斷事人，修淨行者不應同止，若欲住者，但說正道，莫雜非法，以滅是事，安隱同行，亦為折伏非法者故，亦和合僧不令壞故，是第三法，能破愚癡，得生智慧。舍利弗！斯諸深經一心聽受，如說修行，為人敷演，令法久住，是第四法，能破愚癡，得生智慧。是名為四。舍利弗！菩薩法者，深行慚愧，持戒律淨，不起業故；菩薩應生無所畏心，莊嚴願故；菩薩常應修大人行，起大進行，不懈息故。」</p>
</div>
<div class='div-pin'><a id='mulu32' />
<p class='h1'>歎教品第二十五</p><p>佛告舍利弗：「菩薩若為擁護正法，了達真論，問我弟子。如來爾時甚為慶慰。何以故？繼佛種故。是故汝等聲聞弟子，應為菩薩演說正法，示教利喜，當得無量無邊福德。舍利弗！若我弟子比丘、比丘尼、優婆塞、優婆夷，念佛念法亦念如來，為求法故，無量無邊阿僧祇劫受諸勤苦，以如是念，為菩薩說乃至一偈；又作是念：『此諸菩薩，或聞是法，示教利喜，當種善根修習佛法，得阿耨多羅三藐三菩提，為斷無量無邊眾生無始生死諸苦惱故而為說法。』所得福德假令有形，若四天下所有眾生皆得人身，於此福德各持一分，搏若須彌山，而此福德猶不滅盡。</p>
<p>「又，舍利弗！置四天下。若小千、中千、大千世界所有眾生，有色、無色、有想、無想、非有想、非無想，假令一時皆得人身，各以一器大如須彌，於此福德盛滿而去，猶不滅盡。舍利弗！我諸弟子，比丘、比丘尼、優婆塞、優婆夷，為菩薩說一四句偈，示教利喜，得是無量無邊福德。舍利弗！是諸菩薩若知此人為其說法，得大利益，故能得成爾所佛法，又能增長佛之智慧。若以頂戴及肩荷負一切樂具，而供給之，乃至得成無上菩提，先為說法，令見四諦。舍利弗！是諸菩薩雖作如是供給利益，未報其恩。何以故？由此人故能見無量無邊佛法。是故當知，為諸菩薩講說法者，其恩難報。</p>
<p>「舍利弗！乃往過去無量無邊阿僧祇劫，爾時有佛，號曰普守如來、應供、正遍知、明行足、善逝、世間解、無上士、調御丈夫、天人師、佛、世尊，壽七萬歲。其聲聞眾有三大會：初會說法，八十那由他人皆得成道；中會說法，六十那由他人；後會說法，四十那由他人亦皆得道。</p>
<p>「舍利弗！彼佛滅後，正法住世滿四千歲。法欲滅時，有一比丘，名曰妙智，利根聰達，多聞智慧。時閻浮提王名曰歡喜，王所住城亦名歡喜。其城縱長十二由旬、廣七由旬，豐樂安靜，人民充滿。時此城中有一長者，名曰柔軟，長者有子名曰利意<span class='note-inline'>(丹喜)</span>，詣妙智所，於一面坐。妙智比丘即時為說菩薩之法，是長者子聞法歡喜，即持寶衣，價直億金，以為供養，作如是言：『善哉！法師！所說微妙。願顧我舍說如斯法，當令我等獲大利益！法師法施亦復大果。我從今日當盡形壽，供養衣服、飲食、湯藥、資生所須，并及法師同意徒友，我亦盡形供養供給。』妙智比丘可言：『善哉！』時長者子頭面禮足，右遶已去。於後妙智往詣其舍，教化利意<span class='note-inline'>(丹喜，下同)</span>父母、眷屬，皆令志求無上菩提。是長者子以此福德，經歷無量阿僧祇劫未曾離佛，常得聞法，遇善知識。</p>
<p>「舍利弗！汝謂利意是異人乎？勿造斯觀，即我身是。時利意父柔軟長者，迦葉佛是。舍利弗！汝意謂是利意父母、家內眷屬，於無上道有退轉乎？勿造斯觀。何以故？是諸人等，皆已必定無上菩提，今於我所淨修梵行，吾即為授無上道記。</p>
<p>「舍利弗！妙智比丘即於彼身而般涅槃。若此比丘不以小乘入涅槃者，但為利意一人說法福德因緣，應成佛道，況乃復為柔軟長者及諸眷屬說法福德。</p>
<p>「舍利弗！若是比丘不入涅槃，不見世界所有一切供養之具能報其恩。何以故？我從妙智得聞法故，逮大淨妙甚深佛法。是故當知，若人能為菩薩說法，示教利喜，必獲無量無邊福德。何以故？菩薩發心為起無量利益事故。</p>
<p>「舍利弗！譬如大海，初漸起時，當知皆為有價、無價摩尼寶珠作所住處，此寶皆從大海生故。菩薩發心亦復如是，初漸起時，當知便是諸智慧寶之所生處，若有世界及出世界、有漏、無漏、有為、無為、若垢、若淨一切法器。</p>
<p>「舍利弗！譬如大海，初漸起時，當知便為大身眾生作所住處，從中生長，滋育繁茂。菩薩發心亦復如是，初漸生時，當知便為無量無數大智慧身、大善根身諸眾生身作所住處，皆依是心，漸得增長。</p>
<p>「舍利弗！譬如大海，初漸起時，當知便為諸大龍王作所住處。其大龍王不為金翅之所吞食，雙翼扇風亦不能惱。是諸龍王從大海出，能起大雲，覆八萬洲，普注洪澤，無不霑洽。舍利弗！菩薩發心亦復如是，初漸生時，當知便為成佛道時大菩薩龍作所住處。是大龍王不為金翅之所吞食；如是菩薩住深佛法，魔若魔民不能得出。是大龍王不為金翅翼風所惱，若欲惱者即時消滅。菩薩如是，魔若魔民不能惱壞，欲生惱心即皆消滅，能壞魔縛、魔業、魔事。舍利弗！是大龍王從大海出，於四天下及八萬洲，普降慧澤，皆令霑洽，卉木叢林、百穀、藥樹皆得生長，亦令二足、四足眾生無飢渴想。降此雨已，還處本宮。大菩薩龍亦復如是，從佛法出，能於三千大千世界城邑、聚落雨大法雨，能斷無量無數眾生三種渴愛：欲愛、色愛及無色愛。</p>
<p>「舍利弗！譬如大海，初欲成時，於四天下八萬諸洲，所有流水及大小雨、江、河、泉源流入其中，皆悉能受，不增不減，海法應爾，種種水入皆捨本名，俱名海水，皆失本味同為一醎。菩薩發心亦復如是，從初欲成至得阿耨多羅三藐三菩提時，具足佛法，能以智慧斷眾生疑，諸大論師福德、智慧善根已成。若未成者，佛為斷疑，皆失本稱，但同一號，名佛弟子，如大海水等一醎味，我諸弟子同得離欲一解脫味。</p>
<p>「舍利弗！譬如大海，漸次轉深。若大海水初便頓深，諸求寶者無能得入。以漸漸深乃至無等，故成大海。諸菩薩心亦復如是，初發意時漸漸轉深，乃成無等。舍利弗！是菩薩心漸漸深者，是檀波羅蜜、尸波羅蜜、羼提波羅蜜、毘梨耶波羅蜜、禪波羅蜜；其甚深者，所謂波若波羅蜜是；無等深者，諸佛法也。舍利弗！若菩薩道初便<span class='corr'>頓</span>深，證於實際，無量眾生求法寶者，則不能入。</p>
<p>「舍利弗！譬如大海，所以成者，皆為利益一切世界。菩薩發心亦復如是，從初已來，皆為利益一切世界。舍利弗！譬如大海，初漸起時，有寶洲性。菩薩發心亦復如是，初便漸有念處、正勤、四如意足、根、力、覺、道，及諸禪定、背捨、三昧法寶洲性。」</p>
<p>舍利弗白佛言：「希有，世尊！能樂說是大海諸喻，以明菩薩發心福德無量無邊。」</p>
<p>佛告舍利弗：「菩薩心者，非大海喻所能知也。何以故？是心深發大願莊嚴。如來若說此心福德，若滿一劫、若過一劫，猶不能盡。何以故？諸菩薩等發如是心，能成大事，難勝，難壞，最上最妙，能與眾生一切樂具，轉三界苦，生大智慧，難測崖底、無所障閡大智光明。舍利弗！以要言之，諸菩薩心所成大事，說不可盡。</p>
<p>「舍利弗！譬如三千大千世界，初漸起時，當知便為其中所有一切眾生作依止處。菩薩如是，初發阿耨多羅三藐三菩提心，當知便為無量眾生得智慧故。</p>
<p>「舍利弗！譬如須彌山王，初漸起時，當知便為無量諸天作所住處。因是山王，忉利諸天便能破壞阿修羅眾。菩薩如是，初發阿耨多羅三藐三菩提心，修道成佛，能為無量無數弟子作依止處。如忉利天因須彌山，則能破壞阿修羅眾；如是眾生因如來故，能壞魔眾。</p>
<p>「舍利弗！譬如鐵圍山王，初漸起時，當知便為其中眾生，障蔽八哆呵婆羅風，便不能壞。菩薩如是，初發無上菩提之心，漸次轉高，堅固難沮，當知能為親近菩薩所有眾生，障諸魔風使不惱壞。</p>
<p>「舍利弗！如雪山王，初漸起時，當知便為諸藥、草、木依止生處。菩薩如是，初生之時，便為無量無數眾生，習諸法藥壞煩惱疾。</p>
<p>「舍利弗！譬如寶性，初始生時，當知便為無量百千萬億眾生作利益分。菩薩如是，從初始起大智寶性，當知便為無量無邊阿僧祇眾生，作利益分。</p>
<p>「舍利弗！譬如日天子宮，初欲成時，當知便為照四天下八萬諸洲能照能熱。菩薩如是，從初始起漸漸增長成佛住處，當知便為三千大千世界眾生作大法明，亦能乾竭諸貪愛恚煩惱淤泥。</p>
<p>「舍利弗！譬如阿耨達池，初漸起時，當知便為阿耨達龍作所住處，從此池邊流四大池，皆為二足、四足眾生而作利益，斷除渴乏，生諸金寶，漸入大海。是大乘法初漸起時，亦復如是，一切菩薩因是乘故，能習佛法，得阿耨多羅三藐三菩提已，則能流演四大法河，謂義無礙、法無礙、言辭無礙、樂說無礙，空、無相、無作，八背捨味、根、力、覺、道，如是諸音，無量無數眾生聞已，斷煩惱渴，能令得證永離實際。如是，舍利弗！諸菩薩心初漸起時，能成大事、難勝、難壞、無等等事，亦大利益無量眾生，令發無上菩提之心。</p>
<p>「舍利弗！如來雖作是說，不能窮盡。是故當知，有人能為菩薩說法，示教利喜，所得功德無量無邊不可稱數。舍利弗！我以佛眼觀此福報，不見邊際，隨向何乘皆能得到。如人施佛所種善根，乃至涅槃，終不中盡。</p>
<p>「舍利弗！乃往過世，有一菩薩名曰樂法，生長王家，所聞善言，皆寫、讀誦。時此王子為求法故，遊諸國邑。時有一人，住深坑側，語樂法言：『王子！汝來，我當相與佛所說偈。』時此菩薩上坑岸上，呼其人言：『咄，善男子！汝當與我佛所說偈。』是人答言：『不空相與。』樂法菩薩身著寶衣，此衣價直二十億金，摩尼瓔珞以為咽飾，其珠價直四十億金。是人見已心生貪著，作如是念：『若此王子與我寶衣、摩尼瓔珞，然後當與佛所說偈。』爾時，王子語是人言：『為須何物，當以相與。汝當與我佛所說偈。』是人貪心增長熾盛，語菩薩言：『若能與我所著寶衣及珠瓔珞，聞佛偈已，投此深坑，能如是者，當先立誓，然後為汝說佛一偈。』王子答言：『咄哉，仁者！汝欲令我投此深坑，為得何利？』是人答言：『我無所得。但恐汝今捨此寶衣及珠瓔珞，既聞偈已，便生悔心，恃豪勢力而還奪我。』王子答言：『汝但說之，我終不悔。』是人即言：『若不肯誓，當知汝心則為已悔。』菩薩復言：『汝但說之，當相隨意與汝寶衣及珠瓔珞，亦投深坑。』是人聞誓，便為菩薩說佛一偈。</p>
<p>「爾時，菩薩即與寶衣、摩尼瓔珞，又立誓言：『若我誠心，捨此寶衣及摩尼珠歡喜無悔，以是實語，當令我今從高墜下，安隱平住，無所傷損。』作是誓已，便自投身。未到地頃，四天王來徐接置地，安立而曰：『咄人，希有！佛所說偈甚深微妙，有大利益。』是人即便從高而下，到菩薩所，作如是言：『王子！希有。能為難事，欲求何法？』菩薩答言：『我以是法，當得阿耨多羅三藐三菩提。成佛道已，未度者度、未解者解、未滅者滅、未安者令得安。』</p>
<p>「舍利弗！是人聞已，便生信心，語菩薩言：『還取寶衣及諸瓔珞。何以故？汝服寶衣、佩此珠瓔正是所宜。』菩薩答言：『是不可也！猶如人吐，豈可還食？』是人白言：『若不還取，願受我悔。後作佛時，當見救濟。』</p>
<p>「舍利弗！汝謂爾時樂法王子為一偈故，脫身寶衣及摩尼珠，與彼人已，又以自身投深坑者，豈異人乎？勿造斯觀，即我身是。爾時是人為我說偈，後於我所得信心已，作如是言：『汝成佛時，當度我者。』豈異人乎？勿造斯觀，今和伽利比丘是。</p>
<p>「舍利弗！我曾一時與諸比丘，處在深㵎，遊空經行。時和伽利在高岸上，我呼之言：『自投身來！』信佛語故，便自投身，無所傷損，得六神通。舍利弗！汝且觀是善根之力，是人為我但說一偈，信我語故，自身歸依，今得解脫。舍利弗！是人以貪心為本，種諸善根，尚得漏盡，況復有人信受我語，了達佛慧，說菩薩法一四句偈，示教利喜，我不見此福德有盡，除入涅槃。」◎</p>
</div>
<div class='div-pin'><a id='mulu33' />
<p class='h1'>◎毀壞品第二十六</p><p>舍利弗白佛言：「世尊！若人為菩薩說一四句偈，示教利喜，助成佛道，得爾所福。若復有人為欲破壞菩薩心故，而作障礙，當說是人得幾所罪？何以故？若已壞亂、當壞亂者，聞是罪已，便自改悔。」</p>
<p>佛告舍利弗：「若人作礙，壞菩薩心，得無邊罪。如人欲壞無價寶珠，是人則失無量財利。如是，舍利弗！若人壞亂菩薩心者，則為毀滅無量法寶。</p>
<p>「舍利弗！如種藥樹，有人剪伐，不令增長，是人則壞無量眾生療治病法，令多眾生為病所困。如是，舍利弗！若人欲壞是菩薩心、大安樂心、滅除無量眾生苦患大智藥心，當知是人則令無量無數眾生，為諸貪、恚、癡、慢、慳、妬、諂曲、無慚、無愧，諸煩惱病之所侵害，亦令無量阿僧祇眾生失於涅槃安<span class='corr'>樂</span>住處。</p>
<p>「舍利弗！若人毀壞阿耨達池、殺大龍王，當知是人則為壞失二足、四足，渴乏眾生八德之水。如是，舍利弗！若人壞亂菩薩心者，則為破壞能除無量眾生渴愛八聖道水。</p>
<p>「舍利弗！譬如有人壞日宮殿，是人則為滅四天下眾生光明。如是，舍利弗！若人壞亂菩薩心者，當知是人則為毀滅十方世界一切眾生大法光明。舍利弗！如人破壞一切寶性，當知是人則壞無量眾生珍寶。如是，舍利弗！若人壞亂菩薩心者，當知是人則壞無量阿僧祇眾法寶之分，亦為毀滅如是諸經令不聞見。舍利弗！如從寶性出無量寶，給足眾生。如是，舍利弗！諸菩薩心是法寶性，從此法寶生諸佛法不可思議神通、智力，是故，舍利弗！當知破壞菩薩心者，則得無量無邊深罪。</p>
<p>「舍利弗！如人惡心出佛身血，若復有人破戒、不信、毀壞、捨離是菩薩心者，其罪正等。舍利弗！置是惡心出佛身血，我說具足五無間罪；若人毀壞菩薩心者，其罪過此。何以故？起五無間罪，尚不能壞一佛之法，若人毀壞菩薩心者，則為斷滅一切佛法。舍利弗！譬如殺牛，則為已壞乳酪及酥。如是，舍利弗！若人破壞菩薩心者，則為斷滅一切佛慧。是故，舍利弗！若人破戒、不信、呵罵、呰毀壞菩薩心，當知此罪過五無間。舍利弗！置是無間之罪。令四天下滿中阿羅漢，若有一人皆奪其命。汝意云何？是人得罪寧為多不？」</p>
<p>舍利弗言：「甚多。世尊！」</p>
<p>佛言：「我今告汝：若人呰毀壞亂菩薩，令其信受，捨離是心，失佛智慧，比前罪者，百分、千分、百千萬分尚不及一，乃至譬喻亦不能及。何以故？雖奪爾所阿羅漢命，而不能障諸佛十力、四無所畏、四無礙智、十八不共法、大慈大悲、佛不虛行，不障如來象王迴觀、師子奮迅、無見頂相，不障如來吹百千種具足法貝，亦不妨轉無上法輪，不障聖主自在神力，亦復不障能知眾生諸根利鈍、種種欲樂、差別智慧。舍利弗！若菩薩發阿耨多羅三藐三菩提心，得成大乘堅誓莊嚴；若有人來壞亂此心，令其退捨，是人則障佛十種力，乃至眾生種種欲知。</p>
<p>「舍利弗！置四天下。若滿三千大千世界諸阿羅漢，譬如竹、<span class='corr'>[竺-二+韋]</span>、稻、麻、叢林，若有一人皆奪其命。汝意云何？是人得罪寧為多不？」</p>
<p>「甚多。世尊！」</p>
<p>「舍利弗！若復有人懷恚、輕慢、破戒、不信，毀壞、散亂是菩薩心，此人得罪唯佛能知。何以故？此人壞亂菩薩深心，則為毀滅一切佛法，斷諸佛種。何以故？若無菩薩最初心者，云何當有如是佛慧、佛自在力出於世界？是故，舍利弗！<span class='corr'>此</span>無上心、大心、深心、諸菩薩心，若在比丘、比丘尼、優婆塞、優婆夷、天、龍、夜叉、乾闥婆、阿修羅、迦留羅、緊那羅、摩睺羅伽、人非人所，一切世界皆應禮敬。何以故？有此心者，當知即是未來世尊。</p>
<p>「舍利弗！汝意云何？如來稱讚是菩薩心，頗於是中分別齊限眾生名字，若剎利家、婆羅門家、居士大家、轉輪王、四天王天、釋提桓因、若忉利天、若炎摩天、兜率陀天、化樂天、他化自在天、若梵天、若大梵王諸名字不？」</p>
<p>「不也。世尊！何以故？世尊但說如是淨心、大心、深心。」</p>
<p>「汝意云何？若我如是稱讚此心，是中頗說若大力士如那羅延等，若少、若老、富貴、貧賤、上下人不？」</p>
<p>「不也。世尊！」</p>
<p>「舍利弗！汝見是心所在之處，若少、若老、富貴、貧賤、有力、無力，汝等皆應敬念、防護、助成此人，是為聲聞無上報恩，能以法施化菩薩故。舍利弗！若聲聞人能如是者，則為具足供養如來，謂能示教，令諸菩薩於無上菩提心不退轉。」</p>
<p>舍利弗白佛言：「世尊！菩薩有三種心：一、初發心；二者、轉心；三<span class='corr'>者</span>、成心。是三心中，世尊稱讚、攝護何心？」</p>
<p>佛言：「如是，如是！如汝所言，菩薩有三種心：初心、轉心及已成心。舍利弗！是中如來稱讚、攝護初心、轉心，令其得成。何以故？若或有人發阿耨多羅三藐三菩提心，令不退轉墮於聲聞、辟支佛地。以不墮故，漸當得成無上菩提。是故菩薩發菩提心，應當觀察是心空相。</p>
<p>「舍利弗！何等是心？云何空相？舍利弗！心名意識，即是識陰，意入意界。心空相者，心無心相，亦無作者。何以故？若有作者，則有彼作，而此人受。若心自作，則自作自受。</p>
<p>「舍利弗！是心相空，無有作者，無使作者。若無作者，則無作相。若人戲論是心相者，則與無礙、空、無相諍；若與無礙、空、無相諍，是人則與如來共諍；與如來諍，當知是人則墜深坑。其深坑者，則謂地獄、餓鬼、畜生，及諸得見、陰界入見、我見、人見、眾生之見。舍利弗！取要言之，佛、法、僧見及涅槃見，如是皆名有所得見。如是諸見為惡趣原，眾生貪著是諸見故，因墜深坑，亦陷他人令墮深坑。其深坑者，則謂五道生死是也。」</p>
<p>爾時，會中有一乞人名曰撰擇，從坐而起，恭敬合掌，白世尊曰：「我今不欲墮是深坑，亦不欲與如來共諍。我從昔來生如是心，欲得阿耨多羅三藐三菩提，還自生念：『我是貧人，多諸苦惱，資生艱難，此諸剎利及婆羅門、居士大家，尚不能習無上菩提，況我乞人第一貧賤！』今從佛聞，稱讚如是菩薩初心，此中不說剎利大姓、婆羅門家、居士、大家，及四天王、釋提桓因、忉利天、炎摩天、兜率陀天、化樂天、他化自在天，不說梵世及梵天王，亦復不說貧、富、貴、賤。我從今日定發阿耨多羅三藐三菩提心，不自輕身。」</p>
<p>佛言：「善哉！撰擇！汝今乃能隨學如來，決定發此無上道心。」</p>
<p>爾時，撰擇即於佛前而說偈言：</p>

<div class="lg regular" style="margin-left:0em;"><div class='lg-row'>「我不求稱讚，　稱讚非上妙，</div>
<div class='lg-row'>欲求最勝意，　謂佛無上智。</div>
<div class='lg-row'>佛於世界上，　亦世界無上，</div>
<div class='lg-row'>於苦惱眾生，　能為作歸依。</div>
<div class='lg-row'>佛證無漏法，　微妙淨無量，</div>
<div class='lg-row'>愍眾生故說，　度脫生死患。</div>
<div class='lg-row'>佛神力無礙，　光明亦無邊，</div>
<div class='lg-row'>得無岸智慧，　福德巍巍尊。</div>
<div class='lg-row'>世尊我本心，　亦謂得成佛，</div>
<div class='lg-row'>心還生退沒，　誰與貧賤者？</div>
<div class='lg-row'>有諸王居士，　釋梵諸尊神，</div>
<div class='lg-row'>大神德人天，　是尚不能得；</div>
<div class='lg-row'>況我貧賤者，　乞匃自濟命，</div>
<div class='lg-row'>佛智世無上，　云何而可得？</div>
<div class='lg-row'>世尊知我心，　告舍利弗言，</div>
<div class='lg-row'>我說是發心，　無貧富貴賤，</div>
<div class='lg-row'>亦不說剎利，　婆羅門居士，</div>
<div class='lg-row'>諸天龍鬼神，　但說發淨心。</div>
<div class='lg-row'>今聞佛所說，　我心得大力，</div>
<div class='lg-row'>謂必當成佛，　能發深心故。</div>
<div class='lg-row'>天地可易位，　須彌可粉塵，</div>
<div class='lg-row'>虛空尚可變，　我心不可轉。</div>
<div class='lg-row'>假使眾生類，　一切皆為魔，</div>
<div class='lg-row'>悉來見嬈亂，　我心定不轉。</div>
<div class='lg-row'>若人於我前，　而作如是言：</div>
<div class='lg-row'>『佛智甚難得，　誰與貧賤者？』</div>
<div class='lg-row'>我聞已答言：　『汝是貧賤者，</div>
<div class='lg-row'>汝無有信財，　我有當作佛。』</div>
<div class='lg-row'>諸佛無有性，　亦無有定種，</div>
<div class='lg-row'>但一心迴向，　於無上大乘，</div>
<div class='lg-row'>是則諸佛性，　亦為如來種，</div>
<div class='lg-row'>一心求佛道，　供養故成佛。</div>
<div class='lg-row'>我不惜身命，　亦不貪世樂，</div>
<div class='lg-row'>唯志無上道，　度一切眾生。</div>
<div class='lg-row'>今於法王前，　真實語無畏，</div>
<div class='lg-row'>若當有錯謬，　唯佛哀愍說。」</div>
</div><p>爾時，世尊以偈答言：</p>

<div class="lg regular" style="margin-left:0em;"><div class='lg-row'>「汝發無上心，　乘於無上乘，</div>
<div class='lg-row'>是中無錯謬，　當成佛法王。」</div>
<div class='lg-row'>撰擇聞佛說，　心得無量喜，</div>
<div class='lg-row'>以心善淨故，　飛高七多羅。</div>
<div class='lg-row'>世尊時微笑，　口出五色光，</div>
<div class='lg-row'>普照明天地，　還從頂上入。</div>
<div class='lg-row'>阿難即合掌，　諮問兩足尊：</div>
<div class='lg-row'>「世雄智無礙，　此為何所因？</div>
<div class='lg-row'>是王舍城中，　最下賤乞人，</div>
<div class='lg-row'>住在於空中，　合掌禮敬佛。</div>
<div class='lg-row'>今諸天龍王，　夜叉人非人，</div>
<div class='lg-row'>皆一心合掌，　禮敬是乞人。</div>
<div class='lg-row'>我今問世尊，　何故笑放光，</div>
<div class='lg-row'>誰專行佛道，　而欲為授記？</div>
<div class='lg-row'>誰當住佛道，　而發無上心，</div>
<div class='lg-row'>當證最勝慧，　度眾老病死？</div>
<div class='lg-row'>誰當坐道場，　破壞魔王軍，</div>
<div class='lg-row'>得無上佛道，　轉最妙法輪？</div>
<div class='lg-row'>誰當獲大智，　逮無量神通，</div>
<div class='lg-row'>得普智無礙，　分別眾生根？</div>
<div class='lg-row'>誰當得梵音，　言說皆奇特，</div>
<div class='lg-row'>真智無礙故，　所演無變異？</div>
<div class='lg-row'>誰證無上道，　常處微妙定，</div>
<div class='lg-row'>了達三界心，　哀愍故說法？</div>
<div class='lg-row'>誰當說法時，　天人皆歡喜，</div>
<div class='lg-row'>當得不虛行，　象王迴觀法？</div>
<div class='lg-row'>誰為大眾導，　嚴淨佛世界，</div>
<div class='lg-row'>離一切諸難，　廣開寂滅道？</div>
<div class='lg-row'>大神德世尊，　我當問此事，</div>
<div class='lg-row'>何緣故微笑？　願說令眾喜。」</div>
</div><p>爾時，世尊告阿難曰：「如來因是撰擇乞人，是故微笑，放大光明。即時會中天、龍、夜叉、緊那羅、摩睺羅伽、人非人等，有八十億那由他眾，皆發無上菩提之心。我為是等授阿耨多羅三藐三菩提記。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「如來說此因緣時，　滿八十億那由他，</div>
<div class='lg-row'>眾生悉發無上心，　此等皆當成佛道。</div>
<div class='lg-row'>今是撰擇深智人，　歡喜合掌立空中，</div>
<div class='lg-row'>恭敬讚歎供養我，　自願逮覺如今佛。</div>
<div class='lg-row'>是人福德因緣故，　終不墜落諸惡趣，</div>
<div class='lg-row'>生生常離八難處，　世世恒得見諸佛。</div>
<div class='lg-row'>既得值遇諸佛已，　為得無上菩提故，</div>
<div class='lg-row'>寶蓋幡幢及華香，　以此供具供養佛。</div>
<div class='lg-row'>歷代諸佛修道時，　上妙衣服及眾味，</div>
<div class='lg-row'>床榻臥具亦湯藥，　以此供具供養佛。</div>
<div class='lg-row'>當漸次第值彌勒，　為求佛故深加敬，</div>
<div class='lg-row'>以七十億那由他，　摩尼寶珠為供養。</div>
<div class='lg-row'>一一摩尼珠光明，　能照八十由旬內。</div>
<div class='lg-row'>集此寶珠眾光力，　悉能遍照諸世界。</div>
<div class='lg-row'>又以七寶起塔廟，　滿七十億那由他，</div>
<div class='lg-row'>其塔縱廣各十里，　以眾妙寶為莊嚴。</div>
<div class='lg-row'>衣服床榻及茵褥，　亦七十億那由他，</div>
<div class='lg-row'>以如是諸莊嚴具，　上彌勒佛及眾僧。</div>
<div class='lg-row'>安居三月設供養，　如是不倦經百歲，</div>
<div class='lg-row'>是人然後當出家，　彌勒法中修梵行。</div>
<div class='lg-row'>如是愛樂恭敬心，　深加供養彌勒佛，</div>
<div class='lg-row'>漸次習行菩薩道，　悉見賢劫一切佛。</div>
<div class='lg-row'>從是復得見諸佛，　其數過如恒河沙，</div>
<div class='lg-row'>見已心得深善淨，　皆加供養修佛道。</div>
<div class='lg-row'>是人淨心福德報，　我今略說不能盡，</div>
<div class='lg-row'>其果無量無可喻，　誰聞是已不求佛？</div>
<div class='lg-row'>是人往來生死中，　恒河沙劫求佛道，</div>
<div class='lg-row'>末後當證無上智，　成佛號名集堅實。</div>
<div class='lg-row'>壽命算數一千劫，　時佛世界甚清淨，</div>
<div class='lg-row'>閻浮提地亦莊嚴，　如須彌頂忉利宮。</div>
<div class='lg-row'>集堅實世尊，　聲聞大眾會，</div>
<div class='lg-row'>過億那由他，　如恒河沙數。</div>
<div class='lg-row'>一一大會中，　如恒河沙人，</div>
<div class='lg-row'>皆得阿羅漢，　自在神通力。</div>
<div class='lg-row'>悉通達三藏，　明了諸問答，</div>
<div class='lg-row'>如我舍利弗，　智慧中第一。</div>
<div class='lg-row'>有菩薩大會，　其數復倍上，</div>
<div class='lg-row'>彼佛大菩薩，　亦名阿逸多。</div>
<div class='lg-row'>彼諸菩薩眾，　得無生法忍，</div>
<div class='lg-row'>轉身生諸國，　隨處各成佛。</div>
<div class='lg-row'>一一大會中，　恒沙數菩薩，</div>
<div class='lg-row'>彼佛與授記，　當成無上道。</div>
<div class='lg-row'>彼佛滅度後，　法住滿一劫，</div>
<div class='lg-row'>舍利廣流布，　亦如我滅後。</div>
<div class='lg-row'>集堅實舍利，　天人所供養，</div>
<div class='lg-row'>隨眾生所樂，　現諸神通力。</div>
<div class='lg-row'>是舍利塔廟，　皆以七寶成，</div>
<div class='lg-row'>欄楯及寶柱，　香華眾幡蓋。</div>
<div class='lg-row'>以是妙寶飾，　莊嚴如來塔，</div>
<div class='lg-row'>以此諸塔廟，　嚴淨閻浮提。</div>
<div class='lg-row'>若人持眾華，　供養於佛塔，</div>
<div class='lg-row'>即變成華蓋，　有如是神力。</div>
<div class='lg-row'>集堅實世尊，　形像在諸塔，</div>
<div class='lg-row'>隨眾生所樂，　微笑現光明。</div>
<div class='lg-row'>大光普照已，　還入於本處，</div>
<div class='lg-row'>若入頂相中，　自知受佛記；</div>
<div class='lg-row'>若光從口入，　知受緣覺乘，</div>
<div class='lg-row'>光若從臍入，　自知受聲聞。</div>
<div class='lg-row'>彼世尊形像，　有是神通力，</div>
<div class='lg-row'>如是滿一劫，　劫盡乃當滅。</div>
<div class='lg-row'>有為法無常，　故當勤行進。」</div>
</div><p>爾時，舍利弗白佛言：「希有。世尊！撰擇乞人如是下賤，而心已成上妙貴法，何有智者輕賤之也？」</p>
<p>佛告舍利弗：「如是，如是！如汝所說，何有智者輕賤此人？唯除凡夫無聞、無智。舍利弗！以是義故，我經中說：智者不應輕量他人，輕量他人則為自傷。舍利弗！汝意謂此撰擇乞人，本來頗為天、龍、夜叉、乾闥婆、阿修羅、摩睺羅伽、人非人等所敬禮不？」</p>
<p>「不也。世尊！何以故？此貧賤人未為如來所授記時，無人禮敬。今為世尊所授記已，一切天、人、阿修羅，眾咸皆禮敬。」</p>
<p>「舍利弗！是為諸佛未來世中無礙知見，不與聲聞辟支佛共。是故，舍利弗！我諸弟子信受佛語，若為眾生演說法時，應先稱揚佛之神德，眾生聞已，或能發心求佛智慧；以發心故，佛種不斷。</p>
<p>「舍利弗！一切世界尠有眾生為他求利，自利利人是最為難。舍利弗！且置為他求利。眾生之中能自利者，是人尚難。何以故。今凡夫人，欲求自利而乃自傷。何以故？舍利弗！我不見人，若侵害他自不衰惱。是故當知，住自利因是則為難。又於是中，自利、利他最為甚難。故，舍利弗！若人毀發大乘心者，當知是人不能自利，亦不利他，斯則不名修行道者。</p>
<p>「舍利弗！是愚癡人行於邪道，為失自利，亦失他利。以此因緣故，是人當得八衰惱法。何謂為八？失所愛重親友家屬；國界衰亂；財產日耗；災火焚燒；縣官所侵；諸根毀壞；死入地獄；獄卒考掠，是名為八。</p>
<p>「復次，有八大不安法。何謂為八？謂生地獄、餓鬼、畜生是大不安；若得人身，常生邊地，不識善惡，無佛、無法、無聖眾處，是大不安；設得人身生於中國，聾、盲、瘖瘂、癃殘、百疾，是亦名為大不安法；雖生中國，具足人身，常為衰弊，心懷諂曲，虛偽奸詭，是亦名為大不安法；受外道教，好於邪論、邪見、惡行，亦成不淨身、口、意業，諸佛賢聖尚不能救，是亦名為大不安法；若生中國，具足人身，佛得道夜即便命終，不值佛法，是亦名為大不安法。是為輕毀求佛道者，八不安法。</p>
<p>「舍利弗！當知是人若生地獄，必墮阿鼻大地獄中，得大身形，多受眾苦，續起重罪。若墮畜生，為惡蟲獸，恒苦飢渴，侵奪他命，殘食肌肉以自濟活，隨所生處續增罪業；若為水性作摩伽魚，縶民伽羅失收摩羅及欝陀羅等人所網鈎，生被切割，備受眾惱，求死不得；若復陸生，或為駝、驢、牛、羊、猪、犬；若作駝、牛為人穿鼻，身常負重加諸杖痛，呻呼大㘁，無有救者；中路疲乏，不能前進；命未盡間，生被割剝，殘食其肉，猶並罵言：『多食、喜臥，大折損我。』</p>
<p>「舍利弗！汝且觀是罪業因緣，如我所知若廣說者，從劫至劫猶不能盡。舍利弗！取要言之，若人毀壞菩薩心者，若離八難無有是處。何以故？是人續起眾罪業故，當知汝等得脫此難，為自救濟。」◎</p>

<p class='juan'>佛說華手經卷第七</p></div>
</div><!-- end of div[@id='body'] -->
</body></html>