<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說華手經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu38' />佛說華手經卷第九</p><p class="byline">後秦龜茲國三藏鳩摩羅什奉　詔譯</p><a id='mulu39' />
<p class='h1'>不退轉品第三十</p><p>佛告舍利弗：「如來今當斷汝等疑，亦令將來讀誦是經說者、受者皆得斷疑。舍利弗！如來名為一切智者、一切見者、一切說者，無法不見、無法不聞、無法不覺、無法不知，了達三世，無所罣礙。舍利弗！如來名為無等等者，於一切法悉得正解，自然自在，無有所歸。如來今欲於大眾中作師子吼，置是愚人行邪道法，不須廣說。若善男子、善女人，發阿耨多羅三藐三菩提心，於是法中應當一心勤行。何以故？應作是念：『諸佛無量阿僧祇劫所集阿耨多羅三藐三菩提法，我於是中若生懈怠，必當不信、違逆不受，不能達知。』</p>
<p>「舍利弗！菩薩若行四法，則壞諸佛無上菩提。何謂為四？離於善友屬惡知識，隨其所學毀壞大乘，是名初法。又，舍利弗！菩薩有所得見深計我心，聞甚深經便大驚畏，當墜大坑，是第二法。又，舍利弗！菩薩雜學外道經書，巧於諍論，多人所敬，是人不能自調伏心，亦復不能調伏諸法，不調伏故不行大乘，是第三法。又，舍利弗！菩薩毀禁、不能隨順佛所制戒，聞是深空、淨妙戒法，心不了達，不能信樂、違逆不受，是第四法。菩薩有是四法不能信受，毀壞菩提。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「若近惡知識，　亦隨其所行，</div>
<div class='lg-row'>故不樂佛道，　壞無上菩提。</div>
<div class='lg-row'>雜學外經典，　善巧諸諍論，</div>
<div class='lg-row'>其有發言者，　即皆能破壞。</div>
<div class='lg-row'>雖自稱智者，　而實是愚癡，</div>
<div class='lg-row'>以如是緣故，　不信於菩提。</div>
<div class='lg-row'>若人貪著我，　隨有所得見，</div>
<div class='lg-row'>聞是甚深法，　而生大驚畏。</div>
<div class='lg-row'>是人不能解，　如實空寂滅，</div>
<div class='lg-row'>不了達菩提，　亦不能信樂。</div>
<div class='lg-row'>以破戒緣故，　能起不善業，</div>
<div class='lg-row'>不能隨順學，　如佛所說戒。</div>
<div class='lg-row'>惡口而兩舌，　好出他人過，</div>
<div class='lg-row'>如是不善人，　無惡而不造。</div>
<div class='lg-row'>是故當遠離，　不信菩提道，</div>
<div class='lg-row'>隨我所讚法，　常當勤修學。</div>
<div class='lg-row'>若人欲見佛，　欲知如是法，</div>
<div class='lg-row'>當安隱持戒，　從是生真智。</div>
<div class='lg-row'>若人持淨戒，　菩提心轉固，</div>
<div class='lg-row'>以深淨持戒，　能滅惡覺觀。</div>
<div class='lg-row'>故求菩提者，　當深淨持戒，</div>
<div class='lg-row'>是人於佛道，　無有所疑難。</div>
</div><p>「又，舍利弗！菩薩有四法能護佛道。何謂為四？自行持戒，深發善心，安住戒中；博聞正典，不雜邪論；聞佛經法，能勤讀誦；常樂獨處，順遠離行。舍利弗！菩薩若成如是四法，能護佛道。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「菩薩住戒中，　不以戒自高，</div>
<div class='lg-row'>更求甚深法，　決定微妙義。</div>
<div class='lg-row'>以第一深法，　求無上菩提，</div>
<div class='lg-row'>但修佛正法，　不習外道論。</div>
<div class='lg-row'>終不樂讀誦，　路伽耶經典，</div>
<div class='lg-row'>不好譏刺論，　但擁護佛法。</div>
<div class='lg-row'>常行寂滅法，　樂住空閑處，</div>
<div class='lg-row'>無有諸色欲，　能嬈亂心者。</div>
<div class='lg-row'>我今所讚歎，　是微妙四法，</div>
<div class='lg-row'>為成佛道故，　汝等當修學。</div>
<div class='lg-row'>我於世世中，　常行如是法，</div>
<div class='lg-row'>擁護佛法已，　故能成大智。</div>
<div class='lg-row'>護持佛法故，　不墮賤惡道，</div>
<div class='lg-row'>常生尊貴處，　為眾所侍衛。</div>
<div class='lg-row'>能得大財富，　而不為放逸，</div>
<div class='lg-row'>速以造福業，　知財無常故。</div>
<div class='lg-row'>若施則屬我，　不施非己物，</div>
<div class='lg-row'>我身及財產，　命終皆捨去。</div>
<div class='lg-row'>能得善眷屬，　亦得善知識，</div>
<div class='lg-row'>父母諸親族，　能令住佛法。</div>
<div class='lg-row'>常樂行善法，　亦令他信樂，</div>
<div class='lg-row'>以是得大喜，　我修正法故。</div>
<div class='lg-row'>常生於世間，　富貴族姓家，</div>
<div class='lg-row'>所生不放逸，　常樂行善法。</div>
<div class='lg-row'>於身命財利，　不生堅固想，</div>
<div class='lg-row'>諸佛甚難值，　無難處亦難。</div>
<div class='lg-row'>見佛得無難，　能起大利益，</div>
<div class='lg-row'>心常樂出家，　因是生智慧。</div>
<div class='lg-row'>心生大喜悅，　而求最勝慧，</div>
<div class='lg-row'>常安住法中，　能起無上道。</div>
</div><p>「又，舍利弗！菩薩有四法，心常喜悅，修道自慰，能自了知，必當作佛，名聞十方。何謂為四？內外所有能盡惠施；安住戒中修諸福德；於眾智中為最尊勝；為深法故不惜身命，有讀誦是深經者，能加供奉禮敬救護。具此四法，心常喜悅，能自安慰，我必作佛，名聞十方。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「悉捨諸財產，　安住淨戒中，</div>
<div class='lg-row'>眾智中最勝，　不疑空寂法。</div>
<div class='lg-row'>若見有讀誦，　受持及演說，</div>
<div class='lg-row'>如是深經者，　供以眾樂具。</div>
<div class='lg-row'>是故此菩薩，　常喜心行道，</div>
<div class='lg-row'>能自記作佛，　常為世中尊。</div>
<div class='lg-row'>若過去未來，　今現在諸佛，</div>
<div class='lg-row'>皆為授記言，　汝必當逮覺。</div>
<div class='lg-row'>若人隨學此，　諸佛所學法，</div>
<div class='lg-row'>當知是菩薩，　安住無上道。</div>
<div class='lg-row'>此法佛所讚，　諸菩薩所行，</div>
<div class='lg-row'>是人住其中，　故能成佛道。</div>
<div class='lg-row'>譬如以坏瓶，　從高而墜下，</div>
<div class='lg-row'>中間無有礙，　當知必破壞。</div>
<div class='lg-row'>菩薩亦如是，　能修習此道，</div>
<div class='lg-row'>中間無礙者，　必當得作佛。</div>
<div class='lg-row'>譬如人織作，　以經緯相次，</div>
<div class='lg-row'>於中無妨礙，　能速得成就。</div>
<div class='lg-row'>菩薩亦如是，　常修習此法，</div>
<div class='lg-row'>於中不懈怠，　乃至得成佛。</div>
<div class='lg-row'>若人於良田，　稼植諸果樹，</div>
<div class='lg-row'>時時加溉灌，　漸令得滋茂。</div>
<div class='lg-row'>隨時而養護，　為障風寒熱，</div>
<div class='lg-row'>此樹漸增長，　榮欝妙華實。</div>
<div class='lg-row'>其蔭甚清涼，　令人樂止息，</div>
<div class='lg-row'>華果給眾生，　為之作利益。</div>
<div class='lg-row'>菩薩亦如是，　始種菩提心，</div>
<div class='lg-row'>漸修菩薩道，　諮問多聞者。</div>
<div class='lg-row'>以時行惠施，　常淨持禁戒，</div>
<div class='lg-row'>諸餘菩薩法，　亦行不懈息。</div>
<div class='lg-row'>如是次第行，　當坐於道場，</div>
<div class='lg-row'>壞破諸魔軍，　成無上菩提。</div>
<div class='lg-row'>隨時轉法輪，　世界所不轉，</div>
<div class='lg-row'>漸度脫眾生，　將導無量眾。</div>
<div class='lg-row'>如是大智人，　發此無上心，</div>
<div class='lg-row'>世世不退轉，　乃至成菩提。</div>
<div class='lg-row'>是故汝等今，　當漸修此法，</div>
<div class='lg-row'>時至當作佛，　隨時轉法輪。</div>
</div><p>「又，舍利弗！菩薩有四法，終不退轉無上菩提；捨身當為轉輪聖王，得隨意福，得大身力，如那羅延；作轉輪王，捨四天下而行出家；既出家已，能得自在，修四梵行；命終當得生梵世上，作大梵天。何謂為四？舍利弗！菩薩若見塔廟毀壞，當加修飾，乃至一塊、若一<span class='corr'>摶</span>泥，是為初法，乃至得作大梵天王。又，舍利弗！菩薩若於四衢道中，多人觀處，起佛塔廟，造立形像，為作念佛善福之緣，若轉法輪及出家相、若坐道場若壞魔軍、若現神力、若般涅槃、若從天上來下之相，是第二法，乃至得作大梵天王。又，舍利弗！菩薩若見比丘僧壞為二部眾，諍訟瞋恚互相過惡，菩薩爾時勤求方便令其和合，是第三法，乃至得作大梵天王。又，舍利弗！菩薩若見佛法欲壞，能讀、誦、說乃至一偈，令法不絕，勤行修集，為護法故，敬養法師，專心護法，不惜身命，是第四法。菩薩若成是四法者，世世轉身作轉輪王，得大身力如那羅延，捨四天下而行出家；既出家已，能得隨意修四梵行，命終當得生梵世上，作大梵王。」</p>
<p>爾時，世尊欲重明此義而說偈言：</p>

<div class="lg regular" style="margin-left:1em;"><div class='lg-row'>「若見佛塔壞，　能勤加修飾，</div>
<div class='lg-row'>菩薩以是故，　當得大身力。</div>
<div class='lg-row'>於四衢道中，　造立佛塔廟，</div>
<div class='lg-row'>顯示佛德相，　令眾心得淨。</div>
<div class='lg-row'>故獲大福報，　名聞廣流布，</div>
<div class='lg-row'>亦得大眷屬，　多人所稱讚。</div>
<div class='lg-row'>若見僧毀壞，　更共相諍訟，</div>
<div class='lg-row'>方便令悔過，　還使得和合。</div>
<div class='lg-row'>以是福緣故，　勇健無能勝，</div>
<div class='lg-row'>能獲大身力，　猶如那羅延。</div>
<div class='lg-row'>見佛法欲滅，　無有信受者，</div>
<div class='lg-row'>能一心救護，　不貪惜身命。</div>
<div class='lg-row'>見護持法者，　加供奉禮敬，</div>
<div class='lg-row'>為諸天侍衛，　諸佛所護念。</div>
<div class='lg-row'>以救護法者，　當為轉輪王，</div>
<div class='lg-row'>遊行四天下，　以法化諸國。</div>
<div class='lg-row'>雖治諸國界，　而不為放逸，</div>
<div class='lg-row'>能惡厭眾欲，　捨國行出家。</div>
<div class='lg-row'>能修樂四禪，　具諸神通力，</div>
<div class='lg-row'>淨修四梵行，　常樂諸善福。</div>
<div class='lg-row'>於此命終已，　得生梵世上，</div>
<div class='lg-row'>於諸梵天中，　當為自在王。</div>
<div class='lg-row'>是四上妙法，　諸佛所稱讚，</div>
<div class='lg-row'>我本為菩薩，　亦親近修習。</div>
<div class='lg-row'>隨所聽聞法，　如說而修行，</div>
<div class='lg-row'>具足到彼岸，　逮無上菩提。</div>
<div class='lg-row'>若人能修學，　我本所行法，</div>
<div class='lg-row'>世世常尊貴，　大力難沮壞。</div>
<div class='lg-row'>常得人中尊，　忉利諸天王，</div>
<div class='lg-row'>亦於欲界中，　得作自在王。</div>
<div class='lg-row'>又至色界中，　而作自在王，</div>
<div class='lg-row'>一切處尊貴，　誰不行是道！</div>
<div class='lg-row'>能淨持禁戒，　能深有慚愧，</div>
<div class='lg-row'>所願皆得成，　住諸善福本。</div>
<div class='lg-row'>勤修行不怠，　具行忍禪定，</div>
<div class='lg-row'>得無上大智，　明了一切法。</div>
<div class='lg-row'>百千萬億種，　無量方便法，</div>
<div class='lg-row'>皆悉能成辦，　速知其義趣。</div>
<div class='lg-row'>能於一句中，　演散無量義，</div>
<div class='lg-row'>善巧眾技術，　常於中最勝。</div>
<div class='lg-row'>常得大智慧，　辯才無有量，</div>
<div class='lg-row'>專心行菩薩，　捨離餘智慧。</div>
<div class='lg-row'>常行質直心，　善修正見故，</div>
<div class='lg-row'>能得值諸佛，　捨離一切難。</div>
<div class='lg-row'>是乘為最大，　諸佛之所讚，</div>
<div class='lg-row'>於是微妙乘，　不限諸過咎。</div>
<div class='lg-row'>不限諸盲者，　亦不限聾者，</div>
<div class='lg-row'>及癃殘百病，　瘖瘂諸醜陋。</div>
<div class='lg-row'>亦不限貧窮，　及失福德者，</div>
<div class='lg-row'>不限造惡業，　惡趣因緣者。</div>
<div class='lg-row'>誰聞讚是乘，　無一切諸惡，</div>
<div class='lg-row'>而當不修學？　唯除樂惡者。</div>
<div class='lg-row'>是故求智者，　當求是佛慧，</div>
<div class='lg-row'>修學此慧故，　到諸法彼岸。</div>
<div class='lg-row'>我世世所生，　常處尊貴家，</div>
<div class='lg-row'>端正力勇健，　具足諸眷屬。</div>
<div class='lg-row'>我初不懈怠，　勤修行精進，</div>
<div class='lg-row'>能淨持禁戒，　常一心行慧。</div>
<div class='lg-row'>隨我過去世，　所修行善法，</div>
<div class='lg-row'>令皆受是報，　汝等且具觀。</div>
<div class='lg-row'>過百千萬億，　無數那由他，</div>
<div class='lg-row'>於爾所世界，　我智悉通了。</div>
<div class='lg-row'>亦悉知是中，　一切眾生心，</div>
<div class='lg-row'>又知其所行，　及深心所樂。</div>
<div class='lg-row'>我知其所應，　化以菩提心，</div>
<div class='lg-row'>亦知調伏心，　又能令熾然。</div>
<div class='lg-row'>我以佛眼見，　是世界眾心，</div>
<div class='lg-row'>知所應教化，　拔濟生死中。</div>
<div class='lg-row'>隨時往說法，　教化示導之，</div>
<div class='lg-row'>現諸神通力，　皆令得歡悅。</div>
<div class='lg-row'>眾生若貪著，　身色及財富，</div>
<div class='lg-row'>為現諸過失，　因是得涅槃。</div>
<div class='lg-row'>若人有深縛，　依於諸邪見，</div>
<div class='lg-row'>亦為示有見，　令知其過咎。</div>
<div class='lg-row'>隨眾生所貴，　種種諸形色，</div>
<div class='lg-row'>我即為化現，　示令知正道。</div>
<div class='lg-row'>是人得法已，　歡悅心加敬，</div>
<div class='lg-row'>即念言是佛，　愍我故教化。</div>
<div class='lg-row'>即時歸依我，　又歸依聖法，</div>
<div class='lg-row'>然後漸令得，　拔諸苦惱箭。</div>
<div class='lg-row'>為是人說法，　令得寂滅道，</div>
<div class='lg-row'>是人聞我法，　漸漸至涅槃。</div>
<div class='lg-row'>如我知現在，　諸法悉無礙，</div>
<div class='lg-row'>於過未來世，　其智亦如是。</div>
<div class='lg-row'>佛身甚高大，　不可得限量，</div>
<div class='lg-row'>大神通力者，　尚無能見頂。</div>
<div class='lg-row'>佛力無有量，　亦無有邊際，</div>
<div class='lg-row'>以是無量力，　彌覆恒沙界。</div>
<div class='lg-row'>何等是如來，　真實形色相？</div>
<div class='lg-row'>一切眾生類，　無能限量者。</div>
<div class='lg-row'>若有眾生來，　欲見佛形色，</div>
<div class='lg-row'>即見種種身，　不能取定相。</div>
<div class='lg-row'>見佛變化身，　心得大歡悅，</div>
<div class='lg-row'>種種稱讚我，　是則為錯謬。</div>
<div class='lg-row'>一切眾生類，　無能見佛身，</div>
<div class='lg-row'>乃至以天眼，　亦所不能覩。</div>
<div class='lg-row'>汝等今所見，　是佛神通力，</div>
<div class='lg-row'>真佛身相者，　不可得思議。</div>
<div class='lg-row'>佛於一毛孔，　所現神通力，</div>
<div class='lg-row'>所利益眾生，　尚不可思議。</div>
<div class='lg-row'>於一毛孔中，　出無數億光，</div>
<div class='lg-row'>能過恒河沙，　無量諸世界。</div>
<div class='lg-row'>汝等今讚我，　真坐於此眾，</div>
<div class='lg-row'>十方世界中，　亦各自謂爾。</div>
<div class='lg-row'>我以一切智，　說佛智慧力，</div>
<div class='lg-row'>猶尚不能盡，　而況諸聲聞！</div>
<div class='lg-row'>諸佛難思議，　法亦難思議，</div>
<div class='lg-row'>若能信此者，　報亦難思議。」</div>
</div><p>爾時，會中有七歲童子，名曰撰擇，從坐而起，合掌向佛而說偈言：</p>

<div class="lg regular" style="margin-left:1em;"><div class='lg-row'>「世尊我發心，　願當如法王，</div>
<div class='lg-row'>聞不思議法，　而發大莊嚴。</div>
<div class='lg-row'>請一切眾生，　設大法施會，</div>
<div class='lg-row'>作是師子吼，　如所說能成。</div>
<div class='lg-row'>世尊我從今，　永不貪家屬，</div>
<div class='lg-row'>今於佛法中，　出家修正道。</div>
<div class='lg-row'>出家修進行，　及禪定智慧，</div>
<div class='lg-row'>故逮是正覺，　今我亦修學。</div>
<div class='lg-row'>我深生欲樂，　願速聽出家，</div>
<div class='lg-row'>剃髮被法服，　常修行上法。</div>
<div class='lg-row'>當以知見力，　簡擇是世界，</div>
<div class='lg-row'>我當為世尊，　唯願聽出家。</div>
<div class='lg-row'>我無眾生想，　無有眾生故，</div>
<div class='lg-row'>達知是法已，　當為眾生說。</div>
<div class='lg-row'>破魔軍眾已，　恐怖諸外道，</div>
<div class='lg-row'>壞裂邪見網，　為眾作大利。</div>
<div class='lg-row'>我行安樂道，　能至於涅槃，</div>
<div class='lg-row'>是道無生相，　故不可思議。</div>
<div class='lg-row'>除斷我癡冥，　法明照於世，</div>
<div class='lg-row'>當說如實法，　隨諸法性相。</div>
<div class='lg-row'>得大神通力，　現諸希有事，</div>
<div class='lg-row'>眾生若見者，　漸斷一切疑。」</div>
</div><p>爾時，世尊告撰擇言：「善哉，善哉！童子！汝於我法欲出家也。」</p>
<p>「唯然，世尊！」</p>
<p>即時，如來而說偈言：</p>

<div class="lg regular" style="margin-left:1em;"><div class='lg-row'>「雖不服染衣，　心無所染著，</div>
<div class='lg-row'>則於佛法中，　是名真出家。</div>
<div class='lg-row'>雖不除飾好，　能斷諸結縛，</div>
<div class='lg-row'>心無縛無解，　是名真出家。</div>
<div class='lg-row'>雖不受禁戒，　心常離諸惡，</div>
<div class='lg-row'>開定慧德行，　是名真出家。</div>
<div class='lg-row'>雖不受持法，　能壞諸法故，</div>
<div class='lg-row'>離一切法相，　是名真出家。</div>
<div class='lg-row'>若不分別我，　亦不得眾生，</div>
<div class='lg-row'>而心不退沒，　是名發菩提。</div>
<div class='lg-row'>若發菩提心，　不得盡心相，</div>
<div class='lg-row'>無得而不動，　是人不可壞。」</div>
</div><p>爾時，舍利弗作如是念：「今此童子，發意已來其已久如，佛乃為說是甚深法。」時舍利弗以偈問佛：</p>

<div class="lg regular" style="margin-left:1em;"><div class='lg-row'>「是撰擇童子，　所行為多少，</div>
<div class='lg-row'>聞是甚深法，　而心不驚畏？</div>
<div class='lg-row'>是人於先世，　曾見幾所佛，</div>
<div class='lg-row'>聞此甚深法，　即便能信受？</div>
<div class='lg-row'>曾從幾如來，　聞如是深法，</div>
<div class='lg-row'>今聞世尊說，　而心不退沒？」</div>
</div><p>即時，世尊以偈答曰：</p>

<div class="lg regular" style="margin-left:1em;"><div class='lg-row'>「是撰擇童子，　曾於此世界，</div>
<div class='lg-row'>從無量諸佛，　聞是甚深法。</div>
<div class='lg-row'>我知此童子，　鴦伽摩伽國，</div>
<div class='lg-row'>所聞諸佛法，　修行菩薩道。</div>
<div class='lg-row'>能明了達知，　陰界并諸入，</div>
<div class='lg-row'>及知三脫門，　是處及非處。</div>
<div class='lg-row'>迦尸憍薩羅，　此中所聞法，</div>
<div class='lg-row'>我皆悉知見，　亦如上二國。</div>
<div class='lg-row'>是撰擇童子，　已到智彼岸，</div>
<div class='lg-row'>善法極增長，　故得如是智。</div>
<div class='lg-row'>算數諸伎藝，　及世界文頌，</div>
<div class='lg-row'>如是諸智事，　悉皆不忘失。</div>
<div class='lg-row'>一切世界智，　無不可廢忘，</div>
<div class='lg-row'>出世之智慧，　謂知諸法空。</div>
<div class='lg-row'>若人能了達，　一切法空相，</div>
<div class='lg-row'>經歷無量劫，　終不失此智。</div>
<div class='lg-row'>是名大智慧，　能滅諸煩惱，</div>
<div class='lg-row'>樂此空智者，　於法無惱患。」</div>
</div><p>時舍利弗問童子言：「汝於佛法欲出家也？」</p>
<p>童子對曰：「不欲出家！我今即為已出家也。」</p>
<p>時舍利弗以偈問曰：</p>

<div class="lg regular" style="margin-left:1em;"><div class='lg-row'>「我今不見汝，　身被染法服，</div>
<div class='lg-row'>亦不剃鬚髮，　云何言出家？</div>
<div class='lg-row'>汝亦無應器，　和尚阿闍梨，</div>
<div class='lg-row'>又不受禁戒，　云何名出家？</div>
<div class='lg-row'>於何眾受戒，　誰為白羯磨？</div>
<div class='lg-row'>此是佛法中，　次第出家法。</div>
<div class='lg-row'>汝無此眾事，　云何名出家？</div>
<div class='lg-row'>如是諸所問，　當見如實答。」</div>
</div><p>時撰擇童子以偈答曰：</p>

<div class="lg regular" style="margin-left:1em;"><div class='lg-row'>「若不著袈裟，　不著非袈裟，</div>
<div class='lg-row'>不捨不受法，　名著真袈裟。</div>
<div class='lg-row'>我受智袈裟，　不生諸憂惱，</div>
<div class='lg-row'>是衣淨無垢，　我常著此服。</div>
<div class='lg-row'>斷除諸結使，　則為剃髮鬚，</div>
<div class='lg-row'>慧力所斷故，　後更不復生。</div>
<div class='lg-row'>我器不思議，　能受一切法，</div>
<div class='lg-row'>不盈亦不減，　常持眾善法。</div>
<div class='lg-row'>我自行善法，　終不從他受，</div>
<div class='lg-row'>自成一切智，　是受具足戒。</div>
<div class='lg-row'>佛為我羯磨，　觀諸法等故，</div>
<div class='lg-row'>常修行佛道，　隨逐於諸佛。</div>
<div class='lg-row'>是名我出家，　亦是我戒法，</div>
<div class='lg-row'>是則我衣鉢，　亦是白羯磨。</div>
<div class='lg-row'>我所行無量，　於尊法造業，</div>
<div class='lg-row'>從一佛國界，　復至一佛土。</div>
<div class='lg-row'>安處於道場，　行不思議施，</div>
<div class='lg-row'>我終不獨食，　當共無量眾。」</div>
</div><p>爾時，世尊諦視童子，即時童子鬚髮自墮，袈裟著身，如新除髮。七日之後得五神通，即於其處忽然不見。時此世界地大震動，眾生恐畏，天鼓自鳴，百千伎樂同時俱作；有大光明，普照天地。時佛微笑，種種妙色無量焰光從口而出，三遶世界，還從頂入。</p>
<p>爾時，阿難偏袒右肩，合掌向佛，以偈問曰：</p>

<div class="lg regular" style="margin-left:1em;"><div class='lg-row'>「眾中最勝調御師，　行上福德巍巍尊，</div>
<div class='lg-row'>智慧通達無障礙，　今問普智無上覺。</div>
<div class='lg-row'>世尊何緣故微笑？　佛不妄笑必有因。</div>
<div class='lg-row'>誰應從佛得受記？　唯願世尊斷我疑。</div>
<div class='lg-row'>世尊口出大光明，　其明普照諸世界，</div>
<div class='lg-row'>周匝遶此世界已，　還從頂上入不現。</div>
<div class='lg-row'>當為何人作利益？　誰於佛慧得受記？</div>
<div class='lg-row'>故使世尊現微笑，　大光普照佛世界。</div>
<div class='lg-row'>今是世界悉莊嚴，　一切眾生皆悅樂，</div>
<div class='lg-row'>而心安靖不放逸，　現如是等神通力。」</div>
</div><p>佛告阿難：「汝今見是撰擇童子，身被法服，即於此處忽然不現耶？」</p>
<p>阿難對曰：「唯然，已見。」</p>
<p>「阿難當知，今是童子於此滅已，即便現於阿閦佛土妙喜世界，盡彼壽命淨修梵行，即於是身續增其壽。如此天帝釋提桓因，即於現身更增壽命。撰擇童子即以此身，從一佛土至一佛土，亦於諸國續增壽命。如是展轉經歷無量阿僧祇劫，未曾離佛。於諸佛所，皆以現身續增其壽。過是無量阿僧祇劫，然後當得無上菩提，得成為佛，號曰大智撰擇，其佛世界名常照明。阿難！彼土眾生終不受胎，皆悉化生，於蓮華上結加趺坐。彼佛國界具如是等種種眾妙福德莊嚴。</p>
<p>「阿難！菩薩有四法，轉身當作善來比丘，終不受胎，蓮華化生，即於現身續增壽命。何謂為四？自樂出家，亦勸他人令行出家，亦為佐助出家因緣；即出家已，為之說法，示教利喜，是名初法。復次，阿難！菩薩自能勤行求諸佛法，亦化他人勤行求法，是第二法。復次，阿難！菩薩自行和忍，亦化他人令住忍中，是第三法。復次，阿難！菩薩自能習行方便深發大願，亦化他人，令行方便及發大願，是第四法。阿難！菩薩若成是四法者，轉身當作善來比丘，終不受胎，蓮華化生，即於現身續增壽命。</p>
<p>「復次，阿難！菩薩若成四法，終不退失無上菩提。何謂為四？菩薩堅固深發無上菩提之心；常樂見佛；聽法無厭；常行實語，不樂欺誑。阿難！菩薩若成是四法者，於無上菩提終不退轉。」</p>
<p>即時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「堅固深發心，　常樂見諸佛，</div>
<div class='lg-row'>聽法無厭足，　常住實語中。</div>
<div class='lg-row'>見苦惱眾生，　深生愍念心，</div>
<div class='lg-row'>知眾生心已，　隨應而說法。</div>
<div class='lg-row'>是人常聽法，　其心無厭足，</div>
<div class='lg-row'>常發勤修行，　增長智慧故。</div>
<div class='lg-row'>常為誠信者，　安住實語中，</div>
<div class='lg-row'>其有所言說，　終無有錯謬。</div>
<div class='lg-row'>若於是四法，　隨時而修學，</div>
<div class='lg-row'>當得佛菩提，　轉無上法輪。</div>
<div class='lg-row'>我說是法中，　得無量果報，</div>
<div class='lg-row'>誰聞如是法，　而不修學者？</div>
</div><p>「復次，阿難！菩薩摩訶薩若成四法，終不忘失無上菩提，諸天、龍、神皆來勸助；常不離於眾聖福田；若無諸聖，便於眾會自為福田。何謂為四？菩薩摩訶薩勤行不懈，教化眾生，令發無上菩提之心；勤行不懈，供奉如來，為求法故；以尊敬心供奉法師；若見眾生恐畏苦惱，施以無畏。阿<span class='corr'>難</span>！菩薩若成是四法者，世世不失菩提之念。」</p>
<p>爾時，世尊欲重宣此義而說偈言：</p>

<div class="lg regular" style="margin-left:1em;"><div class='lg-row'>「供奉諸佛，　尊敬佛法，　亦以敬心，</div>
<div class='lg-row'>供奉法師。　見諸苦惱，　恐畏眾生，</div>
<div class='lg-row'>即施無畏，　救諸苦惱。　以是善根，</div>
<div class='lg-row'>常得見佛，　天神勸言，　當勤修行。</div>
<div class='lg-row'>若不見佛，　及佛弟子，　若辟支佛，</div>
<div class='lg-row'>諸聖福田。　能自出家，　修寂滅智，</div>
<div class='lg-row'>入深禪定，　起五神通。　得神通已，</div>
<div class='lg-row'>遊諸世界，　入諸聚落，　令眾住法。</div>
<div class='lg-row'>眾生聞已，　離於不善，　不起惡業，</div>
<div class='lg-row'>轉相敬順。　眾生從是，　皆得安樂，</div>
<div class='lg-row'>彼以法尊，　我亦如是。　人自行法，</div>
<div class='lg-row'>得是福德，　自利利他，　誰不行善？</div>
<div class='lg-row'>故求佛道，　當行是法，　終不失佛，</div>
<div class='lg-row'>不思議智。</div>
</div>
<div class="lg regular" style="margin-left:1em;"><div class='lg-row'>「我本修是法，　度善福彼岸，</div>
<div class='lg-row'>了達是法已，　得無上菩提。</div>
<div class='lg-row'>我實是世雄，　亦世界最勝，</div>
<div class='lg-row'>又能與世界，　無上妙智慧。</div>
</div><p>「阿難！以是緣故，當知菩薩能行是法利益眾生，則能修習具足佛法。阿難！乃往過去無量無邊阿僧祇劫，即於此界閻浮提處，有大國王，名曰方音。王大夫人生一太子，時諸天神同聲唱言：『行善法人今出於世！』王聞是聲，即時驚怪：『何名為法？何名非法？』阿難！是王太子漸漸長大，至年七歲，詣父王所，稽首禮足，於一面立，問父王言：『云何為法？云何非法？』時方音王，以偈答曰：</p>

<div class="lg regular" style="margin-left:2em;"><div class='lg-row'>「『行施持戒斷愛欲，　行忍堅住諸善福，</div>
<div class='lg-row'>離殺盜婬諸不善，　是名諸聖所讚法。』</div>
</div><p>「爾時，太子以偈問曰：</p>

<div class="lg regular" style="margin-left:2em;"><div class='lg-row'>「『父母所說法，　若在家治國，</div>
<div class='lg-row'>可得遍行耶？　願時答此義。</div>
<div class='lg-row'>可行不可行，　唯願如實答，</div>
<div class='lg-row'>實語度惡道，　不畏墮地獄。</div>
<div class='lg-row'>妄語墮惡趣，　當受無間苦，</div>
<div class='lg-row'>是故勿妄語，　如實為我說。』</div>
</div><p>「時方音王以偈答曰：</p>

<div class="lg regular" style="margin-left:0em;"><div class='lg-row'>「『若在家治國，　不能具諸善，</div>
<div class='lg-row'>刀杖楚害人，　是中何有法？</div>
<div class='lg-row'>若人不從命，　我瞋發惡口，</div>
<div class='lg-row'>強奪他財物，　繫閉加楚毒。</div>
<div class='lg-row'>我若出遊觀，　民眾悉恐畏，</div>
<div class='lg-row'>皆念王今出，　我等遭何罪？</div>
<div class='lg-row'>若我處正坐，　有司將罪人，</div>
<div class='lg-row'>羅列在我前，　言王隨意治。</div>
<div class='lg-row'>我審其罪咎，　即便加楚害，</div>
<div class='lg-row'>但為他事故，　自起眾罪業。</div>
<div class='lg-row'>若縱則相妨，　國界則亂壞，</div>
<div class='lg-row'>故我苦切治，　民眾則恐畏。</div>
<div class='lg-row'>言王大威嚴，　甚惡無慈愍，</div>
<div class='lg-row'>誰當住此國，　敢不隨教令？』</div>
<div class='lg-row'>時太子法行，　從王聞此偈，</div>
<div class='lg-row'>生厭心白王：　『我欲具行法。</div>
<div class='lg-row'>我不貪國位，　為他起罪業，</div>
<div class='lg-row'>當捨離父母，　出家具修法。</div>
<div class='lg-row'>若王不見聽，　我今當自害，</div>
<div class='lg-row'>飲毒自墜高，　或以刀自殺。』</div>
<div class='lg-row'>王聞子誓已，　即大憂惱言：</div>
<div class='lg-row'>『汝隨意自娛，　我當治國事。</div>
<div class='lg-row'>當恣汝財產，　遊戲諸林館，</div>
<div class='lg-row'>何用是出家，　為人所形笑？</div>
<div class='lg-row'>盛年受五欲，　老至當出家，</div>
<div class='lg-row'>命促難保信，　僶未生厭心。』</div>
<div class='lg-row'>答言：『受世樂，　無厭增瞋惱，</div>
<div class='lg-row'>出家離眾穢，　常修行慈喜。</div>
<div class='lg-row'>獨在空閑野，　於是起淨樂，</div>
<div class='lg-row'>當依止此處，　持戒修梵行。</div>
<div class='lg-row'>王可共出家，　國民眾何益，</div>
<div class='lg-row'>為他造惡業，　自受地獄苦！</div>
<div class='lg-row'>吞食熱鐵丸，　及飲沸銷銅，</div>
<div class='lg-row'>邪行起罪業，　宛轉地獄中。</div>
<div class='lg-row'>鐵釘釘其體，　熱鐵鍱纏身，</div>
<div class='lg-row'>又以鐵犁牛，　耕裂壞其體。</div>
<div class='lg-row'>獄卒甚可畏，　青眼而黃頭，</div>
<div class='lg-row'>將人到鑊湯，　鐵叉迴轉身。</div>
<div class='lg-row'>經歷千萬歲，　備受眾苦惱，</div>
<div class='lg-row'>罪業深重故，　求死不能得。</div>
<div class='lg-row'>若從鑊湯出，　復入大火坑，</div>
<div class='lg-row'>其身猛焰起，　如焚乾竹林。</div>
<div class='lg-row'>若得出火坑，　即復墮火山，</div>
<div class='lg-row'>從火山下出，　復入沸屎坑。</div>
<div class='lg-row'>是中沸焰起，　鐵[口*(隹/乃)]蟲唼身，</div>
<div class='lg-row'>無量億千歲，　涌沒於其中。</div>
<div class='lg-row'>或於此得脫，　復入竹刺林，</div>
<div class='lg-row'>猛火大焰起，　熱炭燒爍身。</div>
<div class='lg-row'>入此林中時，　四面大風起，</div>
<div class='lg-row'>鼓動此竹林，　刺割其身體。</div>
<div class='lg-row'>或從此得出，　即復入刀林，</div>
<div class='lg-row'>枝葉如劍戟，　刀矟及戈牟。</div>
<div class='lg-row'>即入此林時，　四面起暴風，</div>
<div class='lg-row'>飄雨諸鋒刃，　段段割截身。</div>
<div class='lg-row'>如是雨刀劍，　割截身體時，</div>
<div class='lg-row'>無量億千歲，　苦毒不可忍。</div>
<div class='lg-row'>或於此得出，　即入灰河中，</div>
<div class='lg-row'>皮肉悉爛盡，　唯有骸骨連。</div>
<div class='lg-row'>經歷無量歲，　具受眾苦惱，</div>
<div class='lg-row'>或從此得出，　復入銷銅河。</div>
<div class='lg-row'>融銅汎溢滿，　擊浪震大音，</div>
<div class='lg-row'>迴旋百千匝，　波湧而揚濤。</div>
<div class='lg-row'>經流地獄塹，　罪人悉入中，</div>
<div class='lg-row'>即墮此中時，　波浪所顛覆。</div>
<div class='lg-row'>不能得崖底，　漂沒於中流，</div>
<div class='lg-row'>或從此得出，　羅剎在岸邊。</div>
<div class='lg-row'>黃眼而長齒，　還捉收縛之，</div>
<div class='lg-row'>捉已而問言：　「汝欲何所求？」</div>
<div class='lg-row'>答言：「我飢乏，　唯須食為先。」</div>
<div class='lg-row'>即時惡羅剎，　置熱鐵地上，</div>
<div class='lg-row'>令吞熱鐵丸，　燒爛其五藏，</div>
<div class='lg-row'>內外俱燋然。　遙見大灰河，</div>
<div class='lg-row'>謂是清冷泉，　奔走自投身。</div>
<div class='lg-row'>若於此得脫，　還入沸屎地，</div>
<div class='lg-row'>刀山及火坑，　輪轉此眾苦。</div>
<div class='lg-row'>王富貴無常，　不久當敗壞。</div>
<div class='lg-row'>身命及尊貴，　佛說皆無常。</div>
<div class='lg-row'>故當受我言，　捨國共出家，</div>
<div class='lg-row'>命終當生天，　亦得離眾苦。</div>
<div class='lg-row'>出家處空閑，　修淨戒禪定。</div>
<div class='lg-row'>常樂行慈悲，　及修空寂滅。</div>
<div class='lg-row'>爾時自當知，　無有與等者，</div>
<div class='lg-row'>得寂滅安樂，　猶如大梵王。』</div>
<div class='lg-row'>太子如是說，　時王及夫人，</div>
<div class='lg-row'>并餘一切眾，　無能障礙者。</div>
<div class='lg-row'>王子出家已，　求法行禪定，</div>
<div class='lg-row'>具足五神通，　為眾演說法。</div>
<div class='lg-row'>修行寂滅心，　樂說空無我，</div>
<div class='lg-row'>諸法無縛解，　當說如是法：</div>
<div class='lg-row'>『諸人今皆當，　一心正觀法，</div>
<div class='lg-row'>是陰界入中，　何有我我所？』</div>
<div class='lg-row'>百千億眾生，　聞法已出家，</div>
<div class='lg-row'>父王及夫人，　亦於法出家。</div>
<div class='lg-row'>是人出家已，　發如是願言：</div>
<div class='lg-row'>『王子所求法，　願我皆得之。』</div>
<div class='lg-row'>隨學是菩薩，　皆發無上心，</div>
<div class='lg-row'>隨其所說法，　成佛入涅槃。</div>
<div class='lg-row'>阿難彼王子，　求法化父母，</div>
<div class='lg-row'>令住佛法者，　汝謂異人乎？</div>
<div class='lg-row'>阿難汝勿疑，　即今我身是，</div>
<div class='lg-row'>為眾作大利，　令住佛道中。</div>
<div class='lg-row'>我從發意來，　常一心求法，</div>
<div class='lg-row'>勤進力堅固，　終無有懈息。</div>
<div class='lg-row'>我常修是法，　無有懈惓心，</div>
<div class='lg-row'>終不生狐疑，　當得佛道不？</div>
<div class='lg-row'>常志樂菩提，　修習上精進，</div>
<div class='lg-row'>求法以樂心，　故得最勝慧。</div>
<div class='lg-row'>若人求菩提，　當如我修學，</div>
<div class='lg-row'>終不退失利，　成佛轉法輪。」</div>
</div></div>
<div class='div-pin'><a id='mulu40' />
<p class='h1'>為法品第三十一</p><p>佛告阿難：「菩薩有四法，聞所說法達其意趣，能得智慧，得堪受法，得堅固念，具足義法。何謂為四？發勤修行，求如是等甚深經法；得是法已，如所說住；自住於法，亦能勸導令多眾生入是法中；入法中已，能為解說示教利喜。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「菩薩求深法，　能得無上樂，</div>
<div class='lg-row'>未得如是法，　終不中懈怠。</div>
<div class='lg-row'>聞是甚深法，　於獨處思惟，</div>
<div class='lg-row'>如是所聞法，　常一心修學。</div>
<div class='lg-row'>能教化他人，　令如己所住，</div>
<div class='lg-row'>非但以言說，　身行引導之。</div>
</div><p>「復次，阿難！菩薩摩訶薩為斯法故，常隨法師，作是念言：『我所不聞、不知之法，或當乖互，失是法利。』」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「若有多聞人，　常隨逐親近，</div>
<div class='lg-row'>視之如法王，　為修集法故。</div>
<div class='lg-row'>我所未聞法，　不知其義趣，</div>
<div class='lg-row'>因緣或乖錯，　則失是法利。</div>
<div class='lg-row'>生堅固精進，　捨離一切欲，</div>
<div class='lg-row'>常求決定法，　以增真智慧。</div>
<div class='lg-row'>親近有智人，　多聞及利根，</div>
<div class='lg-row'>為眾所尊敬，　能持此經者。</div>
</div><p>「復次，阿難！菩薩摩訶薩如所聞法，廣為人說，而不為法之所傷害。阿難！云何為法之所傷害？若有比丘貪著名稱、衣服、飲食、臥具、湯藥種種利養，為他讚說隨順頭陀、甚深淨戒、空相應法，又自不能如說修行，是名比丘為法所害。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「菩薩聞是法，　為大眾廣說，</div>
<div class='lg-row'>當如佛所行，　勿為法所害。</div>
<div class='lg-row'>勿為資生故，　亦勿為稱讚，</div>
<div class='lg-row'>恒以慈悲心，　而說無上法。</div>
<div class='lg-row'>於苦惱眾生，　而起大慈悲，</div>
<div class='lg-row'>當一心說法，　為利眾生故。</div>
<div class='lg-row'>若人以利養，　為大眾說法，</div>
<div class='lg-row'>依於世利故，　則為法所害。</div>
<div class='lg-row'>當隨從智者，　如其所說學，</div>
<div class='lg-row'>不為法所害，　是名擁護法。</div>
<div class='lg-row'>十方諸世尊，　皆稱讚是人，</div>
<div class='lg-row'>善哉能說法，　亦住此法中。</div>
</div><p>「復次，阿難！菩薩摩訶薩若求法時，不取法師惡視、嚬蹙、輕賤、慠慢如是諸過，恒如所應，一心求法。阿難！菩薩云何如應求法？若諸師長如法教授，安住其中，為具足法勤加修行，以諸衣服、飲食、臥具、湯藥所須，而供奉之，是名菩薩如應求法。」</p>
<p>爾時，世尊而說偈言：</p>

<div class="lg regular" style="margin-left:0em;"><div class='lg-row'>「菩薩求法時，　不取法師過，</div>
<div class='lg-row'>隨為他人說，　亦自住其中。</div>
<div class='lg-row'>菩薩求法時，　如所說應住，</div>
<div class='lg-row'>如法而求法，　安住是法中。</div>
<div class='lg-row'>是故求法者，　應如所說住，</div>
<div class='lg-row'>是名為初法，　謂能如說行。</div>
<div class='lg-row'>故能證寂滅，　如我之所說，</div>
<div class='lg-row'>我本學是法，　能得是菩提。</div>
<div class='lg-row'>常應勤求法，　於法生敬心，</div>
<div class='lg-row'>所從聞法者，　應生世尊想。</div>
<div class='lg-row'>應作如是念，　此則我大師，</div>
<div class='lg-row'>是人開導我，　令住正道中。</div>
<div class='lg-row'>是則我世尊，　心常加尊敬，</div>
<div class='lg-row'>因是大師故，　捨離於世樂。</div>
<div class='lg-row'>阿難汝當知，　乃往過去世，</div>
<div class='lg-row'>過無量無邊，　不可思議劫，</div>
<div class='lg-row'>有佛現於世，　號須彌山王。</div>
<div class='lg-row'>是佛滅度後，　弟子違須羅，</div>
<div class='lg-row'>利根有大智，　為眾讚說法，</div>
<div class='lg-row'>決了甚深義，　達知陰界入。</div>
<div class='lg-row'>能到戒彼岸，　分別阿毘曇，</div>
<div class='lg-row'>善修三學法，　堅持佛法藏。</div>
<div class='lg-row'>須彌山王佛，　加其神通力，</div>
<div class='lg-row'>求諸佛大智，　了達甚深法。</div>
<div class='lg-row'>是比丘福德，　說之不可盡。</div>
<div class='lg-row'>時華大城中，　有豪貴長者，</div>
<div class='lg-row'>富有諸財產，　福德故高明，</div>
<div class='lg-row'>其名為樂善，　多人所宗敬，</div>
<div class='lg-row'>持戒有德行，　<span class='corr'>名</span>聞廣流布。</div>
<div class='lg-row'>是長者一時，　到違須羅所，</div>
<div class='lg-row'>即以多聞智，　隨宜為說法。</div>
<div class='lg-row'>長者聞法已，　喜心發是言：</div>
<div class='lg-row'>『我所有財產，　盡以相供給。』</div>
<div class='lg-row'>時彼比丘言：　『善哉能大施。</div>
<div class='lg-row'>聞法得信解，　是佛法根本。』</div>
<div class='lg-row'>以所有財物，　奉上法師已，</div>
<div class='lg-row'>於二十歲中，　常隨為給侍。</div>
<div class='lg-row'>是樂善長者，　隨從法師時，</div>
<div class='lg-row'>得聞種種法，　心終無厭足。</div>
<div class='lg-row'>又發如是心，　欲種種供施。</div>
<div class='lg-row'>如是供施時，　心終不懈倦。</div>
<div class='lg-row'>一來問訊時，　持二十億金，</div>
<div class='lg-row'>以奉上法師，　即皆為受用。</div>
<div class='lg-row'>常如是數數，　隨時而供給，</div>
<div class='lg-row'>以是供給故，　心得大歡悅。</div>
<div class='lg-row'>違須羅法師，　所將諸弟子，</div>
<div class='lg-row'>亦復皆供給，　各以千兩金。</div>
<div class='lg-row'>既奉爾所金，　又各獻三衣，</div>
<div class='lg-row'>一一衣價直，　二十億兩金。</div>
<div class='lg-row'>又為違須羅，　及諸比丘眾，</div>
<div class='lg-row'>各各起房舍，　高廣甚嚴好。</div>
<div class='lg-row'>造一一諸塔，　各二十億金，</div>
<div class='lg-row'>床榻諸被褥，　皆具足嚴飾。</div>
<div class='lg-row'>法師常隨時，　於此中說法，</div>
<div class='lg-row'>為眾作大利，　乃至終其壽。</div>
<div class='lg-row'>是樂善長者，　加供奉其尸，</div>
<div class='lg-row'>積眾香闍維，　起塔百由旬。</div>
<div class='lg-row'>七體七寶塔，　以盛師舍利，</div>
<div class='lg-row'>安置大塔中，　常華香供養。</div>
<div class='lg-row'>此樂善長者，　如是設供已，</div>
<div class='lg-row'>終值無量佛，　永不墮惡道。</div>
<div class='lg-row'>是善福緣故，　八十億劫中，</div>
<div class='lg-row'>常為大梵王，　亦恒見諸佛。</div>
<div class='lg-row'>又八十億劫，　為忉利天王，</div>
<div class='lg-row'>常得見諸佛，　以種種供養。</div>
<div class='lg-row'>又於爾所劫，　為轉輪聖王，</div>
<div class='lg-row'>常能見諸佛，　亦皆深供奉。</div>
<div class='lg-row'>從是已次第，　復得值無量，</div>
<div class='lg-row'>無數阿僧祇，　那由他諸佛。</div>
<div class='lg-row'>既值無量佛，　亦無量供奉，</div>
<div class='lg-row'>能問諸佛道，　佛亦隨義答。</div>
<div class='lg-row'>阿難汝謂彼，　於華大城中，</div>
<div class='lg-row'>大名聞長者，　為是異人乎？</div>
<div class='lg-row'>汝勿懷此疑，　即今我身是。</div>
<div class='lg-row'>我爾時奉事，　違須羅法師，</div>
<div class='lg-row'>為具佛法故，　作如是供養。</div>
<div class='lg-row'>是善根緣故，　得無上菩提。</div>
<div class='lg-row'>我供給法師，　所造諸德本，</div>
<div class='lg-row'>能獲大果報，　至今猶不盡。</div>
<div class='lg-row'>我從是因緣，　世世轉高尊，</div>
<div class='lg-row'>得見無量佛，　亦聞諸佛法。</div>
<div class='lg-row'>彼諸佛所答，　亦如我今說，</div>
<div class='lg-row'>是名真佛道，　汝等當修學。」</div>
</div><p>阿難白佛言：「甚奇，希有！如來乃從久遠已來，深積德本，於過去世常得尊貴。世尊！違須羅比丘今為現在？為入涅槃？」</p>
<p>佛告阿難：「是比丘今未入涅槃，於我法中行菩薩道。」</p>
<p>阿難復言：「希有，世尊！樂善長者供事法師，因是德本逮無上菩提，而是法師今猶甫爾行菩薩道。」</p>
<p>佛告阿難：「是違須羅不能如我發菩提心，恒以樂道而求菩提，捨是苦行。阿難！我於長夜，常以苦道求阿耨多羅三藐三菩提。我本修行菩薩道時，作如是願：『若有眾生多隨惡業，墮三惡道備受諸苦，我於爾時當成正覺，度脫此諸苦惱眾生！』</p>
<p>「阿難！是違須羅所修行願，說不可盡，算數、譬喻亦不能明。以大行施，深發無上菩提之心，以此善根作如是願：『若我修行菩提道時，其有眾生未入法位，及求聲聞、辟支佛者，此諸眾生得見我身。若聞我名。皆得必定無上菩提。』」</p>
<p>阿難白佛言：「世尊！是違須羅法師受彼樂善上供給者，今或在此大眾會中？」</p>
<p>佛告阿難：「違須羅比丘在此眾中，今於我前立者是也。」</p>
</div>
<div class='div-pin'><a id='mulu41' />
<p class='h1'>歎會品第三十二</p><p>阿難白佛言：「希有，世尊！今此大眾行淨人會。」</p>
<p>佛言：「如是，如是。阿難！如汝所言。此眾皆是行淨人會，謂諸菩薩摩訶薩眾。阿難！此會大眾為師子會、無所畏會、為大龍會、為殊特會、無比之會。」</p>
<p>阿難白佛言：「世尊！何故名為大人會？為師子會？」</p>
<p>「阿難！於一切法破大無明，利益無量無數眾生，發大願故，名大人會；是諸菩薩發大莊嚴，能攝一切諸佛法故，名師子會。</p>
<p>「又復，阿難！如師子王處深谷中，隨所住處，諸小蟲獸不能得近，以不堪受其氣響故。若有近者，聞其氣響即皆躄地。阿難！是菩薩會、諸大人會、大師子會、殊特之會及無比會，亦復如是，隨所在處，魔若魔天、魔所使人，不得嬈近，或來近者即得苦惱，恐畏心悔，還沒不現，不堪菩薩大神德故。</p>
<p>「阿難！如師子王三發聲吼，其聲遍聞一由旬內，上下亦各徹一由旬。阿難！是師子吼，諸小師子尚皆怖畏，況餘鳥獸！白香象王聞其吼聲，亦皆怖畏，不能自制，失聲大呼。阿難！是菩薩會、大師子會、無所畏會，諸新學者、假名菩薩，如小師子聞大吼聲，即時潛伏。</p>
<p>「阿難！是大眾中諸惡菩薩，貪著利養，求廣名稱，聞大菩薩說甚深法，皆大驚畏，墜深坑谷。何以故？是大菩薩說空、無相、無作之聲，諸小菩薩著於吾我、陰、界、諸入，亦著持戒、禪定、智慧，著諸道果，亦著涅槃及諸佛故，不能堪受。</p>
<p>「阿難！於佛法中，何謂為空、無相、無作？我雖說空，而於其中無法是空，亦無所屬，無以為空，亦無處所。阿難！我說無相，此中無法可名無相，亦無所屬亦無有法以為無相，亦無處所。阿難！我說無作，是中無法可名無作，亦無所屬亦無有法以為無作，亦無處所。阿難！如來雖說是可斷法，而於此中無可斷法，亦無斷者，無用斷法，無所斷處。阿難！如來雖說是可證法，而於此中無所證法，亦無證者，無用證法，無所證處。阿難！如來雖說是可修法，而於是中無所修法，亦無修者，無用修法，亦無修處。阿難！如來雖說是散壞法，而於是中無法可壞，亦無壞者，無用壞法，亦無壞處。阿難！如來雖說是有為法，而無有法是有為也，亦無所屬亦無所用是有為法。阿難！如來雖說是無為法，而於其中無無為法，亦無所屬亦無所用是無為法。阿難！如來雖說垢法，而於是中無法是垢，亦無所屬亦無所用是垢法也。阿難！如來雖說淨法，而於是中無法是淨，亦無所屬亦無所用是淨法也。阿難！是則名為一切法印、不可壞印，不可變異，於是印中亦無印相。</p>
<p>「阿難！若諸菩薩能得此印，是名真實人中師子、能獨步者、無驚畏者。以師子吼恐諸外道，皆令潛伏；降諸魔眾，諸貪著者所不能及；怖增上慢、動我見者，不信魔使，悅諸佛子；能為十方一切眾生，開佛法藏，能建法幢，擊大法鼓，吹大法䗍，令諸佛子得飲法味，分別法施，能演說法，充足善入。</p>
<p>「阿難！如師子王從所住出，三發聲吼；師子之子聞是聲已，喜而奮迅，無所怖畏，顧視四方。阿難！是諸大智師子之會、無恐畏會、大智士會，為真菩薩深發無上菩提心者；善根未熟，若聞如是諸法實相師子吼聲，不驚不畏，更增喜心。</p>
<p>「阿難！如師子王，隨所住處獨步無畏。如是大師子會、無恐畏會，有於佛法發大莊嚴，發無等侶，無二莊嚴，作如是念：『我當獨得成無上菩提，當無等侶，證諸佛法。』</p>
<p>「阿難！如師子王有師子牝，若懷妊時，一受無二。阿難！是師子會、無恐畏會、大菩薩會，所有菩薩發大乘心，更不復受二乘之念。阿難！如師子王欲害眾獸，若大、若小，等加一力。阿難！是師子會、無恐畏會、大菩薩會所有說法，皆以一心普令等解。是故，阿難！今此大會名師子會。」◎</p>
</div>
<div class='div-pin'><a id='mulu42' />
<p class='h1'>◎上堅德品第三十三</p><p>爾時，會中有一比丘名曰堅意，即從坐起，偏袒右肩，恭敬合掌，白佛言：「世尊！我欲供奉是經法故，亦欲供奉三世諸佛，及諸菩薩學是法者，亦欲勸助令增善根。以是事故，今以所珍奉上世尊！」即以上衣散如來上，又執中衣而白佛言：「今以此衣奉獻世尊，願於來世，在在所從聞此法者，隨佛意故亦奉是衣。」即時，堅意往詣星得比丘所言：「汝，善知識！佛讚我故，共以此衣奉上如來。」即與星得共持是衣，為增善根欲以上佛。</p>
<p>即時如來現大神力，爾時阿難及諸四眾，皆於衣中得見如來種種神變。</p>
<p>阿難白佛言：「希有。世尊！」</p>
<p>如來雖知故問：「阿難！汝見何義名為希有？」</p>
<p>爾時，阿難欲明此事以偈白佛：</p>

<div class="lg regular" style="margin-left:1em;"><div class='lg-row'>「我等於此衣，　見無量菩薩，</div>
<div class='lg-row'>勇心發菩提，　讚佛已飛去。</div>
<div class='lg-row'>又見諸菩薩，　皆從此衣中，</div>
<div class='lg-row'>取無量百千，　阿僧祇種衣，</div>
<div class='lg-row'>取是諸衣已，　即奉十方佛。</div>
<div class='lg-row'>我見此彼處，　無量神通力，</div>
<div class='lg-row'>奉上佛衣者，　佛皆與授記，</div>
<div class='lg-row'>是人漸行道，　皆當得作佛，</div>
<div class='lg-row'>隨其所住處，　皆能淨佛土，</div>
<div class='lg-row'>眾生各各謂，　於此處成佛。</div>
<div class='lg-row'>又見無量億，　種種諸伎樂，</div>
<div class='lg-row'>從是出法音，　空中聞佛聲。</div>
<div class='lg-row'>我見三千界，　諸佛皆充滿。</div>
<div class='lg-row'>世尊我今念，　自謂非聲聞，</div>
<div class='lg-row'>神通力希有，　曜惑我心目。</div>
<div class='lg-row'>我今以聖智，　觀三界皆空，</div>
<div class='lg-row'>我於此空智，　及盡無生智，</div>
<div class='lg-row'>如是眾智中，　常不失正念，</div>
<div class='lg-row'>但以業報根，　於中有錯謬。</div>
<div class='lg-row'>四眾咸歡悅，　飛在於空中，</div>
<div class='lg-row'>皆悉坐眾寶，　千葉蓮華上。</div>
<div class='lg-row'>又於此衣中，　見十方世界，</div>
<div class='lg-row'>諸佛世導師，　及大眾圍遶。</div>
<div class='lg-row'>又見諸上人，　行不思議施，</div>
<div class='lg-row'>為求菩提故，　常親近諸佛。</div>
<div class='lg-row'>以知是因緣，　能大利眾生，</div>
<div class='lg-row'>能自身現化，　遍十方說法。</div>
<div class='lg-row'>我衣中所見，　其事不可盡，</div>
<div class='lg-row'>見衣中菩薩，　歡喜心尊敬，</div>
<div class='lg-row'>如梵王自在，　了達神通力，</div>
<div class='lg-row'>多聞大辯才，　皆得陀羅尼，</div>
<div class='lg-row'>轉佛正智輪，　如是遍十方。</div>
<div class='lg-row'>又見諸菩薩，　所遊諸世界，</div>
<div class='lg-row'>皆變成眾寶，　華香諸莊嚴。</div>
<div class='lg-row'>見佛坐道場，　轉無上法輪。</div>
<div class='lg-row'>如是佛神力，　皆於衣中現，</div>
<div class='lg-row'>能於諸世界，　變化若干形，</div>
<div class='lg-row'>說法為利益，　皆令住菩提。</div>
<div class='lg-row'>今所見希有，　是事難可信，</div>
<div class='lg-row'>佛神力無量，　能示於眾生。</div>
<div class='lg-row'>佛為良福田，　受施中第一，</div>
<div class='lg-row'>施者得大果，　能斷一切苦。</div>
<div class='lg-row'>若我千萬劫，　稱揚不能盡，</div>
<div class='lg-row'>為誰故示現，　如是神力事？</div>
<div class='lg-row'>誰當淨佛土，　修是菩薩道？</div>
<div class='lg-row'>誰得此神力？　願佛斷我疑。</div>
<div class='lg-row'>七寶諸蓮華，　其大如車輪，</div>
<div class='lg-row'>眾菩薩坐上，　遊空到十方，</div>
<div class='lg-row'>覲佛已還此，　即逮無上覺，</div>
<div class='lg-row'>世界廣嚴淨，　現不思議力。</div>
<div class='lg-row'>我於此世界，　見有一菩薩，</div>
<div class='lg-row'>勤進行菩提，　手執衣而立。</div>
<div class='lg-row'>願佛說是事，　云何而修學？</div>
<div class='lg-row'>此必昔曾無量施，　亦行無量隨喜心，</div>
<div class='lg-row'>願與一切眾生共，　是故今見皆得樂。</div>
<div class='lg-row'>世尊為我說是事，　斷一切眾心所疑，</div>
<div class='lg-row'>是故比丘造此願，　為是星得為堅意？」</div>
</div><p>佛告阿難：「且待須臾！堅意菩薩欲有所問，後當答此。」</p>
<p>時堅意菩薩白佛言：「世尊！欲有所問，若佛聽許乃敢諮請。」</p>
<p>佛告堅意：「恣汝所問，當為汝說令得歡喜。」</p>
<p>時堅意言：「世尊！所言入法門者，云何為法？云何為門？云何得入？唯願世尊具分別說，此名為法，是名為門，如是得入，此名入者。」</p>
<p>爾時，堅意以偈問曰：</p>

<div class="lg regular" style="margin-left:1em;"><div class='lg-row'>「云何為上法？　云何是法門？</div>
<div class='lg-row'>云何入此門？　唯願答是義。</div>
<div class='lg-row'>云何入是門，　能得佛菩提？</div>
<div class='lg-row'>云何說法時，　辯才無窮盡？</div>
<div class='lg-row'>是法從何來，　今來住何所？</div>
<div class='lg-row'>云何於諸法，　其念不錯謬？</div>
<div class='lg-row'>云何名入相？　云何名已入？</div>
<div class='lg-row'>云何說法時，　諸法現在前？</div>
<div class='lg-row'>說種種法時，　云何心不亂？</div>
<div class='lg-row'>云何無量劫，　辯才不斷絕？</div>
<div class='lg-row'>如是諸菩薩，　為何所志求，</div>
<div class='lg-row'>說法無邊際，　而無增上慢？</div>
<div class='lg-row'>是菩薩先世，　云何施迴向，</div>
<div class='lg-row'>世世說法時，　辯才不斷絕？</div>
<div class='lg-row'>本云何持戒？　云何淨修戒？</div>
<div class='lg-row'>云何戒迴向，　而心不劣弱？</div>
<div class='lg-row'>云何修行忍？　云何修習忍？</div>
<div class='lg-row'>以是故能到，　無盡無上際。</div>
<div class='lg-row'>云何發勤進？　云何如修習？</div>
<div class='lg-row'>常能於世世，　不離佛菩提。</div>
<div class='lg-row'>云何起禪定？　云何而修習？</div>
<div class='lg-row'>於定觀何法，　能得無盡辯。</div>
<div class='lg-row'>云何求智慧，　親近而修習？</div>
<div class='lg-row'>是慧在何處，　而得不斷辯。</div>
<div class='lg-row'>住無上善法，　說諸法實相，</div>
<div class='lg-row'>思量佛智慧，　甚深寂滅空。</div>
<div class='lg-row'>讀誦種種經，　決定諸義趣，</div>
<div class='lg-row'>而不欲演說，　以離實智故。</div>
<div class='lg-row'>我問佛是義，　斷一切眾疑。</div>
<div class='lg-row'>於未來世中，　當有諸法師，</div>
<div class='lg-row'>云何當親近？　云何諮問法？</div>
<div class='lg-row'>云何修法行？　云何擁護法？</div>
<div class='lg-row'>以處非處力，　為我說是義，</div>
<div class='lg-row'>令我斷未來，　一切眾生疑。」</div>
</div><p>爾時，佛告堅意菩薩：「善哉，善哉！能問如來是甚深義。汝於過去無量佛所，久殖德本，供奉、禮敬、諮受、難問。堅意！我念汝昔於此世界虛空分中，曾從六萬八千諸佛問如是義，諸佛答汝所問義時，無量眾生得大利益。是故當知，汝於過去諸如來所深種善根。堅意！乃往過去無量無邊阿僧祇劫，有佛出世，號出寶光如來、應供、正遍知、明行足、善逝、世間解、無上士、調御丈夫、天人師、佛、世尊，壽命半劫。有七十億阿羅漢眾，皆悉漏盡，心得自在。出寶光佛與諸大眾，遊行國邑，俱共安居。是時閻浮提地大廣博，縱廣七萬由旬。爾時，世有剎利灌頂轉輪聖王，名上堅德，王四天下。</p>
<p>「堅意！爾時閻浮提有八十億城，皆悉廣大，長四十由旬、廣三十由旬，安靜豐樂，人民熾盛。閻浮提中有一大城，縱廣正等八十由旬，街巷端直，行列相當，一一街巷各廣五里。中有小城，名曰安隱，上堅德王止住其中。堅意！是大城傍七萬園林，適無所屬，眾生普共遊戲、娛樂。有一大園，縱廣正等八十由旬，王所遊觀。寶樹七重，周匝圍遶，亦以七寶、七重羅網羅覆其上。樹間七重亦以七寶、七重牆壁、七重寶塹，周迴圍遶。</p>
<p>「時出寶光佛，與七十億阿羅漢眾恭敬圍遶，遊行諸國，到安隱城。上堅德王聞佛大眾俱遊諸國，來到此城，心大歡喜，往詣佛所，頭面禮足，於一面坐。爾時彼佛，觀王深心宿行因緣，即便為說斷眾生疑令眾歡喜菩薩藏經。上堅德王聞法歡喜，作如是念：『我今寧可以眾妙具嚴飾此園，奉上如來，令其受用。』即於其中起七十億諸僧房舍，妙衣覆地。有七十億經行之處，床榻、臥具亦七十億。皆悉辦已，往詣佛所，頭面禮足，而白佛言：『唯願，世尊！哀愍我故，及諸大眾受明日請。』出寶光佛默然許之。王知受已，頂禮佛足，右遶已去。即於其夜，為佛及僧備諸供具、種種餚饍——轉輪聖王所食之味。</p>
<p>「晨朝詣佛，而白佛言：『飯具已辦，唯願知時。』出寶光佛著衣、持鉢，與七十億大阿羅漢恭敬圍遶，往詣園中次第而坐。上堅德王見佛及僧眾坐已定，手自斟酌種種美味，恣其所須，皆令飽滿。知佛及僧飯食已訖，澡手滌鉢，奉佛及僧各以一衣。如是施已，自執金鍾，澡如來手，而作是言：『我以此園及諸房舍、經行之處，床榻、臥具并守園者，施佛及僧，唯願受用，亦以自身供給於佛。』」</p>
<p>佛告堅意：「上堅德王供給出寶光佛，朝夕隨時常來聽法，如是乃至半劫，諮問彼佛諸法因果相續，佛隨問答，利益無量無數眾生。堅意！汝謂彼時名上堅德轉輪王者，豈異人乎？勿造斯觀，即汝身是。堅意！我念汝昔於過去世聞是法故，以無上供供養千佛，如來於今亦當為汝說此法門，入法相故。」</p>

<p class='juan'>佛說華手經卷第九</p></div>
</div><!-- end of div[@id='body'] -->
</body></html>