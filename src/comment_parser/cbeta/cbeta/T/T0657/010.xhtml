<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說華手經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu43' />佛說華手經卷第十</p><p class="byline">後秦龜茲國三藏鳩摩羅什奉　詔譯</p><a id='mulu44' />
<p class='h1'>◎法門品第三十四</p><p>佛告堅意：「法名無思、無慮、無相、無作、無憶、無念，淨妙無緣，無有文字，亦無言說，不可顯示。堅意！諸法不會諸根，不可以智知，不可以無智知，非可知非不可知。</p>
<p>「復次，堅意！法名眾緣所成，如來能知，而如來知不可言說。而如來以不可說法，說是諸法，所有說道即是法門。何以故？以諸行印印一切法，令一味故。堅意！諸法無盡，盡際無盡故。堅意！諸法畢竟不增不減，入盡際故。以是義故，如來以語言、文字分別解說。</p>
<p>「堅意！阿字門入一切法，以阿字門分別諸法。先入阿字門，然後餘字次第相續。是故言從阿字邊變出諸字，從諸字邊會成諸句，以諸句故能成諸義，是故如來說阿字門入一切法。堅意！此是法門。何等是法？堅意！所謂法者，本來無作、無說、無示，無知故知、無說故說、無示故示。如是阿字，能作是一切語言，是名法門。若善男子、善女人入是門者，得無盡慧及無盡辯。其無盡者，過去無盡，無盡盡中無相、無說，諸有所知皆為無知，諸有所示皆為無示，有所分別皆無分別，故名無盡。堅意！是名為門。是為何門？是諸法門。何等是法？佛所不得。又此門者，觀一切法入無思慮。何以故？一切語言皆非語言，一切言說皆無有盡，一切言語皆如不離如，一切智皆非智。堅意！是名金剛句也。何以故名為金剛句耶？若法無作則不可壞，不可壞故名金剛句。諸法無業，若無有業則無有報；是故如來說一切法無業、無報，是名法印。如來所可說業、說報皆以是印，是印不可破壞。堅意！若善男子、善女人欲知業報當入是門。</p>
<p>「堅意！一切諸法無來無去，是入法門。我因是門，為眾生說生死差別。堅意！若善男子，善女人欲入眾生生死智者，以是印入，是名法印，名無文字印、無障礙印。堅意！如來有所言說，皆以是印。一切有身皆如來身。何以故？是諸身性不相違背，佛以是印說眾生身相，是名身印。又以是印顯示演說一切身相。何以故？堅意！諸法無門，不可入故；法不可入，以不出故；諸法無出，不可入故。是故如來若有所說，皆不離是無礙際說，以無礙際說一切法，亦以是際知諸眾生隨宜為說。</p>
<p>「堅意！無礙際者即無邊際，無邊際者即是一切眾生性也，是名際門。入是際門，則能開演千億法藏。此法藏者，即非藏也。堅意！如來眾法藏中，有所說法，皆說是際。復有色藏，受、想、行、識藏，是藏，非藏，不自在藏，是名諸藏以阿字門入。」</p>
<p>爾時，堅意白佛言：「世尊！是門甚深。」</p>
<p>佛言：「堅意！我不生念是深、是淺。」</p>
<p>「世尊！佛說法耶？」</p>
<p>「堅意！不如凡夫所貪著說，隨智者所解，名為如來說法如。如來如實所知，無示無說。何以故？一切諸法不可說相，唯智者能知。凡夫若有所知，皆著文辭。是故佛說文字、語言，即非語言。」</p>
<p>佛復告堅意：「一切諸法如日明淨，隨所正觀皆入無際。堅意！一切諸法皆能照明，能起一切智慧光故。堅意！一切諸法無所障礙，如虛空故。堅意！隨著二法，是中如來行無礙眼，堅意！是名法眼。佛以是眼見一切法無障礙相，堅意！是名諸法無障礙門。善男子、善女人若入是門，諸所言說皆有利益，皆無障礙，皆示義趣，皆說深義，無所貪著。</p>
<p>「復次，堅意！諸法無垢，不染、不離。堅意！法無所屬，以不受故。堅意！一切法無邊，本末不可得故。堅意！諸有所說文字、語言，當知是中無有文字，亦無語言。堅意！是文字門云何有入？但說是法無有障礙，是名為入。堅意！如是入者，即名非入，入法性故。</p>
<p>「堅意！如來所說諸三昧門，為何者是？堅意！有一相三昧，有眾相三昧。一相三昧者，有菩薩聞某世界有某如來，現在說法。菩薩取某佛相，以現在前，若坐道場，得無上菩提，若轉法輪，若與大眾圍遶說法；取如是相，以不亂念守攝諸根，心不馳散，專念一佛，不捨是緣，亦念是佛世界之相。而是菩薩於如來相及世界相，了達無相。常如是行，常如是觀，不離是緣，是時佛像即現在前而為說法。菩薩爾時深生恭敬，聽受是法，隨所信解，若深、若淺，轉加宗敬、尊重如來。菩薩住是三昧，聞說諸法皆壞敗相。聞已，受持，從三昧起，能為四眾演說是法。堅意！是名入一相三昧門。</p>
<p>「復次，堅意！菩薩住是三昧，還能壞滅是佛相緣，亦壞自身；以是壞相壞一切法；壞一切法故，入一相三昧；從是三昧起，能為四眾解說是法。堅意！是名為入一相三昧門方便。</p>
<p>「復次，堅意！菩薩緣是佛像，而作是念：『是像從何所來？我何所趣？』即知佛像無所從來，我無所至。菩薩爾時作是念言：『一切諸法亦復如是，無所從來、去無所至。』菩薩如是行、如是念，不久當得無礙法眼；得法眼已，便為諸佛之所知念，諸甚深法皆現在前；以是深法得無礙辯，雖講說法而不見法。堅意！如來於過去世無礙智慧，亦諸相中智無障礙，於過去世亦不作緣，亦非不知，不隨憶想。堅意！菩薩亦如是，住是三昧，雖演說法不見是法。菩薩住是三昧，深修習故，隨所聞因，緣第二佛，取相現前。若坐道場得無上菩提、若轉法輪、若於大眾圍遶說法，菩薩亦受持是第二佛法，亦不捨本佛相，亦見是佛，而是菩薩俱緣二佛，取相現前，聽受說法。堅意！是亦名為入一相三昧門。</p>
<p>「復次，堅意！菩薩以善修習一佛相故，隨意自在，欲見諸佛皆能現前。堅意！譬如比丘心得自在，觀一切入取青色相，能得信解一切世界皆一青相。是人所緣唯一青色，觀內外法皆一青色，於是緣中得自在力故。堅意！菩薩亦復如是，隨其所聞諸佛名字、在何世界，即取是佛及世界相，皆緣現前。菩薩善修習此念佛緣故，觀諸世界盡皆作佛；常善修習是觀力故，便能了達一切諸緣皆為一緣，謂現在佛緣。是名得一相三昧門。」</p>
<p>堅意白佛言：「世尊！以何方便得是三昧？」</p>
<p>佛告堅意：「於是佛緣繫念，不散不離是緣，是名三昧門。堅意！以是一緣了達諸法，見一切法皆悉等相，是名一相三昧。菩薩住是三昧，又入法門，謂一切語皆如來語，一切有身皆如來身，不離如故。</p>
<p>「復次，堅意！菩薩聞諸佛名，若二、若三、若四、若五、若十、二十、三十、四十、五十、若百、若千、若萬，若過是數，一時專念，盡現在前，及諸世界、弟子眾數，皆現在前，恭敬，尊重；亦念是佛具足妙身，形色相好，盡現在前，恭敬、尊重。亦復一一取三十二大人之相，及不虛行相、師子奮迅相、無見頂相、象王觀相、取大光相，以信解觀作無量相；亦取諸佛世界之相，以信解觀作無量淨相；亦取弟子眾，以信解觀作無量相。爾時，作是思惟：『如是諸佛從何所來？我何所至？』即知諸佛及以己身，無所從來亦無所至。如是觀知，如是信解，爾時菩薩作如是念：『如是事中，無有定法名為如來。』如是觀時，知一切法空、無所有，一相無相，用無相門入一切法，如是信解，達知一切諸法一相。堅意！菩薩能緣諸佛，繫念一處，是名眾相三昧門。</p>
<p>「堅意！若是菩薩入是三昧，了達諸法一相無相，是名眾相三昧。菩薩住是三昧，所知、所見無非如來，又亦不見、不知如來；所知、所見無非是法，亦不見法；所有知、見皆佛弟子，亦不見、不知佛弟子眾；所知、所見無非說法，亦復不見、不知說法；所有見、知無非是緣，亦不見緣；所有見、知無非是辯，亦不見辯；諸有所見無非佛土，亦不見佛土；諸所有見無非世界，亦不見世界；諸所有見無非眾會，亦不見眾會。無法不說而無所說，無法不現亦無所現，無不信解亦無信解，無不分別亦無分別，無法不壞亦無所壞，無法不出亦無所出，無法不照亦無所照。堅意！是名諸菩薩三昧門。入是門者，當於諸法得無礙智。能如是觀，名無礙眼；於是事中亦不貪著，是名法眼。堅意！菩薩以是三昧能得無礙、無邊辯才。」</p>
<p>爾時，堅意菩薩白佛言：「世尊！幾所菩薩於當來世成是三昧，能得無量、無邊辯才？何等菩薩於當來世成是三昧，能得無量、無邊辯才？」</p>
<p>「堅意！菩薩若於後世，從比丘所聞是三昧，當知是比丘成是三昧，能得無邊無量辯才。堅意！如汝所問：幾所菩薩成是三昧，得無邊辯？若人常修是三昧者，此則能成。得是三昧，亦得無量無邊辯才。堅意！是門能開八百法藏，於今現在阿閦佛土諸菩薩者，常用是門。堅意！於是一門攝一切法門、諸三昧門，是名重句門。是故，堅意！若人如法欲入法門，是三昧門、重句門者，應當親近諸善知識，問：『云何行？云何觀察？云何修習？』當隨其教，如說修行。</p>
<p>「堅意！若有四法，當知是為善知識也。何等為四？一、能令人入善法中；二、能障礙諸不善法；三、能令人住於正法；四、常能隨順教化。有是四法，當知即是善知識也。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「當近善知識，　能障惡法者，</div>
<div class='lg-row'>能說佛所讚，　是人應親近。</div>
<div class='lg-row'>隨佛道教化，　能生人善法，</div>
<div class='lg-row'>如所聞安住，　能增益智慧。</div>
<div class='lg-row'>可近法當近，　應遠法當離，</div>
<div class='lg-row'>離於惡法已，　當修佛所讚。</div>
<div class='lg-row'>若欲得辯才，　亦欲演自智，</div>
<div class='lg-row'>當疾修是定，　常隨善知識。</div>
<div class='lg-row'>隨所教修行，　於法無祕悋，</div>
<div class='lg-row'>自所得善法，　亦應為他說。</div>
<div class='lg-row'>深心行是法，　捨離諸諂曲，</div>
<div class='lg-row'>常近善知識，　修行如是法。</div>
<div class='lg-row'>故近善知識，　應離惡知識，</div>
<div class='lg-row'>從是得多聞，　疾得是三昧。</div>
</div><p>「復次，堅意！若有四法，當知是為善知識相。何等為四？善知教化；善知修道；知教化過；知修道過。堅意！有是四法，當知是為善知識也。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「知教化修道，　亦知是過失，</div>
<div class='lg-row'>既知是法已，　今住無礙法。</div>
</div><p>「堅意！復有四法，當知是為善知識相。何謂為四？知地、知說、知人、知行。云何知地？隨人知地。云何知人？隨其所行能知，是人住多欲地，是人住多恚地，是人住多癡地，是人住定欲地，是人住定恚地，是人住定癡地，是人住定欲恚地，是人住定欲癡地，是人住定恚癡地，是人住定欲恚癡地。眾生若在三不善等諸地，皆悉能知，知已隨所住地如應教化。隨諸菩薩種種欲樂，皆悉能知。堅意！若人成是四法者，當知是為善知識也。</p>
<p>「堅意！復有四法，當知是為善知識相。何謂為四？能調伏語；令人住甚深法中；能隨時教；隨時消息。」</p>
<p>爾時，世尊即說偈言：</p>

<div class="lg regular" style="margin-left:1em;"><div class='lg-row'>「知隨人所行，　諸地有差別，</div>
<div class='lg-row'>知隨地教化，　故能速得成。</div>
<div class='lg-row'>能說法調伏，　令住甚深法，</div>
<div class='lg-row'>隨時而呵責，　亦隨時消息。</div>
<div class='lg-row'>雖有善好言，　非時則不受，</div>
<div class='lg-row'>是故有智者，　隨時而從捨。</div>
</div><p>「堅意！復有四法，當知是為善知識相，則能令人修是三昧。何等為四？能令弟子出家行離；又能令人入深法觀；能令住定；於一切緣而無所礙，離於諸相。堅意！有是四法，當知是為善知識也。」</p>
<p>佛說偈言：</p>

<div class="lg regular" style="margin-left:1em;"><div class='lg-row'>「若人讚出家，　及行離住處，</div>
<div class='lg-row'>令弟子住中，　是名善知識。</div>
<div class='lg-row'>令住第一義，　甚深妙法中，</div>
<div class='lg-row'>令住無相定，　是真善知識。</div>
</div><p>「復次，堅意！菩薩若成四法，能修習是三昧。何謂為四？捨離自心，隨順師意；離於諸緣；為是三昧常勤精進，終不懈息；亦為欲得是三昧故，樂住閑處，離眾憒閙。菩薩若成是四法者，能得習是三昧。</p>
<p>「堅意！菩薩復有四法，能疾得是三昧。何謂為四？善取佛相，乃至夢中亦見諸佛；善取說法相，乃至夢中亦得聞法；為眾生說而不疲惓；得深法忍壞諸法故，行無依定，隨離心故。堅意！菩薩有是四法，能疾得是三昧。」</p>
<p>爾時，世尊說此偈言：</p>

<div class="lg regular" style="margin-left:1em;"><div class='lg-row'>「是人不捨，　諸世尊相，　常緣佛相，</div>
<div class='lg-row'>不離目前。　具足見佛，　相三十二，</div>
<div class='lg-row'>聽佛說法，　諦取是相。　於深必定，</div>
<div class='lg-row'>法中得忍，　不依禪定，　樂隨離心。</div>
<div class='lg-row'>非滅法故，　壞裂諸法，　諸法非法，</div>
<div class='lg-row'>是人所樂。　觀諸相時，　無所分別，</div>
<div class='lg-row'>信解諸法，　皆是佛身。　不著言辭，</div>
<div class='lg-row'>不隨他語，　自知是相，　亦為人說。</div>
<div class='lg-row'>菩薩若得，　如是法忍，　是名智者，</div>
<div class='lg-row'>逮是三昧。　近善知識，　修佛讚法，</div>
<div class='lg-row'>教化眾生，　住深定法。　堅意菩薩，</div>
<div class='lg-row'>若有四法，　則能修習，　逮是三昧。</div>
</div><p>「何謂為四？善知緣相；善分別緣；善知轉緣；善知本行。有是四法，則能速成了達是定。」</p>
<p>爾時，世尊而說偈言：</p>

<div class="lg regular" style="margin-left:1em;"><div class='lg-row'>「菩薩多聞有智者，　應為他說是三昧，</div>
<div class='lg-row'>又從諸佛聞善法，　亦應為人而演說。</div>
<div class='lg-row'>以緣佛身諦取相，　修是寂滅妙三昧，</div>
<div class='lg-row'>又於諸世尊身相，　深取種種差別相。</div>
<div class='lg-row'>三十二相及身相，　形相色相光明相，</div>
<div class='lg-row'>面貌眉間白毫峙，　當取如是人尊相。</div>
<div class='lg-row'>取是諸相在現前，　常當觀察差別相，</div>
<div class='lg-row'>亦緣各各諸身分，　不以一法為佛身。</div>
<div class='lg-row'>以心分析諸佛身，　是心無形本性淨，</div>
<div class='lg-row'>雜雜隨緣念念滅，　在緣會生各異相。</div>
<div class='lg-row'>既知心相不暫停，　當知是緣亦生滅，</div>
<div class='lg-row'>是法皆從分別生，　若無分別是最樂。</div>
<div class='lg-row'>善知心性是轉相，　亦知諸緣是轉相，</div>
<div class='lg-row'>知世界空皆如炎，　能知是已念不亂。</div>
<div class='lg-row'>能如是知諸法義，　即能變化多佛相，</div>
<div class='lg-row'>而於佛相無所著，　知諸世界皆空故。</div>
<div class='lg-row'>於諸緣中不取相，　當知身心是轉相，</div>
<div class='lg-row'>如是法中能了達，　故能疾得是三昧。</div>
<div class='lg-row'>於說法時現神力，　亦於所說無錯謬，</div>
<div class='lg-row'>能令眾生起善福，　亦能疾得如是法。</div>
</div><p>「堅意！菩薩有四法能成是三昧，成已能為他說。何謂為四？為得是三昧故，勤行不息，晝夜經行；若欲坐時，先念諸佛坐於道場，今現在前；法施眾生，無所悋惜，於說法者現如世尊；分析自身，不依於法，以無依止為眾說法。菩薩能如是行、如是念、如是緣，安處法座，廣行法施，得是三昧，或有菩薩從法座起得是三昧。</p>
<p>「復次，堅意！菩薩若成四法，得是三昧。何謂為四？菩薩為出家人，修遠離行，捨憒閙故；但畜三衣，離貪著故；於在家眾及出家眾不作諸緣，離非時過故；得深法忍，樂空寂故。堅意！菩薩成是四法，得是三昧。</p>
<p>「堅意！在家菩薩若成四法，能得是三昧。何謂為四？菩薩若在居家，受持五戒；常日一食，依於塔廟；廣學多聞，達知諸論；亦應親近諸善知識，善能教化是三昧者。堅意！在家菩薩有是四法，能得是三昧。</p>
<p>「復次，堅意！在家、出家菩薩若成四法，得是三昧。何謂為四？具足持戒，淨行活命，離諸疑悔；為是三昧不貪身命，不依於法；隨所從聞及能教化是三昧者，於是人中生世尊想；修習如是念佛三昧時，應離慳心。堅意！若有在家、出家菩薩有此四法，得是三昧。</p>
<p>「堅意！若人發大乘心，欲得是三昧，當修四益法。何謂為四？應順觀身，不生身覺；應順觀受，不生受覺；應順觀心，不生心覺；應順觀法，不生法覺。堅意！菩薩成是四法者，助是三昧。」</p>
<p>爾時，世尊欲明此義而說偈言：</p>
<p style="margin-left:1em;text-indent:-1em" class="lg-abnormal"><div class='lg-row'>「菩薩應修習，　佛所讚念處，</div>
<div class='lg-row'>比丘自行處，　能得是三昧。</div>
<div class='lg-row'><span class='corr'>常</span>應分析身，　亦不應依止，</div>
<div class='lg-row'>以無依止心，　當得是三昧。</div>
<div class='lg-row'>於受心法中，　亦無所依止，</div>
<div class='lg-row'>是法不思議，　當得是三昧。</div>
<div class='lg-row'>應修習四禪，　及修四正勤，</div>
<div class='lg-row'>不依止是法，　當得是三昧。</div>
<div class='lg-row'>於四如意足，　及四無礙智，</div>
<div class='lg-row'>當修習是法，　莫生慳悋心。</div>
<div class='lg-row'>應安住戒中，　親近善知識，</div>
<div class='lg-row'>說是三昧者，　應生世尊想。</div>
<div class='lg-row'>以多聞為本，　從是起三昧，</div>
<div class='lg-row'>隨諸佛所說，　如教而修學。</div>
<div class='lg-row'>是名為上眼，　法眼無有上，</div>
<div class='lg-row'>是中無障礙，　以教化眾生。</div>
<div class='lg-row'>是眾經之本，　能生多聞法，</div>
<div class='lg-row'>菩提從此成，　是故常修學。</div>
<div class='lg-row'>佛所有十方，　及四無礙智，</div>
<div class='lg-row'>皆從是中出，　是故當修學。</div>
<div class='lg-row'>菩薩能得是，　佛所說三昧，</div>
<div class='lg-row'>是人說法時，　辯才不可盡。</div>
<div class='lg-row'>是人於諸法，　能達知等相，</div>
<div class='lg-row'>如海無增減，　無能窮竭者。</div>
<div class='lg-row'>若得是三昧，　不隨他人教，</div>
<div class='lg-row'>若聽受法時，　不觀他人說。</div>
<div class='lg-row'>諸天鬼龍王，　夜叉緊陀羅，</div>
<div class='lg-row'>人非人眾等，　觀菩薩所說。</div>
<span class='note-inline'>(<div class='lg-row'>此下丹、鄉有　皆言云何住？　云何而修學？</div>
<div class='lg-row'>從何得此法？　今為我等說。</div>
)</span><div class='lg-row'>住是三昧故，　知眾生深心，</div>
<div class='lg-row'>亦知心所樂，　隨宜為說法。</div>
<div class='lg-row'>今我是經中，　有所說諸佛，</div>
<div class='lg-row'>住是三昧故，　悉知其名字。</div>
<div class='lg-row'>亦能知諸佛，　所說種種法，</div>
<div class='lg-row'>隨心所緣念，　即時皆能知。</div>
<div class='lg-row'>一切諸世尊，　所有弟子眾，</div>
<div class='lg-row'>住是三昧故，　皆悉能見知。</div>
<div class='lg-row'>知諸佛世界，　種種莊嚴事，</div>
<div class='lg-row'>亦知彼受量，　得是三昧故。</div>
<div class='lg-row'>知諸劫歲數，　及日月時節，</div>
<div class='lg-row'>十方世界中，　諸佛兩足尊。</div>
<div class='lg-row'>皆知是諸佛，　亦知是佛土，</div>
<div class='lg-row'>亦知諸世尊，　若干差別名。</div>
<div class='lg-row'>善修是三昧，　故能悉知見，</div>
<div class='lg-row'>亦知諸世尊，　所有弟子眾。</div>
<div class='lg-row'>為眾所說法，　皆悉能知見，</div>
<div class='lg-row'>一切佛所行，　及諸深妙法。</div>
<div class='lg-row'>善習三昧故，　皆悉能知見，</div>
<div class='lg-row'>於未來世中，　無量諸世尊。</div>
<div class='lg-row'>字名及種姓，　一切悉見知，</div>
<div class='lg-row'>亦知其壽量，　及諸弟子眾，</div>
<div class='lg-row'>所說諸經法，　皆能悉了知，</div>
<div class='lg-row'>知諸佛世界，　及種種莊嚴。</div>
<div class='lg-row'>諸佛滅度後，　法住之久近，</div>
<div class='lg-row'>住是三昧中，　皆悉知此事。</div>
<div class='lg-row'>故求多聞者，　當修是三昧，</div>
<div class='lg-row'>常修是三昧，　達知諸義趣。</div>
<div class='lg-row'>當知是三昧，　入佛智初門，</div>
<div class='lg-row'>從是生眾生，　亦生佛智慧，</div>
<div class='lg-row'>亦於中出生，　無量諸福德。</div>
<div class='lg-row'>若有人發心，　求無上菩提，</div>
<div class='lg-row'>盡供過去佛，　及諸弟子眾，</div>
<div class='lg-row'>為供一一佛，　及諸弟子眾，</div>
<div class='lg-row'>能捨滿三千，　大千界珍寶，</div>
<div class='lg-row'>以爾所財寶，　具滿一劫中，</div>
<div class='lg-row'>皆如是供給，　諸佛及聖眾；</div>
<div class='lg-row'>於未來世中，　所有諸世尊。</div>
<div class='lg-row'>亦皆盡供給，　及諸弟子眾。</div>
<div class='lg-row'>堅意汝當知，　是人所得福，</div>
<div class='lg-row'>求佛無上法，　不可思議智。</div>
<div class='lg-row'>若人求佛道，　修習是三昧，</div>
<div class='lg-row'>從是三昧故，　多聞轉高勝。</div>
<div class='lg-row'>既得多聞已，　廣為眾生說。</div>
<div class='lg-row'>是福過於彼，　不可得思量，</div>
<div class='lg-row'>是福無有量，　能增長智慧。</div>
<div class='lg-row'>若修是三昧，　不須供諸佛，</div>
<div class='lg-row'>若以香塗香，　衣食及湯藥，</div>
<div class='lg-row'>以此供諸佛，　不名為真供。</div>
<div class='lg-row'>如來坐道場，　所得微妙法，</div>
<div class='lg-row'>若人能修學，　是真供諸佛。</div>
<div class='lg-row'>若求佛道者，　欲得見諸佛，</div>
<div class='lg-row'>應勤修是法，　疾得是三昧。</div>
<div class='lg-row'>若聞是三昧，　能生歡喜心，</div>
<div class='lg-row'>當知是眾生，　曾見數千佛。</div>
</p><p>「復次，堅意！若善男子、善女人求佛道者，供給、嚴飾如來塔廟，則得具足四大淨願。何謂為四？能得第一淨妙色身；能得常生離諸難處，亦能堅心受持善法；能見諸佛，得不壞信；漸當逮得無上菩提，轉妙法輪；是名為四。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「智者能供給，　諸佛尊塔廟，</div>
<div class='lg-row'>能具聖所讚，　四種大淨法。</div>
<div class='lg-row'>常生離難處，　能得正真見，</div>
<div class='lg-row'>常能見諸佛，　見已心亦淨。</div>
<div class='lg-row'>得深信堅固，　不動如須彌，</div>
<div class='lg-row'>畢定得佛智，　速轉無上輪。</div>
</div></div>
<div class='div-pin'><a id='mulu45' />
<p class='h1'>囑累品第三十五</p><p>「復次，堅意！若善男子、善女人發大乘心，若佛現在、若滅度後，眾華瓔珞若上華香以為供養。以是緣故，得八具足：福身色具足、財物具足、眷屬具足、持戒具足、禪定具足、多聞具足、智慧具足、所願具足；是名八具足福。」</p>
<p>爾時，世尊欲明此義即說偈言：</p>

<div class="lg regular" style="margin-left:0em;"><div class='lg-row'>「若求佛道者，　供給佛塔廟，</div>
<div class='lg-row'>世世得福報，　汝當一心聽。</div>
<div class='lg-row'>常具足身色，　見者心得淨，</div>
<div class='lg-row'>福德大財富，　及得善眷屬。</div>
<div class='lg-row'>安住於戒中，　能深入禪定，</div>
<div class='lg-row'>得多聞智慧，　無量如大海。</div>
<div class='lg-row'>諸有所願求，　皆悉能具成，</div>
<div class='lg-row'>世間中尊上，　第一良福田。</div>
<div class='lg-row'>以是善根故，　得相三十二，</div>
<div class='lg-row'>相相各明顯，　以是嚴其身。</div>
<div class='lg-row'>是一一諸相，　以眾好嚴飾，</div>
<div class='lg-row'>一一諸相中，　各有八十光；</div>
<div class='lg-row'>是一一光中，　其明甚清徹，</div>
<div class='lg-row'>於八十種好，　亦出諸光明。</div>
<div class='lg-row'>從諸善業緣，　亦從願故生，</div>
<div class='lg-row'>隨諸願差別，　故得如是相。</div>
<div class='lg-row'>足輪相一指，　以眾好莊校，</div>
<div class='lg-row'>是福德神力，　汝當一心聽。</div>
<div class='lg-row'>我是足指中，　有好名照明，</div>
<div class='lg-row'>有光名極高，　安住於此中，</div>
<div class='lg-row'>能演出光明，　猶如過愛珠，</div>
<div class='lg-row'>是光如半月，　在於須彌山。</div>
<div class='lg-row'>有相名堅集，　有八十億光，</div>
<div class='lg-row'>諸光各有名，　亦各有明色。</div>
<div class='lg-row'>我從一光邊，　出千種色明，</div>
<div class='lg-row'>圍遶大千界，　下方作佛事。</div>
<div class='lg-row'>我今若普放，　善業所得光，</div>
<div class='lg-row'>世界若大小，　一切皆迷悶。</div>
<div class='lg-row'>從是光現無量佛，　遣到十方諸世界，</div>
<div class='lg-row'>廣化眾生作佛事，　有如是等神通力。</div>
<div class='lg-row'>我有三昧能普照，　用是三昧見世界，</div>
<div class='lg-row'>此三昧名須彌相，　是中有光名善法。</div>
<div class='lg-row'>有三昧名首楞嚴，　於一切中為最勝，</div>
<div class='lg-row'>因以淨心故能得，　通達十方無罣礙。</div>
<div class='lg-row'>有人見佛現滅度，　或有見佛初入胎，</div>
<div class='lg-row'>有人見生無所畏，　其心安靜行七步，</div>
<div class='lg-row'>或有人見坐道場，　謂我方今始成佛，</div>
<div class='lg-row'>又復見我轉法輪，　又見修行菩薩道，</div>
<div class='lg-row'>汝等觀是三昧力，　佛住是中得自在。</div>
<div class='lg-row'>有人知我壽劫數，　或有知我壽半劫，</div>
<div class='lg-row'>有見我壽一小劫，　若二三四若過是，</div>
<div class='lg-row'>有見我壽一億歲，　又見過是若復少。</div>
<div class='lg-row'>此閻浮提世界人，　知我壽命八十歲，</div>
<div class='lg-row'>又見我壽一日夜，　又人知我壽長遠，</div>
<div class='lg-row'>或有三千大千界，　謂我壽天一日夜。</div>
<div class='lg-row'>我知是人心喜樂，　隨其所樂為說法，</div>
<div class='lg-row'>隨眾所應為示現，　各各自謂為我說，</div>
<div class='lg-row'>見以歡喜生信解，　是佛希有神通力。</div>
<div class='lg-row'>我若示汝所為事，　一切凡夫皆狂惑，</div>
<div class='lg-row'>如來所行所為事，　汝等設見亦不識，</div>
<div class='lg-row'>菩薩若知我深行，　是人便能轉法輪。</div>
<div class='lg-row'>諸說法者各所樂，　不能盡知我所行，</div>
<div class='lg-row'>若不能知普智行，　是人所說甚微淺，</div>
<div class='lg-row'>若聞是法心退沒，　我以是故無所說。</div>
<div class='lg-row'>若人能知普智行，　是人心終不退沒，</div>
<div class='lg-row'>知一切法皆悉等，　是人隨順我所行。</div>
<div class='lg-row'>堅意當知是諸經，　於將來世無受者，</div>
<div class='lg-row'>唯除此會八菩薩，　今於我前合掌立。</div>
<div class='lg-row'>堅意當知如是人，　則能知我甚深行，</div>
<div class='lg-row'>亦為先會法之首，　常能照然佛法炬，</div>
<div class='lg-row'>常教眾生菩提心，　常為諸佛所稱歎。</div>
<div class='lg-row'>如今於我現前立，　過去佛前亦如是，</div>
<div class='lg-row'>如恒沙數諸世尊，　是人皆現於前立。</div>
<div class='lg-row'>時五百人從坐起，　合掌白言當護法，</div>
<div class='lg-row'>皆是佛聽護法者，　堅意汝亦在是數。</div>
<div class='lg-row'>復有八十菩薩起，　皆為救護佛法故，</div>
<div class='lg-row'>世尊我於未來世，　受持佛法如說行，</div>
<div class='lg-row'>當於濁亂惡世中，　廣說流布是法種。</div>
<div class='lg-row'>世尊尋便為授記，　即飛空中七多羅，</div>
<div class='lg-row'>八十億人得深喜，　各各自聞得受記。」</div>
<div class='lg-row'>爾時佛告阿難曰：　「汝能於後惡世中，</div>
<div class='lg-row'>受持如是諸經不？」　答言：「世尊！我不堪。」</div>
<div class='lg-row'>佛知故問迦葉言：　「汝能於我滅度後，</div>
<div class='lg-row'>受持如是諸經不？」　答言：「世尊！我不堪。</div>
<div class='lg-row'>我能把持三千界，　及大海水諸山林，</div>
<div class='lg-row'>諸餘麁重悉能持，　不能惡世護持法。</div>
<div class='lg-row'>今世比丘多弊惡，　不隨世尊所教法，</div>
<div class='lg-row'>何況世尊滅度後，　誰能信受是深經？</div>
<div class='lg-row'>必當語我如是言，　汝年老耄無智慧，</div>
<div class='lg-row'>云何反能教我等，　利根聰辯解義者？</div>
<div class='lg-row'>世尊！如是弊惡人，　樂世文頌外道論，</div>
<div class='lg-row'>捨離甚深禪定樂，　皆悉樂著世俗事。</div>
<div class='lg-row'>多欲難滿無厭足，　貪著美味求利養，</div>
<div class='lg-row'>我不能救是惡人，　見已反增我憂惱。</div>
<div class='lg-row'>我在空閑獨處時，　釋梵諸天來語我：</div>
<div class='lg-row'>『我世尊說如是法，　令多眾生住聖道，</div>
<div class='lg-row'>有某比丘得無漏，　某得神通到彼岸。』</div>
<div class='lg-row'>我聞是已心喜悅，　而答釋言何足怪！</div>
<div class='lg-row'>於後惡世釋梵天，　來至我所啼哭言：</div>
<div class='lg-row'>『大德當知佛法壞。』　我聞是已懷憂惱，</div>
<div class='lg-row'>不能廣說是罪緣，　亦復不能持此經，</div>
<div class='lg-row'>亦不能為作證明，　惡世比丘難與言。」</div>
<div class='lg-row'>時諸天神皆啼哭，　爾時佛告迦葉言：</div>
<div class='lg-row'>「我亦先知汝不能，　受持擁護我法種，</div>
<div class='lg-row'>我諸聲聞弟子等，　無能受持如是經。</div>
<div class='lg-row'>但諸菩薩承佛力，　則能受持如是法，</div>
<div class='lg-row'>於後惡世或生疑，　我今當斷此人惑。</div>
<div class='lg-row'>是經何故先來無，　但是比丘自造作？</div>
<div class='lg-row'>或見是經多無量，　為讀誦故心驚畏，</div>
<div class='lg-row'>是經廣博多散亂，　誰能讀誦令究竟？</div>
<div class='lg-row'>若人今見汝問我，　亦聞我今為汝說，</div>
<div class='lg-row'>是人於後甚惡世，　能聞是經得歡喜。」</div>
<div class='lg-row'>佛說如是護法時，　無量眾發菩提心，</div>
<div class='lg-row'>是諸眾生皆念言：　「我於來世聽是法，</div>
<div class='lg-row'>後當供奉諸世尊，　一心求覓佛大智，</div>
<div class='lg-row'>供給舍利及塔廟，　種種嚴飾尊形像。」</div>
</div><p>爾時，阿難從坐而起，偏袒右肩，右膝著地，合掌白佛言：「世尊！當何名為此經？云何受持？」</p>
<p>佛告阿難：「此經名為『攝諸善根』，亦名『福德所依』，亦名『安慰諸菩薩心』，亦名『菩薩所問』，亦名『斷一切眾生疑』，當如是持。」</p>
<p>佛說是經已，慧命阿難、堅意菩薩、諸天、龍、神、乾闥婆、阿修羅、人非人等一切大眾，皆大歡喜，信受佛語。</p>

<p class='juan'>佛說華手經卷第十</p></div>
</div><!-- end of div[@id='body'] -->
</body></html>