<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說華手經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu14' />佛說華手經卷第三</p><p class="byline">後秦龜茲國三藏鳩摩羅什奉　詔譯</p><a id='mulu15' />
<p class='h1'>無憂品第十二</p><p>爾時，佛告彌勒菩薩言：「阿逸多！何等名為真菩薩心？菩薩心者，不可思量、不可宣示，我今欲說譬喻證明此心。</p>
<p>「阿逸多！乃往過去無量無邊阿僧祇劫，爾時有佛，號曰安王如來、應供、正遍知、明行足、善逝、世間解、無上士、調御丈夫、天人師、佛、世尊，是安王佛壽八萬四千歲，有三大會：初會說法七十億人得阿羅漢；第二大會九十億人得阿羅漢；第三大會滿百億人得阿羅漢，諸漏已盡所作已辦，棄捨重擔逮得己利，盡諸有結正智解脫。</p>
<p>「時有灌頂大王名師子德王，大夫人有二太子：一名無憂、二名離憂，一時俱生。是二王子共戲殿上，見安王佛大眾圍遶入憙見城。即時無憂謂離憂曰：『見安王佛從彼來耶？』離憂言：『見。』時無憂言：『我等可作，如安王佛。』即為離憂而說偈言：</p>

<div class="lg regular" style="margin-left:2em;"><div class='lg-row'>「『離憂！汝且觀，　是安王世尊，</div>
<div class='lg-row'>大眾所敬遶，　安祥從彼來。</div>
<div class='lg-row'>我生如是心，　欲求無上道，</div>
<div class='lg-row'>度生老病死，　一切苦眾生。</div>
<div class='lg-row'>貪嫉恚慢故，　而作眾罪業，</div>
<div class='lg-row'>作眾罪業已，　輪轉諸惡趣，</div>
<div class='lg-row'>我當求佛道，　度此等眾生。</div>
<div class='lg-row'>離憂汝亦當，　發此無上心，</div>
<div class='lg-row'>諸佛甚難值，　如憂曇鉢華。』</div>
</div><p>「爾時，離憂以偈答言：</p>

<div class="lg regular" style="margin-left:2em;"><div class='lg-row'>「『言說無所成，　世多說不行，</div>
<div class='lg-row'>我不以言說，　但心行菩提。</div>
<div class='lg-row'>世多言作佛，　不能如說行，</div>
<div class='lg-row'>是人皆虛言，　終無實果報。</div>
<div class='lg-row'>若但以言說，　而能得佛道，</div>
<div class='lg-row'>一切言說者，　皆應得作佛。』</div>
</div><p>「爾時，無憂重說偈言：</p>

<div class="lg regular" style="margin-left:2em;"><div class='lg-row'>「『若如汝發心，　是則為慳貪，</div>
<div class='lg-row'>畏諸乞求故，　發心而無言。</div>
<div class='lg-row'>大人請眾生，　等施財法分，</div>
<div class='lg-row'>一切無所悋，　但欲成菩提。</div>
<div class='lg-row'>若如是發心，　名為懈怠者，</div>
<div class='lg-row'>恐不如說行，　是則為可恥。</div>
<div class='lg-row'>汝疑無上道，　無量難獨成，</div>
<div class='lg-row'>豫生如是心，　故不敢發言。』</div>
</div><p>「時離憂言：『當共往問安王如來，我等發心誰為是真？若從佛聞，自當知之。』作是語已，即時離憂從梯而下，為供養故，持真珠屐及上寶衣，價直一億，往詣佛所。於時無憂即從殿上自投而下，身無所損，安隱而立，往詣佛所，脫身寶衣，解髻明珠，奉安王佛。佛愍受之。</p>
<p>「離憂從後來到佛所，時見無憂在佛邊立，即問之曰：『從何道來？』無憂答言：『我於殿上自投而下，身無傷損，安立佛所。』</p>
<p>「離憂即以無價寶衣及摩尼屐，奉安王佛，而說偈言：</p>

<div class="lg regular" style="margin-left:2em;"><div class='lg-row'>「『我得見世尊，　而從非道行，</div>
<div class='lg-row'>今當修正道，　諸佛之所讚。』</div>
</div><p>「爾時，無憂又說偈言：</p>

<div class="lg regular" style="margin-left:2em;"><div class='lg-row'>「『若人惜身命，　猶汝來求道，</div>
<div class='lg-row'>是人為自利，　不能益眾生。</div>
<div class='lg-row'>我不惜身命，　願受諸勤苦，</div>
<div class='lg-row'>為利益眾生，　度眾苦惱者。</div>
<div class='lg-row'>見佛即是道，　不應更餘求，</div>
<div class='lg-row'>凡夫行正道，　實墮邪徑中。</div>
<div class='lg-row'>眾生在邪道，　見是正是邪，</div>
<div class='lg-row'>貪著即魔縛，　則遠離<span class='corr'>正</span>道。</div>
<div class='lg-row'>我願常值佛，　常願得出家，</div>
<div class='lg-row'>常淨修梵行，　世世度眾生，</div>
<div class='lg-row'>常安住善法，　常持佛法藏，</div>
<div class='lg-row'>以是所持法，　大利益眾生，</div>
<div class='lg-row'>常發行精進，　聞法即解義，</div>
<div class='lg-row'>常住於禪定，　功德故高尊。』</div>
</div><p>「阿逸多！是二王子說此偈已，於安王佛所出家修道。各相謂言：『我先作佛！』</p>
<p>「時無憂比丘謂離憂曰：『汝以何行欲先作佛？』離憂答言：『我發心為一一眾生，於萬億劫受地獄苦而心無悔，至得阿耨多羅三藐三菩提。我以如是堅固莊嚴，又以堪忍柔和之心。假使有人從東方來，持諸糞火、屎尿毒瓶，繫我頭上，我於爾時，不生瞋恨，不惡眼視亦不呵罵，但作是念：「我今行忍，為求佛法，生佛智慧，欲令此人得滅度故。若我瞋恨與彼何異？我是行人彼非行者，我不應起非行者業。行者之業我所應起，所謂自斷瞋恨，亦斷無量眾生瞋恨而為說法。」我為阿耨多羅三藐三菩提故，如是莊嚴。』</p>
<p>「爾時，無憂問離憂曰：『汝見是心，以知是心發莊嚴耶？』離憂答言：『若無是心，則無莊嚴。若無莊嚴，云何當有菩薩修道？是故當知，有是心故，菩薩修道出於世間。』</p>
<p>「無憂比丘語離憂言：『莫作此說，有是心故，故有莊嚴。所以者何？心空如幻，念念生滅。若空如幻念念生滅，是法無相亦無無相。離憂！若有、若無皆名為見，若有是見皆是邪見，若是邪見即是邪道，不名菩提，是人遠離菩提之道，無所悕望。是故當知，有、無等法皆是戲論。戲論法者，菩薩不應親近修習。何法菩薩所應習近？無法菩薩所應習近。所以者何？若法可習，是則非法，是故菩薩於一切法不應樂著。所以者何？是阿耨多羅三藐三菩提，非著法故。若菩薩如是得解，亦是非法。所以者何？非得解相是名菩提。又菩薩如是知、如是觀者，亦墮非法。所以者何？無解脫相是名菩提。若菩薩如是修習，我於是法當如是證，即墮非法。所以者何？無性、無說是名菩提。』</p>
<p>「爾時，離憂謂無憂言：『若菩提有，汝當言有；無，應言無。汝以何故，於阿耨多羅三藐三菩提中都無所說？』</p>
<p>「無憂答言：『汝善知識！菩提名為非戲論法，汝莫戲論若有、若無。所以者何？諸有戲論皆非菩提，若無戲論即是菩提。』</p>
<p>「時，離憂言：『善知識！我於汝說不解義趣，謂諸戲論皆非菩提，無戲論法是即菩提。』</p>
<p>「無憂答言：『汝善知識！可共詣佛，請決所疑。』</p>
<p>「時二比丘俱詣佛所，頂禮佛足，於一面坐。離憂比丘以先所論，具向佛說。時，安王佛可無憂言：『善哉，善哉！』既印可已，告離憂曰：『如無憂言：謂有戲論皆非菩提，無戲論法是則菩提。所以者何？離諸戲論是名菩提。云何為離？一切戲論皆悉寂滅。何名戲論？色陰戲論，受、想、行、識陰戲論；戒品、定品、慧品戲論；少欲知足、苦行頭陀、易滿易養、空閑靜處，皆是戲論。是諸戲論從何處起？皆從憶想分別故起。何謂分別？謂分別色、受、想、行、識，分別戒品、定品、慧品、少欲知足諸功德等。若分別色即是非色，是分別中則無戒品、定品、慧品、少欲知足、行頭陀等，是分別中亦無色空；又若分別受、想、行識即是非識，是分別中則無戒品、定品、慧品、少欲知足、行頭陀等，是分別中亦無識空。能如此知，是慧亦空。如是空中，無有諸相若一、若異，是名菩提。』</p>
<p>「爾時，離憂聞說是法，逮無生忍，又亦得知是菩提心，以是心故名為菩薩。時二菩薩觀如是法，信解隨順，八萬歲中常勤精進，經行不息未曾睡臥，八萬歲中不生貪欲、恚、癡之心。是二菩薩於此命終，即生下方第千世界妙肩佛所，俱共出家，自識宿命，精進如前。如是展轉從一佛所至一佛所，得值六百八千萬億諸佛世尊，於諸佛法常得出家，精進如前。然後無憂先得作佛，號上眾嚴；離憂菩薩於餘佛國，後得作佛，號日上眾。」</p>
<p>佛告彌勒：「是二佛法廣宣流布，壽命無量阿僧祇劫。阿逸多！是名菩薩摩訶薩心，無來無去無所貪著，無生無滅，無住無動。若有眾生起是心者，則為希有。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「佛燈出於世，　萬億劫難值，</div>
<div class='lg-row'>如優曇鉢華，　時時乃一現。</div>
<div class='lg-row'>深發菩提心，　正行佛道者，</div>
<div class='lg-row'>如是大菩薩，　世間亦難遇。</div>
<div class='lg-row'>是故若有人，　能發此大心，</div>
<div class='lg-row'>斯人當作佛，　處眾師子吼。</div>
<div class='lg-row'>自在師子吼，　能轉淨法輪，</div>
<div class='lg-row'>佛神通無礙，　皆在初心中。</div>
<div class='lg-row'>佛相三十二，　十八不共法，</div>
<div class='lg-row'>是法及諸相，　皆在初心中。</div>
<div class='lg-row'>諸佛不虛行，　象王迴觀法，</div>
<div class='lg-row'>及無見頂相，　皆在初心中。</div>
<div class='lg-row'>布施持戒忍，　精進禪智慧，</div>
<div class='lg-row'>此諸波羅蜜，　皆在初心中。</div>
<div class='lg-row'>如是諸功德，　及諸餘佛法，</div>
<div class='lg-row'>當知是一切，　皆在初心中。</div>
<div class='lg-row'>聲聞戒定慧，　及眾神通力，</div>
<div class='lg-row'>如是等諸法，　亦在初心中。</div>
<div class='lg-row'>若我本不發，　無上菩提心，</div>
<div class='lg-row'>今則不能得，　一切佛智慧。</div>
<div class='lg-row'>尚不能自得，　況令眾生聞？</div>
<div class='lg-row'>聲聞弟子眾，　亦不出世間。</div>
<div class='lg-row'>若深行因緣，　證辟支佛道，</div>
<div class='lg-row'>為世作福田，　入無餘泥洹。</div>
<div class='lg-row'>是等諸功德，　亦在初心中。</div>
<div class='lg-row'>世間出世間，　一切諸樂具，</div>
<div class='lg-row'>當知此等事，　皆因菩提心。</div>
<div class='lg-row'>汝等觀是心，　所得之果報，</div>
<div class='lg-row'>無量無數劫，　不能盡其邊。</div>
<div class='lg-row'>汝等觀是心，　念念常生滅，</div>
<div class='lg-row'>如幻無所有，　而得大果報。</div>
<div class='lg-row'>是心屬諸緣，　無一決定相，</div>
<div class='lg-row'>如是不定心，　能得大果報。</div>
<div class='lg-row'>是心不在緣，　亦不離眾緣，</div>
<div class='lg-row'>非有亦非無，　而能起大果。</div>
<div class='lg-row'>智者知是心，　能生佛智慧，</div>
<div class='lg-row'>誰當不貴重？　唯除貪著者。</div>
<div class='lg-row'>若人依止色，　依受想行識，</div>
<div class='lg-row'>於法作二相，　以虛誑自縛。</div>
<div class='lg-row'>如人在虛空，　自謂我有縛，</div>
<div class='lg-row'>是人自繫故，　常縛果報中。</div>
<div class='lg-row'>是故知心性，　虛誑無所有，</div>
<div class='lg-row'>不應生疑見，　是心非定相。</div>
<div class='lg-row'>是心及眾緣，　皆空無自性，</div>
<div class='lg-row'>若人如是知，　終不退菩提。</div>
<div class='lg-row'>若法性自空，　是法即無生，</div>
<div class='lg-row'>一切無生法，　是名真智種。</div>
<div class='lg-row'>若人如是知，　我授菩提記，</div>
<div class='lg-row'>不以陰離陰，　而可得受記。</div>
<div class='lg-row'>若知法無相，　亦不取此慧，</div>
<div class='lg-row'>如是正智者，　是名真發心。</div>
<div class='lg-row'>得是堅固心，　斯人則能忍，</div>
<div class='lg-row'>惡口諸毀辱，　刀杖等眾苦。</div>
<div class='lg-row'>若人得是忍，　則無貪恚心，</div>
<div class='lg-row'>自得利不高，　亦不嫉他人。</div>
<div class='lg-row'>能建於是忍，　滅有無二邊，</div>
<div class='lg-row'>斯人於世間，　能行不壞智。</div>
<div class='lg-row'>是故當修此，　空無性法忍，</div>
<div class='lg-row'>我本亦修集，　故得成菩提。」</div>
</div></div>
<div class='div-pin'><a id='mulu16' />
<p class='h1'>中說品第十三</p><p>爾時，東方過六萬八千阿僧祇界，有世界名上意，是中有佛，號曰空性，今現在。是空性佛與月菩薩摩訶薩授阿耨多羅三藐三菩提記。時月菩薩見大光明、聞大音聲，問空性佛言：「是為何佛光明、音聲？」</p>
<p>彼佛答言：「西方去此，過六萬八千阿僧祇界，有世界名娑婆，佛號釋迦文，今現在，說菩薩藏經。是為彼佛光明、音聲。」</p>
<p>時，月菩薩白空性佛言：「世尊！我欲詣彼娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」時月菩薩即從坐起，頂禮佛足，遶已欲去。時，空性佛持白蓮華與月菩薩，作如是言：「汝持此華與釋迦文，并稱我言，問訊彼佛：少惱、少病，起居輕利，氣力強耶？」</p>
<p>時月菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「空性如來問訊世尊：少病、少惱，起居輕利，遊步安耶？以此蓮華持與世尊。」</p>
<p>時佛受華問月菩薩言：「善男子！彼空性佛少病、少惱，氣力安不？」</p>
<p>時月菩薩白世尊曰：「空性如來於彼世界安隱、無恙。」</p>
<p>東方去此過于四萬阿僧祇界，有世界名妙陀羅尼，是中有佛，號名聞力王，今現在，為智流布菩薩摩訶薩授阿耨多羅三藐三菩提記。時此菩薩見大光明、聞大音聲，問名聞力王佛言：「世尊！今此光明及大音聲，是誰所為？」</p>
<p>彼佛答言：「西方去此，過于四萬阿僧祇界，有世界名娑婆，佛號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」</p>
<p>時，智流布菩薩白彼佛言：「世尊！我欲往詣娑婆世界見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」時智流布既蒙聽許，頂禮佛足，遶已欲去。時，名聞力王佛即以一裹赤末栴檀香，而與之曰：「汝持此香與釋迦文，并以我言，問訊彼佛：少惱、少病，起居輕利，氣力安耶？」</p>
<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「名聞力王佛問訊世尊：少病、少惱，起居輕利，遊步安耶？以此末香持與世尊。」</p>
<p>佛受香已，而問之曰：「名聞力王佛少惱、少病，氣力安不？」</p>
<p>彼菩薩言：「名聞世尊於彼世界安隱、無恙。」</p>
<p>東方去此過三萬九千阿僧祇界，有世界名月出光，是中有佛，號曰放光，今現在，為明輪菩薩摩訶薩授阿耨多羅三藐三菩提記。時，明輪菩薩見大光明、聞謦欬聲，問放光佛言：「世尊！是為何佛光明、音聲？」</p>
<p>彼佛答言：「西方去此，度三萬九千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」</p>
<p>時明輪菩薩白放光佛言：「世尊！我欲詣彼娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」時明輪菩薩既蒙聽許，頂禮佛足，遶已欲去。彼佛即以一大蓮華與明輪曰：「汝持此華與釋迦文，并稱我言，問訊彼佛：少病、少惱，起居輕利，遊步強耶？」</p>
<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「放光如來問訊世尊：少病、少惱，氣力安不？以此蓮華持與世尊。」</p>
<p>佛受華已，而問之曰：「放光如來遊步康耶？」</p>
<p>明輪答言：「放光世尊於彼世界安隱、無恙。」</p>
<p>東方去此度三萬八千阿僧祇界，有世界名袈裟相，是中有佛，號曰離垢，今現在，為無邊寶嚴菩薩摩訶薩授阿耨多羅三藐三菩提記。時，無邊寶嚴菩薩見大光明、聞謦欬聲，問離垢佛言：「是為何佛光明、音聲？」</p>
<p>彼佛答言：「西方去此，過三萬八千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」</p>
<p>時，無邊寶嚴菩薩白離垢佛言：「世尊！我欲往詣娑婆世界，見釋迦文佛禮事、供養，及欲見彼具足莊嚴大菩薩眾。」</p>
<p>離垢佛言：「欲往隨意。」即時，彼佛以一袈裟而與之言：「汝持此衣與釋迦文，并稱我言，問訊彼佛：少病、少惱，起居輕利、遊步安耶？」</p>
<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「離垢如來問訊世尊：少病、少惱，氣力安不？持此袈裟以與世尊。」</p>
<p>佛受衣已，而問之曰：「離垢如來於彼世界遊步安耶？」</p>
<p>彼菩薩言：「離垢世尊於彼世界安隱、無恙。」</p>
<p>東方去此過三萬七千阿僧祇界，有世界名蓮華，是中有佛，號雜華生德，今現在，為無量精進菩薩摩訶薩授阿耨多羅三藐三菩提記。時無量精進菩薩見大光明、聞謦欬聲，問雜華生德佛言：「是為何佛光明、音聲？」</p>
<p>彼佛答言：「西方去此過三萬七千阿僧祇界，有世界名娑婆，是中有佛，號釋迦文；今現在，為諸菩薩說斷眾生疑令眾歡喜菩薩藏經。是為彼佛光明音聲。」</p>
<p>時，無量精進菩薩白雜華生德佛言：「我欲往詣娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」彼佛即以一大蓮華而與之曰：「汝持此華與釋迦文，并稱我言，問訊彼佛：少病、少惱，起居輕利、遊步強耶？」</p>
<p>時彼菩薩如大力士屈伸臂頃，於彼佛土忽然不現，到此世界。至王舍城，詣竹園中，頂禮佛足，於一面立，而白佛言：「雜華生德佛問訊世尊：少病、少惱，氣力安不？以此蓮華持與世尊。」</p>
<p>佛受華已，而問之曰：「雜華生德如來在彼世界遊步康耶？」</p>
<p>彼菩薩言：「雜華世尊於彼世界安隱、無恙。」</p>
<p>東方去此過三萬七千阿僧祇界，有世界名一蓋，是中有佛，號離怖畏，今現在，為網明菩薩摩訶薩授阿耨多羅三藐三菩提記。時，網明菩薩見大光明、聞謦欬聲，問離怖畏佛言：「世尊！是為何佛光明、音聲？」</p>
<p>彼佛答言：「西方去此，過三萬七千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」</p>
<p>時網明菩薩白離怖畏佛言：「我欲往詣娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」時彼如來即以百莖五色眾華與網明曰：「汝持此華與釋迦文，并稱我言，問訊彼佛：少病、少惱，起居輕利、遊步安耶？」</p>
<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，却住一面，而白佛言：「離怖畏佛問訊世尊：少病、少惱，氣力安不？以此眾華持與世尊。」</p>
<p>佛受華已，問網明言：「離怖畏如來在彼世界遊步康耶？」</p>
<p>網明答言：「離怖畏世尊於彼世界安隱、無恙。」</p>
<p>東方去此過三萬六千阿僧祇界，有世界名上清淨，是中有佛，號曰智聚，今現在，為智力菩薩摩訶薩授阿耨多羅三藐三菩提記。時智力菩薩見大光明、聞大音聲，問智聚佛言：「世尊！是為何佛光明、音聲？」</p>
<p>彼佛答言：「西方去此度三萬六千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」</p>
<p>時智力菩薩白智聚佛言：「我欲往詣娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>智聚佛言：「欲往隨意。」時智聚佛持眾蓮華，而與之曰：「汝以此華與釋迦文，并稱我言，問訊彼佛：少惱，少病，氣力輕強耶？」</p>
<p>時智力菩薩頂禮佛足遶已而去。餘如上說。</p>
<p>東方去此過三萬五千阿僧祇界，彼有世界名曰香聚，是中有佛，號栴檀香，今現在，為離垢菩薩摩訶薩授阿耨多羅三藐三菩提記。時離垢菩薩見大光明、聞謦欬聲，問栴檀香佛言：「世尊！是為何佛光明、音聲？」</p>
<p>彼佛答言：「西方去此過三萬五千阿僧祇界，彼有世界名曰娑婆，是中有佛，號釋迦文，今現在，說菩薩藏經。」</p>
<p>時離垢菩薩白栴檀香佛言：「世尊！我欲往詣娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」彼佛即以末栴檀裹而與之曰：「汝持此香與釋迦文。」</p>
<p>時彼菩薩頂禮佛足遶已而去。餘如上說。</p>
<p>東方去此過三萬五千阿僧祇界，有世界名阿竭流香，是中有佛，號大聲眼，今現在，為利世菩薩摩訶薩授阿耨多羅三藐三菩提記。時利世菩薩見大光明、聞大音聲，問大聲眼佛言：「世尊！是為何佛光明、音聲？」</p>
<p>彼佛答言：「西方過此三萬五千阿僧祇界，彼有世界名曰娑婆，是中有佛名釋迦文，今現在，為菩薩說斷眾生疑令眾歡喜菩薩藏經。是為彼佛光明、音聲。」</p>
<p>時，利世菩薩白大聲眼佛言：「世尊！我欲往詣娑婆世界，見釋迦文佛禮事、供養，及見彼土具足莊嚴大菩薩眾。」</p>
<p>彼佛答言：「欲往隨意。」彼佛以一高大蓮華而與之曰：「汝持此華與釋迦文，并稱我言，問訊彼佛：少病、少惱，氣力強耶？」</p>
<p>時利世菩薩頂禮佛足遶已而去。餘如上說。</p>
<p>東方去此度三萬四千阿僧祇界，彼有世界名無邊聚，是中有佛，號曰寶積，今現在，為重智菩薩摩訶薩授阿耨多羅三藐三菩提記。時重智菩薩見大光明、聞大音聲，問寶積佛言：「世尊！是為何佛光明、音聲？」</p>
<p>彼佛答言：「西方去此，過三萬四千阿僧祇界，彼有世界名曰娑婆，是中有佛，號釋迦文，今現在，為菩薩說斷眾生疑令眾歡喜菩薩藏經。是為彼佛光明、音聲。」</p>
<p>時重智菩薩白寶積佛言：「世尊！我欲往詣娑婆世界，見釋迦文佛禮事、供養，及欲見彼大菩薩眾。」</p>
<p>彼佛答言：「欲往隨意。」時寶積佛即以一莖五色蓮華，而與之曰：「汝持此華與釋迦文，并稱我言，問訊彼佛：少病、少惱，起居輕利、遊步強耶？」</p>
<p>時彼菩薩頂禮佛足遶已而去。餘如上說。</p>
<p>東方去此過于三萬阿僧祇界，彼有世界名曰眾香，是中有佛，號曰香象，今現在，為寶象菩薩摩訶薩授阿耨多羅三藐三菩提記。時寶象菩薩見大光明、聞大音聲，問香象佛言：「此為何佛光明、音聲？」</p>
<p>彼佛答言：「西方去此，過于三萬阿僧祇界，有世界名娑婆，佛號釋迦文，今現在。是為彼佛光明、音聲。」餘如上說。</p>
</div>
<div class='div-pin'><a id='mulu17' />
<p class='h1'>總相品第十四</p><p>東方去此過于二<span class='note-inline'>(丹作三)</span>萬阿僧祇界，彼有世界名曰廣妙，是中有佛，號曰上眾，今現在，為智眾菩薩摩訶薩授無上道記。餘如上說。</p>
<p>東方去此過三萬二千阿僧祇界，有世界名雜相，是中有佛，號彌樓肩，今現在，為自在力菩薩摩訶薩授無上道記。餘如上說。</p>
<p>東方去此過三萬二千阿僧祇界，有世界名華蓋，是中有佛，號曰一蓋，今現在，為一寶藏菩薩摩訶薩授無上道記。餘如上說。</p>
<p>東方去此度三萬二千阿僧祇界，有世界名普明，是中有佛，號無閡眼，今現在，為智自在菩薩摩訶薩授無上道記。餘如上說。</p>
<p>東方去此過三萬一千阿僧祇界，有世界名善，是中有佛，號栴檀窟，今現在，為重智菩薩摩訶薩授無上道記。餘如上說。</p>
<p>東方去此過三萬一千阿僧祇界，有世界名善意，是中有佛，號曰妙肩，今現在，為益意菩薩摩訶薩授無上道記。餘如上說。</p>
<p>東方去此度三萬一千阿僧祇界，有世界名寶德，是中有佛，號曰網明，今現在，為智德菩薩摩訶薩授無上道記。餘如上說。</p>
<p>東方去此過三萬一千阿僧祇界，有世界名德樂，是中有佛，號寶華德，今現在，為高華德菩薩摩訶薩授無上道記。餘如上說。</p>
<p>東方去此過三萬一千阿僧祇界，有世界名讚歎，是中有佛，號智華寶明德，今現在，為上嚴菩薩摩訶薩授無上道記。餘如上說。</p>
<p>東方去此過三萬一千阿僧祇界，有世界名眾善，是中有佛，號善出光，今現在，為寶光菩薩摩訶薩授無上道記。餘如上說。</p>
<p>東方去此過于三萬阿僧祇界，有世界名安隱，是中有佛，號滅諸怖畏，今現在，為無怖畏菩薩摩訶薩授無上道記。餘如上說。</p>
<p>東方去此過于三萬阿僧祇界，有世界名彌樓相，是中有佛，號彌樓肩，今現在，為妙肩菩薩摩訶薩授無上道記。餘如上說。</p>
<p>東方去此度二萬九千阿僧祇界，有世界名度一切憂惱，是中有佛，號曰安王，今現在，為梵音聲菩薩摩訶薩授無上道記。餘如上說。</p>
<p>東方去此過二萬九千阿僧祇界，有世界名法，是中有佛，號曰法積，今現在，為智積菩薩摩訶薩授無上道記。餘如上說。</p>
<p>東方去此度二萬八千阿僧祇界，有世界名安立，是中有佛，號增十光，今現在，為增百光菩薩摩訶薩授無上道記。餘如上說。</p>
<p>東方去此過二萬八千阿僧祇界，有世界名千明，是中有佛，號增千光，今現在，為普明菩薩摩訶薩授無上道記。餘如上說。</p>
<p>東方去此度二萬八千阿僧祇界，有世界名多伽樓香，是中有佛，號曰智光，今現在，為妙眼菩薩摩訶薩授無上道記。餘如上說。</p>
<p>東方去此過二萬七千阿僧祇界，有世界名妙香，是中有佛，號寶出光，今現在，為無邊明菩薩摩訶薩授無上道記。餘如上說。</p>
<p>東方去此過二萬七千阿僧祇界，有世界名明嚴德，是中有佛，號無邊光，今現在，為藥王菩薩摩訶薩授無上道記。餘如上說。</p>
<p>東方去此過二萬六千阿僧祇界，有世界名上善德，是中有佛，號無礙音，今現在，為梵音聲菩薩摩訶薩授無上道記。餘如上說。</p>
<p>東方去此過二萬五千阿僧祇界，有世界名法，是中有佛，號曰網光，今現在，為自在菩薩摩訶薩授無上道記。餘如上說。</p>
<p>東方去此過二萬五千阿僧祇界，有世界名眾華，是中有佛，號曰寶意，今現在，為智香菩薩摩訶薩授無上道記。餘如上說。</p>
<p>東方去此過二萬四千阿僧祇界，有世界名上清淨，是中有佛，號無邊陳<span class='note-inline'>(丹作際)</span>，今現在，為寶陳菩薩摩訶薩授無上道記。餘如上說。</p>
<p>東方去此過二萬四千阿僧祇界，有世界名優鉢羅，是中有佛，號無邊自在，今現在，為曇無竭菩薩摩訶薩授無上道記。餘如上說。</p>
<p>東方去此過二萬三千阿僧祇界，有世界名覺意處，是中有佛，號優鉢羅德，今現在，為華德菩薩摩訶薩授無上道記。餘如上說。</p>
<p>東方去此過二萬三千阿僧祇界，有世界名蓮華處，是中有佛，號曰智住，今現在，為寶滿菩薩摩訶薩授無上道記。餘如上說。</p>
<p>東方去此過二萬二千阿僧祇界，有世界名智力，是中有佛，號釋迦文，今現在，為寶牟尼菩薩摩訶薩授無上道記。餘如上說。</p>
<p>東方去此過二萬二千阿僧祇界，有世界名方流布，是中有佛，號智流布，今現在，為無邊精進菩薩摩訶薩授無上道記。餘如上說。</p>
<p>東方去此過二萬一千阿僧祇界，有世界名無邊，是中有佛，號娑<span class='note-inline'>(丹作婆)</span>羅王，今現在，為寶娑<span class='note-inline'>(丹作婆)</span>羅菩薩摩訶薩授無上道記。餘如上說。</p>
<p>東方去此過二萬阿僧祇界，有世界名月，是中有佛，號寶娑羅，今現在，為普守菩薩摩訶薩授無上道記。餘如上說。</p>
<p>東方去此過二萬阿僧祇界，有世界名娑呵，是中有佛，號曰調御，今現在，為調御菩薩摩訶薩授無上道記。餘如上說。</p>
<p>東方去此過于二萬阿僧祇界，有世界名一蓋，是中有佛，號寶行列，今現在為列宿菩薩摩訶薩授無上道記。餘如上說。</p>
<p>東方去此過于二萬阿僧祇界，有世界名離一切憂惱，是中有佛，號不虛稱，今現在，為不虛名菩薩摩訶薩授無上道記。餘如上說。</p>
<p>東方去此過萬九千阿僧祇界，有世界名離憂，是中有佛，號曰德生，今現在，為無邊威德菩薩摩訶薩授無上道記。餘如上說。</p>
<p>東方去此過萬八千阿僧祇界，有世界名寂滅，是中有佛，號流布王，今現在，為勇德菩薩摩訶薩授無上道記。餘如上說。</p>
<p>東方去此過萬七千阿僧祇界，有世界名不虛見，是中有佛，號不虛力，今現在，為不虛嚴菩薩摩訶薩授無上道記。餘如上說。</p>
<p>東方去此過萬六千阿僧祇界，有世界名妙香，是中有佛，號曰香明，今現在，為寶明菩薩摩訶薩授無上道記。餘如上說。</p>
<p>東方去此過萬五千阿僧祇界，有世界名梵音聲，是中有佛，號無闇<span class='note-inline'>(丹作礙)</span>音聲，今現在，為無差別嚴菩薩摩訶薩授無上道記。餘如上說。</p>
<p>東方去此過萬五千阿僧祇界，有世界名月光，是中有佛，號名聞力，今現在，為大智菩薩摩訶薩授無上道記。餘如上說。</p>
<p>東方去此過萬五千阿僧祇界，有世界名普明，是中有佛，號須彌頂高王，今現在，為智力菩薩摩訶薩授無上道記。餘如上說。</p>
<p>東方去此過萬五千阿僧祇界，有世界名寶嚴，是中有佛，號寶生德，今現在，為大導師菩薩摩訶薩授無上道記。餘如上說。</p>
<p>東方去此過萬四千阿僧祇界，有世界名法，是中有<span class='corr'>佛</span>，號曰華上，今現在，為得力菩薩摩訶薩授無上道記。餘如上說。</p>
<p>東方去此過萬四千阿僧祇界，有世界名華住，是中有佛，號曰寶高，今現在，為名德菩薩摩訶薩授無上道記。餘如上說。</p>
<p>東方去此過萬四千阿僧祇界，有世界名妙陀羅尼王，是中有佛，號曰香明，今現在，為陀羅尼自在王菩薩摩訶薩授無上道記。餘如上說。</p>
<p>東方去此過萬三千阿僧祇界，有世界名金明，是中有佛，號方流布嚴，今現在，為智流布嚴菩薩摩訶薩授無上道記。餘如上說。</p>
<p>東方去此過萬三千阿僧祇界，有世界名高智，是中有佛，號普守增上雲音王，今現在，為宿王菩薩摩訶薩授無上道記。餘如上說。</p>
<p>東方去此過萬二千阿僧祇界，有世界名常明，是中有佛，號無邊明，今現在，為大明菩薩摩訶薩授無上道記。餘如上說。</p>
<p>東方去此過萬二千阿僧祇界，有世界名[火*定]<span class='note-inline'>(丹作定)</span>光，是中有佛，號無邊慧成，今現在，為德王明菩薩摩訶薩授無上道記。餘如上說。</p>
<p>東方去此過萬一千阿僧祇界，有世界名然燈，是中有佛，號無邊功德智明，今現在，為功德王明菩薩摩訶薩授無上道記。彼世界有無量寶池，池中皆有青、黃、赤、白、種種雜色千葉蓮華，皆悉廣大，從水而出，上高八萬四千由旬，一一華葉出千光明遍照十方。諸巷陌中皆悉平正，寶繩連綿以界道側。此諸巷中皆有寶樹，其樹皆高七千由旬，枝葉廣大能覆八萬四千由旬。一一樹上皆有八十億摩尼珠，以為果實。如是諸樹無量無數。蓮華光明常照世界，釋迦文佛淨光所蔽，悉不復現。</p>
<p>時，功德王明菩薩見此大光，問無邊功德智明佛言：「世尊！是何光明映照此界？」</p>
<p>彼佛答言：「西方去此，過萬一千阿僧祇界，有一世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經，是其光明。」</p>
<p>時，功德王明菩薩白無邊功德智明佛言：「我欲往詣娑婆世界，見釋迦文佛禮事、供養。」</p>
<p>彼佛報言：「欲往隨意。」是時，即以一大蓮華而與之曰：「汝持此華與釋迦文，并稱我言，問訊彼佛：少病、少惱，起居輕利、遊步康耶？」</p>
<p>時彼菩薩如大力士屈伸臂頃，於彼佛土忽然不現，到此世界至王舍城，行詣竹園，頂禮佛足，却住一面；白佛言：「世尊！無邊功德智明如來，問訊世尊：少病、少惱，氣力安不？持此蓮華以與世尊。」</p>
<p>佛受華已，而問之曰：「無邊功德智明如來於彼世界少病、少惱，遊步康耶？」</p>
<p>彼菩薩言：「無邊功德智明世尊，在彼世界安隱、無恙。」</p>
<p>從然燈剎至此中間，有世界名雜相，是中有佛，號曰上眾，今現在，為那羅延菩薩摩訶薩授無上道記。餘如上說。</p>
<p>從雜相剎至此中間，有世界名方流布，是中有佛，號佛華生德，今現在，為不虛力菩薩摩訶薩授無上道記。餘如上說。</p>
<p>從方流布剎至此中間，有世界名金剛住，是中有佛，號佛華出王，今現在，為寶火菩薩摩訶薩授無上道記。餘如上說。</p>
<p>從金剛住剎至此中間，有世界名栴檀窟，是中有佛，號曰寶像，今現在，為觀世音菩薩摩訶薩授無上道記。餘如上說。</p>
<p>從栴檀窟剎至此<span class='corr'>中</span>間，有世界名藥，是中有佛，號不虛稱，今現在，為不虛嚴菩薩摩訶薩授無上道記。餘如上說。</p>
<p>從藥剎至此中間，有世界名藥生，是中有佛，號無邊功德精進嚴，今現在，為持戒菩薩摩訶薩授無上道記。餘如上說。</p>
<p>從藥生剎至此中間，有世界名普莊嚴，是中有佛，號發意即嚴一切眾生心，今現在，為佛華手菩薩摩訶薩授無上道記。餘如上說。</p>
<p>從普莊嚴剎至此中間，有世界名一蓋，是中有佛，號蓋行列，今現在，為寶行列菩薩摩訶薩授無上道記。餘如上說。</p>
<p>從一蓋剎至此中間，有世界名上華光，是中有佛，號明德王，今現在，為安立菩薩摩訶薩授無上道記。餘如上說。</p>
<p>從上華光剎至此中間，有世界名妙莊嚴，是中有佛，號德王明，今現在，為住諸功德菩薩摩訶薩授無上道記。餘如上說。</p>
<p>從妙莊嚴剎至此中間，有世界名無邊德莊嚴，是中有佛，號度功德邊，今現在，為無邊功德稱菩薩摩訶薩授無上道記。餘如上說。</p>
<p>從無邊德莊嚴剎至此中間，有世界名十方流布，是中有佛，號曰然燈，今現在，為轉諸行嚴菩薩摩訶薩授無上道記。餘如上說。</p>
<p>從十方流布剎至此中間，有世界名燈行列，是中有佛，號曰然燈，今現在，為寶積菩薩摩訶薩授無上道記。餘如上說。</p>
<p>從燈行列剎至此中間，有世界名珊瑚牙，是中有佛，號曰作明，今現在，為德積菩薩摩訶薩授無上道記。餘如上說。</p>
<p>從珊瑚牙剎至此中間，有世界名眾善，是中有佛，號曰無畏，今現在，為寶樂菩薩摩訶薩授無上道記。餘如上說。</p>
<p>從眾善剎至此中間，有世界名眾善，是中有佛，號曰德味，今現在，為得無畏菩薩摩訶薩授無上道記。餘如上說。</p>
<p>從眾善剎至此中間，有世界名曰上善，是中有佛，號曰無畏，今現在，為離怖畏菩薩摩訶薩授無上道記。餘如上說。</p>
<p>從上善剎至此中間，有世界名蓮華，是中有佛，號曰華德，今現在，為智手菩薩摩訶薩授無上道記。餘如上說。</p>
<p>從蓮華剎至此中間，有世界名優鉢羅，是中有佛，號智華德，今現在，為無行行菩薩摩訶薩授無上道記。餘如上說。</p>
<p>從優鉢羅剎至此中間，有世界名寶生，是中有佛，號曰寶積，今現在，為法積菩薩摩訶薩授無上道記。餘如上說。</p>
<p>從寶生剎至此中間，有世界名妙月，是中有佛，號無邊願，今現在，為演華菩薩摩訶薩授無上道記。餘如上說。</p>
<p>從妙月剎至此中間，有世界名安住，是中有佛，號無邊功德王安立，今現在，為曇無竭菩薩摩訶薩授無上道記。餘如上說。</p>
<p>從安住剎至此中間，有世界名住林，是中有佛，號曰寶肩<span class='note-inline'>(丹作首)</span>，今現在，為藥王菩薩摩訶薩授無上道記。餘如上說。</p>
<p>從住林剎至此中間，有世界名眾香，是中有佛，號娑羅王，今現在，為益意菩薩摩訶薩授無上道記。餘如上說。</p>
<p>從眾香剎至此中間，有世界名華德，是中有佛，號曰寶明，今現在，為曰得菩薩摩訶薩授無上道記。餘如上說。</p>
<p>從華德剎至此中間，有世界名一聚，是中有佛，號曰寶聚，今現在，為火得菩薩摩訶薩授無上道記。餘如上說。</p>
<p>從一聚剎至此中間，有世界名過諸憂惱，是中有佛，號曰上眾，今現在，為上嚴菩薩摩訶薩授無上道記。餘如上說。</p>
<p>從過諸憂惱剎至此中間，有世界名離憂，是中有佛，號無邊德嚴，今現在，為善思嚴菩薩摩訶薩授無上道記。餘如上說。</p>
<p>從離憂剎至此中間，有世界名諸功德處，是中有佛，號觀世音，今現在，為普守菩薩摩訶薩授無上道記。餘如上說。</p>
<p>從諸功德處剎至此中間，有世界名寶明，是中有佛，號須彌明，今現在，為安住菩薩摩訶薩授無上道記。餘如上說。</p>
<p>從寶明剎至此中間，有世界名一切功德莊嚴，是中有佛，號無邊自在力，今現在，為藥善菩薩摩訶薩授無上道記。餘如上說。</p>
<p>從一切功德莊嚴剎至此中間，有世界名覺意莊嚴，是中有佛，號極高行，今現在，為善思益意菩薩摩訶薩授無上道記。餘如上說。</p>
<p>從覺意莊嚴剎至此中間，有世界名無塵垢，是中有佛，號寶華德，今現在，為益意德菩薩摩訶薩授無上道記。餘如上說。</p>
<p>從無塵垢剎至此中間，有世界名雲陰，是中有佛，號無量神通自在，今現在，為得念菩薩摩訶薩授無上道記。餘如上說。</p>
<p>從雲陰剎至此中間，有世界名華網覆，是中有佛，號隨眾願嚴，今現在，為益意菩薩摩訶薩授無上道記。餘如上說。</p>
<p>從華網覆剎至此中間，有世界名列宿，是中有佛，號高寶蓋，今現在，為無憂菩薩摩訶薩授無上道記。餘如上說。</p>
<p>從列宿剎至此中間，有世界名寶華，是中有佛，號曰上眾，今現在，為自在菩薩摩訶薩授無上道記。餘如上說。</p>
<p>從寶華剎至此中間，有世界名普香，是中有佛，號無量華，今現在，為香象菩薩摩訶薩授無上道記。餘如上說。</p>
<p>從普香剎至此中間，有世界名華，是中有佛，號寶自在，今現在，為離憂菩薩摩訶薩授無上道記。餘如上說。</p>
<p>從華剎至此中間，有世界名雜寶相，是中有佛，號月出德，今現在，為轉諸難菩薩摩訶薩授無上道記。餘如上說。</p>
<p>從雜寶相剎至此中間，有世界名眾歸，是中有佛，號發心即轉法輪，今現在，為轉不退法輪菩薩摩訶薩授無上道記。餘如上說。</p>
<p>從眾歸剎至此中間，有世界名多安，是中有佛，號十方流布，今現在，與智流布菩薩摩訶薩授無上道記。餘如上說。</p>
<p>從多安剎至此中間，有世界名金剛，是中有佛，號拘陵王，今現在，為利益行菩薩摩訶薩授無上道記。餘如上說。</p>
<p>從金剛剎至此中間，有世界名藥<span class='note-inline'>(丹作樂)</span>，是中有佛，號曰日燈，今現在，為月<span class='note-inline'>(丹作日)</span>菩薩摩訶薩授無上道記。餘如上說。</p>
<p>從樂剎至此中間，有世界名安隱，是中有佛，號曰上寶，今現在，為火得菩薩摩訶薩授無上道記。餘如上說。</p>
<p>從安隱剎至此中間，有世界名娑婆，是中有佛，號智生德，今現在，為智德菩薩摩訶薩授無上道記。餘如上說。</p>
<p>從娑婆剎至此中間，有世界名純樂，是中有佛，號安立功德王，今現在為離怖菩薩摩訶薩授無上道記。餘如上說。</p>
<p>從純樂剎至此中間，有世界名列宿開，是中有佛，號無礙眼，今現在，為妙眼菩薩摩訶薩授無上道記。餘如上說。</p>
<p>從列宿開剎至此中間，有世界名妙金剛，是中有佛，號曰無畏，今現在，為臣<span class='note-inline'>(丹作巨)</span>山菩薩摩訶薩授無上道記。餘如上說。</p>
<p>從妙金剛剎至此中間，有世界名月出，是中有佛，號曰智聚，今現在，為堅力菩薩摩訶薩授無上道記。餘如上說。</p>

<p class='juan'>佛說華手經卷第三</p></div>
</div><!-- end of div[@id='body'] -->
</body></html>