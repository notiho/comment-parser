<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說華手經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu24' />佛說華手經卷第六</p><p class="byline">後秦龜茲國三藏鳩摩羅什奉　詔譯</p><a id='mulu25' />
<p class='h1'>三昧品第十九</p><p>爾時，世尊見諸大眾普皆集會，即於坐上入佛首楞嚴三昧；從首楞嚴三昧起，入佛妙金剛三昧；從妙金剛三昧起，入佛知十方言音差別三昧；從知十方言音差別三昧起，入佛無量莊嚴三昧；從無量莊嚴三昧起，入佛師子月三昧；從師子月三昧起，入佛師子奮迅三昧；從師子奮迅三昧起，入佛無邊緣三昧；從無邊緣三昧起，入佛光王三昧；從光王三昧起，入佛妙陀羅尼三昧；從妙陀羅尼三昧起，入佛無相生三昧；從無相生三昧起，入佛師子自在力三昧；從師子自在力三昧起，入佛淨月三昧；從淨月三昧起，入佛一相嚴三昧；從一相嚴三昧起，入佛眾相嚴三昧；從眾相嚴三昧起，入佛無邊光三昧；從無邊光三昧起，入佛大海三昧；從大海三昧起，入佛起一切法海法性定三昧；從起一切法海法性定三昧起，入佛示無邊願緣三昧；從示無邊願緣三昧起，入佛生一切無邊自在法三昧；從生一切無邊自在法三昧起，入佛一切法無住處三昧；從一切法無住處三昧起，入佛無邊光高華三昧；從無邊光高華三昧起，入佛一切法思量淨印三昧；從一切法思量淨印三昧起，入佛一切法無垢印三昧；從一切法無垢印三昧起，入佛示無邊佛自在力三昧；從示無邊佛自在力三昧起，入佛一切眾生滅相三昧；從一切眾生滅相三昧起，入佛一切法如來所行三昧；從一切法如來所行三昧起，入佛示無邊自在神通莊嚴三昧；從示無邊自在神通莊嚴三昧起，入佛三世無礙一切法性定三昧；從三世無礙一切法性定三昧起，入佛一切法中得自在力三昧；從一切法中得自在力三昧起，入佛攝一切法海自在印三昧；從攝一切法海自在印三昧起，入佛堅固三昧；從堅固三昧起，入佛善通達三昧；從善通達三昧起，入佛無動三昧；從無動三昧起，入佛觀見一切法三昧；從觀見一切法三昧起，入佛普明三昧；從普明三昧起，入佛普觀印三昧；從普觀印三昧起，入佛無明闇三昧；從無明闇三昧起，入佛無見三昧；從無見三昧起，入佛一切法無礙無取三昧；從一切法無礙無取三昧起，入佛無盡相三昧；從無盡相三昧起，入佛無盡定三昧；從無盡定三昧起，入佛無盡緣三昧；從無盡緣三昧起，入佛一寶相三昧；從一寶相三昧起，入佛大莊嚴三昧；從大莊嚴三昧起，入佛無邊莊嚴三昧；從無邊莊嚴三昧起，入佛無瞋恨三昧；從無瞋恨三昧起，入佛示一切眾生善根三昧；從示一切眾生善根三昧起，入佛一切眾生種善根因緣三昧；從一切眾生種善根因緣三昧起，入佛一切入三昧；從一切入三昧起，入佛一切法淨行三昧；從一切法淨行三昧起，入佛不現一切法三昧；從不現一切法三昧起，入佛照明莊嚴一切菩薩三昧；從照明莊嚴一切菩薩三昧起，入佛淨一切聲聞眼三昧；從淨一切聲聞眼三昧起，入佛一切眾生種無礙淨善根三昧；從一切眾生種無礙淨善根三昧起，入佛息三惡趣苦惱三昧；從息三惡趣苦惱三昧起，入佛一切佛土中眾生種善根三昧；從一切佛土中眾生種善根三昧起，入佛不動變三昧。佛在是不動變三昧中。</p>
<p>時，淨居諸天以偈讚曰：</p>

<div class="lg regular" style="margin-left:1em;"><div class='lg-row'>「佛住不動變，　威德如須彌，</div>
<div class='lg-row'>壞諸外道論，　特映大千界。</div>
<div class='lg-row'>其心不能見，　入無依止定，</div>
<div class='lg-row'>入定而無依，　是佛不思議。</div>
<div class='lg-row'>為壞眾疑網，　哀愍故說法，</div>
<div class='lg-row'>無疑常處定，　三明出三界。</div>
<div class='lg-row'>大智德菩薩，　今皆集此會，</div>
<div class='lg-row'>佛無疑在定，　唯願決眾疑。</div>
<div class='lg-row'>佛定不依眼，　亦復非不依，</div>
<div class='lg-row'>非二無眼相，　是定聖所讚。</div>
<div class='lg-row'>在定若依眼，　佛則為虛誑，</div>
<div class='lg-row'>知眼無所有，　故佛定無依。</div>
<div class='lg-row'>佛不依六根，　亦復非不依，</div>
<div class='lg-row'>外道迷此議，　世間所不解。」</div>
</div></div>
<div class='div-pin'><a id='mulu26' />
<p class='h1'>求法品第二十</p><p>爾時，世尊從不動變三昧安祥而起，告舍利弗：「諸菩薩摩訶薩有四法行，得不退智，獲大慈悲諸三昧慧，亦能無礙逮佛十力；又於諸法得分別慧，得無礙辯、無斷辯、捷疾辯、樂說辯、深辯、利辯、無礙辯，得諸總持，常見諸佛，以信出家，奉修正法。世世所生財利無匱，眷屬無減色像無乏，身無殘漏，眼、耳、鼻、舌、身根無毀，言辭無短，心智無闇；不行邪道，志無散亂，念無錯謬；憶本昔事，得上慚愧，常善思量，離一切惡。世世轉身不忘正念，不失本願，謂諸佛所殖無量果、眾善根本，無我、我所，但為一切眾生共之，無眾生相。雖分別法，無所依止；以無依故，魔若魔民及諸邪道，不能沮壞，必至道場。坐道場已，住一切法，思量淨印三昧，以一念相應慧，諸所有法可知、可識、可得、可斷、可證、可修，若有漏、若無漏、若世間、若出世間，若近、若遠、若麁、若細、若長、若短，若於過去、未來、現在，若心所行、若智所行，若心所量、若智所量，若心所緣、若智所緣，若心所相、若智所相，若在心數、若在法數、若眾生數，若假名有、若實法有，總相、別相及諸說者，所因說法、若所說事，以何故說？</p>
<p>「若以語言、若以事相，若垢、若淨，一切世間種種言辭，所謂眼諸名字，耳、鼻、舌、身、意諸名字，首、足、髮、毛，種種支體此諸名字，亦外法中所有一切地、水、火、風種種生處差別名字，日、月名字，梵、釋、諸天、夜叉名字，隨其相有隨其相說，隨所分別及所貪著，若因、若緣，若道、若行，若縛、若解，若方便、若轉進，若智、若慧、若智方便，及諸世間種種技術，若好、若醜，如是等事，住一切法，思量淨印三昧，以一念相應慧通達究竟，斷煩惱習，一切無餘。何等為四？</p>
<p>「舍利弗！有菩薩摩訶薩，建大乘心，為深利益多眾生故，發大莊嚴，作如是念：『一切眾生貪欲、瞋恚、愚癡熾盛，空無善行，死墮大坑，少可救者。我今當為此等眾生，集大智藥以救療之，令出三界，當為眾生作不請師，治之令得不壞相法，謂不壞色、受、想、行識，亦得不壞至涅槃道。』諸菩薩等發是心時，為求法故，起大莊嚴。何謂為法？諸有能助無上菩提集諸佛法，謂斷眾疑令眾歡喜菩薩藏經，讀誦、受持、如說修行，隨諸眾生根有利鈍而為演說。菩薩如是專求法時，乃至能得一四句偈，甚深方便有要義趣，佛之所說，若受、若持、讀誦、書寫，乃至能為一人演說，先作是願，欲令此人隨順是義，一切眾生亦皆得解。菩薩以是說法因緣，當得最上，佛所聽許、智者所讚如是四法。何謂為四？一、於佛法得不斷念及決定念；二、身能作堪受法器；三、為諸佛對揚法化；四、能逮得諸陀羅尼，世世轉身能生佛法，所生不墮邪見之門，於佛法中常樂出家，厭離五欲；是為四法。</p>
<p>「菩薩以是四法善根因緣，當得十法。何謂為十？於諸法中能斷疑悔；知諸眾生心之所樂；能得諸佛無礙解脫；以是解脫故，佛身毛孔一一皆出百千萬億無數光明；一一光照百千萬億阿僧祇界；光光皆有百千萬億阿僧祇數妙寶蓮華；一一華上皆有坐佛；一一諸佛以一說法，悉能度脫百千萬億無數眾生，得不壞法；如來以是解脫力故，一一毛孔所現光明，皆出百千萬億火焰，如須彌山，亦出恒沙諸大流水；以是無礙解脫力故，能以三千大千世界內一毛孔，棄著他方，過乎無量恒沙國土，而諸眾生無所嬈害，亦復不覺有往來想。</p>
<p>「舍利弗！以是無礙解脫力故，能解十方一切眾生言辭差別，亦悉了知十方世界一切眾生百千萬億阿僧祇劫心念相續；亦斷無量阿僧祇界無佛法處眾生所<span class='corr'>疑</span>；又以無<span class='corr'>礙</span>解脫力故，能知眾生調伏熾然及次第心，知一切法差別之相；亦決定知畢竟皆空，而於是中無我、我所，捨離一切諸有為相。所以者何？如來推求有為法中，多諸過患、離諸功德，無一可取。以如是知，故得此法。</p>
<p>「舍利弗！如來以是解脫力故，復有四法。何謂為四？一者、悉斷煩惱及習；二者、佛行時，若<span class='corr'>有</span>眾生觸其足者，七日受樂；三者、如來右迴身時，地深八萬四千由旬，如輪旋轉；四者、常定，初無退失。</p>
<p>「舍利弗！取要言之，菩薩求法，盡能攝取一切佛法。」</p>
<p>爾時，世尊欲明此義而說偈<span class='corr'>言</span>：</p>

<div class="lg regular" style="margin-left:1em;"><div class='lg-row'>「若人求佛智，　及欲大慈悲，</div>
<div class='lg-row'>到智慧彼岸，　當深恭敬法。</div>
<div class='lg-row'>欲得大神通，　能動三千界，</div>
<div class='lg-row'>及知眾生心，　當深恭敬法。</div>
<div class='lg-row'>若欲以一念，　遍知一切心，</div>
<div class='lg-row'>是心無形色，　如幻不堅固，</div>
<div class='lg-row'>以恭敬法故，　常得上果報，</div>
<div class='lg-row'>亦能證諸佛，　無量無邊法。</div>
<div class='lg-row'>以恭敬法故，　常得不失念，</div>
<div class='lg-row'>在在所生處，　正念常增長。</div>
<div class='lg-row'>以恭敬法故，　常不失妙色，</div>
<div class='lg-row'>所生常端正，　身分皆具足。</div>
<div class='lg-row'>能得值諸佛，　值佛心信樂，</div>
<div class='lg-row'>以心清淨故，　能深供養佛。</div>
<div class='lg-row'>世世所生處，　信力常增長，</div>
<div class='lg-row'>離穢惡五欲，　常樂行出家。</div>
<div class='lg-row'>以是信力故，　安住持戒中，</div>
<div class='lg-row'>但為求禪定，　不以戒自高。</div>
<div class='lg-row'>常樂得諸禪，　而不以為法，</div>
<div class='lg-row'>以求真智慧，　能斷滅諸漏。</div>
<div class='lg-row'>常樂行智慧，　而不取慧相，</div>
<div class='lg-row'>但以無相慧，　深求諸佛法。</div>
<div class='lg-row'>得諸法慧明，　佛所讚總持，</div>
<div class='lg-row'>堪任為法器，　佛神通所護。</div>
<div class='lg-row'>是人以佛護，　得四無礙智，</div>
<div class='lg-row'>辯才無有量，　利眾故說法。</div>
<div class='lg-row'>三時守護法，　初中及最後，</div>
<div class='lg-row'>常為佛所讚，　能大利眾生。</div>
<div class='lg-row'>為諸天所護，　龍神等恭敬，</div>
<div class='lg-row'>諸佛所護念，　名聞振十方。</div>
<div class='lg-row'>名稱常不減，　好行諸善行，</div>
<div class='lg-row'>終不樂非法，　常修行佛道。</div>
<div class='lg-row'>常照然法明，　蠲除眾狐疑，</div>
<div class='lg-row'>能淨智慧性，　滅眾生憂惱。</div>
<div class='lg-row'>安住於正路，　終不說邪徑，</div>
<div class='lg-row'>修行最勝法，　所謂無上道。</div>
<div class='lg-row'>是人不依心，　亦復非不依，</div>
<div class='lg-row'>知心法如幻，　故無所依止。</div>
<div class='lg-row'>以此無依心，　常修行佛道，</div>
<div class='lg-row'>遊行大眾聚，　而心無所著。</div>
<div class='lg-row'>樂遊化諸方，　適無所繫處，</div>
<div class='lg-row'>不貪名利養，　離親及諸情。</div>
<div class='lg-row'>無有諸瑕穢，　心淨如虛空，</div>
<div class='lg-row'>誰見是菩薩，　而不恭敬者？</div>
<div class='lg-row'>是故聞此法，　應當一心學，</div>
<div class='lg-row'>得是佛法故，　能大利眾生。</div>
<div class='lg-row'>於是妙法中，　無有所限礙，</div>
<div class='lg-row'>我說是正道，　唯智者所學。</div>
</div><p>「復次，舍利弗！若菩薩摩訶薩為求法故，當學多聞、多聞方便。何謂多聞、多聞方便？舍利弗！其多聞者，從他所聞；多聞方便者，能自思量專心正念。從他聞者，諸佛所說順道之言，所謂修多羅、祇夜、闍伽羅那、伽陀、憂陀那、尼陀那、阿波陀那、伊帝渭多伽、闍多伽、廣經、未曾有經、優波提舍，是則名曰從他所聞順道之言。</p>
<p>「何謂思量、專心正念？於法方便，善知五陰、十二入、十八界、十二因緣從緣生法，是白、是黑、是好、是醜，分別簡擇，皆入法性、法相、法位，如是通達名為正念。所以者何？舍利弗！如來方便演說五陰而非五陰，說十二入及十八界而非界、入，說十二因緣而非因緣，說法從緣生而無定相，為度眾生作如是說。是故汝等，當依於義，莫依於語。凡夫無智隨逐言說，智者隨義。</p>
<p>「舍利弗！何謂言說？所有言音、文字差別，取相推求，可知、可識、可見、可斷、可證、可修、有相、無相、隨心、心數可疑悔處，有此、有彼，分別宣示如是等法，皆名言說。</p>
<p>「舍利弗！何謂為義？言說所示，是名為義。若分別義，即名言說。是故，舍利弗！當知義者，不可言說。以斯義故，我經中說：如來不與世間共諍，世間與我諍。</p>
<p>「舍利弗！唯有如來能方便說陰、界、諸入，十二因緣從緣生法，餘無能者。舍利弗！佛所說法及選擇法，無有諍訟。何謂為法？云何選擇？舍利弗！眼即是法，耳、鼻、舌、身、意即是法。所以者何？是眼過去、未來尚空，何況現在？所以者何？眼性自爾，是故名法。耳、鼻、舌、身、意去來尚空，何況現在？所以者何？意性自爾，故名為法。</p>
<p>「云何選擇？選擇眼者，眼從緣生，空無定相。若有定相，應眼得眼。若眼得眼則有二眼，如是亦應內有見者，有如此咎；耳、鼻、舌、身、意亦如是。如是選擇名為法眼。於此義中，正見大士應當觀察眼假名字、眼及眼法，是三事中何者為實？作如是知：三事皆空，但有言說，無一真實。所以者何？諸有言說皆是識處，識所知法皆是世間，若世間法非出世間，不出世間是外道義，若外道義則非佛說。所以者何？佛所言說有出世間，出世間法則無言說，言語道斷心行處滅。是故如來，雖復言說而無所著；亦不決定分別眼相，從善、不善業因緣生。所以者何？眼是有分。何謂有分？從十二緣出生三有。</p>
<p>「舍利弗！何故名有分？自念：我當得如是眼。種種分別好樂眼果以受諸塵，著眼是我、眼是我所，故名有分。復次，衰滅而復熾然，一切苦惱，謂我、我所墮在二邊，故名有分。舍利弗！譬如銅器，擊之有聲。汝謂此聲為從外來，為在內有？」</p>
<p>答言：「世尊！是聲但從眾因緣有，非內、非外。」</p>
<p>佛告舍利弗：「汝已達此眾緣法耶？」</p>
<p>答言：「不也。」</p>
<p>佛言：「此聲本無所有，但假眾緣誑惑耳根。如是凡夫於空眼中而生貪著，眼中眼相終不可得，如是推求，無所貪著，是名選擇。所謂無眼亦無眼相，耳、鼻、舌、身、意亦如是。」</p>
<p>爾時，世尊欲明此義而說偈言：</p>

<div class="lg regular" style="margin-left:1em;"><div class='lg-row'>「雖說眼無常，　眼即無所有；</div>
<div class='lg-row'>若眼無所有，　誰為無常者？</div>
<div class='lg-row'>雖說耳無常，　耳即無所有；</div>
<div class='lg-row'>若耳無所有，　誰為無常者？</div>
<div class='lg-row'>雖說鼻無常，　鼻即無所有；</div>
<div class='lg-row'>若鼻無所有，　誰為無常者？</div>
<div class='lg-row'>雖說舌無常，　舌即無所有；</div>
<div class='lg-row'>若舌無所有，　誰為無常者？</div>
<div class='lg-row'>雖說身無常，　身即無所有；</div>
<div class='lg-row'>若身無所有，　誰為無常者？</div>
<div class='lg-row'>雖說意無常，　意即無所有；</div>
<div class='lg-row'>若意無所有，　誰為無常者？</div>
<div class='lg-row'>隨是十二入，　故有十二名，</div>
<div class='lg-row'>若隨十二名，　應有十二入。</div>
<div class='lg-row'>因地水火風，　和合故名人，</div>
<div class='lg-row'>凡夫隨名字，　如狗逐瓦石。</div>
<div class='lg-row'>若人不隨名，　亦不分別我，</div>
<div class='lg-row'>知我但假名，　是人得寂滅。</div>
<div class='lg-row'>寂滅中無法，　可名寂滅者，</div>
<div class='lg-row'>如是說無說，　無說即寂滅。</div>
<div class='lg-row'>是法中無去，　亦無有去者，</div>
<div class='lg-row'>若人通達此，　則知寂滅相。</div>
<div class='lg-row'>若滅心行處，　斷諸語言道，</div>
<div class='lg-row'>無我無眾生，　是名為寂滅。</div>
<div class='lg-row'>不分別有無，　是分別亦空，</div>
<div class='lg-row'>若心想泥洹，　是心亦非有。</div>
<div class='lg-row'>於法不見遠，　亦復不見近，</div>
<div class='lg-row'>得是慧眼者，　自知寂滅義。</div>
<div class='lg-row'>若人聞是法，　能正觀察者，</div>
<div class='lg-row'>當斷諸疑悔，　癡冥盡無餘。</div>
<div class='lg-row'>無疑亦無悔，　善寂無所畏，</div>
<div class='lg-row'>決定住實相，　於法無所礙。</div>
<div class='lg-row'>菩薩摩訶薩，　能自除惑網，</div>
<div class='lg-row'>哀愍眾生故，　為斷法中疑。</div>
<div class='lg-row'>以是上妙論，　顯示法實相，</div>
<div class='lg-row'>為滅諸戲論，　汝等勿生疑。</div>
<div class='lg-row'>言說皆諍訟，　因之墮惡趣，</div>
<div class='lg-row'>若人貪著此，　不任演正法。</div>
<div class='lg-row'>如是名隨義，　則無有憂患，</div>
<div class='lg-row'>亦近無上道，　能行是義故。</div>
</div><p>「復次，舍利弗！菩薩摩訶薩於四事中，應勤精進。何謂為四？為出家故勤行精進；於遠離處勤行精進；於佛教中勤行精進；見苦眾生勤行精進。為疾逮得無上菩提，作是念言：『我當何時得大智慧，滅眾生苦而為說法？』</p>
<p>「舍利弗！我當為汝說，諸菩薩勤行精進，能疾得成無上菩提。汝當諦聽！</p>
<p>「舍利弗！乃往過去無量無邊不可思議阿僧祇劫，爾時有佛，號曰安王，壽七萬歲，為聲聞眾三會說法。其初會者，二十億人得阿羅漢；第二大會，四十億人得阿羅漢；第三大會，六十億人亦得阿羅漢。時閻浮提極大廣博九萬由旬，中有八萬四千大城，一一皆長十二由旬、廣七由旬，金、銀、琉璃、頗梨、真珠、車璩、瑪瑙七寶合成。其城第一清淨莊嚴，人民熾盛，豐樂安隱。其城七重，有七重塹，俱亦七寶，一一塹中皆有流水周迴圍遶，青、黃、赤、白、雜色蓮華羅列水上，鳧、鴈、鴛鴦、鴻鵠、孔雀、猩猩異類遊戲其中。諸塹岸上，皆有七寶七重行樹，金樹銀枝，碼碯為條、琉璃為葉、頗梨為華、車璩為果、赤真珠根；銀樹金枝，頗梨為條、琉璃為葉、車璩為華、瑪瑙為果、赤真珠根；琉璃樹者，珊瑚為枝、車璩為條、瑪瑙為葉、銀華金果、頗梨為根；車璩樹者，瑪瑙為枝、珊瑚為條、銀葉金華、頗梨為果、琉<span class='corr'>璃</span>為根；瑪瑙樹者，珊瑚為枝、銀條金葉、頗梨為華、琉璃為果、車璩為根；珊瑚樹者，金枝銀條、頗梨為葉、琉璃為華、車璩為果、瑪瑙為根。</p>
<p>「諸城各有八萬園林，縱廣正等二十由旬，七寶牆壁七重圍遶。其諸園中皆有七寶七重樓閣，七寶欄楯，七寶羅網彌覆其上，寶塹七重莊嚴如城。是園林中有種種樹，謂栴檀樹，諸沈水樹，迦羅那等種種香樹，諸音樂樹；亦有種種華樹、果樹、器物諸樹、眾飲食樹。其中亦有金樹、銀樹、琉璃、頗梨、車璩、瑪瑙、珊瑚諸樹。有種種華，所謂阿提目多華、薝蔔華、婆梨師華、陀㝹伽梨華、文陀羅華、和利華、多羅利華、劬多羅利華、曼陀羅華、五色華、月上華，有如是等種種諸華。園中各有七百大池，縱廣五里，八功德水充滿其中。其池皆以七寶莊嚴，底布金沙，有四寶梯，寶網羅覆，青、黃、赤、白、雜色蓮華遍布水上。</p>
<p>「時閻浮提王名曰健德，於此八萬四千大城皆置宮殿，一一宮殿皆有八萬四千婇女以為眷屬。於諸城中有一大城，其城廣大四十由旬、長八十由旬，是健德王止住其中。此城皆以殊勝七寶莊嚴如上，豐樂安隱，人民充滿。此大城中，有王宮宅，方十由旬，妙七寶成。是宮宅中有諸殿堂，種種樓館；中有大殿名曰法殿，端嚴殊妙如釋勝殿。此宮宅中有好園林，名為善法。是園林中有種種樹，華樹、香樹、諸音樂樹，及瓔珞樹、衣服、飲食種種諸樹。其中亦有七寶諸樹莊嚴其園。是王宮宅，方整嚴事廣博高顯，有大高臺七寶嚴飾，七寶幃帳張設其中。</p>
<p>「舍利弗！是健德王第一夫人，生一太子，昔曾供養無量諸佛，端正殊妙，眾所愛敬，有大威相福德具足，王與大城令住其中。太子生日，此城中有四十億女一時俱生，王即告勅，令給太子以為眷屬。王及夫人集諸大臣，與子立字，名曰妙德。太子生時，諸天歡喜，鼓眾伎樂，雨曼陀羅華，俱發聲言：『妙德太子今出於世，今出於世！故名妙德。』</p>
<p>「是時，太子漸以長大，與眾婇女眷屬圍遶，入園遊觀，乘栴檀船，五欲自娛。時於水中，見佛身相端正第一，淨踰火金，明過日月，如真金聚，如金山焰，如嚴寶柱，三十二相、八十種好，身出百千萬億光明，處弟子眾圍遶說法。太子見已，作如此念：『是人端正，儀相挺特，我今何為不得是身？』當發心時，佛相不現。以不見故，心生憂惱，便不復與婇女娛樂，不近女色，從船而下，上七寶樓，結加趺坐，心自念言：『何時當得如佛身相？』</p>
<p>「時諸婇女欲來娛樂，太子遙見心生厭離，閉門不前，作如此念：『是諸眾生貪欲熾盛，多諸惱患。我願欲得此大智慧最勝之身！若我與此貪欲惱病眾生同者，有何差別？我是行人，彼非行者。是諸眾生瞋恚熾盛，多諸惱患，我願欲得是大智慧最妙之身！我若與此瞋恚惱病眾生同者，有何差別？我是行人，彼非行者，當自調伏，於眾生中不生瞋惱。是諸眾生愚癡充滿，多諸惱患。我願欲得此大智慧最上妙身！我若與此愚癡惱病眾生同者，有何差別？我是行人，彼非行者，是諸眾生慳嫉所纏，多諸惱患。我若同此慳嫉眾生，有何差別？我當滅諸貪欲、恚、癡，於眾生中起大慈悲，為求正道。以是正道捨離一切貪欲、瞋恚、愚癡、慳嫉諸不善心！』既生如是厭離心故，便深樂法，不貪嬉戲，獨坐思惟，離諸憒閙。</p>
<p>「時健德王及大夫人，俱聞太子不樂嬉戲，厭離五欲，見諸婇女制不令入，便生念言：『誰為不可，嬈亂太子？令不復憙五欲娛樂，厭見女色？我等便可自往問之。』作是念已，王及夫人往太子所，說偈問言：</p>

<div class="lg regular" style="margin-left:2em;"><div class='lg-row'>「『汝法殿清淨，　婇女亦充滿，</div>
<div class='lg-row'>諸樹莊嚴園，　汝何故不樂？</div>
<div class='lg-row'>如是大城中，　法殿甚高廣，</div>
<div class='lg-row'>遍見四天下，　汝何故不樂？</div>
<div class='lg-row'>何人為不可，　嬈亂汝心者？</div>
<div class='lg-row'>汝今愁獨處，　如商人失寶。</div>
<div class='lg-row'>我為汝父母，　當具以實答，</div>
<div class='lg-row'>何人今可治？　我得自在故。』</div>
</div><p>「爾時，太子以偈答言：</p>

<div class="lg regular" style="margin-left:2em;"><div class='lg-row'>「『無人為不可，　如何當妄言？</div>
<div class='lg-row'>勿以惡加人，　但當自治心。</div>
<div class='lg-row'>我遊戲水上，　見佛身相好，</div>
<div class='lg-row'>如閻浮金聚，　光明照十方，</div>
<div class='lg-row'>珠光及日月，　火燈星宿光，</div>
<div class='lg-row'>佛光映不現，　我見如是相。</div>
<div class='lg-row'>即時願欲得，　如是智慧身！</div>
<div class='lg-row'>當度老病死，　癡惱苦眾生。</div>
<div class='lg-row'>得身相智慧，　勢力不思議，</div>
<div class='lg-row'>當廣利眾生，　令得出生死。</div>
<div class='lg-row'>我息諸欲樂，　婇女及眷屬，</div>
<div class='lg-row'>今出家行道，　隨學當作佛。</div>
<div class='lg-row'>出家披法服，　勤修習善法，</div>
<div class='lg-row'>父母可出家，　俱共修是道。</div>
<div class='lg-row'>當修行正法，　在五欲不安，</div>
<div class='lg-row'>愛欲害善法，　欲縛最堅牢。</div>
<div class='lg-row'>餘無能斷者，　唯我獨遠離，</div>
<div class='lg-row'>行是遠離故，　當得佛智慧。</div>
<div class='lg-row'>佛法中出家，　若作障礙者，</div>
<div class='lg-row'>是人則無利，　我哀彼故說。</div>
<div class='lg-row'>國財子何益？　富貴皆無常，</div>
<div class='lg-row'>若今不放捨，　不久亦分散。</div>
<div class='lg-row'>以因出家故，　能生眾善法，</div>
<div class='lg-row'>往來生死中，　世世受眾苦。</div>
<div class='lg-row'>如是展轉生，　空無決定子，</div>
<div class='lg-row'>於法無正觀，　但著假名字。</div>
<div class='lg-row'>莫以子起罪，　共於法出家，</div>
<div class='lg-row'>我久離諸難，　俱是無難時。</div>
<div class='lg-row'>得具足人身，　久乃信善法，</div>
<div class='lg-row'>得值安王佛，　今可共出家。』</div>
</div><p>「妙德太子說是偈已，即便行詣安王佛所，頭面禮足合掌向佛，而說偈言：</p>

<div class="lg regular" style="margin-left:2em;"><div class='lg-row'>「『我生魔網中，　增長諸邪行，</div>
<div class='lg-row'>今欲壞裂之，　願佛聽出家。</div>
<div class='lg-row'>我父縛堅固，　自亦處畏縛，</div>
<div class='lg-row'>斯無堅實樂，　但是眾苦本。</div>
<div class='lg-row'>今欲解眾縛，　壞裂眾魔網，</div>
<div class='lg-row'>於佛法出家，　成佛兩足尊。</div>
<div class='lg-row'>我深畏諸欲，　受欲終無安，</div>
<div class='lg-row'>欲為癡畏法，　當捨行佛道。』</div>
</div><p>「舍利弗！時安王佛即聽妙德出家受戒，有諸人眾八萬四千，并餘眷屬及婇女等，皆隨出家。復有百億諸善知識，亦隨出家。王聞太子出家學道，即嚴四兵從諸大臣，詣安王佛，頭面禮足，於一面立，合掌向佛，而說偈言：</p>

<div class="lg regular" style="margin-left:2em;"><div class='lg-row'>「『出家無惱熱，　寂滅安不動，</div>
<div class='lg-row'>是眾樂之本，　願依佛出家。</div>
<div class='lg-row'>捨國財妻子，　及所珍眷屬，</div>
<div class='lg-row'>受諸欲無厭，　是法常弊穢。</div>
<div class='lg-row'>若受妙五欲，　凡小智所行，</div>
<div class='lg-row'>修佛所讚法，　滅一切眾苦。</div>
<div class='lg-row'>捨國城所有，　施佛及眾僧，</div>
<div class='lg-row'>願佛聽出家，　成佛普見尊。</div>
<div class='lg-row'>為大利眾生，　度一切苦惱，</div>
<div class='lg-row'>欲令離諸難，　離難得寂滅。』</div>
<div class='lg-row'>時佛歡喜讚：　『善哉發大心！</div>
<div class='lg-row'>能敬佛深智，　善來聽出家。』</div>
<div class='lg-row'>王既聞聽許，　心生大歡喜，</div>
<div class='lg-row'>必成兩足尊，　蒙佛安慰故。</div>
<div class='lg-row'>時王即出家，　及諸四種兵，</div>
<div class='lg-row'>皆發菩提心，　當成無上道。</div>
<div class='lg-row'>是眾出家已，　皆逮無生忍，</div>
<div class='lg-row'>於此處命終，　悉得生天上。</div>
<div class='lg-row'>得值大名聞，　二十億諸佛，</div>
<div class='lg-row'>皆於諸佛所，　出家行正法。</div>
<div class='lg-row'>是等常精進，　得智無所畏，</div>
<div class='lg-row'>能大利眾生，　令脫無量苦。</div>
<div class='lg-row'>所值遇諸佛，　皆受持正法，</div>
<div class='lg-row'>但為廣流布，　而不惜身命。</div>
<div class='lg-row'>得如是大果，　最上妙智慧，</div>
<div class='lg-row'>證不思議法，　誰不求佛道？」</div>
</div><p>佛告舍利弗：「汝謂彼時健德王者，為異人乎？即我身是。妙德太子，堅意菩薩摩訶薩是。如是，舍利弗！菩薩摩訶薩以樂法故，見諸眾生煩惱苦逼，起大慈悲，教化令住善法因緣，漸得解脫。</p>
<p>「復次，舍利弗！諸菩薩摩訶薩樂深法故，而求深法，亦為眾生說是深法。何謂深法？諸精進者之所能行。其精進者即諸菩薩摩訶薩眾，求無上道不退者是，斯等皆能深達諸法。云何深達？若求眼相即是假名，非為深達。法相名為非內非外、非我我所、非垢非淨、不生不滅。所以者何？性常自爾。如是法性無作、非作，是名通達眼甚深法。求耳、鼻、舌、身、意相者即是假名，非為深達。法相名為非內非外、非我我所、非垢非淨、不生不滅。所以者何。性常自爾。如是法性無作、非作，是名通達意甚深法。</p>
<p>「舍利弗！甚深達者，即法實相。若取法空即是妄取，若取無相是則為相，若取無願是亦為願。舍利弗！法性本來不增不減，是則名為深達諸法，故說菩薩摩訶薩等為精進者。</p>
<p>「舍利弗！以何義故說名菩薩？能諦了知無眾生法，故名菩薩。復次，是人所行，智慧為首，故名菩薩；又令眾生知所行法皆無所有，故名菩薩。又，舍利弗！無所有義是菩薩義，無所顯示是菩薩義，故菩薩義無二無等。又，舍利弗！不過不沒是名菩薩。</p>
<p>「又，舍利弗！空是菩提。何謂為空？無一切法故名為空。舍利弗！若於法中乃至決定有毫末相，即是著相、著我、著人、著眾生相、著諸法相，是空法中無此諸相，故名為空；空即菩提，以是義故，一切諸法皆名菩提。</p>
<p>「舍利弗！汝當隨順如來教行，勿違逆也。所以者何？諸佛菩提第一甚深，一切凡夫所不能及。舍利弗！且置凡夫。一切聲聞、辟支佛人不見、不觀，亦不能達諸佛菩提，雖盡知見無生智觀。以何法盡名為盡智？無法可盡，諸法離盡，入畢竟盡，故名盡智；而不能知於念念中爾所滅盡。爾所未盡故，說聲聞、辟支佛人，不能通達諸佛菩提。</p>
<p>「舍利弗！無生智者，於諸法中尚無少生，能如是知名無生智，而不能知於念念中，爾所無生及未無生。一切聲聞、辟支佛人無如是智，是故佛智名為無等，餘無及故。</p>
<p>「復次，是智等無邪正，故名平等。</p>
<p>「舍利弗！如來慧者，正覺究盡，無有錯謬，故名佛慧。是佛智慧無邊無量，阿僧祇劫求之乃得，故名為覺。</p>
<p>「舍利弗！何故如來名為覺者？一切眾生長寢生死，若過、若沒不能通達，唯有菩薩獨能覺悟，故名覺者。</p>
<p>「又，舍利弗！正覺諸法，故名覺者。云何正覺？知一切法，非法非非法、非垢非淨，亦非過去、未來、現在，隨順是相故名覺者。亦覺無法若生、若滅、若來、若去，故名覺者。</p>
<p>「舍利弗！是覺義者，無量無邊不可思議難得崖底。譬如大海，其水一味，不增不減，悉受眾流，而不盈溢，漸次轉深，甚深第一。舍利弗！如來大海亦復如是，空無生滅，一解脫味，次第說法，名漸轉深；得一切智，名深第一；究盡通達無上菩提，一切法中無錯謬故，名無增減；一切問難無能窮盡，故名難減；能集一切諸善功德，名受眾流。</p>
<p>「舍利弗！若我盡說如來義者，誰能堪受？如娑伽羅龍王欲降大雨，但注大海，餘無能受。如來亦爾，若盡開演佛智慧者，一切眾生乃至聲聞及辟支佛，無能堪受；但諸菩薩發大乘心，佛<span class='corr'>加</span>神力則能受持。</p>
<p>「舍利弗！世有四事為最難得。何謂為四？得人身難；生中國難；信佛法難；既信解已，能問所應，是為甚難。此四難事汝等皆得，今當問佛諸法中疑。我今聽汝一切世間諸天、人等恣意所問，如來不久當入涅槃，無從後悔。」</p>
<p>時，舍利弗即從座起，偏袒右肩，右膝著地，合掌向佛，白佛言：「世尊！欲有所問，唯願聽許。」</p>
<p>佛言：「已聽，今隨意問，當為汝等隨所問答。」</p>
<p>舍利弗言：「唯然。世尊！我今當為上行菩薩諮問如來。」即說偈言：</p>

<div class="lg regular" style="margin-left:1em;"><div class='lg-row'>「安住上功德，　修淨道高尊，</div>
<div class='lg-row'>樂行柔和忍，　當問如是行。</div>
<div class='lg-row'>菩薩云何施，　施已心歡喜？</div>
<div class='lg-row'>云何發善心，　當大利眾生？</div>
<div class='lg-row'>云何持淨戒，　忍辱柔和心？</div>
<div class='lg-row'>云何行精進，　不退不休息？</div>
<div class='lg-row'>見苦惱眾生，　云何加矜愍？</div>
<div class='lg-row'>深心樂菩提，　唯願世尊說。</div>
<div class='lg-row'>云何無量劫，　莊嚴菩提道，</div>
<div class='lg-row'>心終不退沒，　而生大歡喜？</div>
<div class='lg-row'>云何行禪定，　及修習智慧？</div>
<div class='lg-row'>云何應求法，　以成多聞者？</div>
<div class='lg-row'>何等法應聽？　何等法應教？</div>
<div class='lg-row'>發菩提心行，　我今問是事。</div>
<div class='lg-row'>云何求正法，　於中深欲樂？</div>
<div class='lg-row'>云何離諸欲，　離已能出家？</div>
<div class='lg-row'>云何出家時，　能生歡喜心？</div>
<div class='lg-row'>云何出家已，　功德巍巍尊？</div>
<div class='lg-row'>云何心迴向，　能起方便力？</div>
<div class='lg-row'>云何能世世，　常不失正念？</div>
<div class='lg-row'>云何處胎中，　常習菩提心，</div>
<div class='lg-row'>亦能見諸佛，　而無所障礙？</div>
<div class='lg-row'>云何薄貪欲，　慈心薄瞋恚？</div>
<div class='lg-row'>云何薄愚癡，　心常無錯謬？</div>
<div class='lg-row'>云何生王家，　亦修治國事，</div>
<div class='lg-row'>而能離諸難，　常得生善處？</div>
<div class='lg-row'>云何治世事，　而心常歡喜，</div>
<div class='lg-row'>亦感諸如來，　常能見諸佛？</div>
<div class='lg-row'>云何具身色，　端嚴常第一，</div>
<div class='lg-row'>亦具足眷屬，　皆發菩提心？</div>
<div class='lg-row'>云何所生處，　常厭離家屬，</div>
<div class='lg-row'>常樂行出家，　無有貪著心？</div>
<div class='lg-row'>云何出家已，　能受持菩提，</div>
<div class='lg-row'>於佛滅度後，　能守護正法？</div>
<div class='lg-row'>云何處亂世，　而得無亂心，</div>
<div class='lg-row'>見惱亂眾生，　悉能安慰之？</div>
<div class='lg-row'>云何聞能持，　入陀羅尼門？</div>
<div class='lg-row'>以無礙辯才，　能說無上法？</div>
<div class='lg-row'>云何知眾生，　種種差別心？</div>
<div class='lg-row'>云何於善法，　而能自調伏？</div>
<div class='lg-row'>為諸菩薩故，　我問二足尊，</div>
<div class='lg-row'>是諸菩薩行，　唯願分別說。</div>
<div class='lg-row'>若人為佛法，　而發菩提心，</div>
<div class='lg-row'>是人聞佛說，　則生大歡喜。</div>
<div class='lg-row'>佛於一切法，　智慧無障礙，</div>
<div class='lg-row'>我以有限智，　而問於世尊。</div>
<div class='lg-row'>我雖有所問，　不能盡通達，</div>
<div class='lg-row'>所不能問者，　願佛具演說。」</div>
</div></div>
<div class='div-pin'><a id='mulu27' />
<p class='h1'>歎德品第二十一</p><p>爾時，佛告舍利弗言：「善哉，善哉！汝能問佛菩薩摩訶薩深行佛道、住淨功德、樂柔和忍如是等事，汝之功德不可限量。所以者何？諸菩薩摩訶薩能為難事。譬如有人欲以三千大千世界所有眾生移置一處，是事難不？」</p>
<p>舍利弗言：「甚難。世尊！」</p>
<p>佛言：「欲比菩薩所為難事，於百分中尚不及一，百分、千分、百千萬分，乃至譬喻所不能及。舍利弗！置是三千大千世界所有眾生。如劫燒時三千世界為一火聚，若人能以一吹令滅、一吹還成，若大鐵圍須彌諸山及大海水，一切國土宮館、園林、聚落、城邑，還成如故。汝意云何？是人所作寧為難不？」</p>
<p>舍利弗言：「甚難。世尊！」</p>
<p>佛言：「欲比菩薩所為難事，於百分中尚不及一，百分、千分、百千萬分，乃至譬喻所不能及。又，舍利弗！譬如有人欲以足爪破散三千大千世界，是人名為現大力不？」</p>
<p>答言：「世尊！其力甚大。」</p>
<p>佛言：「欲比菩薩所<span class='corr'>現</span>大力，於百分中尚不及一，百分、千分、百千萬分，乃至譬喻所不能及。又，舍利弗！譬如三千大千世界，所有地種止於水上，水止於風。若有一人乃從風際舉此世界，欲置頭上若肩荷負，蚊胵為梯循之而上，乃至梵天而不墜落。汝意云何，是人巧便為難事不？」</p>
<p>舍利弗言：「是人巧便，持此三千大千世界，循蚊胵梯上至梵天而不墜落，是為甚難。」</p>
<p>「舍利弗！如來今當告汝誠言，欲比菩薩方便大力，於百分中尚不及一，百分、千分、百千萬分，乃至譬喻所不能及。所以者何？諸菩薩摩訶薩，成就無量身心精進，深發大願、行大方便、起大智慧、成大勢力，求大無畏大覺明眼，求大慈悲及不虛行，象王迴觀師子奮迅無見頂相，求如是等諸佛大法，亦求無比最勝威儀第一之行，無比功德、無比柔和，行無比施、持戒、忍辱、精進、禪定、智慧、方便，通達法相。如來無比自在神力三輪示現，善解一切眾生深心及心所行，願解一切眾生假名，願解一切眾生解脫、解脫知見，願解一切眾生止觀，願解眾生所修行道及所得果，願知眾生所解諸諦，願解十方一切眾生音聲、語言種種差別，願解眾生貪著深淺及離貪著，願諸法中得無受慧，願解諸法空業報慧。</p>
<p>「舍利弗！取要言之，諸菩薩摩訶薩所求所願智慧功德，及隨願行隨行得果，是諸事中無可為喻無說因緣；如是大願莊嚴功德，唯佛能知，若近佛者乃能得解。</p>
<p>「舍利弗！汝諸聲聞隨信能入，諸菩薩等以信解知。汝能為此大功德者問佛是事，今當為汝說少分耳。所以者何？汝之所問菩薩事者，非可一日、一月、一歲、百歲、千歲、百千萬歲，乃至一劫、百劫、千劫、百千萬劫所能說盡。舍利弗！當知是事無量無邊，不可思議阿僧祇劫乃可說之。</p>
<p>「舍利弗！如來了知諸菩薩等最初發心劣下一念功德果報，百千萬劫說不能盡，況復一日、一月、一歲，乃至百歲所集諸心功德果報豈可說盡！所以者何？菩薩摩訶薩求大智時，能起無量功德因緣。舍利弗！諸菩薩等所行無盡，欲令一切眾生皆住無生法故。</p>
<p>「舍利弗！諸菩薩等所行難知，求深法故。諸菩薩等所行甚深，於一切法不依止故。菩薩所行無邊無等，以佛智慧無邊等故。諸菩薩等所行無盡無有齊限，行爾所施爾所便止，是物可施是不可施，是人可與是不可與。菩薩施者，捨一切物等與眾生。菩薩持戒亦不齊限，日月歲數乃至盡壽，但於無量阿僧祇劫，常為十方一切眾生及佛道故修行淨戒，是菩薩業。</p>
<p>「舍利弗！菩薩摩訶薩所為事業一時止息，謂坐道場住一切法思量淨印三昧，以一念相應慧，究盡通達一切諸法。」</p>
</div>
<div class='div-pin'><a id='mulu28' />
<p class='h1'>驗行品第二十二</p><p>佛告舍利弗：「應以三事驗菩薩心。何謂為三？一者、能捨一切所有而不望報，當知是為真菩薩心；二者、求法無所貪惜，寧失身命而不捨法，是則名為真菩薩心；三者、不逆甚深之法，以信解力於佛菩提不生疑惑，是亦名為真菩薩心。以是三心驗諸菩薩。</p>
<p>「又，舍利弗！復有三事驗菩薩心。何謂為三？常勤精進，求法不倦，謂是大乘菩薩藏經。以是經故，自增善根，亦能增長眾生善根，常隨法師，恭敬供養。若過千歲，乃能得聞善根相應一四句偈，聞已隨順，不違、不逆、不沒、不退，追隨法師，益加恭敬，恒自咎責：『我以宿世障法罪故，不得聞法，非法師咎。今當親近隨從法師，令我一切障法罪業皆悉消滅！』是亦名為真菩薩心。是故當知，菩薩摩訶薩深心求法，隨逐法師則能成就一切佛法。</p>
<p>「舍利弗！乃往過去過無量無邊不可思議阿僧祇劫，劫名妙智。爾時有佛，號普德增上雲音燈佛，壽命半<span class='note-inline'>(丹千)</span>劫。聲聞眾會數如恒沙，一一會中恒河沙人皆具三明，得共解脫大阿羅漢。菩薩眾會數如聲聞，一一會中恒沙菩薩得無生忍，住不退地，初發意者不可稱數。普德增上雲音燈佛將入泥洹，時於百億閻浮提中，一一各置一大法師，皆加神力。彼佛滅後，法住八百千萬億那由他歲。</p>
<p>「爾時，於此閻浮提中所置法師，名曰聲明，為彼如來加其神力，隨法住世，守護法城，修菩薩行，得無生忍，住不退地。彼佛滅後八萬億歲，聲明法師遊歷諸國，從邑至邑，處處演說普德增上雲音燈佛無量無邊阿僧祇劫所集佛法。</p>
<p>「舍利弗！時閻浮提邊境有城，名曰堅牢。於此城中有一居士，名曰堅眾。其年少壯，王治諸城，生如是心：『我當云何能集智慧？以是智慧能令眾生修行法事，捨離俗業？』作是念已，即時有天而告之曰：『居士！當知有佛出世，號普德增上雲音燈，今已滅度。』爾時，居士聞佛名字，心生歡喜，又聞滅度即大悲泣。天問之曰：『汝以何故，先生<span class='corr'>歡</span>喜而後悲泣？』居士答言：『我從汝聞有佛出世，心生歡喜；又聞滅度，失大利故，所以悲泣。』天又告言：『汝勿愁憂！普德增上雲音燈佛臨滅度時，以神通力加一法師，名曰聲明，佛之法藏皆悉受持，即是彼佛知法藏人。』居士問曰：『聲明法師今在何所？』答言：『居士！法師今在加毘羅城，於此東方過于三百六十由旬。』</p>
<p>「堅眾居士聞是語已，明旦即持八十億金、千寶瓔珞，與多眷屬俱詣彼城。到已，推求法師住處。見法師已，稽首禮足，於一面立。聲明法師為說甚深清淨妙法，謂斷眾疑令眾歡喜能集一切菩薩善根，是大乘經。爾時，居士聞經歡喜，持金瓔珞，為敬法故，奉上法師，亦以自身供養給事。</p>
<p>「舍利弗！堅眾居士為求法故，勤心恭敬，供養法師，常隨親近，欲得是經，書寫、受持、讀誦、修行。從初聞已，六十億歲常隨法師，於其中間更不得聞，何況書寫、受持讀誦！居士供養聲明法師，於爾所歲心不捨離，不生欲覺、瞋覺、惱覺，常立法師所住門外，晝夜侍衛，初不睡臥。</p>
<p>「時有惡魔名常求便，為求堅眾居士短故，變為聲明法師之身，與一女人共為欲事。作是變已，示居士言：『汝觀汝師，常謂如佛，智慧第一，多聞如海。汝今且觀行非法事，云何教他修行淨戒而自毀禁？汝師自謂修梵行者而壞梵行，常為人說行深淨法，而今云何自為非法？居士可止，捨離是人，勿以為師！汝持淨戒，少欲知足，樂離精進，堅念智慧，汝自成就如是功德，云何乃以此人為師？』</p>
<p>「堅眾居士時作是念：『我在本舍，有天來言：「有佛出世，號普德增上雲音燈，今已滅度。臨滅度時，皆與百億閻浮提中一一法師，加其神力。此閻浮提有一法師，名曰聲明。彼佛所說，皆能受持，是彼如來守法藏人。汝往親近！」我聞是說，以為大利，即便行詣此法師所。爾時，法師即為我說斷眾生疑令眾歡喜菩薩藏經，引導我心。我時歡喜，以大供具奉上法師，亦以自身供養給侍，我以此事謂為真實。今是人來，示我法師如是過咎、所不應行，當知魔事。所以者何？佛所護念加神力者，若作斯事無有是處。此或是魔、或是魔民、或魔所使。所以者何？聲明法師所說法中無有是事。我當觀察求女人相及女人法，推求男相及以男法。我若隨此虛誑相者，無惡不作。所以者何？一切罪業皆從憶想分別故生。若我隨所見相輕恚法師，亦能謗佛，毀逆佛法。是法師者，為普德增上雲音燈佛神力所加。今當立誓：若是法師為彼如來所加神力，我亦復是深求法者，以是因緣，此不淨相便應消滅！』即時合掌，一心念佛，說是誠言。</p>
<p>「時此女相滅不復現，堅眾居士滅魔事已，而作是念：『我以一心如是求法，聲明法師不為我說，即是魔事，亦復是我宿世障法罪業因緣，非法師咎。我當自勉勤行精進！』滅諸魔事思惟是已，而猶恭敬隨逐法師，不生瞋慢。</p>
<p>「舍利弗！汝觀居士其心清淨，堅固難沮。從初聞已，六十億歲，於其中間更不得聞，猶故深心恭敬隨逐。常求便魔如是誑惑，而心不異，轉加宗敬，心信清淨。堅眾居士過六十億歲，於此命終，生于上方第千<span class='note-inline'>(丹十)</span>世界，界名無諍。彼國有佛，號曰大肩，一會說法，諸聲聞眾九十六億。堅眾菩薩時生王家，生時有天來語之言：『汝以一心求法因緣，得是果報。』堅眾聞已，作是念言：『若如是者，我從今已當更求之。』生千歲已，於大肩佛法中出家。佛為說法，以本行願及佛神力，得識宿命，大肩如來所說法藏，皆能受持。於半劫中修行梵行，教化無量無數眾生，皆令得住阿耨多羅三藐三菩提。</p>
<p>「命終之後，次復值佛，號須彌肩。生七歲已，於佛法中出家求道。是人堅念本願因緣、佛神力故。須彌肩佛所說法藏，盡能受持，從大肩佛所問之法亦憶不忘。如是展轉得值六十百千萬億那由他佛，諸佛所說皆能受持、讀誦、解說、修行。從是以後，堅眾菩薩多聞智慧，如大海水；無濁、無盡，等如虛空；清淨、深妙難測崖底。</p>
<p>「舍利弗！汝意或謂堅眾居士聞天言已，持金瓔珞到法師所，聞法歡喜，以奉法師，亦以自身恭敬給事，為求法故常隨法師，六十億歲更不聞法。常求便魔如是誑惑，見聞師過而不瞋礙，一心隨逐，至命終者，是異人乎？勿造斯觀，即[火*定]光佛是。</p>
<p>「舍利弗！汝觀菩薩深心精進，如是求法，得大果報。是故當知，諸菩薩摩訶薩深心求法，疾得阿耨多羅三藐三菩提。</p>
<p>「舍利弗！聲明法師猶為諸佛三時護法，今在此會。</p>
<p>「舍利弗！復有三事驗菩薩心：一者、菩薩專心求法，則能遍行一切眾行，是為初心。又，舍利弗！菩薩若求無量佛法，聞甚深法而無驚畏，信受不逆，隨聞深法，心淨不動，是名第二菩薩真心。又，舍利弗！若有人來到菩薩所，作如是言：『若有人發無上道心，應與一切眾生之樂。今我則是第一苦人，當先見與，然後乃及一切眾生。』若是菩薩力能濟之，而不肯與，心生退沒，作如是念：『我尚不能與此人樂，何況能濟一切眾生？』當知是非真菩薩心。若見求者，心不退沒，而起慈悲，以為快樂，當知是為真菩薩心。</p>
<p>「舍利弗！若與求者諸樂具時，反被惡口、罵詈、毀辱，心無恚礙，但生慈悲給其所求。既能如是調伏其心，即時得除無量生死罪業因緣，疾近佛道，一一念中能攝無量無邊佛法，是名菩薩深心方便，志不可壞。若是乞人惡口、罵詈，爾時菩薩又作是念：『此人則為與我佛法。』以於是中不生瞋心，即近佛道，是名方便菩薩真心。</p>
<p>「又，舍利弗！若有人來至菩薩所，作如是言：『阿耨多羅三藐三菩提其法甚難，汝何能集一切佛法？』菩薩聞之，心生退沒，則非真心。若聞是說，心生易想，是則名為真菩薩心。</p>
<p>「又，舍利弗！若有人來語菩薩言：『若發阿耨多羅三藐三菩提心者，於己身命不得自在，況復財物！善男子！汝今應當捨離是心，勿於身命不得自在。』菩薩聞是，便貪身命而生退沒，當知此非真菩薩心。若聞斯事，作如是念：『一切眾生戀惜身命，老、病、死來必強侵奪。又以悋惜自身命故，起諸罪業；因罪業故，當墮惡道，乃更不能守護後身。我若貪惜、守護身命，起罪因緣，墮諸惡道，往來生死，與彼愚人有何差別？我今不應護惜身命，但當貪惜如來智慧，守護佛法，為度眾生勤行精進，捨離貪愛諸煩惱等！我今當為無縛、無脫，而與眾生演說諸法。』思惟是已，答彼人曰：『汝言身命不得自在，法自應爾，惜與不惜俱不自在。咄哉，仁者！一切諸法皆空無主，無所依止，但從緣有。』若能如是正觀法者，當知是為得善方便真菩薩心。</p>
<p>「又，舍利弗！若有人來語菩薩言：『汝發阿耨多羅三藐三菩提心，今應為我而作僕使。』菩薩答言：『我不獨為汝作僕使，我應給事一切眾生。所以者何？我為一切眾生重擔，受安隱擔、不疲惓擔、生善處擔、能值佛擔、聞佛法擔、隨法行擔、得解脫擔，是擔不令身心疲怠，不自惱熱亦不惱他，既不自苦又不苦彼。如汝所言為我僕使。汝須何等？』是人若言：『須汝身命。』菩薩應言：『我今亦不悋護身命，但愍惜汝，勿於一切空無有主、無所依止如是法中，生自在心而起罪業。以是因緣，墮諸惡道。咄哉，仁者！不欲令汝起是罪緣，墜諸惡趣，我心如是。若不信者，當隨汝意。』若能如是不惜身命，當知是為真菩薩心。即遠生死，近無上道一切智慧，教化眾生，淨佛國土，亦能增長自他善根。</p>
<p>「舍利弗！如治無價寶摩尼珠，以火煉之，色隨發明，治寶珠師大得財利。是珠能出種種技能，若有見者無不翫好而愛惜之。舍利弗！菩薩摩訶薩亦復如是，能行一切諸法平等，能示眾生真菩薩心，隨其所行善根明淨，常為諸佛之所護念，無量眾生所可樂見，一切世間諸天及人之所歸趣。</p>
<p>「舍利弗！譬如有人種殖藥樹，隨時溉灌，障蔽風日，令此藥樹漸增滋茂。既生長已，能滅眾生無量諸病，為老病者之所樂見。菩薩摩訶薩亦復如是，發阿耨多羅三藐三菩提心，種諸善根，為佛智故一心求法，障蔽魔事及諸煩惱，於佛法中隨所造業漸得增長。既增長已，能壞無量無數眾生諸煩惱病，能為無量阿僧祇眾集智慧藥。若作佛時，有垢、無垢一切眾生皆悉樂見，一切世間諸天及人，阿修羅中最為尊貴。</p>
<p>「又，舍利弗！若有人來語菩薩言：『若發阿耨多羅三藐三菩提心，是人當生大地獄中。所以者何？隨所度脫爾所眾生，當應無量阿僧祇劫大地獄中，代受諸苦，然後當得佛無上智，度脫眾生。汝若能作如是事者，當求阿耨多羅三藐三菩提。』菩薩聞已，心即退沒，生難得想，當知此非真菩薩心。若聞是事，生須臾想、不久遠想、能堪受想、不退沒想，作如是念：『若我以入地獄因緣，令諸眾生得離諸苦、成佛道者，我則能為一一眾生，過於爾所阿僧祇劫大地獄中，受諸苦惱。所以者何？因是當得無比智慧、無比佛力、佛無所畏，亦得無比阿耨多羅三藐三菩提，能為眾生設大法會，施法寶分。若人聞是法寶分者，得斷無量無數眾苦，亦斷未來阿僧祇劫無量苦惱，亦得無比離欲之樂。是故我當堪任，為無量無數眾生，一一代受地獄眾苦，心不退沒！』而於是中生須臾想、不久遠想、能堪受想，當知是為真菩薩心。」</p>

<p class='juan'>佛說華手經卷第六</p></div>
</div><!-- end of div[@id='body'] -->
</body></html>