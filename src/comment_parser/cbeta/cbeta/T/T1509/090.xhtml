<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu243' />大智度論釋實際品第八十<span class='note-inline'>(卷九十)</span></p><p class="byline">聖者龍樹菩薩造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu244' /><p>【經】</p>
<p>須菩提白佛言：「世尊！若眾生畢竟不可得，菩薩為誰故行般若波羅蜜？」</p>
<p>佛告須菩提：「菩薩為實際故行般若波羅蜜。須菩提！實際、眾生際異者，菩薩不行般若波羅蜜。須菩提！實際、眾生際不異，以是故，菩薩摩訶薩為利益眾生故行般若波羅蜜。復次，須菩提！菩薩摩訶薩行般若波羅蜜時，以不壞實際法，立眾生於實際中。」</p>
<p>須菩提白佛言：「世尊！若實際即是眾生際，菩薩則為建立實際於實際。世尊！若建立實際於實際，則為建立自性於自性。世尊！不得建立自性於自性。世尊！云何菩薩摩訶薩行般若波羅蜜時，建立眾生於實際？」</p>
<p>佛告須菩提：「實際不可建立於實際，自性不可建立於自性。須菩提！今菩薩摩訶薩行般若波羅蜜時，以方便力故，建立眾生於實際；實際亦不異眾生際，實際、眾生際無二無別。」</p>
<p>須菩提白佛言：「世尊！何等是諸菩薩摩訶薩方便力？用是方便力，菩薩摩訶薩行般若波羅蜜時，建立眾生於實際，亦不壞實際相？」</p>
<p>佛告須菩提：「若菩薩摩訶薩行般若波羅蜜時，以方便力故，建立眾生於布施。建立已，說布施先後際相，作是言：『如是布施，前際空、後際空、中際亦空，施者亦空、施報亦空、受者亦空。諸善男子！是一切法實際中不可得，汝等莫念布施異、施者異、施報異、受者異。若汝等不念布施異、施者異、施報異、受者異，是時，布施能取甘露味、得甘露味果。汝善男子！以是布施故，莫著色，莫著受、想、行、識。何以故？是布施、布施相空，施者、施者空，施報、施報空，受者、受者空，空中布施不可得、施者不可得、施報不可得、受者不可得。何以故？是諸法畢竟自性空故。』</p>
<p>「復次，須菩提！菩薩摩訶薩行般若波羅蜜時，以方便力故，教眾生持戒；語眾生言：『汝善男子！除捨殺生法，乃至除捨邪見。何以故？善男子！如汝所分別法，是諸法無如是性。汝善男子當諦思惟：何等是眾生而欲奪命？用何等物奪命？乃至邪見亦如是。』須菩提！菩薩摩訶薩如是方便力成就眾生。是菩薩摩訶薩即為眾生說布施、持戒果報，是布施、持戒果報自性空；知布施、持戒果報自性空已，是中不著；不著故心不散，能生智慧；以是智慧斷一切結使煩惱，入無餘涅槃。是世俗法，非第一實義。何以故？空中無有滅、亦無使滅者。諸法畢竟空，即是涅槃。</p>
<p>「復次，須菩提！菩薩摩訶薩見眾生瞋恚惱心，教言：『汝善男子！來修行忍辱，作忍辱人，當樂忍辱。汝所瞋者自性空故。汝來！善男子！如是思惟：「我於何所法中瞋？誰為瞋者？所瞋者誰？」是法皆空，是性空法無不空時。是空非諸佛作，非辟支佛、聲聞作，非菩薩摩訶薩作，非諸天、鬼神、龍王、阿修羅、緊那羅、摩睺羅伽，非四天王天乃至非他化自在天、非梵眾天乃至非淨居天、非無邊空處乃至非有想非無想處諸天所作。汝當如是思惟：「所瞋誰？誰是瞋者？何等是瞋事？」是一切法性空，性空法中無有所瞋。』如是，須菩提！菩薩摩訶薩行般若波羅蜜時，以是因緣，建立眾生於性空，次第漸漸示、教、利、喜，令得阿耨多羅三藐三菩提。是世俗法，非第一實義。何以故？是性空中無有得者、無有得法、無有得處。須菩提！是名實際性空法。菩薩摩訶薩為眾生故行是法，眾生亦不可得。何以故？一切法離眾生相。</p>
<p>「復次，須菩提！菩薩摩訶薩行般若波羅蜜時，方便力故，見眾生懈怠，教令身精進、心精進；作是言：『諸善男子！諸法性空中無懈怠法、無懈怠者、無懈怠事；是一切法性皆空，無過性空者。汝等生身精進、心精進，為生善法故，莫懈怠！善男子！若布施、若持戒、若忍辱、若精進、若禪定、若智慧，若諸禪定、解脫、三昧，若四念處乃至八聖道分，若空解脫門，無相、無作解脫門，乃至十八不共法中，莫懈怠！諸善男子！是一切法性空中，當知無礙相，無礙法中無懈怠者、無懈怠法。』如是，須菩提！菩薩摩訶薩行般若波羅蜜時，教眾生令住性空，不墮二法。何以故？是性空無二無別故，是無二法則無可瞋處。復次，須菩提！菩薩摩訶薩行性空般若波羅蜜時，教眾生令精進，作是言：『諸善男子！勤精進，若布施、若持戒、若忍辱、若精進、若禪定、若智慧，若禪定、解脫、三昧，若四念處乃至八聖道分，若空解脫門，無相、無作解脫門，若佛十力、若四無所畏、若四無礙智、若十八不共法、若大慈大悲。是諸法，汝等莫念二相、莫念不二相！何以故？是法性皆空，是性空法不應用二相念、不應用不二相念。』如是，須菩提！菩薩摩訶薩行般若波羅蜜，以方便力故，成就眾生。成就眾生已，次第教令得須陀洹果、斯陀含果、阿那含果、阿羅漢果、辟支佛道、菩薩位，令得阿耨多羅三藐三菩提。</p>
<p>「復次，須菩提！菩薩摩訶薩行般若波羅蜜時，見眾生亂心，以方便力，為利益眾生故，作是言：『諸善男子！當修禪定！汝莫生亂想，當生一心。何以故？是法性皆空，性空中無有法可得若亂、若一心。汝等住是三昧，所有作業，若身、若口、若意，若布施、若持戒、若行忍辱、若勤精進、若行禪定、若修智慧，若行四念處乃至若行八聖道分，若諸解脫、次第定，若行佛十力、四無所畏、四無礙智、十八不共法、大慈大悲、三十二相、八十隨形好，若聲聞道、若辟支佛道、若菩薩道、若佛道，若須陀洹果、斯陀含果、阿那含果、阿羅漢果、辟支佛道、若一切種智，若成就眾生、若淨佛國土，汝等皆當應隨所願得；行性空故。』如是，須菩提！若菩薩摩訶薩行般若波羅蜜方便力，為利益眾生故，從初發意，終不懈廢，常求善法，利益眾生；從一佛國至一佛國，供養諸佛，從諸佛聞法，捨身、受身，乃至阿耨多羅三藐三菩提，終不忘失。是菩薩常得諸陀羅尼，諸根具足，所謂身根、語根、意根。何以故？是菩薩摩訶薩常修一切種智；修一切種智故，一切諸道皆修：若聲聞道、若辟支佛道、若菩薩神通道；行神通道菩薩，常利益眾生，終不忘失。是菩薩住報得神通，利益眾生，入生死五道，終不耗減。如是，須菩提！菩薩摩訶薩行般若波羅蜜住性空，以禪定利益眾生。</p>
<p>「復次，須菩提！菩薩摩訶薩行般若波羅蜜，住性空，以方便力故，利益眾生，作是言：『汝等諸善男子！觀一切法性空！善男子！汝等當作諸業，若身業、若口業、若意業，取甘露味，得甘露果。性空中無有法退。何以故？性空不退，亦無退者；以性空非法亦非非法，於無所有法中，云何當有退？』須菩提！菩薩摩訶薩行般若波羅蜜時，如是教眾生常不懈廢。是菩薩自行十善，亦教他人行十善；五戒、八戒亦如是。自行初禪，亦教他人令行初禪；乃至第四禪亦如是。常自行慈心，亦教他人令行慈心；乃至捨心亦如是。自行無邊空處，亦教他人令行無邊空處；乃至非有想非無想處亦如是。自行四念處，亦教他人令行四念處；乃至八聖道分，佛十力乃至八十隨形好亦如是。自於須陀洹果中生智慧，亦不住是中，亦教他人令得須陀洹果；乃至阿羅漢果亦如是。自於辟支佛道中生智慧，亦不住是中，亦教他人令得辟支佛道。自生阿耨多羅三藐三菩提道，亦教他人令得阿耨多羅三藐三菩提道。如是，須菩提！菩薩摩訶薩行般若波羅蜜方便力故，終不懈怠。」</p>
<p>須菩提白佛言：「世尊！若諸法性常空，常空中眾生不可得，法、非法亦不可得，菩薩摩訶薩云何求一切種智？」</p>
<p>佛告須菩提：「如是！如是！如汝所言：『諸法性皆空，空中眾生不可得，法、非法亦不可得。』須菩提！若一切法性不空，菩薩摩訶薩不依性空成阿耨多羅三藐三菩提、為眾生說性空法。須菩提！色性空，受、想、行、識性空；菩薩摩訶薩行般若波羅蜜時，說五陰性空法，說十二入、十八界性空法；說四禪、四無量心、四無色定、四念處乃至八聖道分性空法；說三解脫門、八背捨、九次第定、佛十力、四無所畏、四無礙智、十八不共法、大慈大悲、三十二相、八十隨形好性空法；說須陀洹果、斯陀含果、阿那含果、阿羅漢果、辟支佛道，一切種智斷煩惱習性空法。須菩提！若內空性不空、外空乃至無法有法空性不空者，則壞空性。是性空不常不斷。何以故？是性空無住處，亦無所從來、亦無所從去。須菩提！是名法住相。是中無法，無聚無散、無增無減、無生無滅、無垢無淨，是為諸法相。菩薩摩訶薩<span class='corr'>住</span>是中發阿耨多羅三藐三菩提心，不見法有所發，無發無住，是名法住相。是菩薩摩訶薩行般若波羅蜜時，見一切法性空，不轉阿耨多羅三藐三菩提。何以故？是菩薩不見有法能障礙，當何處生疑？是名阿耨多羅三藐三菩提。性空不得眾生、不得我、不得人、不得壽、不得命，乃至不得知者、見者；性空中色不可得，受、想、行、識不可得，乃至八十隨形好不可得。須菩提！譬如佛化作四眾：比丘、比丘尼、優婆塞、優婆夷，常為是諸眾說法，千萬億劫不斷。」</p>
<p>佛告須菩提：「是諸化眾，當得須陀洹果、斯陀含果、阿那含果、阿羅漢果，得阿耨多羅三藐三菩提記不？」</p>
<p>須菩提言：「不也！世尊！何以故？是諸化眾無有根本實故。一切諸法性空，亦無根本實事，何等是眾生得須陀洹果乃至阿羅漢果、得阿耨多羅三藐三菩提記？」</p>
<p>「須菩提！菩薩摩訶薩亦如是，為眾生說性空法，是眾生實不可得，以眾生墮顛倒故，拔眾生令住不顛倒。顛倒即是無顛倒；顛倒、不顛倒雖一相，而多顛倒、少不顛倒。無顛倒處中，則無我、無眾生，乃至無知者、見者；無顛倒處中，亦無色，無受、想、行、識，無十二入，乃至無阿耨多羅三藐三菩提，是為諸法性空。菩薩摩訶薩住是中，行般若波羅蜜時，於眾生相顛倒中拔出眾生，所謂無眾生有眾生相中拔出，乃至知者、見者相中拔出。於無色色相中、無受想行識受想行識相中拔出眾生。十二入、十八界乃至一切有漏法亦如是。</p>
<p>「須菩提！亦有諸無漏法，所謂四念處、四正勤、四如意足、五根、五力、七覺分、八聖道分。如是等法，雖無漏，亦不如第一義相。第一義相者，無作、無為、無生、無相、無說，是名第一義，亦名性空，亦名諸佛道。是中不得眾生，乃至不得知者、見者；不得色、受、想、行、識，乃至不得八十隨形好。何以故？菩薩摩訶薩非為道法故求阿耨多羅三藐三菩提心，為諸法實相性空故求阿耨多羅三藐三菩提。是性空，前際亦是性空，後際亦是性空，中際亦是性空；常性空，無不性空時。菩薩摩訶薩行是性空般若波羅蜜，為眾生著眾生相欲拔出故，求道種智。求道種智時，遍行一切道——若聲聞道、若辟支佛道、若菩薩道。是菩薩具足一切道，拔出眾生於邪想著，淨佛國土已，隨其壽命，得阿耨多羅三藐三菩提。須菩提！過去十方諸佛道性空，未來、現在十方諸佛道亦性空；離性空，世間無道、無道果。要從親近諸佛，聞是諸法性空，行是法，不失薩婆若。」</p>
<p>須菩提白佛言：「世尊！甚希有！諸菩薩摩訶薩行是性空法，亦不壞性空相，所謂色與性空異，受、想、行、識與性空異，乃至阿耨多羅三藐三菩提與性空異。世尊！但色即是性空，性空即是色，乃至阿耨多羅三藐三菩提，阿耨多羅三藐三菩提即是性空，性空即是阿耨多羅三藐三菩提。」</p>
<p>佛告須菩提：「如是！如是！若色與性空異，若受、想、行、識與性空異，乃至阿耨多羅三藐三菩提與性空異，菩薩摩訶薩不能得一切種智。須菩提！今色不異性空，乃至阿耨多羅三藐三菩提不異性空；以是故，菩薩摩訶薩知一切法性空，發意求阿耨多羅三藐三菩提。何以故？是中無有法若實、若常，但凡夫著色、受、想、行、識。凡夫取色相，取受、想、行、識相；有我心著內外物故，受後身色、受、想、行、識，是故不得脫生老病死愁憂苦惱，往來五道。以是事故，菩薩摩訶薩行性空波羅蜜，不壞色等諸法相若空、若不空。何以故？是色性空相不壞色，所謂是色、是空。譬如虛空不壞虛空，內虛空不壞外虛空，外虛空不壞內虛空。如是，須菩提！色不壞色空相，色空相不壞色。何以故？是二法無有性能有所壞，所謂是空、是非空，乃至阿耨多羅三藐三菩提亦如是。」</p>
<p>須菩提白佛言：「世尊！若一切法空無分別，云何菩薩摩訶薩從初發意已來作是願『我當得阿耨多羅三藐三菩提』？世尊！若一切法無分別，云何菩薩發心言『我當得阿耨多羅三藐三菩提』？世尊！若分別諸法，不能得阿耨多羅三藐三菩提。」</p>
<p>佛告須菩提：「如是！如是！若菩薩摩訶薩行二相者，無阿耨多羅三藐三菩提；若分別作二分者，無阿耨多羅三藐三菩提。若不二、不分別諸法，則是阿耨多羅三藐三菩提。菩提是不二相、不壞相。須菩提！是菩提不色中行，不受、想、行、識中行，乃至菩提亦不菩提中行。何以故？色即是菩提、菩提即是色，不二、不分別；乃至十八不共法亦如是。是菩提非取故行、非捨故行。」</p>
<p>須菩提白佛言：「世尊！若菩薩摩訶薩菩提非取故行、非捨故行，菩薩摩訶薩菩提何處行？」</p>
<p>佛告須菩提：「於汝意云何？如佛所化人在何處行——若取中行？若捨中行？」</p>
<p>須菩提言：「世尊！非取中行，非捨中行。」</p>
<p>佛言：「菩薩摩訶薩菩提亦如是，非取中行、非捨中行。須菩提！於汝意云何？阿羅漢夢中菩提何處行——若取中行？若捨中行？」</p>
<p>「不也！世尊！非取中行、非捨中行。世尊！阿羅漢畢竟不眠，云何夢中菩提若取中行、若捨中行？」</p>
<p>「須菩提！菩薩摩訶薩阿耨多羅三藐三菩提亦如是，非取中行、非捨中行，所謂色中行乃至一切種智中行。」</p>
<p>「世尊！將無菩薩摩訶薩不行十地，不行六波羅蜜，不行三十七助道法，不行十四空，不行諸禪定、解脫、三昧，不行佛十力乃至八十隨形好、住五神通、淨佛國土、成就眾生，得阿耨多羅三藐三菩提？」</p>
<p>佛告須菩提：「如是！如是！如汝所言。今菩薩雖菩提無處行，若不具足十地，六波羅蜜，四禪、四無量心、四無色定，四念處乃至八聖道分，空、無相、無作解脫，佛十力乃至八十隨形好、常捨法、不錯謬法——不具足是諸法，終不得阿耨多羅三藐三菩提。是菩薩摩訶薩住色相中，住受、想、行、識相中，乃至住阿耨多羅三藐三菩提相中，能具足十地，乃至得阿耨多羅三藐三菩提。是相常寂滅，無有法能增能減、能生能滅、能垢能淨、能得道、能得果。世諦法故，菩薩摩訶薩得阿耨多羅三藐三菩提，非第一實義。何以故？第一實義中，無有色乃至無有阿耨多羅三藐三菩提，亦無行阿耨多羅三藐三菩提者。是一切法，皆以世諦故說，非第一義。須菩提！菩薩摩訶薩從初發意已來，行阿耨多羅三藐三菩提，菩提亦不增、眾生亦不減，菩薩亦無增減。須菩提！於意云何：若人初得道時，住無間三昧，得無漏根，若成就須陀洹果、斯陀含果、阿那含果、阿羅漢果，汝爾時有所得若夢、若心、若道、若道果不？」</p>
<p>須菩提言：「世尊！不得也！」</p>
<p>佛告須菩提：「云何當知得阿羅漢道者？」</p>
<p>「世尊！世諦法故分別名阿羅漢道。」</p>
<p>佛語須菩提：「世諦故說名菩薩，說名色、受、想、行、識乃至一切種智。是菩提中無法可得若增、若減，以諸法性空故。諸法性空尚不可得，何況得初地心乃至十地心、六波羅蜜、三十七助道法、空三昧、無相、無作三昧乃至一切佛法當有所得，無有是處！如是，須菩提！菩薩摩訶薩行阿耨多羅三藐三菩提，得阿耨多羅三藐三菩提，利益眾生。」</p>
<p>【論】</p>
<p>釋曰：</p>
<p style="margin-left:1em">上品中須菩提種種因緣難：「若諸法空，云何有五道生死、善不善法？」今難眾生，作是言：「世尊！若眾生畢竟不可得，菩薩為誰故行般若？」先難法為眾生，今難眾生為法故。</p>
<p style="margin-left:1em">佛答：「為實際故，菩薩行般若波羅蜜。」</p>
<p style="margin-left:1em">須菩提意謂：菩薩為度眾生故行般若波羅蜜。</p>
<p style="margin-left:1em">佛意：眾生假名虛誑、畢竟不可得；菩薩為一切實法故，行般若波羅蜜。實法即是實際。</p>
<p>問曰：</p>
<p style="margin-left:1em">一切菩薩見眾生苦惱，為度眾生故發大悲心，今何以言為實際？</p>
<p>答曰：</p>
<p style="margin-left:1em">初發意菩薩但為滅眾生苦故發大悲心。苦者，所謂老、病、死等，及身心衰惱。</p>
<p style="margin-left:1em">云何滅是苦？尋苦因緣，由生故，如佛十二因緣中說：「何因緣故有老、病、死？以有生故。」</p>
<p>問曰：</p>
<p style="margin-left:1em">一切眾生皆知生因緣是苦，菩薩有何奇特？</p>
<p>答曰：</p>
<p style="margin-left:1em">眾生不知由生有苦，若遭苦時，但怨恨人，自不將適，初不怨生；以是故增長結使、重增生法，不知真實苦因。有人無鞭杖、刀兵、諸愁惱苦，而有死苦；此死從何所來？從生而有。</p>
<p style="margin-left:1em">復次，鞭杖、刀兵、愁惱，皆由生故有。餘法或有苦、或無苦，是生法必定有苦。正使大智及諸天，有生必有死，有死必有苦，是故知「生定是苦本」。如草木有生故，必可焚燒；若當不生，雖有猛火、大風，無所燒害。</p>
<p style="margin-left:1em">菩薩既得苦因緣，復推生因緣。生因緣者，有。「有」有三種：欲有、色有、無色有。著是三有，起善惡業，是生因。有因者，四種取。取因緣者，愛等諸煩惱。小者未能起業，故名為愛；增長能起業，故名為取：欲取、見取、戒取、我語取，取著是四事故，能起種種業。愛因緣，三種受。受因緣者，眼等六種觸。觸名受等諸心數法。情、塵、識三事和合故，心中生受等心數法；根本雖三事，和合故生觸，為六情依止住處故，但說六入。</p>
<p style="margin-left:1em">六入因緣，名色。六入雖即是名色分，成就名六入，未成就名名色；色成就名五入，名成就名一入。是胎中時因緣次第。</p>
<p style="margin-left:1em">名色因緣，是識。若識不入胎，胎初則爛壞。識名中陰中五眾。是五眾細故，但名為識。若識不入而胎成者，如一切和合時，皆應成胎！</p>
<p>問曰：</p>
<p style="margin-left:1em">識何因緣故入胎？</p>
<p>答曰：</p>
<p style="margin-left:1em">行因緣。行即是過去三種業，業將識入胎。如風吹絕焰，空中而去，焰則依止於風；先世作人身時然六識故，命終時，業將識入胎。</p>
<p>問曰：</p>
<p style="margin-left:1em">上業何以名有？今業何以名行？</p>
<p>答曰：</p>
<p style="margin-left:1em">上是「今世業，為未來有，故名為有」；今「業過去世已滅盡，但有名，名為行」<span class='note-inline'>(天竺語「刪迦羅」，秦言「行」)</span>。</p>
<p style="margin-left:1em">是行因緣名無明。一切煩惱雖是過去業因緣，無明是根本故，但名無明。今世現在著愛、取多故，愛、取愛名；過去世中是疑、邪見處故，但名無明。今得一切苦惱根本，是無明。</p>
<p>問曰：</p>
<p style="margin-left:1em">無始生死展轉甚多，何以止齊無明？</p>
<p>答曰：</p>
<p style="margin-left:1em">是事先已答。</p>
<p style="margin-left:1em">菩薩思惟，為人從苦得脫故，求苦因緣。眾生過去、現在老死等苦，不可得除；為除未來世老死苦，斷相續，不令復生。如良醫，過去病不可治，現在病亦不可治；服藥但能治應起病，破其冷熱，不復令起。又如失火燒舍，不為<span class='corr'>已</span>過去火故勤滅，亦不為現在火故勤滅，但為未來火不令更燒故勤滅。良醫、滅火人勤方便亦不虛。菩薩滅眾生苦惱亦如是：過去苦已滅，無所復能；現在苦惱，先世因緣成就故不可却；但破未來世老死等苦因緣故。破是生法，老死等苦自然永滅。</p>
<p style="margin-left:1em">是故菩薩欲滅未來世老死等苦因緣生，得現在「有」等八因緣：一名有漏業。二名現在世諸煩惱，所謂四取、一愛。是二種煩惱，從二心數法生，所謂受及觸。觸能生一切心數法，受前生故，得名觸是受因緣。受雖能生三毒，一切眾生，愛是舊煩惱。觸因緣是內六入，如先說。雖有外六入，內六入無故觸等心數法不生，是故內六入得名。名色是六入因緣，如此中說。初入胎識，是名色因緣。</p>
<p style="margin-left:1em">識、名色在胎中，此中雖有六入，未成就、未可用故，未得名字。既生嬰孩，未能有所作，但有六入。轉大有六觸。如小兒蹈火履氷，但有觸，未知苦樂。轉大受苦樂，未深愛著。如小兒雖瞋，未能起殺等惡業；雖喜，未能起施等善業。年及成人，得苦生恚、得樂生愛。求樂具故，取欲等四取。取時，能起善惡業。</p>
<p style="margin-left:1em">若知先一世無明、業因緣，則億萬世可知；譬如現在火熱，過去、未來火亦如是。若無明因緣更求其本，則無窮，即墮邊見，失涅槃道，是故不應求；若更求，則墮戲論，非是佛法。</p>
<p style="margin-left:1em">菩薩欲斷無明故，求無明體相；求時，即入畢竟空。何以故？佛經說：「無明相：內法不知，外法不知，內外法不知。」菩薩以內空觀內法，內法即空；以外空觀外法，外法即空；以內外空觀內外法，內外法即空。如是等一切是無明相，如先品《德女經》中「破無明」廣說。</p>
<p style="margin-left:1em">復次，菩薩求無明體，即時是明，所謂諸法實相，名為實際。觀諸法如幻如化，眾生顛倒因緣故，起諸煩惱，作惡罪業，輪轉五道，受生死苦。譬如蠶出絲自裹縛，入沸湯火炙。凡夫眾生亦如是，初生時未有諸煩惱，後自生貪欲、瞋恚等諸煩惱；是煩惱因緣故，覆真智慧，轉身受地獄火燒湯煮。菩薩知是法本末皆空，但眾生顛倒錯故受如是苦。菩薩於此眾生起大悲心，欲破是顛倒故，求於實法，行般若波羅蜜，通達實際；種種因緣教化眾生，令住實際。是故住實際無咎。</p>
<p style="margin-left:1em">復次，經中說：「若眾生與實際異，菩薩不應行般若波羅蜜。」</p>
<p style="margin-left:1em">異者，實際是畢竟空，眾生際是決定有；若爾者，應難：「若諸法實際相空，菩薩云何為眾生故修是實際？」若眾生畢竟空、實際定有，無眾生則無所利益，為誰故行實際？</p>
<p style="margin-left:1em">今眾生際實不異實際，故行般若波羅蜜。欲覺悟狂惑顛倒凡夫故，行般若波羅蜜；令眾生住實際中，而不壞實際。</p>
<p style="margin-left:1em">是時，須菩提更問：「若眾生際、實際不異，云何以實際著實際？」自性不應自性中住，如指端不能自觸指端。</p>
<p style="margin-left:1em">佛可其意，菩薩以方便故，建立眾生於實際，如眾生、實際不異，一亦不可得。若是一，則壞實際相。所以者何？得是一性故。菩薩知是二法不一不二，亦不不一、亦不不二，畢竟寂滅無戲論相。菩薩生大悲心，但欲拔出眾生離於顛倒故，教化眾生。</p>
<p style="margin-left:1em">又問：「云何名方便？」</p>
<p style="margin-left:1em">佛言：「菩薩行般若波羅蜜時，以方便力故，建立眾生於檀中，說是檀先際、後際空，中際亦爾。」如經中廣說。菩薩知實際者到眾生邊。如先〈檀品〉中說。眾生聞已發心，折薄煩惱，深著布施。菩薩憐愍眾生：「我從慳中拔出，今復著布施。眾生若受布施，福盡受諸苦惱；又受富貴因緣，得作大罪，則墮地獄。」是故愍此眾生得少許時樂而受苦長久，是故菩薩為說布施實相，所謂畢竟空，作是言：「是布施過去已滅，不可見、不可得、不可用，但可憶念，如夢所見無異；未來未生故，亦無所有、畢竟空。是布施先、後際無故，中際亦無。」如破六塵中破色法中說：「現在布施雖眼見，分分破析，乃至微塵不可得。」布施三世空，施者、受者、果報亦如是。</p>
<p style="margin-left:1em">菩薩語施者言：「布施等法是初入佛法門；實際中，實際相亦無，何況布施！汝莫念、莫著布施等法！若不念、不著如布施體相，如是布施者，則得甘露味、甘露果。」甘露味者，是八聖道分；甘露果者，是涅槃。菩薩雖住實際中，以方便力，布施門度眾生。</p>
<p style="margin-left:1em">餘波羅蜜亦如是，如經中廣說。</p>
<p style="margin-left:1em">須菩提白佛言：「世尊！若一切法性空，性空中無法及非法、亦無眾生，菩薩云何住是空中求一切種智？」</p>
<p style="margin-left:1em">佛答：「菩薩安立性空中故，能行是布施等諸法。」</p>
<p style="margin-left:1em">又問：「性空破一切法悉盡無餘，云何菩薩住性空中能行布施等諸善法？」</p>
<p style="margin-left:1em">佛可須菩提意而說因緣：「菩薩知諸法實相，住是中，能得阿耨多羅三藐三菩提。諸法實相者，即是性空。若一切法性不空，菩薩不應住是諸法性空中，得阿耨多羅三藐三菩提已，為眾生說性空法，所謂色性空，受、想、行、識性空，乃至為眾生說一切種智、斷煩惱習性空法。」</p>
<p style="margin-left:1em">復次，「須菩提！十八空，若性不空，是為壞空體。」何以故？十八空能令一切法空，若自不空，則為虛誑；又若不空者，則墮常邊著處，能生煩惱。性空無實住處，無所從來、去無所至，是名常住法相。常住法相是性空之異名，亦名諸法實相。是相中無生無滅、無增無減、無垢無淨。</p>
<p style="margin-left:1em">「菩薩住是中，見一切法性空，於阿耨多羅三藐三菩提不退、不疑、不悔。何以故？不見諸法能障礙者，以方便力故度眾生。」方便力者，畢竟無法、亦無眾生，而度眾生。</p>
<p>問曰：</p>
<p style="margin-left:1em">若眾生及法從本已來無，為誰作方便？為度脫誰？</p>
<p>答曰：</p>
<p style="margin-left:1em">性空名空性亦無，汝何以取是空性相作難？若有性空相，應當作難！</p>
<p style="margin-left:1em">復次，得諸法實相者，知是性空，是人則知諸法性空——無法、無眾生。凡夫未得實相故，種種憶想分別；如狂人妄有所見，以為實有。為度凡夫狂人故言：「為眾生說狂法中有是諸法分別，實法中則無。」菩薩欲滿本願故、又不著性空故，有度眾生。此中則不應難。</p>
<p style="margin-left:1em">復次，此經中佛自說因緣：「性空中眾生不可得，知者、見者亦不可得，乃至八十隨形好亦如是。」而菩薩立是法為眾生說，是世諦故，非是實。</p>
<p style="margin-left:1em">此中佛說譬喻：「如佛作化人，又化作四部眾而為說法，可有得道者不？」</p>
<p style="margin-left:1em">須菩提言：「不也。所以者何？無定根本實事，何有得須陀洹乃至得佛者？」</p>
<p style="margin-left:1em">菩薩說法度眾生亦如是：眾生無有定實，但欲於顛倒中拔出眾生，著無顛倒中。無顛倒法亦無處所，是中無眾生，乃至無知者、見者。雖空性一相，而顛倒多、不顛倒少；是故貴是性空不顛倒法。菩薩住此中，但破眾生妄想，不破眾生。</p>
<p style="margin-left:1em">又無漏法，乃至八聖道分，雖是無漏，以生滅故，不如第一義。</p>
<p style="margin-left:1em">「須菩提！是性空，一切諸佛唯有是道，更無異道。」何以故？諸佛皆求實智不壞不異法，雖有十力、四無所畏諸異法，不名為一道。所以者何？此皆是有為法，轉變無常故。是性空中，無眾生，亦無色等諸法。菩薩不為菩薩道故求阿耨多羅三藐三菩提，但為性空故。</p>
<p>問曰：</p>
<p style="margin-left:1em">何等是性空？何等是菩薩道？</p>
<p>答曰：</p>
<p style="margin-left:1em">第一義中無分別，世諦中有分別。諸法實相名性空，餘布施等乃至八十隨形好是菩薩道。雖行是法，不為此法，為求性空故，是故說：「不為菩薩道故行。」</p>
<p style="margin-left:1em">是性空，先亦性空，中、後亦性空；從本已來常空，無有作者；非是福德力故使空，亦非智慧力故使空，但性自爾故。諸佛賢聖以大福德、智慧方便力故，破眾生心中顛倒，令知性空。譬如虛空，性常清淨，不著垢闇；或時風雲闇翳，世人便言：「虛空不淨。」更有猛風吹除風雲，便言：「虛空清淨。」而虛空實無垢無淨。諸佛亦如是，以說法猛風，吹却顛倒雲翳，令得清淨，而諸法性常自無垢無淨。</p>
<p style="margin-left:1em">是菩薩知一切法性空故，能行一切種種道度眾生；具足一切道，淨佛國土、教化眾生；得阿耨多羅三藐三菩提時，隨意壽命。隨意壽命者，菩薩得無生忍法，入如幻菩薩道，能一時變化作千億萬身，周遍十方，具足行一切菩薩道；處處國土中，隨眾生壽命長短而受其形。如釋迦牟尼佛，於此國土壽命百年，於莊嚴佛國壽七百阿僧祇劫。佛法於五不可思議中是第一不可思議。</p>
<p style="margin-left:1em">佛告須菩提：一切法性空，是諸佛真法！若得是法，則名為佛；若說此法，名為度眾生。三世佛皆亦如是。離是性空，則無道無果。道者，八聖道分；果者，七種果。所以者何？若離性空別有定法，則取相生著，著故亦無離欲，無離欲故則無道果。若離性空，雖行布施、持戒，行慈、悲等，善法力故，雖不墮惡道，生天果盡，還墮惡道，如本不異。行性空法，亦不著性空，即是涅槃。行餘法，生著心，有退失；若行此法，則無退失。</p>
<p style="margin-left:1em">須菩提歡喜白佛言：「甚希有！菩薩行是性空法，亦不壞性空相。」</p>
<p style="margin-left:1em">佛答：「若色等法與性空異，菩薩則不得阿耨多羅三藐三菩提。何以故？有空法則不可得離。須菩提！今色等諸法實性空；菩薩知是法已，得阿耨多羅三藐三菩提。所以者何？此中無有一法定是常，但凡夫生我心故，著內外法，不得脫生、老、病、死，是故菩薩行是性空，和合六波羅蜜，不壞色等諸法相——所謂若空、若不空、若空不空、若非空非不空；不作如是示諸法相，是名不壞。所以者何？色實相即是性空，性空云何自壞性空？乃至菩提亦如是。」此中佛說譬喻：「如內虛空不壞外虛空，以同體故。」</p>
<p style="margin-left:1em">須菩提問：「世尊！若諸法性空無別異，菩薩於何處得阿耨多羅三藐三菩提？」</p>
<p style="margin-left:1em">佛可其意言：「如是！若分別有二相，則不得阿耨多羅三藐三菩提。」</p>
<p style="margin-left:1em">阿耨多羅三藐三菩提名實智慧，於色法中不行，所謂不著、不染。所以者何？是智慧不為取色故行，是故不行色中。</p>
<p style="margin-left:1em">須菩<span class='corr'>提</span>復問：「若菩提不取中行、不捨中行，當於何處行？」</p>
<p style="margin-left:1em">取名實法，捨名空法。取名著行，捨名不著行。取名二行，捨名不二行。如是等分別。</p>
<p style="margin-left:1em">佛反問須菩提：「於汝意云何？佛所化人為何處行？」</p>
<p style="margin-left:1em">須菩提言：「是化人無處行，化人無心、無心數法故。菩提亦如是。」</p>
<p style="margin-left:1em">復問：「於汝意云何？阿羅漢夢中菩提為在何處行？」</p>
<p style="margin-left:1em">須菩提言：「阿羅漢尚不眠，何況夢中菩提有行處！」</p>
<p>問曰：</p>
<p style="margin-left:1em">菩提有三種：阿羅漢菩提、辟支佛菩提、佛菩提。阿羅漢菩提不在有漏心中、無記心中行，但在無漏心中行；佛何以故問「阿羅漢夢中菩提何處行」？</p>
<p>答曰：</p>
<p style="margin-left:1em">阿羅漢是一切漏盡聖人則無夢，佛以必無處故問，欲明必無行法。</p>
<p>問曰：</p>
<p style="margin-left:1em">乃至佛猶尚有眠，何以知之？佛甞命阿難：「汝四襞優多羅僧敷，我欲小眠，汝為諸比丘說法。」又薩遮尼乾問佛：「佛自念晝日有眠不？」佛言：「春末夏初，以時熱故小眠息，除食患故。」薩遮尼乾白佛：「餘人有言：『晝日眠是癡相。』」佛言：「汝置！汝不別癡相。諸漏能生後身相續不斷者，是名癡相，雖常不眠亦是癡；若是諸漏永滅無餘，雖眠不名癡。」如是等，經中處處說。須菩提何以言「阿羅漢尚不眠」？</p>
<p>答曰：</p>
<p style="margin-left:1em">眠有二種：一者、眠而夢，二者、眠而不夢。阿羅漢非為安隱著樂故眠，但受四大身法，應有食、息、眠、覺，是故少許時息名為「眠」；不為夢眠。故須菩提言：「阿羅漢尚不眠。」</p>
<p style="margin-left:1em">有人言：「離欲者，得禪定，色界繫四大入身中，身心歡樂則無有眠；慧解脫阿羅漢，色界四大不入身中，故有眠。」是故須菩提言：「阿羅漢尚不眠。」是故阿羅漢有眠、有不眠。</p>
<p style="margin-left:1em">佛以方便力，為度眾生，受人法故現眠。</p>
<p style="margin-left:1em">須菩提復問：「若不行者，云何菩薩從一地至十地，乃至得阿耨多羅三藐三菩提？」</p>
<p style="margin-left:1em">佛可其意：「菩提雖無處行，未具足六波羅蜜諸法，終不得阿耨多羅三藐三菩提。是菩薩住色相，乃至菩提相中住，得阿耨多羅三藐三菩提；不捨色等法，亦不著菩提相，知色等法即是菩提，常寂滅，無法若增、若減，若垢、若淨，若得道、若得果。」但世諦故說菩薩得阿耨多羅三藐三菩提，第一義中無有色乃至菩提。</p>
<p style="margin-left:1em">佛欲明是事故，反問須菩提：「於汝意云何？汝斷煩惱得道時，有所得不？所謂如夢等五眾、若道、若道果，決定一法不？」</p>
<p style="margin-left:1em">須菩提言：「不得也！」所以者何？須菩提意：住無相門中入道，云何取相？</p>
<p style="margin-left:1em">佛言：「汝若乃至不得微細少法，云何說汝為阿羅漢？」</p>
<p style="margin-left:1em">須菩提言：「世諦法故，說言阿羅漢；凡夫顛倒法中有得、有失，有眾生、有法。」</p>
<p style="margin-left:1em">佛言：「菩提亦如是，世諦法故，說有菩薩、說有色等乃至菩提；菩提中，無有定法，亦無眾生，亦無菩提。菩薩觀是菩提法，無有增、無有減。所以者何？諸法性如是。菩薩亦不得是諸法性，何況有初發心乃至十地，及六波羅蜜、三十七品乃至十八不共法當有所得！無有是處！所以者何？諸法性是一切法根本尚不可得，何況六波羅蜜等是作法當有定實！如是！菩薩行是諸法性，得佛時，能大利益眾生。」</p>
</div>
<p class='juan'>大智度論卷第九十</p>
</div><!-- end of div[@id='body'] -->
</body></html>