<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu253' />大智度論釋七喻品第八十五<span class='note-inline'>(卷第九十五)</span></p><p class="byline">龍樹菩薩造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu254' /><p>◎【經】</p>
<p>須菩提白佛言：「世尊！若諸法性無所有，非佛所作，非辟支佛所作，非阿羅漢所作，非阿那含、斯陀含、須陀洹所作，非向道人、非得果人、非諸菩薩所作，云何分別有諸法異——是地獄、是畜生、是餓鬼，是人、是天，乃至是非有想非無想天？用是業因緣故，知有生地獄者；是業因緣故，知有生畜生、餓鬼者；是業因緣故，知有生人中，生四天王天乃至生非有想非無想天者；是業因緣故，知有得須陀洹、斯陀含、阿那含、阿羅漢、辟支佛者；是業因緣故，知是諸菩薩摩訶薩；是業因緣故，知是多陀阿伽度、阿羅訶、三藐三佛陀？世尊！無性法中，無有業用。作業因緣故，若墮地獄、餓鬼、畜生，若生人、天乃至生非有想非無想天；以是業因緣故，得須陀洹、斯陀含、阿那含、阿羅漢、辟支佛；菩薩摩訶薩行菩薩道，當得一切種智，得一切種智故，能拔出眾生於生死中？」</p>
<p>佛告須菩提：「如是！如是！無性法無業無果報。須菩提！凡夫人不入聖法，不知諸法無性相，顛倒愚癡故，起種種業因緣。是諸眾生隨業得身：若地獄身，若畜生身，若餓鬼身，若人身，若天身——若四天王天身，乃至非有想非無想天身。是無性法無業無果報，無性常是無性。如須菩提所言：『若一切法無性，云何是須陀洹乃至諸佛得一切種智？』須菩提！於汝意云何？道是無性不？須陀洹果乃至諸佛一切種智是無性不？」</p>
<p>須菩提言：「世尊！道無性，須陀洹果亦無性，乃至諸佛一切種智亦無性。」</p>
<p>「須菩提！無性法能得無性法不？」</p>
<p>「不也！世尊！」</p>
<p>佛告須菩提：「有性法能得有性法不？」</p>
<p>「不也！世尊！」</p>
<p>「須菩提！無性法及道，是一切法皆不合不散，無色、無形、無對，一相，所謂無相。須菩提！是菩薩摩訶薩行般若波羅蜜時，以方便力，見眾生以顛倒故著五眾：無常中常相、苦中樂相、不淨中淨相、無我中我相，著無所有處。是菩薩以方便力故，於無所有中拔出眾生。」</p>
<p>須菩提白佛言：「世尊！凡夫人所著，頗有實不異不？著故起業；業因緣故，五道生死中不得脫？」</p>
<p>佛告須菩提：「凡夫人所著起業處，無如毛髮許實事，但顛倒故。須菩提！今為汝說譬喻，智者以譬喻得解。須菩提！於汝意云何？如夢中所見人受五欲樂，有實住處不？」</p>
<p>須菩提白佛言：「世尊！夢尚虛妄不可得，何況住夢中受五欲樂！」</p>
<p>「於汝意云何？諸法若有漏若無漏、若有為若無為，頗有不如夢者不？」</p>
<p>「世尊！諸法若有漏若無漏、若有為若無為，無不如夢者。」</p>
<p>佛告須菩提：「於汝意云何？夢中有五道生死往來不？」</p>
<p>「世尊！無也！」</p>
<p>「於汝意云何？夢中有修道，用是修道，若著垢、若得淨不？」</p>
<p>「不也！世尊！何以故？是夢法無有實事，不可說垢、淨。」</p>
<p>「於汝意云何？鏡中像有實事能起業因緣，用是業因緣墮地獄、餓鬼、畜生，若人、若天——四天王天處乃至非有想非無想天處不？」</p>
<p>須菩提言：「不也！世尊！是像無有實事，但誑小兒，是事云何當有業因緣，用是業因緣當墮地獄乃至非有想非無想處？」</p>
<p>「於汝意云何？是鏡中像有修道，用是修道若著垢、若得淨不？」</p>
<p>須菩提言：「不也！世尊！何以故？是像空無實事，不可說垢、淨。」</p>
<p>「於汝意云何？如深澗中有嚮，是嚮有業因緣，用是業因緣若墮地獄乃至若生非有想非無想處不？」</p>
<p>須菩提言：「不也！世尊！是事空無有實音聲，云何當有業因緣，用是業因緣墮地獄乃至生非有想非無想處？」</p>
<p>「於汝意云何？是嚮頗有修道，用是修道，若著垢、若得淨不？」</p>
<p>「不也！世尊！是事無實，不可說是垢、是淨。」</p>
<p>「於<span class='corr'>汝</span>意云何？如焰非水水相，非河河相，是炎頗有業因緣，用是業因緣墮地獄乃至生非有想非無想處不？」</p>
<p>「不也！世尊！焰中水畢竟不可得，但誑無智人眼，云何當有業因緣，用是業墮地獄乃至生非有想非無想處？」</p>
<p>「於汝意云何？是焰有修道，用是修道，若著垢、若得淨不？」</p>
<p>「不也！世尊！是焰無有實事，不可說垢、淨」</p>
<p>「於汝意云何？揵闥婆城，如日出時見揵闥婆城，無智人無城有城想、無廬觀有廬觀想、無園有園想；是揵闥婆城頗有業因緣，用是業因緣墮地獄乃至生非有想非無想處不？」</p>
<p>「不也！世尊！是揵闥婆城畢竟不可得，但誑愚夫眼，云何當有業因緣，用是業因緣墮地獄乃至生非有想非無想處？」</p>
<p>「於汝意云何？是揵闥婆城有修道，用是修道，若著垢、若得淨不？」</p>
<p>「不也！世尊！是揵闥婆城無有實事，不可說垢、淨。」</p>
<p>「須菩提！於汝意云何？幻師幻作種種物，若象、若馬、若牛、若羊、若男、若女，於汝意云何？是幻有業因緣，用是業因緣墮地獄乃至生非有想非無想處不？」</p>
<p>「不也！世尊！是幻法空無實事，云何當有業因緣，用是業因緣墮地獄乃至生非有想非無想處？」</p>
<p>「於汝意云何？用是幻有修道，用是修道，若著垢、若得淨不？」</p>
<p>「不也！世尊！是法無有實事，不可說垢、淨。」</p>
<p>「須菩提！於汝意云何？如佛所化人，是化人有業因緣，用是業因緣墮地獄乃至生非有想非無想處不？」</p>
<p>「不也！世尊！是化人無有實事，云何當有業因緣，用是業因緣墮地獄乃至生非有想非無想處？」</p>
<p>「於汝意云何？是化人有修道，用是修道，若著垢、若得淨不？」</p>
<p>「不也！世尊！是事無有實，不可說垢、淨。」</p>
<p>佛告須菩提：「於意云何？於是空相中，有垢者、有淨者不？」</p>
<p>「不也！世尊！是中無所有，無有著垢者、無有淨者。」</p>
<p>「須菩提！如無有著垢者、無有淨者，以是因緣故亦無垢、淨。何以故？住我、我所眾生有垢、有淨，實見者不垢、不淨。如實見者不垢、不淨，如是亦無有垢、淨。」</p>
<p>【論】</p>
<p>問曰：</p>
<p style="margin-left:1em">佛已處處答是事，今須菩提何以復問？</p>
<p>答曰：</p>
<p style="margin-left:1em">義雖一，所因事異，所謂一切法，若有佛、若無佛，諸法性常住，空無所有，非賢聖所作。般若波羅蜜甚深微妙，難解難量，不可以有量能知；諸佛賢聖憐愍眾生故，以種種語言名字、譬喻為說。利根者解聖人意，鈍根者處處生著，著於語言名字，若聞說「空」，則著空；聞說「空亦空」，亦復生著；若聞「一切法寂滅相，語言道斷」，而亦復著。自心不清淨故，聞聖人法為不清淨；如人目瞖，視清淨珠，見其目影，便謂珠不淨。佛種種因緣說。見有過罪而生於疑，作是言：「若一切法空，空亦空，云何分別有六道？」常生如是等疑難故，須菩提以經將訖，為眾生處處問是事，是故重問。</p>
<p style="margin-left:1em">佛可須菩提意。</p>
<p>問曰：</p>
<p style="margin-left:1em">須菩提以「有」難「空」，佛云何可其意？</p>
<p>答曰：</p>
<p style="margin-left:1em">佛可其說「諸法空常住，有佛、無佛不異」，不可其難「云何分別有六道等」。何以故？以其難欲破空故。</p>
<p style="margin-left:1em">是中佛解其所難，所謂凡夫人不入聖法，未得聖道，不知無所有性，不善修習空三昧故。顛倒者，四顛倒；愚癡者，三界繫無明。雖不說餘煩惱，而此二法虛誑不實。顛倒即是妄語虛誑；若從顛倒所生業及果報，以根本不實故，眾生雖深著，亦無定實。以是故五道皆空，但有假名。</p>
<p style="margin-left:1em">又汝難諸賢聖；是諸賢聖以斷顛倒差別故有異名，以顛倒不實故無所斷。又復滅失、無所有故名為「斷」。若實有法，可斷；尚無斷法，何況顛倒！是故一切賢聖果皆是無所有。斷顛倒即是聖人果，果即是斷。為果所修道亦同無所有，是故修道時，必當用空、無相、無作。道、果分別故，賢聖有差別；今實無所有法不能得，無所有云何有差別？是故不應難。</p>
<p style="margin-left:1em">須菩提意：若但顛倒故有世間，若有顛倒亦應有實，虛實相待故。是故問：「世尊！凡夫所著，頗有實生著起業；業因緣故，六道生死，不得解脫？」</p>
<p style="margin-left:1em">佛答言：「不！」</p>
<p style="margin-left:1em">何以故？此中佛自說因緣：「但顛倒故生著，若無顛倒，云何有相待實法？乃至無毫釐許實事，畢竟無故。」</p>
<p>問曰：</p>
<p style="margin-left:1em">諸佛所行實義，所謂畢竟空，此非實耶？</p>
<p>答曰：</p>
<p style="margin-left:1em">是第一義空亦因分別凡夫顛倒故說；若無顛倒，亦無第一義。若凡夫顛倒少多有實，第一義亦應有實。</p>
<p>問曰：</p>
<p style="margin-left:1em">若二俱不實，云何得解脫？如人手垢還以垢洗，云何得淨？</p>
<p>答曰：</p>
<p style="margin-left:1em">諸法實相畢竟空，第一義實清淨。以有凡夫顛倒不清淨法，故有此清淨法——不可破壞，不變異故。以人於諸法實相起著，欲生煩惱，是故說：「是法性空無所有，無所有故無實。」</p>
<p style="margin-left:1em">雖二法皆不實，而不實中有差別。如十善、十不善二事，皆有為法故，虛誑不實；而善、不善有差別——殺生法故，墮惡道；不殺故，生天上。如布施、偷盜二事，雖取相著心，是虛誑不實，而亦有差別。如眾生乃至知者、見者無所有，而惱眾生有大罪，慈念眾生有大福。如慈能破瞋、施能破慳，雖二事俱是不實，而能相破。是故佛說：「諸法無有根本定實如毫釐許所有。」</p>
<p style="margin-left:1em">欲證明是事故，說夢中受五欲譬喻。</p>
<p style="margin-left:1em">須菩提意：若一切法畢竟空無所有性，今何以故現有眼見、耳聞法？以是故，佛說夢譬喻。如人夢力故，雖無實事而有種種聞見，瞋處、喜處；覺人在傍，則無所見。如是，凡夫人無明顛倒力故，妄有所見；聖人覺悟，則無所見。一切法若有漏若無漏、若有為若無為，皆不實，虛妄故有見聞。</p>
<p style="margin-left:1em">又如夢中見六道生死往來、見須陀洹乃至阿羅漢，夢中無是法而夢見，夢中實無淨、無垢。業果報六道亦如是，顛倒因緣故起業，業果報亦應空。除却顛倒故名為道；顛倒無實故，道亦不應實。</p>
<p style="margin-left:1em">鏡中像、嚮、焰乃至如化亦如是。</p>
<p style="margin-left:1em">佛反問須菩提：「於是法中有垢者、有淨者不？」</p>
<p style="margin-left:1em">須菩提意：一切法中無我，云何當說有垢、有淨者？是故言無。</p>
<p style="margin-left:1em">佛言：「若無受垢、受淨者，垢、淨亦無。」</p>
<p>問曰：</p>
<p style="margin-left:1em">若分別諸法，阿毘曇等經中有垢、有淨，但受垢淨者無。三毒等諸煩惱是垢，三解脫門諸助道法等是淨。</p>
<p>答曰：</p>
<p style="margin-left:1em">雖有是說，是事不然！若眾生法無所屬，亦無作者；若無作者，亦無作法，無縛無解。如人為火所燒，畏而捨離，非火離火；眾生亦如是，畏五眾苦故捨離，非苦離苦。若無垢淨者，無有解脫。</p>
<p style="margin-left:1em">復次，佛此中自說因緣，所謂：「我、我所法中住，眾生受垢、受淨。我畢竟無故，垢淨無住處；住處無故，無垢、無淨。」</p>
<p>問曰：</p>
<p style="margin-left:1em">我雖無，我見實有，凡夫人住此中起諸煩惱。</p>
<p>答曰：</p>
<p style="margin-left:1em">若無我，我見無所緣，無所緣云何得生？</p>
<p>問曰：</p>
<p style="margin-left:1em">雖無我，於五眾中邪行謂有我，生我見；五眾是我、我所。</p>
<p>答曰：</p>
<p style="margin-left:1em">若以五眾中定生我見因緣，於他五眾中何以故不生？若於他五眾生者，則為大錯亂！是故我見無有定緣，但顛倒故生。</p>
<p>問曰：</p>
<p style="margin-left:1em">若顛倒生，何以故但自於己身生見？</p>
<p>答曰：</p>
<p style="margin-left:1em">是顛倒狂錯，不應求其實事。又復於無始生死中來，自於相續五眾中生著；是故佛說：「住我心眾生受垢、受淨。」</p>
<p style="margin-left:1em">又實見者無垢無淨；若我定有，實見者應有垢淨！如實見者不垢不淨，以是因緣故無垢無淨。無垢無淨者，見諸法實相。又於諸法實相亦不著，是故無垢；諸法實相無相可取，是故無淨。復次，八聖道中不著，是名無淨；除諸煩惱，不著顛倒，是名無垢。◎</p>
</div>
<div class='div-pin'><a id='mulu255' />
<p class='h1'>◎大智度論釋平等品第八十六</p><p>【經】</p>
<p>須菩提白佛言：「世尊！見實者不垢不淨，見不實者亦不垢不淨。何以故？一切法性無所有故。世尊！無所有中無垢無淨，所有中亦無垢無淨。世尊！無所有中有所有中亦無垢無淨。世尊！云何如實語者不垢不淨，不實語者亦不垢不淨？」</p>
<p>佛告須菩提：「是諸法平等相，我說是淨。須菩提！何等是淨是諸法平等？所謂如、不異、不誑，法相、法性、法住、法位、實際，有佛、無佛法性常住，是名淨。世諦故說，非最第一義；最第一義，過一切語言論議音聲。」</p>
<p>須菩提白佛言：「世尊！若一切法空、不可說，如夢、如嚮、如焰、如影、如幻、如化，云何菩薩摩訶薩用是如夢、如嚮、如焰、如影、如幻、如化法，無有根本定實，云何能發阿耨多羅三藐三菩提心，作是願——『我當具足檀波羅蜜，乃至具足般若波羅蜜；我當具足神通波羅蜜，具足智波羅蜜，具足四禪、四無量心、四無色定、四念處，乃至具足八聖道分；我當具足三解脫門、八背捨、九次第定；我當具足佛十力，乃至具足十八不共法；我當具足三十二相、八十隨形好，具足諸陀隣尼門、諸三昧門；我當放大光明遍照十方，知諸眾生心，如應說法』？」</p>
<p>佛言須菩提：「於汝意云何？汝所說諸法如夢、如嚮、如焰、如影、如幻、如化不？」</p>
<p>須菩提言：「爾！世尊！世尊！若一切法如夢乃至如化，菩薩摩訶薩云何行般若波羅蜜？世尊！是夢乃至如化，虛妄不實。世尊！不應用不實虛妄法能具足檀波羅蜜乃至十八不共法。」</p>
<p>佛告須菩提：「如是！如是！不實虛妄法不能具足檀波羅蜜乃至十八不共法；行是不實虛妄法，不能得阿耨多羅三藐三菩提。須菩提！是一切法皆是憶想思惟作法，用是思惟憶想作法，不能得一切種智。</p>
<p>「須菩提！是一切法能助道法，不能益其果，所謂是諸法無生、無出、無相。菩薩從初發意已來，所作善業，若檀波羅蜜乃至一切種智。何以故？知諸法皆如夢乃至如化。如是等法不具足檀波羅蜜乃至一切種智，不能得成就眾生、淨佛國土、得阿耨多羅三藐三菩提。是菩薩摩訶薩所作善業，檀波羅蜜乃至一切種智，知如夢乃至如化；亦知一切眾生如夢中行，乃至知如化中行。是菩薩摩訶薩不取般若波羅蜜是有法，用是不取故，得一切種智，知是諸法如夢無所取，乃至諸法如化無所取。何以故？般若波羅蜜是不可取相，禪波羅蜜乃至十八不共法，是不可取相。</p>
<p>「是菩薩摩訶薩知一切法是不可取相已，發心求阿耨多羅三藐三菩提。何以故？一切法不可取相，無根本定實，如夢乃至如化；用不可取相法不能得不可取相法。但以眾生不知不見如是諸法相，是菩薩摩訶薩為是眾生故，求阿耨多羅三藐三菩提。是菩薩從初發意已來所有布施，為一切眾生故；乃至有所修智慧，皆為一切眾生，不為己身。菩薩摩訶薩不為餘事故求阿耨多羅三藐三菩提，但為一切眾生故。</p>
<p>「是菩薩行般若波羅蜜時，見眾生無眾生，但眾生相中住；乃至無知者、無見者，知見相中住，令眾生遠離顛倒；遠離已，置甘露性中；住是中者，無有妄相，所謂眾生相乃至知者、見者相。是時，菩薩動心、念心、戲論心皆捨，常行不動心、不念心、不戲論心。須菩提！以是方便力故，菩薩摩訶薩行般若波羅蜜時，自無所著，亦教一切眾生令得無所著。世諦故，非第一義。」</p>
<p>須菩提白佛言：「世尊！世尊得阿耨多羅三藐三菩提時，得諸佛法，以世諦故得？以第一義中得？」</p>
<p>佛言：「以世諦故說佛得是法，是法中無有法可得、是人得是法。何以故？是人得是法，是為大有所得；用二法，無道無果。」</p>
<p>須菩提白佛言：「世尊！若行二法無道無果，行不二法有道有果不？」</p>
<p>佛言：「行二法無道無果，行不二法亦無道無果；若無二法、無不二法，即是道、即是果。何以故？用如是法得道、得果，用是法不得道、不得果——是為戲論。諸平等法中，無有戲論；無戲論相，是諸法平等。」</p>
<p>須菩提白佛言：「世尊！諸法無所有性，是中何等是平等？」</p>
<p>佛言：「若無有法、無有無法，亦不說諸法平等相；除平等，更無餘法離一切法平等相。平等者，若凡夫、若聖人，不能行、不能到。」</p>
<p>須菩提白佛言：「世尊！乃至佛亦不能行、亦不能到？」</p>
<p>佛言：「是諸法平等，一切聖人皆不能行、不能到，所謂諸須陀洹、斯陀含、阿那含、阿羅漢、辟支佛、諸菩薩摩訶薩及諸佛。」</p>
<p>須菩提白佛言：「世尊！佛者一切諸法中行力自在，云何說佛亦不能行、不能到？」</p>
<p>佛告須菩提：「若諸法平等與佛有異，應當如是問。須菩提！今諸凡夫人平等，諸須陀洹、斯陀含、阿那含、阿羅漢、辟支佛、諸菩薩摩訶薩、諸佛及聖法皆平等，是一平等無二，所謂是凡夫人、是須陀洹乃至佛，是一切法平等中皆不可得。」</p>
<p>須菩提白佛言：「世尊！若諸法平等中皆不可得——是凡夫人乃至是佛。世尊！凡夫人、須陀洹乃至佛為無有分別？」</p>
<p>佛告須菩提：「如是！如是！諸法平等中，無有分別是凡夫人、是須陀洹乃至是佛。」</p>
<p>「世尊！若無分別諸凡夫人、須陀洹乃至佛，云何分別有三寶現於世間——佛寶、法寶、僧寶？」</p>
<p>佛言：「於意云何？佛寶、法寶、僧寶與諸法等異不？」</p>
<p>須菩提白佛言：「如我從佛所聞義，佛寶、法寶、僧寶與諸法等無異。世尊！是佛寶、法寶、僧寶即是平等；是法皆不合、不散，無色、無形、無對，一相，所謂無相。佛有是力，能分別無相諸法處所：是凡夫人、是須陀洹、是斯陀含、是阿那含、是阿羅漢、是辟支佛、是菩薩摩訶薩、是諸佛。」</p>
<p>佛告須菩提：「如是！如是！諸佛得阿耨多羅三藐三菩提，不分別諸法，當知是地獄、是餓鬼、是畜生、是人、是天——是四天王天乃至是他化自在天，是梵天乃至是非有想非無想處天；是四念處乃至八聖道分；是內空乃至是無法有法空；是佛十力乃至是十八不共法不？」</p>
<p>須菩提言：「不知也！世尊！」</p>
<p>「以是故，須菩提！當知佛有大恩力，於諸法等中不動，而分別諸法。」</p>
<p>須菩提白佛言：「世尊！如佛於諸法等中不動，凡夫人亦於諸法平等中不動，須陀洹乃至辟支佛亦於諸法平等中不動。世尊！若諸法等相即是凡夫人相、即是須陀洹相，乃至諸佛即是平等相，世尊！今諸法各各相，所謂色相異，受、想、行、識相異；眼相異，耳、鼻、舌、身、意相異；地相異，水、火、風、空、識相異；欲相異，瞋、癡相異，邪見相異；禪相異，無量心相異，無色定相異；四念處相異，乃至八聖道分相異；檀波羅蜜相異，乃至般若波羅蜜相異；三解脫門相異；十八空相異；佛十力相異，四無所畏相異，四無礙智相異，十八不共法相異；有為法性異，無為法性異；是凡夫人相異，乃至佛相異——諸法各各相異，云何菩薩摩訶薩行般若波羅蜜時，諸法異相中不作分別？若不作分別，不能行般若波羅蜜；若不行般若波羅蜜，不能從一地至一地；若不從一地至一地，不能入菩薩位；不能入菩薩位故，不能過聲聞、辟支佛地；不能過聲聞、辟支佛地故，不能具足神通波羅蜜；不具足神通波羅蜜故，不能具足檀波羅蜜，乃至不能具足般若波羅蜜，從一佛國至一佛國供養諸佛，於諸佛所種善根，用是善根能成就眾生、淨佛國土。」</p>
<p>佛告須菩提：「如汝所問：『是諸法相亦是凡夫人，亦是須陀洹乃至佛。世尊！是諸法各各相，所謂色相異，乃至有為、無為法相異，云何菩薩摩訶薩觀一相不作分別？』須菩提！於汝意云何？是色相空不？乃至諸佛相空不？」</p>
<p>「世尊！實空。」</p>
<p>「須菩提！空中各各相法可得不？所謂色相乃至諸佛相。」</p>
<p>須菩提言：「不可得！」</p>
<p>佛言：「以是因緣故，當知諸法平等中，非凡夫人、亦不離凡夫人，乃至非佛、亦不離佛。」</p>
<p>須菩提白佛言：「世尊！是平等，為是有為法？為是無為法？」</p>
<p>佛言：「非有為法，非無為法。何以故？離有為法，無為法不可得；離無為法，有為法不可得。須菩提！是有為法、無為法，是二法不合、不散，無色、無形、無對，一相，所謂無相。佛亦以世諦故說，非以第一義。何以故？第一義中無身行、無口行、無意行，亦不離身、口、意行得第一義。是諸有為法、無為法平等相，即是第一義。菩薩摩訶薩行般若波羅蜜時，第一義中不動，而行菩薩事，饒益眾生。」</p>
<p>【論】</p>
<p>釋曰：</p>
<p style="margin-left:1em">須菩提思惟：「佛答實見者、妄見者無異，垢淨見無故。」思惟已，問佛：「見實者無垢無淨，見不實者亦不垢不淨，一切法性無所有故；無所有中無垢無淨，所有中亦無垢無淨。」</p>
<p style="margin-left:1em">無所有，斷滅見故，不應有垢淨！所有無常見故，不應有垢淨！所有若決定是有，則不從因緣生，不從因緣生故常，常故無垢無淨。</p>
<p style="margin-left:1em">須菩提白佛：「實見者、不實見者，是義云何？」</p>
<p style="margin-left:1em">佛答：「垢、淨雖無別相可說，諸法平等故是名為淨。若分別說垢淨相，是事不然！一切法平等故，我說名淨。」</p>
<p style="margin-left:1em">佛告須菩提：「諸法實相，如、法性、法住、法位、實際是平等；菩薩入是平等中，心無憎愛。是法，有佛、無佛常住。」</p>
<p style="margin-left:1em">作法皆是虛誑，是故說：「無作法，有佛、無佛常住。」</p>
<p style="margin-left:1em">聽者心即取相，著是諸法平等；如人以指指月，不知者但觀其指而不視月。是故佛說：「諸法平等相亦如是，皆是世諦；世諦非實，但為成辦事故說。」譬如以金貿草，不知者言：「何以以貴易賤？」答曰：「我事須用故。」</p>
<p style="margin-left:1em">是平等義不可說，一切名字語言音聲悉斷。何以故？諸法平等是無戲論寂滅相；但覺觀散心中有語言故有所說。</p>
<p style="margin-left:1em">須菩提從佛聞諸法平等相，解其旨趣，為諸新發意菩薩故問：「世尊！若一切法空、不可說、如夢乃至如化，云何菩薩於無根本法中而生心作是願『我當具足檀波羅蜜，乃至為眾生如應說法』？」</p>
<p style="margin-left:1em">佛以反問答須菩提：「布施等乃至陀羅尼門說法等，此諸法非如幻、如夢等耶？」</p>
<p style="margin-left:1em">須菩提言：「實爾！」是諸法雖有利益，不出於如夢法。</p>
<p style="margin-left:1em">須菩提復問：「世尊！夢等法皆虛妄不實，菩薩為求實法故，行般若波羅蜜得佛道，云何行不實法？不實法不能行檀波羅蜜等！」</p>
<p style="margin-left:1em">佛可須菩提言：「如是！如是！布施等法皆是思惟、憶想分別、作起生法，不得住如是法中成一切種智。」</p>
<p style="margin-left:1em">即時眾中聽者心生懈怠，是故佛說：「是一切法皆是助道因緣。」</p>
<p style="margin-left:1em">若於是法中邪行謬錯，是名不實；若直行不謬，即是助道法。是法為助道故，不為果。是布施等是有為法，道亦有為，同相故相益。道果者，所謂諸法實無出生，一相無相，寂滅涅槃；是故於涅槃不能有益。如時雨能益草木，不益虛空。是故菩薩知是助道法及道果，從初發心來所作善法布施等，知皆是畢竟空，如夢乃至如化。</p>
<p>問曰：</p>
<p style="margin-left:1em">若菩薩知諸法實相，何用行布施等為？</p>
<p>答曰：</p>
<p style="margin-left:1em">佛此中說：「布施等不具足，不能成就眾生。」</p>
<p style="margin-left:1em">菩薩莊嚴身及音聲語言，得佛神通力，以種種方便力能引導眾生。是故菩薩為成就眾生故，行檀波羅蜜，亦不取檀波羅蜜若有、若無相，亦不戲論如夢等諸法，直行乃至得阿耨多羅三藐三菩提。何以故？般若波羅蜜不可取相，乃至十八不共法亦不可取相。</p>
<p style="margin-left:1em">知一切不可取相已，發心求阿耨多羅三藐三菩提；作是念：「一切無根本，不可取相，如夢乃至如化；以不可取法不能得不可取相法。但以眾生不知是法故，我為是眾生求阿耨多羅三藐三菩提。」是菩薩從初發心來所有布施，為一切眾生，所謂布施等諸善法為一切眾生故修，不自為身。</p>
<p style="margin-left:1em">此中佛自說因緣：「不為餘事故求阿耨多羅三藐三菩提，但為一切眾生故。」所以者何？是菩薩遠離怜愍眾生心，但行般若波羅蜜，求諸法實相，或墮邪見中。是人未得一切智，所求一切智事，心未調柔，故墮諸邊，諸法實相難得故。是故佛說：「菩薩從初發心，怜愍眾生故，著心漸薄，不戲論畢竟空——若空有此過，若不空有彼過等。」</p>
<p>問曰：</p>
<p style="margin-left:1em">如餘處「菩薩自利益，亦利益眾生」，此中何以但說利益眾生，不說自利？自利、利人有何咎？</p>
<p>答曰：</p>
<p style="margin-left:1em">菩薩行善道為一切眾生，此是實義；餘處說「自利，亦利益眾生」，是為凡夫人作是說，然後能行菩薩道。入道人有下、中、上：下者，但為自度故行善法；中者，自為亦為他；上者，但為他人故行善法。</p>
<p>問曰：</p>
<p style="margin-left:1em">是事不然！下者，但自為身；中者，但為眾生；上者，自利亦利他人。若但利他，不能自利，云何言上？</p>
<p>答曰：</p>
<p style="margin-left:1em">不然！世間法爾，自供養者不得其福，自害其身而不得罪。以是故，為自身行道，名為下人。一切世人但自利身，不能為他。若自為身行道，是則斷滅，自為愛著故。若自能捨己樂，但為一切眾生故行善法，是名上人，與一切眾生異故。若但為眾生故行善法，眾生未成就，自利則為具足。若自利益，又為眾生，是為雜行。求佛道者有三種：一者、但愛念佛故，自為己身成佛；二者、為己身亦為眾生；三者、但為眾生——是人清淨行道，破我顛倒故。</p>
<p style="margin-left:1em">是菩薩行般若波羅蜜時，無眾生乃至無知者、見者，安住是中，拔出眾生着甘露性中。甘露性者，所謂一切助道法。何以故？行是法得至涅槃，涅槃名甘露。住是甘露性中，我等妄想不復生。是菩薩自得無所著，亦令眾生得無所著，是名第一利益眾生。</p>
<p>問曰：</p>
<p style="margin-left:1em">上說「但利益眾生故行道」，今何以故「自得無所著，令眾生得無所著」？</p>
<p>答曰：</p>
<p style="margin-left:1em">不得已故！若自無智慧，何能利人？以是故，先自得無所著，然後教人。若是功德可得與他如財物者，諸佛、大菩薩所有功德皆應與他，乃至調達、怨賊皆可與之，然後更自修集功德；但是事不然，不可我作而他得。</p>
<p style="margin-left:1em">是亦世俗說，非第一義。何以故？第一義中無眾生、無一無異等分別諸法相，此中說亦無所著處。</p>
<p style="margin-left:1em">復次，如先說「不可說相是第一義」，此中可說故是世俗。</p>
<p style="margin-left:1em">爾時，須菩提問：「佛於道場所得法，為用世諦故得？為用第一義諦？」</p>
<p style="margin-left:1em">須菩提意：若以世諦故得，即是虛妄不實；若以第一義故得，第一義中無得、無得者，不可說、不可受。</p>
<p style="margin-left:1em">佛答：以世俗語言故說「佛得阿耨多羅三藐三菩提」，是中無得者、無有得法。何以故？若是人得是法，即是二法；二法中，無道、無果。二法者，是菩薩、是得阿耨多羅三藐三菩提。如是二法，皆是世諦故有。若二者，佛法何得不虛妄！若有人不得第一義，但以二法分別諸法，是則虛妄；諸佛、大菩薩得第一義故，為度眾生令得第一義，雖分別諸法，非是虛妄。</p>
<p style="margin-left:1em">須菩提復問：「世尊！若用二法無道、無果，今以不二法故有道、有果耶？」</p>
<p style="margin-left:1em">佛答：「二法無道、無果，不二法亦無道、無果。」</p>
<p>問曰：</p>
<p style="margin-left:1em">餘處說「二法是凡夫法，不二法是賢聖法」，如《毘摩羅詰經》不二入法門中說。</p>
<p>答曰：</p>
<p style="margin-left:1em">不二入是真實聖法。或有新發意菩薩未得諸法實相，聞是不二法，取相生著。是故或稱讚不二法，或時毀呰。</p>
<p style="margin-left:1em">又佛遮二邊、說中道，所謂非二、非不二。二法名各各別相；不二名一空相。以是一空相破各各別異相；破已，事訖，還捨不二相——是即是道、是果。何以故？諸賢聖雖讚歎無二法，為不著故。</p>
<p style="margin-left:1em">用是法得道、得果，用是法無道、無果——即是戲論；無戲論是平等法。</p>
<p style="margin-left:1em">須菩提白佛言：「若諸法無所有性，何等是平等？」</p>
<p style="margin-left:1em">佛答：「若離有性、無性，假名為平等。若菩薩不說一切法有——不說一切法性、不說一切法相等顯示，亦不說無法——無法性、無法相等顯示，亦不說離是二邊更有平等相，一切處不取平等相，亦不言無是平等，不妨行諸善法，是名諸法平等。」</p>
<p style="margin-left:1em">復次，諸法平等者，所謂出過一切法。</p>
<p>問曰：</p>
<p style="margin-left:1em">先處處說「諸法即是平等相，平等即是諸法實，名異而義同。色如，非色、非離色」，今何以說「平等出過一切法」？</p>
<p>答曰：</p>
<p style="margin-left:1em">一切法有二種：一者、色等諸法體；二者、色等法中行——凡夫邪行，賢聖正行。此中說平等，於凡夫行中出，不言色等中出。</p>
<p style="margin-left:1em">復次，平等無能行、無能到。於是須菩提驚問：「佛亦不能行、不能到？」</p>
<p style="margin-left:1em">須菩提謂：是法雖甚深微妙難行，是事佛應當得！</p>
<p style="margin-left:1em">佛答：「從須陀洹乃至佛皆無能行、無能到。」</p>
<p style="margin-left:1em">佛意：三世十方佛不能行、不能到，何況一佛！平等性自爾故。</p>
<p style="margin-left:1em">須菩提復問：「佛於一切法中行力自在，佛無礙智慧，無處不到，云何言不能行、不能到？」</p>
<p style="margin-left:1em">佛答：「若佛與平等異，應有是難：『何以不能行、不能到？』今凡夫平等、須陀洹平等、佛平等，皆一平等，無二無分別。」是凡夫乃至佛，自性不能自性中行、不能自性中到；自性應他性中行。是故佛說：「若佛與平等異，佛應行平等。但佛即是平等故，不行、不到，非以智慧少故。」</p>
<p style="margin-left:1em">須菩提白佛言：「若平等，凡夫乃至佛不可得異，今凡夫、聖人不應有差別！」</p>
<p style="margin-left:1em">佛可須菩提問：「平等中無差別，世諦故凡夫法中有差別。」</p>
<p style="margin-left:1em">復問：「若凡夫乃至佛無有差別，云何三寶大現於世間，大利益眾生？」</p>
<p style="margin-left:1em">佛答：平等即是法寶，法寶即是佛寶、僧寶。何以故？未得法時，不名為佛；得平等法故名為佛；得是平等法故，分別有須陀洹等差別。</p>
<p style="margin-left:1em">須菩提受佛教：「是法皆無合、無散，無色、無形、無對，一相，所謂無相。唯佛有是力，於空、無相中，分別是凡夫、是聖人。」</p>
<p style="margin-left:1em">佛告須菩提：「如是！如是！若諸佛不分別是法，云何當知有地獄乃至十八不共法？」</p>
<p>問曰：</p>
<p style="margin-left:1em">諸佛如日出，不能令高者下、下者高，但能照明萬物，令有眼者別識；諸佛亦如是，亦不轉諸法相，但以一切智照，為人演說令知。汝何以故言：「若佛不分別諸法，云何知有地獄乃至十八不共法？」如今畜生等現目所見，人皆識知，何須佛說！</p>
<p>答曰：</p>
<p style="margin-left:1em">佛雖不作好醜諸事，而演說示人。知有二種：一者、凡夫虛妄知，二者、如實知。知畜生等相，是凡人虛妄知；佛為知實相，故言：「佛不分別諸法，云何知有地獄等。」</p>
<p style="margin-left:1em">復次，諸佛法寂滅相、無戲論；此中若分別有地獄等相，不名為「寂滅」、「不二」、「無戲論法」。佛雖知寂滅、不二相，亦能於寂滅相中分別諸法，而不墮戲論。</p>
<p style="margin-left:1em">離諸法實相者，雖眼見畜生等，亦不能如實知其相。如牛，角、足、尾等諸分邊和合，更有牛法生，是為一。諸分多、牛法一，一不作多、多不作一。</p>
<p style="margin-left:1em">有人言：此說非也！除此諸分，應更有牛法力用可見。</p>
<p style="margin-left:1em">牛法眾分和合生，而牛法不異眾分。何以故？見此眾分合故名為見牛，更不見餘物為牛。異者破一，一者破異，不一不異破一異；若無一異，云何有不一不異？若入是諸法平等中，爾時，始如實得牛相。</p>
<p style="margin-left:1em">是故言：「若佛不分別諸法相、不說二諦，云何善說畜生等？所謂於平等不動而分別諸法。」不動者，分別諸法時，不著一異相。</p>
<p style="margin-left:1em">須菩提白佛：「如佛於諸法等中不動，辟支佛乃至凡夫於諸法等中亦不動。何以故？諸佛平等相，乃至凡夫亦平等相。世尊！若爾者，佛云何分別諸法是色異，色性異、受性異，乃至有為、無為性異？若不分別諸法，菩薩行般若波羅蜜時，不得從一地至一地，乃至淨佛國土。」</p>
<p style="margin-left:1em">佛答：「於汝意云何？推尋色等相，為是空不？」</p>
<p style="margin-left:1em">「世尊！實空！」</p>
<p style="margin-left:1em">「空中有異相法不？」</p>
<p style="margin-left:1em">答言：「不！」何以故？是畢竟空，以無相智慧可解，是中云何有異相？</p>
<p style="margin-left:1em">佛語須菩提：若空中無異相，空便是實，是故汝云何於空中分別諸法作是難？</p>
<p style="margin-left:1em">畢竟空中，空亦不可得，各各相亦不可得，汝云何以空、各各相為難？</p>
<p style="margin-left:1em">以是因緣故，當知諸法平等中，無分別故無凡夫人；但凡夫人，非實相、不離實相，凡夫實相即是聖人相。是故言：「不但凡夫、不離凡夫，乃至佛亦如是。」</p>
<p style="margin-left:1em">須菩提以平等相大利益，欲知平等定相，是故問：「為是有為？為是無為？」</p>
<p style="margin-left:1em">佛答：「非有為、非無為。」何以故？若有為，皆是虛誑作法；若無為，無為法無生住滅故無法，無法故不得名無為。因有為故有無為，如經中說：「離有為，無為不可得。」如離長無短，是相待義。</p>
<p>問曰：</p>
<p style="margin-left:1em">有為法是無常，無為法是常，云何言「離有為，無為不可得」？</p>
<p>答曰：</p>
<p style="margin-left:1em">無為法無分別故無相；若說常相，不得言無相。破有為法故名無為，更無異法。如人閉在牢獄，穿牆得出；破壁是空，更無異空，空亦不從因緣生。無為法亦如是，有為法中先有無為性，破有為即是無為。是故說「離有為，無為不可得」。是有為、無為性皆不合不散，一相，所謂「無相」。</p>
<p style="margin-left:1em">佛以世諦故說是事，非第一義。何以故？佛自說因緣：「第一義中無身、口、意行；有為、無為法平等，即是第一義。」</p>
<p style="margin-left:1em">觀是有為、無為法平等，亦不著一相。菩薩於第一義中不動而利益眾生；方便力故，種種因緣為眾生說法也。◎</p>
</div>
<p class='juan'>大智度論卷第九十五</p>
</div><!-- end of div[@id='body'] -->
</body></html>