<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu9' />大智度初品中住王舍城釋論第五<span class='note-inline'>(卷第三)</span></p><p class="byline">龍樹菩薩造</p><p class="byline">後秦龜茲國三藏法師鳩摩羅什奉　詔譯</p>
<div class='div-other'><a id='mulu10' /><p>【經】</p>
<p>住王舍城。</p>
<p>【論】</p>
<p style="margin-left:1em">今當說。</p>
<p>問曰：</p>
<p style="margin-left:1em">何以不直說般若波羅蜜法，而說「佛住王舍城」？</p>
<p>答曰：</p>
<p style="margin-left:1em">說方、時、人，令人心生信故。</p>
<p style="margin-left:1em">云何名「住」？四種身儀：坐、臥、行、住，是名住。</p>
<p style="margin-left:1em">又以怖魔軍眾、自令弟子歡喜入種種諸禪定故，在是中住。</p>
<p style="margin-left:1em">復次，三種住：天住、梵住、聖住。六種欲天住法，是為天住。梵天等乃至非有想非無想天住法，是名梵住。諸佛、辟支佛、阿羅漢住法，是名聖住。於是三住法中，住聖住法；憐愍眾生故，住王舍城。</p>
<p style="margin-left:1em">復次，布施、持戒、善心三事，故名天住。慈、悲、喜、捨四無量心，故名梵住。空、無相、無作，是三三昧名聖住。聖住法，佛於中住。</p>
<p style="margin-left:1em">復次，四種住：天住、梵住、聖住、佛住。三住，如前說。佛住者，首楞嚴等諸佛無量三昧、十力、四無所畏、十八不共法、一切智等種種諸慧，及八萬四千法藏度人門。如是等種種諸佛功德是佛所住處，佛於中住。</p>
<p style="margin-left:1em">略說「住」竟。</p>
<p style="margin-left:1em">「王舍城」者。</p>
<p>問曰：</p>
<p style="margin-left:1em">如舍婆提、迦毘羅婆、波羅㮏大城皆有諸王舍，何以故獨名此城為王舍？</p>
<p>答曰：</p>
<p style="margin-left:1em">有人言：「是摩伽陀國王有子，一頭，兩面，四臂。時人以為不祥，王即裂其身首，棄之曠野。羅剎女鬼名梨羅，還合其身而乳養之。後大成人，力能并兼諸國，王有天下，取諸國王萬八千人置此五山中。以大力勢治閻浮提，閻浮提人因名此山為王舍城。」</p>
<p style="margin-left:1em">復次，有人言：「摩伽陀王先所住城，城中失火，一燒一作，如是至七。國人疲役，王大憂怖，集諸智人問其意故。有言：『宜應易處。』王即更求住處，見此五山周匝如城，即作宮殿於中止住，以是故名王舍城。」</p>
<p style="margin-left:1em">復次，往古世時，此國有王名婆藪，心厭世法，出家作仙人。</p>
<p style="margin-left:1em">是時居家婆羅門與諸出家仙人共論議。</p>
<p style="margin-left:1em">居家婆羅門言：「經書云：『天祀中，應殺生噉肉。』」</p>
<p style="margin-left:1em">諸出家仙人言：「不應天祀中殺生噉肉。」共諍云云。</p>
<p style="margin-left:1em">諸出家婆羅門言：「此有大王出家作仙人，汝等信不？」</p>
<p style="margin-left:1em">諸居家婆羅門言：「信。」</p>
<p style="margin-left:1em">諸出家仙人言：「我以此人為證，後日當問。」</p>
<p style="margin-left:1em">諸居家婆羅門即以其夜先到婆藪仙人所，種種問已，語婆藪仙人：「明日論議，汝當助我。」</p>
<p style="margin-left:1em">如是明旦論時，諸出家仙人問婆藪仙人：「天祀中應殺生噉肉不？」</p>
<p style="margin-left:1em">婆藪仙人言：「婆羅門法，天祀中應殺生噉肉。」</p>
<p style="margin-left:1em">諸出家仙人言：「於汝實心云何？應殺生噉肉不？」</p>
<p style="margin-left:1em">婆藪仙人言：「為天祀故，應殺生噉肉。此生在天祀中死故，得生天上。」</p>
<p style="margin-left:1em">諸出家仙人言：「汝大不是！汝大妄語！」即唾之言：「罪人滅去。」是時，婆藪仙人尋陷入地沒踝，是初開大罪門故。</p>
<p style="margin-left:1em">諸出家仙人言：「汝應實語，若故妄語者，汝身當陷入地中。」</p>
<p style="margin-left:1em">婆藪仙人言：「我知為天故殺羊、噉肉無罪。」即復陷入地至膝，如是漸漸稍沒至腰，至頸。</p>
<p style="margin-left:1em">諸出家仙人言：「汝今妄語得現世報，更以實語者，雖入地下，我能出汝，令得免罪。」</p>
<p style="margin-left:1em">爾時，婆藪仙人自思惟言：「我貴重人，不應兩種語。又婆羅門四圍陀法中，種種因緣讚祀天法，我一人死，當何足計！」一心言：「應天祀中殺生、噉肉無罪。」</p>
<p style="margin-left:1em">諸出家仙人言：「汝重罪人！催去！不用見汝！」於是舉身沒地中。從是以來乃至今日，常用婆藪仙人王法，於天祀中殺羊，當下刀時言：「婆藪殺汝。」</p>
<p style="margin-left:1em">婆藪之子，名曰廣車，嗣位為王，後亦厭世法，而復不能出家。如是思惟：「我父先王出家，生入地中，若治天下，復作大罪，我今當何以自處？」如是思惟時，聞空中聲言：「汝若行見難值希有處，汝應是中作舍住。」作是語已，便不復聞聲。未經幾時，王出田獵，見有一鹿走疾如風，王便逐之，而不可及，遂逐不止，百官侍從無能及者。轉前見有五山，周匝峻固，其地平正，生草細軟，好華遍地，種種林木、華果茂盛，溫泉、涼池皆悉清淨。其地莊嚴，處處有散天華、天香，聞天伎樂。</p>
<p style="margin-left:1em">爾時，乾闥婆伎適見王來，各自還去。「是處希有，未曾所見，今我正當在是中作舍住。」如是思惟已，群臣百官尋跡而到。</p>
<p style="margin-left:1em">王告諸臣：「我前所聞空中聲言：『汝行若見希有難值之處，汝應是中作舍住。』我今見此希有之處，我應是中作舍住。」即捨本城，於此山中住。是王初始在是中住，從是已後次第止住。是王元起造立宮舍，故名王舍城。</p>
<p style="margin-left:1em">略說王舍城本起竟。</p>
<p>【經】</p>
<p>耆闍崛山中。</p>
<p>【論】</p>
<p style="margin-left:1em">「耆闍」名鷲，「崛」名頭。</p>
<p>問曰：</p>
<p style="margin-left:1em">何以名鷲頭山？</p>
<p>答曰：</p>
<p style="margin-left:1em">是山頂似鷲，王舍城人見其似鷲故，共傳言鷲頭山，因名之為鷲頭山。</p>
<p style="margin-left:1em">復次，王舍城南屍陀林中，多諸死人，諸鷲常來噉之，還在山頭，時人遂名鷲頭山。</p>
<p style="margin-left:1em">是山於五山中最高大，多好林水，聖人住處。</p>
<p>問曰：</p>
<p style="margin-left:1em">已知耆闍崛山義，佛何以故住王舍城？</p>
<p style="margin-left:1em">諸佛法普慈一切，如日照萬物，無不蒙明。</p>
<p style="margin-left:1em">如漚祇尼大城、富樓那跋檀大城、阿藍車多羅大城、弗迦羅婆多大城，如是等大城，多人豐樂而不住；何故多住王舍城、舍婆提大城？</p>
<p style="margin-left:1em">波羅柰、迦毘羅婆、瞻婆、婆翅多、拘睒鞞、鳩樓城等，雖有住時，而多住王舍城、舍婆提。云何知多住二處？見佛諸經多在二城說，少在餘城。</p>
<p>答曰：</p>
<p style="margin-left:1em">佛雖大慈等及，以漚祇尼等諸大城是邊國故不住。</p>
<p style="margin-left:1em">又彌離車弊惡人多，善根未熟故。如偈說：</p>

<div class="lg regular" style="margin-left:2em;"><div class='lg-row'>「如日光等照，　華熟則時開；</div>
<div class='lg-row'>若華未應敷，　則亦不強開。</div>
<div class='lg-row'>佛亦復如是，　等心而說法，</div>
<div class='lg-row'>善根熟則敷，　未熟則不開。</div>
<div class='lg-row'>以是故世尊，　住三種人中，</div>
<div class='lg-row'>利智善根熟，　結使煩惱薄。」</div>
</div><p style="margin-left:1em">復次，知恩故，多住王舍城、舍婆提城。</p>
<p>問曰：</p>
<p style="margin-left:1em">云何知恩故多住二城？</p>
<p>答曰：</p>
<p style="margin-left:1em">憍薩羅國是佛所生地。如佛答頻婆娑羅王偈說：</p>

<div class="lg regular" style="margin-left:2em;"><div class='lg-row'>「有好妙國土，　在於雪山邊，</div>
<div class='lg-row'>豐樂多異寶，　名曰憍薩羅。</div>
<div class='lg-row'>日種諸釋子，　我在是中生，</div>
<div class='lg-row'>心厭老病死，　出家求佛道。」</div>
</div><p style="margin-left:1em">又是憍薩羅國主波斯匿王，住舍婆提大城中；佛為法王，亦住此城，二主應住一處故。</p>
<p style="margin-left:1em">復次，是憍薩羅國，佛生身地，知恩故，多住舍婆提。</p>
<p>問曰：</p>
<p style="margin-left:1em">若知恩故多住舍婆提者，迦毘羅婆城近佛生處，何不多住？</p>
<p>答曰：</p>
<p style="margin-left:1em">佛諸結盡無復餘習，近諸親屬亦無異想；然釋種弟子多未離欲，若近親屬則染著心生。</p>
<p>問曰：</p>
<p style="margin-left:1em">何以不護舍婆提弟子，而多住舍婆提？</p>
<p>答曰：</p>
<p style="margin-left:1em">迦毘羅婆弟子多。佛初還國，迦葉兄弟千比丘，本修婆羅門法，苦行山間，形容憔悴。父王見之，以此諸比丘不足光飾世尊，即選諸釋貴人子弟，兼人、少壯，戶遣一人，強令出家。其中有善心樂道，有不樂者，此諸釋比丘不應令還本生處。舍婆提弟子輩不爾，以是故佛多住舍婆提，不多住迦毘羅婆。</p>
<p style="margin-left:1em">復次，出家法應不近親屬，親屬心著，如火、如蛇。居家婆羅門子為學問故，尚不應在生處，何況出家沙門！</p>
<p style="margin-left:1em">復次，如舍婆提城大，迦毘羅婆不爾。舍婆提城九億家，是中若少時住者，不得度多人，以是故多住。</p>
<p style="margin-left:1em">復次，迦毘羅婆城中佛生處，是中人已久習行，善根熟，利智慧，是中佛少時住說法，不須久住，度已而去。</p>
<p style="margin-left:1em">舍婆提人，或初習行，或久習行；或善根熟，或善根未熟；或利根，或不利根。多學種種經書故，研心令利，入種種邪見網中，事種種師，屬種種天。雜行人多，以是故佛住此久。</p>
<p style="margin-left:1em">如治癰師，知癰已熟，破出膿，與藥而去；若癰未熟，是則久住塗慰。佛亦如是，若弟子善根熟，教化已，更至餘處；若可度弟子善根未熟，則須久住。</p>
<p style="margin-left:1em">佛出世間，正為欲度眾生，著涅槃境界安隱樂處故，是故多住舍婆提，不多住迦毘羅婆。</p>
<p style="margin-left:1em">佛於摩伽陀國尼連禪河側漚樓頻螺聚落，得阿耨多羅三藐三菩提，成就法身故，多住王舍城。</p>
<p>問曰：</p>
<p style="margin-left:1em">已知多住王舍城、舍婆提因緣，於此二城，何以多住王舍城？</p>
<p>答曰：</p>
<p style="margin-left:1em">以報生地恩故，多住舍婆提，一切眾生皆念生地。如偈說：</p>

<div class="lg regular" style="margin-left:2em;"><div class='lg-row'>「一切論議師，　自愛所知法；</div>
<div class='lg-row'>如人念生地，　雖出家猶諍。」</div>
</div><p style="margin-left:1em">以報法身地恩故，多住王舍城，諸佛皆愛法身故。如偈說：</p>

<div class="lg regular" style="margin-left:2em;"><div class='lg-row'>「過去、未來，　現在諸佛，　供養法身，</div>
<div class='lg-row'>師敬尊重。」</div>
</div><p style="margin-left:1em">法身於生身勝故，二城中多住王舍城。</p>
<p style="margin-left:1em">復次，以坐禪精舍多故，餘處無有。如竹園、鞞婆羅跋恕、薩多般那求呵、因陀世羅求阿、薩簸恕魂直迦鉢婆羅。王舍城有五精舍，竹園在平地；餘國無此多精舍。</p>
<p style="margin-left:1em">舍婆提一處，祇洹精舍；更有一處，摩伽羅母堂，更無第三處。</p>
<p style="margin-left:1em">婆羅奈斯國一處，鹿林中精舍，名梨師槃陀那。</p>
<p style="margin-left:1em">毘耶離二處：一名摩呵槃，二名彌猴池岸精舍。</p>
<p style="margin-left:1em">鳩睒彌一處，名劬師羅園。</p>
<p style="margin-left:1em">如是諸國，或一處有精舍，或空樹林。</p>
<p style="margin-left:1em">以王舍城多精舍，坐禪人所宜，其處安隱，故多住此。</p>
<p style="margin-left:1em">復次，是中有富那羅等六師，自言我是一切智人，與佛為對；及長爪梵志，婆蹉姓、拘迦那大等，皆外道大論議師；及長者尸利崛多，提婆達多、阿闍貰等，是謀欲害佛，不信佛法，各懷嫉妬！有是人輩故，佛多住此。譬如毒草生處，近邊必有良藥。</p>
<p style="margin-left:1em">如偈說：</p>

<div class="lg regular" style="margin-left:2em;"><div class='lg-row'>「譬如師子，　百獸之王；　為小虫吼，</div>
<div class='lg-row'>為眾所笑。　若在虎狼，　猛獸之中，</div>
<div class='lg-row'>奮迅大吼，　智人所可。</div>
</div>
<div class="lg regular" style="margin-left:2em;"><div class='lg-row'>「諸論議師如猛虎，　在此眾中無所畏；</div>
<div class='lg-row'>大智慧人多見聞，　在此眾中最第一。」</div>
</div><p style="margin-left:1em">以是大智多聞人皆在王舍城故，佛多住王舍城。</p>
<p style="margin-left:1em">復次，頻婆娑羅王到伽耶祀舍中迎佛，及餘結髮千阿羅漢。是時佛為王說法，得須陀洹道，即請佛言：「願佛及僧就我王舍城，盡形壽受我衣被、飲食、臥具、醫藥，給所當得。」佛即受請，是故多住王舍城。</p>
<p style="margin-left:1em">復次，閻浮提四方中，東方為始，日初出故；次第南方、西方、北方。東方中，摩伽陀國最勝。摩伽陀國中，王舍城最勝，是中有十二億家。</p>
<p style="margin-left:1em">佛涅槃後，阿闍貰王以人民轉少故，捨王舍大城，其邊更作一小城，廣長一由旬，名波羅利弗多羅，猶尚於諸城中最大，何況本王舍城！</p>
<p style="margin-left:1em">復次，是中人多聰明，皆廣學多識，餘國無此。</p>
<p style="margin-left:1em">復次，有人應得道者，待時、待處、待人。佛豫知釋提桓因及八萬諸天，應在摩伽陀國石室中得道，是故佛多住王舍城。</p>
<p style="margin-left:1em">復次，其國豐樂，乞食易得，餘國不如。又以三因緣故：</p>
<p style="margin-left:1em">一者、頻婆娑羅王約勅宮中常作千比丘食。</p>
<p style="margin-left:1em">二者、樹提伽雖人中生，常受天富樂；又多富貴諸優婆塞。</p>
<p style="margin-left:1em">三者、阿波羅邏龍王善心受化，作佛弟子，除世飢饉故，常降好雨，是故國豐。</p>
<p style="margin-left:1em">如佛涅槃後，長老摩呵迦葉欲集法，思惟：「何國豐樂，乞食易得，疾得集法？」如是思已，憶王舍城中，頻婆娑羅王約勅常設千比丘食。頻婆娑羅王雖死，此法不斷，是中食易得，易可集法，餘處無如是常供。若行乞食時，諸外道來共論議，若共論議，集法事廢；若不共論，便言諸沙門不如我。如是思惟，擇取最上千阿羅漢，將就耆闍崛山，集結經藏。</p>
<p style="margin-left:1em">以是三因緣，故知摩伽陀國乞食易得。</p>
<p style="margin-left:1em">如《阿含》及《毘尼》中說，言毘耶離國時時有飢餓。如《降難陀婆難陀龍王兄弟經》中說，舍婆提國飢餓，餘諸國亦時時有飢餓；摩伽陀國中無是事，以是故知摩伽陀國豐樂，乞食易得。</p>
<p style="margin-left:1em">復次，王舍城在山中閑靜；餘國精舍平地故，多雜人入出，來往易故不閑靜。</p>
<p style="margin-left:1em">又此山中多精舍，諸坐禪人、諸聖人皆樂閑靜，多得住中；佛是聖人、坐禪人主，是故多住王舍城。如是等種種因緣，故多住王舍城。</p>
<p>問曰：</p>
<p style="margin-left:1em">若住王舍城，可爾。何以不多住竹園，而多住耆闍崛山？</p>
<p>答曰：</p>
<p style="margin-left:1em">我已答，聖人、坐禪人樂閑靜處。</p>
<p>問曰：</p>
<p style="margin-left:1em">餘更有四山，鞞婆羅跋恕等，何以不多住，而多住耆闍崛山？</p>
<p>答曰：</p>
<p style="margin-left:1em">耆闍崛山於五山中最勝故。云何勝？耆闍崛山精舍近城，而山難上，以是故雜人不來；近城故，乞食不疲。以是故，佛多在耆闍崛山中，不在餘處。</p>
<p style="margin-left:1em">復次，長老摩訶迦葉於耆闍崛山集三法藏，可度眾生度竟，欲隨佛入涅槃；清朝著衣持鉢，入王舍城乞食已，上耆闍崛山，語諸弟子：「我今日入無餘涅槃。」如是語已，入房結加趺坐，諸無漏禪定自熏身。</p>
<p style="margin-left:1em">摩訶迦葉諸弟子入王舍城，語諸貴人：「知不？尊者摩訶迦葉今日入無餘涅槃。」</p>
<p style="margin-left:1em">諸貴人聞是語，皆大愁憂言：「佛已滅度，摩訶迦葉持護佛法，今日復欲入無餘涅槃！」諸貴人、諸比丘晡時皆共集耆闍崛山。</p>
<p style="margin-left:1em">長老摩訶迦葉晡時從禪定起，入眾中坐，讚說無常：「諸一切有為法，因緣生故無常；本無今有、已有還無故無常。因緣生故無常，無常故苦，苦故無我，無我故，有智者不應著我我所；若著我我所，得無量憂愁苦惱。一切世間中，心應厭求離欲。」</p>
<p style="margin-left:1em">如是種種說世界中苦，開導其心，令入涅槃。說此語竟，著從佛所得僧伽梨，持衣鉢捉杖，如金翅鳥現，上昇虛空，四種身儀：坐、臥、行、住，一身現無量身，滿東方世界，於無量身還為一身；身上出火，身下出水；身上出水，身下出火。南、西、北方亦如是。</p>
<p style="margin-left:1em">眾心厭世，皆歡喜已，於耆闍崛山頭，與衣鉢俱，作是願言：「令我身不壞，彌勒成佛，我是骨身還出，以此因緣度眾生。」如是思惟已，直入山頭石內，如入軟埿；入已，山還合。</p>
<p style="margin-left:1em">後人壽八萬四千歲，身長八十尺時，彌勒佛出；佛身長百六十尺，佛面二十四尺，圓光十里。是時，眾生聞彌勒佛出世，無量人隨佛出家。</p>
<p style="margin-left:1em">佛在大眾中，初說法時，九十九億人得阿羅漢道，六通具足；第二大會，九十六億人得阿羅漢道；第三大會，九十三億人得阿羅漢道。自是已後，度無數人。</p>
<p style="margin-left:1em">爾時，人民久後懈厭。彌勒佛見眾人如是，以足指扣開耆闍崛山。是時，長老摩訶迦葉骨身，著僧伽梨而出，禮彌勒足；上昇虛空，現變如前，即於空中滅身而般涅槃。</p>
<p style="margin-left:1em">爾時，彌勒佛諸弟子怪而問言：「此是何人？似人而小，身著法衣，能作變化！」彌勒佛言：「此人是過去釋迦文尼佛弟子，名摩訶迦葉，行阿蘭若，少欲知足，行頭陀，比丘中第一，得六神通、共解脫大阿羅漢。彼時人壽百年，少出多減，以是小身能辦如是大事。汝等大身利根，云何不作如是功德？」</p>
<p style="margin-left:1em">是時諸弟子皆慚愧，發大厭心；彌勒佛隨眾心，為說種種法。有人得阿羅漢、阿那含、斯陀含、須陀洹；有種辟支佛善根；有得無生法忍，不退菩薩；有得生天人中受種種福樂。</p>
<p style="margin-left:1em">以是故，知是耆闍崛山福德吉處，諸聖人喜住處。佛為諸聖人主，是故佛多住耆闍崛山。</p>
<p style="margin-left:1em">復次，耆闍崛山，是過去、未來、現在諸佛住處；如《富樓那彌帝隸耶尼子經》中說：「佛語富樓那：『若使三千大千世界劫燒若更生，我常在此山中住。一切眾生以結使纏縛，不作見佛功德，以是故不見我。』」</p>
<p style="margin-left:1em">復次，耆闍崛山清淨鮮潔，受三世佛及諸菩薩，更無如是處，是故多住耆闍崛山。</p>
<p style="margin-left:1em">復次，諸摩訶衍經多在耆闍崛山中說，餘處說少。何以故？是中淨潔有福德閑靜故；一切三世諸佛住處，十方諸菩薩，亦讚歎恭敬此處；諸天、龍、夜叉、阿修羅、伽留羅、乾闥婆、甄陀羅、摩睺羅伽等大力眾神，守護供養恭敬是處。如偈說：</p>

<div class="lg regular" style="margin-left:2em;"><div class='lg-row'>「是耆闍崛山，　諸佛所住處，</div>
<div class='lg-row'>聖人所止息，　覆蔭一切故。</div>
<div class='lg-row'>眾苦得解脫，　唯有真法存。」</div>
</div><p style="margin-left:1em">復次，是中十方無量智慧福德大力菩薩，常來見釋迦牟尼佛，禮拜恭敬聽法故，佛說諸摩訶衍經，多在耆闍崛山。諸摩訶衍經，《般若》為最大，今欲說故，云何不住耆闍崛山？</p>
<p style="margin-left:1em">略說住耆闍崛山因緣竟。</p>
</div>
<div class='div-other'><a id='mulu11' />
<p class='h2'>大智度共摩訶比丘僧釋論第六</p><p>【經】</p>
<p>共摩訶比丘僧。</p>
<p>【論】</p>
<p style="margin-left:1em">「共」名一處、一時、一心、一戒、一見、一道、一解脫，是名為「共」。</p>
<p style="margin-left:1em">「摩訶」，秦言大，或多，或勝。</p>
<p style="margin-left:1em">云何大？一切眾中最上故，一切障礙斷故，天王等大人恭敬故，是名為大。</p>
<p style="margin-left:1em">云何多？數至五千，故名多。</p>
<p style="margin-left:1em">云何勝？一切九十六種道論議，能破故名勝。</p>
<p style="margin-left:1em">云何名「比丘」？</p>
<p style="margin-left:1em">比丘名乞士，清淨活命故，名為乞士。</p>
<p style="margin-left:1em">如經中說：「舍利弗入城乞食，得已，向壁坐食。是時有梵志女，名淨目，來見舍利弗，問舍利弗言：『沙門汝食耶？』答言：『食。』淨目言：『汝沙門下口食耶？』答言：『不！姊。』『仰口食耶？』『不！』『方口食耶？』『不！』『四維口食耶？』『不！』淨目言：『食法有四種，我問汝，汝言不；我不解，汝當說。』舍利弗言：『有出家人合藥、種穀、殖樹等不淨活命者，是名下口食。有出家人觀視星宿、日月，風雨、雷電、霹靂，不淨活命者，是名仰口食。有出家人曲媚豪勢，通使四方，巧言多求，不淨活命者，是名方口食。有出家人學種種呪術，卜筮吉凶，如是等種種不淨活命者，是名四維口食。姊！我不墮是四不淨食中，我用清淨乞食活命。』是時淨目聞說清淨法食，歡喜信解。舍利弗因為說法，得須陀洹道。」</p>
<p style="margin-left:1em">如是清淨乞食活命，故名乞士。</p>
<p style="margin-left:1em">復次，「比」名破，「丘」名煩惱；能破煩惱，故名比丘。</p>
<p style="margin-left:1em">復次，出家人名比丘。（譬如胡、漢、羌、虜，各有名字。）</p>
<p style="margin-left:1em">復次，受戒時自言：我某甲比丘，盡形壽持戒，故名比丘。</p>
<p style="margin-left:1em">復次，「比」名怖，「丘」名能，能怖魔王及魔人民。當出家剃頭著染衣受戒，是時魔怖。何以故怖？魔王言：「是人必得入涅槃。」如佛說：「有人能剃頭著染衣，一心受戒，是人漸漸斷結，離苦入涅槃。」</p>
<p style="margin-left:1em">云何名僧伽？「僧伽」秦言眾；多比丘一處和合，是名僧伽。譬如大樹叢聚，是名為林；一一樹不名為林，除一一樹亦無林。如是一一比丘不名為僧，除一一比丘亦無僧，諸比丘和合故僧名生。</p>
<p style="margin-left:1em">是僧四種：有羞僧、無羞僧、啞羊僧、實僧。</p>
<p style="margin-left:1em">云何名有羞僧？持戒不破，身、口清淨，能別好醜，未得道，是名有羞僧。</p>
<p style="margin-left:1em">云何名無羞僧？破戒，身、口不淨，無惡不作，是名無羞僧。</p>
<p style="margin-left:1em">云何名啞羊僧？雖不破戒，鈍根無慧，不別好醜，不知輕重，不知有罪無罪；若有僧事，二人共諍，不能斷決，默然無言。譬如白羊，乃至人殺，不能作聲，是名啞羊僧。</p>
<p style="margin-left:1em">云何名實僧？若學人、若無學人，住四果中、行四向道，是名實僧。</p>
<p style="margin-left:1em">是中二種僧，可共百一羯磨、說戒、受歲，種種得作。</p>
<p style="margin-left:1em">是中實聲聞僧六千五百。菩薩僧二種：有羞僧、實僧。以是實僧故，餘皆得名僧。以是故名比丘僧。</p>
<p>【經】</p>
<p>大數五千分。</p>
<p>【論】</p>
<p style="margin-left:1em">云何名「大數」？少過少減，是名為「大數」。</p>
<p style="margin-left:1em">云何名「分」？多眾邊取一分，是名「分」。</p>
<p style="margin-left:1em">是諸比丘，千萬眾中取一分五千人，以是故名「五千分」。</p>
<p>【經】</p>
<p>皆是阿羅漢。</p>
<p>【論】</p>
<p style="margin-left:1em"><span class='corr'></span>云何名阿羅漢？</p>
<p style="margin-left:1em">「阿羅」名賊，「漢」名破；一切煩惱賊破，是名「阿羅漢」。</p>
<p style="margin-left:1em">復次，阿羅漢一切漏盡，故應得一切世間諸天人供養。</p>
<p style="margin-left:1em">復次，「阿」名不，「羅漢」名生；後世中更不生，是名「阿羅漢」。</p>
<p>【經】</p>
<p>諸漏已盡。</p>
<p>【論】</p>
<p style="margin-left:1em">三界中三種漏已盡無餘，故言漏盡也。</p>
<p>【經】</p>
<p>無復煩惱。</p>
<p>【論】</p>
<p style="margin-left:1em">一切結、使、流、受、扼、縛、蓋、見、纏等斷除故，名無煩惱也。</p>
<p>【經】</p>
<p>心得好解脫，慧得好解脫。</p>
<p>【論】</p>
<p>問曰：</p>
<p style="margin-left:1em">何以說「心得好解脫，慧得好解脫」？</p>
<p>答曰：</p>
<p style="margin-left:1em">外道離欲人，一處一道心得解脫，非於一切障法得解脫。以是故，阿羅漢名「心得好解脫，慧得好解脫」。</p>
<p style="margin-left:1em">復次，諸阿羅漢二道心得解脫：見諦道、思惟道，以是故名心得好解脫。學人心雖得解脫，非好解脫。何以故？有殘結使故。</p>
<p style="margin-left:1em">復次，諸外道等助道法不滿，若行一功德，若行二功德，求道不能得。如人但布施求清淨；如人祀天，言能脫憂衰，能得常樂國中生；亦更有言八清淨道：一、自覺，二、聞，三、讀經，四、畏內苦，五、畏大眾生苦，六、畏天苦，七、得好師，八、大布施——但說第八名清淨道。</p>
<p style="margin-left:1em">復次，有外道但布施、持戒說清淨，有但布施、禪定說清淨，有但布施、求智慧說清淨。</p>
<p style="margin-left:1em">如是等種種道不具足，若無功德、若少功德說清淨。是人雖一處心得解脫，不名好解脫，涅槃道不滿足故。如偈說：</p>

<div class="lg regular" style="margin-left:2em;"><div class='lg-row'>「無功德人不能渡，　生老病死之大海；</div>
<div class='lg-row'>少功德人亦不渡，　善行道法佛所說。」</div>
</div><p style="margin-left:1em">是中應說《須跋陀梵志經》：「須跋陀梵志，年百二十歲，得五神通，阿那跋達多池邊住。夜夢見一切人失眼，裸形，冥中立。日墮、地破，大海水竭，大風起吹須彌山破散。</p>
<p style="margin-left:1em">「覺已恐怖，思惟言：『何以故爾？我命欲盡？若天地主欲墮？』猶豫不能自了，以有此惡夢故。</p>
<p style="margin-left:1em">「先世有善知識天，從上來下，語須跋陀言：『汝莫恐怖！有一切智人名佛，後夜半當入無餘涅槃，是故汝夢，不為汝身。』</p>
<p style="margin-left:1em">「是時，須跋陀明日到拘夷那竭國，樹林中見阿難經行，語阿難言：『我聞汝師說新涅槃道，今日夜半當取滅度！我心有疑，請欲見佛，決我所疑。』</p>
<p style="margin-left:1em">「阿難答言：『世尊身極，汝若難問，勞擾世尊。』須跋陀如是重請至三，阿難答如初。</p>
<p style="margin-left:1em">「佛遙聞之勅語阿難：『聽須跋陀梵志來前，自在難問，是吾末後共談，最後得道弟子。』</p>
<p style="margin-left:1em">「是時須跋陀得前見佛，問訊世尊已，於一面坐，如是念：『諸外道輩，捨恩愛財寶出家，皆不得道，獨瞿曇沙門得道。』</p>
<p style="margin-left:1em">「如是念竟，即問佛言：『是閻浮提地六師輩，各自稱言我是一切智人，是語實不？』</p>
<p style="margin-left:1em">「爾時，世尊以偈答曰：</p>

<div class="lg regular" style="margin-left:3em;"><div class='lg-row'>「『我年一十九，　出家學佛道，</div>
<div class='lg-row'>我出家已來，　已過五十歲。</div>
<div class='lg-row'>淨戒禪智慧，　外道無一分，</div>
<div class='lg-row'>少分尚無有，　何況一切智？</div>
</div><p style="margin-left:1em">「『若無八正道，是中無第一果，第二、第三、第四果；若有八正道，是中有第一果，第二、第三、第四果。須跋陀！是我法中有八正道，是中有第一道果，第二、第三、第四道果。餘外道法皆空，無道、無果，無沙門，無婆羅門。如是我大眾中，實作師子吼！』</p>
<p style="margin-left:1em">「須跋陀梵志聞是法，得阿羅漢道。思惟言：『我不應佛後般涅槃。』如是思惟竟，在佛前結加趺坐，自以神力，身中出火燒身而取滅度。」</p>
<p style="margin-left:1em">以是故，佛言：「無功德、少功德，是助道法不滿，皆不得度。」佛說一切功德具足故，能度弟子。譬如小藥師，以一種藥、二種藥，不具足故，不能差重病；大藥師輩，具足眾藥，能差諸病。</p>
<p>問曰：</p>
<p style="margin-left:1em">若一切三界煩惱離故，心得解脫，何以故佛言「染愛離，心得解脫」？</p>
<p>答曰：</p>
<p style="margin-left:1em">愛能繫閉心，有大力，以是故說；不說餘煩惱。愛斷餘則斷。</p>
<p style="margin-left:1em">復次，若人言王來，知必有將從；染愛亦如是。又如捉巾一頭，餘則盡隨；愛染亦如是，愛斷則知餘煩惱皆已斷。</p>
<p style="margin-left:1em">復次，諸結使皆屬愛、見：屬愛煩惱覆心，屬見煩惱覆慧。如是愛離故，屬愛結使亦離，得心解脫。如是無明離故，屬見結使亦離，得慧解脫。</p>
<p style="margin-left:1em">復次，是五千阿羅漢，應不退法，得無生智，以是故言「心得好解脫，慧得好解脫」，不退故。退法阿羅漢得時解脫，如劬提迦等，雖得解脫，非好解脫，以退法故。</p>
<p>【經】</p>
<p>心調柔軟。</p>
<p>【論】</p>
<p style="margin-left:1em">若有恭敬供養、瞋恚罵詈撾打者，心等無異；若得珍寶、瓦石，視之一等；若有持刀斫截手足，有持栴檀塗身者，亦等無異。</p>
<p style="margin-left:1em">復次，婬欲、瞋恚、憍、慢、疑、見，根本已斷故，是謂心調柔軟。</p>
<p style="margin-left:1em">復次，是諸阿羅漢，欲染處不染，應瞋處不瞋，應癡處不癡，守護六情，以是故名心調柔軟。如偈說：</p>

<div class="lg regular" style="margin-left:2em;"><div class='lg-row'>「人守護六情，　如好馬善調；</div>
<div class='lg-row'>如是實智人，　諸天所敬視。」</div>
</div><p style="margin-left:1em">諸餘凡人輩，不能守護六情，欲、瞋、慢、癡、疑、見不斷故，不調柔，如惡弊馬。以是故，諸阿羅漢名心調柔軟。</p>
<p>【經】</p>
<p>摩訶那伽。</p>
<p>【論】</p>
<p style="margin-left:1em">「摩訶」言大，「那」名不，「伽」名罪。諸阿羅漢諸煩惱斷，以是故名不罪。</p>
<p style="margin-left:1em">復次，「那伽」或名龍，或名象。是五千阿羅漢，諸無數阿羅漢中最大力，是以故言如龍、如象。水行中龍力大，陸行中象力大。</p>
<p style="margin-left:1em">復次，如善調象王，能破大軍，直入不迴，不畏刀杖，不難水火，不走不退，死至不避。諸阿羅漢亦復如是，修禪定、智慧故，能破魔軍及諸結使賊。罵詈、撾打，不悔、不恚；老死、水火，不畏不難。</p>
<p style="margin-left:1em">復次，如大龍王從大海出，起於大雲，遍覆虛空，放大電光，明照天地，澍大洪雨，潤澤萬物。諸阿羅漢亦復如是，從禪定、智慧大海水中出，起慈悲雲，潤及可度，現大光明，種種變化，說實法相，雨弟子心，令生善牙。</p>
<p>【經】</p>
<p>所作已辦。</p>
<p>【論】</p>
<p>問曰：</p>
<p style="margin-left:1em">云何名所作？云何名已辦？</p>
<p>答曰：</p>
<p style="margin-left:1em">信、戒、捨、定等諸善法得故，名為所作；智慧、精進、解脫等諸善法得故，是名已辦。二法具足滿故，名「所作已辦」。</p>
<p style="margin-left:1em">復次，諸煩惱有二種：一種屬愛，一種屬見。屬愛煩惱斷故名所作，屬見煩惱斷故名已辦。</p>
<p style="margin-left:1em">復次，色法善見故名所作，無色法善見故名已辦。可見、不可見，有對、無對等二法亦如是。</p>
<p style="margin-left:1em">復次，不善、無記法斷故名所作，善法思惟故名已辦。聞、思慧成就故名所作，修慧成就故名已辦。種種三法亦如是。</p>
<p style="margin-left:1em">復次，煖法、頂法、忍法、世間第一法得故名所作，苦法忍等諸無漏善根得故名已辦。</p>
<p style="margin-left:1em">見諦道得故名所作，思惟道得故名已辦。</p>
<p style="margin-left:1em">成學道故名所作，無學道得故名已辦。</p>
<p style="margin-left:1em">心解脫得故名所作，慧解脫得故名已辦。</p>
<p style="margin-left:1em">漏盡故名所作，得共解脫故名已辦。</p>
<p style="margin-left:1em">一切結使除故名所作，得非時解脫故名已辦。</p>
<p style="margin-left:1em">自利益竟故名所作，利益他人故名已辦。</p>
<p style="margin-left:1em">如是等所作已辦義，自在說。</p>
<p>【經】</p>
<p>棄擔能擔。</p>
<p>【論】</p>
<p style="margin-left:1em">五眾麁重常惱故名為「擔」。如佛所說：「何謂擔？五眾是擔。」諸阿羅漢此擔已除，以是故言「棄擔」。</p>
<p style="margin-left:1em">「能擔」者，是佛法中二種功德擔應擔：一者自益利，二者他益利。一切諸漏盡、不悔解脫等諸功德，是名自利益；信、戒、捨、定、慧等諸功德能與他人，是名利益他。是諸阿羅漢，自擔、他擔能擔，故名能擔。</p>
<p style="margin-left:1em">復次，譬如大牛壯力，能服重載；此諸阿羅漢亦如是，得無漏根、力、覺、道，能擔佛法大事擔。以是故諸阿羅漢名能擔。</p>
<p>【經】</p>
<p>逮得己利。</p>
<p>【論】</p>
<p style="margin-left:1em">云何名己利？云何非己利？</p>
<p style="margin-left:1em">行諸善法，是名己利；諸餘非法，是名非己利。</p>
<p style="margin-left:1em">復次，信、戒、捨、定、慧等諸功德，一切財寶勝故，今世後世常得樂故，能到甘露城故，以是三因緣故名己利。如〈信品〉中偈說：</p>

<div class="lg regular" style="margin-left:2em;"><div class='lg-row'>「若人得信慧，　是寶最第一；</div>
<div class='lg-row'>諸餘世財利，　不及是法寶！」</div>
</div><p style="margin-left:1em">復次，若人今世得樂，後世得樂，及涅槃常樂，是名己利；餘非己利。如偈說：</p>

<div class="lg regular" style="margin-left:2em;"><div class='lg-row'>「世知種種無道法，　與諸禽獸等無異。</div>
<div class='lg-row'>當求正智要道法，　得脫老死入涅槃！」</div>
</div><p style="margin-left:1em">復次，八正道及沙門果，是名諸阿羅漢己利。是五千阿羅漢得道及果，二事俱得，故名己利。以是故言逮得己利。</p>
<p>【經】</p>
<p>盡諸有結。</p>
<p>【論】</p>
<p style="margin-left:1em">三種有：欲有、色有、無色有。</p>
<p style="margin-left:1em">云何欲有？「欲界繫業取因緣，後世能生，亦是業報，是名欲有。」</p>
<p style="margin-left:1em">色有、無色有亦如是。是名為「有」。</p>
<p style="margin-left:1em">結盡者，結有九結：愛結、恚結、慢結、癡結、疑結、見結、取結、慳結、嫉結。</p>
<p style="margin-left:1em">是結使盡及有，是有盡及結使，以是故名有結盡。</p>
<p>問曰：</p>
<p style="margin-left:1em">諸阿羅漢結使應永盡，得一切煩惱離故。有不應盡。何以故？阿羅漢未滅度時，眼根等五眾、十二入、十八持諸有成就故。</p>
<p>答曰：</p>
<p style="margin-left:1em">無所妨！是果中說因。</p>
<p style="margin-left:1em">如佛語：「檀越施食時，與五事：命、色、力、樂、[目*善]。」食不能必與五事，有人大得飲食而死，有人得少許食而活。食為五事因，是故佛言施食得五事。</p>
<p style="margin-left:1em">如偈說：</p>

<div class="lg regular" style="margin-left:2em;"><div class='lg-row'>「斷食死無疑，　食者死未定；</div>
<div class='lg-row'>以是故佛說，　施食得五事。」</div>
</div><p style="margin-left:1em">亦如人食百斤金，金不可食，金是食因，故言「食金」。佛言「女人為戒垢」，女人非戒垢，是戒垢因故，言「女人為戒垢」。如人從高處墮未至地，言此人死，雖未死，知必死故，言「此人死」。如是諸阿羅漢結使已盡，知有必當盡故，言「有結盡」。</p>
<p>【經】</p>
<p>正智已得解脫。</p>
<p>【論】</p>
<p style="margin-left:1em">如摩犍提梵志弟子，舉其屍著床上，輿行城市中多人處，唱言：「若有眼見摩犍提屍者，是人皆得清淨道，何況禮拜供養者！」多有人信其言。諸比丘聞是語，白佛言：「世尊！是事云何？」</p>
<p style="margin-left:1em">佛說偈言：</p>

<div class="lg regular" style="margin-left:2em;"><div class='lg-row'>「小人眼見求清淨，　如是無智無實道，</div>
<div class='lg-row'>諸結煩惱滿心中，　云何眼見得淨道？</div>
<div class='lg-row'>若有眼見得清淨，　何用智慧功德寶？</div>
<div class='lg-row'>智慧功德乃為淨，　眼見求淨無是事。」</div>
</div><p style="margin-left:1em">以是故言「正智得解脫」。</p>
<p>問曰：</p>
<p style="margin-left:1em">諸阿羅漢所作已辦，更不求進，何以故常在佛邊，不餘處度眾生？</p>
<p>答曰：</p>
<p style="margin-left:1em">一切十方眾生，雖盡應供養佛，阿羅漢受恩重故，應倍供養。所以者何？是阿羅漢從佛得成，受無量功德，知結使斷，信心轉多，是故諸大德阿羅漢，佛邊受功德樂味，供養恭敬，報佛恩故，在佛邊住。</p>
<p style="margin-left:1em">諸阿羅漢圍繞佛故，佛德益尊。如梵天人遶梵天王，如三十三天遶釋提桓因，如諸鬼神遶毘沙門王，如諸小王遶轉輪聖王，如病人病愈住大醫邊；如是諸阿羅漢住在佛邊，諸阿羅漢圍繞供養故，佛德益尊。</p>
<p>問曰：</p>
<p style="margin-left:1em">若諸阿羅漢所作已辦，逮得己利，不須聽法，何以故說般若波羅蜜時，共五千阿羅漢？</p>
<p>答曰：</p>
<p style="margin-left:1em">諸阿羅漢雖所作已辦，佛欲以甚深智慧法試。如佛問舍利弗，如《波羅延經》阿耆陀難中偈說：</p>

<div class="lg regular" style="margin-left:2em;"><div class='lg-row'>「種種諸學人，　及諸數法人，</div>
<div class='lg-row'>是人所行法，　願為如實說！」</div>
</div><p style="margin-left:1em">「是中，云何學人？云何數法人？」爾時，舍利弗默然。如是三問，三默。佛示義端，告舍利弗：「有生不？」舍利弗答：「世尊！有生。有生者，欲為滅有為生法故，名學人；以智慧得無生法故，名數法人。」是經，此中應廣說。</p>
<p style="margin-left:1em">復次，若有漏、若無漏，諸禪定未得故欲得，已得欲令堅深故，諸阿羅漢佛邊聽法。</p>
<p style="margin-left:1em">復次，現前樂故，如《難陀迦經》中說：「以今世樂故聽法。」</p>
<p style="margin-left:1em">復次，諸阿羅漢在佛邊聽法，心無厭足，如《蜫盧提迦經》中說：「舍利弗語蜫盧提迦：『我法中聽法無厭。』」</p>
<p style="margin-left:1em">復次，如佛大師，自一心從弟子邊聽法，不應難言阿羅漢所作已辦，何以聽法？譬如飽滿人得好食，猶尚更食，云何飢渴人而言不應食！以是故，諸阿羅漢雖所作已辦，常在佛邊聽法。</p>
<p style="margin-left:1em">復次，佛住解脫法中，諸阿羅漢亦住解脫法中，住法相應，眷屬莊嚴。如《栴檀譬喻經》中言：「有栴檀林，伊蘭圍之；有伊蘭林，栴檀圍之。有栴檀，栴檀以為叢林；有伊蘭，伊蘭自相圍繞。」佛、諸阿羅漢，亦復如是。佛住善法解脫中，諸阿羅漢亦住善法解脫中，住法相應，眷屬莊嚴。</p>
<p style="margin-left:1em">佛以大眾圍繞，如須彌山王，十寶山圍繞；如白香象王，白香象圍繞；如師子王，師子眾圍遶。佛亦如是，佛為世間無上福田，與諸弟子圍繞共住。</p>
<p>【經】</p>
<p>唯除阿難在學地，得須陀洹。</p>
<p>【論】</p>
<p>問曰：</p>
<p style="margin-left:1em">何以言「唯除阿難」？</p>
<p>答曰：</p>
<p style="margin-left:1em">上所讚諸阿羅漢，阿難不在其數。何以故？以在學地，未離欲故。</p>
<p>問曰：</p>
<p style="margin-left:1em">大德阿難第三師，大眾法將，種涅槃種已無量劫，常近佛，持法藏。</p>
<p style="margin-left:1em">大德利根，何以至今未離欲作學人？</p>
<p>答曰：</p>
<p style="margin-left:1em">大德阿難本願如是：「我於多聞眾中最第一。」亦以諸佛法，阿羅漢所作已辦，不應作供給供養人，以其於佛法中能辦大事，煩惱賊破，共佛在解脫床上坐故。</p>
<p style="margin-left:1em">復次，長老阿難種種諸經，聽、持、誦利、觀故智慧多，攝心少；二功德等者，可得漏盡道。以是故，長老阿難是學人須陀洹。</p>
<p style="margin-left:1em">復次，貪供給世尊故，是阿難為佛作供給人；如是念：「若我早取漏盡道，便遠世尊，不得作供給人。」以是故，阿難雖能得阿羅漢道，自制不取。</p>
<p style="margin-left:1em">復次，處、時、人未合故。何等處？能集法千阿羅漢未在耆闍崛山，是為處；世尊過去時未到；長老婆耆子不在。以是故，長老阿難漏不盡。要在世尊過去，集法眾合，婆耆子說法勸諫——三事合故，得漏盡道。</p>
<p style="margin-left:1em">復次，大德阿難厭世法少，不如餘人。是阿難世世王者種，端正無比，福德無量；世尊近親，常侍從佛，必有此念：「我佛近侍，知法寶藏，漏盡道法，我不畏失。」以是事故，不大慇懃。</p>
<p>問曰：</p>
<p style="margin-left:1em">大德阿難名，以何因緣？是先世因緣？是父母作字？是依因緣立名？</p>
<p>答曰：</p>
<p style="margin-left:1em">是先世因緣，亦父母作名，亦依因緣立字。</p>
<p>問曰：</p>
<p style="margin-left:1em">云何先世因緣？</p>
<p>答曰：</p>
<p style="margin-left:1em">釋迦文佛先世作瓦師，名大光明。爾時，有佛名釋迦文，弟子名舍利弗、目乾連、阿難，佛與弟子俱到瓦師舍一宿。爾時，瓦師布施草坐、燈明、石蜜漿，三事供養佛及比丘僧，便發願言：「我於當來老、病、死、惱五惡之世作佛，如今佛名釋迦文；我佛弟子名，亦如今佛弟子名。」以佛願故，得字阿難。</p>
<p style="margin-left:1em">復次，阿難世世立願：「我在釋迦文佛弟子多聞眾中，願最第一，字阿難。」</p>
<p style="margin-left:1em">復次，阿難世世忍辱除瞋，以是因緣故，生便端正。父母以其端正，見者皆歡喜故，字阿難<span class='note-inline'>(阿難者，秦言歡喜)</span>。</p>
<p style="margin-left:1em">是為先世因緣字。</p>
<p style="margin-left:1em">云何父母作字？</p>
<p style="margin-left:1em">昔有日種王名師子頰，其王有四子：第一名淨飯，二名白飯，三名斛飯，四名甘露飯。有一女，名甘露味。</p>
<p style="margin-left:1em">淨飯王有二子：佛、難陀。</p>
<p style="margin-left:1em">白飯王有二子：跋提、提沙。</p>
<p style="margin-left:1em">斛飯王有二子：提婆達多、阿難。</p>
<p style="margin-left:1em">甘露飯王有二子：摩訶男、阿泥盧豆。</p>
<p style="margin-left:1em">甘露味女有一子，名施婆羅。</p>
<p style="margin-left:1em">是中悉達陀菩薩漸漸長大，棄轉輪聖王位，夜半出家，至漚樓鞞羅國中尼連禪河邊，六年苦行。是時，淨飯王愛念子故，常遣使問訊，欲知消息：「我子得道不？若病？若死？」</p>
<p style="margin-left:1em">使來白王：「菩薩唯有皮骨筋相連持耳，命甚微弱！若今日、若明日，不復久也。」王聞其言，甚大愁念，沒憂惱海。「我子既不作轉輪王，又不得作佛，一何衰苦，無所得而死！」如是憂惱，荒迷憒塞。是時，菩薩棄苦行處，食百味乳糜，身體充滿；於尼連禪水中洗浴已，至菩提樹下，坐金剛座而自誓言：「要不破此結加趺坐，成一切智；不得一切智，終不起也。」是時，魔王將十八億眾到菩薩所，敢與菩薩決其得失。菩薩智慧力故，大破魔軍。魔不如而退，自念：「菩薩叵勝，當惱其父。」至淨飯王所，詭言：「汝子今日後夜已了。」王聞此語，驚怖墮床，如熱沙中魚。王時悲哭而說偈言：</p>

<div class="lg regular" style="margin-left:2em;"><div class='lg-row'>「阿夷陀虛言，　瑞應亦無驗，</div>
<div class='lg-row'>得利之吉名，　一切無所獲！」</div>
</div><p style="margin-left:1em">是時，菩提樹神大歡喜，持天曼陀羅華，至淨飯王所，說偈言：</p>

<div class="lg regular" style="margin-left:2em;"><div class='lg-row'>「汝子已得道，　魔眾已破散；</div>
<div class='lg-row'>光明如日出，　普照十方土！」</div>
</div><p style="margin-left:1em">王言：「前有天來言『汝子已了』，汝今來言『壞魔得道』；二語相違，誰可信者？」</p>
<p style="margin-left:1em">樹神又言：「實不妄語。前來天者詭言已了，是魔懷嫉，故來相惱。今日諸天、龍神華香供養，空中懸繒；汝子身出光明，遍照天地。」王聞其言，於一切苦惱心得解脫。</p>
<p style="margin-left:1em">王言：「我子雖捨轉輪聖王，今得法轉輪王，定得大利，無所失也。」王心大歡喜。是時，斛飯王家使來，白淨飯王言：「貴弟生男。」王心歡喜言：「今日大吉，是歡喜日！」語來使言：「是兒當字為阿難。」</p>
<p style="margin-left:1em">是為父母作字。</p>
<p style="margin-left:1em">云何依因緣立名？</p>
<p style="margin-left:1em">阿難端正清淨，如好明鏡，老少好醜，容貌顏狀，皆於身中現。其身明淨，女人見之，欲心即動，是故佛聽阿難著覆肩衣。是阿難能令他人見者心眼歡喜，故名阿難。於是造論者讚言：</p>

<div class="lg regular" style="margin-left:2em;"><div class='lg-row'>「面如淨滿月，　眼若青蓮華；</div>
<div class='lg-row'>佛法大海水，　流入阿難心！</div>
<div class='lg-row'>能令人心眼，　見者大歡喜；</div>
<div class='lg-row'>諸來求見佛，　通現不失宜！」</div>
</div><p style="margin-left:1em">如是阿難雖能得阿羅漢道，以供給供養佛故，自不盡漏。以此大功德故，雖非無學，在無學數中；雖未離欲，在離欲數中；以是故共數五千中。以實未是阿羅漢故，言「唯除阿難」。</p>
</div>
<div class='div-other'><a id='mulu12' />
<p class='h2'>大智度初品中四眾義釋論第七</p><p>【經】</p>
<p>復有五百比丘尼、優婆塞、優婆夷，皆見聖諦。</p>
<p>【論】</p>
<p>問曰：</p>
<p style="margin-left:1em">何以諸比丘五千，餘三眾各五百？</p>
<p>答曰：</p>
<p style="margin-left:1em">女人多短智慧，煩惱垢重，但求喜樂；愛行多故，少能斷結使，得解脫證。如佛說：「是因緣起法，第一甚深難得；一切煩惱盡、離欲得涅槃，倍復難見。」以是故，女人不能多得，不如比丘。</p>
<p style="margin-left:1em">優婆塞、優婆夷有居家，故心不淨，不能盡漏，止可得四聖諦，作學人。如偈說：</p>

<div class="lg regular" style="margin-left:2em;"><div class='lg-row'>「孔雀雖有色嚴身，　不如鴻鴈能遠飛；</div>
<div class='lg-row'>白衣雖有富貴力，　不如出家功德勝！」</div>
</div><p style="margin-left:1em">以是故，諸比丘尼雖出家棄世業，智慧短，是故有五百阿羅漢比丘尼。白衣二眾，居家事懅故，得道亦各五百。</p>
<p>問曰：</p>
<p style="margin-left:1em">如五千阿羅漢皆讚，三眾何以不讚？</p>
<p>答曰：</p>
<p style="margin-left:1em">大眾已讚，則知餘亦讚。</p>
<p style="margin-left:1em">復次，若別讚，外道輩當呵言：「何以讚比丘尼！」生誹謗故。若讚白衣，當言：「為供養故。」以是故不讚。</p>
<p>問曰：</p>
<p style="margin-left:1em">諸餘摩訶衍經，佛與大比丘眾俱，或八千人，或六萬、十萬人俱。是《摩訶般若波羅蜜經》，諸經中第一大。如〈囑累品〉中說：「餘經悉忘失，其罪少少；失般若波羅蜜一句，其罪大多。」以是故，知般若波羅蜜經第一大，是第一經中當第一大會，何以故聲聞眾數少，止有比丘五千，比丘尼、優婆塞、優婆夷各五百？</p>
<p>答曰：</p>
<p style="margin-left:1em">以是大經甚深難解故，聲聞眾少。譬如王有真寶，不示凡人，示大人信愛者。如王謀議時，與諸大臣信愛智人共論，諸餘小臣則不得入。</p>
<p style="margin-left:1em">復次，是六千五百人盡得道，雖不盡解甚深般若波羅蜜，皆能信，得無漏四信故。餘經聲聞眾雖大多雜，不盡得道。</p>
<p style="margin-left:1em">復次，是中先讚千萬阿羅漢中，擇取最勝五千人；比丘尼、優婆塞、優婆夷亦爾。勝者難得，故不多。</p>
</div>
<p class='juan'>大智度論卷第三</p></div>
</div><!-- end of div[@id='body'] -->
</body></html>