<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu136' />大智度論釋發趣品第二十<span class='note-inline'>(卷四十九)</span></p><p class="byline">龍樹菩薩造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu137' /><p>【經】</p>
<p>佛告須菩提：「汝問：『云何菩薩摩訶薩大乘發趣？』若菩薩摩訶薩行六波羅蜜時，從一地至一地，是名菩薩摩訶薩大乘發趣。」</p>
<p>須菩提白佛言：「世尊！云何菩薩摩訶薩從一地至一地？」</p>
<p>佛言：「菩薩摩訶薩知一切法無來去相，亦無有法若來若去，若至若不至，諸法相不滅故。菩薩摩訶薩於諸地不念、不思惟而修治地業，亦不見地。何等菩薩摩訶薩治地業？菩薩摩訶薩住初地時，行十事：一者、深心堅固，是不可得故；二者、於一切眾生中等心，眾生不可得故；三者、布施，與人、受人不可得故；四者、親近善知識，亦不自高；五者、求法，一切法不可得故；六者、常出家，家不可得故；七者、愛樂佛身，相好不可得故；八者、演出法教，諸法分別不可得故；九者、破憍慢法，生慧不可得故；十者、實語，諸語不可得故。菩薩摩訶薩如是初地中住，修治十事治地業。</p>
<p>「復次，須菩提！菩薩摩訶薩住二地中，常念八法。何等八？一者、戒清淨，二者、知恩報恩，三者、住忍辱，四者、受歡喜，五者、不捨一切眾生，六者、入大悲心，七者、信師恭敬諮受，八者、勤求諸波羅蜜。須菩提！是名菩薩摩訶薩住二地中，應滿足八法。</p>
<p>「復次，須菩提！菩薩摩訶薩住三地中行五法。何等五？一者、多學問無厭足，二者、淨法施亦不自高，三者、莊嚴佛國土亦不自高，四者、受世間無量勤苦不以為厭，五者、住慚愧處。須菩提！是名菩薩摩訶薩住三地中應滿足五法。</p>
<p>「復次，須菩提！菩薩摩訶薩住四地中應受行不捨十法。何等十？一者、不捨阿練若住處，二者、少欲，三者、知足，四者、不捨頭陀功德，五者、不捨戒，六者、穢惡諸欲，七者、厭世間心，八者、捨一切所有，九者、心不沒，十者、不惜一切物。須菩提！是名菩薩摩訶薩住第四地中不捨十法。</p>
<p>「復次，須菩提！菩薩摩訶薩住五地中遠離十二法。何等十二？一者、遠離親白衣，二者、遠離比丘尼，三者、遠離慳惜他家，四者、遠離無益談處，五者、遠離瞋恚，六者、遠離自大，七者、遠離蔑人，八者、遠離十不善道，九者、遠離大慢，十者、遠離自用，十一者、遠離顛倒，十二者、遠離婬、怒、癡。須菩提！是為菩薩摩訶薩住五地中遠離十二事。</p>
<p>「復次，須菩提！菩薩摩訶薩住六地中當具足六法。何等六？所謂六波羅蜜。復有六法所不應為。何等六？一者、不作聲聞、辟支佛意，二者、布施不應生憂心，三者、見有所索心不沒，四者、所有物布施，五者、布施之後心不悔，六者、不疑深法。須菩提！是名菩薩摩訶薩住六地中應滿具六法，遠離六法。</p>
<p>「復次，須菩提！菩薩摩訶薩住七地中二十法所不應著。何等二十？一者、不著我，二者、不著眾生，三者、不著壽命，四者、不著眾數乃至知者見者，五者、不著斷見，六者、不著常見，七者、不應作相，八者、不應作因見，九者、不著名色，十者、不著五眾，十一者、不著十八界，十二者、不著十二入，十三者、不著三界，十四者、不作著處，十五者、不作所期處，十六者、不作依處，十七者、不著依佛見，十八者、不著依法見，十九者、不著依僧見，二十者、不著依戒見。是二十法所不應著。</p>
<p>「復有二十法應具足滿。何等二十？一者、具足空，二者、無相證，三者、知無作；四者、三分清淨；五者、一切眾生中具足慈悲智；六者、不念一切眾生；七者、一切法等觀，是中亦不著；八者、知諸法實相，是事亦不念；九者、無生法忍，十者、無生智；十一者、說諸法一相；十二者、破分別相；十三者、轉憶想；十四者、轉見；十五者、轉煩惱；十六者、等定慧地；十七者、調意；十八者、心寂滅；十九者、無礙智；二十者、不染愛。須菩提！是名菩薩摩訶薩住七地中應具足二十法。</p>
<p>「復次，須菩提！菩薩摩訶薩住八地中應具足五法。何等五？順入眾生心；遊戲諸神通；觀諸佛國；如所見佛國，自莊嚴其國；如實觀佛身，自莊嚴佛身；是名五法具足滿。</p>
<p>「復次，須菩提！菩薩摩訶薩住八地中復具足五法。何等五？知上下諸根，淨佛世界，入如幻三昧，常入三昧，隨眾生所應善根受身。須菩提！是為菩薩摩訶薩住八地中具足五法。</p>
<p>「復次，須菩提！菩薩摩訶薩住九地中應具足十二法。何等十二？受無邊世界所度之分，菩薩得如是願，知諸天、龍、夜叉、犍闥婆語而為說法，處胎成就，家成就，所生成就，姓成就，眷屬成就，出生成就，出家成就，莊嚴佛樹成就，一切諸善功德成滿具足。須菩提！是名菩薩摩訶薩住九地中應具足十二法。</p>
<p>「須菩提！十地菩薩當知如佛。」</p>
<p>爾時，慧命須菩提白佛言：「世尊！云何菩薩摩訶薩深心治地業？」</p>
<p>佛言：「菩薩摩訶薩應薩婆若心，集諸善根，是名菩薩摩訶薩深心治地業。」</p>
<p>「云何菩薩於一切眾生中等心？」</p>
<p>佛言：「若菩薩摩訶薩應薩婆若心，生四無量心，所謂慈、悲、喜、捨。是名於一切眾生中等心。」</p>
<p>「云何菩薩修布施？」</p>
<p>佛言：「菩薩施與一切眾生無所分別，是名修布施。」</p>
<p>「云何菩薩親近善知識？」</p>
<p>佛言：「能教入薩婆若中住，如是善知識，親近、諮受、恭敬、供養，是名親近善知識。」</p>
<p>「云何菩薩求法？」</p>
<p>佛言：「若菩薩應薩婆若心求法，不墮聲聞、辟支佛地，是名求法。」</p>
<p>「云何菩薩常出家治地業？」</p>
<p>佛言：「菩薩世世不雜心，佛法中出家，無能障礙者，是名常出家治地業。」</p>
<p>「云何菩薩愛樂佛身治地業？」</p>
<p>佛言：「若菩薩見佛身相，乃至阿耨多羅三藐三菩提，終不離念佛，是名愛樂佛身治地業。」</p>
<p>「云何菩薩演出法教治地業？」</p>
<p>佛言：「菩薩，若佛現在、若佛滅度後，為眾生說法，初、中、後善，妙義好語，淨潔純具，所謂修妬路乃至優婆提舍，是名演出法教治地業。」</p>
<p>「云何菩薩破於憍慢治地業？」</p>
<p>佛言：「菩薩破是憍慢故，終不生下賤家，是名破於憍慢治地業。」</p>
<p>「云何菩薩實語治地業？」</p>
<p>佛言：「菩薩如所說，隨說行，是名實語治地業。</p>
<p>「是為菩薩摩訶薩住初地中，修行十事治地業。」</p>
<p>【論】</p>
<p>釋曰：</p>
<p style="margin-left:1em">須菩提上問「摩訶衍」，佛種種答「摩訶衍相」；上又問「發趣大乘」者，今答「發趣大乘相」。菩薩摩訶薩乘是乘，知一切法從本已來不來不去、無動無發，法性常住故；又以大悲心故、精進波羅蜜故、方便力故，還修諸善法；更求勝地而不取地相，亦不見此地。</p>
<p>問曰：</p>
<p style="margin-left:1em">應答「發趣大乘」，何以說「發趣地」？</p>
<p>答曰：</p>
<p style="margin-left:1em">大乘即是地。地有十分，從初地至二地，是名「發趣」；譬如乘馬趣象，捨馬乘象，乘象趣龍，捨象乘龍。</p>
<p>問曰：</p>
<p style="margin-left:1em">此中是何等十地？</p>
<p>答曰：</p>
<p style="margin-left:1em">地有二種：一者、但菩薩地，二者、共地。共地者，所謂乾慧地乃至佛地。但菩薩地者，歡喜地、離垢地、有光地、增曜地、難勝地、現在地、深入地、不動地、善根地、法雲地。此地相，如《十地經》中廣說。</p>
<p style="margin-left:1em">入初地菩薩應行十法：深心乃至實語。</p>
<p style="margin-left:1em">須菩提雖知，為斷眾生疑故，問世尊：「云何是深心？」佛答：「應薩婆若心，集諸善根。」</p>
<p style="margin-left:1em">「薩婆若心」者，菩薩摩訶薩初發阿耨多羅三藐三菩提意，作是願：「我於未來世當作佛！」是阿耨多羅三藐三菩提意，即是應薩婆若心。「應」者，繫心願我當作佛。若菩薩利根，大集福德，諸煩惱薄，過去罪業少，發意即得深心。「深心」者，深樂佛道，世世於世間心薄。是名「應薩婆若心」。所作一切功德，若布施、若持戒、若修定等，不求今世後世福樂、壽命、安隱，但為薩婆若。譬如慳貪人無因緣，乃至一錢不施，貪惜積聚，但望增長；菩薩亦如是，福德若多若少，不向餘事，但愛惜積集，向薩婆若。</p>
<p>問曰：</p>
<p style="margin-left:1em">是菩薩未知薩婆若，不得其味，云何能得深心？</p>
<p>答曰：</p>
<p style="margin-left:1em">我先已說：此人若利根，諸煩惱薄，福德純厚，不樂世間，雖未聞讚歎大乘，猶不樂世間，何況已聞！如摩訶迦葉，娶金色女為妻，心不愛樂，棄捨出家。又如耶舍長者子，中夜見眾婇女皆如死狀，捨直十萬兩金寶屐於水岸邊，直渡趣佛。如是等諸貴人、國王，厭捨五欲者無數，何況菩薩聞說佛道種種功德因緣，而不即時發心深入！如後〈薩陀波崙品〉中，長者女聞讚歎佛功德，即時捨家，詣曇無竭所。</p>
<p style="margin-left:1em">復次，信等五根成就純熟故，能得是深心。譬如小兒，眼等五情根未成就故，不別五塵，不識好醜；信等五根未成就，亦復如是，不識善惡，不知縛解，愛樂五欲，沒於邪見。信等五根成就者，乃能識別善惡。十善道、聲聞法猶尚愛樂，況無上道而不深念！初發無上道心，已於世間最上，何況成就！</p>
<p style="margin-left:1em">復次，菩薩始得般若波羅蜜氣味故，能生深心。如人閉在幽闇，微隙見光，心則踊躍，作是念言：「眾人獨得見如是光明！」欣悅愛樂，即生深心，念是光明，方便求出！菩薩亦如是，宿業因緣故，閉在十二入無明黑闇獄中，所有知見，皆是虛妄；聞般若波羅蜜，少得氣味，深念薩婆若：「我當云何於此六情獄得出，如諸佛聖人？」</p>
<p style="margin-left:1em">復次，發阿耨多羅三藐三菩提心，隨願所行，以是故生深心。</p>
<p style="margin-left:1em">「深心」者，一切諸法中愛，無如愛薩婆若；一切眾生中愛，無如愛佛。又深入悲心，利益眾生。如是等名深心相，初地菩薩應常行是心。</p>
<p style="margin-left:1em">「於一切眾生等心」者，菩薩得是深心已，等心於一切眾生。眾生常情，愛其所親，惡其所憎；菩薩得深心故，怨親平等，視之無二。</p>
<p style="margin-left:1em">此中佛自說：「等心者，四無量心是。」菩薩見眾生受樂，則生慈、喜心，作是願：「我當令一切眾生皆得佛樂！」若見眾生受苦，則生悲心愍之，作是願：「我當拔一切眾生苦！」若見不苦不樂眾生，則生捨心，作是願：「我當令眾生捨愛憎心！」四無量心餘義，如先說。</p>
<p style="margin-left:1em">「捨心」者，捨有二種：一者、捨財行施，二者、捨結得道。此以除慳為捨，與第二捨結作因緣；至七地中乃能捨結。</p>
<p>問曰：</p>
<p style="margin-left:1em">捨相有種種：內外、輕重，財施、法施，世間、出世間等，佛何以故但說無分別憶想出世間施？</p>
<p>答曰：</p>
<p style="margin-left:1em">布施雖有種種相，但說大者不取相。</p>
<p style="margin-left:1em">復次，佛於一切法不著，亦以此教菩薩布施，令如佛法不著。此中應廣說無分別布施；餘布施相，處處已種種說。</p>
<p style="margin-left:1em">「近善知識」義，如先說。</p>
<p style="margin-left:1em">「求法」者，「法」有三種：一者、諸法中無上，所謂涅槃；二者、得涅槃方便——八聖道；三者、一切善語、實語助八聖道者，所謂八萬四千法眾，十二部經，四藏——所謂阿含、阿毘曇、毘尼、雜藏，《摩訶般若波羅蜜》等諸摩訶衍經，皆名為「法」。</p>
<p style="margin-left:1em">此中「求法」者，書寫、誦讀、正憶念，如是等，治眾生心病故，集諸法藥，不惜身命。</p>
<p style="margin-left:1em">如釋迦文佛，本為菩薩時，名曰樂法。時世無佛，不聞善語，四方求法，精勤不懈，了不能得。爾時，魔變作婆羅門而語之言：「我有佛所說一偈，汝能以皮為紙，以骨為筆，以血為墨，書寫此偈，當以與汝！」樂法即時自念：「我世世喪身無數，不得是利。」即自剝皮曝之令乾，欲書其偈，魔便滅身。是時，佛知其至心，即從下方踊出，為說深法，即得無生法忍。</p>
<p style="margin-left:1em">又如薩陀波崙苦行求法。如釋迦文菩薩，五百釘釘身，為求法故。又如金堅王割身五百處為燈炷；投巖、入火。如是等種種苦行難行，為眾生求法。</p>
<p style="margin-left:1em">復次，佛自說求法相：「為薩婆若，不墮聲聞、辟支佛地。」</p>
<p style="margin-left:1em">「常出家」者，菩薩知在家有種種罪因緣：「我若在家，自不能得行清淨行，何能令人得諸淨行？若隨在家法，則有鞭杖等苦惱眾生；若隨善法行，則破居家法。」籌量二事：「我今不出家者，死時俱亦當捨；今自遠離，福德為大！」</p>
<p style="margin-left:1em">復次，菩薩作是念：「一切國王及諸貴人力勢如天，求樂未已，死強奪之。我今為眾生故捨家，持清淨戒，求佛道，具足尸羅波羅蜜因緣。」</p>
<p style="margin-left:1em">此中佛自說：「菩薩世世不雜心出家。」「不雜心」者，不於九十六種道中出家，但於佛道中出家。所以者何？佛道中有二種正見：世間正見、出世間正見故。</p>
<p style="margin-left:1em">「愛樂佛身」者，聞種種讚佛功德：十力、四無所畏、大慈大悲、一切智慧；又見佛身三十二相、八十種隨形好，放大光明，天人供養，無有厭足。自知：「我當來世，亦當如是。」假令無得佛因緣，猶尚愛樂，何況當得而不愛樂！得是深心愛樂佛故，世世常得值佛。</p>
<p style="margin-left:1em">「演出法教」者，菩薩如上求法已，為眾生演說。</p>
<p style="margin-left:1em">菩薩在家者，多以財施；出家者，愛佛情重，常以法施。若佛在世、若不在世，善住持戒，不求名利，等心一切眾生而為說法。</p>
<p style="margin-left:1em">讚歎檀義故，名為「初善」；分別讚歎持戒，名為「中善」；是二法果報，若生諸佛國、若作大天，名為「後善」。</p>
<p style="margin-left:1em">復次，見三界、五受眾身多苦惱，則生厭離心，名為「初善」；棄捨居家，為身離故，名為「中善」；為心離煩惱故，名為「後善」。</p>
<p style="margin-left:1em">解說聲聞乘，名為「初善」；說辟支佛乘，名為「中善」；宣暢大乘，名為「後善」。</p>
<p style="margin-left:1em">「妙義好語」者，三種語：雖復辭妙而義味淺薄，雖義理深妙而辭不具足，以是故說「妙義好語」。</p>
<p style="margin-left:1em">離三毒垢故，但說正法，不雜非法，是名「清淨」。</p>
<p style="margin-left:1em">八聖道分、六波羅蜜備故，名為「具足」。</p>
<p style="margin-left:1em">修多羅十二部經，如先說。</p>
<p style="margin-left:1em">「破憍慢」者，是菩薩出家、持戒、說法、能斷眾疑，或時自恃而生憍慢；是時應作是念：「我剃頭著染衣，持鉢乞食，此是破憍慢法，我云何於中生憍慢？」又此憍慢在人心中則覆沒功德，人所不愛，惡聲流布；後身常生弊惡畜生中，若生人中卑鄙下賤——知是憍慢有如是無量過罪。破是憍慢，為求阿耨多羅三藐三菩提故；如人求財，猶尚謙遜下意，何況求無上道！以破憍慢故，常生尊貴，終不在下賤家生。</p>
<p style="margin-left:1em">「實語」者，是諸善之本，生天因緣，人所信受。行是實語者，不假布施、持戒、學問，但修實語，得無量福。實語者，如說隨行。</p>
<p>問曰：</p>
<p style="margin-left:1em">口業有四種，何以但說實語？</p>
<p>答曰：</p>
<p style="margin-left:1em">佛法中貴實故，說實餘皆攝；四諦實故，得涅槃。</p>
<p style="margin-left:1em">復次，菩薩與眾生共事，惡口、綺語、兩舌，或時有；妄語罪重故，初地應捨。是菩薩行初地，未能具足行此四業故，但說實語；第二地中則能具足。</p>
<p>問曰：</p>
<p style="margin-left:1em">初地中何以但說十事？</p>
<p>答曰：</p>
<p style="margin-left:1em">佛為法王，諸法中得自在，知是十法，能成初地；譬如良醫，善知藥草種數，若五、若十，足能破病，是中不應難其多少。<span class='note-inline'>(初地竟)</span></p>
<p>【經】</p>
<p>「云何菩薩戒清淨？」</p>
<p>「若菩薩摩訶薩不念聲聞、辟支佛心，及諸破戒障佛道法，是名戒清淨。」</p>
<p>「云何菩薩知恩報恩？」</p>
<p>「若菩薩摩訶薩行菩薩道，乃至小恩尚不忘，何況多！是名知恩報恩。」</p>
<p>「云何菩薩住忍辱力？」</p>
<p>「若菩薩於一切眾生無瞋無惱，是名住忍辱力。」</p>
<p>「云何菩薩受歡喜？」</p>
<p>「所謂成就眾生，以此為喜，是名受歡喜。」</p>
<p>「云何菩薩不捨一切眾生？」</p>
<p>「若菩薩念欲救一切眾生故，是名不捨一切眾生。」</p>
<p>「云何菩薩入大悲心？」</p>
<p>「若菩薩如是念：『我為一一眾生故，如恒河沙等劫地獄中受勤苦，乃至是人得佛道、入涅槃。』如是名為為一切十方眾生忍苦，是名入大悲心。」</p>
<p>「云何菩薩信師恭敬諮受？」</p>
<p>「若菩薩於諸師如世尊想，是名信師恭敬諮受。」</p>
<p>「云何菩薩勤求諸波羅蜜？」</p>
<p>「若菩薩一心求諸波羅蜜無異事，是名勤求諸波羅蜜。</p>
<p>「是為菩薩摩訶薩住二地中滿足八法。」</p>
<p>「云何菩薩摩訶薩多學問無厭足？」</p>
<p>「諸佛所說法，若是此間世界，若十方世界諸佛所說，盡欲聞持，是名多學問無厭足。」</p>
<p>「云何菩薩淨法施？」</p>
<p>「有所法施，乃至不求阿耨多羅三藐三菩提，何況餘事！是名不求名利法施。」</p>
<p>「云何菩薩淨佛世界？」</p>
<p>「以諸善根迴向淨佛世界，是名淨佛世界。」</p>
<p>「云何菩薩受世間無量勤苦不以為厭？」</p>
<p>「諸善根備具故，能成就眾生亦莊嚴佛界，乃至具足薩婆若，終不疲厭，是名受無量勤苦不以為厭。」</p>
<p>「云何菩薩住慚愧處？」</p>
<p>「恥諸聲聞、辟支佛意，是名住慚愧處。</p>
<p>「是為菩薩摩訶薩住三地中滿足五法。」</p>
<p>「云何菩薩不捨阿蘭若住處？」</p>
<p>「能過聲聞、辟支佛地，是名不捨阿蘭若住處。」</p>
<p>「云何菩薩少欲？」</p>
<p>「乃至阿耨多羅三藐三菩提尚不欲，何況餘欲！是名少欲。」</p>
<p>「云何菩薩知足？」</p>
<p>「得一切種智，是名知足。」</p>
<p>「云何菩薩不捨頭陀功德？」</p>
<p>「觀諸深法忍，是名不捨頭陀功德。」</p>
<p>「云何菩薩不捨戒？」</p>
<p>「不取戒相，是名不捨戒。」</p>
<p>「云何菩薩穢惡諸欲？」</p>
<p>「欲心不生故，是名穢惡諸欲。」</p>
<p>「云何菩薩厭世間心？」</p>
<p>「知一切法不作故，是名厭世間心。」</p>
<p>「云何菩薩捨一切所有？」</p>
<p>「不惜內外諸法故，是名捨一切所有。」</p>
<p>「云何菩薩心不沒？」</p>
<p>「二種識處心不生故，是名心不沒。」</p>
<p>「云何菩薩不惜一切物？」</p>
<p>「於一切物不著不念，是名不惜一切物。</p>
<p>「是為菩薩於四地中不捨十法。」</p>
<p>「云何菩薩遠離親白衣？」</p>
<p>「菩薩出家所生，從一佛界至一佛界，常出家、剃頭、著染衣，是名遠離親白衣。」</p>
<p>「云何菩薩遠離比丘尼？」</p>
<p>「不共比丘尼住，乃至彈指頃亦不生念，是名遠離比丘尼。」</p>
<p>「云何菩薩遠離慳惜他家？」</p>
<p>「菩薩如是思惟：我應安樂眾生，他今助我安樂，云何生慳？是名遠離慳惜他家。」</p>
<p>「云何菩薩遠離無益談處？」</p>
<p>「若有談處，或生聲聞、辟支佛心，我當遠離，是名遠離無益談處。」</p>
<p>「云何菩薩遠離瞋恚？」</p>
<p>「不令瞋心、惱心、鬪心得入，是名遠離瞋恚。」</p>
<p>「云何菩薩遠離自大？」</p>
<p>「所謂不見內法故，是名遠離自大。」</p>
<p>「云何菩薩遠離蔑人？」</p>
<p>「所謂不見外法故，是名遠離蔑人。」</p>
<p>「云何菩薩遠離十不善道？」</p>
<p>「是十不善道能障八聖道，何況阿耨多羅三藐三菩提！是名遠離十不善道。」</p>
<p>「云何菩薩遠離大慢？」</p>
<p>「是菩薩不見法可作大慢者，是名遠離大慢。」</p>
<p>「云何菩薩遠離自用？」</p>
<p>「是菩薩不見是法可自用者，是名遠離自用。」</p>
<p>「云何菩薩遠離顛倒？」</p>
<p>「顛倒處不可得故，是名遠離顛倒。」</p>
<p>「云何菩薩遠離婬、怒、癡？」</p>
<p>「婬、怒、癡處不可見故，是名遠離婬、怒、癡處。</p>
<p>「是為菩薩住五地中遠離十二法。」</p>
<p>「云何菩薩住六地中具足六法？」</p>
<p>「所謂六波羅蜜。諸佛及聲聞、辟支佛，住六波羅蜜中，能度彼岸，是名具足六法。」</p>
<p>「云何菩薩不作聲聞、辟支佛意？」</p>
<p>「作是念：聲聞、辟支佛意，非阿耨多羅三藐三菩提道。」</p>
<p>「云何菩薩布施不生憂心？」</p>
<p>「作是念：此非阿耨多羅三藐三菩提道。」</p>
<p>「云何菩薩見有所索心不沒？」</p>
<p>「作是念：此非阿耨多羅三藐三菩提道。」</p>
<p>「云何菩薩所有物布施？」</p>
<p>「菩薩初發心時布施，不言是可與是不可與。」</p>
<p>「云何菩薩布施之後心不悔？」</p>
<p>「慈悲力故。」</p>
<p>「云何菩薩不疑深法？」</p>
<p>「信功德力故。</p>
<p>「是為菩薩住六地中遠離六法。」</p>
<p>【論】</p>
<p style="margin-left:1em">者言：</p>
<p style="margin-left:1em">「戒清淨」者，初地中多行布施，次知持戒勝於布施。所以者何？持戒則攝一切眾生，布施則不能普周一切。持戒遍滿無量——如不殺生戒，則施一切眾生命；如眾生無量無邊，福德亦無量無邊。略說諸能破佛道事，此中皆名破戒；離是破戒垢，皆名清淨。乃至聲聞，辟支佛心，尚是戒垢，何況餘惡！</p>
<p style="margin-left:1em">「知恩報恩」者，有人言：「我宿世福德因緣應得。」或言：「我自然尊貴，汝有何恩？」墮是邪見，是故佛說：「菩薩當知恩！」眾生雖有宿世樂因，今世事不和合，則無由得樂。譬如穀種在地，無雨則不生；不可以地能生穀故，言雨無恩。雖所受之物是宿世所種；供奉之人，敬愛好心，豈非恩分？</p>
<p style="margin-left:1em">復次，知恩者，是大悲之本，開善業初門，人所愛敬，名譽遠聞，死則生天，終成佛道。不知恩人，甚於畜生！</p>
<p style="margin-left:1em">如佛說《本生經》：有人入山伐木，迷惑失道，時值暴雨，日暮飢寒，惡虫毒獸，欲來侵害。是人入一石窟，窟中有一大熊，見之恐怖而出。熊語之言：「汝勿恐怖！此舍溫煖，可於中宿。」時連雨七日，常以甘果美水，供給此人。七日雨止，熊將此人示其道逕。熊語人言：「我是罪身，多有怨家，若有問者，莫言見我！」人答言：「爾！」此人前行，見諸獵者。獵者問言：「汝從何來？見有眾獸不？」答言：「我見一大熊，此熊於我有恩，不得示汝！」獵者言：「汝是人，當以人類相親，何以惜熊？今一失道，何時復來？汝示我者，與汝多分！」此人心變，即將獵者示熊處所。獵者殺熊，即以多分與之。此人展手取肉，二肘俱墮。獵者言：「汝有何罪？」答言：「是熊看我，如父視子，我今背恩，將是此罪！」獵者恐怖，不敢食肉，持施眾僧。爾時，上座六通阿羅漢語諸下座：「此是菩薩，未來世當得作佛，莫食此肉！」即時起塔供養。王聞此事，勅下國內，不知恩人，無令住此！又以種種因緣讚知恩者，知<span class='corr'>恩</span>之義，遍閻浮提，人皆信行。</p>
<p style="margin-left:1em">復次，菩薩作是念：「若人有惡事於我，我猶尚應度，何況於我有恩！」</p>
<p style="margin-left:1em">「住忍辱力」者，如忍波羅蜜中廣說。</p>
<p>問曰：</p>
<p style="margin-left:1em">種種因緣是忍辱相，此中何以但說「不瞋不惱」？</p>
<p>答曰：</p>
<p style="margin-left:1em">此是忍辱體，先起瞋心，然後身口惱他。是菩薩初行故，但說眾生忍，不說法忍。</p>
<p style="margin-left:1em">「受歡喜」者，菩薩見是持戒故，身口清淨；知恩忍辱故，心清淨；三業清淨故，則自然生歡喜。譬如人香湯沐浴，著好新衣，瓔珞莊嚴，鏡中自觀，心生歡喜；菩薩亦如是，得是善法自莊嚴：「戒是禪定、智慧根本，我今得是淨戒，無量無邊福德皆應易得。」以是自喜。菩薩住是戒忍中，教化眾生，令得生他方佛前及生天上人中受樂；或令得聲聞、辟支佛乘、佛乘者。觀眾生樂著，如長者觀小兒共戲，亦與之同戲，更以少異物與之，令捨前所好；菩薩亦如是，教化眾生，令得人天福樂；漸漸誘進，令得三乘。以是故言「受歡喜樂」。</p>
<p style="margin-left:1em">「不捨一切眾生」者，善修集大悲心，誓度眾生故，發心牢固故，不為諸佛賢聖所輕笑故，恐負一切眾生故不捨；譬如先許人物，後若不與，則是虛妄罪人！以是因緣故，不捨眾生。</p>
<p style="margin-left:1em">「入大悲心」者，如先說。此中佛自說：「本願大心為眾生故，所謂為一一人故，於無量劫代受地獄苦，乃至令是人集行功德作佛，入無餘涅槃。」</p>
<p>問曰：</p>
<p style="margin-left:1em">無有代受罪者，何以作是願？</p>
<p>答曰：</p>
<p style="margin-left:1em">是菩薩弘大之心，深愛眾生，若有代理，必代不疑。</p>
<p style="margin-left:1em">復次，菩薩見人間有天祠用人肉血五藏祀羅剎鬼，有人代者則聽。菩薩作是念：「地獄中若當有如是代理，我必當代！」眾人聞菩薩大心如是，則貴敬尊重之。所以者何？是菩薩深念眾生踰於慈母故。</p>
<p style="margin-left:1em">「信師恭敬諮受」者，菩薩因師得阿耨多羅三藐三菩提，云何不信恭敬供養師？雖智德高明，若不恭敬供養，則不能得大利；譬如深井美水，若無綆者，無由得水。若破憍慢高心，宗重敬伏，則功德大利歸之；又如雨墮，不住山頂，必歸下處。若人憍心自高，則法水不入；若恭敬善師，則功德歸之。</p>
<p style="margin-left:1em">復次，佛說依止善師，持戒、禪定、智慧、解脫，皆得增長；譬如眾樹依於雪山，根、莖、枝、葉、華、果，皆得茂盛。以是故，佛說：「於諸師宗，敬之如佛。」</p>
<p>問曰：</p>
<p style="margin-left:1em">惡師云何得供養信受？善師不能視之如佛，何況惡師！佛何以故此中說「於諸師尊如世尊想」？</p>
<p>答曰：</p>
<p style="margin-left:1em">菩薩不應順世間法。順世間法者，善者心著，惡者遠離；菩薩則不然，若有能開釋深義、解散疑結，於我有益，則盡心敬之，不念餘惡。如弊囊盛寶，不得以囊惡故，不取其寶；又如夜行嶮道，弊人執炬，不得以人惡故，不取其照。菩薩亦如是，於師得智慧光明，不計其惡。</p>
<p style="margin-left:1em">復次，弟子應作是念：「師行般若波羅蜜，無量方便力，不知以何因緣故有此惡事？」如薩陀波崙聞空中十方佛教：「汝於法師，莫念其短，常生敬畏！」</p>
<p style="margin-left:1em">復次，菩薩作是念：「法師好惡，非是我事；我所求者，唯欲聞法以自利益。如泥像、木像無實功德，因發佛想故，得無量福德，何況是人智慧方便能為人說！以是故，法師有過，於我無咎。」</p>
<p style="margin-left:1em">「如世尊想」者，我先說：「菩薩異於世人。」世人分別好醜：好者愛著，猶不如佛；惡者輕慢，了不比數。菩薩則不然，觀諸法畢竟空，從本已來皆如無餘涅槃相；觀一切眾生，視之如佛，何況法師有智慧利益！以能作佛事故，視之如佛。</p>
<p style="margin-left:1em">「勤求諸波羅蜜」者，菩薩作是念：「是六波羅蜜，是無上正真道因緣，我當一心行是因緣。」譬如商人、農夫，隨所適國土所須之物、地之所宜種子，勤修求辦，事無不成；又如今世行布施後得大富，持戒後得尊貴，修禪定、智慧得道。菩薩亦如是，行六波羅蜜則得成佛。勤求道者，常一心勤求六波羅蜜。所以者何？若軟心漸進，則為煩惱所覆、魔人所壞。以是故佛說：「於二地中勤求莫懈！」<span class='note-inline'>(二地竟)</span></p>
<p style="margin-left:1em">「多學問無厭足」者，菩薩知多學問是智慧因緣，得智慧則能分別行道；如人有眼，所至無礙。是故菩薩作是願：「十方諸佛有所說法，我盡受持！」聞持陀羅尼力故，得清淨天耳力故，得不忘陀羅尼力故。譬如大海，能受持一切十方諸水；菩薩亦如是，能受持十方諸佛所說之法。</p>
<p style="margin-left:1em">「淨法施」者，如苗中生草，除穢則茂；菩薩亦如是，法施時不求名利、後世果報，乃至為眾生故，不求小乘涅槃，但以大悲於眾生隨佛轉法輪。</p>
<p style="margin-left:1em">法施相，莊嚴佛國相，受世間無量勤苦，住慚愧處，不捨阿蘭若住處，少欲、知足，如先說。</p>
<p>問曰：</p>
<p style="margin-left:1em">種種因緣，在生死中不厭；何以故但二因緣說不厭？</p>
<p>答曰：</p>
<p style="margin-left:1em">是善根備具故，在生死中苦惱薄少；譬人有瘡，良藥塗之，其痛差少。菩薩得善根清淨故，今世憂愁、嫉妬、惡心等悉皆止息；若更受身，得善根果報，自受福樂，亦種種因緣利益眾生，隨其所願；自淨世界，世界嚴淨，勝於天宮，視之無厭，能慰釋大菩薩心，何況凡夫！以是故，雖有多因緣，但說二事無厭。</p>
<p style="margin-left:1em">慚愧雖有種種，此中大者，聲聞、辟支佛心。菩薩發心，欲廣度一切眾生；得少苦惱，便欲獨取涅槃，是可慚愧！譬如有人大設餚饍，請呼眾人；慳悋心起，便自獨食，甚可慚愧！<span class='note-inline'>(三地竟)</span></p>
<p style="margin-left:1em">「不捨阿蘭若住處」者，離眾獨住，若過聲聞、辟支佛心，是名離眾。</p>
<p style="margin-left:1em">一切法以無所得空故，不取不著相；乃至阿耨多羅三藐三菩提亦不取，用無有著心故。</p>
<p style="margin-left:1em">菩薩常集諸功德無厭足，得無上道則足，更無勝法故。飲食、衣服、臥具知足者，是善法因緣，不以為要，故不說。</p>
<p style="margin-left:1em">「不捨頭陀功德」者，如後〈覺魔品〉中說。無生法忍，此中以無生法忍為頭陀。菩薩住於順忍，觀無生法忍。是十二頭陀為持戒清淨故，持戒清淨為禪定故，禪定為智慧故；無生忍法即是真智慧。無生法忍是頭陀果報，果中說因故。</p>
<p style="margin-left:1em">「不捨戒，不取戒相」者，是菩薩知諸法實相故，尚不見持戒，何況破戒！雖種種因緣不破戒，此最為大，入空解脫門故。</p>
<p style="margin-left:1em">「污穢諸欲」者，如先說。此中佛說：「知是心相虛誑不實故，乃至不生欲心，何況受欲！」</p>
<p style="margin-left:1em">「厭世間心」者，如世間不可樂相中說。此中佛說厭心果報，所謂「無作解脫門」。</p>
<p style="margin-left:1em">「捨一切所有」者，如先說。</p>
<p style="margin-left:1em">「不沒心」者，先已種種因緣說，菩薩聞是不沒不畏相。「不生二識處」者，二識處，所謂眼、色中不生眼識，乃至意、法中不生意識。菩薩住是不二門中，觀六識所知皆是虛誑無實；作大誓願：「令一切眾生住不二法中，離是六識。」</p>
<p style="margin-left:1em">「不惜一切物」者，不惜一切物中，雖有種種因緣，此因緣最大，所謂菩薩知一切法畢竟空，不憶念，滅一切取相。是故於受者不求恩惠，施中無高心，如是具清淨檀波羅蜜。<span class='note-inline'>(四地竟)</span></p>
<p style="margin-left:1em">「遠離親白衣」者，行者以妨道故出家，若復習近白衣，則與本無異。以是故，行者先求自度，然後度人；若未能自度而欲度人者，如不知浮人，欲救於溺，相與俱沒！是菩薩遠離親白衣，則能集諸清淨功德；深念佛故，變身至諸佛國，出家、剃頭、著染衣。所以者何？常樂出家法，不樂習近白衣故。</p>
<p style="margin-left:1em">「遠離比丘尼」者，如初品中說。</p>
<p>問曰：</p>
<p style="margin-left:1em">菩薩等心視一切眾生，云何不得共住？</p>
<p>答曰：</p>
<p style="margin-left:1em">是菩薩未得阿鞞跋致、未斷諸漏，集諸功德，人所樂著，以是故不得共住。又為離人誹謗，若誹謗者墮地獄故。</p>
<p style="margin-left:1em">「遠離慳惜他家」者，菩薩作是念：「我自捨家，尚不貪不惜，云何貪惜他家？菩薩法欲令一切眾生得樂，彼人助我與眾生樂，云何慳惜？眾生先世福德因緣，今世少有功夫，故得供養，我何以慳嫉？」</p>
<p style="margin-left:1em">「遠離無益談說」者，此即是綺語，為自心、他心解愁事，說王法事、賊事，大海、山林，藥草、寶物，諸方國土，如是等事，無益於福、無益於道。菩薩愍念一切眾生沒在無常苦火，我當救濟，云何安坐空說無益之事？如人失火，四邊俱起，云何安處其內語說餘事？此中佛說「若說聲聞、辟支佛事，猶為無益之言」，何況餘事！</p>
<p style="margin-left:1em">「遠離瞋恚」者，心中初生名瞋心，以未定故；瞋心增長事定，打斫殺害，是名惱心；惡口讒謗，是名訟心；若殺害打縛等，是名鬪心。菩薩大慈悲眾生故，則不生是心；常防此惡心，不令得入。</p>
<p style="margin-left:1em">「遠離自大、蔑人」者，不見內外法，所謂受五眾、不受五眾。</p>
<p style="margin-left:1em">「遠離十不善道」者，菩薩觀十不善道中過罪種種因緣，如先說。此中佛說：「十不善道破小乘，何況大乘！」</p>
<p style="margin-left:1em">「遠離大慢」者，菩薩行十八空，不見諸法定有大小相。</p>
<p style="margin-left:1em">「遠離自用」者，拔七種憍慢根本故，又深樂善法故。</p>
<p style="margin-left:1em">「遠離顛倒」者，一切法中，常、樂、淨、我不可得故。</p>
<p style="margin-left:1em">「遠離三毒」者，三毒義如先說。又此三毒所緣，無有定相。<span class='note-inline'>(五地竟)</span></p>
<p style="margin-left:1em">「六波羅蜜」者，如先說。此中佛說：「三乘之人皆以此六波羅蜜得到彼岸。」</p>
<p>問曰：</p>
<p style="margin-left:1em">此是菩薩地，何以故說聲聞、辟支佛得到彼岸？</p>
<p>答曰：</p>
<p style="margin-left:1em">佛今說六波羅蜜多有所能，大乘法中則能含受小乘，小乘則不能。</p>
<p style="margin-left:1em">是菩薩住六地中，具足六波羅蜜；觀一切諸法空，未得方便力，畏墮聲聞、辟支佛地，佛將護故說：「不應生聲聞、辟支佛心。」</p>
<p style="margin-left:1em">菩薩深念眾生故，大悲心故，知一切諸法畢竟空故，施時無所惜；見有求者，不瞋不憂；布施之後，心亦不悔。</p>
<p style="margin-left:1em">福德大故，信力亦大，深清淨信敬諸佛；具足六波羅蜜，雖未得方便、無生法忍、般舟三昧，於深法中亦無所疑，作是念：「一切論議皆有過罪！唯佛智慧，滅諸戲論，無有闕失故，而能以方便修諸善法。」是故不疑。<span class='note-inline'>(六地竟)</span></p>

<p class='juan'>大智度論卷第四十九</p></div>
</div><!-- end of div[@id='body'] -->
</body></html>