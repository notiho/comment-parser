<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='other'>
<p class='juan'><a id='mulu95' />大智度論釋初品中見一切佛世界義第五十一之餘<span class='note-inline'>(卷三十四)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p><p>◎【經】</p>
<p>「復次，舍利弗！菩薩摩訶薩，十方如恒河沙等世界中諸佛所說法：已說、今說、當說，聞已，欲一切信持、自行、亦為人說者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">上已說「十方諸佛所說，欲憶持不忘，當學般若」，今何以復說「信持三世佛法」？</p>
<p>答曰：</p>
<p style="margin-left:1em">上說「欲憶持十方諸佛法」，未知是何法，故說十二部經是佛法，及聲聞所不聞者。</p>
<p style="margin-left:1em">上但言「恒河沙等世界諸佛」，今言「恒河沙三世諸佛法」。</p>
<p style="margin-left:1em">又上但說「受持不忘」，不說受持利益；今言「自為，亦為他人說」，是故復說。</p>
<p>【經】</p>
<p>「復次，舍利弗！菩薩摩訶薩，過去諸佛說已，未來諸佛當說，欲聞，聞已，自利亦利他人，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">十方現在佛所說法，可受、可持；過去已滅，未來未有，云何可聞？</p>
<p>答曰：</p>
<p style="margin-left:1em">此義先已答，今當更說。菩薩有三昧，名「觀三世諸佛三昧」，菩薩入是三昧中，悉見三世諸佛，聞其說法。譬如外道神仙，於未來世事，未有形兆、未有言說，以智慧力故，亦見、亦聞。</p>
<p style="margin-left:1em">復次，諸菩薩力不可思議，未來世雖未有形、未有言說，而能見、能聞。或以陀羅尼力，或以今事比知過去、未來諸事。</p>
<p style="margin-left:1em">以是故言：「欲得是者，當學般若波羅蜜。」</p>
<p>【經】</p>
<p>「十方如恒河沙等諸世界，中間闇處，日月所不照，欲持光明普照者，當學般若波羅蜜！」</p>
<p>【論】</p>
<p style="margin-left:1em">菩薩從兜率天上欲降神母胎，爾時，身放光明，遍照一切世界及世間幽冥之處。次後生時，光明遍照，亦復如是。初成道時、轉法輪時、般涅槃時，放大光明皆亦如是。及於餘時現大神通，放大光明。如欲說般若波羅蜜時，現大神通，以大光明遍照世間幽冥之處。如是比，處處經中說神通光明。</p>
<p>問曰：</p>
<p style="margin-left:1em">此是佛力，何以故說菩薩？</p>
<p>答曰：</p>
<p style="margin-left:1em">今言菩薩欲得是者，當學般若波羅蜜。諸大菩薩能有是力。如遍吉菩薩，觀世音、得大勢、明網、無量光菩薩等，能有是力，身出無量光明，能照十方如恒河沙等世界。又如阿彌陀佛世界中，諸菩薩身出常光，照十萬由旬。</p>
<p>問曰：</p>
<p style="margin-left:1em">菩薩身光如是，本以何業因緣得？</p>
<p>答曰：</p>
<p style="margin-left:1em">身業清淨故身得莊嚴。如經說：「有一鬼頭似猪，臭虫從口出，身有金色光明。是鬼宿世作比丘，惡口罵詈客比丘。身持淨戒，故身有光明；口有惡言，故臭虫從口出。」如經說：「心清淨優劣，故光有上、中、下：少光、大光、光音。欲界諸天，心清淨布施、持戒，故身有光明。」</p>
<p style="margin-left:1em">復次，有人憐愍眾生故，於闇處然燈，亦為供養尊像、塔、寺故，亦以明珠、戶嚮、明鏡等明淨物布施故，身有光明。</p>
<p style="margin-left:1em">復次，常修慈心，遍念眾生，心清淨故；又常修念佛三昧，念諸佛光明神德故，得身光明。</p>
<p style="margin-left:1em">復次，行者常修火一切入；又以智慧光明，教化愚闇邪見眾生。以是業因緣故，得心中智慧明，身亦有光。</p>
<p style="margin-left:1em">如是等業因緣，得身光清淨。</p>
<p>【經】</p>
<p>「十方如恒河沙等世界中，無有佛名、法名、僧名；欲使一切眾生皆得正見、聞三寶音者，當學般若波羅蜜！」</p>
<p>【論】</p>
<p style="margin-left:1em">菩薩於先無佛法塔寺處，於中起塔，以是業因緣，後身得力成就；於無佛法眾處，讚歎三寶，令眾生入於正見。如經說：「有人於先無佛塔國土中，修立塔廟，得梵福德，梵名無量福德；以是因緣，疾得禪定；得禪定故，得無量神通；神通力故，能到十方讚歎三寶。」</p>
<p style="margin-left:1em">「正見」者，若先不識三寶功德，因菩薩故得信三寶；信三寶故，信業因緣罪福；信業因緣故，信世間是縛、涅槃是解。</p>
<p style="margin-left:1em">讚歎三寶義，如「八念」中說。</p>
<p>【經】</p>
<p>「菩薩摩訶薩，欲令十方如恒河沙等世界中眾生，以我力故，盲者得視、聾者得聽、狂者得念、裸者得衣、飢渴者得飽滿者，當學般若波羅蜜！」</p>
<p>【論】</p>
<p style="margin-left:1em">菩薩行無礙般若波羅蜜，若得無礙解脫成佛、若作法性生身菩薩——如文殊師利等，在十住地，有種種功德具足；眾生見者，皆得如願。譬如如意珠，所欲皆得；法性生身佛及法性生身菩薩，人有見者，皆得所願，亦復如是。</p>
<p style="margin-left:1em">復次，菩薩從初發意已來，於無量劫中，治一切眾生九十六種眼病；又於無量世中，自以眼布施眾生；又智慧光明，破邪見黑闇；又以大悲，欲令眾生所願皆得。如是業因緣，云何令眾生見菩薩身而不得眼？</p>
<p style="margin-left:1em">餘事亦如是。</p>
<p style="margin-left:1em">此諸義，如「放光」中說。◎</p>
<p>◎【經】</p>
<p>「復次，舍利弗！菩薩摩訶薩，若欲令十方如恒沙等世界中眾生，諸在三惡趣者，以我力故皆得人身者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">自以善業因緣故得人身，云何菩薩言「以我力因緣故，令三惡道中眾生皆得人身」？</p>
<p>答曰：</p>
<p style="margin-left:1em">不言「以菩薩業因緣令眾生得人身」，但言「菩薩恩力因緣故得」。</p>
<p style="margin-left:1em">菩薩以神通變化說法力故，令眾生修善得人身。如《經》中說：「二因緣發起正見：一者、外聞正法，二者、內有正念。」又如草木，內有種子、外有雨澤，然後得生。若無菩薩，眾生雖有業因緣，無由發起。以是故知諸佛菩薩所益甚多！</p>
<p>問曰：</p>
<p style="margin-left:1em">云何能令三惡道中眾生皆得解脫？佛尚不能，何況菩薩！</p>
<p>答曰：</p>
<p style="margin-left:1em">菩薩心願欲爾，則無過咎。</p>
<p style="margin-left:1em">又多得解脫，故言「一切」。如諸佛及大菩薩身遍出無量光明，從是光明出無量化身，遍入十方三惡道中：令地獄火滅湯冷，其中眾生心清淨故，生天上、人中；令餓鬼道飢渴飽滿，開發善心，得生天、人中；令畜生道隨意得食，離諸恐怖，開發善心，亦得生天、人中。如是名為「一切三惡道得解脫」。</p>
<p>問曰：</p>
<p style="margin-left:1em">如餘經說「生天、人中」，此何以但說「皆得人身」？</p>
<p>答曰：</p>
<p style="margin-left:1em">於人中得修大功德，亦受福樂；天上多著樂故，不能修道。以是故願令皆得人身。</p>
<p style="margin-left:1em">復次，菩薩不願眾生但受福樂，欲令得解脫，常樂涅槃，以是故不說生天上。</p>
<p>【經】</p>
<p>「欲令十方如恒河沙等世界中眾生，以我力故，立於戒、三昧、智慧、解脫、解脫知見，令得須陀洹果，乃至阿耨多羅三藐三菩提者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">先已說此五眾、道果，今何以更說？</p>
<p>答曰：</p>
<p style="margin-left:1em">上說但是聲聞法，從須陀洹乃至無餘涅槃；今雜說三乘：聲聞、辟支佛，乃至阿耨多羅三藐三菩提。</p>
<p>【經】</p>
<p>「復次，舍利弗！菩薩摩訶薩欲學諸佛威儀者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">何等是諸佛威儀？</p>
<p>答曰：</p>
<p style="margin-left:1em">威儀名身四動止。譬如象王，迴身而觀；行時足離地四指，雖不蹈地而輪跡現；不遲不疾，身不傾動；常舉右手安慰眾生；結加趺坐，其身正直；常偃右脇，累膝而臥；所敷草蓐，齊整不亂；食不著味，美惡等一；若受人請，默然無違；言辭柔渜，方便利益，不失時節。</p>
<p style="margin-left:1em">復次，法身佛威儀者，過東方如恒河沙等世界以為一步；梵音說法，亦復如是。</p>
<p style="margin-left:1em">法身佛相義，如先說。</p>
<p>【經】</p>
<p>「復次，菩薩摩訶薩欲得如象王視觀者，當學般若波羅蜜！菩薩作是願：『使我行時離地四指，足不蹈地。我當共四天王天乃至阿迦尼吒天、無量千萬億諸天眾圍繞恭敬，至菩提樹下』者，當學般若波羅蜜！」</p>
<p>【論】</p>
<p style="margin-left:1em">「如象王視」者，若欲迴身觀時，舉身俱轉。</p>
<p style="margin-left:1em">大人相者，身心專一；是故若有所觀，身心俱迴。譬如師子有所搏撮，不以小物故而改其壯勢；佛亦如是，若有所觀、若有所說，身與心俱，常不分散。所以者何？從無數劫來，集一心法；以是業因緣故，頂骨與身為一，無有分解。</p>
<p style="margin-left:1em">又以世世破憍慢故，不輕眾生，觀則俱轉。如《尼陀阿波陀那》中說：舍婆提國除糞人，而佛以手摩頭，教令出家，猶不輕之。</p>
<p style="margin-left:1em">「足離地四指」者，佛若常飛，眾生疑怪，謂佛非是人類，則不歸附；若足到地，則眾生以為與常人不異，不生敬心。是故雖為行地，四指不到而輪跡現。</p>
<p>問曰：</p>
<p style="margin-left:1em">如佛常放丈光、足不到地，眾生何以故不盡敬附？</p>
<p>答曰：</p>
<p style="margin-left:1em">眾生無量劫中積罪甚重，無明垢深，於佛生疑，謂是幻師，以術誑人；或言：「足不蹈地，生性自爾，如鳥能飛，有何奇特！」或有眾生罪重因緣故，不見佛相，直謂大威德沙門而已；譬如人重病欲死，名藥美食，皆謂臭穢，是故不盡敬附。</p>
<p style="margin-left:1em">「共四天王，乃至阿迦尼吒無量千萬億諸天眾，恭敬圍繞至菩提樹下」者，是諸佛常法。佛為世尊，至菩提樹下，欲破二種魔：一者結使魔、二者自在天子魔，欲成一切智；是諸天眾，云何不恭敬侍送？</p>
<p style="margin-left:1em">又諸天世世佐助擁護菩薩，乃至出家時，令諸宮人婇女，淳惛而臥，捧馬足踰城出。今日事辦，我等當共侍送至菩提樹下。</p>
<p>問曰：</p>
<p style="margin-left:1em">何以不說剎利、婆羅門等無量人侍送，而但說「諸天」？</p>
<p>答曰：</p>
<p style="margin-left:1em">佛獨於深林中求菩提樹，非是人行處，是故不說。</p>
<p style="margin-left:1em">又以人無天眼、他心智故，不知佛當成道，是故不說。</p>
<p style="margin-left:1em">復次，諸天貴於人，故但說天。</p>
<p style="margin-left:1em">復次，諸佛常樂閑靜處，諸天能隱身不現，不妨閑靜，是故但說諸天從。</p>
<p style="margin-left:1em">復次，菩薩見五比丘捨菩薩而去，而菩薩獨至樹下，是故作是願。</p>
<p>【經】</p>
<p>「『我當於菩提樹下坐，四天王天乃至阿迦尼吒天，以天衣為座』者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">如經說「佛敷草樹下坐而成佛道」，今云何願言「以天衣為座」？</p>
<p>答曰：</p>
<p style="margin-left:1em">聲聞經中說敷草。摩訶衍經中隨眾生所見——或有見敷草樹下，或見敷天綩綖——隨其福德多少，所見不同。</p>
<p style="margin-left:1em">復次，生身佛把草樹下；法性生身佛以天衣為座，或勝天衣。</p>
<p style="margin-left:1em">復次，佛於深林樹下成佛，林中人見，則奉佛草。若貴人見者，當以所貴衣服為座；但林中無貴人故，時諸龍神天，各以妙衣為座。</p>
<p style="margin-left:1em">四天王衣重二兩；忉利天衣重一兩；夜摩天衣重十八銖；兜率天衣重十二銖；化樂天衣重六銖；他化自在天衣重三銖。色界天衣無重相。</p>
<p style="margin-left:1em">欲界天衣從樹邊生，無縷無織；譬如薄氷，光曜明淨，有種種色。色界天衣，純金色光明，不可稱知。</p>
<p style="margin-left:1em">如是等寶衣敷座，菩薩坐上，成阿耨多羅三藐三菩提。</p>
<p>問曰：</p>
<p style="margin-left:1em">何以但說諸天敷衣，不說十方諸大菩薩為佛敷座？諸菩薩等，佛將成道時，皆為佛敷座——或廣長一由旬，十百千萬億乃至無量由旬；高亦如是。</p>
<p style="margin-left:1em">此諸寶座，是菩薩無漏福德生故，是諸天目所不見，何況手觸！十方三世諸佛，降魔得道，莊嚴佛事，皆悉照見，譬如明鏡；如是妙座，何以不說？</p>
<p>答曰：</p>
<p style="margin-left:1em">般若波羅蜜有二種：一者、與聲聞、菩薩、諸天共說，二者、但與十住具足菩薩說。是般若波羅蜜中，應說菩薩為佛敷座。所以者何？諸天知佛恩，不及一生、二生諸大菩薩；如是，菩薩云何不以神通力而供養佛！是中合聲聞說，是故不說。</p>
<p>【經】</p>
<p>「『我得阿耨多羅三藐三菩提時，行、住、坐、臥處，欲使悉為金剛』者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">何以故佛四威儀中，地悉為金剛？</p>
<p>答曰：</p>
<p style="margin-left:1em">有人言：菩薩至菩提樹下時，於此處坐，得阿耨多羅三藐三菩提；爾時菩薩入諸法實相中，無有地能舉是菩薩。所以者何？地皆是眾生虛誑業因緣報故有，是故不能舉。菩薩欲成佛時，實相智慧身，是時坐處變為金剛。</p>
<p style="margin-left:1em">有人言：土在金輪上，金輪在金剛上，從金剛際出，如蓮花臺，直上持菩薩坐處，令不陷沒；以是故，此道場坐處名為金剛。</p>
<p style="margin-left:1em">有人言：成佛道已，四種威儀處，悉變成金剛。</p>
<p>問曰：</p>
<p style="margin-left:1em">金剛亦是眾生虛誑業因緣有，云何能舉佛？</p>
<p>答曰：</p>
<p style="margin-left:1em">金剛雖是虛誑所成，於地最為牢固，更無勝者。金剛下水，諸大龍王以此堅固物，奉獻於佛。</p>
<p style="margin-left:1em">亦是佛宿世業因緣故，得此安立處。</p>
<p style="margin-left:1em">又復佛變金剛及四大令為虛空，虛空不誑，佛智慧亦不誑；二事既同，是故能舉。</p>
<p>【經】</p>
<p>「復次，舍利弗！菩薩摩訶薩欲出家日即成阿耨多羅三藐三菩提；即是日轉法輪。轉法輪時，無量阿僧祇眾生遠塵離垢，諸法中得法眼淨；無量阿僧祇眾生，一切法不受故，諸漏心得解脫；無量阿僧祇眾生於阿耨多羅三藐三菩提得不退轉者，當學般若波羅蜜！」</p>
<p>【論】</p>
<p style="margin-left:1em">或有菩薩，於惡世邪見眾生中，為除眾生邪見故，自行勤苦甚難之行。如釋迦文佛於漚樓頻螺樹林中，食一麻一米。諸外道言：「我等先師，雖修苦行，不能如是六年勤苦！」</p>
<p style="margin-left:1em">又復有人謂佛先世惡業，今受苦報。有菩薩謂佛為實受是苦，是故發心：「我當即以出家日成佛。」</p>
<p style="margin-left:1em">又有菩薩於好世出家，如大通惠求佛道，結加趺坐，經十小劫乃得成佛。菩薩聞是已，發心言：「願我以出家日即得成佛。」</p>
<p style="margin-left:1em">有菩薩成佛已，不即轉法輪。如然燈佛，成佛已，十二年但放光明，人無識者，而不說法。又如須扇多佛，成佛已，無受化者，作化佛留住一劫，說法度人，自身滅度。又如釋迦文佛，成佛已，五十七日不說法。菩薩聞是已，「願我成佛已，即轉法輪」。</p>
<p style="margin-left:1em">有佛度眾生有限數，如釋迦文佛轉法輪時，憍陳如一人得初道，八萬諸天諸法中得法眼淨。菩薩聞是已，作是願：「我轉法輪時，令無量阿僧祇人遠塵離垢，諸法中得法眼淨。」</p>
<p style="margin-left:1em">以釋迦文佛初轉法輪時，一比丘及諸天皆得初道，而無一人得阿羅漢及菩薩道者；是故菩薩願言：「我作佛時，當使無量阿僧祇眾生一切法不受故，諸漏心得解脫，及無量阿僧祇眾生於阿耨多羅三藐三菩提得不退轉。」</p>
<p>問曰：</p>
<p style="margin-left:1em">若一切佛神力、功德、度眾生皆等，此菩薩何以作此願？</p>
<p>答曰：</p>
<p style="margin-left:1em">一佛能變作無量阿僧祇身而度眾生，而世界有嚴淨者、有不嚴淨者。菩薩若見、若聞是諸佛有苦行難得佛者，有不即轉法輪者，有如釋迦牟尼佛六年苦行成道；又聞初轉法輪時，未有得阿羅漢道者，何況得菩薩道！是故菩薩未聞諸佛力等，故作是願。然諸佛神力、功德，平等無異。</p>
<p>【經】</p>
<p>「我得阿耨多羅三藐三菩提時，以無量阿僧祇聲聞為僧；我一說法時，便於座上盡得阿羅漢者，當學般若波羅蜜！」</p>
<p>【論】</p>
<p style="margin-left:1em">有佛以聲聞為僧，有數有限。如釋迦文尼佛，千二百五十比丘為僧。彌勒佛，初會僧九十九億，第二會九十六億，第三會九十三億。如是等諸佛僧，各各有限有數不同。以是故，菩薩願言：「我當以無量阿僧祇聲聞為僧。」</p>
<p style="margin-left:1em">有佛為眾生說法，一說法得初道，異時更說，得二道、三道、第四道。如釋迦文尼佛為五比丘說法，得初道，異日得阿羅漢道；如舍利弗得初道，經半月然後得阿羅漢道；摩訶迦葉見佛得初道，過八日已得阿羅漢；如阿難得須陀洹道，二十五歲供養佛已，佛般涅槃後得阿羅漢。如是等諸阿羅漢，不一時得四道。以是故菩薩願言：「我一說法時，便於座上盡得阿羅漢。」</p>
<p>【經】</p>
<p>「我當以無量阿僧祇菩薩摩訶薩為僧；我一說法時，無量阿僧祇菩薩皆得阿鞞跋致！」</p>
<p>【論】</p>
<p style="margin-left:1em">菩薩所以作此願者，諸佛多以聲聞為僧，無別菩薩僧。如彌勒菩薩、文殊師利菩薩等，以釋迦文佛無別菩薩僧，故入聲聞僧中次第坐。有佛為一乘說法，純以菩薩為僧。有佛聲聞、菩薩雜以為僧；如阿彌陀佛國，菩薩僧多，聲聞僧少。以是故，願以無量菩薩為僧。</p>
<p style="margin-left:1em">有佛初轉法輪時，無有人得阿鞞跋致，以是故，菩薩願言：「我一說法，無量阿僧祇人得阿鞞跋致。」</p>
<p>【經】</p>
<p>「欲得壽命無量、光明具足者，當學般若波羅蜜！」</p>
<p>【論】</p>
<p style="margin-left:1em">諸佛壽命，有長、有短。如鞞婆尸佛，壽八萬四千歲；如拘樓餐陀佛，壽六萬歲；迦那伽牟尼佛，壽三萬歲；迦葉佛，壽二萬歲；釋迦文佛，壽百歲，少有過者；彌勒佛，壽八萬四千歲。如釋迦文佛常光一丈，彌勒佛常光十里。</p>
<p style="margin-left:1em">諸佛壽命、光明，各有二種：一者、隱藏，二者、顯現；一者、真實，二者、為眾生故隱藏。真實者，無量、顯現；為眾生者，有限有量。</p>
<p style="margin-left:1em">實佛壽不應短。所以者何？諸佛長壽業因緣具足故。</p>
<p style="margin-left:1em">如婆伽梵宿世救一聚落人命，故得無量阿僧祇壽命。梵世中壽法不過半劫，而此梵天壽獨無量，以是故生邪見言：「唯我常住！」佛到其所，破其邪見，說其本緣：救一聚落，其壽乃爾。何況佛世世救無量阿僧祇眾生：或以財物救濟，或以身命代死，云何壽限不過百歲？</p>
<p style="margin-left:1em">又不殺生戒是長壽業因緣；佛以大慈眾生，愛徹骨髓，常能為眾生故死，何況殺生！</p>
<p style="margin-left:1em">又以諸法實相智慧真實不誑故，亦是長壽因緣。菩薩以般若波羅蜜和合持戒諸功德故，得壽命無量，何況佛世世具足此諸無量功德而壽命有限！</p>
<p style="margin-left:1em">復次，如一切色中，佛身第一；一切心中，佛心第一；以是故，一切壽命中，佛壽亦應第一。如世俗人言：「人生於世，以壽為貴。」佛為人中之上，壽亦應長！</p>
<p>問曰：</p>
<p style="margin-left:1em">佛雖有長壽業因緣，生於惡世，故壽命便短；以此短壽，能具佛事，何用長為？又佛以神通力故，一日之中能具佛事，何況百歲！</p>
<p>答曰：</p>
<p style="margin-left:1em">此間閻浮提惡，故佛壽應短。餘處好，故佛壽應長。</p>
<p>問曰：</p>
<p style="margin-left:1em">若然者，菩薩於此閻浮提淨飯王宮生，出家成道，是實佛；餘處皆是神通力變化作佛，以度眾生？</p>
<p>答曰：</p>
<p style="margin-left:1em">此言非也！所以者何？餘處閻浮提，亦各各言：「我國是實佛，餘處為變化。」何以知之？若餘處國土，自知是化佛，則不肯信受教戒。</p>
<p style="margin-left:1em">又如餘國土人壽命一劫，若佛壽百歲，於彼裁無一日，眾生則起輕慢，不肯受教；彼則以一劫為實佛，以此為變化化。如《首楞嚴經》說：「神通遍照佛，壽七百千阿僧祇劫。佛告文殊尸利：『彼佛則是我身。』彼佛亦言：『釋迦文佛則是我身。』」</p>
<p style="margin-left:1em">以是故知，諸佛壽命實皆無量，為度人故，現有長短。</p>
<p style="margin-left:1em">汝言：「釋迦文佛，以神通力故，所度眾生與人壽不異者，則不須百歲，一日之中可具足佛事！」</p>
<p style="margin-left:1em">如阿難一時心生是念：「如然燈世尊、一切勝佛、鞞婆尸佛，出於好世，壽命極多，能具佛事；我釋迦文佛出生惡世，壽命極短，將無世尊不能具足佛事耶？」</p>
<p style="margin-left:1em">爾時，世尊入日出三昧，從身變化出無量諸佛及無量光明，普至十方；一一化佛在諸世界，各作佛事：或有說法、或現神通、或現三昧、或現飯食。如是之比種種因緣，施作佛事而度眾生。</p>
<p style="margin-left:1em">從三昧起，告阿難曰：「汝悉見聞是事不？」</p>
<p style="margin-left:1em">阿難言：「唯然！已見！」</p>
<p style="margin-left:1em">佛告阿難：「佛以如是神力，能具佛事不？」</p>
<p style="margin-left:1em">阿難言：「假令佛壽一日，大地草木悉為可度眾生，則能度盡，何況百歲！」</p>
<p style="margin-left:1em">以是故知，諸佛壽命皆悉無量，為度人故，現有長短。譬如日出，影現於水，隨水大小，水大則影久，水小則速滅；若照琉璃、頗梨珠山，影則久住。又如火燒草木，然少則速滅，然多則久住；不可以滅處無火故，謂多然處亦無。</p>
<p style="margin-left:1em">光明長短義，亦如是。</p>
</div>
<div class='div-other'><a id='mulu96' />
<p class='h2'>大智度論釋初品中信持無三毒義第五十二</p><p>【經】</p>
<p>「我成阿耨多羅三藐三菩提時，世界中無有婬欲、瞋恚、愚癡，亦無三毒之名。一切眾生成就如是智慧，善施、善戒、善定、善梵行、善不嬈眾生者，當學般若波羅蜜。」</p>
<p>【論】</p>
<p>問曰：</p>
<p style="margin-left:1em">若世界無三毒、亦無三毒名者，佛為何等故出生其國？</p>
<p>答曰：</p>
<p style="margin-left:1em">貪欲、瞋恚、愚癡名為三不善根，是欲界繫法。佛若說貪欲、瞋恚、愚癡，是欲界繫不善；若說染愛、無明，是則通三界。有佛世界純諸欲人，為是眾生故，菩薩願言：「我成佛時，國無三毒及三毒之名。」</p>
<p style="margin-left:1em">復有清淨佛國，純阿鞞跋致、法性生身菩薩，無諸煩惱，唯有餘習，是故言「無三毒之名」。</p>
<p style="margin-left:1em">若有人言：如菩薩願言「我當度一切眾生」，而眾生實不盡度；此亦如是，欲令世界無三毒之名，亦應實有三毒不盡。若無三毒，何用佛為？如地無大闇，則不須日照。如經所說：「若無三法則佛不出世，若三法不斷則不得離老、病、死。」「三法」者則是三毒，如《三法經》，此中應廣說。</p>
<p style="margin-left:1em">復次，有世界，眾生分別諸法是善、是不善，是縛、是解等，於一相寂滅法中而生戲論；菩薩以是故願言：「令我世界中眾生不生三毒，知三毒實相即是涅槃。」</p>
<p>問曰：</p>
<p style="margin-left:1em">一切眾生得如是智慧，是何等智慧？</p>
<p>答曰：</p>
<p style="margin-left:1em">智慧是世間正見。世間正見中，說有布施、有罪福、有今世後世、有阿羅漢。信罪福故，能善布施。信有阿羅漢故，能善持戒、善禪定、善梵行。得正見力故，能善不嬈眾生。</p>
<p style="margin-left:1em">世間正見是無漏智慧根本，以是故說「國中無三毒之名」。貪欲有二種：一者、邪貪欲，二者、貪欲。瞋恚有二種：一者、邪瞋恚，二者、瞋恚。愚癡有二種：一者、邪見愚癡，二者、愚癡。是三種邪毒眾生難可化度，餘三易度。</p>
<p style="margin-left:1em">「無三毒名」者，無邪三毒之名。</p>
<p style="margin-left:1em">「善布施」等五事，如上〈放光品〉中說。</p>
<p>【經】</p>
<p>「使我般涅槃後，法無滅盡，亦無滅盡之名，當學般若波羅蜜。」</p>
<p>【論】</p>
<p>問曰：</p>
<p style="margin-left:1em">佛為法王尚自滅度，云何言「法無滅盡」？</p>
<p>答曰：</p>
<p style="margin-left:1em">如上說，是菩薩願事不必實。一切有為法，從因緣和合生，云何常住而不滅？佛如日明，法如日沒餘光，云何日沒而餘光不滅？但久住故，無能見滅者，故名不滅。</p>
<p style="margin-left:1em">復次，是菩薩見諸佛法住有多有少，如迦葉佛法住七日，如釋迦牟尼佛法住千歲；是故菩薩發是願言：「法雖有為，願令相續不滅；如火得薪，相傳不絕。」</p>
<p style="margin-left:1em">復次，諸法實相名為佛法。是實法相，不生不滅、不斷不常、不一不異、不來不去、不受不動、不著不依、無所有，如涅槃相。法相如是，云何有滅？</p>
<p>問曰：</p>
<p style="margin-left:1em">法相如是者，一切佛法皆應不滅！</p>
<p>答曰：</p>
<p style="margin-left:1em">如所言，諸法實相無有滅者。有人憶想分別取諸法相、壞實法相，用二法說，是故有滅；實相法中無有滅也。</p>
<p style="margin-left:1em">復次，行般若波羅蜜無礙法、集無量功德故，隨其本願，法法相續，無有見其滅者；譬如仰射虛空，箭去極遠，人雖不見，要必當墮。</p>
<p>【經】</p>
<p>「『我得阿耨多羅三藐三菩提時，十方如恒河沙等世界中眾生聞我名者，必得阿耨多羅三藐三菩提。』欲得如是等功德者，當學般若波羅蜜。」</p>
<p>【論】</p>
<p>問曰：</p>
<p style="margin-left:1em">有人生值佛世，在佛法中，或墮地獄者，如提婆達、俱迦利、訶多釋子等，三不善法覆心故墮地獄。此中云何言「去佛如恒河沙等世界，但聞佛名便得道」耶？</p>
<p>答曰：</p>
<p style="margin-left:1em">上已說有二種佛：一者、法性生身佛，二者、隨眾生優劣現化佛。為法性生身佛故，說「乃至聞名得度」；為隨眾生現身佛故，說「雖共佛住，隨業因緣有墮地獄者」。</p>
<p style="margin-left:1em">法性生身佛者，無事不濟、無願不滿。所以者何？於無量阿僧祇劫積集一切善本功德，一切智慧無礙具足，為眾聖主，諸天及大菩薩希能見者。譬如如意寶珠難見、難得，若有見者，所願必果。如喜見藥，其有見者，眾患悉除。如轉輪聖王，人有見者，無不富足。如釋提桓因，有人見者，隨願悉得。如梵天王，眾生依附，恐怖悉除。如人念觀世音菩薩名者，悉脫厄難。是事尚爾，何況諸佛法性生身！</p>
<p>問曰：</p>
<p style="margin-left:1em">釋迦文佛亦是法性生身分，無有異體；何以故佛在世時，有作五逆罪人、飢餓、賊盜如是等惡？</p>
<p>答曰：</p>
<p style="margin-left:1em">釋迦文佛本誓：「我出惡世，欲以道法度脫眾生，不為富貴世樂故出。」若佛以力與之則無事不能。</p>
<p style="margin-left:1em">又亦是眾生福德力薄、罪垢深重故，不得隨意度脫。</p>
<p style="margin-left:1em">又今佛但說清淨涅槃，而眾生譏論誹謗言：「何以多畜弟子化導人民？此亦是繫縛法。」但以涅槃法化猶尚譏謗，何況雜以世樂！</p>
<p style="margin-left:1em">如提婆達欲令足下有千輻相輪故，以鐵作模燒而爍之，爍已，足壞，身惱大呼。爾時阿難聞已涕泣白佛：「我兄欲死，願佛哀救！」佛即伸手就摩其身，發至誠言：「我看羅睺羅與提婆達等者，彼痛當滅。」是時提婆達眾痛即除；執手觀之，知是佛手，便作是言：「淨飯王子以此醫術足自生活。」佛告阿難：「汝觀提婆達不？用心如是，云何可度？」</p>
<p style="margin-left:1em">若好世人則無是咎。如是眾生，若以世樂，不得度也。是事種種因緣上已廣說。</p>
<p style="margin-left:1em">以是故說：「聞佛名有得道者，有不得者。」</p>
<p style="margin-left:1em">復次，佛身無量阿僧祇種種不同：有佛為眾生說法令得道者；有佛放無量光明，眾生遇之而得道者；有以神通變化指示其心而得道者；有佛但現色身而得道者；有佛遍身毛孔出眾妙香，眾生聞之而得道者；有佛以食與眾生令得道者；有佛眾生但念而得道者；有佛能以一切草木之聲而作佛事令眾生得道者；有佛眾生聞名而得道者，為是佛故說言：「我作佛時，其聞名者皆令得度。」</p>
<p style="margin-left:1em">復次，聞名，不但以名便得道也；聞已修道，然後得度。如須達長者，初聞佛名，內心驚喜，詣佛聽法而能得道。又如貰夷羅婆羅門，從雞泥耶結髮梵志所初聞佛名，心即驚喜，直詣佛所，聞法得道。是但說聞名，聞名為得道因緣，非得道也。</p>
<p>問曰：</p>
<p style="margin-left:1em">此經言「聞諸佛名即時得道」，不言「聞名已修道乃得」。</p>
<p>答曰：</p>
<p style="margin-left:1em">今言「即時」，不言「一心中」；但言更無異事聞之，故言「即時」。譬如經中說：「修慈心時即修七覺意。」</p>
<p style="margin-left:1em">難者言：「慈三昧，有漏，是緣眾生法，云何得即時修七覺？」</p>
<p style="margin-left:1em">答者言：「從慈起已即修七覺，更無餘法，故言即時。即時有二種：一者、同時，二者、雖久，更無異法。即是心而得修七覺亦名即時。」</p>
<p style="margin-left:1em">復次，有眾生福德淳熟、結使心薄，應當得道，若聞佛名，即時得道。</p>
<p style="margin-left:1em">又復以佛威力故，聞即得度；譬如熟癰，若無治者，得小因緣而便自潰；亦如熟果，若人無取，微風因緣，便自<span class='corr'>墮</span>落；譬如新淨白㲲易為受色。為是人故，說若聞佛名即時得道。譬如鬼神著人，聞仙人呪名，即時捨去。</p>
<p>問曰：</p>
<p style="margin-left:1em">過如恒河沙等世界，誰傳此名令彼得聞？</p>
<p>答曰：</p>
<p style="margin-left:1em">佛以神力舉身毛孔放無量光明，一一光上皆有寶華，一一華上皆有坐佛，一一諸佛各說妙法以度眾生，又說諸佛名字，以是故聞。如〈放光〉中說。</p>
<p style="margin-left:1em">復次，諸大菩薩以本願欲至無佛法處稱揚佛名，如此品中說者，是故得聞。復有大功德人從虛空中聞佛名號，如薩陀波崙菩薩。又有從諸天聞，或從樹木音聲中聞，或從夢中。</p>
<p style="margin-left:1em">復次，諸佛有不可思議力故自往語，或以聲告。</p>
<p style="margin-left:1em">又如菩薩作願誓度一切眾生，以是故說：「我成佛時，過如恒河沙等世界眾生聞我名皆得成佛。欲得是者，當學般若波羅蜜。」</p>
<p>問曰：</p>
<p style="margin-left:1em">上欲得諸功德及諸所願，是諸事皆是眾行和合所成，何以故但說「當學般若波羅蜜」？</p>
<p>答曰：</p>
<p style="margin-left:1em">是經名「般若波羅蜜」，佛欲解說其事，是故品品中皆讚般若波羅蜜。</p>
<p style="margin-left:1em">復次，般若波羅蜜是諸佛母，父母之中母功最重，是故佛以般若為母、般舟三昧為父。三昧唯能攝持亂心令智慧得成，而不能觀諸法實相。般若波羅蜜能遍觀諸法分別實相，無事不達、無事不成；功德大故，名之為母。以是故，行者雖行六波羅蜜及種種功德和合能具眾願，而但說「當學般若波羅蜜」。</p>
<p style="margin-left:1em">復次，如《般若》後品中說：「若無般若波羅蜜，餘五事不名波羅蜜。」雖普修眾行，亦不能滿具諸願；如種種畫彩，若無膠者，亦不中用。眾生從無始世界中來，雖修布施、持戒、忍辱、精進、一心、智慧，受世間果報已而復還盡。所以者何？離般若波羅蜜故。今以佛恩，以般若波羅蜜修行六事故得名波羅蜜，成就佛道，使佛佛相續而無窮盡。</p>
<p style="margin-left:1em">復次，菩薩行般若波羅蜜時，普觀諸法皆空，空亦復空，滅諸觀，得無礙般若波羅蜜，以大悲方便力還起諸功德業；此清淨業因緣故，無願不得。餘功德離般若波羅蜜，無有無礙智慧，云何言「欲得諸願，當學檀波羅蜜等」？</p>
<p style="margin-left:1em">復次，又以五波羅蜜離般若，不得波羅蜜名字；五波羅蜜如盲，般若波羅蜜如眼；五波羅蜜如坏瓶盛水，般若波羅蜜如盛熟瓶；五波羅蜜如鳥無兩翼，般若波羅蜜如有翼之鳥。</p>
<p style="margin-left:1em">如是等種種因緣故，般若波羅蜜能成大事，以是故言：「欲得諸功德及願，當學般若波羅蜜。」</p>
</div></div>
<p class='juan'>大智度論卷第三十四</p>
</div><!-- end of div[@id='body'] -->
</body></html>