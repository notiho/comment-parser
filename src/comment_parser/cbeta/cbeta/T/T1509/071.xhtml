<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu190' />大智度論釋大事起品第五十<span class='note-inline'>(卷七十一)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu191' /><p>【經】</p>
<p>爾時，須菩提白佛言：「世尊！是深般若波羅蜜為大事故起、不可思議事故起、不可稱事故起、無有量事故起。世尊！是深般若波羅蜜無等等事故起。」</p>
<p>佛告須菩提：「如是！如是！是深般若波羅蜜為大事故起，乃至無等等事故起。何以故？般若波羅蜜中含受五波羅蜜，般若波羅蜜中含受內空乃至無法有法空，含受四念處乃至八聖道分，是深般若波羅蜜中含受佛十力乃至一切種智。譬如灌頂王，國土中尊，諸有官事皆委大臣，國王安樂無事；如是，須菩提！所有聲聞辟支佛法、若菩薩法、若佛法，一切皆在般若波羅蜜中，般若波羅蜜能成辦其事。以是故，須菩提！般若波羅蜜為大事故起，乃至無等等事故起。復次，須菩提！是般若波羅蜜不取色、不著色故能成辦，受、想、行、識不取、不著故能成辦；乃至一切種智不取、不著故能成辦；須陀洹果乃至阿羅漢果、辟支佛道乃至阿耨多羅三藐三菩提不取、不著故能成辦。」</p>
<p>須菩提白佛言：「云何色不取、不著故般若波羅蜜能成辦？云何受、想、行、識乃至阿耨多羅三藐三菩提不取、不著故般若波羅蜜能成辦？」</p>
<p>佛告須菩提：「於汝意云何？頗見是色可取、可著不？」</p>
<p>須菩提言：「不也！世尊！」</p>
<p>「須菩提！於汝意云何？頗見受、想、行、識乃至阿耨多羅三藐三菩提可取、可著不？」</p>
<p>須菩提言：「不也！世尊！」</p>
<p>佛言：「善哉！善哉！須菩提！我亦不見是色可取、可著，不見故不取，不取故不著；我亦不見受、想、行、識乃至阿耨多羅三藐三菩提及一切種智可取、可著，不見故不取，不取故不著；須菩提！我亦不見佛法、如來法、自然人法、一切智人法可取、可著，不見故不取，不取故不著。以是故，須菩提！諸菩薩摩訶薩，色亦不應取、亦不應著，受、想、行、識乃至佛法、如來法、自然人法、一切智人法亦不應取、亦不應著。」</p>
<p>爾時，欲、色界諸天子白佛言：「世尊！是般若波羅蜜，甚深、難見、難解、不可思惟比類知；微妙、善巧、智慧、寂滅者可知。能信是般若波羅蜜者，當知是菩薩多供養諸佛、多種善根、與善知識相隨，能信解深般若波羅蜜。世尊！若三千大千世界中所有眾生皆作信行、法行人、八人、得須陀洹、斯陀含、阿那含、阿羅漢、辟支佛若智、若斷，不如是菩薩一日行深般若波羅蜜，忍、欲、思惟、籌量。何以故？是信行、法行人、八人、須陀洹、斯陀含、阿那含、阿羅漢、辟支佛若智、若斷，即是菩薩摩訶薩無生法忍。」</p>
<p>佛告欲、色界諸天子：「如是！如是！諸天子！若信行、法行人、八人、須陀洹乃至阿羅漢、辟支佛，即是菩薩摩訶薩無生法忍。諸天子！若善男子、善女人聞是深般若波羅蜜，書、持受、讀、誦、說、正憶念，是善男子、善女人疾得涅槃，勝求聲聞、辟支佛乘善男子、善女人遠離深般若波羅蜜行餘經，若一劫、若減一劫。何以故？是深般若波羅蜜中廣說上妙法，是信行、法行人、八人、須陀洹、斯陀含、阿那含、阿羅漢、辟支佛所應學；菩薩摩訶薩亦所應學，學已得阿耨多羅三藐三菩提。」</p>
<p>是時欲、色界諸天子俱發聲言：「世尊！是深般若波羅蜜名摩訶波羅蜜，世尊！是般若波羅蜜名不可思議、不可稱、無有量、無等等波羅蜜。信行、法行人、八人學是深般若波羅蜜，得成就；須陀洹、斯陀含、阿那含、阿羅漢、辟支佛學是深般若波羅蜜，得成；菩薩摩訶薩是深般若波羅蜜中學，得阿耨多羅三藐三菩提。是深般若波羅蜜亦不增、亦不減。」</p>
<p>是時諸欲、色界天子頂禮佛足，遶佛而去；去是不遠，忽然不現，各還本處。</p>
<p>須菩提白佛言：「世尊！若菩薩摩訶薩聞是深般若波羅蜜即時信解者，從何處終來生是間？」</p>
<p>佛告須菩提：「若菩薩摩訶薩聞是深般若波羅蜜即時信解，不沒、不却、不難、不疑、不悔，歡喜樂聽，聽已憶念，終不遠離是深般若波羅蜜，若行、若住、若坐、若臥，終不廢忘，常隨法師。譬如新生犢子不離其母；菩薩摩訶薩亦如是，為聞深般若波羅蜜故，終不遠離法師，乃至得是深般若波羅蜜，口誦、心解，正見通達。須菩提！當知是菩薩從人道中終還生是間人中。何以故？是求佛道者前世時聞深般若波羅蜜，書、持、恭敬、尊重、讚歎、華香乃至幡蓋供養。以是因緣故，人中命終還生人中，聞是深般若波羅蜜，即時信解。」</p>
<p>須菩提白佛言：「世尊！頗有菩薩摩訶薩如是功德成就，他方世界供養諸佛，於彼命終來生是間，聞深般若波羅蜜即時信解，書、持、讀、誦、正憶念，有是者不？」</p>
<p>佛言：「有！菩薩如是功德成就，他方世界供養諸佛，於彼命終，來生是間，聞是深般若波羅蜜，即時信解，書、持、讀、誦、說、正憶念。何以故？是菩薩摩訶薩從他方諸佛所聞是深般若波羅蜜，信解、書、持、讀、誦、說、正憶念，於彼間終，來生此間，當知是人是先世功德成就。</p>
<p>「復次，須菩提！有菩薩從彌勒菩薩摩訶薩聞是深般若波羅蜜，以是善根因緣故，來生此間。須菩提！復有菩薩摩訶薩前世時雖聞深般若波羅蜜，不問中事；來生人中，聞是深般若波羅蜜，心有疑悔，難悟。須菩提！如是菩薩，當知先世雖聞是深般若波羅蜜，不問故，今續生疑悔，難悟。須菩提！若菩薩先世雖聞禪波羅蜜，不問中事；今世聞般若波羅蜜時，不問故，續生疑悔。須菩提！若菩薩先世雖聞毘梨耶波羅蜜，不問中事；今世聞般若波羅蜜，不問故，續復疑悔。須菩提！若菩薩先世聞羼提波羅蜜，不問中事；今世聞般若波羅蜜，不問故，續復疑悔。須菩提！若菩薩先世雖聞尸羅波羅蜜，不問中事；今世聞般若波羅蜜，不問故，續復疑悔。須菩提！若菩薩先世雖聞檀波羅蜜，不問中事；今世聞般若波羅蜜，不問故，續復疑悔。</p>
<p>「復次，須菩提！菩薩摩訶薩先世雖聞內空、外空、內外空乃至無法有法空，不問中事；來生人中，聞是深般若波羅蜜，不問故，續復疑悔，難悟。</p>
<p>「復次，須菩提！菩薩摩訶薩先世雖聞四念處乃至八聖道分、四禪、四無量心、四無色定、五神通、佛十力乃至一切種智，不問中事；來生人中，聞是深般若波羅蜜，不問故，續復疑悔，難悟。</p>
<p>「復次，須菩提！菩薩摩訶薩先世聞深般若波羅蜜，不問中事而不行；捨身生時，聞是深般若波羅蜜，若一日、二日、三日、四日、五日，其心堅固無能壞者，若離所聞時便退失。何以故？先世聞是深般若波羅蜜時，雖問中事，不如說行。是人或時欲聞、或時不欲聞，心輕不固、志亂不定，譬如輕毛隨風東西。須菩提！當知是菩薩發意不久，不與善知識相隨，不多供養諸佛，先世不書是深般若波羅蜜，不讀、不誦、不正憶念，不學般若波羅蜜、不學禪波羅蜜、不學毘梨耶波羅蜜、不學羼提波羅蜜、不學尸羅波羅蜜、不學檀波羅蜜，不學內空乃至無法有法空，不學四念處乃至八聖道分，不學四禪、四無量心、五神通、佛十力，乃至不學一切種智。如是，須菩提！當知是菩薩摩訶薩新發大乘意，少信、少樂故，不能書是深般若波羅蜜，不能受持、讀、誦、說、正憶念。須菩提！若求佛道善男子、善女人不書是深般若波羅蜜，不受持讀誦、不說、不正憶念，亦不為深般若波羅蜜所護，乃至不為一切種智所護；是人亦不如說行深般若波羅蜜，乃至不如說行一切種智，是人或墮二地——若聲聞地、若辟支佛地。何以故？是善男子、善女人不書是深般若波羅蜜，不讀、不誦、不說、不正憶念，是人亦不為深般若波羅蜜所護、亦不如說行。以是故，是善男子、善女人於二地中當墮一地。」</p>
<p>【論】</p>
<p>問曰：</p>
<p style="margin-left:1em">上來數說是般若波羅蜜甚深因緣，今何以復重說？</p>
<p>答曰：</p>
<p style="margin-left:1em">處處說甚深，多有所益；凡人不知，謂為重說。譬如大國王未有嫡子，求禱神祇，積年無應。時王出行，夫人產子男，遣信告王：「大夫人產男。」王聞喜而不答，乃至十反。使者白王：「向所白者王不聞耶？」王曰：「我即聞之，久來願滿故，喜心內悅，樂聞不已耳！」即勅有司賜此人百萬兩金，一語十萬兩。王聞使者言語，語中有利益，非重語，不知者謂為重。處處說甚深亦如是，佛與菩薩、須菩提知大有利益，須菩提聞佛說深般若不能得底，轉覺甚深。聽者處處聞甚深，得禪定、智慧利益等；凡夫人謂為重說。</p>
<p style="margin-left:1em">復次，深淺無定，隨眾生，解者無深，不解者謂為深。般若波羅蜜除佛無能遍知故，常言「甚深」。是故佛為眾生故說「甚深」，無定甚深相；若定甚深，無人能行。是故言：「菩薩謂般若甚深，為不行般若波羅蜜。」</p>
<p style="margin-left:1em">甚深因緣，所謂「為大事故起，乃至無等等事故起。」大事等義如先說。</p>
<p style="margin-left:1em">此中佛自說大事等因緣，所謂「般若波羅蜜含受五波羅蜜等諸法。」</p>
<p>問曰：</p>
<p style="margin-left:1em">五波羅蜜等各異相，云何言「般若波羅蜜中含受」？</p>
<p>答曰：</p>
<p style="margin-left:1em">是中說經中含受。復次，五波羅蜜等諸法與般若波羅蜜和合方便迴向故，五波羅蜜等諸法得至佛道。灌頂王如佛，國事是種種度眾生法，大臣是般若波羅蜜。佛委仗般若波羅蜜成辦種種法故，安處禪定，快樂無事。又如欲除乾薪草木，以火投中，則火力能燒令盡，人便無事。</p>
<p style="margin-left:1em">復次，是般若波羅蜜不取、不著色等諸法故名含受。初染曰取，生愛曰著。</p>
<p style="margin-left:1em">須菩提問：「云何般若為色等諸法不取、不著故名含受？」</p>
<p style="margin-left:1em">佛於四答中以反問答：「於汝意云何？以智慧眼見是色等法可取、可著不？」</p>
<p style="margin-left:1em">須菩提意念：「若智慧眼見空、無相、無作、無量、不可思議相，云何當答色等法定相可取、可著？」</p>
<p style="margin-left:1em">佛可其所說：「汝未得一切智，不見色等諸法；我一切智人亦不見色等諸法。」是故歎言：「善哉！」</p>
<p style="margin-left:1em">是時諸天子讚歎般若波羅蜜及行般若波羅蜜者，作是言：「若三千大千世界中眾生皆作信行、法行乃至辟支佛，若智、若斷。智者，十智。斷者，二種斷：有殘斷、無殘斷；學人有殘斷，無學人無殘斷。不如是菩薩一日行深般若波羅蜜。何以故？是諸賢聖智、斷，皆是菩薩無生法忍。」</p>
<p>問曰：</p>
<p style="margin-left:1em">若諸賢聖智、斷即是無生忍者，何以言不如？</p>
<p>答曰：</p>
<p style="margin-left:1em">信行等人無大悲、捨眾生故不如；無方便力，不能於涅槃自反。譬如眾水會恒河俱入大海，欲入海時水勢湊急，眾生在中無能自反，惟有大力者乃能自出。</p>
<p style="margin-left:1em">復次，諸餘賢聖智、斷成就，菩薩始得無生忍而力能過之，是故勝。智、斷功德雖成就，不及菩薩初忍；譬如大臣功業雖大，不及太子。</p>
<p style="margin-left:1em">復次，煖、頂、忍法是小乘初門，菩薩法忍是大乘初門；聲聞、辟支佛雖終成，尚不及菩薩初入道門，何況成佛！</p>
<p>問曰：</p>
<p style="margin-left:1em">聲聞、辟支佛法是小乘，菩薩是大乘，云何言「二乘智斷即是菩薩無生忍」？</p>
<p>答曰：</p>
<p style="margin-left:1em">所緣同，如、法性、實際亦同。利鈍智慧為異，又有無量功德及大悲心守護故勝。</p>
<p style="margin-left:1em">餘種種說，是讚般若波羅蜜。</p>
<p style="margin-left:1em">行般若波羅蜜人有上、中、下：下者，聞般若波羅蜜直信聽受，不問中義；中者，既聞已，問義而不能行；上者，聞、解、能行。下者，雖得人身，聞般若疑悔難悟，根鈍、福薄故；中者，得人身，聞般若，一心信樂，能知義趣，從一日至四、五日，心能堅固；過是已往不能信樂，或欲聞、或不欲聞，以其宿世雖解義而不能行，根鈍、福薄故；上者，得人身，聞般若，心即深解，信樂不捨，常隨法師。</p>
<p style="margin-left:1em">上二種菩薩不能得上地故，當墮二乘，不為般若所守護故。為更明了是事故，佛於後品中為作譬喻：「如大海水中船破，若得所依則能渡，不得所依則不能渡。」</p>
</div>
<div class='div-pin'><a id='mulu192' />
<p class='h1'>大智度論釋譬喻品第五十一</p><p>【經】</p>
<p>佛告須菩提：「譬如大海中船破壞，其中人若不取木、不取器物、不取浮囊、不取死屍，須菩提！當知是人不到彼岸，沒海中死。須菩提！若船破時，其中人取木、取器物、浮囊、死屍者，當知是人終不沒死，安隱無礙，得到彼岸。須菩提！求佛道善男子、善女人亦復如是，若但有信樂，不依深般若波羅蜜，不書、不讀、不誦、不正憶念；不依禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，不書、不讀、不誦、不正憶念；乃至不依一切種智，不書、不讀、不誦、不正憶念。須菩提！當知是善男子中道衰耗，是人未到一切種智，於聲聞、辟支佛地取證。須菩提！若有求佛道善男子、善女人為阿耨多羅三藐三菩提故，有信、有忍、有淨心、有深心、有欲、有解、有捨、有精進，是人依深般若波羅蜜，書、持、讀、誦、說、正憶念；是善男子、善女人為阿耨多羅三藐三菩提故，有諸信、忍、淨心、深心、欲、解、捨、精進，為深般若波羅蜜所護乃至一切種智所護故，終不中道衰耗，過聲聞、辟支佛地，能淨佛世界、成就眾生，當得阿耨多羅三藐三菩提。</p>
<p>「須菩提！譬如男子、女人持坏瓶取水，當知是瓶不久爛壞。何以故？是瓶未熟故，還歸於地。如是，須菩提！善男子、善女人雖有為阿耨多羅三藐三菩提心，有信、有忍、有淨心、有深心、有欲、有解、有捨、有精進，不為般若波羅蜜、方便力所守護，不為禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜所守護，不為內空乃至無法有法空、四念處乃至八聖道分、佛十力乃至一切種智所守護。須菩提！當知是人中道衰耗，墮聲聞、辟支佛地。</p>
<p>「須菩提！譬如男子女人持熟瓶取水，若河、若井、若池、若泉，當知是瓶持水安隱。何以故？是瓶成熟故。如是，須菩提！善男子、善女人求阿耨多羅三藐三菩提，有諸信、忍、淨心、深心、欲、解、捨、精進，為般若波羅蜜、方便力所護，為禪定、精進、忍、戒、施乃至一切種智所護故。須菩提！當知是人不中道衰耗，過聲聞、辟支佛地，能淨世界、成就眾生，得阿耨多羅三藐三菩提。」</p>
<p>「須菩提！譬如大海邊船未莊治，便持財物著上，須菩提！當知是船中道壞沒，船與財物各在一處；是估客無方便力故，亡其重寶。如是，須菩提！是求佛道善男子、善女人雖有為阿耨多羅三藐三菩提心，有信、忍、淨心、深心、欲、解、捨、精進，不為般若波羅蜜、方便力所守護，乃至不為一切種智所守護故，當知是人中道衰耗，失大珍寶。大珍寶者，所謂一切種智。衰耗者，墮聲聞、辟支佛地。須菩提！譬如人有智方便莊治海邊大船，然後推著水中，持財物著上而去，當知是船不中道沒壞，必得安隱到所至處。如是，須菩提！善男子、善女人為阿耨多羅三藐三菩提，有信、忍、淨心、深心、欲、解、捨、精進，為般若波羅蜜、方便力所護，為禪、精進、忍、持戒、施乃至一切種智所護故，當知是菩薩得到阿耨多羅三藐三菩提，不中道墮聲聞、辟支佛地。</p>
<p>「須菩提！譬如有人年百二十歲，年耆根熟，又有風、冷、熱病、若雜病。須菩提！於汝意云何？是人能從床起不？」</p>
<p>須菩提言：「不能。」</p>
<p>佛言：「是人或能起者，云何？」</p>
<p>須菩提言：「是人雖能起，不能遠行若十里、若二十里，以其老病故。」</p>
<p>「如是，須菩提！善男子、善女人雖有為阿耨多羅三藐三菩提心，有信、忍、淨心、深心、欲、解、捨、精進，不為般若波羅蜜、方便力所守護，乃至不為一切種智所守護故，當知是人中道墮聲聞、辟支佛地。何以故？不為般若波羅蜜、方便力所守護故。須菩提！如向老人百二十歲，年耆根熟，又有風、冷、熱病、若雜病，是人欲起行，有兩健人各扶一腋，語老人言：『莫有所難，隨所欲至，我等二人終不相捨。』如是，須菩提！若善男子、善女人為阿耨多羅三藐三菩提，有信、忍、淨心、深心、欲、解、捨、精進，為般若波羅蜜、方便力所護，乃至為一切種智所護，當知是人不中道墮聲聞、辟支佛地，能到是處，所謂阿耨多羅三藐三菩提。」</p>
<p>【論】</p>
<p>釋曰：</p>
<p style="margin-left:1em">菩薩有二種：一者、得諸法實相；二者、雖未得實相，於佛道中有信、有忍、有淨心、有深心、有欲、有解、有捨、有精進。</p>
<p style="margin-left:1em">「信」者，信罪福業因緣果報，信行六波羅蜜得阿耨多羅三藐三菩提。有人雖信佛道，思惟、籌量，心不能忍，是故說「有忍」。有人雖忍，邪疑未斷故心濁不淨，是故說「有淨」。有人雖信、忍、心淨，而有淺、有深，是故說「深心」。四事因緣故，一心欲得無上道，不欲餘事，是故說「有欲」。了了決定知無上道為大、世間餘事為小，是故說「有解」。以欲、解定心故，捨財及捨諸惡心、慳、恚等煩惱，是故說「捨」。為捨故常能「精進」。有如是等諸功德。</p>
<p style="margin-left:1em">若不得般若波羅蜜，若身壞命終時，若惡知識沮壞，則失菩薩道；世間功德故受世間果報，然後墮聲聞、辟支佛地，不能至無上道。</p>
<p style="margin-left:1em">此中佛自說五譬喻：</p>
<p style="margin-left:1em">「船」是行者身。「浮囊等物」即是般若、方便。</p>
<p style="margin-left:1em">「瓶」是菩薩道。般若、方便是火。未與般若、方便和合故，不能受持六波羅蜜功德水至無上道。</p>
<p style="margin-left:1em">「不補治船」，是菩薩無方便。信等功德寶物，是五波羅蜜等諸善法船。寶異處者，與本願乖異，或受人天樂、或墮二乘。大利者，所謂一切智等佛法寶。</p>
<p style="margin-left:1em">「老病人」是有信等功德菩薩。不斷六十二邪見故名老；不斷百八等諸煩惱故名病。從床起者，從三界床起，我當作佛。以邪見煩惱因緣故不能成菩薩道。二人者，般若及方便。般若波羅蜜能滅諸邪見、煩惱、戲論，將至畢竟空中。方便將出畢竟空。</p>
<p>【經】</p>
<p>爾時，佛語須菩提言：「善哉！善哉！須菩提！汝為諸菩薩摩訶薩問佛是事。須菩提！若有求佛道善男子、善女人，從初發意已來，以我我所心布施、持戒、忍辱、精進、禪定、智慧；是善男子、善女人布施時作是念：『我是施主，我施是人，我施是物。我持戒，我修忍，我精進，我入禪，我修智慧。』是善男子、善女人念『有是施，是我施』，乃至念『有是慧，是我慧』。何以故？檀波羅蜜中無如是分別，遠離此彼岸是檀波羅蜜相；尸羅波羅蜜、羼提波羅蜜、毘梨耶波羅蜜、禪波羅蜜，般若波羅蜜中無如是分別。何以故？遠離此彼岸是般若波羅蜜相。是人不知此岸、不知彼岸，是人不為檀波羅蜜乃至不為一切種智所護故，墮聲聞、辟支佛地，不能到薩婆若。</p>
<p>「須菩提！云何求佛道人無方便？須菩提！求佛道人從初發心已來無方便行布施、持戒、忍辱、精進、禪定、修智慧。是人作如是念：『我布施，施是人，以是物施；我持戒、修忍辱、勤精進、入禪定，修智慧、如是修智慧。』是人念有是施、是我施，以是施自高；念有是戒、是我戒，以是戒自高；念有是忍、是我忍，以是忍自高；念有是精進、是我精進，以是精進自高；念有是禪定、是我<span class='corr'>禪定</span>，以是禪定自高；念有是慧、是我慧，以是慧自高。何以故？檀波羅蜜中無如是分別，遠離此彼岸是檀波羅蜜相；遠離此彼岸是尸羅波羅蜜相；遠離此彼岸是羼提波羅蜜相；遠離此彼岸是毘梨耶波羅蜜相；遠離此彼岸是禪波羅蜜相；遠離此彼岸是般若波羅蜜相。何以故？般若波羅蜜中無如是憶念分別。是求佛道善男子、善女人不知此岸、不知彼岸，是人不為檀波羅蜜所護，不為尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜所護故，乃至不為一切種智所護故，或墮聲聞道中、或墮辟支佛道中，不能得到薩婆若。如是，須菩提！菩薩摩訶薩不為般若波羅蜜、方便力所守護故，或墮聲聞地、或墮辟支佛道中。」</p>
<p>「須菩提！云何菩薩摩訶薩為般若波羅蜜、方便力所守護故，不墮聲聞、辟支佛道中，疾得阿耨多羅三藐三菩提？須菩提！菩薩從初已來，以方便力布施，無我、我所心布施，乃至無我、我所心修智慧；是人不作是念：『我有是施，是我施。』不以是施自高；乃至般若波羅蜜亦如是。是菩薩不念『我布施』，不念『我施是人，用是物施』；不念『我持戒，有是戒』；不念『我忍辱，有是忍辱』；不念『我精進，有是精進』；不念『我禪定，有是禪定』；不念『我修智慧，有是智慧。』何以故？是檀波羅蜜中無如是分別，遠離此彼岸是檀波羅蜜相；遠離此彼岸是尸羅波羅蜜相；遠離此彼岸是羼提波羅蜜相；遠離此彼岸是毘梨耶波羅蜜相；遠離此彼岸是禪波羅蜜相；遠離此彼岸是般若波羅蜜相。何以故？是般若波羅蜜中無如是憶想分別。是菩薩摩訶薩知此岸、知彼岸，是人為檀波羅蜜所護、為尸羅波羅蜜所護、為羼提波羅蜜所護、為毘梨耶波羅蜜所護、為禪波羅蜜所護、為般若波羅蜜所護，乃至為一切種智所護故，不墮聲聞、辟支佛地，得到薩婆若。如是，須菩提！菩薩摩訶薩為般若波羅蜜、方便力所護故，不墮聲聞、辟支佛地，疾得阿耨多羅三藐三菩提。」</p>
<p>【論】</p>
<p>釋曰：</p>
<p style="margin-left:1em">爾時，佛可須菩提意，更說失行因緣：「菩薩雖行信等善法，亦不得無上道，所謂以我、我所心行六波羅蜜故。」是中無分別此岸、彼岸，以遠離相是般若波羅蜜；而分別著行，是為失。</p>
<p style="margin-left:1em">上佛雖說無方便義，不說無方便名；欲令是事明了故，命須菩提：「云何有方便、無方便？」</p>
<p style="margin-left:1em">內無我、我所心，外觀一切法空不取相，般若、方便乃至一切種智守護菩薩故，名有方便。守護者，五波羅蜜邊得功德力，般若波羅蜜邊得智慧力——以二因緣故不失道。</p>
</div>
<div class='div-pin'><a id='mulu193' />
<p class='h1'>大智度論釋善知識品第五十二</p><p>【經】</p>
<p>爾時，須菩提白佛言：「世尊！新學菩薩摩訶薩云何應學般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜？」</p>
<p>佛告須菩提：「新學菩薩摩訶薩若欲學般若波羅蜜，禪、精進、忍、戒、檀波羅蜜，先當親近、供養善知識能說是深般若波羅蜜者。是人作是教：『汝善男<span class='corr'>子</span>！所有布施，一切迴向阿耨多羅三藐三菩提；善男子！所有持戒、忍辱、精進、禪定、智慧，一切迴向阿耨多羅三藐三菩提。汝莫以色是阿耨多羅三藐三菩提，莫以受、想、行、識是阿耨多羅三藐三菩提；莫以檀波羅蜜是阿耨多羅三藐三菩提，莫以尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜是阿耨多羅三藐三菩提；莫以內空乃至無法有法空是阿耨多羅三藐三菩提；莫以四念處、四正勤、四如意足、五根、五力、七覺分、八聖道分是阿耨多羅三藐三菩提；莫以四禪、四無量心、四無色定、五神通是阿耨多羅三藐三菩提；莫以佛十力乃至十八不共法是阿耨多羅三藐三菩提。所以者何？不取色便得阿耨多羅三藐三菩提，不取受、想、行、識便得阿耨多羅三藐三菩提；不取檀波羅蜜乃至般若波羅蜜便得阿耨多羅三藐三菩提；不取內空乃至無法有法空；不取四念處乃至十八不共法便得阿耨多羅三藐三菩提。善男子！行是深般若波羅蜜時莫貪色。何以故？善男子！是色非可貪者。莫貪受、想、行、識。何以故？受、想、行、識非可貪者。善男子！莫貪檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；莫貪內空乃至無法有法空，莫貪四念處乃至八聖道分，莫貪四禪、四無量心、四無色定、五神通，莫貪佛十力乃至一切種智。何以故？一切種智非可貪者。善男子！莫貪須陀洹果乃至阿羅漢果，莫貪辟支佛道，莫貪菩薩法位，莫貪阿耨多羅三藐三菩提。何以故？阿耨多羅三藐三菩提非可貪者。所以者何？諸法性空故。』」</p>
<p>【論】</p>
<p>問曰：</p>
<p style="margin-left:1em">須菩提問新學所行，佛何以乃答菩薩久行微妙事——所謂「不取一切法，一切法性空故」？</p>
<p>答曰：</p>
<p style="margin-left:1em">諸法性空有二種：一者、大菩薩所得；二者、小菩薩所學柔順忍，以智慧發心。此中但說小菩薩所學空。</p>
<p style="margin-left:1em">復次，有實智慧氣分，佛數為菩薩；若無者，雖久行餘功德，不數為菩薩。譬如佛說聲聞法中頂法相：於三寶中有少信是名頂法；是信過煖法，修禪定生，以色界心得；於佛無礙解脫是為小，於凡夫為大。如是新發意菩薩得般若波羅蜜氣味故能受化，名為新學；過五波羅蜜功德；於凡夫為大，於佛為小。</p>
<p style="margin-left:1em">復次，佛不直說諸法性空，先教供養、親近善知識；善知識為說五波羅蜜功德。善知識雖種種教化，佛但稱其不壞法，所謂於色等諸法不貪、不著、不取。譬如金翅鳥子始生，從一須彌至一須彌；菩薩亦如是，初學能生如是深智，何況久學！又如小火能燒，何況大者！菩薩亦如是，新學時能以般若轉世間法令畢竟空，燒諸煩惱，何況得力具足！</p>
<p>【經】</p>
<p>須菩提白佛言：「世尊！諸菩薩摩訶薩能為難事——於一切性空法中求阿耨多羅三藐三菩提，欲得阿耨多羅三藐三菩提。」</p>
<p>佛言：「如是！如是！須菩提！菩薩摩訶薩能為難事——於一切性空法中求阿耨多羅三藐三菩提，欲得阿耨多羅三藐三菩提。須菩提！諸菩薩摩訶薩為安隱世間故，發阿耨多羅三藐三菩提心；為安樂世間故、為救世間故、為世間歸故、為世間依處故、為世間洲故、為世間將導故、為世間究竟道故、為世間趣故，發阿耨多羅三藐三菩提心。</p>
<p>「須菩提！云何菩薩摩訶薩為安隱世間故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，拔出六道眾生，著無畏岸涅槃處。須菩提！是為菩薩摩訶薩為安隱世間故發阿耨多羅三藐三菩提心。</p>
<p>「云何菩薩摩訶薩為安樂世間故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，拔出眾生種種憂苦愁惱，著無畏岸涅槃處。須菩提！是為菩薩摩訶薩為安樂世間故發阿耨多羅三藐三菩提心。</p>
<p>「云何菩薩摩訶薩為救世間故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，救眾生生死中種種苦，亦為斷是苦故而為說法；眾生聞法，漸以三乘而得度脫。須菩提！是為菩薩摩訶薩為救世間故發阿耨多羅三藐三菩提心。</p>
<p>「云何菩薩摩訶薩為世間歸故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，拔出眾生生老病死相、憂悲愁惱法，著無畏岸涅槃處。須菩提！是為菩薩摩訶薩為世間歸故發阿耨多羅三藐三菩提心。</p>
<p>「云何菩薩摩訶薩為世間依處故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說一切法無依處。須菩提！是為菩薩摩訶薩為世間依處故發阿耨多羅三藐三菩提心。」</p>
<p>須菩提白佛言：「世尊！云何一切法無依處？」</p>
<p>佛言：「色不相續即是色無生，色無生即是色不滅，色不滅即是色無依處；受、想、行、識乃至一切種智亦如是。須菩提！是為菩薩摩訶薩為世間依處故發阿耨多羅三藐三菩提心。云何菩薩摩訶薩為世間究竟道故發阿耨多羅三藐三菩提心？須菩提！若菩薩摩訶薩得阿耨多羅三藐三菩提時，為眾生說如是法：色究竟相非是色，受、想、行、識，乃至一切種智究竟相非是一切種智。須菩提！如究竟相，一切法相亦如是。」</p>
<p>須菩提言：「世尊！若一切法如究竟相者，諸菩薩摩訶薩皆應得阿耨多羅三藐三菩提。何以故？世尊！色究竟相中無有分別，受、想、行、識究竟相中無有分別，乃至一切種智究竟相中無有分別——所謂是色，是受、想、行、識，乃至是一切種智。」</p>
<p>佛告須菩提：「如是！如是！色究竟相中無有分別，受、想、行、識乃至一切種智究竟相中無有分別——所謂是色乃至是一切種智。須菩提！是為菩薩摩訶薩難事。如是觀諸法寂滅相而心不沒不却。何以故？是菩薩摩訶薩作是念：『是諸深法，我應如是知，得阿耨多羅三藐三菩提；如是寂滅微妙法，當為眾生說。』是為菩薩摩訶薩為世間究竟道故發阿耨多羅三藐三菩提心。</p>
<p>「云何菩薩摩訶薩為世間洲故發阿耨多羅三藐三菩提心？須菩提！若江河大海，四邊水斷，是名為洲。須菩提！色亦如是前後際斷，受、想、行、識前後際斷，乃至一切種智前後際斷。以是前後際斷故，一切法亦斷。須菩提！是一切法前後際斷故，即是寂滅、即是妙寶——所謂空、無所得、愛盡無餘、離欲、涅槃。須菩提！菩薩摩訶薩得阿耨多羅三藐三菩提時，以寂滅微妙法為眾生說。須菩提！是為菩薩摩訶薩為世間洲故發阿耨多羅三藐三菩提心。</p>
<p>「云何菩薩摩訶薩為世間將導故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說色不生不滅、不垢不淨，說受想行識不生不滅、不垢不淨；說十二處、十八界、四念處乃至八聖道分、四禪、四無量心、四無色定、五神通不生不滅、不垢不淨；說須陀洹果乃至阿羅漢果、辟支佛道不生不滅、不垢不淨；說佛十力乃至一切種智不生不滅、不垢不淨。須菩提！是為菩薩摩訶薩為世間將導故發阿耨多羅三藐三菩提心。」</p>
<p>【論】</p>
<p>釋曰：</p>
<p style="margin-left:1em">須菩提發希有心白佛言：「諸菩薩未斷煩惱、大悲未具、未得阿鞞跋致，知諸法本性空而能發無上道心，是事甚難。」</p>
<p style="margin-left:1em">佛可其言：「如是！」</p>
<p style="margin-left:1em">更讚菩薩希有因緣，所謂菩薩安穩世間故發心。</p>
<p style="margin-left:1em">「安穩」者，能破一切煩惱，究竟不變失；譬如良藥能破病，不問甘苦，以能究竟除病、安穩故。佛能使眾生常安穩，不期一世、二世。世間樂者，有法雖安穩而不樂，有法今世苦、後世樂。如服苦藥，腹中安穩、口中不美。是故說：「佛能與今世、後世樂。」六道無常相故非安穩，是故說出六道名安穩。</p>
<p style="margin-left:1em">世間樂著因緣故，久後必生憂惱，不名為樂；涅槃樂，始終無變，故說離憂苦為樂。</p>
<p style="margin-left:1em">「救世間」者，如人為怨賊所逐，若親戚、若官力能救；眾生亦如是，惡罪諸煩惱因緣及魔民所逐，惟諸佛能說法救護。</p>
<p style="margin-left:1em">「世間歸」者，如人遇暴風疾雨，必歸房舍；世間種種邪見煩惱等、身心內外苦惱老病死諸憂苦等，若歸佛，佛以種種因緣拔其憂悲苦惱。</p>
<p style="margin-left:1em">「依處」者，一切有為法從和合因緣生故，無有自力、不可依止。眾生為苦所逼來依止佛，佛為說無依止法。無依止法者是真實，所謂無餘涅槃，色等五眾滅，更不相續；不相續即是不生不滅，不生不滅即是畢竟空，無依止處。</p>
<p>問曰：</p>
<p style="margin-left:1em">若無依止處，何以說依止？</p>
<p>答曰：</p>
<p style="margin-left:1em">依止有二種：一者、以愛、見等諸煩惱依止有為法，二者、清淨智慧說依止涅槃。煩惱見故說無依止。</p>
<p style="margin-left:1em">「究竟道」者，所謂諸法實相、畢竟空。色等法，前際中無，後際中亦無；現在中，凡夫人憶想分別，業果報諸情力故有顛倒見；聖人以智慧眼觀之皆虛誑不實。如前、後，中亦爾；若無先後，云何有中？能如是為眾生說法，則安處眾生於究竟第一道中。</p>
<p style="margin-left:1em">「世間洲」者，如洲四邊無地，色等法亦如是，前、後皆不可得；中間，如究竟道中破。入前、後空故，中間亦空。「水」者，三漏、四流諸煩惱及業果報中一切法。畢竟空、無所取，所謂涅槃，是為洲。</p>
<p style="margin-left:1em">眾生沒在四流水中，佛以八正道船引著涅槃洲上。如是種種因緣接度眾生名為「將導」。◎</p>
<p>◎【經】</p>
<p>「云何菩薩摩訶薩為世間趣故發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說色趣空，說受、想、行、識趣空，乃至說一切種智趣空。為眾生說色非趣非不趣。何以故？是色空相，非趣非不趣。說受、想、行、識非趣非不趣。何以故？是受、想、行、識空相，非趣非不趣。乃至一切種智非趣非不趣。何以故？是一切種智空相，非趣非不趣。如是，須菩提！菩薩摩訶薩為世間趣故發阿耨多羅三藐三菩提心。何以故？一切法趣空，是趣不過。何以故？空中，趣、非趣不可得故。須菩提！一切法趣無相，是趣不過。何以故？無相中，趣、非趣不可得故。須菩提！一切法趣無作，是趣不過。何以故？無作中，趣、非趣不可得故。須菩提！一切法趣無起，是趣不過。何以故？無起中，趣、非趣不可得故。須菩提！一切法趣無所有、不生不滅、不垢不淨，是趣不過。何以故？無所有、不生不滅、不垢不淨中，趣、非趣不可得故。</p>
<p>「須菩提！一切法趣夢，是趣不過。何以故？夢中，趣、非趣不可得故。須菩提！一切法趣幻、趣嚮、趣影、趣化，趣是趣不過。何以故？是化等中，趣、非趣不可得故。</p>
<p>「須菩提！一切法趣無量、無邊，是趣不過。何以故？無量、無邊中，趣、非趣不可得故。</p>
<p>「須菩提！一切法趣不與不取，是趣不過。何以故？不與不取中，趣、非趣不可得故。須菩提！一切法趣不舉不下，是趣不過。何以故？不舉不下中，趣、非趣不可得故。</p>
<p>須菩提！一切法趣不增不減，是趣不過。何以故？無增無減中，趣、非趣不可得故。須菩提！一切法趣不來不去，是趣不過。何以故？不來不去中，趣、非趣不可得故。須菩提！一切法趣不入不出、不合不散、不著不斷，是趣不過。何以故？不著不斷中，趣、非趣不可得故。</p>
<p>「須菩提！一切法趣我、眾生、壽命、人、起、使起、作、使作、知者、見者，是趣不過。何以故？我乃至知者、見者畢竟不可得，何況當有趣、非趣！</p>
<p>「須菩提！一切法趣有常，是趣不過。何以故？常畢竟不可得，云何當有趣、非趣？須菩提！一切法趣樂、淨、我，是趣不過。何以故？樂、淨、我畢竟不可得，云何當有趣、非趣？須菩提！一切法趣無常、苦、不淨、無我，是趣不過。何以故？無常、苦、不淨、無我畢竟不可得，云何當有趣、非趣？</p>
<p>「須菩提！一切法趣欲事，是趣不過。何以故？欲事畢竟不可得，何況當有趣、非趣？須菩提！一切法趣瞋事、癡事、見事，是趣不過。何以故？瞋事、癡事、見事畢竟不可得，何況當有趣、非趣？</p>
<p>「須菩提！一切法趣如，是趣不過。何以故？如中無來無去故。須菩提！一切法趣法性、實際、不可思議性，是趣不過。何以故？法性、實際、不可思議性中無來無去故。須菩提！一切法趣平等，是趣不過。何以故？平等中，趣、非趣不可得故。須菩提！一切法趣不動相，是趣不過。何以故？不動相中，趣、非趣不可得故。</p>
<p>「須菩提！一切法趣色，是趣不過。何以故？色畢竟不可得，云何當有趣、非趣？須菩提！一切法趣受、想、行、識，是趣不過。何以故？受、想、行、識畢竟不可得，云何當有趣、非趣？十二處、十八界亦如是。</p>
<p>「須菩提！一切法趣檀波羅蜜，是趣不過。何以故？檀畢竟不可得故，云何當有趣、非趣？須菩提！一切法趣尸羅波羅蜜，是趣不過。何以故？尸羅畢竟不可得故，云何當有趣、非趣？須菩提！一切法趣羼提波羅蜜，是趣不過。何以故？羼提畢竟不可得故，云何當有趣、非趣？須菩提！一切法趣毘梨耶波羅蜜，是趣不過。何以故？毘梨耶畢竟不可得故，云何當有趣、非趣？須菩提！一切法趣禪波羅蜜，是趣不過。何以故？禪畢竟不可得故，云何當有趣、非趣？須菩提！一切法趣般若波羅蜜，是趣不過。何以故？般若畢竟不可得故，云何當有趣、非趣？</p>
<p>「須菩提！一切法趣內空，是趣不過。何以故？內空畢竟不可得故，云何當有趣、非趣？須菩提！一切法趣外空，是趣不過。何以故？外空畢竟不可得故，云何當有趣、非趣？須菩提！一切法趣內外空，是趣不過。何以故？內外空畢竟不可得故，云何當有趣、非趣？乃至一切法趣無法有法空，是趣不過。何以故？無法有法空畢竟不可得故，云何當有趣、非趣？</p>
<p>「須菩提！一切法趣四念處乃至八聖道分，是趣不過。何以故？四念處乃至八聖道分畢竟不可得故，云何當有趣、非趣？</p>
<p>「須菩提！一切法趣佛十力乃至一切種智，是趣不過。何以故？一切種智中，趣、非趣不可得故。</p>
<p>「須菩提！一切法趣須陀洹果、斯陀含果、阿那含果、阿羅漢果、辟支佛道，是趣不過。何以故？須陀洹果乃至辟支佛道中，趣、非趣不可得故。須菩提！一切法趣阿耨多羅三藐三菩提，是趣不過。何以故？阿耨多羅三藐三菩提中，趣、非趣不可得故。須菩提！一切法趣須陀洹乃至佛，是趣不過。何以故？須陀洹乃至佛中，趣、非趣不可得故。」</p>
<p>須菩提白佛言：「世尊！是深般若波羅蜜誰能信解者？」</p>
<p>佛告須菩提：「有菩薩摩訶薩先於諸佛所久行六波羅蜜、善根純熟、供養無數百千萬億諸佛、與善知識相隨，是輩人能信解深般若波羅蜜。」</p>
<p>須菩提白佛言：「世尊！能信解是深般若波羅蜜者，有何等性、何等相、何等貌？」</p>
<p>佛言：「欲、瞋、癡斷離是性、相、貌，是菩薩摩訶薩則能信解深般若波羅蜜。」</p>
<p>【論】</p>
<p>問曰：</p>
<p style="margin-left:1em">上諸事中略說，今「趣」中何以廣說？</p>
<p>答曰：</p>
<p style="margin-left:1em">「趣」是總上九事之會歸，是故多說。</p>
<p style="margin-left:1em">復次，安樂等及趣皆同一義，俱出眾生著涅槃故。若事事廣說則不可盡，「趣」最在後故廣說；當知餘者亦皆應廣說。</p>
<p style="margin-left:1em">「色等法趣空」者，如虛空但有名而無法；色等法亦爾，終歸於空。諸法究竟相必空故，餘者皆虛妄。如人初雖有善言，久久乃知情實；色等諸法亦如是，入無餘涅槃時與虛空無異，當知先亦如是，但凡夫顛倒果報故見異。一切法無有過出空等諸相，如人欲出過虛空不可得。</p>
<p style="margin-left:1em">我等十六名，皆因五眾和合假有此名，無有實法，云何當有趣、非趣？</p>
<p style="margin-left:1em">若常、淨、樂、我等四顛倒破四聖行。如常等四法不可得，以顛倒故；色等諸法亦如是。如常等不可得，無常等從常等出故亦不可得。是故說：「一切法趣常等、趣無常等。」</p>
<p style="margin-left:1em">須菩提問佛：「是法甚深微細，誰當信解者？」</p>
<p style="margin-left:1em">佛答說：「久行等因緣能信。」</p>
<p style="margin-left:1em">更問：「久行等人有何等相？」</p>
<p style="margin-left:1em">佛答：「是人離三毒心，亦不見是離，深入諸法實相故。」</p>
<p>問曰：</p>
<p style="margin-left:1em">是人未得無生忍法，云何言「斷三毒」？</p>
<p>答曰：</p>
<p style="margin-left:1em">斷有二種：一者、根本斷，二者、薄少斷。此中說薄少斷。行者不分別是斷、是煩惱。何以故？煩惱相顛倒不定故，煩惱即是斷，是故言離。</p>
</div>
<div class='div-pin'><a id='mulu194' />
<p class='h1'>大智度論釋趣一切智品第五十三</p><p>【經】</p>
<p>須菩提白佛言：「世尊！是諸菩薩摩訶薩解深般若波羅蜜者，當趣何所？」</p>
<p>佛告須菩提：「是菩薩摩訶薩解深般若波羅蜜者，當趣一切種智。」</p>
<p>須菩提白佛言：「世尊！是菩薩摩訶薩能趣一切種智者，則為一切眾生所歸趣，修般若波羅蜜故。世尊！修般若波羅蜜即是修一切諸法。世尊！無所修是修般若波羅蜜，不受修、壞修是修般若波羅蜜。」</p>
<p>佛告須菩提：「何等法壞故，般若波羅蜜為壞修？」</p>
<p>「世尊！色壞故，般若波羅蜜為壞修；受、想、行、識、十二處、十八界壞故，般若波羅蜜為壞修；我乃至知者、見者壞故，般若波羅蜜為壞修。世尊！檀波羅蜜壞故，般若波羅蜜為壞修；乃至般若波羅蜜壞故，般若波羅蜜為壞修；內空乃至無法有法空、四念處乃至十八不共法、須陀洹果乃至一切種智壞故，般若波羅蜜為壞修。」</p>
<p>佛言：「如是！如是！須菩提！色壞故，般若波羅蜜為壞修；乃至一切種智壞故，般若波羅蜜為壞修。」</p>
<p>爾時，佛告須菩提：「是深般若波羅蜜中，阿鞞跋致菩薩摩訶薩應當驗知！若菩薩摩訶薩是深般若波羅蜜中不著，當知是阿鞞跋致；禪波羅蜜乃至檀波羅蜜中不著，四念處乃至一切種智中不著，當知是阿鞞跋致。」</p>
<p>【論】</p>
<p>問曰：</p>
<p style="margin-left:1em">般若波羅蜜非趣、非不趣，須菩提何以故問「行般若者趣至何處」？又佛何以答「趣薩婆若」？</p>
<p>答曰：</p>
<p style="margin-left:1em">外道言：「諸法從因趣果、從先世入今世、從今世趣後世。」破是常顛倒故，言「無趣不趣」。</p>
<p style="margin-left:1em">此中，須菩提以無著心問，佛以無著心答。般若波羅蜜畢竟空，於諸法無障無礙；得無障無礙解脫故無障無礙。因果相似故，故言：「解深般若者，趣一切種智。」</p>
<p style="margin-left:1em">須菩提言：「菩薩知般若波羅蜜者為一切眾生所歸趣。」如子為苦惱所逼，則趣父母。</p>
<p>問曰：</p>
<p style="margin-left:1em">何以故但菩薩解深般若波羅蜜為眾生所歸趣？</p>
<p>答曰：</p>
<p style="margin-left:1em">菩薩於眾生中大悲心故，常修習般若波羅蜜。以修故，能解一切諸法皆入般若波羅蜜，是故「修般若波羅蜜即修一切法」。</p>
<p style="margin-left:1em">般若無定實法可得，故經中說「無所修是修般若波羅蜜」。般若波羅蜜中，一切諸觀有過故不受，是名不受修。壞修者，一切法無常散壞，故名壞修。可破壞法者，所謂色等乃至一切種智。</p>
<p style="margin-left:1em">佛可須菩提所說。</p>
<p style="margin-left:1em">上品<span class='corr'>末</span>說阿鞞跋致菩薩性、相、貌，今應驗試知。於深般若波羅蜜中著不？若著，則非；若不著，則是其相。</p>
<p style="margin-left:1em">行般若波羅蜜菩薩有二種：一者、因般若波羅蜜觀一切法畢竟空，般若亦自空；二者、不能觀般若亦空。是故經中試知著不？</p>
<p>【經】</p>
<p>「若阿鞞跋致菩薩摩訶薩行深般若波羅蜜時，不以他人語為堅要，亦不隨他教行。阿鞞跋致菩薩摩訶薩不為欲心、瞋心、癡心所牽。若阿鞞跋致菩薩摩訶薩不遠離六波羅蜜。若阿鞞跋致菩薩摩訶薩聞說深般若波羅蜜時，心不驚、不沒、不怖、不畏、不悔，歡喜樂聞，受持、讀、誦、正憶念、如說行。須菩提！當知是菩薩先世已問是深般若波羅蜜中事已，受持、讀、誦、說、正憶念。何以故？是菩薩摩訶薩有大威德故，聞是深般若波羅蜜，心不驚、不怖、不畏、不沒、不悔，歡喜樂聞，受持、讀、誦、正憶念。」</p>
<p>須菩提白佛言：「世尊！若菩薩摩訶薩聞深般若波羅蜜，不驚、不怖乃至正憶念，世尊！是菩薩摩訶薩云何行般若波羅蜜？」</p>
<p>佛言：「隨順一切種智心，是菩薩摩訶薩應如是行般若波羅蜜。」</p>
<p>「世尊！云何名隨順一切種智心，是菩薩摩訶薩應如是行般若波羅蜜？」</p>
<p>佛言：「以空隨順，是為菩薩摩訶薩行深般若波羅蜜；以無相、無作、無所有、不生不滅、不垢不淨隨順，是菩薩摩訶薩應如是行般若波羅蜜；以如夢、幻、炎、嚮、化隨順，是行般若波羅蜜。」</p>
<p>須菩提白佛言：「佛說以空隨順乃至如夢如幻隨順，是行般若波羅蜜。世尊！是菩薩摩訶薩行何法——若色，若受、想、行、識，乃至一切種智？」</p>
<p>佛告須菩提：「菩薩摩訶薩不行色，不行受、想、行、識，乃至不行一切種智。何以故？是菩薩摩訶薩行處，無作法、無壞法、無所從來、亦無所去、無住處，是法不可數、無有量；若無數、無量，是法不可得——不可以色得，乃至不可以一切種智得。何以故？色即是薩婆若，乃至一切種智即是薩婆若。色如相乃至一切種智如相皆是一如，無二無別。」</p>
<p>【論】</p>
<p>釋曰：</p>
<p style="margin-left:1em">阿鞞跋致菩薩所說事，於他語言中不生念：「是中有實、不實。」何以故？他人有二種：在家人，著五欲樂，虛誑不淨；出家外道，著諸邪見不實。此等所說皆無實事，是故不信。自得諸法實相故，乃至佛身來說破諸法實相者亦不信；得無為法故，心則安重，不復移轉。</p>
<p style="margin-left:1em">是菩薩雖未得佛道，貪欲等諸煩惱折薄故，不為所牽。</p>
<p style="margin-left:1em">心常不離六波羅蜜，知善法果報味故，心常愛樂，不離六波羅蜜。</p>
<p style="margin-left:1em">如是等種種因緣故，聞深般若不怖、不畏，歡喜欲聞，讀、誦、問義、修習。如雷霆，小鳥則怖畏悶死；孔雀大鳥歡喜舞戲。般若波羅蜜亦如是，邪見凡夫聞則恐怖；阿鞞跋致菩薩聞則歡喜，心無厭足，是故說「歡喜樂聞」。</p>
<p style="margin-left:1em">是中佛說因緣：「是菩薩於過去世已聞深般若波羅蜜，多集諸福德、智慧故有大威德，有大威德故不怖畏。」</p>
<p style="margin-left:1em">須菩提問：「是菩薩聞深般若波羅蜜雖不怖畏，是般若無定相，云何應行？」</p>
<p style="margin-left:1em">佛言：「隨順一切種智心。」</p>
<p>問曰：</p>
<p style="margin-left:1em">是菩薩未得一切種智，云何能順？</p>
<p>答曰：</p>
<p style="margin-left:1em">是故說：「隨順畢竟空心則順一切種智心。」一切種智是寂滅相，佛後品中說：「一切寂滅相是一切種智。」是故言：「順畢竟空則順一切種智。」無相、無作、虛空、無生無滅、無垢無淨、如夢等亦如是。</p>
<p style="margin-left:1em">爾時，須菩提問：「順畢竟空心，觀何等法？」</p>
<p style="margin-left:1em">佛答：「不觀色乃至一切種智。」</p>
<p style="margin-left:1em">何以故？智慧欲求實事，色等有為作法皆虛妄，一切種智是實法。實法故，過有為法；過有為法故，說是法——「無作」，無作者。「無壞法」，無壞者。是法不從六波羅蜜來，故言「無所從來」。不入佛法中，故言「無所去」。有為，虛誑故「不住」；無為法中，無憶想分別故亦「不住」。五眾和合故有六道數，壞五眾相續故則「無數、無量」。無數、無量故則語言道斷，語言道斷故不可以行色等諸法得。</p>
<p style="margin-left:1em">佛此中自說因緣：「色等諸法即是薩婆若，薩婆若即是色等諸法。何以故？色等諸法如即是薩婆若如，薩婆若如即是色等諸法如，以是故說如，是如無二無別。」◎</p>
</div>
<p class='juan'>大智度論卷第七十一</p>
</div><!-- end of div[@id='body'] -->
</body></html>