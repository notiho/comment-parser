<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu54' />大智度論釋初品中般若波羅蜜第二十九<span class='note-inline'>(卷第十八)</span></p><p class="byline">龍樹菩薩造</p><p class="byline">後秦龜茲國三藏鳩摩羅什奉　詔譯</p>
<div class='div-other'><a id='mulu55' /><p>【經】</p>
<p>「於一切法不著故，應具足般若波羅蜜。」</p>
<p>【論】</p>
<p>問曰：</p>
<p style="margin-left:1em">云何名般若波羅蜜？</p>
<p>答曰：</p>
<p style="margin-left:1em">諸菩薩從初發心求一切種智，於其中間，知諸法實相慧，是般若波羅蜜。</p>
<p>問曰：</p>
<p style="margin-left:1em">若爾者，不應名為波羅蜜。何以故？未到智慧邊故。</p>
<p>答曰：</p>
<p style="margin-left:1em">佛所得智慧是實波羅蜜，因是波羅蜜故，菩薩所行亦名波羅蜜，因中說果故。是般若波羅蜜，在佛心中變名為一切種智。菩薩行智慧，求度彼岸，故名波羅蜜；佛已度彼岸，故名一切種智。</p>
<p>問曰：</p>
<p style="margin-left:1em">佛一切諸煩惱及習已斷，智慧眼淨，應如實得諸法實相；諸法實相即是般若波羅蜜。菩薩未盡諸漏，慧眼未淨，云何能得諸法實相？</p>
<p>答曰：</p>
<p style="margin-left:1em">此義後品中當廣說，今但略說。如人入海，有始入者，有盡其源底者，深淺雖異，俱名為入。佛、菩薩亦如是，佛則窮盡其底；菩薩未斷諸煩惱習，勢力少故，不能深入。如後品中說譬喻：如人於闇室然燈，照諸器物，皆悉分了；更有大燈，益復明審。則知後燈所破之闇，與前燈合住；前燈雖與闇共住，而亦能照物。若前燈無闇，則後燈無所增益。諸佛菩薩智慧亦如是；菩薩智慧雖與煩惱習合，而能得諸法實相，亦如前燈亦能照物；佛智慧盡諸煩惱習，亦得諸法實相，如後燈倍復明了。</p>
<p>問曰：</p>
<p style="margin-left:1em">云何是諸法實相？</p>
<p>答曰：</p>
<p style="margin-left:1em">眾人各各說諸法實相，自以為實。此中實相者，不可破壞，常住不異，無能作者。如後品中佛語須菩提：「若菩薩觀一切法，非常非無常，非苦非樂，非我非無我，非有非無等，亦不作是觀，是名菩薩行般若波羅蜜。」是義，捨一切觀，滅一切言語，離諸心行，從本已來不生不滅，如涅槃相；一切諸法相亦如是，是名諸法實相。如〈讚般若波羅蜜偈〉說：</p>

<div class="lg regular" style="margin-left:2em;"><div class='lg-row'>「般若波羅蜜，　實法不顛倒，</div>
<div class='lg-row'>念想觀已除，　言語法亦滅。</div>
<div class='lg-row'>無量眾罪除，　清淨心常一，</div>
<div class='lg-row'>如是尊妙人，　則能見般若。</div>
<div class='lg-row'>如虛空無染，　無戲無文字；</div>
<div class='lg-row'>若能如是觀，　是即為見佛。</div>
<div class='lg-row'>若如法觀佛，　般若及涅槃，</div>
<div class='lg-row'>是三則一相，　其實無有異。</div>
<div class='lg-row'>諸佛及菩薩，　能利益一切；</div>
<div class='lg-row'>般若為之母，　能出生養育。</div>
<div class='lg-row'>佛為眾生父，　般若能生佛，</div>
<div class='lg-row'>是則為一切，　眾生之祖母。</div>
<div class='lg-row'>般若是一法，　佛說種種名，</div>
<div class='lg-row'>隨諸眾生力，　為之立異字。</div>
<div class='lg-row'>若人得般若，　議論心皆滅；</div>
<div class='lg-row'>譬如日出時，　朝露一時失。</div>
<div class='lg-row'>般若之威德，　能動二種人：</div>
<div class='lg-row'>無智者恐怖，　有智者歡喜。</div>
<div class='lg-row'>若人得般若，　則為般若主；</div>
<div class='lg-row'>般若中不著，　何況於餘法！</div>
<div class='lg-row'>般若無所來，　亦復無所去，</div>
<div class='lg-row'>智者一切處，　求之不能得。</div>
<div class='lg-row'>若不見般若，　是則為被縛；</div>
<div class='lg-row'>若人見般若，　是亦名被縛。</div>
<div class='lg-row'>若人見般若，　是則得解脫；</div>
<div class='lg-row'>若不見般若，　是亦得解脫。</div>
<div class='lg-row'>是事為希有，　甚深有大名；</div>
<div class='lg-row'>譬如幻化物，　見而不可見。</div>
<div class='lg-row'>諸佛及菩薩，　聲聞辟支佛，</div>
<div class='lg-row'>解脫涅槃道，　皆從般若得。</div>
<div class='lg-row'>言說為世俗，　憐愍一切故，</div>
<div class='lg-row'>假名說諸法，　雖說而不說。</div>
<div class='lg-row'>般若波羅蜜，　譬如大火焰，</div>
<div class='lg-row'>四邊不可取，　無取亦不取。</div>
<div class='lg-row'>一切取已捨，　是名不可取；</div>
<div class='lg-row'>不可取而取，　是即名為取。</div>
<div class='lg-row'>般若無壞相，　過一切言語，</div>
<div class='lg-row'>適無所依止，　誰能讚其德？</div>
<div class='lg-row'>般若雖叵讚，　我今能得讚，</div>
<div class='lg-row'>雖未脫死地，　則為已得出！」</div>
</div></div>
<div class='div-other'><a id='mulu56' />
<p class='h2'>大智度論釋般若相義第三十</p><p>問曰：</p>
<p style="margin-left:1em">何以獨稱般若波羅蜜為「摩訶」，而不稱五波羅蜜？</p>
<p>答曰：</p>
<p style="margin-left:1em">「摩訶」，秦言大；「般若」言慧；「波羅蜜」言到彼岸；以其能到智慧大海彼岸，到諸一切智慧邊，窮盡其極故，名到彼岸。</p>
<p style="margin-left:1em">一切世間中十方、三世，諸佛第一大，次有菩薩、辟支佛、聲聞；是四大人皆從般若波羅蜜中生，是故名為大。</p>
<p style="margin-left:1em">復次，能與眾生大果報，無量無盡，常不變異，所謂涅槃；餘五波羅蜜不能爾。布施等離般若波羅蜜，但能與世間果報，是故不得名大。</p>
<p>問曰：</p>
<p style="margin-left:1em">何者是智慧？</p>
<p>答曰：</p>
<p style="margin-left:1em">般若波羅蜜攝一切智慧。所以者何？菩薩求佛道，應當學一切法，得一切智慧，所謂聲聞、辟支佛、佛智慧。</p>
<p style="margin-left:1em">是智慧有三種：學、無學、非學非無學。</p>
<p style="margin-left:1em">非學非無學智者，如乾慧地、不淨、安那般那、欲界繫四念處，煖法、頂法、忍法、世間第一法等。</p>
<p style="margin-left:1em">學智者，苦法智忍慧，乃至向阿羅漢第九無礙道中金剛三昧慧。</p>
<p style="margin-left:1em">無學智者，阿羅漢第九解脫智；從是已後，一切無學智，如盡智、無生智等，是為無學智。</p>
<p style="margin-left:1em">求辟支佛道智慧亦如是。</p>
<p>問曰：</p>
<p style="margin-left:1em">若辟支佛道亦如是者，云何分別聲聞、辟支佛？</p>
<p>答曰：</p>
<p style="margin-left:1em">道雖一種，而用智有異。若諸佛不出、佛法已滅，是人先世因緣故，獨出智慧，不從他聞，自以智慧得道。</p>
<p style="margin-left:1em">如一國王，出在園中遊戲。清朝見林樹華菓蔚茂，甚可愛樂。王食已而臥，王諸夫人婇女皆共取華，毀折林樹。王覺已，見林毀壞，而自覺悟：一切世間無常變壞皆亦如是。思惟是已，無漏道心生，斷諸結使，得辟支佛道，具六神通，即飛到閑靜林間。如是等因緣，先世福德、願行、果報，今世見少因緣，成辟支佛道，如是為異。</p>
<p style="margin-left:1em">復次，辟支佛有二種：一名獨覺，二名因緣覺。</p>
<p style="margin-left:1em">因緣覺如上說。</p>
<p style="margin-left:1em">獨覺者，是人今世成道，自覺不從他聞，是名獨覺辟支迦佛。</p>
<p style="margin-left:1em">獨覺辟支迦佛有二種：一、本是學人，在人中生；是時無佛，佛法滅。是須陀洹已滿七生，不應第八生，自得成道。是人不名佛，不名阿羅漢，名為小辟支迦佛，與阿羅漢無異；或有不如舍利弗等大阿羅漢者。</p>
<p style="margin-left:1em">大辟支佛，亦於一百劫中作功德，增長智慧，得三十二相分：或有三十一相，或三十、二十九相，乃至一相。於九種阿羅漢中，智慧利勝，於諸深法中總相、別相能入；久修習定，常樂獨處。如是相，名為大辟支迦佛，以是為異。</p>
<p style="margin-left:1em">求佛道者，從初發心作願：「願我作佛度脫眾生，得一切佛法，行六波羅蜜，破魔軍眾及諸煩惱，得一切智，成佛道，乃至入無餘涅槃。」隨本願行，從是中間所有智慧，總相、別相一切盡知，是名佛道智慧。</p>
<p style="margin-left:1em">是三種智慧盡能知，盡到其邊，以是故言「到智慧邊」。</p>
<p>問曰：</p>
<p style="margin-left:1em">若如所說一切智慧盡應入，若世間、若出世間，何以但言「三乘智慧盡到其邊」，不說餘智？</p>
<p>答曰：</p>
<p style="margin-left:1em">三乘是實智慧，餘者皆是虛妄，菩薩雖知而不專行。如除摩梨山，一切無出栴檀木；若餘處或有好語，皆從佛法中得。自非佛法，初聞似好，久則不妙。譬如牛乳、驢乳，其色雖同；牛乳攢則成酥，驢乳攢則成尿。</p>
<p style="margin-left:1em">佛法語及外道語，不殺、不盜、慈愍眾生、攝心、離欲、觀空雖同；然外道語初雖似妙，窮盡所歸，則為虛誑。</p>
<p style="margin-left:1em">一切外道皆著我見；若實有我，應墮二種：若壞相，若不壞相。若壞相，應如牛皮；若不壞相，應如虛空。此二處無殺罪，無不殺福。若如虛空，雨露不能潤，風熱不能乾，是則墮常相。若常者，苦不能惱，樂不能悅；若不受苦、樂，不應避禍就福。若如牛皮，則為風雨所壞，若壞則墮無常，若無常則無罪、福。外道語若實如是，何有不殺為福、殺生為罪？</p>
<p>問曰：</p>
<p style="margin-left:1em">外道戒福，所失如是，其禪定、智慧復云何？</p>
<p>答曰：</p>
<p style="margin-left:1em">外道以我心逐禪故，多愛、見、慢故，不捨一切法故，無有實智慧。</p>
<p>問曰：</p>
<p style="margin-left:1em">汝言外道觀空，觀空則捨一切法，云何言「不捨一切法故，無有實智慧」？</p>
<p>答曰：</p>
<p style="margin-left:1em">外道雖觀空而取空相，雖知諸法空而不自知我空，愛著觀空智慧故。</p>
<p>問曰：</p>
<p style="margin-left:1em">外道有無想定，心心數法都滅；都滅故，無有取相愛著智慧咎！</p>
<p>答曰：</p>
<p style="margin-left:1em">無想定力，強令心滅，非實智慧力。又於此中生涅槃想，不知是和合作法，以是故墮顛倒中！是中心雖暫滅，得因緣還生。譬如人無夢睡時，心想不行，悟則還有。</p>
<p>問曰：</p>
<p style="margin-left:1em">無想定其失如是，更有非有想非無想定，是中無一切妄想，亦不如強作無想定滅想，是中以智慧力故無想！</p>
<p>答曰：</p>
<p style="margin-left:1em">是中有想，細微故不覺。若無想，佛弟子復何緣更求實智慧？佛法中，是非有想非無想中識，依四眾住；是四眾屬因緣故無常，無常故苦，無常苦故空，空故無我，空無我故可捨。</p>
<p style="margin-left:1em">汝等愛著智慧故，不得涅槃。譬如尺蠖，屈安後足，然後進前足；所緣盡，無復進處而還。外道依止初禪，捨下地欲，乃至依非有想非無想處，捨無所有處；上無所復依，故不能捨非有想非無想處。以更無依處，恐懼失我，畏墮無所得中故。</p>
<p style="margin-left:1em">復次，外道經中有聽殺、盜、婬、妄語、飲酒。言為天祠，呪殺無罪；為行道故，若遭急難，欲自全身而殺小人無罪。</p>
<p style="margin-left:1em">又有急難，為行道故，除金，餘者得盜取以自全濟，後當除此殃罪。</p>
<p style="margin-left:1em">除師婦、國王夫人、善知識妻、童女，餘者逼迫急難，得邪婬。</p>
<p style="margin-left:1em">為師及父母，為身、為牛、為媒故，聽妄語。</p>
<p style="margin-left:1em">寒鄉，聽飲石蜜酒；天祠中，或聽嘗一渧、二渧酒。</p>
<p style="margin-left:1em">佛法中則不然。於一切眾生慈心等視，乃至蟻子亦不奪命，何況殺人！</p>
<p style="margin-left:1em">一針一縷不取，何況多物！</p>
<p style="margin-left:1em">無主婬女不以指觸，何況人之婦女！</p>
<p style="margin-left:1em">戲笑不得妄語，何況故作妄語！</p>
<p style="margin-left:1em">一切酒，一切時常不得飲，何況寒鄉、天祠！</p>
<p style="margin-left:1em">汝等外道與佛法懸殊，有若天地！</p>
<p style="margin-left:1em">汝等外道法，是生諸煩惱處；佛法則是滅諸煩惱處，是為大異。</p>
<p style="margin-left:1em">諸佛法無量，有若大海，隨眾生意故，種種說法：或說有，或說無；或說常，或說無常；或說苦，或說樂；或說我，或說無我；或說懃行三業、攝諸善法，或說一切諸法無作相。如是等種種異說，無智聞之，謂為乖錯；智者入三種法門，觀一切佛語皆是實法，不相違背。</p>
<p style="margin-left:1em">何等是三門？一者、蜫勒門，二者、阿毘曇門，三者、空門。</p>
<p>問曰：</p>
<p style="margin-left:1em">云何名蜫勒？云何名阿毘曇？云何名空門？</p>
<p>答曰：</p>
<p style="margin-left:1em">蜫勒有三百二十萬言，佛在世時，大迦栴延之所造；佛滅度後人壽轉減，憶識力少，不能廣誦，諸得道人撰為三十八萬四千言。</p>
<p style="margin-left:1em">若人入蜫勒門，論議則無窮；其中有隨相門、對治門等種種諸門。</p>
<p style="margin-left:1em">隨相門者，如佛說偈：</p>

<div class="lg regular" style="margin-left:2em;"><div class='lg-row'>「諸惡莫作，　諸善奉行，　自淨其意，</div>
<div class='lg-row'>是諸佛教。」</div>
</div><p style="margin-left:1em">是中心數法盡應說，今但說「自淨其意」，則知諸心數法已說。何以故？同相、同緣故。</p>
<p style="margin-left:1em">如佛說四念處，是中不離四正懃、四如意足、五根、五力。何以故？四念處中：四種精進，則是四正懃；四種定，是為四如意足；五種善法，是為五根、五力。佛雖不說餘門，但說四念處，當知已說餘門。</p>
<p style="margin-left:1em">如佛於四諦中，或說一諦，或二、或三。如馬星比丘為舍利弗說偈：</p>

<div class="lg regular" style="margin-left:2em;"><div class='lg-row'>「諸法從緣生，　是法緣及盡；</div>
<div class='lg-row'>我師大聖王，　是義如是說。」</div>
</div><p style="margin-left:1em">此偈但說三諦，當知道諦已在中，不相離故；譬如一人犯事，舉家受罪。</p>
<p style="margin-left:1em">如是等，名為隨相門。</p>
<p style="margin-left:1em">對治門者，如佛但說四顛倒：常顛倒、樂顛倒、我顛倒、淨顛倒。是中雖不說四念處，當知已有四念處義。譬如說藥，已知其病，說病則知其藥。若說四念處，則知已說四倒；四倒則是邪相。若說四倒，則已說諸結。所以者何？說其根本，則知枝條皆得。如佛說一切世間有三毒；說三毒，當知已說三分、八正道。若說三毒，當知已說一切諸煩惱毒。十五種愛是貪欲毒，十五種瞋是瞋恚毒，十五種無明是愚癡毒，諸邪見、憍慢、疑屬無明。如是一切結使，皆入三毒。以何滅之？三分、八正道。若說三分、八正道，當知已說一切三十七品。如是等種種相，名為對治門。</p>
<p style="margin-left:1em">如是等諸法，名為蜫勒門。</p>
<p style="margin-left:1em">云何名阿毘曇門？或佛自說諸法義，或佛自說諸法名，諸弟子種種集述解其義。如佛說：「若有比丘於諸有為法，不能正憶念，欲得世間第一法，無有是處。若不得世間第一法，欲入正位中，無有是處。若不入正位，欲得須陀洹、斯陀含、阿那含、阿羅漢，無有是處。有比丘於諸有為法正憶念，得世間第一法，斯有是處。若得世間第一法，入正位；入正位，得須陀洹、斯陀含、阿那含、阿羅漢，必有是處。」如佛直說世間第一法，不說相義、何界繫、何因、何緣、何果報。從世間第一法，種種聲聞所行法，乃至無餘涅槃，一一分別相義，如是等是名阿毘曇門。</p>
<p style="margin-left:1em">空門者，生空、法空。</p>
<p style="margin-left:1em">如《頻婆娑羅王迎經》中，佛告大王：「色生時但空生，色滅時但空滅。諸行生時但空生，滅時但空滅。是中無吾我、無人、無神，無人從今世至後世，除因緣和合名字等眾生，凡夫愚人逐名求實。」如是等經中，佛說生空。</p>
<p style="margin-left:1em">法空者，如佛說《大空經》中，十二因緣，無明乃至老死：若有人言「是老死」，若言「誰老死」，皆是邪見。生、有、取、愛、受、觸、六入、名色、識、行、無明，亦如是。若有人言「身即是神」，若言「身異於神」，是二雖異，同為邪見。佛言：「身即是神，如是邪見，非我弟子；身異於神，亦是邪見，非我弟子。」</p>
<p style="margin-left:1em">是經中佛說法空。</p>
<p style="margin-left:1em">若說「誰老死」，當知是虛妄，是名生空；若說「是老死」，當知是虛妄，是名法空。乃至無明亦如是。</p>
<p style="margin-left:1em">復次，佛說《梵網經》中，六十二見：若有人言「神常，世間亦常」，是為邪見；若言「神無常，世間無常」，是亦邪見；「神及世間常亦無常」、「神及世間非常亦非非常」，皆是邪見。</p>
<p style="margin-left:1em">以是故，知諸法皆空，是為實。</p>
<p>問曰：</p>
<p style="margin-left:1em">若言「神常」，應是邪見。何以故？神性無故。</p>
<p style="margin-left:1em">若言「世間常」，亦應是邪見。何以故？世間實皆無常，顛倒故言「有常」。</p>
<p style="margin-left:1em">若言「神無常」，亦應是邪見。何以故？神性無故，不應言「無常」。</p>
<p style="margin-left:1em">若言「世間無常」，不應是邪見。何以故？一切有為法性，實皆無常。</p>
<p>答曰：</p>
<p style="margin-left:1em">若一切法實皆無常，佛云何說「世間無常是名邪見」？是故可知非實是無常。</p>
<p>問曰：</p>
<p style="margin-left:1em">佛處處說觀有為法無常、苦、空、無我，令人得道，云何言「無常墮邪見」？</p>
<p>答曰：</p>
<p style="margin-left:1em">佛處處說無常，處處說不滅。如摩訶男釋王來至佛所，白佛言：「是迦毘羅人眾殷多，我或值奔車、逸馬、狂象、鬪人時，便失念佛心；是時自念：『我今若死當生何處？』」佛告摩訶男：「汝勿怖勿畏！汝是時不生惡趣，必至善處。譬如樹常東向曲，若有斫者，必當東倒；善人亦如是，若身壞死時，善心意識長夜以信、戒、聞、施、慧熏心故，必得利益，上生天上。」</p>
<p style="margin-left:1em">若一切法念念生滅無常，佛云何言「諸功德熏心故必得上生」？以是故，知非無常性。</p>
<p>問曰：</p>
<p style="margin-left:1em">若無常不實，佛何以說無常？</p>
<p>答曰：</p>
<p style="margin-left:1em">佛隨眾生所應而說法，破常顛倒故，說無常；以人不知不信後世故，說「心去後世，上生天上，罪福業因緣，百千萬劫不失。」是對治悉檀，非第一義悉檀。諸法實相，非常非無常。佛亦處處說諸法空，諸法空中亦無無常。以是故說「世間無常是邪見」。是故名為法空。</p>
<p style="margin-left:1em">復次，毘耶離梵志，名論力，諸梨昌等大雇其寶物，令與佛論。取其雇已，即以其夜思撰五百難，明旦與諸梨昌至佛所，問佛言：「一究竟道？為眾多究竟道？」</p>
<p style="margin-left:1em">佛言：「一究竟道，無眾多也。」</p>
<p style="margin-left:1em">梵志言：「佛說一道，諸外道師各各有究竟道，是為眾多非一！」</p>
<p style="margin-left:1em">佛言：「是雖各有眾多，皆非實道。何以故？一切皆以邪見著故，不名究竟道。」佛問梵志：「鹿頭梵志得道不？」答言：「一切得道中，是為第一。」是時，長老鹿頭梵志比丘在佛後扇佛。佛問梵志：「汝識是比丘不？」梵志識之，慚愧低頭。是時，佛說《義品》偈：</p>

<div class="lg regular" style="margin-left:2em;"><div class='lg-row'>「各各謂究竟，　而各自愛著，</div>
<div class='lg-row'>各自是非彼，　是皆非究竟！</div>
<div class='lg-row'>是人入論眾，　辯明義理時，</div>
<div class='lg-row'>各各相是非，　勝負懷憂喜。</div>
<div class='lg-row'>勝者墮憍坑，　負者墮憂獄；</div>
<div class='lg-row'>是故有智者，　不隨此二法。</div>
<div class='lg-row'>論力汝當知，　我諸弟子法，</div>
<div class='lg-row'>無虛亦無實，　汝欲何所求？</div>
<div class='lg-row'>汝欲壞我論，　終已無此處，</div>
<div class='lg-row'>一切智難勝，　適足自毀壞！」</div>
</div><p style="margin-left:1em">如是等處處聲聞經中，說諸法空。</p>
<p style="margin-left:1em">摩訶衍空門者，一切諸法性常自空，不以智慧方便觀故空。如佛為須菩提說：「色，色自空，受、想、行、識，識自空；十二入、十八界、十二因緣、三十七品、十力、四無所畏、十八不共法、大慈大悲、薩婆若，乃至阿耨多羅三藐三菩提，皆自空。」</p>
<p>問曰：</p>
<p style="margin-left:1em">若一切諸法性常自空、真空、無所有者，云何不墮邪見？邪見名無罪無福，無今世後世，與此無異！</p>
<p>答曰：</p>
<p style="margin-left:1em">無罪無福人，不言無今世，但言無後世；如草木之類，自生自滅。或人生、或人殺，止於現在，更無後世生；而不知觀身內外所有自相皆空，以是為異。</p>
<p style="margin-left:1em">復次，邪見人多行眾惡，斷諸善事；觀空人善法尚不欲作，何況作惡！</p>
<p>問曰：</p>
<p style="margin-left:1em">邪見有二種：有破因破果，有破果不破因。如汝所說，破果不破因。破果破因者，言無因無緣，無罪無福，則是破因；無今世、後世、罪福報，是則破果。觀空人言皆空，則罪福、因果皆無，與此有何等異？</p>
<p>答曰：</p>
<p style="margin-left:1em">邪見人於諸法斷滅令空；摩訶衍人知諸法真空，不破不壞。</p>
<p>問曰：</p>
<p style="margin-left:1em">是邪見三種：</p>
<p style="margin-left:1em">一者、破罪福報，不破罪福；破因緣果報，不破因緣；破後世，不破今世。</p>
<p style="margin-left:1em">二者、破罪福報，亦破罪福；破因緣果報，亦破因緣；破後世，亦破今世，不破一切法。</p>
<p style="margin-left:1em">三者、破一切法，皆令無所有。</p>
<p style="margin-left:1em">觀空人亦言真空無所有，與第三邪見有何等異？</p>
<p>答曰：</p>
<p style="margin-left:1em">邪見破諸法令空；觀空人知諸法真空，不破不壞。</p>
<p style="margin-left:1em">復次，邪見人言諸法皆空無所有，取諸法空相戲論；觀空人知諸法空，不取相、不戲論。</p>
<p style="margin-left:1em">復次，邪見人雖口說一切空，然於愛處生愛，瞋處生瞋，慢處生慢，癡處生癡，自誑其身；如佛弟子實知空，心不動，一切結使生處不復生。譬如虛空，烟火不能染，大雨不能濕；如是觀空，種種煩惱不復著其心。</p>
<p style="margin-left:1em">復次，邪見人言無所有，不從愛因緣出；真空名從愛因緣生，是為異。四無量心諸清淨法，以所緣不實故，猶尚不與真空智慧等，何況此邪見？</p>
<p style="margin-left:1em">復次，是見名為邪見，真空見名為正見。行邪見人，今世為弊惡人，後世當入地獄；行真空智慧人，今世致譽，後世得作佛。譬如水、火之異，亦如甘露、毒藥，天食須陀以比臭糞！</p>
<p style="margin-left:1em">復次，真空中有空空三昧；邪見空雖有空，而無空空三昧。</p>
<p style="margin-left:1em">復次，觀真空人，先有無量布施、持戒、禪定，其心柔軟，諸結使薄，然後得真空；邪見中無此事，但欲以憶想分別，邪心取空。譬如田舍人初不識鹽，見貴人以鹽著種種肉菜中而食，問言：「何以故爾？」語言：「此鹽能令諸物味美故。」此人便念此鹽能令諸物美，自味必多，便空抄鹽，滿口食之，醎苦傷口，而問言：「汝何以言鹽能作美？」貴人言：「癡人！此當籌量多少，和之令美，云何純食鹽？」無智人聞空解脫門，不行諸功德，但欲得空，是為邪見，斷諸善根。</p>
<p style="margin-left:1em">如是等義，名為空門。</p>
<p style="margin-left:1em">若人入此三門，則知佛法義不相違背。能知是事，即是般若波羅蜜力，於一切法無所罣礙。若不得般若波羅蜜法，入阿毘曇門則墮有中，若入空門則墮無中，若入蜫勒門則墮有無中。</p>
<p style="margin-left:1em">復次，菩薩摩訶薩行般若波羅蜜，雖知諸法一相，亦能知一切法種種相；雖知諸法種種相，亦能知一切法一相。菩薩如是智慧，名為般若波羅蜜。</p>
<p>問曰：</p>
<p style="margin-left:1em">菩薩摩訶薩云何知一切法種種相？云何知一切法一相？</p>
<p>答曰：</p>
<p style="margin-left:1em">菩薩觀諸法相，所謂有相。因是有，諸法中有心生，如是等一切有。</p>
<p>問曰：</p>
<p style="margin-left:1em">無法中云何有心生？</p>
<p>答曰：</p>
<p style="margin-left:1em">若言無，是事即是有法。</p>
<p style="margin-left:1em">復次，菩薩觀一切法一相，所謂無相。如牛中無羊相，羊中無牛相；如是等諸法中，各各無他相。如先言因有故有心生，是法異於有，異故應無。若有法是牛，羊亦應是牛。何以故？有法不異故。若異則無，如是等一切皆無。</p>
<p style="margin-left:1em">復次，菩薩觀一切法一，因是一法，諸法中一心生。諸法各各有一相，合眾一故名為二、名為三；一為實，二、三為虛。</p>
<p style="margin-left:1em">復次，菩薩觀諸法有所因故有，如人身無常。何以故？生滅相故。一切法皆如是，有所因故有。</p>
<p style="margin-left:1em">復次，一切諸法無所因故有，如人身無常，生滅故；因生滅故知無常。此因復應有因，如是則無窮，若無窮則無因；若是因更無因，是無常因亦非因，如是等一切無因。</p>
<p style="margin-left:1em">復次，菩薩觀一切法有相，無有法無相者，如：地，堅、重相；水，冷、濕相；火，熱、照相；風，輕、動相；虛空，容受相；分別覺知，是為識相。有此有彼，是為方相；有久有近，是為時相。濁惡心惱眾生，是為罪相；淨善心愍眾生，是為福相。著諸法，是為縛相；不著諸法，是為解脫相。現前知一切法無礙，是為佛相。如是等一切各有相。</p>
<p style="margin-left:1em">復次，菩薩觀一切法皆無相，是諸相從因緣和合生，無自性故無。如地，色、香、味、觸四法和合故名地，不但色故名地，亦不但香、但味、但觸故名為地。何以故？若但色是地，餘三則不應是地，地則無香、味、觸；香、味、觸亦如是。</p>
<p style="margin-left:1em">復次，是四法云何為一法？一法云何為四法？以是故，不得以四為地，亦不得離四為地。</p>
<p>問曰：</p>
<p style="margin-left:1em">我不以四為地，但因四法故地法生，此地在四法中住！</p>
<p>答曰：</p>
<p style="margin-left:1em">若從四法生地，地與四法異。如父母生子，子則異父母。若爾者，今眼見色、鼻知香、舌知味、身知觸，地若異此四法者，應更有異根、異識知；若更無異根、異識知，則無有地。</p>
<p>問曰：</p>
<p style="margin-left:1em">若上說地相有失，應如阿毘曇說地相。地名四大造色，但地種是堅相，地是可見色！</p>
<p>答曰：</p>
<p style="margin-left:1em">若地但是色，先已說失。</p>
<p style="margin-left:1em">又地為堅相，但眼見色，如水中月，鏡中像，草木影，則無堅相，堅則身根觸知故。</p>
<p style="margin-left:1em">復次，若眼見色是地，堅相是地種；眼見色亦是水、火，濕、熱相是水、火種。若爾者，風、風種亦應分別，而不分別！如說：「何等是風？風種；何等風種？風。」若是一物，不應作二種答；若是不異者，地及地種不應異。</p>
<p>問曰：</p>
<p style="margin-left:1em">是四大各各不相離，地中有四種，水、火、風各有四種。但地中地多故，以地為名；水、火、風亦爾。</p>
<p>答曰：</p>
<p style="margin-left:1em">不然！何以故？若火中有四大，應都是熱，無不熱火故。若三大在火中，不熱，則不名為火；若熱，則捨自性，皆名為火。</p>
<p style="margin-left:1em">若謂細故不可知，則與無無異。若有麁可得，則知有細；若無麁，亦無細。</p>
<p style="margin-left:1em">如是種種因緣，地相不可得；若地相不可得，一切法相亦不可得。是故一切法皆一相。</p>
<p>問曰：</p>
<p style="margin-left:1em">不應言無相。何以故？於諸法無相即是相。若無無相，則不可破一切法相。何以故？無無相故。若有是無相，則不應言「一切法無相」！</p>
<p>答曰：</p>
<p style="margin-left:1em">以無相破諸法相。若有無相相，則墮諸法相中；若不入諸法相中，則不應難！無相皆破諸法相，亦自滅相；譬如前火木，然諸薪已，亦復自然。是故聖人行無相無相三昧，破無相故。</p>
<p style="margin-left:1em">復次，菩薩觀一切法不合、不散，無色、無形，無對、無示、無說，一相所謂無相。如是等諸法一相。</p>
<p style="margin-left:1em">云何觀種種相？</p>
<p style="margin-left:1em">一切法攝入二法中，所謂名、色，色、無色，可見、不可見，有對、無對，有漏、無漏，有為、無為等二。百二法門，如〈千難品〉中說。</p>
<p style="margin-left:1em">復次，有二法：忍辱、柔和。</p>
<p style="margin-left:1em">又二法：親敬、供養。</p>
<p style="margin-left:1em">二施：財施、法施。</p>
<p style="margin-left:1em">二力：慧分別力、修道力。</p>
<p style="margin-left:1em">二具足：戒具足、正見具足。</p>
<p style="margin-left:1em">二相：質直相、柔軟相。</p>
<p style="margin-left:1em">二法：定、智。</p>
<p style="margin-left:1em">二法：明、解<span class='corr'>脫</span>。</p>
<p style="margin-left:1em">二法：世間法、第一義法。</p>
<p style="margin-left:1em">二法：念、巧慧。</p>
<p style="margin-left:1em">二諦：世諦、第一義諦。</p>
<p style="margin-left:1em">二解脫：待時解脫、不壞心解脫。</p>
<p style="margin-left:1em">二種涅槃：有餘涅槃、無餘涅槃。</p>
<p style="margin-left:1em">二究竟：事究竟、願究竟。</p>
<p style="margin-left:1em">二見：知見、斷見。</p>
<p style="margin-left:1em">二具足：義具足、語具足。</p>
<p style="margin-left:1em">二法：少欲、知足。</p>
<p style="margin-left:1em">二法：易養、易滿。</p>
<p style="margin-left:1em">二法：法、隨法行。</p>
<p style="margin-left:1em">二智：盡智、無生智。</p>
<p style="margin-left:1em">如是等分別無量二法門。</p>
<p style="margin-left:1em">復次，知三道：見道、修道、無學道。</p>
<p style="margin-left:1em">三性：斷性、離性、滅性。</p>
<p style="margin-left:1em">三修：戒修、定修、慧修。</p>
<p style="margin-left:1em">三菩提：佛菩提、辟支迦佛菩提、聲聞菩提<span class='note-inline'>(更不復學，智滿足之名也)</span>。</p>
<p style="margin-left:1em">三乘：佛乘、辟支迦佛乘、聲聞乘。</p>
<p style="margin-left:1em">三歸依：佛、法、僧。</p>
<p style="margin-left:1em">三住：梵住、天住、聖住。</p>
<p style="margin-left:1em">三增上：自增上、他增上、法增上。</p>
<p style="margin-left:1em">諸佛三不護：身業不護、口業不護、意業不護。</p>
<p style="margin-left:1em">三福處：布施、持戒、善心。</p>
<p style="margin-left:1em">三器杖：聞器杖、離欲器杖、慧器杖。</p>
<p style="margin-left:1em">三輪：變化輪、示他心輪、教化輪。</p>
<p style="margin-left:1em">三解脫門：空解脫門、無相解脫門、無作解脫門。</p>
<p style="margin-left:1em">如是等無量三法門。</p>
<p style="margin-left:1em">復知四法：四念處、四正懃、四如意足、四聖諦、四聖種、四沙門果、四知、四信、四道、四攝法、四依、四通達善根、四道、四天人輪、四堅法、四無所畏、四無量心——如是等無量四法門。</p>
<p style="margin-left:1em">復知五無學眾、五出性、五解脫處、五根、五力、五大施、五智、五阿那含、五淨居天處、五治道、五智三昧、五聖分支三昧、五如法語道——如是等無量五法門。</p>
<p style="margin-left:1em">復知六捨法、六愛敬法、六神通、六種阿羅漢、六地見諦道、六隨順念、六三昧、六定、六波羅蜜——如是等無量六法門。</p>
<p style="margin-left:1em">復知七覺意、七財、七依止、七想定、七妙法、七知、七善人去處、七淨、七財福、七非財福、七助定法——如是等無量七法門。</p>
<p style="margin-left:1em">復知八聖道分、八背捨、八勝處、八大人念、八種精進、八丈夫、八阿羅漢力——如是等無量八法門。</p>
<p style="margin-left:1em">復知九次第定，九名色等減<span class='note-inline'>(從名色至生死為九)</span>，九無漏智<span class='corr'><span class='note-inline'>(得盡智故除等智也)</span></span>，九無漏地<span class='corr'><span class='note-inline'>(六禪、三無色)</span></span>，九地思惟道——如是等無量九法門。</p>
<p style="margin-left:1em">復知十無學法、十想、十智、十一切入、十善大地、佛十力——如是等無量十法門。</p>
<p style="margin-left:1em">復知十一助聖道法，復知十二因緣法，復知十三出法、十四變化心、十五心見諦道、十六安那般那行、十七聖行、十八不共法、十九離地，思惟道中一百六十二道能破煩惱賊，一百七十八沙門果——八十九有為果、八十九無為果。如是等種種無量異相法，生、滅、增、減，得、失、垢、淨，悉能知之。</p>
<p style="margin-left:1em">菩薩摩訶薩知是諸法已，能令諸法入自性空，而於諸法無所著，過聲聞、辟支佛地，入菩薩位中；入菩薩位中已，以大悲憐愍故，以方便力分別諸法種種名字，度眾生令得三乘。譬如工巧之人，以藥力故，能令銀變為金，金變為銀。</p>
<p>問曰：</p>
<p style="margin-left:1em">若諸法性真空，云何分別諸法種種名字？何以不但說真空性？</p>
<p>答曰：</p>
<p style="margin-left:1em">菩薩摩訶薩不說空是可得可著；若可得可著，不應說諸法種種異相。不可得空者，無所罣礙；若有罣礙，是為可得，非不可得空。若菩薩摩訶薩知不可得空，還能分別諸法，憐愍度脫眾生，是為般若波羅蜜力。</p>
<p style="margin-left:1em">取要言之，諸法實相是般若波羅蜜。</p>
<p>問曰：</p>
<p style="margin-left:1em">一切世俗經書，及九十六種出家經中，皆說有諸法實相；又聲聞法三藏中，亦有諸法實相，何以不名為般若波羅蜜？而此經中諸法實相，獨名般若波羅蜜？</p>
<p>答曰：</p>
<p style="margin-left:1em">世俗經書中，為安國全家、身命壽樂故非實。</p>
<p style="margin-left:1em">外道出家墮邪見法中，心愛著故，是亦非實。</p>
<p style="margin-left:1em">聲聞法中雖有四諦，以無常、苦、空、無我觀諸法實相，以智慧不具足不利，不能為一切眾生、不為得佛法故，雖有實智慧，不名般若波羅蜜。如說：「佛入出諸三昧，舍利弗等乃至不聞其名，何況能知！」何以故？諸阿羅漢、辟支佛初發心時，無大願，無大慈大悲，不求一切諸功德，不供養一切三世十方佛，不審諦求知諸法實相；但欲求脫老、病、死苦故。</p>
<p style="margin-left:1em">諸菩薩從初發心，弘大誓願，有大慈悲，求一切諸功德，供養一切三世十方諸佛，有大利智，求諸法實相。除種種諸觀，所謂淨觀、不淨觀，常觀、無常觀，樂觀、苦觀，空觀、實觀，我觀、無我觀。捨如是等妄見心力諸觀，但觀外緣中實相，非淨、非不淨，非常、非非常，非樂、非苦，非空、非實，非我、非無我。如是等諸觀，不著不得；世俗法故，非第一義。周遍清淨，不破不壞，諸聖人行處，是名般若波羅蜜。</p>
<p>問曰：</p>
<p style="margin-left:1em">已知般若體相是無相無得法，行者云何能得是法？</p>
<p>答曰：</p>
<p style="margin-left:1em">佛以方便說法，行者如所說行則得。譬如絕崖嶮道，假梯能上；又如深水，因船得渡。初發心菩薩，若從佛聞、若從弟子聞、若於經中聞，一切法畢竟空，無有決定性可取可著，第一實法，滅諸戲論。涅槃相是最安隱，我欲度脫一切眾生，云何獨取涅槃？我今福德、智慧、神通力未具足故，不能引導眾生，當具足是諸因緣，行布施等五波羅蜜：財施因緣故得大富，法施因緣故得大智慧；能以此二施，引導貧窮眾生，令入三乘道。以持戒因緣故，生人天尊貴，自脫三惡道，亦令眾生免三惡道。以忍辱因緣故，障瞋恚毒，得身色端政，威德第一，見者歡喜，敬信心伏，況復說法！以精進因緣故，能破今世後世福德、道法懈怠，得金剛身、不動心；以是身、心，破凡夫憍慢，令得涅槃。以禪定因緣故，破散亂心，離五欲罪樂，能為眾生說離欲法。禪是般若波羅蜜依止處，依是禪，般若波羅蜜自然而生。如經中說：「比丘一心專定，能觀諸法實相。」</p>
<p style="margin-left:1em">復次，知欲界中多以慳、貪罪業，閉諸善門；行檀波羅蜜時，破是二事，開諸善門。欲令常開故，行十善道尸羅波羅蜜。未得禪定、智慧，未離欲故，破尸羅波羅蜜，以是故行忍辱。知上三事能開福門。</p>
<p style="margin-left:1em">又知是福德果報無常，天人中受樂，還復墮苦；厭是無常福德故，求實相般若波羅蜜。是云何當得？必以一心，乃當可得。如貫龍王寶珠，一心觀察，能不觸龍，則得價直閻浮提。一心禪定，除却五欲、五蓋，欲得心樂，大用精進，是故次忍辱說精進波羅蜜。如經中說：「行者端身直坐，繫念在前，專精求定；正使肌骨枯朽，終不懈退。」是故精進修禪。若有財而施，不足為難；畏墮惡道，恐失好名，持戒、忍辱亦不為難。以是故，上三度中不說精進。今為般若波羅蜜實相，從心求定，是事難故，應須精進。如是行，能得般若波羅蜜。</p>
<p>問曰：</p>
<p style="margin-left:1em">要行五波羅蜜，然後得般若波羅蜜？亦有行一、二波羅蜜，得般若波羅蜜耶？</p>
<p>答曰：</p>
<p style="margin-left:1em">諸波羅蜜有二種：一者、一波羅蜜中相應隨行，具諸波羅蜜；二者、隨時別行波羅蜜。</p>
<p style="margin-left:1em">多者受名。譬如四大共合，雖不相離，以多者為名。</p>
<p style="margin-left:1em">相應隨行者，一波羅蜜中具五波羅蜜，是不離五波羅蜜，得般若波羅蜜。</p>
<p style="margin-left:1em">隨時得名者，或因一、因<span class='corr'>二</span>得般若波羅蜜。</p>
<p style="margin-left:1em">若人發阿耨多羅三藐三菩提心布施，是時求布施相，不一不異，非常非無常，非有非無等，如破布施中說。因布施實相，解一切法亦如是——是名因布施得般若波羅蜜。</p>
<p style="margin-left:1em">或有持戒，不惱眾生，心無有悔；若取相生著，則起諍競。是人雖先不瞋眾生，於法有憎愛心故而瞋眾生。是故若欲不惱眾生，當行諸法平等；若分別是罪是無罪，則非行尸羅波羅蜜。何以故？憎罪、愛不罪，心則自高，還墮惱眾生道中。是故菩薩觀罪者、不罪者，心無憎愛。如是觀者，是為但行尸羅波羅蜜得般若波羅蜜。</p>
<p style="margin-left:1em">菩薩作是念：「若不得法忍，則不能常忍。一切眾生未有逼迫能忍，苦來切已則不能忍。譬如囚畏杖楚而就死苦。以是因緣故，當生法忍：無有打者、罵者，亦無受者，但從先世顛倒果報因緣故名為受。」是時不分別是忍事、忍法者，深入畢竟空故，是名法忍。得是法忍，常不復瞋惱眾生。法忍相應慧，是般若波羅蜜。</p>
<p style="margin-left:1em">精進常在一切善法中，能成就一切善法。若智慧籌量分別諸法，通達法性，是時精進助成智慧。又知精進實相，離身心，如實不動，如是精進能生般若波羅蜜。餘精進如幻、如夢，虛誑非實，是故不說。</p>
<p style="margin-left:1em">若深心攝念，能如實見諸法實相。諸法實相者，不可以見聞念知能得。何以故？六情、六塵，皆是虛誑因緣果報；是中所知所見，皆亦虛誑。是虛誑知，都不可信；所可信者，唯有諸佛於阿僧祇劫所得實相智慧。以是智慧，依禪定一心觀諸法實相，是名禪定中生般若波羅蜜。</p>
<p style="margin-left:1em">或有離五波羅蜜，但聞、讀誦、思惟、籌量通達諸法實相，是方便智中生般若波羅蜜。</p>
<p style="margin-left:1em">或從二，或三、四波羅蜜生般若波羅蜜。如聞說一諦而成道果，或聞二、三、四諦而得道果。有人於苦諦多惑故，為說苦諦而得道；餘三諦亦如是。或有都惑四諦故，為說四諦而得道。如佛語比丘：「汝若能斷貪欲，我保汝得阿那含道。」若斷貪欲，當知恚、癡亦斷。六波羅蜜中亦如是，為破多慳貪故，說布施法，當知餘惡亦破。為破雜惡故，具為說六。是故或一一行、或合行，普為一切人故說六波羅蜜，非為一人。</p>
<p style="margin-left:1em">復次，若菩薩不行一切法、不得一切法故，得般若波羅蜜。所以者何？諸行皆虛妄不實，或近有過，或遠有過：如不善法近有過罪；善法久後變異時，著者能生憂苦，是遠有過罪。譬如美食、惡食，俱有雜毒。食惡食即時不悅，食美食即時甘悅，久後俱奪命故，二不應食！善、惡諸行亦復如是。</p>
<p>問曰：</p>
<p style="margin-left:1em">若爾者，佛何以說三行：梵行、天行、聖行？</p>
<p>答曰：</p>
<p style="margin-left:1em">行無行故，名為聖行。何以故？一切聖行中，不離三解脫門故。</p>
<p style="margin-left:1em">梵行、天行中，因取眾生相故生，雖行時無過，後皆有失。又即今求實，皆是虛妄；若賢聖以無著心行此二行，則無咎。若能如是行無行法皆無所得，顛倒虛妄煩惱畢竟不生。如虛空清淨故，得諸法實相。以無所得為得，如無所得般若中說：「色等法非以空故空，從本已來常自空。色等法不以智慧不及故無所得，從本已來常自無所得。」是故不應問「行幾波羅蜜得般若波羅蜜」！諸佛憐愍眾生，隨俗故說行，非第一義。</p>
<p>問曰：</p>
<p style="margin-left:1em">若無所得、無所行，行者何以求之？</p>
<p>答曰：</p>
<p style="margin-left:1em">無所得有二種：一者、世間欲有所求，不如意，是無所得。二者、諸法實相中，受決定相不可得故名無所得，非無有福德智慧增益善根。如凡夫人，分別世間法故有所得；諸善功德亦如是，隨世間心故說有所得，諸佛心中則無所得。</p>
<p style="margin-left:1em">是略說般若波羅蜜義，後當廣說。</p>
</div>
<p class='juan'>大智度論卷第十八</p></div>
</div><!-- end of div[@id='body'] -->
</body></html>