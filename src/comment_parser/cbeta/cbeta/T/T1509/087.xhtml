<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu236' />大智度論釋次第學品第七十五之餘<span class='note-inline'>(卷八十七)</span></p><p class="byline">聖者龍樹菩薩造</p><p class="byline">後秦龜茲國三藏鳩摩羅什譯</p><p>【經】</p>
<p>須菩提言：「世尊！若菩薩摩訶薩知諸法無所有性，因四禪、五神通，得阿耨多羅三藐三菩提。世尊！新學菩薩摩訶薩云何於諸法無所有性中次第行、次第學、次第道，以是次第行、次第學、次第道，得阿耨多羅三藐三菩提？」</p>
<p>佛告須菩提：「菩薩摩訶薩若初從諸佛聞，若從多供養諸佛菩薩聞，若諸阿羅漢、若諸阿那含、若諸斯陀含、若諸須陀洹所聞：『得無所有故是佛，得無所有故是阿羅漢、阿那含、斯陀含、須陀洹，一切賢聖皆以得無所有故有名。一切有為作法無所有性，乃至無有如毫末許所有。』是菩薩摩訶薩聞是已，作是念：『若一切法無所有性，得無所有故是佛，乃至得無所有故是須陀洹；我若當得阿耨多羅三藐三菩提、若不得，一切法常無有性，我何以不發心得阿耨多羅三藐三菩提？得阿耨多羅三藐三菩提已，一切眾生行於有相，當令住無所有中。』須菩提！菩薩摩訶薩如是思惟已，發阿耨多羅三藐三菩提心，為度一切眾生故，菩薩摩訶薩所行次第行、次第學、次第道者，如過去諸菩薩摩訶薩所行道，得阿耨多羅三藐三菩提。</p>
<p>「是新發意菩薩應學六波羅蜜，所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。</p>
<p>「是菩薩摩訶薩若行檀波羅蜜時，自行布施，亦教人行布施，讚歎行布施功德，歡喜讚歎行布施者；以是布施因緣故，得大財富。是菩薩遠離慳心，布施眾生飲食、衣服、香、華、瓔珞、房舍、臥具、燈燭，種種資生所須，盡給與之。菩薩摩訶薩行是布施及持戒，生天、人中，得大尊貴。以是持戒、布施故，得禪定眾；以是布施、持戒、禪定故，得智慧眾、解脫眾、解脫知見眾。是菩薩因是布施、持戒、禪定眾、智慧眾、解脫眾、解脫知見眾故，過聲聞、辟支佛地，入菩薩位。入菩薩位已，得淨佛國土、成就眾生，得一切種智；得一切種智已，轉法輪；轉法輪已，以三乘法度脫眾生生死。如是，須菩提！菩薩以是布施，次第行、次第學、次第道，是皆不可得。何以故？自性無所有故。</p>
<p>「復次，須菩提！菩薩摩訶薩從初發意，自行持戒，教人持戒，讚歎持戒功德，歡喜讚歎行持戒者。持戒因緣故，生天、人中，得大尊貴。見貧窮者施以財物，不持戒者教令持戒，亂意者教令禪定，愚癡者教令智慧，無解脫者教令解脫，無解脫知見者教令解脫知見。以是持戒、禪定、智慧、解脫、解脫知見故，過聲聞、辟支佛地，入菩薩位；入菩薩位已，得淨佛國土；淨佛國土已，成就眾生；成就眾生已，得一切種智；得一切種智已，轉法輪；轉法輪已，以三乘法度脫眾生。如是，須菩提！菩薩以是持戒，次第行、次第學、次第道，是事皆不可得。何以故？一切法自性無所有故。</p>
<p>「復次，須菩提！菩薩摩訶薩從初以來，自行羼提波羅蜜，教人行羼提，讚歎羼提功德，歡喜讚歎行羼提者。行羼提波羅蜜時，布施眾生各令滿足，教令持戒，教令禪定乃至解脫知見。以是布施、持戒、禪定、智慧因緣故，過阿羅漢、辟支佛地，入菩薩位中；入菩薩位中已，得淨佛世界；淨佛世界已，成就眾生；成就眾生已，得一切種智；得一切種智已，轉法輪；轉法輪已，以三乘法度脫眾生。如是，須菩提！菩薩以羼提波羅蜜，次第行、次第學、次第道，是事皆不可得。何以故？一切法自性無所有故。</p>
<p>「復次，須菩提！菩薩摩訶薩從初以來，自行毘梨耶波羅蜜，教人行毘梨耶，讚歎行毘梨耶功德，歡喜讚歎行毘梨耶者；乃至是事不可得，自性無所有故。</p>
<p>「復次，須菩提！菩薩摩訶薩從初以來，自入禪、入無量心、入無色定，亦教人入禪、入無量心、入無色定，讚歎入禪、入無量心、入無色定功德，歡喜讚歎行禪、無量心、無色定者。是菩薩住諸禪、定、無量心，布施眾生，各令滿足；教令持戒，教令禪定、智慧。以是布施、禪定、智慧、解脫、解脫知見因緣故，過阿羅漢、辟支佛地，入菩薩位；入菩薩位已，淨佛世界；淨佛世界已，成就眾生；成就眾生已，得一切種智；得一切種智已，轉法輪；轉法輪已，以三乘法度脫一切眾生。乃至是事不可得，自性無所有故。</p>
<p>「復次，須菩提！菩薩摩訶薩從初以來，行般若波羅蜜，布施眾生各令滿足，教令持戒、禪定、智慧、解脫、解脫知見。是菩薩行般若波羅蜜時，自行六波羅蜜，亦教他人令行六波羅蜜，讚歎六波羅蜜功德，歡喜讚歎行六波羅蜜者。是菩薩以是檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜因緣及方便力，過聲聞、辟支佛地，入菩薩位；乃至是事不可得，自性無所有故。須菩提！是名初發意菩薩摩訶薩次第行、次第學、次第道。</p>
<p>「復次，須菩提！菩薩摩訶薩次第行、次第學、次第道，菩薩摩訶薩從初以來，以一切種智相應心，信解諸法無所有性，修六念，所謂念佛、念法、念僧、念戒、念捨、念天。</p>
<p>「須菩提！云何菩薩摩訶薩修念佛？菩薩摩訶薩念佛，不以色念，不以受、想、行、識念。何以故？是色自性無，受、想、行、識自性無。若法自性無，是為無所有。何以故？無憶故，是為念佛。</p>
<p>「復次，須菩提！菩薩摩訶薩念佛，不以三十二相念，亦不念金色身、不念丈光、不念八十隨形好。何以故？是佛身自性無故。若法無性，是為無所有。何以故？無憶故，是為念佛。</p>
<p>「復次，須菩提！不應以戒眾念佛，不應以定眾、智慧眾、解脫眾、解脫知見眾念佛。何以故？是眾無有自性。若法無自性，是為非法。無所有念，是為念佛。</p>
<p>「復次，須菩提！不應以十力念佛，不應以四無所畏、四無礙智、十八不共法念佛，不應以大慈大悲念佛。何以故？是諸法自性無。若法自性無，是為非法。無所念，是為念佛。</p>
<p>「復次，須菩提！不應以十二因緣法念佛。何以故？是因緣法自性無。若法自性無，是為非法。無所念，是為念佛。</p>
<p>「如是，須菩提！菩薩摩訶薩行般若波羅蜜時，應念佛，是為菩薩初發意次第行、次第學、次第道。是菩薩摩訶薩次第行、次第學、次第道中住，能具足四念處、四正勤、四如意足、五根、五力、七覺分、八聖道分，修行空三昧、無相、無作三昧，乃至一切種智，諸法性無所有故。是菩薩知諸法性無所有，是中無有性、無無性。</p>
<p>「須菩提！云何菩薩摩訶薩應修念法？須菩提！菩薩摩訶薩行般若波羅蜜時，不念善法、不念不善法，不念記法、無記法，不念世間法、不念出世間法，不念淨法、不念不淨法，不念聖法、不念凡夫法，不念有漏法、不念無漏法，不念欲界繫法、色界繫法、無色界繫法，不念有為法、無為法。何以故？是諸法自性無。若法自性無，是為非法。無所念，是為念法。念法中學無所有性故，乃至當得一切種智。是菩薩得阿耨多羅三藐三菩提時，得諸法無所有性；是無所有性中，非有相、非無相。如是，須菩提！菩薩摩訶薩應修念法，於是法中，乃至無少許念，何況念法！</p>
<p>「須菩提！菩薩摩訶薩云何應修念僧？須菩提！菩薩摩訶薩念僧，無為法故分別有佛弟子眾，是中乃至無有少許念，何況念僧！如是，菩薩摩訶薩應修念僧。</p>
<p>「須菩提！菩薩摩訶薩云何應修念戒？須菩提！菩薩摩訶薩從初發意已來，應念聖戒——無缺戒、無隙戒、無瑕戒、無濁戒、無著戒、自在戒、智者所讚戒、具足戒、隨定戒。應念是戒無所有性，乃至無少許念，何況念戒！</p>
<p>「須菩提！菩薩摩訶薩從初發意已來應念捨——若自念捨、若念他捨，若捨財、若捨法、若捨煩惱；觀是捨不可得故，乃至無少許念，何況念捨！如是，須菩提！菩薩摩訶薩應念捨。</p>
<p>「須菩提！云何菩薩摩訶薩應念天？須菩提！菩薩作是念：『四天王諸天所有信、戒、施、聞、慧，此間命終，生彼天處；我亦有是信、戒、施、聞、慧。乃至他化自在天所有信、戒、施、聞、慧，此間命終，生彼天處；我亦有是信、戒、施、聞、慧。』如是，須菩提！菩薩摩訶薩應念是天無所有性中尚無少許念，何況念天！</p>
<p>「須菩提！菩薩摩訶薩行是六念，是名次第行、次第學、次第道。」</p>
<p>爾時，須菩提白佛言：「世尊！若一切法無所有性，所謂念色乃至識、眼乃至意、色乃至法，是無所有性；眼界乃至意識界，是無所有性；檀波羅蜜乃至般若波羅蜜、內空乃至無法有法空、四念處乃至八聖道分、佛十力乃至一切種智，是無所有性。世尊！若一切法無所有性者，是則無道、無智、無果。」</p>
<p>佛告須菩提：「汝見是色性實有不？乃至一切種智實有不？」</p>
<p>須菩提言：「不見也！世尊！」</p>
<p>佛告須菩提：「汝若不見諸法實有，云何作是問？」</p>
<p>須菩提言：「世尊！我於是法不敢有疑，但為當來世諸比丘求聲聞、辟支佛道、菩薩道者。是人當如是言：『若一切法無所有性，誰垢誰淨？誰縛誰解？』是不知不解故而破於戒、破正見、破威儀、破淨命；是人破此事故，當墮三惡道。世尊！我畏當來世有如是事，以是故問佛。世尊！我於是法中信，不疑不悔。」</p>
<p>【論】</p>
<p>釋曰：</p>
<p style="margin-left:1em">須菩提伏受佛語，一切諸法雖空，而能起四禪、神通，是大菩薩近成佛者能行；今未知新發意者云何行，是故疑，問佛：「世尊！新發意菩薩摩訶薩云何於諸法無所有性中次第行、次第學、次第道，用是次第行得阿耨多羅三藐三菩提？」</p>
<p style="margin-left:1em">以次第行、次第學、次第道故，當知是新發意菩薩；雖無量劫發意，未得諸法實相，皆名新學。</p>
<p>問曰：</p>
<p style="margin-left:1em">若如是人是新學，但應教行布施、持戒等，佛何以教令於諸法無所有畢竟空性中行？</p>
<p>答曰：</p>
<p style="margin-left:1em">今明始入無所有、畢竟空法故，令行無所有。而是菩薩以無所有畢竟空和合布施、持戒等行；譬如小兒服藥，須蜜乃下。是故雖新發意，亦觀深空，無咎。</p>
<p style="margin-left:1em">佛答須菩提：「菩薩若初從諸佛聞，若從多供養諸佛者聞。」諸佛者，若過去、若現在。多供養諸佛者，遍吉、觀世音、得大勢菩薩、文殊師利、彌勒菩薩等。四種聲聞聖人義，如先說。辟支佛不樂說法故，不說。</p>
<p style="margin-left:1em">諸佛等聖人皆因無所有故有是分別。</p>
<p style="margin-left:1em">聖人雖有禪定等諸功德，皆為涅槃故。涅槃即是寂滅相、無所有法，是故說：「諸聖人，皆因涅槃有是差別。」</p>
<p style="margin-left:1em">一切有為作法從因緣和合生起故有，無有實定性乃至如毫末許所有。有為有二種：一者、色，二者、無色。色法破壞，分別乃至微塵，無有定實；無色法中，乃至無有一念定實。破義，如上說。</p>
<p style="margin-left:1em">是菩薩從諸佛聖人聞是法，餘人多以著心說，諸聖人以無著心說，是故但從聖人聞。</p>
<p style="margin-left:1em">爾時，次第學菩薩聞是法，以比智籌量決定，知諸法究竟必空，皆入佛所得實相中，所謂寂滅、無戲論相。我若得作佛、若不作佛，一等無異。何以故？諸法實相不增不減，更無新法可得故，法亦不失。若度眾生，眾生畢竟空，本末不可得；我所願、所作功德及成佛時神通力皆如夢、如幻故，無一定實相，畢竟空。得、不得雖同，我何以不發心作佛？</p>
<p>問曰：</p>
<p style="margin-left:1em">若知諸法畢竟空、無所有者，云何復言「我何以不發心作佛」？</p>
<p>答曰：</p>
<p style="margin-left:1em">畢竟空，無所有，無所障礙，何妨發心作佛？</p>
<p style="margin-left:1em">復次，若說畢竟空，滅諸戲論，云何障發心？若障，即是有性，云何言無所有性？</p>
<p>問曰：</p>
<p style="margin-left:1em">若不障發心，亦應不障不發心，菩薩何不安住而發心受諸勤苦？</p>
<p>答曰：</p>
<p style="margin-left:1em">有人言：是菩薩有種種因緣應發心：或以多諸親屬知識皆不聞、不知、不得是諸法實相，是故今世、後世受諸苦惱；我幸有力，能使是人得離眾苦。譬如人得好良藥，親里知識受諸病苦，云何不與？是故菩薩雖知諸法性無所有，因親里故而發心，利益眾生。</p>
<p style="margin-left:1em">菩薩復作是念：「我雖聞諸法實相，心未深入，未有禪定，智慧未熟，受諸苦惱。」是故發心求阿耨多羅三藐三菩提，集諸功德，以無所有法作證，自為，亦為他人。</p>
<p style="margin-left:1em">是菩薩復聞大乘深義，住眾生等、法等中，無別異心，可得佛。雖復中人及怨，都無異心。所以者何？是菩薩以畢竟空心，煩惱微薄、怨親平等，作是念：「怨親無定，以因緣故，親或為怨，怨或為親。」以此大因緣，具足忍波羅蜜故，得作佛。由何而得？由忍怨故。是以菩薩視怨如親。譬如欲過嶮道，應當敬重頂戴導師；又如良醫雖賤，為貴者所重。如是思惟、籌量、分別：「中人、怨家，雖於我無用，而是佛道因緣。」是故發阿耨多羅三藐三菩提心。</p>
<p style="margin-left:1em">是名一種次第行、次第學、次第道。是故以過去菩薩所行為證。</p>
<p>問曰：</p>
<p style="margin-left:1em">次第行、次第學、次第道有何差別？</p>
<p>答曰：</p>
<p style="margin-left:1em">有人言：無差別；若行、若學、若道，義一而語異。</p>
<p style="margin-left:1em">有人言：初名行，中名學，後名道。</p>
<p style="margin-left:1em">行名布施，學名持戒，道名智慧。</p>
<p style="margin-left:1em">復次，行名持戒，學名禪定，道名智慧。</p>
<p style="margin-left:1em">復次，行名正語、正業、正命，學名正精進、正念、正定，道名正見、正思惟。此八事雖名為道，然分別有三分：正見是道體；發起是道，名正思惟。正語、正業、正命，助益正見，故名為行。正精進、正念、正定，能成就正見，使令牢固，是名學。</p>
<p style="margin-left:1em">復次，有人言：檀波羅蜜、毘梨耶波羅蜜名為行，初入道故。尸羅波羅蜜名為學，人心常隨五欲難禁難制，無須臾停息，漸以尸羅波羅蜜、禪波羅蜜制伏其心，是故名學。羼提波羅蜜、般若波羅蜜名為道。何以故？忍為善，般若為智慧，善、智具足故名道。譬如人有眼有足，隨意所至。</p>
<p style="margin-left:1em">如是等，名為三事差別。</p>
<p>問曰：</p>
<p style="margin-left:1em">何以名次第？</p>
<p>答曰：</p>
<p style="margin-left:1em">以須菩提意：若一切法無所有，初發心菩薩於是空法中云何能漸次第學？以是故說次第。諸法雖空難解，次第行得力故，能得成就；譬如緣梯，從一初桄漸上，上處雖高雖難，亦能得至。</p>
<p style="margin-left:1em">次第行者，四種行六波羅蜜，如經中說。</p>
<p style="margin-left:1em">「自行檀，教人行檀，讚檀功德，歡喜讚行檀」者，善拔慳貪根，深愛檀波羅蜜，慈悲於眾生，通達諸法實相；以此因緣故，能四種行檀波羅蜜。</p>
<p style="margin-left:1em">或有人自行布施，不能教人布施：或畏他瞋，或畏為己教布施以之為恩。如是等因緣故，不能教人。或有人教人布施，自不能施；或有人種種讚歎布施之德，勸人令施而不能自行。有人自行布施，亦教人布施、稱讚布施之德，而見人布施不能歡喜。所以者何？或有破戒惡人行施而不喜見。有人喜見施主而不讚歎，以其邪見不識施果故。如是，各各不能具足。</p>
<p style="margin-left:1em">菩薩大悲心、深愛善法故，能行四事，如上說。菩薩若但自布施、不教他人，但能今世少許利益。是眾生隨業因緣墮貧窮處，是故菩薩教眾生言：「我不惜財物，我雖多施汝，汝亦不得持至後世；汝今當自作，後當自得。」以布施實功德，種種因緣教眾生行施。見行施者雖是破戒惡人，但念其好心布施之德，不念其惡，是故歡喜讚歎。</p>
<p style="margin-left:1em">復次，見三寶無盡福田中施故，施福不盡，必至佛道；觀其未來無盡功德故，歡喜行是四種布施，世世財富。</p>
<p style="margin-left:1em">是菩薩雖不為財富布施，未具足阿耨多羅三藐三菩提、六波羅蜜等法，中間而財富自至；譬如人為穀故種禾，而稾草自至。</p>
<p style="margin-left:1em">菩薩得財物報時，離慳貪心，隨眾生意布施，須食與食等。</p>
<p>問曰：</p>
<p style="margin-left:1em">是菩薩布施時，先施何等人？</p>
<p>答曰：</p>
<p style="margin-left:1em">是菩薩雖因眾生起大悲心，而菩薩布施，必先供養諸佛、大菩薩、辟支佛、阿羅漢及諸聖人。若無聖人，次第施持戒、精進、禪定、智慧離欲人。若無此人，施一切出家佛弟子。若無是人，次施持五戒、行十善道，及持一日戒、三歸。若無此人，次施中人非正非邪者。若無此人，次施五逆惡人，及諸畜生。不可不與，菩薩以施攝一切眾生故。</p>
<p style="margin-left:1em">有人言：應先布施五逆罪人、斷善根者，貧窮、老病、下賤、乞匃者，乃至畜生；譬如慈母，多有眾子，先念羸病，給其所須。又如菩薩為餓虎欲食子故，以身施之。</p>
<p>問曰：</p>
<p style="margin-left:1em">如是種種，應先施何者？</p>
<p>答曰：</p>
<p style="margin-left:1em">一切眾生皆是菩薩福田，能生大悲故。菩薩常欲以阿耨多羅三藐三菩提施眾生，何況衣食等而有分別！</p>
<p style="margin-left:1em">又菩薩得無生忍法，平等無差。未得無生忍者，或慈悲心多、或分別心多，此二心不得俱行。</p>
<p style="margin-left:1em">悲心多者，先施貧窮惡人，作是念：「種福田中，果報雖大，憐愍眾生故，先利貧者。」如是田雖不良，以慈悲心，得大果報。</p>
<p style="margin-left:1em">分別心多者，作是念：「諸佛有無量功德故，應先供養。」以分別諸法、取著佛身故心小；其心雖小，福田良故，功德亦大。</p>
<p style="margin-left:1em">若得諸法實相，入般若波羅蜜方便力中，心得自在，二事俱行——慈愍眾生，又視皆如佛。如是等，菩薩隨因緣行布施。</p>
<p>問曰：</p>
<p style="margin-left:1em">經何以不言「與衣食等」，而言「須食與食」？</p>
<p>答曰：</p>
<p style="margin-left:1em">有人須食與飲、須飲與衣，以不稱受者意故，福德少，是故言須食與食。</p>
<p>問曰：</p>
<p style="margin-left:1em">有人若羞、若怖，雖有所須，不能發言，云何知其所須？</p>
<p>答曰：</p>
<p style="margin-left:1em">菩薩觀其相貌，隨時所須、土地所宜；或有知他心者，資生之具，隨意而與。</p>
<p style="margin-left:1em">是人因是布施，得成戒眾；復作是念：「我憐愍眾生，以衣食布施，所益甚少；不如持戒，常以無惱、無畏施於眾生。」菩薩住是持戒中，為守護戒故，生禪定。心不散、清淨故，得成慧眾；無戲論、捨諸著是慧相。以是慧破諸煩惱縛，得解脫眾。了了知見證解脫故，名解脫知見眾。</p>
<p style="margin-left:1em">是人先行布施及五眾因緣故，過聲聞、辟支佛地，入菩薩位。</p>
<p>問曰：</p>
<p style="margin-left:1em">菩薩應行六波羅蜜，入菩薩位，此中何以說五眾？</p>
<p>答曰：</p>
<p style="margin-left:1em">法雖一，以種種異名說，是故說五眾無咎。是人從一波羅蜜中欲起諸波羅蜜，布施為主，已先說。持戒眾名尸波羅蜜；定眾、解脫眾名禪波羅蜜；慧眾、解脫知見眾是般若波羅蜜；行諸波羅蜜時，能忍諸惡事，是名羼提波羅蜜；能起諸波羅蜜，不休不息，是名毘梨耶波羅蜜。</p>
<p>問曰：</p>
<p style="margin-left:1em">若爾者，何以不但說諸波羅蜜名而說五眾？</p>
<p>答曰：</p>
<p style="margin-left:1em">是人欲入菩薩位，此中不但以持戒、禪定得，和合眾戒、清淨戒、無盡戒。以要言之，攝一切戒名為戒眾；能破煩惱，過二乘，入菩薩位。譬如一人、二人，不名為軍；和合多人，乃成為軍，能破怨敵。餘眾亦如是。</p>
<p style="margin-left:1em">菩薩自得禪定等眾，亦令眾生得，是名菩薩教化眾生；教化眾生已，持自功德及眾生功德，盡迴向淨佛國。具此二法，即得一切種智，轉法輪，以三乘度眾生。</p>
<p style="margin-left:1em">是名菩薩次第行、次第學、次第道。先麁後細，先易後難，漸漸習學，名為次第。</p>
<p style="margin-left:1em">餘五波羅蜜，亦應隨義分別。諸法性雖無所有，而隨世諦行，為破顛倒故。</p>
<p style="margin-left:1em">復次，念佛等六念是初次第行，以易行易得故。</p>
<p>問曰：</p>
<p style="margin-left:1em">六念中亦言不以色念佛，云何言易？</p>
<p>答曰：</p>
<p style="margin-left:1em">有法共行，故名為易；譬如服苦藥，以蜜下之則易。</p>
<p style="margin-left:1em">六念義，如初品中廣說。</p>
<p style="margin-left:1em">六波羅蜜、六念等，柔軟易行，不生邪見，是菩薩次第學法。餘三解脫門等，思惟籌量，或生邪見故不說。</p>
<p style="margin-left:1em">此中須菩提難：「世尊！若實無所有，云何有次第行等？」</p>
<p style="margin-left:1em">佛反問須菩提：「汝以聲聞智慧見色等法是一定實法不？」</p>
<p style="margin-left:1em">答言：「不見！」色等一切法但從因緣和合，假有其名，無有定實，云何言有？</p>
<p style="margin-left:1em">佛語須菩提：「汝若不見實定有，云何以次第等難空？」而次第法不離於空。</p>
<p style="margin-left:1em">爾時，須菩提受解了了，是故說：「我無所疑，為當來世求三乘人，聞佛說空無所有性，以罪重智鈍故，取空相，便言：『誰垢誰淨？凡夫、惡人，何以名垢？出家、得道人，何以名淨？』是人不解佛語深義以何事而說，著是空故，言：『何用持戒等為？』以是因緣，即生邪見，破正見；破正見故，以少因緣而破戒及威儀，無所畏忌；出家人資仰白衣，便妄語求利衣食等，破於正命等。種此罪故，墮三惡道，或重於白衣。見有是失，故問佛。我已得道，於諸法無所受，又常聞佛說空法，云何戲論生疑？又我常修無諍三昧，憐愍眾生，是故問佛。」◎</p>
</div>
<div class='div-pin'><a id='mulu237' />
<p class='h1'>◎大智度論釋一心具萬行品第七十六</p><p>【經】</p>
<p>須菩提白佛言：「世尊！若一切法性無所有，菩薩見何等利益故，為眾生求阿耨多羅三藐三菩提？」</p>
<p>佛告須菩提：「以一切法性無所有故，菩薩為眾生求阿耨多羅三藐三菩提。何以故？須菩提！諸有得、有著者，難可解脫。須菩提！諸得相者，無有道、無有果、無阿耨多羅三藐三菩提。」</p>
<p>須菩提白佛言：「世尊！無得相者，有道、有果、有阿耨多羅三藐三菩提不？」</p>
<p>「須菩提！無所得即是道、即是果、即是阿耨多羅三藐三菩提，法性不壞故。若無所得法欲得道、欲得果、欲得阿耨多羅三藐三菩提，為欲壞法性。」</p>
<p>須菩提白佛言：「世尊！若無所得法即是道、即是果、即是阿耨多羅三藐三菩提，云何有菩薩初地乃至十地？云何有無生忍法？云何有報得神通？云何有報得布施、持戒、忍辱、精進、禪定、智慧，住是果報法中能成就眾生、能淨佛國土及供養諸佛衣服、飲食、香、華、瓔珞、房舍、臥具、燈燭、種種資生所須之具，乃至得阿耨多羅三藐三菩提，不斷是福德？乃至般涅槃後舍利及弟子得供養，爾乃滅盡？」</p>
<p>佛告須菩提：「以諸法無所得相故，得菩薩初地乃至十地，有報得五神通、布施、持戒、忍辱、精進、禪定、智慧、成就眾生、淨佛國土，亦以善根因緣故，能利益眾生，乃至般涅槃後舍利及弟子得供養。」</p>
<p>須菩提白佛言：「世尊！若諸法無所得相，布施、持戒、忍辱、精進、禪定、智慧、諸神通，有何差別？」</p>
<p>佛告須菩提：「無所得法，布施、持戒、忍辱、精進、禪定、智慧、神通無有差別。以眾生著布施乃至神通故分別說。</p>
<p>「世尊！云何無所得法布施乃至神通無差別？」</p>
<p>「須菩提！菩薩摩訶薩行般若波羅蜜時，不得布施，施者、受者皆不可得而行布施，不得戒而持戒，不得忍而行忍，不得精進而行精進，不得禪而行禪，不得智慧而行智慧；不得神通而行神通；不得四念處而行四念處，乃至不得八聖道分而行八聖道分；不得空三昧、無相、無作三昧而行空、無相、無作三昧；不得眾生而成就眾生，不得佛國土而淨佛國土；不得諸佛法而得阿耨多羅三藐三菩提。須菩提！菩薩摩訶薩應如是行無所得般若波羅蜜！菩薩摩訶薩行是無所得般若波羅蜜時，魔、若魔天不能破壞。」</p>
<p>須菩提白佛言：「世尊！云何菩薩摩訶薩行般若波羅蜜時，一念中具足行六波羅蜜、四禪、四無量心、四無色定、四念處、四正勤、四如意足、五根、五力、七覺分、八聖道分、三解脫門、佛十力、四無所畏、四無礙智、十八不共法、大慈大悲、三十二相、八十隨形好？」</p>
<p>佛告須菩提：「菩薩摩訶薩所有布施，不遠離般若波羅蜜；所修持戒、忍辱、精進、禪定，不遠離般若波羅蜜；四禪、四無量心、四無色定、修四念處乃至八十隨形好，不遠離般若波羅蜜。」</p>
<p>須菩提白佛言：「世尊！云何菩薩摩訶薩不遠離般若波羅蜜故，一念中具足行六波羅蜜乃至八十隨形好？」</p>
<p>佛言：「菩薩行般若波羅蜜時，所有布施不遠離般若波羅蜜不二相，持戒時亦不二相，修忍辱、勤精進、入禪定亦不二相，乃至八十隨形好亦不二相。」</p>
<p>須菩提白佛言：「世尊！云何菩薩摩訶薩布施時不二相，乃至修八十隨形好不二相？」</p>
<p>「須菩提！菩薩摩訶薩行般若波羅蜜時，欲具足檀波羅蜜，檀波羅蜜中攝諸波羅蜜及四念處乃至八十隨形好。」</p>
<p>「世尊！云何菩薩布施時攝諸無漏法？」</p>
<p>佛告須菩提：「若菩薩摩訶薩行般若波羅蜜時，住無漏心布施，於無漏心中不見相——所謂誰施？誰受？所施何物？以是無相心、無漏心，斷愛、斷慳貪心而行布施，是時不見布施，乃至不見阿耨多羅三藐三菩提法。是菩薩以無相心、無漏心持戒，不見是戒，乃至不見一切佛法。以無相心、無漏心忍辱，不見是忍，乃至不見一切佛法。以無相心、無漏心精進，不見是精進，乃至不見一切佛法。以無相心、無漏心入禪定，不見是禪定，乃至不見一切佛法。以無相心、無漏心修智慧，不見是智慧，乃至不見一切佛法。以無相心、無漏心修四念處，不見是四念處。乃至八十隨形好。」</p>
<p>「世尊！若諸法無相、無作，云何具足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜？云何具足四念處、四正勤、四如意足、五根、五力、七覺分、八聖道分？云何具足空三昧、無相、無作三昧、佛十力、四無所畏、四無礙智、十八不共法、大慈大悲？云何具足三十二相、八十隨形好？」</p>
<p>佛告須菩提：「菩薩摩訶薩行般若波羅蜜，以無相心、無漏心布施，須食與食，乃至種種所須，盡給與之；若內、若外：若支解其身、若國城妻子，布施眾生。若有人來語菩薩言：『何用是布施為？是無所益！』行般若波羅蜜菩薩作是念：『是人雖來訶我布施，我終不悔！我當勤行布施，不應不與。』施已，與一切眾生共之，迴向阿耨多羅三藐三菩提，亦不見是相：誰施？誰受？所施何物？迴向者誰？何等是迴向法？何等是迴向處——所謂阿耨多羅三藐三菩提？是相皆不可見。何以故？一切法皆以內空故空，外空故空，內外空故空，空空、有為空、無為空、畢竟空、無始空、散空、性空、一切法空、自相空故空。如是觀，作是念：『迴向者誰？迴向何處？用何法迴向？』是名正迴向。爾時，菩薩能成就眾生、淨佛國土，能具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，乃至三十七助道法，空、無相、無作三昧，乃至十八不共法。是菩薩能如是具足檀波羅蜜而不受世間果報。譬如他化自在諸天，隨意所須，即皆得之；菩薩亦如是，心生所願，隨意即得。是菩薩摩訶薩以是布施果報故，能供養諸佛，亦能滿足一切眾生、天及人、阿修羅。是菩薩以檀波羅蜜攝取眾生，用方便力，以三乘法度脫眾生。如是，須菩提！菩薩摩訶薩於無相、無得、無作諸法中具足檀波羅蜜。」</p>
<p>「須菩提！菩薩摩訶薩云何於無相、無得、無作法中具足尸羅波羅蜜？</p>
<p>「須菩提！是菩薩摩訶薩行尸羅波羅蜜時，持種種戒，所謂聖無漏入八聖道分戒、自然戒、報得戒、受得戒、心生戒，如是等不缺、不破、不雜、不濁、不著，自在戒，智所讚戒。用是戒，無所取：若色，若受、想、行、識；若三十二相、八十隨形好；若剎利大姓、若婆羅門大姓、居士大家；若四天王天、三十三天、夜摩天、兜率陀天、化樂天、他化自在天、梵眾天、光音天、遍淨天、廣果天、無想天、無煩天、無熱天、妙見天、喜見天、阿迦膩吒天、空處天、識處天、無所有處天、非有想非無想處天；若須陀洹果、若斯陀含果、若阿那含果、若阿羅漢果、若辟支佛道；若轉輪聖王、若天王。但為一切眾生共之，迴向阿耨多羅三藐三菩提，以無相、無得、無二迴向，為世俗法故，非第一實義。是菩薩具足尸羅波羅蜜，以方便力起四禪，不味著故，得五神通。因四禪得天眼；是菩薩住二種天眼：修得、報得。得天眼已，見東方現在諸佛，乃至得阿耨多羅三藐三菩提，如所見事不失；南西北方、四維、上下現在諸佛，乃至得阿耨多羅三藐三菩提，如所見不失。是菩薩用天耳淨，過於人耳，聞十方諸佛說法；如所聞不失，能自饒益，亦益他人。是菩薩以知他心智，知十方諸佛心及知一切眾生心，亦能饒益一切眾生。是菩薩用宿命智，知過去諸業因緣；是諸業因緣不失故，是眾生在在處處所生悉知。是菩薩用是漏盡智，令眾生得須陀洹果乃至阿羅漢果、辟支佛道，在在處處能令眾生入善法中。如是，須菩提！菩薩摩訶薩於諸法無相、無得、無作，具足尸羅波羅蜜。」</p>
<p>「世尊！云何諸法無相、無作、無得，菩薩摩訶薩能具足羼提波羅蜜？」</p>
<p>「須菩提！菩薩摩訶薩從初發意以來乃至坐道場，於其中間，若一切眾生來，以瓦石、刀杖加是菩薩，菩薩是時不起瞋心，乃至不生一念。爾時，菩薩應修二種忍：一者、一切眾生惡口罵詈、若加刀杖瓦石，瞋心不起；二者、一切法無生無生法忍。菩薩，若人來惡口罵詈或以瓦石刀杖加之，爾時，菩薩應如是思惟：『罵我者誰？譏訶者誰？打擲者誰？誰有受者？』即時菩薩應思惟諸法實性，所謂畢竟空，無法、無眾生；諸法尚不可得，何況有眾生！如是觀諸法相時，不見罵者、不見割截者。是菩薩如是觀諸法相時，即得無生法忍。云何名無生法忍？知諸法相常不生，諸煩惱從本已來亦常不生。是菩薩摩訶薩住是二忍，能具足四禪、四無量心、四無色定，四念處乃至八聖道分，三解脫門，佛十力、四無所畏、四無礙智、十八不共法、大慈大悲。是菩薩住是聖無漏出世間法，不共一切聲聞、辟支佛，具足聖神通。住聖神通已，以天眼見東方諸佛，是人得念佛三昧，乃至阿耨多羅三藐三菩提，終不斷絕；南西北方、四維、上下亦如是。是菩薩用天耳聞十方諸佛所說法，如所聞為眾生說。是菩薩亦知十方諸佛心，及知一切眾生念，知已，隨其心而為說法。是菩薩以宿命智知一切眾生宿世善根，為眾生說法，令其歡喜。是菩薩以漏盡神通，教化眾生，令得三乘。是菩薩摩訶薩行般若波羅蜜，以方便力成就眾生，具足一切種智，得阿耨多羅三藐三菩提，轉法輪。如是，須菩提！菩薩摩訶薩無相、無得、無作法中，具足羼提波羅蜜。」</p>
<p>須菩提言：「世尊！菩薩摩訶薩云何於諸法無相、無作、無得，能具足毘梨耶波羅蜜？」</p>
<p>佛告須菩提：「菩薩摩訶薩行般若波羅蜜時，成就身精進、心精進，入初禪乃至入第四禪，受種種神通力，能分一身為多身，乃至手捫摸日月。成就身精進故，飛到東方過無量百千萬諸佛世界，供養諸佛飲食、衣服、醫藥、臥具、華、香、瓔珞種種所須，乃至阿耨多羅三藐三菩提，福德果報終不可盡。是菩薩得阿耨多羅三藐三菩提時，一切世間天及人勤設供養衣服、飲食，乃至入無餘涅槃後，舍利及弟子得供養。亦以是神通力故，至諸佛所，聽受法教，乃至阿耨多羅三藐三菩提，終不違失。是菩薩修一切種智時，淨佛世界、成就眾生。如是，須菩提！菩薩摩訶薩行般若波羅蜜，成就身精進，能具足毘梨耶波羅蜜。</p>
<p>「須菩提！云何菩薩成就心精進，能具足毘梨耶波羅蜜？須菩提！菩薩摩訶薩心精進，以是心精進聖無漏，入八聖道分精進，不令身、口不善業得入；亦不取諸法相若常、若無常，若苦、若樂，若我、若無我，若有為、若無為，若欲界、若色界、若無色界，若有漏性、若無漏性，若初禪乃至第四禪，若慈、悲、喜、捨，若無邊虛空處乃至非有想非無想處，若四念處、若四正勤、四如意足、五根、五力、七覺分、八聖道分，若空、無相、無作，若佛十力乃至十八不共法。不取相若常、若無常，若苦、若樂，若我、若無我，若須陀洹果、斯陀含果、阿那含果、若阿羅漢果、若辟支佛道，若菩薩道、若阿耨多羅三藐三菩提，若是須陀洹、斯陀含、阿那含、阿羅漢，若是辟支佛，是菩薩，是佛。不取相是眾生斷三結故得須陀洹，是眾生三毒薄故得斯陀含，是眾生斷下分結故得阿那含，是眾生斷上分結故得阿羅漢，是眾生以辟支佛道故作辟支佛，是眾生行道種智故名菩薩，亦不取是諸法相。何以故？不可以性取相，是性無故。是菩薩以是心精進故，廣利益眾生，亦不得是眾生，是為菩薩具足毘梨耶波羅蜜。具足諸佛法、淨佛國土、成就眾生，不可得故。</p>
<p>「是菩薩身精進、心精進成就故，攝取一切諸善法；是法亦不著故。從一佛國至一佛國，為利益眾生，所作神通，隨意無礙：若雨諸華、若諸名香、若作伎樂、若動大地、若放光明、若示七寶莊嚴國土、若現種種身、若放大智光明，令知聖道，令遠離殺生乃至邪見；或以布施利益眾生，或以持戒，或支解身體、或以妻子、或以國土、或以己身給施，隨所方便，利益眾生。如是，須菩提！菩薩摩訶薩行般若波羅蜜，無相、無作、無得諸法中，用身心精進，能具足毘梨耶波羅蜜。」</p>
<p>「世尊！云何菩薩摩訶薩行般若波羅蜜，住無相、無作、無得法中，能具足禪波羅蜜？」</p>
<p>「須菩提！菩薩摩訶薩，除佛諸禪定，餘一切諸禪、三昧，皆能具足。是菩薩離諸欲、諸惡不善法，離生喜樂，有覺有觀，入初禪；乃至入第四禪。以是慈、悲、喜、捨心，遍滿一方，乃至十方一切世間遍滿。是菩薩過一切色相，滅有對相，不念別異相故，入無邊虛空處；乃至入非有想非無想處。是菩薩於禪波羅蜜中住，逆順入八背捨、九次第定，入空三昧，無相、無作三昧，或時入如電光三昧，或時入聖正三昧，或時入如金剛三昧。</p>
<p>「是菩薩住禪波羅蜜中，修三十七助道法，用道種智入一切禪定，過乾慧地、性地、八人地、見地、薄地、離欲地、已辦地、辟支佛地，入菩薩位；入菩薩位已，具足佛地。是諸地中行，乃至阿耨多羅三藐三菩提，不中道取道果。是菩薩住是禪波羅蜜中，從一佛國至一佛國，供養諸佛，從諸佛所植諸善根，淨佛國土。從一佛國，至一佛國，利益眾生。以布施攝取眾生，或以持戒、或以三昧、或以智慧、或以解脫、或以解脫知見攝取眾生；教眾生令得須陀洹果、斯陀含果、阿那含果、阿羅漢果，辟支佛道。諸有善法能令眾生得道，皆教令得。是菩薩住此禪波羅蜜中，能生一切陀羅尼門，得四無礙智、報得神通。是菩薩終不入母人胞胎，終不受五欲，無生不生；雖生，不為生法所污。何以故？是菩薩見一切作法如幻，而利益眾生，亦不得眾生及一切法，教眾生令得無所得處；是世俗法故，非第一實義。住是禪波羅蜜，一切行禪、定、解脫、三昧，乃至阿耨多羅三藐三菩提，終不離禪波羅蜜。是菩薩行如是道種智時，得一切種智，斷一切煩惱習；斷已，自益其身，亦益他人；自益益他已，為一切世間天及人、阿修羅作福田。如是，須菩提！菩薩摩訶薩行般若波羅蜜時，能具足無相禪波羅蜜。」</p>
<p>「世尊！云何菩薩摩訶薩行般若波羅蜜時，住無相、無作、無得法中，修具足般若波羅蜜？」</p>
<p>「須菩提！菩薩摩訶薩行般若波羅蜜時，於諸法不見定實相。是菩薩見色不定、非實相，乃至見識不定、非實相。不見色生，乃至不見識生；若不見色生乃至不見識生，一切法若有漏、若無漏，不見來處、不見去處、亦不見集處。如是觀時，不得色性乃至識性，亦不得有漏、無漏法性。是菩薩行般若波羅蜜時，信解一切諸法無所有相。如是信解已，行內空乃至無法有法空，於諸法無所著若色，若受想行識乃至阿耨多羅三藐三菩提。是菩薩行無所有般若波羅蜜，能具足菩薩道，所謂六波羅蜜，乃至三十七助道法，佛十力、四無所畏、四無礙智、十八不共法、三十二相、八十隨形好。</p>
<p>「是菩薩住空淨佛道中，所謂六波羅蜜、三十七助道法、報得神通，以是法饒益眾生：宜以布施攝，教令布施；宜以戒攝，教令持戒；宜以禪定、智慧、解脫、解脫知見攝，教令修禪定、智慧、解脫、解脫知見；宜以諸道法教者，教令得須陀洹果、得斯陀含果、阿那含果、阿羅漢果、辟支佛道；宜以佛道化者，教令得菩薩道，具足佛道——如是等，隨其所應道地而教化之，各令得所。是菩薩現種種神通力時，過無量恒河沙國土，度脫眾生，隨其所須，皆化給之，各令滿足。從一國土至一國土，見淨妙國土，以自莊嚴己佛國土。譬如他化自在天中，資生所須，隨意自至；亦如諸淨佛國，離於求欲。是人以是報得檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，報得五神通，行菩薩道種智，成就一切功德，當得阿耨多羅三藐三菩提。</p>
<p>「是菩薩爾時不受色法乃至識，不受一切法若善若不善、若世間若出世間、若有漏若無漏、若有為若無為，如是一切法皆不受。是菩薩得阿耨多羅三藐三菩提時，國土一切所有資生之物皆無有主。何以故？是菩薩行一切法不受，以不可得故。如是，須菩提！菩薩摩訶薩無相法中，能具足般若波羅蜜。」</p>
<p>【論】</p>
<p>問曰：</p>
<p style="margin-left:1em">問者、答者俱言「無所有」，云何分別知是問、是答？</p>
<p>答曰：</p>
<p style="margin-left:1em">所言法雖一而心異——問者以著心問，答者以無著心答。</p>
<p style="margin-left:1em">須菩提意謂：無所有中不應發心。</p>
<p style="margin-left:1em">須菩提為聽者著心故作是問。諸法空中，不見菩薩發心者，不見眾生可利益者，不見阿耨多羅三藐三菩提，是故於無所有法中作難者：「若一切法無所有性，菩薩見何利故發心？」須菩提於菩薩、眾生、阿耨多羅三藐三菩提中不疑，但問無所有法。</p>
<p style="margin-left:1em">佛答：「正以無所有、空故能發心。」</p>
<p style="margin-left:1em">若無所有、空，菩薩、眾生、阿耨多羅三藐三菩提亦皆空、無所有，云何起難？若眾生、菩薩及阿耨多羅三藐三菩提離無所有、空者，可有是難。如先說：「畢竟空於諸法無所障礙，何妨發心？」佛還以無所有、空破須菩提所問。</p>
<p style="margin-left:1em">亦復自說因緣：「須菩提！著心者難得解脫。」是人從無始生死中來以一切煩惱故深著諸法，聞有亦著，聞空亦著，得失亦著；如是眾生難可勉出。是故菩薩發無上道心，自以相好嚴身，得梵音聲，有大威德，知眾生三世心根本，以種種神通力、因緣、譬喻，為說無所有法、空解脫門，引導其心。眾生見如是希有事，即時其心柔軟，信佛受法。是故經說：「著有者難得解脫；有所得者，無道、無果、無阿耨多羅三藐三菩提。」</p>
<p style="margin-left:1em">須菩提問：「世尊！若有所得者，無道、無果、無阿耨多羅三藐三菩提；無所得者有道、有果不？」</p>
<p style="margin-left:1em">佛答：「無所有即是道、即是果、即是阿耨多羅三藐三菩提。」</p>
<p style="margin-left:1em">若人不分別是有所得、是無所得，入諸法實相畢竟空中，是亦無所得，即是道、即是果、即是阿耨多羅三藐三菩提，不破壞諸法實相故。法性即是諸法實相。</p>
<p style="margin-left:1em">須菩提意謂：法性，正行、邪行常不可破壞，何以佛言「不壞法性是道、是果」？</p>
<p style="margin-left:1em">佛答：「法性雖不可破壞，眾生邪行故名為破壞。」如虛空，雲霧土塵雖不能染，亦名不淨。如人實欲染污虛空，是人為欲染污法性，無是事故。</p>
<p style="margin-left:1em">佛說譬喻：「若人欲壞法性，是人為欲於無所有法中得道、得果、得阿耨多羅三藐三菩提。」</p>
<p style="margin-left:1em">須菩提白佛：「若無所有即是道，云何有十地等諸菩薩法？」如經廣說。</p>
<p>問曰：</p>
<p style="margin-left:1em">此事佛已先答，所謂：「若法空，菩薩見何事故發心？」今言：「若法空，云何有初地等？」佛皆以空答，今須菩提何以更問？</p>
<p>答曰：</p>
<p style="margin-left:1em">以眾生著心難解故更問。是眾中，有新發意菩薩，聞是諸法實相空，即生著心，佛破其著，亦著所破法。須菩提為是人故更問。</p>
<p style="margin-left:1em">佛答須菩提：「以無所得故有初地，乃至般涅槃後舍利得供養。」有所著中，不可說初地及諸功德。</p>
<p style="margin-left:1em">亦以無所得因緣故，從布施乃至諸神通無有差別，無有差別故不應難！</p>
<p style="margin-left:1em">須菩提復問：「云何無所得布施乃至諸神通無有差別？」</p>
<p style="margin-left:1em">佛答：「菩薩從初發心已來，似阿耨多羅三藐三菩提寂滅相，布施畢竟空，所謂不得施者、受者、財物而行布施，如是布施中無有分別；乃至不得菩提而得阿耨多羅三藐三菩提，亦如是。是名菩薩行無所得般若波羅蜜。行是無所得般若波羅蜜，魔、若魔天不能破壞。」</p>
<p style="margin-left:1em">一念中行六波羅蜜者。</p>
<p>問曰：</p>
<p style="margin-left:1em">須菩提何以故問「一念中行六波羅蜜等諸功德」？</p>
<p>答曰：</p>
<p style="margin-left:1em">須菩提從佛聞般若波羅蜜甚深無所有相，於諸法中無礙相；若爾者，則無所不能、無事不作，云何菩薩一念中能攝六波羅蜜乃至八十隨形好？初發心時，以著有無心重故，漸漸次第行；今有無悉捨故，無所不能，是故問。</p>
<p style="margin-left:1em">佛答：「菩薩不離般若波羅蜜行布施等諸功德，無障礙故，能一念中行。」若遠離般若波羅蜜，則漸漸次第行。</p>
<p style="margin-left:1em">須菩提問：「云何名不遠離？」</p>
<p style="margin-left:1em">佛答：「菩薩不以二相行布施等。」</p>
<p style="margin-left:1em">復問：「云何不以二相？」</p>
<p style="margin-left:1em">佛答：「菩薩行般若波羅蜜時，欲具足檀波羅蜜，於布施一念中攝一切善法。」如先說。</p>
<p style="margin-left:1em">何等是一念？所謂菩薩得無生法忍，斷一切煩惱，除諸憶想分別，安住無漏心中，布施一切。無漏心是無相相。菩薩住是心中，不見誰施、誰受、誰物，離一切相心布施；不見有一法，乃至阿耨多羅三藐三菩提尚不見，何況餘法！是名不二相。乃至八十隨形好，亦如是。</p>
<p style="margin-left:1em">須菩提更以異事問此義：「世尊！諸法無相、無作、無起，云何能具足檀波羅蜜等，乃至八十隨形好？」</p>
<p style="margin-left:1em">佛答：「菩薩無相、無作法中不取相故，無障礙心布施，須食與食等。」經中已委悉。又先品中亦廣說，是故更不解。</p>
<p style="margin-left:1em">無漏、無相六波羅蜜有二種：一者、得無生法忍菩薩所行，二者、未得無生法忍菩薩所行。得無生法忍菩薩所行，如此中所說。何以故？住無相、無漏心中，行布施等諸法故。</p>
<p>問曰：</p>
<p style="margin-left:1em">生身菩薩貪惜未除故，割截甚痛，是則為難；得無生法忍菩薩，如化人所作，割截無痛，有何恩分？</p>
<p>答曰：</p>
<p style="margin-left:1em">得無生法忍菩薩，行是六波羅蜜為難！所以者何？得無生法忍寂滅心，應受涅槃樂，而捨此寂滅樂，入眾生中受種種身，或為賤人、或為畜生等，是則為難！生身菩薩，貪愛未除，著佛身故，以身布施；是為悕望，非清淨施，是故不如。</p>
<p style="margin-left:1em">復次，行無漏、無相六波羅蜜，是時能具足；有漏、有相則不能具足。是故能具足者有大恩分。◎</p>
</div>
<p class='juan'>大智度論卷第八十七</p>
</div><!-- end of div[@id='body'] -->
</body></html>