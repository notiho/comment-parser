<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu216' />大智度論釋無盡方便品第六十七<span class='note-inline'>(卷八十)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu217' /><p>◎【經】</p>
<p>爾時，須菩提作是念：「是諸佛阿耨多羅三藐三菩提甚深，我當問佛。」作是念已，白佛言：「世尊！是般若波羅蜜不可盡？」</p>
<p>佛言：「虛空不可盡故，般若波羅蜜不可盡。」</p>
<p>「世尊！云何應生般若波羅蜜？」</p>
<p>佛言：「色不可盡故，般若波羅蜜應生；受、想、行、識不可盡故，般若波羅蜜應生。檀波羅蜜不可盡故，般若波羅蜜應生；尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜不可盡故，般若波羅蜜應生；乃至一切種智不可盡故，般若波羅蜜應生。</p>
<p>「復次，須菩提！癡空不可盡故，菩薩摩訶薩般若波羅蜜應生；行空不可盡故，菩薩般若波羅蜜應生；識空不可盡故，菩薩般若波羅蜜應生；名色空不可盡故，菩薩般若波羅蜜應生；六處空不可盡故，菩薩般若波羅蜜應生；六觸空不可盡故，菩薩般若波羅蜜應生；受空不可盡故，菩薩般若波羅蜜應生；愛空不可盡故，菩薩般若波羅蜜應生；取空不可盡故，菩薩般若波羅蜜應生；有空不可盡故，菩薩般若波羅蜜應生；生空不可盡故，菩薩般若波羅蜜應生；老死憂悲苦惱空不可盡故，菩薩般若波羅蜜應生。如是，須菩提！菩薩摩訶薩般若波羅蜜應生。須菩提！是十二因緣，是獨菩薩法，能除諸邊、顛倒。坐道場時，應如是觀，當得一切種智。須菩提！若有菩薩摩訶薩以虛空不可盡法，行般若波羅蜜，觀十二因緣，不墮聲聞、辟支佛地，住阿耨多羅三藐三菩提。須菩提！若求菩薩道而轉還者，皆離般若波羅蜜念故；是人不知云何行般若波羅蜜，以虛空不可盡法觀十二因緣。須菩提！若求菩薩道而轉還者，皆不得是方便力故，於阿耨多羅三藐三菩提而轉還。須菩提！若菩薩摩訶薩於阿耨多羅三藐三菩提不轉還者，皆得是方便力故。須菩提！菩薩摩訶薩應以虛空不可盡法觀般若波羅蜜，應以虛空不可盡法生般若波羅蜜。</p>
<p>「如是，須菩提！菩薩摩訶薩觀十二因緣時，不見法無因緣生，不見法常不滅；不見法有我、人、壽者、命者、眾生，知者、見者；不見法無常，不見法苦，不見法無我，不見法寂滅、非寂滅。如是，須菩提！菩薩摩訶薩行般若波羅蜜，應如是觀十二因緣。須菩提！若菩薩摩訶薩能如是行般若波羅蜜，是時不見色若常、若無常，若苦、若樂，若我、若無我，若寂滅、若非寂滅；受、想、行、識亦如是。須菩提！菩薩摩訶薩是時亦不見般若波羅蜜，亦不見以是法見般若波羅蜜；禪波羅蜜，乃至阿耨多羅三藐三菩提，亦不見阿耨多羅三藐三菩提，亦不見以是法見阿耨多羅三藐三菩提。如是，須菩提！一切法不可得故，是為應般若波羅蜜行。</p>
<p>「若菩薩行無所得般若波羅蜜時，惡魔愁毒，如箭入心。譬如人新喪父母；如是，須菩提！惡魔見菩薩行無所得般若波羅蜜時，便大愁毒，如箭入心。」</p>
<p>須菩提白佛言：「世尊！但一魔愁毒，三千大千世界中魔亦復愁毒？」</p>
<p>佛告須菩提：「三千大千世界中諸惡魔皆愁毒，如箭入心，各於其坐不能自安。須菩提！菩薩摩訶薩能如是行般若波羅蜜，是時一切世間天及人、阿修羅不能得其便令其憂惱。須菩提！以是故，菩薩摩訶薩欲得阿耨多羅三藐三菩提，當行是般若波羅蜜！菩薩摩訶薩行般若波羅蜜時，具足修檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。須菩提！菩薩摩訶薩行般若波羅蜜時，具足諸波羅蜜。」</p>
<p>須菩提白佛言：「世尊！菩薩摩訶薩行般若波羅蜜時，云何具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜？」</p>
<p>佛告須菩提：「菩薩摩訶薩所有布施皆迴向薩婆若。如是，須菩提！菩薩摩訶薩行般若波羅蜜時，具足檀波羅蜜。須菩提！菩薩摩訶薩所有持戒皆迴向薩婆若，是為具足尸羅波羅蜜。菩薩摩訶薩所有忍辱皆迴向薩婆若，是為具足羼提波羅蜜。菩薩摩訶薩所有精進皆迴向薩婆若，是為具足毘梨耶波羅蜜。菩薩摩訶薩所有禪定皆迴向薩婆若，是為具足禪波羅蜜。菩薩摩訶薩所有智慧皆迴向薩婆若，是為具足般若波羅蜜。如是，須菩提！菩薩摩訶薩行般若波羅蜜，具足六波羅蜜。」</p>
<p>【論】</p>
<p>釋曰：</p>
<p style="margin-left:1em">須菩提從佛聞般若波羅蜜種種相——初聞「畢竟空相」；中聞「囑累」，<span class='corr'>如</span>似有；後還聞說「空」，所謂般若義無量，名、字、句眾有量。</p>
<p style="margin-left:1em">是時，須菩提作是念：「諸佛阿耨多羅三藐三菩提甚深，我當問佛所以甚深。」</p>
<p style="margin-left:1em">佛說菩提少許分，但為破眾生顛倒故，不具足說。所以者何？無能受者故。若人取如相，佛言：「如亦空，無生住滅故；若法無生住滅，是法即無。」法性、實際亦如是。若有取畢竟空者，亦言非也。何以故？若畢竟空是定相可取，是非畢竟空。是故言甚深，我當更問佛。</p>
<p style="margin-left:1em">須菩提作是念已，如佛自說：「三世諸佛用般若波羅蜜得道，般若故不盡——已不盡、今不盡、當不盡。」是故我今但問「不盡」義。</p>
<p style="margin-left:1em">佛答：「如虛空不盡故，般若亦不盡。」如虛空，無有法，但有名字；般若波羅蜜亦如是。般若波羅蜜若如虛空無所有故不可盡，云何菩薩能生是般若波羅蜜？能生者，菩薩云何心中生能行、能得？</p>
<p style="margin-left:1em">佛答：「色無盡故，般若波羅蜜應生。」</p>
<p style="margin-left:1em">如色初、後、中生不可得。色即生色不可得，離色生色不可得。生不可得，生生不可得，如先「破生」中說。生不可得故，色亦不可得；色不可得故，色生不可得。二法不可得故，色如幻、如夢，但誑人眼。若色有生必有盡，以無生故亦無盡。</p>
<p style="margin-left:1em">色真相即是般若波羅蜜相，是故說：「色不可盡，般若波羅蜜亦不可盡。」</p>
<p style="margin-left:1em">受想行識、檀波羅蜜乃至一切種智亦如是。</p>
<p style="margin-left:1em">復次，應生般若者，無明虛空不可盡故。若人但觀畢竟空，多墮斷滅邊；若觀有，多墮常邊。離是二邊故，說十二因緣空。何以故？若法從因緣和合生，是法無有定性；若法無定性，即是畢竟空寂滅相。離二邊故，假名為中道。是故說：「十二因緣如虛空，無法故不盡。」癡亦從因緣和合生，故無自相；無自相故畢竟空，如虛空。</p>
<p style="margin-left:1em">復次，因緣生故無實，如經中說：「因眼緣色生觸念，觸念從癡生。」觸念不在眼中、不在色中，不在內、不在外、亦不在中間，亦不從十方三世來，是法定相不可得。何以故？一切法入如故。若得是無明定相，即是智慧，不名為癡。是故癡相、智慧相無異，癡實相即是智慧，取著智慧相即是癡。是故癡實相畢竟清淨，如虛空，無生無滅。是故說：「得是觀故，迴向阿耨多羅三藐三菩提，即名般若波羅蜜。」</p>
<p>問曰：</p>
<p style="margin-left:1em">若無無明，亦無諸行等，云何說十二因緣？</p>
<p>答曰：</p>
<p style="margin-left:1em">說十二因緣有三種：</p>
<p style="margin-left:1em">一者、凡夫肉眼所見，顛倒、著我心，起諸煩惱、業，往來生死中。</p>
<p style="margin-left:1em">二者、賢聖以法眼分別諸法，老、病、死，心厭，欲出世間。求老死因緣，由生故。是生由諸煩惱、業因緣。何以故？無煩惱人則不生。是故知煩惱為生因。煩惱因緣是無明。無明故，應捨而取、應取而捨。何者應捨？老病諸苦因緣煩惱應捨，以少顛倒樂<span class='corr'>因</span>緣故而取。持戒、禪定、智慧、諸善根本，是涅槃樂因緣，是事應取而捨。是中無有知者、見者、作者。何以故？是法無定相，但從虛誑因緣相續生。行者知是虛誑不實，則不生戲論；是但滅苦故入於涅槃，不究盡求諸苦相。</p>
<p style="margin-left:1em">三者、諸菩薩摩訶薩，大智人利根故，但求究盡十二因緣根本相，不以憂怖自沒。求時不得定相，老法畢竟空，但從虛誑假名有。所以者何？分別諸法相者說：「老是心不相應行。」是相不可得。頭白等是色相，非老相。二事不可得故無老相。</p>
<p style="margin-left:1em">復次，世人名老相：髮白、齒離，面皺、身曲，羸瘦、力薄，諸根闇塞，如是等名老相。但是事不然！所以者何？髮白非唯老者。又年壯而白、老年而黑者。羸瘦、皺曲亦爾。有人老而諸根明利、少而闇塞者；又服還年藥，雖老而壯。如是老無定相。無定相故，諸法和合，假名為老。又如假輪、軸、轅、輻等為車，是假名非實。</p>
<p style="margin-left:1em">復次，有人言說：「果報五眾故相名為老。」是亦不然！所以者何？一切有為法念念生滅不住，若不住則無故，無故則無老。一切有為法若有住則無無常，若無無常即是常，若常則無老，何況非常非無常、畢竟空中而有老！</p>
<p style="margin-left:1em">復次，諸法畢竟空中生相不可得，何況有老！</p>
<p style="margin-left:1em">如是等種種因緣，求老法不可得，不可得故無相，如虛空，不可盡。如老，乃至無明亦如是。破無明，如上說。</p>
<p style="margin-left:1em">菩薩觀諸法實相畢竟空、無所有、無所得，亦不著是事故，於眾生中而生大悲：眾生愚癡故，於不實、顛倒、虛妄法中受諸苦惱。</p>
<p style="margin-left:1em">初十二因緣，但是凡夫人故，於是中不求是非；第二十二因緣，二乘人及未得無生忍法菩薩所觀；第三十二因緣，從得無生忍法乃至坐道場菩薩所觀。</p>
<p style="margin-left:1em">是故說：「無明虛空不可盡，乃至憂悲苦惱虛空不可盡故，菩薩行般若波羅蜜。」</p>
<p style="margin-left:1em">如是深觀因緣法，離諸邊、顛倒者，邊名常邊、斷滅邊，有邊、無邊，實邊、空邊，世間有邊等著諸邊；顛倒者，無常中起常等諸顛倒煩惱。觀是十二因緣法，諸邊、顛倒滅。諸煩惱有二分：一者、外道邪見人名為邊，二者、餘眾生煩惱名為顛倒。觀十二因緣，是二種煩惱皆滅。</p>
<p style="margin-left:1em">是第三十二因緣觀甚深，唯諸菩薩坐道場者能觀；先雖能觀，未能具足。如《城譬喻經》中說：「佛言：『我本未得道時，如是思惟：「眾生可愍，深入嶮道，所謂數數生，數數老，數數死，往來世間，不知出處。」我即時復作是念：「何因緣有老死？」如是求覓時，得實智慧，生因緣是老死等。』」是故知：第三觀，坐道場乃得，如經廣說。</p>
<p style="margin-left:1em">又復觀如是因緣法，過於二乘，得一切種智。若有人於佛道退者，皆不得是甚深觀故；若得是觀則不退。何以故？深入畢竟空中，則不見聲聞、辟支佛地；不見故，則不於是中住。</p>
<p style="margin-left:1em">復次，能如是觀因緣法者，不見有一法定自在無因緣而生；一切法不自在，皆屬因緣生。有人雖見一切法從因緣生，謂為從邪因緣生。邪因緣者，微塵、世性等。是故說：「不見法無因緣生，亦不見法從常因緣微塵、世性生」。如虛空常，常故則無生，虛空亦不與物作因，以是故，無有法從常因緣生。</p>
<p style="margin-left:1em">復次，菩薩如是觀一切法屬因緣生，不自在；不自在故無我，乃至無知者、見者。</p>
<p style="margin-left:1em">爾時，菩薩安住畢竟空十二因緣中，不見一切色等法若有、若無等，亦不見般若，亦不見用是法行般若；乃至阿耨多羅三藐三菩提亦如是。是名菩薩無所得般若波羅蜜。得是無所得般若，於一切法中便得無所障礙般若。</p>
<p style="margin-left:1em">爾時，諸魔極大愁毒。何以故？以是菩薩深入十二因緣畢竟空中，不著有、無、非有非無等六十二諸邪見魔網，我今無有法可得菩薩便。譬如捕魚人見一魚深入大水，鉤網所不及，則絕望憂愁。亦如新喪父母。</p>
<p style="margin-left:1em">復次，菩薩能如是行無所得般若波羅蜜，則能具足檀波羅蜜等。何以故？行如是法，諸煩惱障般若法皆折薄，諸魔人民不能得便故，諸波羅蜜得具足；先來雖行六波羅蜜，未能得如是具足。</p>
<p style="margin-left:1em">須菩提問：「世尊！菩薩云何能行如是般若波羅蜜，能具足檀波羅蜜等諸波羅蜜？」</p>
<p style="margin-left:1em">佛答：若菩薩所有布施，皆迴向薩婆若者。有二種人：軟根、利根。軟根者，少多布施，皆取相迴向阿耨多羅三藐三菩提。利根者，破是取相，而戲論空法，信力轉薄，不用薩婆若，但求諸法實相。是二種人皆不能具足檀波羅蜜：一者以信力多、慧力少，二者以慧力多、信力少故。</p>
<p style="margin-left:1em">佛今說：「信力、慧力等故，能迴向薩婆若。」念薩婆若者，是信力；如薩婆若迴向者，是智力。乃至般若波羅蜜亦如是。◎</p>
</div>
<div class='div-pin'><a id='mulu218' /><a id='mulu219' />
<p class='h1'>◎大智度論釋六度相攝品第六十八</p><p>【經】</p>
<p>須菩提白佛言：「世尊！云何菩薩摩訶薩住檀波羅蜜取尸羅波羅蜜？」</p>
<p>佛告須菩提：「菩薩摩訶薩布施時，持是布施迴向薩婆若，於眾生中住慈身口意業。是為菩薩住檀波羅蜜取尸羅波羅蜜。」</p>
<p>「世尊！云何菩薩住檀波羅蜜取羼提波羅蜜？」</p>
<p>佛告須菩提：「菩薩布施時，受者<span class='corr'>瞋</span>恚罵辱、惡言加之，是時菩薩忍辱，不生瞋心。是為菩薩住檀波羅蜜取羼提波羅蜜。」</p>
<p>「世尊！云何菩薩住檀波羅蜜取毘梨耶波羅蜜？」</p>
<p>佛言：「菩薩布施時，受者瞋恚罵辱、惡言加之，菩薩增益布施，心作是念：『我應當施，不應有所惜。』即時生身精進、心精進。是為菩薩住檀波羅蜜取毘梨耶波羅蜜。」</p>
<p>「世尊！云何菩薩摩訶薩住檀波羅蜜取禪波羅蜜？」</p>
<p>佛言：「菩薩布施時，迴向薩婆若，不趣聲聞、辟支佛地，但一心念薩婆若。是為菩薩住檀波羅蜜取禪波羅蜜。」</p>
<p>「世尊！云何菩薩摩訶薩住檀波羅蜜取般若波羅蜜？」</p>
<p>佛言：「菩薩布施時，知布施空如幻，不見為眾生布施有益、無益。是為菩薩住檀波羅蜜取般若波羅蜜。」</p>
<p>須菩提白佛言：「世尊！云何菩薩摩訶薩住尸羅波羅蜜取檀波羅蜜、羼提波羅蜜、毘梨耶波羅蜜、禪波羅蜜、般若波羅蜜？」</p>
<p>佛告須菩提：「菩薩摩訶薩住尸羅波羅蜜中，身、口、意生布施福德，助阿耨多羅三藐三菩提；持是功德，不取聲聞、辟支佛地。住尸羅波羅蜜中，不奪他命、不劫奪他物、不行邪婬，不妄語、不兩舌、不惡口、不綺語，不貪嫉、不瞋恚、不邪見。所有布施，飢者與食，渴者與飲，須乘與乘，須衣與衣，須香與香，須瓔珞與瓔珞，塗香、臥具、房舍、燈燭、資生所須，盡給與之。持是布施，與眾生共之，迴向阿耨多羅三藐三菩提。如是迴向，不墮聲聞、辟支佛地。須菩提！是為菩薩摩訶薩住尸羅波羅蜜取檀波羅蜜。」</p>
<p>「世尊！云何菩薩摩訶薩住尸羅波羅蜜取羼提波羅蜜？」</p>
<p>佛言：「菩薩摩訶薩住尸羅波羅蜜中，若有眾生來節節支解，菩薩於是中不生瞋恚心乃至一念，作是言：『我得大利，眾生來取我支節用，我無一念瞋恚。』是為菩薩住尸羅波羅蜜中取羼提波羅蜜。」</p>
<p>「世尊！云何菩薩摩訶薩住尸羅波羅蜜取毘梨耶波羅蜜？」</p>
<p>佛言：「若菩薩摩訶薩身精進、心精進，常不捨，作是念：『一切眾生在生死中，我當拔著甘露地。』是為菩薩住尸羅波羅蜜中取毘梨耶波羅蜜。」</p>
<p>「世尊！云何菩薩摩訶薩住尸羅波羅蜜取禪波羅蜜？」</p>
<p>佛言：「菩薩入初禪，第二、第三、第四禪，不貪聲聞、辟支佛地，作是念：『我當住禪波羅蜜中，度一切眾生生死。』是為菩薩住尸羅波羅蜜取禪波羅蜜。」</p>
<p>「世尊！云何菩薩摩訶薩住尸羅波羅蜜取般若波羅蜜？」</p>
<p>佛言：「菩薩住尸羅波羅蜜中，無有法可見：若作法，若有為法，若數法，若相法，若有、若無；但見諸法不過如相。以般若波羅蜜、漚和拘舍羅力故，不墮聲聞、辟支佛地。是為菩薩住尸羅波羅蜜取般若波羅蜜。」</p>
<p>【論】</p>
<p>釋曰：</p>
<p style="margin-left:1em">上品末說：「云何菩薩行般若波羅蜜時，具足六波羅蜜？」佛一一答。此品中，須菩提問：「云何菩薩行一波羅蜜攝五波羅蜜？」</p>
<p>問曰：</p>
<p style="margin-left:1em">六波羅蜜各各異相，云何行一波羅蜜攝五波羅蜜？</p>
<p>答曰：</p>
<p style="margin-left:1em">菩薩以方便力故，行一波羅蜜能攝五波羅蜜。</p>
<p style="margin-left:1em">復次，有為法因緣果報相續故相成，善法，善法因緣故。是波羅蜜皆是善法故，行一則攝五，以一波羅蜜為主，餘波羅蜜有分。</p>
<p style="margin-left:1em">有菩薩摩訶薩深行檀波羅蜜，安住檀波羅蜜中，布施眾生時得慈心，從慈能起慈身口業。是時菩薩即取尸羅波羅蜜。何以故？慈業是三善道，尸羅波羅蜜根本，所謂不貪、不瞋、正見。是三慈業能生三種身業、四種口業。慈即是善業，為利益眾生故名為慈。</p>
<p style="margin-left:1em">「取羼提波羅蜜」者，菩薩為一切智慧故布施，受者瞋。若施主唱言：「我能一切施。」受者不得稱意，便作是言：「誰使汝請我而不隨我意？」</p>
<p style="margin-left:1em">「瞋」者是心惡業，「罵」者是口惡業，「打害」者是身惡業。瞋有上、中、下：上者害殺，中者罵詈，下者心瞋。</p>
<p style="margin-left:1em">爾時，菩薩不生三種惡業。意業是根本故，但說意業。作是念：「是我之罪，我請彼人而不能得稱意，由我薄福，不能具足施與；我若瞋者，既失財物，又失福德，是故不應瞋。」</p>
<p style="margin-left:1em">「取毘梨耶波羅蜜」者，若菩薩布施時，受者打害，心不沒不捨。布施，如先說。為布施故，身、心勤精進，作是念：「我先世不強意布施故，今不能得稱受者意，但當勤布施，不應計餘小事。」</p>
<p style="margin-left:1em">「取禪波羅蜜」者，菩薩布施不求今世福樂，亦不求後世轉輪聖王、天王、人王，亦不求世間禪定樂；為眾生故，不求涅槃樂；但攝是諸意在一切種智中，不令散亂。</p>
<p style="margin-left:1em">「取般若波羅蜜」者，菩薩布施時，常觀一切有為作法虛誑不堅固、如幻、如夢。</p>
<p style="margin-left:1em">施眾生時，不見有益、無益。何以故？是布施物，非定是樂因緣：或時得食腹脹而死，或時得財為賊所害，亦以得財物故生慳貪心而墮餓鬼中。又此財物有為相故，念念生滅無常，生苦因緣。</p>
<p style="margin-left:1em">復次，此財物入諸法實相畢竟空中，不分別有利、無利，是故菩薩於受者不求恩分，於布施不望果報；設求報，若彼不報，則生怨恨。菩薩作是念：「諸法畢竟空故，我無所與；若求果報，當求畢竟空阿耨多羅三藐三菩提，如布施相。」是故不見有益，以畢竟空故；亦不見無益。</p>
<p style="margin-left:1em">如是，於檀波羅蜜邊，取五波羅蜜。</p>
<p style="margin-left:1em">菩薩以尸羅波羅蜜為主，所有身、口、意善業——布施、多聞、思惟、持戒等助阿耨多羅三藐三菩提。持戒力大故，總名尸羅波羅蜜。何以故？欲界中持戒為上；餘布施、聞、思、修慧等，以欲界心散亂故，得力微薄。如《阿毘曇》中說：「出法名欲界繫戒，色、無色界繫淨禪定，學、無學法及涅槃。」</p>
<p style="margin-left:1em">菩薩以是持戒等法，不趣聲聞、辟支佛地，但安住尸羅波羅蜜中。不奪眾生命乃至不為邪見，住是助道戒，具足十善道戒。菩薩住是二種戒中，布施眾生，須食與食。食等義，如初品中說。皆以此福迴向佛道，不趣二乘。何以故？菩薩有二種破戒：一者、十不善道，二者、向聲聞、辟支佛地。與此相違，則是二種持戒。</p>
<p style="margin-left:1em">「取羼提波羅蜜」者，菩薩住尸羅波羅蜜欲具足忍辱波羅蜜，若眾生來節節支解持去，乃至不生一念瞋心，何況起身口惡業！</p>
<p>問曰：</p>
<p style="margin-left:1em">忍辱名一切侵奪能忍，何以但說割截身體？</p>
<p>答曰：</p>
<p style="margin-left:1em">所著物有內、外：內名自身頭、目、髓腦等，外名妻子、珍寶等。雖俱是著處，內著最深。</p>
<p style="margin-left:1em">復次，或有人雖隨<span class='corr'>逐</span>財物而死，亦是為身故。</p>
<p style="margin-left:1em">又復人多惜身，時有惜財，惜財者少故不說。</p>
<p style="margin-left:1em">復次，是人尚不惜身，何況餘物！是故但說大因緣，當知已攝小者。</p>
<p>問曰：</p>
<p style="margin-left:1em">乃至不生一念瞋心者，為是變化身？為是父母生身？若是變化身，則不足為奇；若是父母生身，未斷結人云何能不生一念瞋心？</p>
<p>答曰：</p>
<p style="margin-left:1em">有人言：煩惱業因緣生身。是菩薩於無量劫為眾生修集慈心故，雖有割截，不生瞋心。如慈母養育嬰兒，雖復屎尿污身，以深愛故而不生瞋，又愍其無知。菩薩於眾生亦如是，未得聖道者，皆如小兒；我為菩薩，應生慈心，當如父母，眾生雖復加惡於我，我不應瞋。何以故？眾生不自在，煩惱所使故。</p>
<p style="margin-left:1em">復次，菩薩無量劫來常修畢竟空法，不見割者、罵者，亦不見善者、惡者，皆如幻、如夢；諸瞋恚者皆愚癡，若我報彼，與彼無異。</p>
<p style="margin-left:1em">復次，菩薩作是念：「我應瞋處而不瞋，則為大利。」</p>
<p style="margin-left:1em">「取毘梨耶波羅蜜」者，住尸羅波羅蜜多是出家人，時有在家者。一切出家人得無量戒律儀，具足四十種善道，深入諸法實相、過聲聞辟支佛地。是三種戒，名尸羅波羅蜜。在家者無無量戒律儀，是故不具足住尸羅波羅蜜。</p>
<p style="margin-left:1em">菩薩作是念：我今捨世樂入道，不可但住持戒。持戒是餘功德住處，若但得住處、不得餘功德者，得利甚薄；譬如人在寶洲，但得水精珠，則所利益薄。是故菩薩欲具足五波羅蜜故，身、心勤精進。身精進者，如法致財，以用布施等；心精進者，慳貪等諸惡心來破六波羅蜜者，不令得入。</p>
<p style="margin-left:1em">得此二種精進已，應作是念：「一切眾生沈沒生死，我應拯濟，著甘露地；聲聞人但度自身，尚不應懈怠，何況菩薩自度及為一切眾生而當懈怠！以是事故，我不應懈廢，雖身疲苦，心不應息。所以者何？此大乘法若不運用，則為敗壞。」</p>
<p style="margin-left:1em">「取禪波羅蜜」者，菩薩住尸羅波羅蜜，或未得無生忍法故，諸煩惱風吹動願樹，欲壞其尸羅波羅蜜。爾時，應求禪定樂，除去五欲樂；五欲樂除故，戒德清淨。煩惱雖未斷，已折伏故，不能生亂；譬如毒蛇，以呪術力故，毒不得螫。禪者，四禪、四無色定、四無量心等諸禪定。</p>
<p style="margin-left:1em">菩薩得禪，心雖柔軟，安住尸羅波羅蜜故，亦不取聲聞、辟支佛地。是菩薩但作是念：「我應行禪波羅蜜，不為小乘涅槃，亦不為果報，但為度一切眾生故，說諸法實相。」</p>
<p style="margin-left:1em">是實智從禪定生，是心不為覺、觀所動，亦不為貪欲、瞋恚所濁；繫心一處，清淨柔軟，則能生實智。如水澄靜，照鑒分明。菩薩住尸羅波羅蜜得是禪，得禪故心清淨，心清淨故知諸法如實。有為法從因緣和合生，虛誑；菩薩以慧眼觀，不見是有為法實。有為法有種種名，所謂作法、有為、數法、相法，若有、若無。以有為故，可說無為；有為相尚不可得，何況無為！</p>
<p>問曰：</p>
<p style="margin-left:1em">有為法是有相，無為法是無相，今何以有為相中說無相？</p>
<p>答曰：</p>
<p style="margin-left:1em">無為有二種：一者、無相、寂滅、無戲論，如涅<span class='corr'>槃</span>；二者、相待「無」，因「有」而生。如廟堂上無馬，能生無心；此無心是生諸煩惱因緣，云何是無為法？</p>
<p style="margin-left:1em">是菩薩不見此有、無等法，但見諸法如、法性、實際。</p>
<p>問曰：</p>
<p style="margin-left:1em">汝先言「離有則無無」，今云何見如、法性、實際？</p>
<p>答曰：</p>
<p style="margin-left:1em">不見有為法若常、樂、我、淨等，是虛誑法若無，即是諸法實。見無生法故，能離有生法；是無生法無定實相可取，但能令人離虛誑有生法，故名無生。</p>
<p style="margin-left:1em">若得如是智慧，以方便力、本願、悲心故，不取二乘證，直至阿耨多羅三藐三菩提。</p>
<p style="margin-left:1em">是名菩薩住尸羅波羅蜜取五波羅蜜。◎</p>

<p class='juan'>大智度論卷第八十</p></div>
</div><!-- end of div[@id='body'] -->
</body></html>