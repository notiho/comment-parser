<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu211' />大智度論釋願樂品第六十四<span class='note-inline'>(卷七十八)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu212' /><p>【經】</p>
<p>爾時，釋提桓因作是念：「菩薩摩訶薩行般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜乃至十八不共法時，出一切眾生之上，何況得阿耨多羅三藐三菩提時！是諸眾生聞是薩婆若信者，得人中之善利、壽命中最，何況發阿耨多羅三藐三菩提意者！是眾生能發阿耨多羅三藐三菩提意者，其餘眾生應當願樂。」</p>
<p>爾時，釋提桓因以天曼陀羅華而散佛上，發是言：「以此福德，若有求阿耨多羅三藐三菩提者，令此人具足佛法、具足一切種智、具足自然法；若求聲聞者，令具足聲聞法。世尊！若有菩薩發阿耨多羅三藐三菩提意者，我終不生一念令其轉還，我亦不生一念令其轉還墮聲聞、辟支佛地。世尊！我願諸菩薩倍復精進於阿耨多羅三藐三菩提，見眾生生死中種種苦惱，欲利益安樂一切世間天及人、阿修羅；以是心，作是願：『我既自度，亦當度未度者；我既自脫，當脫未脫者；我既安隱，當安未安者；我既滅度，當使未入滅度者得滅度。』世尊！善男子、善女人於初發意菩薩功德隨喜心，得幾許福德？於久發意菩薩功德隨喜心，得幾許福德？於阿鞞跋致菩薩功德隨喜心，得幾許福德？於一生補處菩薩功德隨喜心，得幾許福德？」</p>
<p>佛告釋提桓因：「憍尸迦！四天下世界可稱知斤兩，是隨喜心福德不可稱量。復次，憍尸迦！是三千大千世界皆可稱知斤兩，是隨喜心福德不可稱量。復次，憍尸迦！三千大千世界滿中海水，取一髮破為百分，以一分髮渧取海水，可知渧數，是隨喜心福德不可數知。」</p>
<p>釋提桓因白佛言：「世尊！若眾生心不隨喜阿耨多羅三藐三菩提者，皆是魔眷屬；諸心不隨喜者，從魔中來生。何以故？世尊！是諸發心菩薩為破魔境界故生。是故欲愛敬三尊者，應生隨喜心；隨喜已，應迴向阿耨多羅三藐三菩提，以不一不二相故。」</p>
<p>佛言：「如是！如是！憍尸迦！若有人於菩薩能如是隨喜迴向者，常值諸佛；終不見惡色，終不聞惡聲，終不嗅惡香，終不食惡味，終不觸惡觸，終不隨惡念；終不遠離諸佛，從一佛界至一佛界，親近諸佛、種善根。何以故？善男子、善女人為無量阿僧祇初發意菩薩諸善根隨喜迴向，為無量阿僧祇第二地、第三地乃至第十地、一生補處諸菩薩摩訶薩善根，隨喜迴向阿耨多羅三藐三菩提。以是善根因緣故，疾近阿耨多羅三藐三菩提。是諸菩薩得阿耨多羅三藐三菩提已，度無量無邊阿僧祇眾生。憍尸迦！以是因緣故，善男子、善女人於初發意菩薩善根，應隨喜、迴向阿耨多羅三藐三菩提，非心、非離心；於久發意、阿鞞跋致、一生補處善根，隨喜、迴向阿耨多羅三藐三菩提，非心、非離心。」</p>
<p>須菩提白佛言：「世尊！是心如幻，云何能得阿耨多羅三藐三菩提？」</p>
<p>佛告須菩提：「於汝意云何？汝見是心如幻不？」</p>
<p>「不也！世尊！我不見幻，亦不見心如幻。」</p>
<p>「須菩提！於汝意云何？若無幻，亦無心如幻，汝見是心不？」</p>
<p>「不也！世尊！」</p>
<p>「須菩提！於汝意云何？離幻、離心如幻，汝見更有法得阿耨多羅三藐三菩提不？」</p>
<p>「不也！世尊！我不見離幻、離心如幻，更有法得阿耨多羅三藐三菩提。世尊！我不見更有法、何等法可說若有若無！是法相畢竟離故，不墮有、不墮無。若法畢竟離者，不能得阿耨多羅三藐三菩提；無所有法，亦不應得阿耨多羅三藐三菩提。何以故？世尊！一切法無所有，是中無垢者、無淨者。世尊！以是故，般若波羅蜜畢竟離，禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜畢竟離，乃至阿耨多羅三藐三菩提亦畢竟離。若法畢竟離，則不應修、不應壞。行般若波羅蜜亦無有法可得，畢竟離故。世尊！若般若波羅蜜畢竟離者，云何因般若波羅蜜得阿耨多羅三藐三菩提？阿耨多羅三藐三菩提亦畢竟離，二離中云何能有所得？」</p>
<p>佛告須菩提：「善哉！善哉！是般若波羅蜜畢竟離，禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜畢竟離，乃至一切種智畢竟離。須菩提！若般若波羅蜜畢竟離乃至一切種智畢竟離，以是故能得阿耨多羅三藐三菩提。須菩提！若般若波羅蜜非畢竟離乃至一切種智非畢竟離，是不名般若波羅蜜，不名禪波羅蜜乃至一切種智。須菩提！若般若波羅蜜畢竟離乃至一切種智畢竟離，以是故，須菩提！非不因般若波羅蜜得阿耨多羅三藐三菩提，亦不以離得離，而得阿耨多羅三藐三菩提，非不因般若波羅蜜。」</p>
<p>須菩提白佛言：「世尊！菩薩摩訶薩所行義甚深！」</p>
<p>佛言：「如是！須菩提！菩薩摩訶薩所行義甚深。須菩提！諸菩薩摩訶薩能為難事，所謂行是深義，而不證聲聞、辟支佛地。」</p>
<p>須菩提白佛言：「世尊！如我從佛聞義，菩薩摩訶薩所行不為難。何以故？是菩薩摩訶薩不得是義可作證，亦不得般若波羅蜜作證，亦無作證者。世尊！若一切法不可得，何等是義可作證？何等是般若波羅蜜作證？何等是作證者？作證已得阿耨多羅三藐三菩提？世尊！是名菩薩摩訶薩無所得行。菩薩行是，於一切法皆得明了。</p>
<p>「世尊！若菩薩摩訶薩聞是深法，心不驚、不沒、不怖、不畏，是名為行般若波羅蜜。是菩薩摩訶薩行般若波羅蜜時，不見我行般若波羅蜜，亦不見是般若波羅蜜，亦不見我當得阿耨多羅三藐三菩提。何以故？菩薩摩訶薩行般若波羅蜜時，不作是念：『聲聞、辟支佛地去我遠，薩婆若去我近。』</p>
<p>「世尊！譬如虛空不作是念：『有法去我遠、去我近。』何以故？世尊！虛空無分別故。世尊！行般若波羅蜜菩薩亦不作是念：『聲聞、辟支佛地去我遠，薩婆若去我近。』何以故？般若波羅蜜中無分別故。世尊！譬如幻人不作是念：『幻師去我近，觀人去我遠。』何以故？幻人無分別故。行般若波羅蜜菩薩亦不作是念：『聲聞、辟支佛地去我遠，薩婆若去我近。』世尊！譬如鏡中像不作是念：『所因者去我近，餘者去我遠。』何以故？像無分別故。行般若波羅蜜菩薩亦不作是念：『聲聞、辟支佛地去我遠，薩婆若去我近。』何以故？般若波羅蜜中無分別故。世尊！行般若波羅蜜菩薩無愛無憎。何以故？般若波羅蜜自性不可得故。世尊！譬如佛無愛無憎；行般若波羅蜜菩薩無愛無憎亦如是。何以故？般若波羅蜜中無憎無愛故。世尊！譬如佛一切分別想斷；行般若波羅蜜菩薩亦如是，一切分別想斷，畢竟空故。</p>
<p>「世尊！譬如佛所化人不作是念：『聲聞、辟支佛去我遠，阿耨多羅三藐三菩提去我近。』何以故？佛所化人無分別故。行般若波羅蜜菩薩亦如是，不作是念：『聲聞、辟支佛去我遠，阿耨多羅三藐三菩提去我近。』世尊！譬如有所為故作化，化所作事無分別。世尊！般若波羅蜜亦如是，有所為事而修是事成就，而般若波羅蜜亦無分別。世尊！譬如工匠、若工匠弟子有所為故作木人，若男、若女、象、馬、牛、羊，是所作亦能有所作，是亦無分別。世尊！般若波羅蜜亦如是，有所為故說是事成就，而般若波羅蜜亦無分別。」</p>
<p>舍利弗問須菩提：「但般若波羅蜜無分別，禪波羅蜜乃至檀波羅蜜亦無分別？」</p>
<p>須菩提語舍利弗：「禪波羅蜜無分別，乃至檀波羅蜜亦無分別。」</p>
<p>舍利弗問須菩提：「色無分別乃至識亦無分別？眼乃至意無分別？色乃至法無分別？眼識觸乃至意識觸無分別？眼觸因緣生受乃至意觸因緣生受，四禪、四無量心、四無色定，四念處乃至八聖道分，空、無相、無作，佛十力、四無所畏、四無礙智、大慈大悲、十八不共法、阿耨多羅三藐三菩提、無為性，亦無分別？須菩提！若色無分別乃至無為性無分別，若一切法無分別，云何分別有六道生死——是地獄、是餓鬼、是畜生、是天、是人、是阿修羅？云何分別是須陀洹、斯陀含、阿那含、阿羅漢、辟支佛、諸佛？」</p>
<p>須菩提報舍利弗：「眾生顛倒因緣故，造作身口意業，隨欲本業報受六道身：地獄、餓鬼、畜生、人、天、阿修羅身。如汝言：『云何分別有須陀洹乃至佛道？』舍利弗！須陀洹即是無分別故有，須陀洹果亦是無分別故有，乃至阿羅漢、阿羅漢果、辟支佛、辟支佛道、佛、佛道，亦是無分別故有。舍利弗！過去諸佛亦是無分別、斷分別故有。以是故，舍利弗！當知一切法無有分別、不壞相，如法如、法性、實際故。舍利弗！如是菩薩摩訶薩應行無分別般若波羅蜜；行無分別般若波羅蜜已，便得無分別阿耨多羅三藐三菩提。」</p>
<p>【論】</p>
<p>釋曰：</p>
<p style="margin-left:1em">是時，釋提桓因及會中人皆共歡喜。釋提桓因作是念：「是菩薩行菩薩道時，所有功德尚勝一切眾生，何況成阿耨多羅三藐三菩提！」</p>
<p style="margin-left:1em">眾生有二種：一者、發心，二者、未發心。發心菩薩勝一切未發心者。所以者何？是人種無量無上佛法因緣，欲度一切眾生，令離苦得樂；其餘眾生但自求樂，欲與他苦。如是等因緣故，發心者勝。</p>
<p>問曰：</p>
<p style="margin-left:1em">諸阿羅漢、辟支佛及五通，是離欲人；發心者，或有未離欲但發心，云何得勝？</p>
<p>答曰：</p>
<p style="margin-left:1em">是事，先品中已種種答。阿羅漢等雖漏盡，不如初發心菩薩。譬如轉輪聖王太子，雖在胎中，已勝餘子；又如國王太子，雖未即位，勝諸大臣有位富貴者。</p>
<p style="margin-left:1em">發心菩薩有二種：一者、行諸波羅蜜等菩薩道，二者、但空發心。此中說「行菩薩道者」；是人雖事未成就，能勝一切眾生，何況成就！如歌羅頻伽鳥在[聲-耳+卵]中，未發聲已能勝諸鳥，何況成就！菩薩亦如是，雖未成佛，行菩薩道，說諸法實相音聲，破諸外道及魔民戲論，何況成佛！</p>
<p style="margin-left:1em">有人言：若有能一發心言：「我當作佛，滅一切眾生苦。」雖未斷煩惱、未行難事，以心、口業重故，勝於一切眾生。一切眾生皆自求樂，自為身故，愛其所親；阿羅漢、辟支佛雖不貪世樂，自為滅苦故，求涅槃樂，不能為眾生；菩薩心生、口言，為度一切，是故勝。</p>
<p style="margin-left:1em">譬如一六神通阿羅漢，將一沙彌，令負衣鉢，循路而行。沙彌思惟：「我當以何乘入涅槃？」即發心：「佛為世尊，最上最妙，我當以佛乘入涅槃。」師知其念，即取衣鉢自擔，推沙彌在前行。沙彌覆復思惟：「佛道甚難，久住生死，受無量苦，且以小乘早入涅槃。」師復以衣鉢囊還與沙彌令擔，語在後行。如是至三。沙彌白師：「師年老耄，狀如小兒戲！方始令我在前，已復令我在後，何其太速？」師答：「汝初念發心作佛，是心貴重，則住我師道中。如是人，諸辟支佛尚應供養，何況阿羅漢！以是故，推汝在前。汝心還悔，欲取小乘，而未便得，汝去我懸遠，是故令汝在後。」沙彌聞已驚悟：「我師能知我心！我一發意已勝阿羅漢，何況成就！」即自堅固住大乘法。</p>
<p style="margin-left:1em">復次，勝名不必一切事中皆勝，但以「一發心，欲作佛，度眾生」，是事為勝；諸餘禪定、解脫等，猶尚未有，何得言勝？譬如以飛言之，鳥則勝人。未來當得功德，此事不論。</p>
<p style="margin-left:1em">小乘人言：「乃至補處菩薩，尚不勝小沙彌得無量律儀者。」</p>
<p style="margin-left:1em">摩訶衍論中，或有人如是言：「其有發大乘心者，雖復在弊惡小人中，猶勝二乘得解脫者。」</p>
<p style="margin-left:1em">是名二邊。離是二邊，名為中道。中道義，如上說。以其有義理實故，應當取。是故說：「初發心時，勝一切眾生，何況成佛！」</p>
<p style="margin-left:1em">聞薩婆若信者，得人中善利。</p>
<p style="margin-left:1em">有人言：「六波羅蜜是利。」</p>
<p style="margin-left:1em">有人言：「六波羅蜜果報是利，所謂轉輪聖王、釋梵天王、人王、法王等。」</p>
<p style="margin-left:1em">有人言：「得阿鞞跋致，不墮惡道，常生人天富貴處。」</p>
<p style="margin-left:1em">有人言：「菩薩住於果報神通，遊至十方，供養諸佛，種種方便教化眾生；信受因緣，教化眾生，得如是等大利。」</p>
<p style="margin-left:1em">壽命中最者，眾生有二種命：一者、命根，二者、智慧命。是人得智慧命故，說「壽命中最」。何況發心！發心者可敬可貴。所以者何？如先說因緣：「能捨自樂、與他樂；不自憂苦，憂他人苦故。」</p>
<p style="margin-left:1em">爾時，釋提桓因欲現歡喜相，以天文陀羅花散佛上，如經廣說。</p>
<p>問曰：</p>
<p style="margin-left:1em">罪福不可以與人，雖欲與，亦不得，釋提桓因何以言「以此福德令求佛道者具足佛法」？</p>
<p>答曰：</p>
<p style="margin-left:1em">雖不可與人，然自令心好。又是釋提桓因顯此不著福，是故以隨喜心與求佛道者。與聲聞人亦爾。</p>
<p style="margin-left:1em">釋提桓因白佛：「我雖得聲聞道，亦不生一念令菩薩轉還向二乘心。所以者何？諸菩薩見眾生在生死中有種種苦，欲利益一切世間故，作是願：『未度者我當等度。』」</p>
<p style="margin-left:1em">爾時，會中眾生有作是念：「若如上說隨喜有功德，初發心人隨喜，於久發心人隨喜，有何差別？」</p>
<p style="margin-left:1em">釋提桓因欲解眾人疑故，問佛言：「世尊！於初發心菩薩功德隨喜得幾許福德？」如經廣說。</p>
<p style="margin-left:1em">是福德無量無邊，以種無量無邊田中；人不能數知，故說譬喻令解，如經中廣說。隨喜之德雖無量無邊，於近佛道者，隨喜福德轉多。</p>
<p style="margin-left:1em">是時，帝釋歡喜故白佛言：「世尊！諸有聞是功德不隨喜者，則是魔民，從魔天來。」所以者何？在魔境界，積集惡心故不隨喜。</p>
<p style="margin-left:1em">此中說因緣：「隨喜心能破魔界。是故求佛道者，欲愛敬三尊不捨者，當以隨喜心迴向阿耨多羅三藐三菩提。」</p>
<p style="margin-left:1em">不一不二相者，不見諸法有一定相不屬因緣者，故言「不一」；不分別隨喜心、迴向心，是名「不二」，畢竟空故。</p>
<p style="margin-left:1em">佛可帝釋意已，更稱說隨喜功德：「是人常憶念十方諸佛功德隨喜故，疾得見佛。又以深心，於一切眾生欲令離苦得樂，是故往來生死，六情初不受惡塵。終不離生諸佛前，以不斷種見佛行故。」</p>
<p style="margin-left:1em">此中佛自說因緣：「是人於無央數阿僧祇初發心菩薩乃至無量一生補處菩薩皆隨喜故，得如上果報，疾成佛道，度無量阿僧祇眾生。」</p>
<p style="margin-left:1em">復次，憍尸迦！是菩薩因是福德如諸法實相迴向。於實相中心不可得，是故說「非心，亦不離心」；如上說「不一不二」義，以事異故更說。</p>
<p style="margin-left:1em">須菩提聞已，取是空無有心相難佛：「是心非心，空、無所有、如幻，云何能得阿耨多羅三藐三菩提？」</p>
<p style="margin-left:1em">佛反問須菩提：「汝見是空心定相如幻不？」</p>
<p style="margin-left:1em">須菩提作是念：「心若空如幻，云何可見？若可見，則非空。」是故答言：「不。」</p>
<p style="margin-left:1em">佛言：「心若空、無所有，汝見是中有是若有若無戲論不？」</p>
<p style="margin-left:1em">答言：「不也。」</p>
<p style="margin-left:1em">「離是空、無所有、如幻心，汝見更有法能得無上道不？」</p>
<p style="margin-left:1em">答言：「不見。」</p>
<p style="margin-left:1em">不見、不可得故，何有法若有、若無？一切諸法畢竟離故、畢竟空故，不墮有、不墮無；若法不墮有無中，是則畢竟無所有，不應得無上道。以是因緣故，般若波羅蜜畢竟離相，見有、無二俱過故。禪波羅蜜乃至阿耨多羅三藐三菩提，亦如是畢竟離相。若法畢竟離，則不可得見、不可得修、不可得斷、不可得證；行是法則更無所得，畢竟離故。</p>
<p style="margin-left:1em">「世尊！今般若波羅蜜畢竟離，阿耨多羅三藐三菩提畢竟離，云何以畢竟離得畢竟離？」若一法畢竟離，尚不應有所得，何況二離！譬如以指觸虛空，虛空無觸故，指不能觸，何況二皆無觸！亦如虛空、涅槃。般若波羅蜜畢竟離、阿耨多羅三藐三菩提畢竟離，云何用離得離？</p>
<p style="margin-left:1em">佛知須菩提隨諸法實相說故，可其言：「善哉！善哉！」即說因緣：「須菩提！若般若波羅蜜畢竟離、阿耨多羅三藐三菩提畢竟離，以是因緣故可得。」</p>
<p style="margin-left:1em">何以故？若一法定有相非空者，則是常法、不生相，從未來至現在，從現在至過去。若無實生相則無滅相，若無生滅則無四諦，若無四諦則無法寶，法寶無故亦無阿耨多羅三藐三菩提——法寶即是阿耨多羅三藐三菩提故，若無法寶則無佛寶，若無佛法則無僧寶，若無三寶則無一切諸法——有如是等過罪故。畢竟離相，則通達無礙。</p>
<p style="margin-left:1em">若說畢竟離，當知亦離空；若不離空，不名畢竟離。是故經說言：「般若波羅蜜畢竟離故，能得阿耨多羅三藐三菩提；雖不離般若波羅蜜得阿耨多羅三藐三菩提，亦不以二離而得二離。」畢竟空故不應難。</p>
<p style="margin-left:1em">須菩提知佛所說甚深相，是故白佛言：「若菩薩能如是行，則是行甚深義。」</p>
<p style="margin-left:1em">佛可其言：「是菩薩能為難事——能行如是甚深義，而不證二乘。」所以者何？是菩薩一心以利智深入空而不證涅槃，是則為難。</p>
<p style="margin-left:1em">須菩提言：「如我解佛所說義，是不為難。何以故？是人不得是甚深義一定相可作證，不得般若波羅蜜，不得證者，誰當以甚深義得證？若不證是甚深義，誰當得阿耨多羅三藐三菩提？是名菩薩無所得行。行是道，則照明一切法。」</p>
<p>問曰：</p>
<p style="margin-left:1em">佛說言「難」，須菩提言「不難」。師弟子義應同，何以各相違背？</p>
<p>答曰：</p>
<p style="margin-left:1em">佛以世諦故說，須菩提以第一義諦故說。佛說菩薩得是甚深義，須菩提說菩薩亦不得是甚深義。佛以須菩提為眾生故說：「有人聞難事則發心，故說難事；有人聞難事而廢退，故說無難。」</p>
<p style="margin-left:1em">是名菩薩無所得行；住是行中，於一切法通達無礙。</p>
<p style="margin-left:1em">須菩提言：「若菩薩聞如是說畢竟離，無法可證，無取證者，亦無般若及阿耨多羅三藐三菩提，是時不驚、不沒、通達無礙者，是名行般若波羅蜜。」行般若波羅蜜者，是名真行、深行。</p>
<p style="margin-left:1em">何以故？是菩薩不見般若波羅蜜，亦不見我行般若波羅蜜，不見阿耨多羅三藐三菩提，亦不見是法可得阿耨多羅三藐三菩提，都無所分別。是菩薩安住一切諸法實相中，故不作是分別言：「二乘離我遠，佛道離我近。」</p>
<p style="margin-left:1em">此中說虛空等譬喻，此諸譬喻，為明了畢竟空義故。般若波羅蜜雖空，若有所修，能成其事。乃至如木人，隨作何事，皆能成就。</p>
<p style="margin-left:1em">舍利弗問須菩提：「但般若無分別，諸波羅蜜亦無分別？」若但般若空無分別，餘波羅蜜應是有相，是則菩薩道有別異、不平等。又初品中說：「行檀波羅蜜時，無施者、受者、亦無財物。」今云何言別？若五事皆空，則無分別，無有六名，亦無可修行。</p>
<p style="margin-left:1em">須菩提言：「五波羅蜜亦空、無有分別。」初發心、未得無生法忍者有分別。譬如四河未會大海則有別名，既入大海則無差別；菩薩亦如是，世俗諦中有差別，第一義諦則無分別。</p>
<p style="margin-left:1em">舍利弗問：「色乃至阿耨多羅三藐三菩提，乃至無為性，亦無分別？若此法空無差別，云何有六道別異？云何有分別須陀洹乃至佛道？」</p>
<p style="margin-left:1em">須菩提答舍利弗：「諸法雖畢竟空、無分別，而是眾生狂顛倒心而起身口意業，隨業受身業報。」貪欲是本，但為欲所逼而生著心，諸法無有定相。業果報者，所謂六道。以是故知：空、無所分別是其實本；但以顛倒不實故，有六道差別。</p>
<p style="margin-left:1em">又須陀洹等賢聖，亦因畢竟空無分別法生，所謂斷三結法，名須陀洹果。三結使即是顛倒，覺顛倒除却名為斷，是故斷法即是空、無有分別。世諦故，假名人，得是法故名須陀洹果；是故當知須陀洹人及果畢竟空、無分別。乃至佛、佛道亦如是。</p>
<p style="margin-left:1em">此中說因緣：「非但現在無分別，過去如恒河沙諸佛一切分別斷故，入無餘涅槃，無有少許法定相可分別。一切法畢竟空，入是如、法性、實際門故。」是故言「因緣法甚深」，入是三昧門故。</p>
<p style="margin-left:1em">菩薩應如是行無分別般若波羅蜜，行無分別般若波羅蜜故得無分別法，所謂阿耨多羅三藐三菩提。</p>
</div>
<div class='div-pin'><a id='mulu213' />
<p class='h1'>大智度論釋稱揚品第六十五</p><p>【經】</p>
<p>舍利弗語須菩提：「菩薩摩訶薩行般若波羅蜜，為行真實法？為行無真實法？」</p>
<p>須菩提報舍利弗：「菩薩摩訶薩行般若波羅蜜，為行無真實法。何以故？是般若波羅蜜無真實，乃至一切種智無真實故。菩薩摩訶薩行般若波羅蜜，無真實不可得，何況真實！乃至行一切種智，無真實法不可得，何況真實！」</p>
<p>爾時，欲、色界諸天子作是念：「諸有善男子、善女人發阿耨多羅三藐三菩提意，如深般若波羅蜜所說義，行於等法，不作實際證，不墮聲聞、辟支佛地，應當為作禮！」</p>
<p>須菩提語諸天子：「諸菩薩摩訶薩於等法不作證聲聞、辟支佛地，不為難。諸菩薩摩訶薩大誓莊嚴：『我當度無量無邊阿僧祇眾生。』知眾生畢竟不可得而度眾生，是乃為難！諸天子！諸菩薩摩訶薩發阿耨多羅三藐三菩提心，作是願：『我當度一切眾生。』眾生實不可得，是人欲度眾生，如欲度虛空。何以故？虛空離故，當知眾生亦離；虛空空故，當知眾生亦空；虛空無堅固，當知眾生亦無堅固；虛空虛誑，當知眾生亦虛誑。諸天子！以是因緣故，當知菩薩所作為難。為利益無所有眾生故而大莊嚴，是人為眾生結誓，為欲與虛空共鬪。是菩薩結誓已，亦不得眾生而為眾生結誓。何以故？眾生離故，當知大誓亦離；眾生虛誑故，當知大誓亦虛誑。若菩薩摩訶薩聞是法，心不驚、不沒，當知是菩薩摩訶薩行般若波羅蜜。何以故？色離，即是眾生離；受、想、行、識離，即是眾生離。色離，即是六波羅蜜離；受、想、行、識離，即是六波羅蜜離。乃至一切種智離，即是六波羅蜜離。若菩薩摩訶薩聞是一切諸法離相，心不驚、不沒、不怖、不畏，當知是菩薩摩訶薩行般若波羅蜜。」</p>
<p>佛告須菩提：「何因緣故，菩薩摩訶薩於深般若波羅蜜中心不沒？」</p>
<p>須菩提白佛言：「世尊！般若波羅蜜無所有故不沒，般若波羅蜜離故不沒，般若波羅蜜寂滅故不沒。世尊！以是因緣故，菩薩於深般若波羅蜜中心不沒。何以故？是菩薩不得沒者、不得沒事、不得沒處，是一切法皆不可得故。世尊！若菩薩摩訶薩聞是法，心不驚、不沒、不怖、不畏，當知是菩薩為行般若波羅蜜。何以故？沒者、沒事、沒處，是法皆不可得故。菩薩摩訶薩如是行般若波羅蜜，諸天及釋提桓因天、梵天王天及世界主天皆為作禮。」</p>
<p>佛告須菩提：「不但釋提桓因諸天、梵王及諸天、世界主及諸天禮是菩薩行般若波羅蜜者，過是上，光音天、遍淨天、廣果天、淨居天皆為是菩薩摩訶薩作禮。須菩提！今現在十方無量諸佛，亦念是行般若波羅蜜菩薩摩訶薩。當知是菩薩為如佛。須菩提！若恒河沙等世界中眾生悉使為魔，是一一魔復化作魔，如恒河沙等魔，是一切魔不能留難菩薩行般若波羅蜜。」</p>
<p>【論】</p>
<p>釋曰：</p>
<p style="margin-left:1em">爾時，舍利弗聞上無分別相法，心大歡喜，問須菩提：「若菩薩行般若波羅蜜，為行真實法？為行無真實法？」真實法者，審定、不變異，即是可取、可著；若不真實，即是虛誑妄語。</p>
<p style="margin-left:1em">須菩提常樂行深空，心無障礙，故答：「行般若者，即是行無真實。何以故？般若波羅蜜空、無定相、無分別故。乃至一切種智亦如是。」</p>
<p style="margin-left:1em">菩薩行如是般若波羅蜜時，先來生死中，所習、所著虛誑有為法尚不可得，何況後來觀虛誑因緣生般若波羅蜜非所著法而可得！是故菩薩觀一切世間不真實，亦不著是般若波羅蜜。世諦故說真實；第一義中真實不可得，何況不真實！</p>
<p style="margin-left:1em">爾時，欲、色界諸天子歡喜言：「其有發菩薩心者，皆應禮敬！能為難事，能行第一深義而不作證故。」第一義即是平等法，但以異名說。</p>
<p style="margin-left:1em">須菩提語諸天子：「菩薩於平等法不作證，不為難；菩薩欲度無量眾生，眾生畢竟不可得，是則為難！何以故？欲度眾生者，為欲度虛空。虛空離故，眾生亦離；虛空虛誑不實故，眾生亦虛誑不實。」</p>
<p>問曰：</p>
<p style="margin-left:1em">於平等法而不證，眾生畢竟空而度眾生，此二俱畢竟空，云何言一難、一不難？</p>
<p>答曰：</p>
<p style="margin-left:1em">眾生，虛誑假名故，是所著處；平等法，無為故，非所著處。眾生從有為法假名而生，無為法是第一義。於顛倒著處而能不著為難；於無著處不著，是不為難。</p>
<p style="margin-left:1em">以是故如是說：「眾生空故，大莊嚴亦空；若大莊嚴空而能發心為難。」</p>
<p style="margin-left:1em">菩薩若聞是第一平等義，度眾生、大莊嚴皆畢竟空，而心不驚、不沒。譬如調馬，自見影不驚。何以故？自知影從身出故。菩薩亦如是，知畢竟空，因有為和合虛妄法生故。菩薩聞是事，不驚、不沒，是為行般若波羅蜜。</p>
<p style="margin-left:1em">色等法離故，眾生亦離。離名為空。若眾生空，法不空，應有怖畏；若法亦空，無生怖畏處。若菩薩聞是一切法離相，心不畏，是亦名菩薩行般若波羅蜜。</p>
<p style="margin-left:1em">上聞眾生空故不畏，今聞法空故不畏。若聞是二空不畏，是為真行般若。</p>
<p style="margin-left:1em">「佛問須菩提，何以故菩薩心不沒」者。</p>
<p>問曰：</p>
<p style="margin-left:1em">佛是一切智人，何以問弟子心不驚、不沒？</p>
<p>答曰：</p>
<p style="margin-left:1em">以眾會有疑，敬難故不敢問，是以佛問。</p>
<p style="margin-left:1em">復次，是第一平等義甚深難得，深處應當沒而不沒，故試問須菩提。</p>
<p style="margin-left:1em">復次，佛以須菩提為說法主，聽者法應問難。</p>
<p>問曰：</p>
<p style="margin-left:1em">佛為一切智，何以不自為說主，而令須菩提說？</p>
<p>答曰：</p>
<p style="margin-left:1em">眾中有人以佛智慧無量無邊，我等智力有量，若心有所疑，不敢發問。為是人故，命須菩提說。</p>
<p>問曰：</p>
<p style="margin-left:1em">若爾者，何以不令大菩薩說？</p>
<p>答曰：</p>
<p style="margin-left:1em">大菩薩智慧亦大，不可思議，威德重故，亦不敢問難。</p>
<p style="margin-left:1em">復次，有人言：阿羅漢、辟支佛、佛，三界繫無明永盡無餘故，能如實說法；諸菩薩雖廣集福德，漏未盡故，或不可信，是故不命。</p>
<p>問曰：</p>
<p style="margin-left:1em">若爾者，舍利弗智慧第一，及餘大弟子，何以不命？</p>
<p>答曰：</p>
<p style="margin-left:1em">是事先已答，所謂須菩提樂於空行，偏善說空；般若波羅蜜多說空故，令須菩提說。</p>
<p style="margin-left:1em">須菩提白佛：「一切法畢竟空、無所有，無所有故自相離，離相故常寂滅，常寂滅故無憶想分別，是故菩薩不應驚、不應沒——沒者、沒處、沒法，皆不可得。若菩薩聞是事不驚、不沒，是為行般若波羅蜜。」</p>
<p style="margin-left:1em">須菩提答已，白佛言：「能如是行，亦名為行般若波羅蜜。」</p>
<p style="margin-left:1em">世尊！菩薩能如是行，一切諸天、帝釋及世界主禮菩薩者，地神、虛空中神、四天王、忉利天，帝釋為主，皆共禮是菩薩。梵天王，初禪中梵世界眾生主；世界主者，欲界餘天主。眾生多信有此天，故須菩提說言作禮。何以故？是菩薩捨自樂，欲利益眾生；是三種天，但自求樂故。</p>
<p style="margin-left:1em">佛語須菩提：「非但是三種天作禮，光音天等清淨一心諸天皆亦作禮。」</p>
<p style="margin-left:1em">欲界諸天，著婬欲心多故，禮不足為貴；初禪天有覺觀散亂，亦不足為妙；上諸天心清淨，以菩薩有大功德故作禮，爾乃為難。</p>
<p style="margin-left:1em">「須菩提！菩薩若能如是行般若，為十方無量諸佛所念。」佛念因緣，如先說。</p>
<p style="margin-left:1em">今佛說，是菩薩諸佛念果報，所謂當知是菩薩為如佛，以其必至佛道不退故。所以者何？如恒河沙等魔，不能壞是菩薩，如經廣說。◎</p>

<p class='juan'>大智度論卷第七十八</p></div>
</div><!-- end of div[@id='body'] -->
</body></html>