<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu13' />大智度初品中菩薩釋論第八<span class='note-inline'>(卷第四)</span></p><p class="byline">龍樹菩薩造</p><p class="byline">後秦龜茲國三藏法師鳩摩羅什奉　詔譯</p>
<div class='div-other'><a id='mulu14' /><p>【經】</p>
<p>復有菩薩摩訶薩。</p>
<p>【論】</p>
<p>問曰：</p>
<p style="margin-left:1em">若從上數，應先菩薩，次第比丘、比丘尼、優婆塞、優婆夷，菩薩次佛故；若從下數，應先優婆夷，次第優婆塞、比丘尼、比丘、菩薩。今何以先說比丘，次三眾，後說菩薩？</p>
<p>答曰：</p>
<p style="margin-left:1em">菩薩雖應次佛，以諸煩惱未盡故，先說阿羅漢。諸阿羅漢智慧雖少而已成熟，諸菩薩智慧雖多而煩惱未盡，是故先說阿羅漢。</p>
<p style="margin-left:1em">佛法有二種：一、祕密，二、現示。</p>
<p style="margin-left:1em">現示中，佛、辟支佛、阿羅漢皆是福田，以其煩惱盡無餘故。</p>
<p style="margin-left:1em">祕密中，說諸菩薩得無生法忍，煩惱已斷，具六神通，利益眾生。</p>
<p style="margin-left:1em">以現示法故，前說阿羅漢，後說菩薩。</p>
<p style="margin-left:1em">復次，菩薩以方便力現入五道，受五欲，引導眾生；若在阿羅漢上，諸天、世人當生疑怪，是故後說。</p>
<p>問曰：</p>
<p style="margin-left:1em">在阿羅漢後可爾，何以乃在優婆塞、優婆夷後？</p>
<p>答曰：</p>
<p style="margin-left:1em">四眾雖漏未盡，盡在不久故，通名聲聞眾。</p>
<p style="margin-left:1em">若於四眾中間說菩薩者，則不便。如比丘尼得無量律儀故，應次比丘後，在沙彌前；佛以儀法不便故，在沙彌後。此諸菩薩亦如是，雖應在學人三眾上，以不便故，在後說。</p>
<p style="margin-left:1em">復次，有人言：「菩薩功德、智慧超殊阿羅漢、辟支佛，是故別說。」</p>
<p>問曰：</p>
<p style="margin-left:1em">聲聞經中但說四眾，此中何以別說菩薩眾？</p>
<p>答曰：</p>
<p style="margin-left:1em">有二種道：一、聲聞道，二、菩提薩埵道。</p>
<p style="margin-left:1em">比丘、比丘尼、優婆塞、優婆夷四眾是聲聞道，菩薩摩訶薩是菩提薩埵道。</p>
<p style="margin-left:1em">以是故聲聞法中，經初無「佛在某處某處住，爾所菩薩俱」，但言「佛某處某處住，與爾所比丘俱」。如說：「佛在波羅柰，與五比丘俱；佛在伽耶國中，與千比丘俱；佛在舍婆提，與五百比丘俱。」如是種種經初，不說與菩薩若干人俱。</p>
<p>問曰：</p>
<p style="margin-left:1em">諸菩薩二種：若出家，若在家。在家菩薩，總說在優婆塞、優婆夷中；出家菩薩，總在比丘、比丘尼中。今何以故別說？</p>
<p>答曰：</p>
<p style="margin-left:1em">雖總在四眾中，應當別說。何以故？是菩薩必墮四眾中，有四眾不墮菩薩中。</p>
<p style="margin-left:1em">何者是？有聲聞人、辟支佛人、有求生天人、有求樂自活人，此四種人不墮菩薩中。何以故？是人不發心言「我當作佛」故。</p>
<p style="margin-left:1em">復次，菩薩得無生法忍故，一切名字、生死相斷，出三界，不墮眾生數中。何以故？聲聞人得阿羅漢道，滅度已，尚不墮眾生數中，何況菩薩？</p>
<p style="margin-left:1em">如《波羅延》優波尸難中偈說：</p>

<div class="lg regular" style="margin-left:2em;"><div class='lg-row'>「已滅無處更出不？　若已永滅不出不？</div>
<div class='lg-row'>既入涅<span class='corr'>槃</span>常住不？　惟願大智說其實！」</div>
</div><p style="margin-left:1em">佛答曰：</p>

<div class="lg regular" style="margin-left:2em;"><div class='lg-row'>「滅者即是不可量，　破壞因緣及名相，</div>
<div class='lg-row'>一切言語道已過，　一時都盡如火滅。」</div>
</div><p style="margin-left:1em">如阿羅漢一切名字尚斷，何況菩薩能破一切諸法、知實相、得法身而不斷耶！</p>
<p style="margin-left:1em">以是故，摩訶衍四眾中別說菩薩。</p>
<p>問曰：</p>
<p style="margin-left:1em">何以故大乘經初，菩薩眾、聲聞眾兩說，聲聞經初獨說比丘眾，不說菩薩眾？</p>
<p>答曰：</p>
<p style="margin-left:1em">欲辯二乘義故：佛乘及聲聞乘。聲聞乘陿小，佛乘廣大；聲聞乘自利自為，佛乘益一切。</p>
<p style="margin-left:1em">復次，聲聞乘多說眾生空，佛乘說眾生空、法空。</p>
<p style="margin-left:1em">如是等種種分別說是二道故，摩訶衍經聲聞眾、菩薩眾兩說。如讚摩訶衍偈中說：</p>

<div class="lg regular" style="margin-left:2em;"><div class='lg-row'>「得此大乘人，　能與一切樂，</div>
<div class='lg-row'>利益以實法，　令得無上道！</div>
<div class='lg-row'>得此大乘人，　慈悲一切故，</div>
<div class='lg-row'>頭目以布施，　捨之如草木！</div>
<div class='lg-row'>得此大乘人，　護持清淨戒，</div>
<div class='lg-row'>如犛牛愛尾，　不惜身壽命！</div>
<div class='lg-row'>得此大乘人，　能得無上忍，</div>
<div class='lg-row'>若有割截身，　視之如斷草！</div>
<div class='lg-row'>得此大乘人，　精進無厭惓，</div>
<div class='lg-row'>力行不休息，　如抒大海者！</div>
<div class='lg-row'>得此大乘人，　廣修無量定，</div>
<div class='lg-row'>神通聖道力，　清淨得自在！</div>
<div class='lg-row'>得此大乘人，　分別諸法相，</div>
<div class='lg-row'>無壞實智慧，　是中已具得！</div>
<div class='lg-row'>不可思議智，　無量悲心力，</div>
<div class='lg-row'>不入二法中，　等觀一切法。</div>
<div class='lg-row'>驢馬駝象乘，　雖同不相比；</div>
<div class='lg-row'>菩薩及聲聞，　大小亦如是。</div>
<div class='lg-row'>大慈悲為軸，　智慧為兩輪，</div>
<div class='lg-row'>精進為駛馬，　戒定以為銜，</div>
<div class='lg-row'>忍辱心為鎧，　總持為轡勒，</div>
<div class='lg-row'>摩訶衍人乘，　能度於一切！」</div>
</div><p>問曰：</p>
<p style="margin-left:1em">如聲聞經初但說比丘眾，摩訶衍經初何以不但說菩薩眾？</p>
<p>答曰：</p>
<p style="margin-left:1em">摩訶衍廣大，諸乘諸道皆入摩訶衍；聲聞乘陿小不受摩訶衍。譬如恒河不受大海，以其陿小故；大海能受眾流，以其廣大故。摩訶衍法亦如是。如偈說：</p>

<div class="lg regular" style="margin-left:2em;"><div class='lg-row'>「摩訶衍如海，　小乘牛跡水；</div>
<div class='lg-row'>小故不受大，　其喻亦如是。」</div>
</div><p>問曰：</p>
<p style="margin-left:1em">何等名菩提？何等名薩埵？</p>
<p>答曰：</p>
<p style="margin-left:1em">菩提名諸佛道，薩埵名或眾生，或大心。是人諸佛道功德盡欲得，其心不可斷不可破，如金剛山，是名大心。如偈說：</p>

<div class="lg regular" style="margin-left:2em;"><div class='lg-row'>「一切諸佛法，　智慧及戒定，</div>
<div class='lg-row'>能利益一切，　是名為菩提。</div>
<div class='lg-row'>其心不可動，　能忍成道事，</div>
<div class='lg-row'>不斷亦不破，　是心名薩埵。」</div>
</div><p style="margin-left:1em">復次，稱讚好法名為「薩」，好法體相名為「埵」。菩薩心自利利他故，度一切眾生故，知一切法實性故，行阿耨多羅三藐三菩提道故，為一切賢聖之所稱讚故，是名菩提薩埵。所以者何？一切諸法中，佛法第一；是人欲取是法故，為賢聖所讚歎。</p>
<p style="margin-left:1em">復次，如是人為一切眾生脫生、老、死故索佛道，是名菩提薩埵。</p>
<p style="margin-left:1em">復次，三種道皆是菩提：一者佛道，二者聲聞道，三者辟支佛道。辟支佛道、聲聞道雖得菩提，而不稱為菩提；佛功德中菩提稱為菩提。是名菩提薩埵。</p>
<p>問曰：</p>
<p style="margin-left:1em">齊何來名菩提薩埵？</p>
<p>答曰：</p>
<p style="margin-left:1em">有大誓願，心不可動，精進不退；以是三事，名為菩提薩埵。</p>
<p style="margin-left:1em">復次，有人言：「初發心作願：『我當作佛度一切眾生。』從是已來，名菩提薩埵。如偈說：</p>

<div class="lg regular" style="margin-left:3em;"><div class='lg-row'>「『若初發心時，　誓願當作佛，</div>
<div class='lg-row'>已過諸世間，　應受世供養。』</div>
</div><p style="margin-left:1em">「從初發心到第九無礙，入金剛三昧中，是中間名為菩提薩埵。」</p>
<p style="margin-left:1em">是菩提薩埵有兩種：有鞞跋致，有阿鞞跋致；如退法、不退法阿羅漢。阿鞞跋致菩提薩埵，是名實菩薩；以是實菩薩故，諸餘退轉菩薩皆名菩薩。譬如得四道人，是名實僧；以實僧故，諸未得道者皆得名僧。</p>
<p>問曰：</p>
<p style="margin-left:1em">云何知是菩薩鞞跋致、阿鞞跋致？</p>
<p>答曰：</p>
<p style="margin-left:1em">《般若波羅蜜．阿鞞跋致品》中，佛自說阿鞞跋致相，如是相是退轉，如是相是不退轉。</p>
<p style="margin-left:1em">復次，若菩薩一法得好修好念，是名阿鞞跋致菩薩。何等一法？常一心集諸善法。如說：「諸佛一心集諸善法故，得阿耨多羅三藐三菩提。」</p>
<p style="margin-left:1em">復次，有菩薩得一法，是阿鞞跋致相。何等一法？正直精進。如佛問阿難：「阿難！汝說精進？」「如是，世尊！」「阿難！汝讚精進？」「如是，善逝！」「阿難！常行、常修、常念精進，乃至令人得阿耨多羅三藐三菩提。」如經廣說。</p>
<p style="margin-left:1em">復次，若得二法，是時是阿鞞跋致相。何等二法？一切法實知空；亦念不捨一切眾生。如是人名為阿鞞跋致菩薩。</p>
<p style="margin-left:1em">復次，得三法：一者、若一心作願欲成佛道，如金剛不可動不可破；二者、於一切眾生，悲心徹骨入髓；三者、得般舟三昧，能見現在諸佛。是時名阿鞞跋致。</p>
<p style="margin-left:1em">復次，阿毘曇中，迦旃延尼子弟子輩言：</p>
<p style="margin-left:1em">「何名菩薩？自覺復能覺他，是名菩薩。」</p>
<p style="margin-left:1em">「必當作佛，是名菩薩。」</p>
<p style="margin-left:1em">「菩提名漏盡人智慧，是人從智慧生，智慧人所護，智慧人所養故，是名菩薩。」</p>
<p style="margin-left:1em">又言：「發阿鞞跋致心，從是已後名菩薩。」</p>
<p style="margin-left:1em">又言：「若離五法得五法，是名菩薩。何謂五法？離三惡道，常生天上、人間；離貧窮、下賤，常得尊貴；離非男法，常得男子身；離諸形殘缺陋，諸根具足；離捨憙忘，常憶宿命，得是宿命智慧，常離一切惡法，遠離惡人，常求道法，攝取弟子。如是名為菩薩。」</p>
<p style="margin-left:1em">又言：「從種三十二相業已來，是名菩薩。」</p>
<p>問曰：</p>
<p style="margin-left:1em">何時種三十二相業因緣？</p>
<p>答曰：</p>
<p style="margin-left:1em">過三阿僧祇劫，然後種三十二相業因緣。</p>
<p>問曰：</p>
<p style="margin-left:1em">幾時名「阿僧祇」？</p>
<p>答曰：</p>
<p style="margin-left:1em">天人中能知算數者，極數不復能知，是名一阿僧祇。如：</p>
<p style="margin-left:1em">一一名二，二二名四，三三名九，十十名百，十百名千，十千名萬，千萬名億，千萬億名那由他，千萬那由他名頻婆，千萬頻婆名迦他，過迦他名阿僧祇。</p>
<p style="margin-left:1em">如是數三阿僧祇：若行一阿僧祇滿，行第二阿僧祇；第二阿僧祇滿，行第三阿僧祇。譬如算數法，算一乃至算百，百算竟，還至一。如是菩薩一阿僧祇過，還從一起。</p>
<p style="margin-left:1em">初阿僧祇中，心不自知我當作佛不作佛；二阿僧祇中，心雖能知我必作佛，而口不稱我當作佛；三阿僧祇中，心了了自知得作佛，口自發言，無所畏難：「我於來世當作佛。」</p>
<p style="margin-left:1em">釋迦文佛，從過去釋迦文佛到剌那尸棄佛，為初阿僧祇；是中菩薩永離女人身。</p>
<p style="margin-left:1em">從剌那尸棄佛至燃燈佛，為二阿僧祇；是中菩薩七枚青蓮華供養燃燈佛，敷鹿皮衣，布髮掩泥，是時燃燈佛便授其記，汝當來世作佛名釋迦牟尼。</p>
<p style="margin-left:1em">從燃燈佛至毘婆尸佛，為第三阿僧祇。</p>
<p style="margin-left:1em">若過三阿僧祇劫，是時菩薩種三十二相業因緣。</p>
<p>問曰：</p>
<p style="margin-left:1em">三十二相業，何處可種？</p>
<p>答曰：</p>
<p style="margin-left:1em">欲界中，非色、無色界；於欲界五道，在人道中種；於四天下，閻浮提中種；於男子身種，非女人；佛出世時種，佛不出世不得種；緣佛身種，緣餘不得種。</p>
<p>問曰：</p>
<p style="margin-left:1em">是三十二相業因緣，於身業、口業、意業，何業種？</p>
<p>答曰：</p>
<p style="margin-left:1em">意業種，非身、口業。何以故？是意業利故。</p>
<p>問曰：</p>
<p style="margin-left:1em">意業有六識，是三十二相業，為是意識種？是五識種？</p>
<p>答曰：</p>
<p style="margin-left:1em">是意識，非五識。何以故？五識不能分別，以是故意識種。</p>
<p>問曰：</p>
<p style="margin-left:1em">何相初種？</p>
<p>答曰：</p>
<p style="margin-left:1em">有人言：「足安立相先種。何以故？先安立，然後能種餘相。」</p>
<p style="margin-left:1em">有人言：「紺青眼相初種，得此眼相，大慈觀眾生。」</p>
<p style="margin-left:1em">此兩語雖有是語，不必爾也。若相因緣和合時，便是初種，何必安立足為初。</p>
<p>問曰：</p>
<p style="margin-left:1em">一思種？為多思種？</p>
<p>答曰：</p>
<p style="margin-left:1em">三十二思種三十二相，一一思種一一相，一一相百福德莊嚴。</p>
<p>問曰：</p>
<p style="margin-left:1em">幾許名一福德？</p>
<p>答曰：</p>
<p style="margin-left:1em">有人言：「有業報轉輪聖王，於四天下受福樂，得自在，是名一福德。如是百福成一相。」</p>
<p style="margin-left:1em">復有人言：「作釋提桓因，於二天中得自在，是名一福德。」</p>
<p style="margin-left:1em">復有人言：「作他化自在天王，於欲界中得自在，是名一福。」</p>
<p style="margin-left:1em">復有人言：「除補處菩薩，餘一切眾生所得福報，是名一福。」</p>
<p style="margin-left:1em">復有人言：「天地劫盡，一切眾生共福德故，三千大千世界報立，是名一福。」</p>
<p style="margin-left:1em">復有人言：「是福不可量，不可以譬喻知：如三千大千世界一切眾生皆盲無目，有一人能治令差，是為一福。一切人皆被毒藥，一人能治令差；一切人應死，一人能捄之令脫；一切人破戒、破正見，一人能教令得淨戒、正見；如是等為一福。」</p>
<p style="margin-left:1em">復有人言：「是福不可量，不可譬喻。是菩薩入第三阿僧祇中，心思大行種是三十二相因緣。以是故，是福無能量，唯佛能知。」</p>
<p>問曰：</p>
<p style="margin-left:1em">菩薩幾時能種三十二相？</p>
<p>答曰：</p>
<p style="margin-left:1em">極遲百劫，極疾九十一劫。釋迦牟尼菩薩九十一大劫行辦三十二相。</p>
<p style="margin-left:1em">如經中言：「過去久遠，有佛名弗沙。時有二菩薩：一名釋迦牟尼，一名彌勒。弗沙佛欲觀釋迦牟尼菩薩心純淑未？即觀見之，知其心未純淑，而諸弟子心皆純淑。又彌勒菩薩心已純淑，而弟子未純淑。是時，弗沙佛如是思惟：『一人之心易可速化，眾人之心難可疾治。』如是思惟竟，弗沙佛欲使釋迦牟尼菩薩疾得成佛，上雪山上，於寶窟中入火定。是時，釋迦牟尼菩薩作外道仙人，上山採藥，見弗沙佛坐寶窟中，入火定，放光明。見已，心歡喜信敬，翹一腳立；叉手向佛，一心而觀，目未曾眴，七日七夜，以一偈讚佛：</p>

<div class="lg regular" style="margin-left:3em;"><div class='lg-row'>「『天上天下無如佛，　十方世界亦無比，</div>
<div class='lg-row'>世界所有我盡見，　一切無有如佛者！』</div>
</div><p style="margin-left:1em">「七日七夜諦觀世尊，目未曾眴，超越九劫，於九十一劫中得阿耨多羅三藐三菩提。」</p>
<p>問曰：</p>
<p style="margin-left:1em">若釋迦牟尼菩薩聰明多識，能作種種好偈，何以故七日七夜一偈讚佛？</p>
<p>答曰：</p>
<p style="margin-left:1em">釋迦牟尼菩薩貴其心思，不貴多言。若更以餘偈讚佛，心或散亂，是故七日七夜以一偈讚佛。</p>
<p>問曰：</p>
<p style="margin-left:1em">釋迦牟尼菩薩何以心未純淑而弟子純淑？彌勒菩薩自心純淑而弟子未純淑？</p>
<p>答曰：</p>
<p style="margin-left:1em">釋迦牟尼菩薩饒益眾生心多，自為身少故；彌勒菩薩多為己身，少為眾生故。</p>
<p style="margin-left:1em">從鞞婆尸佛至迦葉佛，於其中間九十一大劫，種三十二相業因緣集竟，六波羅蜜滿。何等六？檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。</p>
<p>問曰：</p>
<p style="margin-left:1em">檀波羅蜜云何滿？</p>
<p>答曰：</p>
<p style="margin-left:1em">一切能施，無所遮礙，乃至以身施時，心無所惜。譬如尸毘王以身施鴿。釋迦牟尼佛本身作王，名尸毘。是王得歸命救護陀羅尼，大精進，有慈悲心，視一切眾生如母愛子。時世無佛，釋提桓因命盡欲墮。</p>
<p style="margin-left:1em">自念言：「何處有佛一切智人？」處處問難，不能斷疑，知盡非佛，即還天上，愁憂而坐。</p>
<p style="margin-left:1em">巧變化師毘首羯磨天問曰：「天主何以愁憂？」</p>
<p style="margin-left:1em">答曰：「我求一切智人不可得，以是故愁憂。」</p>
<p style="margin-left:1em">毘首羯磨言：「有大菩薩，布施、持戒、禪定、智慧具足，不久當作佛。」</p>
<p style="margin-left:1em">帝釋以偈答曰：</p>

<div class="lg regular" style="margin-left:2em;"><div class='lg-row'>「菩薩發大心，　魚子、菴樹華，</div>
<div class='lg-row'>三事因時多，　成果時甚少！」</div>
</div><p style="margin-left:1em">毘首羯磨答曰：「是優尸那種尸毘王，持戒、精進，大慈、大悲，禪定、智慧，不久作佛。」</p>
<p style="margin-left:1em">釋提桓因語毘首羯磨：「當往試之，知有菩薩相不？汝作鴿，我作鷹，汝便佯怖入王腋下，我當逐汝。」</p>
<p style="margin-left:1em">毘首羯磨言：「此大菩薩，云何以此事惱？」</p>
<p style="margin-left:1em">釋提桓因說偈言：</p>

<div class="lg regular" style="margin-left:2em;"><div class='lg-row'>「我亦非惡心，　如真金應試；</div>
<div class='lg-row'>以此試菩薩，　知其心定不。」</div>
</div><p style="margin-left:1em">說此偈竟，毘首羯磨即自變身作一赤眼赤足鴿；釋提桓因自變身作一鷹，急飛逐鴿。鴿直來入王掖底，舉身戰怖，動眼促聲。</p>

<div class="lg regular" style="margin-left:0em;"><div class='lg-row'>是時眾多人，　相與而語曰：</div>
<div class='lg-row'>「是王大慈仁，　一切宜保信，</div>
<div class='lg-row'>如是鴿小鳥，　歸之如入舍；</div>
<div class='lg-row'>菩薩相如是，　作佛必不久。」</div>
</div><p style="margin-left:1em">是時鷹在近樹上，語尸毘王：「還與我鴿，此我所受！」</p>
<p style="margin-left:1em">王時語鷹：「我前受此，非是汝受；我初發意時受此，一切眾生皆欲度之。」</p>
<p style="margin-left:1em">鷹言：「王欲度一切眾生，我非一切耶？何以獨不見愍而奪我今日食？」</p>
<p style="margin-left:1em">王答言：「汝須何食？我作誓願：『其有眾生來歸我者，必救護之。』汝須何食，亦當相給。」</p>
<p style="margin-left:1em">鷹言：「我須新殺熱肉。」</p>
<p style="margin-left:1em">王念言：「如此難得，自非殺生無由得也！我當云何殺一與一！」</p>
<p style="margin-left:1em">思惟心定，即自說偈：</p>

<div class="lg regular" style="margin-left:2em;"><div class='lg-row'>「是我此身肉，　恒屬老病死，</div>
<div class='lg-row'>不久當臭爛，　彼須我當與。」</div>
</div><p style="margin-left:1em">如是思惟已，呼人持刀，自割股肉與鷹。</p>
<p style="margin-left:1em">鷹語王言：「王雖以熱肉與我，當用道理，令肉輕重得與鴿等，勿見欺也！」</p>
<p style="margin-left:1em">王言：「持稱來！」</p>
<p style="margin-left:1em">以肉對鴿，鴿身轉重，王肉轉輕。王令人割二股，亦輕不足；次割兩[蹲-酋+(十/田/ㄙ)]、兩臗、兩乳、項脊，舉身肉盡，鴿身猶重，王肉故輕。</p>
<p style="margin-left:1em">是時近臣、內戚安施帳幔，却諸看人：「王今如此，無可觀也！」</p>
<p style="margin-left:1em">尸毘王言：「勿遮諸人，聽令入看！」而說偈言：</p>

<div class="lg regular" style="margin-left:2em;"><div class='lg-row'>「天人阿修羅，　一切來觀我！</div>
<div class='lg-row'>大心無上志，　以求成佛道。</div>
<div class='lg-row'>若有求佛道，　當忍此大苦；</div>
<div class='lg-row'>不能堅固心，　則當息其意。」</div>
</div><p style="margin-left:1em">是時，菩薩以血塗手，攀稱欲上，定心以身盡以對鴿。</p>
<p style="margin-left:1em">鷹言：「大王！此事難辦，何用如此？以鴿還我！」</p>
<p style="margin-left:1em">王言：「鴿來歸我，終不與汝。我喪身無量，於物無益，今欲以身求易佛道。」</p>
<p style="margin-left:1em">以手攀稱，爾時，菩薩肉盡筋斷，不能自制，欲上而墮，自責心言：「汝當自堅，勿得迷悶！一切眾生墮憂苦大海，汝一人立誓欲度一切，何以怠悶！此苦甚少，地獄苦多，以此相比，於十六分猶不及一！我今有智慧、精進、持戒、禪定，猶患此苦，何況地獄中人無智慧者！」</p>
<p style="margin-left:1em">是時菩薩一心欲上，復更攀稱，語人：「扶我！」是時菩薩心定無悔。</p>
<p style="margin-left:1em">諸天、龍王、阿修羅、鬼神、人民皆大讚言：「為一小鳥乃爾，是事希有！」</p>
<p style="margin-left:1em">即時大地為六種振動，大海波揚，枯樹生華，天降香雨及散名華，天女歌讚：「必得成佛！」</p>
<p style="margin-left:1em">是時念我四方神仙皆來讚言：「是真菩薩，必早成佛。」</p>
<p style="margin-left:1em">鷹語鴿言：「終試如此，不惜身命，是真菩薩！」</p>
<p style="margin-left:1em">即說偈言：</p>

<div class="lg regular" style="margin-left:2em;"><div class='lg-row'>「慈悲地中生，　一切智樹牙，</div>
<div class='lg-row'>我曹當供養，　不應施憂惱！」</div>
</div><p style="margin-left:1em">毘首羯磨語釋提桓因言：「天主！汝有神力，可令此王身得平復。」</p>
<p style="margin-left:1em">釋提桓因言：「不須我也。此王自作誓願，大心歡喜，不惜身命感發一切，令求佛道。」</p>
<p style="margin-left:1em">帝釋語人王言：「汝割肉辛苦，心不惱沒耶？」</p>
<p style="margin-left:1em">王言：「我心歡喜，不惱不沒。」</p>
<p style="margin-left:1em">帝釋言：「誰當信汝心不沒者？」</p>
<p style="margin-left:1em">是時菩薩作實誓願：「我割肉血流，不瞋不惱，一心不悶以求佛道者，我身當即平復如故。」即出語時，身復如本。</p>
<p style="margin-left:1em">人天見之，皆大悲喜，歎未曾有：「此大菩薩必當作佛，我曹應當盡心供養。願令早成佛道，當念我等！」</p>
<p style="margin-left:1em">是時釋提桓因、毘首羯磨各還天上。</p>
<p style="margin-left:1em">如是等種種相，是檀波羅蜜滿。</p>
<p>問曰：</p>
<p style="margin-left:1em">尸羅波羅蜜云何滿？</p>
<p>答曰：</p>
<p style="margin-left:1em">不惜身命，護持淨戒，如須陀須摩王，以劫磨沙波陀大王故，乃至捨命不犯禁戒。</p>
<p style="margin-left:1em">昔有須陀須摩王，是王精進持戒，常依實語。晨朝乘車，將諸婇女入園遊戲。出城門時，有一婆羅門來乞，語王言：「王是大福德人，我身貧窮，當見愍念，賜匃少多！」</p>
<p style="margin-left:1em">王言：「諾！敬如來告，當相布施，須我出還。」作此語已，入園澡浴嬉戲。</p>
<p style="margin-left:1em">時有兩翅王，名曰鹿足，空中飛來，於婇女中捉王將去，譬如金翅鳥海中取龍。諸女啼哭，號慟一園；驚城內外，搔擾悲惶。鹿足負王，騰躍虛空，至所住止，置九十九諸王中。</p>
<p style="margin-left:1em">須陀須摩王涕零如雨，鹿足王語言：「大剎利王！汝何以啼如小兒？人生有死，合會有離。」</p>
<p style="margin-left:1em">須陀須摩王答言：「我不畏死，甚畏失信。我從生已來，初不妄語。今日晨朝出門時，有一婆羅門來從我乞，我時許言：『還當布施。』不慮無常，辜負彼心，自招欺罪，是故啼耳！」</p>
<p style="margin-left:1em">鹿足王言：「汝意欲爾，畏此妄語，聽汝還去七日，布施婆羅門訖便來還。若過七日不還，我有兩翅力，取汝不難。」</p>
<p style="margin-left:1em">須陀須摩王得還本國，恣意布施，立太子為王，大會人民，懺謝之言：「我智不周物，治不如法，當見忠恕！如我今日，身非<span class='corr'>己</span>有，正爾還去。」</p>
<p style="margin-left:1em">舉國人民及諸親戚叩頭留之：「願王留意，慈蔭此國，勿以鹿足鬼王為慮也！當設鐵舍、奇兵，鹿足雖神，不畏之也！」</p>
<p style="margin-left:1em">王言：「不得爾也！」而說偈言：</p>

<div class="lg regular" style="margin-left:2em;"><div class='lg-row'>「實語第一戒，　實語昇天梯，</div>
<div class='lg-row'>實語小而大，　妄語入地獄。</div>
<div class='lg-row'>我今守實語，　寧棄身壽命，</div>
<div class='lg-row'>心無有悔恨。」</div>
</div><p style="margin-left:1em">如是思惟已，王即發去，到鹿足王所。鹿足遙見，歡喜而言：「汝是實語人，不失信要。一切人皆惜身命，汝從死得脫，還來赴信，汝是大人！」</p>
<p style="margin-left:1em">爾時，須陀須摩王讚實語：「實語是為人，非實語非人。」如是種種讚實語，呵妄語。<span class='corr'></span><span class='corr'>鹿</span>足聞之，信心清淨，語須陀須摩王言：「汝好說此，今相放捨；汝既得脫，九十九王亦布施汝，隨意各還本國。」如是語已，百王各得還去。</p>
<p style="margin-left:1em">如是等種種本生中相，是為尸羅波羅蜜滿。</p>
<p>問曰：</p>
<p style="margin-left:1em">羼提波羅蜜云何滿？</p>
<p>答曰：</p>
<p style="margin-left:1em">若人來罵，撾捶割剝，支解奪命，心不起瞋。如羼提比丘為迦梨王截其手、足、耳、鼻，心堅不動。</p>
<p>問曰：</p>
<p style="margin-left:1em">毘梨耶波羅蜜云何滿？</p>
<p>答曰：</p>
<p style="margin-left:1em">若有大心、勤力如大施菩薩，為一切故，以此一身，誓抒大海，令其乾盡，定心不懈。亦如讚弗沙佛，七日七夜翹一腳，目不眴。</p>
<p>問曰：</p>
<p style="margin-left:1em">禪波羅蜜云何滿？</p>
<p>答曰：</p>
<p style="margin-left:1em">如一切外道禪定中得自在。又如尚闍梨仙人，坐禪時無出入息，鳥於螺髻中生子，不動不搖，乃至鳥子飛去。</p>
<p>問曰：</p>
<p style="margin-left:1em">般若波羅蜜云何滿？</p>
<p>答曰：</p>
<p style="margin-left:1em">菩薩大心思惟分別，如劬嬪陀婆羅門大臣，分閻浮提大地作七分。若干大城、小城、聚落村民，盡作七分。般若波羅蜜如是。</p>
<p style="margin-left:1em">是菩薩六波羅蜜滿，在迦葉佛所作弟子，持淨戒，行功德，生兜率天上。</p>
<p>問曰：</p>
<p style="margin-left:1em">菩薩何以生兜率天上，而不在上生、不在下生；是大有福德，應自在生？</p>
<p>答曰：</p>
<p style="margin-left:1em">有人言：因緣業熟，應在是中生。</p>
<p style="margin-left:1em">復次，下地中結使厚濁，上地中結使利；兜率天上結使不厚不利，智慧安隱故。</p>
<p style="margin-left:1em">復次，不欲過佛出世時故。若於下地生命短，壽終時佛未出世；若於上地生命長，壽未盡，復過佛出時；兜率天壽，與佛出時會故。</p>
<p style="margin-left:1em">復次，佛常居中道故。兜率天於六天及梵之中，上三、下三。於彼天下，必生中國，中夜降神，中夜出迦毘羅婆國，行中道得阿耨多羅三藐三菩提；中道為人說法，中夜入無餘涅槃。好中法故，中天上生。</p>
<p style="margin-left:1em">如是菩薩兜率天上生竟。</p>
<p style="margin-left:1em">以四種觀人間：一者觀時，二者觀土地，三者觀種姓，四者觀生處。</p>
<p style="margin-left:1em">云何觀時？時有八種，佛出其中：第一、人長壽八萬四千歲時，第二、人壽七萬歲，第三、人壽六萬歲，第四、人壽五萬歲，第五、人壽四萬歲，第六、人壽三萬歲，第七、人壽二萬歲，第八、人壽一百餘歲。菩薩如是念：人壽百歲，佛出時到。是名觀時。</p>
<p style="margin-left:1em">云何觀土地？諸佛常在中國生，多金銀寶物，飲食豐美，其土清淨。</p>
<p style="margin-left:1em">云何觀種姓？佛生二種姓中：若剎利、若婆羅門。剎利種勢力大故，婆羅門種姓智慧大故。隨時所貴者，佛於中生。</p>
<p style="margin-left:1em">云何觀生處？何等母人能懷那羅延力菩薩，亦能自護淨戒？如是觀竟，唯中國迦毘羅婆淨飯王后能懷菩薩。如是思惟已，於兜率天下，不失正慧入於母胎。</p>
<p>問曰：</p>
<p style="margin-left:1em">何以故，一切菩薩末後身從天上來，不從人中來？</p>
<p>答曰：</p>
<p style="margin-left:1em">乘上道故，六道之中天道最上。</p>
<p style="margin-left:1em">復次，天上下時，種種瑞應未曾所有；若從人道，人道不能有此。</p>
<p style="margin-left:1em">復次，人敬重天故。</p>
<p>問曰：</p>
<p style="margin-left:1em">一切人以垢心有相續入母胎，一切邪慧相應，云何名菩薩正慧入母胎？</p>
<p>答曰：</p>
<p style="margin-left:1em">有人言：有相續時，一切眾生邪慧心入母胎，菩薩憶念不失故，名正慧入母胎。</p>
<p style="margin-left:1em">中陰中住則知中陰住，入胎時知入胎，歌羅羅時知住歌羅羅<span class='note-inline'>(受胎七日赤白精和合時也)</span>，頞浮陀<span class='note-inline'>(二七日時如璽胞狀也)</span>時知住頞浮陀，伽那時知住伽那<span class='note-inline'>(三七日時如凝酪也)</span>，五皰時知住五皰，出生時知出生；是中憶念不失，是名正慧入母胎。</p>
<p style="margin-left:1em">復次，餘人在中陰住時，若男，於母生欲染心：「此女人與我從事。」於父生瞋恚；若女，於父生染欲心：「此男子與我從事。」於母生瞋恚。如是瞋恚心、染欲心，菩薩無此。</p>
<p style="margin-left:1em">菩薩先已了知是父、是母。是父、是母能長養我身，我依父母生身得阿耨多羅三藐三菩提。是淨心念父母相續入胎，是名正慧入母胎。</p>
<p style="margin-left:1em">是菩薩滿十月，正慧不失念。出胎，行七步，發口言：「是我末後身。」</p>
<p style="margin-left:1em">乃至將示相師：「汝觀我子實有三十二大人相不？若有三十二相具足者，是應有二法：若在家當為轉輪聖王，若出家當成佛。」</p>
<p style="margin-left:1em">諸相師言：「地天太子實有三十二大人相，若在家者當作轉輪王，若出家者當成佛。」</p>
<p style="margin-left:1em">王言：「何等三十二相？」</p>
<p style="margin-left:1em">相師答言：</p>
<p style="margin-left:1em">一者、足下安平立相：足下一切著地，間無所受，不容一針。</p>
<p style="margin-left:1em">二者、足下二輪相：千輻輞轂，三事具足，自然成就，不待人工，諸天工師毘首羯磨，不能化作如是妙相。</p>
<p>問曰：</p>
<p style="margin-left:1em">何以故不能？</p>
<p>答曰：</p>
<p style="margin-left:1em">是毘首羯磨諸天工師，不隱沒智慧；是輪相善業報。</p>
<p style="margin-left:1em">是天工師生報得智慧；是輪相行善根智慧得。</p>
<p style="margin-left:1em">是毘首羯磨一世得是智慧；是輪相從無量劫智慧生。</p>
<p style="margin-left:1em">以是故，毘首羯磨不能化作，何況餘工師？</p>
<p style="margin-left:1em">三者、長指相：指纖長端直，次第傭好，指節參差。</p>
<p style="margin-left:1em">四者、足跟廣平相。</p>
<p style="margin-left:1em">五者、手足指縵網相：如鴈王張指則現，不張則不現。</p>
<p style="margin-left:1em">六者、手足柔軟相：如細劫波毳，勝餘身分。</p>
<p style="margin-left:1em">七者、足趺高滿相：以足蹈地，不廣不狹。足下色如赤蓮華，足指間網及足邊色如真珊瑚，指爪如淨赤銅，足趺上真金色，足趺上毛青毘琉璃色。其足嚴好，譬如雜寶屐，種種莊飾。</p>
<p style="margin-left:1em">八者、伊泥延<span class='corr'>膞</span>相：如伊泥延鹿<span class='corr'>膞</span>，隨次傭纖。</p>
<p style="margin-left:1em">九者、正立手摩膝相：不俯不仰，以掌摩膝。</p>
<p style="margin-left:1em">十者、陰藏相：譬如調善象寶、馬寶。</p>
<p>問曰：</p>
<p style="margin-left:1em">若菩薩得阿耨多羅三藐三菩提時，諸弟子何因緣見陰藏相？</p>
<p>答曰：</p>
<p style="margin-left:1em">為度眾人決眾疑故，示陰藏相。</p>
<p style="margin-left:1em">復有人言：「佛化作馬寶、象寶，示諸弟子言：『我陰藏相亦如是。』」</p>
<p style="margin-left:1em">十一者、身廣長等相：如尼拘盧陀樹，菩薩身齊為中，四邊量等。</p>
<p style="margin-left:1em">十二者、毛上向相：身有諸毛，生皆上向而穉。</p>
<p style="margin-left:1em">十三者、一一孔一毛生相：毛不亂，青瑠璃色，毛右靡上向。</p>
<p style="margin-left:1em">十四者、金色相：</p>
<p>問曰：</p>
<p style="margin-left:1em">何等金色？</p>
<p>答曰：</p>
<p style="margin-left:1em">若鐵在金邊則不現，今現在金比佛在時金則不現，佛在時金比閻浮那金則不現，閻浮那金比大海中轉輪聖王道中金沙則不現，金沙比金山則不現，金山比須彌山則不現，須彌山金比三十三諸天瓔珞金則不現，三十三諸天瓔珞金比焰摩天金則不現，焰摩天金比兜率陀天金則不現，兜率陀天金比化自在天金則不現，化自在天金比他化自在天金則不現，他化自在天金比菩薩身色則不現。如是色，是名金色相。</p>
<p style="margin-left:1em">十五者、丈光相：四邊皆有一丈光，佛在是光中端嚴第一，如諸天諸王寶光明淨。</p>
<p style="margin-left:1em">十六者、細薄皮相：塵土不著身，如蓮華葉不受塵水。若菩薩在乾土山中經行，土不著足；隨藍風來，吹破土山令散為塵，乃至一塵不著佛身。</p>
<p style="margin-left:1em">十七者、七處隆滿相：兩手、兩足、兩肩、項中，七處皆隆滿端正，色淨勝餘身體。</p>
<p style="margin-left:1em">十八者、兩腋下隆滿相：不高不深。</p>
<p style="margin-left:1em">十九者、上身如師子相。</p>
<p style="margin-left:1em">二十者、大直身相：於一切人中身最大而直。</p>
<p style="margin-left:1em">二十一者、肩圓好相：一切治肩無如是者。</p>
<p style="margin-left:1em">二十二者、四十齒相：不多不少，餘人三十二齒，身三百餘骨，頭骨有九；菩薩四十齒，頭有一骨。菩薩齒骨多，頭骨少；餘人齒骨少，頭骨多。以是故，異於餘人身。</p>
<p style="margin-left:1em">二十三者、齒齊相：諸齒等，無麁無細，不出不入。齒密相，人不知者，謂為一齒，齒間不容一毫。</p>
<p style="margin-left:1em">二十四者、牙白相：乃至勝雪山王光。</p>
<p style="margin-left:1em">二十五者、師子頰相：如師子獸中王平廣頰。</p>
<p style="margin-left:1em">二十六者、味中得上味相：</p>
<p style="margin-left:1em">有人言：佛以食著口中，是一切食皆作最上味。何以故？是一切食中有最上味因故。無是相人，不能發其因故，不得最上味。</p>
<p style="margin-left:1em">復有人言：若菩薩舉食著口中，是時咽喉邊兩處流注甘露，和合諸味，是味清淨故，名味中得上味。</p>
<p style="margin-left:1em">二十七者、大舌相：是菩薩大舌從口中出，覆一切面分，乃至髮際；若還入口，口亦不滿。</p>
<p style="margin-left:1em">二十八者、梵聲相：如梵天王五種聲從口出：其一、深如雷；二、清徹遠聞，聞者悅樂；三、入心敬愛；四、諦了易解；五、聽者無厭。菩薩音聲亦如是，五種聲從口中出迦陵毘伽聲相，如迦陵毘伽鳥聲可愛；鼓聲相，如大鼓音深遠。</p>
<p style="margin-left:1em">二十九者、真青眼相：如好青蓮華。</p>
<p style="margin-left:1em">三十者、牛眼睫相：如牛王眼睫，長好不亂。</p>
<p style="margin-left:1em">三十一者、頂髻相：菩薩有骨髻，如拳等在頂上。</p>
<p style="margin-left:1em">三十二者、白毛相：白毛眉間生，不高不下，白淨右旋，舒長五尺。</p>
<p style="margin-left:1em">相師言：地天太子三十二大人相如是，菩薩具有此相。</p>
<p>問曰：</p>
<p style="margin-left:1em">轉輪聖王有三十二相，菩薩亦有三十二相，有何差別？</p>
<p>答曰：</p>
<p style="margin-left:1em">菩薩相者，有七事勝轉輪聖王相。菩薩相者：一、淨好；二、分明；三、不失處；四、具足；五、深入；六、隨智慧行，不隨世間；七、隨遠離。轉輪聖王相不爾。</p>
<p>問曰：</p>
<p style="margin-left:1em">云何名「相」？</p>
<p>答曰：</p>
<p style="margin-left:1em">易知故名「相」，如水異火，以相故知。</p>
<p>問曰：</p>
<p style="margin-left:1em">菩薩何以故三十二相不多不少？</p>
<p>答曰：</p>
<p style="margin-left:1em">有人言：「佛以三十二相莊嚴身者，端正不亂故。若少者身不端正，若多者佛身相亂；是三十二相端正不亂，不可益，不可減。猶如佛法不可增、不可減，身相亦如是。」</p>
<p>問曰：</p>
<p style="margin-left:1em">菩薩何以故以相嚴身？</p>
<p>答曰：</p>
<p style="margin-left:1em">有人見佛身相，心得信淨，以是故以相嚴身。</p>
<p style="margin-left:1em">復次，諸佛以一切事勝故，身色、威力，種姓，家屬，智慧、禪定、解脫，眾事皆勝，若佛不莊嚴身相，是事便少。</p>
<p style="margin-left:1em">復次，有人言：「阿耨多羅三藐三菩提住是身中，若身相不嚴，阿耨多羅三藐三菩提不住此身中。譬如人欲娶豪貴家女，其女遣使語彼人言：『若欲娶我者，當先莊嚴房室，除却污穢，塗治香熏，安施床榻，被褥綩綖，幃帳幄<span class='corr'>幔</span>，幡蓋華香，必令嚴飾，然後我當到汝舍。』阿耨多羅三藐三菩提亦復如是，遣智慧使，未來世中到菩薩所言：『若欲得我，先修相好以自莊嚴，然後我當住汝身中；若不莊嚴身者，我不住也。』以是故，菩薩修三十二相自莊嚴身，為得阿耨多羅三藐三菩提故。」</p>
<p style="margin-left:1em">是時菩薩漸漸長大，見老病死苦，厭患心生，夜半出家，六年苦行，食難陀婆羅門女益身十六功德石蜜乳糜。食竟，菩提樹下破萬八千億鬼兵魔眾已，得阿耨多羅三藐三菩提。</p>
<p>問曰：</p>
<p style="margin-left:1em">得何功德故名為佛？</p>
<p>答曰：</p>
<p style="margin-left:1em">得盡智、無生智，故名為佛。</p>
<p style="margin-left:1em">復次，有人言：「得佛十力、四無所畏、十八不共法、三達、無礙、三意止——一者、受教敬重，佛無喜；二者、不受教不敬重，佛無憂；三者、敬重不敬重，心無異——大慈、大悲、三十七道品，一切諸法總相別相悉知故，故名為佛。」</p>
<p>問曰：</p>
<p style="margin-left:1em">何以故未得佛道名為菩薩，得佛道不名為菩薩？</p>
<p>答曰：</p>
<p style="margin-left:1em">未得佛道，心愛著求，欲取阿耨多羅三藐三菩提，以是故名為菩薩；已成佛道，更得佛種種異大功德故，更有異名，名為佛。</p>
<p style="margin-left:1em">譬如王子未作王，名為王子；已作王，不復名王子。既為王，雖是王子，不名王子。菩薩亦如是，未得佛道名為菩薩，已得佛道名為佛。</p>
<p style="margin-left:1em">聲聞法中，摩訶迦旃延尼子弟子輩，說菩薩相義如是。</p>
<p style="margin-left:1em">摩訶衍人言：是迦旃延尼子弟子輩，是生死人，不誦不讀摩訶衍經，非大菩薩！不知諸法實相，自以利根智慧，於佛法中作論議，諸結使、智、定、根等於中作義，尚處處有失，何況欲作菩薩論議？譬如少力人跳小渠尚不能過，何況大河！於大河中則知沒失。</p>
<p>問曰：</p>
<p style="margin-left:1em">云何失？</p>
<p>答曰：</p>
<p style="margin-left:1em">如上言：「三阿僧祇劫過名為菩薩。」三阿僧祇中，頭、目、髓、腦布施，心無有悔，是阿羅漢、辟支佛所不能及。如昔菩薩為大薩陀婆，渡大海水，惡風壞船。語眾賈人：「捉我頭、髮、手、足，當渡汝等。」眾人捉已，以刀自殺。大海水法不停死屍，即時疾風吹至岸邊。大慈如是而言非者，誰是菩薩？</p>
<p style="margin-left:1em">第二阿僧祇劫行滿，未入第三阿僧祇時，於燃燈佛所受記為佛，即時上昇虛空，見十方佛於虛空中立，讚然燈佛。然燈佛言：「汝過一阿僧祇劫，當得作佛，名釋迦牟尼。」得記如是，而言爾時未是菩薩，豈非大失！</p>
<p style="margin-left:1em">迦旃延尼子弟子輩言：「三阿僧祇劫中未有佛相，亦無種佛相因緣，云何當知是菩薩？一切法先有相，然後可知其實，若無相則不知。」</p>
<p style="margin-left:1em">摩訶衍人言：「受記為佛，上昇虛空，見十方佛，此非大相耶？為佛所記，當得作佛，得作佛者，此是大相，捨此大相而取三十二相！</p>
<p style="margin-left:1em">「三十二相，轉輪聖王亦有，諸天魔王亦能化作此相。難陀、提婆達等皆有三十相；婆跋隸婆羅門有三相，摩訶迦葉婦有金色相；乃至今世人亦各各有一相、二相，若青眼、長臂、上身如師子；如是等種種或多或少，汝何以重此相？</p>
<p style="margin-left:1em">「何經中言三阿僧祇劫中菩薩不種相因緣？如難陀澡浴鞞婆尸佛，願得清淨端正；於一辟支佛塔，青黛塗壁，作辟支佛像，因而作願：『願我恒得金色身相。』又作迦葉佛塔中級。以此三福因緣，世世受樂，處處所生，恒得端嚴。是福之餘，生迦毘羅婆釋種中，為佛弟子，得三十大人相，清淨端正，出家得阿羅漢道。佛說於五百弟子中，難陀比丘端正第一。此相易得，云何言『於九十一大劫中種，餘一生中得』？是為大失！」</p>
<p style="margin-left:1em">「汝言：『初阿僧祇劫中，不知當作佛、不作佛；二阿僧祇劫中，知當作佛，不自稱說；三阿僧祇劫中，知得作佛，能為人說。』</p>
<p style="margin-left:1em">「佛何處說是語？何經中有是語？若聲聞法三藏中說？若摩訶衍中說？」</p>
<p style="margin-left:1em">迦旃延尼子弟子輩言：「雖佛口三藏中不說，義理應爾！《阿毘曇鞞婆沙．菩薩品》中如是說。」</p>
<p style="margin-left:1em">答曰：</p>
<p style="margin-left:1em">摩訶衍中說：「初發心，是時知我當作佛。」如阿遮羅菩薩於長手佛邊初發心時，乃至金剛座處成佛道，於其中間，顛倒不淨心不生。</p>
<p style="margin-left:1em">如《首楞嚴三昧》中，四種菩薩，四種受記：有未發心而授記；有適發心而授記；有於前授記，他人盡知，己身不知；有於前授記，他人、己身盡知。汝云何言「於二阿僧祇劫，知受記而不自稱說」？</p>
<p style="margin-left:1em">復次，佛言「無量阿僧祇劫作功德，欲度眾生」，何以故言「三阿僧祇劫」？三阿僧祇劫有量有限。</p>
<p>問曰：</p>
<p style="margin-left:1em">摩訶衍中雖有此語，我亦不能都信。</p>
<p>答曰：</p>
<p style="margin-left:1em">是為大失！是佛真法，佛口所說，汝無反復！汝從摩訶衍中出生，云何言我不能都信？</p>
<p style="margin-left:1em">復次，摩訶衍論議，此中應廣說。</p>
<p style="margin-left:1em">復次，說是三十二相業因緣，欲界中種，非色、無色界中種。無色界中以無身無色，是三十二相是身莊嚴故，於中不得種可爾，色界中何以不得種？色界中大有諸梵王，常請佛初轉法輪，是智慧清淨，能求佛道，何以言不得種三十二相因緣？</p>
<p style="margin-left:1em">又言：「人中得種，非餘道。」如娑伽度龍王十住菩薩，阿那婆達多龍王七住菩薩，羅睺阿修羅王亦是大菩薩，復何以言「餘道不得種三十二相因緣」？</p>
<p style="margin-left:1em">汝言：「人中閻浮提種，欝怛羅曰不可種。」</p>
<p style="margin-left:1em">有義，彼中人無吾我，著樂、不利根故。劬陀尼、弗婆提二處，福德、智慧、壽命勝閻浮提，何以不得種？</p>
<p style="margin-left:1em">復次，汝言：「一思種一相。」是心彈指頃六十生滅，一心中不住、不能分別，云何能種大人相？此大人相不應不了心得種，以是故，多思和合能種一相。如重物一人不能擔，必須多人力。如是種相，要得大心多思和合，爾乃得種。以是故，名百福相。百大心思種福德，是名百福相，不應一思種一相。餘事尚不得一思種一事，何況百福相！</p>
<p style="margin-left:1em">何以故言「釋迦文尼菩薩心未純淑，弟子心純淑；彌勒菩薩心純淑，弟子心未純淑」？是語何處說？三藏中、摩訶衍中無是事，此言自出汝心。汝但見釋迦文尼菩薩於寶窟中見弗沙佛，七日七夜以一偈讚；彌勒菩薩亦種種讚弗沙佛，但《阿波陀那經》中不說，汝所不知。無因緣故，汝便謂「彌勒弟子心未純淑」，如是皆為違失！</p>
<p style="margin-left:1em">汝言：「菩薩一切物能施，無所愛惜，如尸毘王為鴿故，割肉與鷹，心不悔恨。」</p>
<p style="margin-left:1em">如以財寶布施，是名下布施；以身布施，是名中布施；種種施中心不著，是為上布施。汝何以讚中布施為檀波羅蜜滿？此施心雖大，多慈悲，有知智慧、有不知智慧。如人為父母親屬不惜身，或為主不惜身。以是故，知為鴿不惜身，是中布施。</p>
<p>問曰：</p>
<p style="margin-left:1em">菩薩為一切眾生、為父母、為主者、為一切人故，以是故，非直不惜身為檀波羅蜜滿。</p>
<p>答曰：</p>
<p style="margin-left:1em">雖為一切眾生，是心不清淨，不知己身無吾我；不知取者無人無主；不知所施物實性不可說一，不可說異。於是三事心著，是為不清淨，於世界中得福德報，不能直至佛道。如說般若波羅蜜中三事不可得亦不著，是為具足檀波羅蜜滿。</p>
<p style="margin-left:1em">如是乃至般若波羅蜜，「能分別大地、城郭、聚落作七分，是為般若波羅蜜滿。」是般若波羅蜜無量無邊如大海水，諸天、聖人、阿羅漢、辟支佛，乃至初行菩薩尚不能知其邊涯，十地住菩薩乃能知，云何汝言「能分大地、城郭、聚落作七分，是名般若波羅蜜滿」？是事是算數法，能分地是世俗般若波羅蜜中少許分，譬如大海水中一渧兩渧。</p>
<p style="margin-left:1em">實般若波羅蜜名三世諸佛母，能示一切法實相。是般若波羅蜜無來處、無去處，一切處求不可得；如幻、如響、如水中月，見便失。諸聖人憐愍故，雖一相，以種種名字說是般若波羅蜜諸佛智慧寶藏，汝言大失！</p>
<p style="margin-left:1em">汝言四種觀：「觀時、觀土地、觀種族、觀生處。人壽八萬歲佛出世，七、六、五、四、三、二萬歲中佛出世，人壽百歲是佛出世時。」</p>
<p style="margin-left:1em">若諸佛常憐愍眾生，何以正八種時中出世，餘時不出？佛法不待時，如好藥服時便差病，佛法亦如是不待時。</p>
<p>問曰：</p>
<p style="margin-left:1em">雖菩薩憐愍眾生諸佛不待時，過八萬歲，人長壽、多樂，染愛等結使厚，根鈍，非可化時。若百歲後時，人短壽、苦多，瞋恚等諸結使更厚。此樂時、苦時非得道時，以是故，佛不出世。</p>
<p>答曰：</p>
<p style="margin-left:1em">諸天壽出千萬歲，有先世因緣，雖多樂，染愛厚，能得道，何況人中不大樂！三十六種不淨，易可教化，以是故，人壽過八萬歲，佛應出世。是中，人無病、心樂故，人皆利根、福德；福德、利根故，應易得道。</p>
<p style="margin-left:1em">復次，師子鼓音王佛時，人壽十萬歲；明王佛時，人壽七百阿僧祇劫；阿彌陀佛時，人壽無量阿僧祇劫；汝云何言「過八萬歲佛不出世」？</p>
<p>問曰：</p>
<p style="margin-left:1em">摩訶衍經有此事，我法中無十方佛，唯過去釋迦文尼、拘陳若等一百佛，未來彌勒等五百佛。</p>
<p>答曰：</p>
<p style="margin-left:1em">摩訶衍論中種種因緣說三世十方佛。何以故？十方世界有老、病、死、婬、怒、癡等諸苦惱，以是故，佛應出其國。如經中說：「無老、病、死、煩惱者，諸佛則不出世。」</p>
<p style="margin-left:1em">復次，多病人應有多藥師。</p>
<p style="margin-left:1em">汝等聲聞法，《長阿含》中毘沙門王以偈白佛：</p>
<p style="margin-left:1em">「稽首去、來、現在諸佛，亦復歸命釋迦文佛。」</p>
<p style="margin-left:1em">汝經說「過去、未來、現在諸佛言稽首，釋迦文尼佛言歸命」，以此故知現在有餘佛。若無餘國佛，何以故前稽首三世佛，後別歸命釋迦文尼佛？此王未離欲，在釋迦文尼所得道，敬愛心重故歸命，於餘佛所直稽首。</p>
<p>問曰：</p>
<p style="margin-left:1em">佛口說「一世間無一時二佛出，亦不得一時二轉輪王出」，以是故，不應現在有餘佛。</p>
<p>答曰：</p>
<p style="margin-left:1em">雖有此言，汝不解其義。佛說一三千大千世界中無一時二佛出，非謂十方世界無現在佛也。如四天下世界中，無一時二轉輪聖王出，此大福德人，無怨敵共世故。以是故，四天下一轉輪聖王。佛亦如是，於三千大千世界中，亦無二佛出。佛及轉輪聖王，經說一種，汝何以信餘四天下更有轉輪聖王，而不信餘三千大千世界中更有佛？</p>
<p style="margin-left:1em">復次，一佛不能得度一切眾生，若一佛能度一切眾生者，可不須餘佛，但一佛出。如諸佛法，度可度眾生已而滅，如燭盡火滅，有為法無常性空故；以是故，現在應更有餘佛。</p>
<p style="margin-left:1em">復次，眾生無量，苦亦無量，是故應有大心菩薩出，亦應有無量佛出世度諸眾生。</p>
<p>問曰：</p>
<p style="margin-left:1em">如經中說：無量歲中佛時時出，譬如漚曇婆羅樹華時時一出。若十方佛充滿，佛便易出易得，不名為難值！</p>
<p>答曰：</p>
<p style="margin-left:1em">不爾！為一大千世界中，佛無量歲時時出，不言一切十方世界中難。亦為罪人不知恭敬，不勤精進求道，以是故語言：「佛無量歲時時一出。」又此眾生眾罪報故，墮惡道中，無量劫尚不聞佛名，何況見佛？以是人故，言佛出世難。</p>
<p>問曰：</p>
<p style="margin-left:1em">若現在十方多有諸佛菩薩，今一切眾生罪惡苦惱，何以不來度之？</p>
<p>答曰：</p>
<p style="margin-left:1em">眾生無量阿僧祇劫罪垢深厚，雖有種種餘福，無見佛功德，故不見佛。如偈說：</p>

<div class="lg regular" style="margin-left:2em;"><div class='lg-row'>「好福報未近，　衰罪未除却，</div>
<div class='lg-row'>現在不能見，　大德有力人。</div>
<div class='lg-row'>大德諸聖人，　心亦無分別，</div>
<div class='lg-row'>慈悲一切人，　一時令欲度。</div>
<div class='lg-row'>眾生福德熟，　智慧根亦利，</div>
<div class='lg-row'>若為現度緣，　即時得解脫。</div>
<div class='lg-row'>譬如大龍王，　隨願雨眾雨，</div>
<div class='lg-row'>罪福隨本行，　各各如所受。」</div>
</div><p>問曰：</p>
<p style="margin-left:1em">若自有福德、自有智慧，如是人佛能度；若無福德、智慧，佛不度。若爾者，自有福德、智慧，不待佛度！</p>
<p>答曰：</p>
<p style="margin-left:1em">此福德、智慧，從佛因緣出。若佛不出世，諸菩薩以十善因緣、四無量意，後世罪、福報，種種因緣教道。若無菩薩，有種種經中說，人得此法，行福德因緣。</p>
<p style="margin-left:1em">復次，人雖有福德、智慧，若佛不出世，是世界中受報，不能得道；若佛出世，乃能得道，是為大益。譬如人雖有目，日不出時，不能有所見，要須日明，得有所見，不得言我有眼，何用日為！如佛說：「二因二緣能生正見：一、從他聞法，二、內自如法思惟。」福德事故，能生善心；利根智慧故，能如法思惟。以是故知從佛得度。</p>
<p style="margin-left:1em">如是等種種，多有違錯！欲作般若波羅蜜論議故，不能復廣論餘事。</p>
</div>
<p class='juan'>大智度論卷第四</p></div>
</div><!-- end of div[@id='body'] -->
</body></html>