<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu110' />大智度論釋往生品第四之下<span class='note-inline'>(卷四十)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p><p>◎【經】</p>
<p>舍利弗白言：「世尊！云何菩薩摩訶薩法眼淨？」</p>
<p>佛告舍利弗：「菩薩摩訶薩以法眼知是人隨信行、是人隨法行、是人無相行，是人行空解脫門、是人行無相解脫門、是人行無作解脫門，得五根，得五根故得無間三昧，得無間三昧故得解脫智，得解脫智故斷三結：有眾見、疑、齋戒取，是人名為須陀洹；是人得思惟道，薄婬、恚、癡，當得斯陀含；增進思惟道，斷婬、恚，得阿那含；增進思惟道，斷色染、無色染、無明、慢、掉，得阿羅漢。是人行空、無相、無作解脫門，得五根，得五根故得無間三昧，得無間三昧故得解脫智，得解脫智故知所有集法皆是滅法，作辟支佛。是為菩薩法眼淨。</p>
<p>「復次，舍利弗！菩薩摩訶薩知是菩薩初發意行檀波羅蜜乃至行般若波羅蜜，成就信根、精進根，善根純厚；用方便力故，為眾生受身；若生剎利大姓，若生婆羅門大姓，若生居士大家；若生四天王天處乃至他化自在天處；是菩薩於其中住，成就眾生，隨其所樂，皆給施之；亦淨佛世界，值遇諸佛，供養、恭敬、尊重、讚歎，乃至阿耨多羅三藐三菩提，亦不墮聲聞、辟支佛地；是為菩薩摩訶薩法眼淨。</p>
<p>「復次，舍利弗！菩薩摩訶薩如是知是菩薩於阿耨多羅三藐三菩提退、知是菩薩於阿耨多羅三藐三菩提不退，知是菩薩受阿耨多羅三藐三菩提記、知是菩薩未受阿耨多羅三藐三菩提記，知是菩薩到阿鞞跋致地、知是菩薩未到阿鞞跋致地，知是菩薩具足神通、知是菩薩未具足神通；知是菩薩已具足神通，飛到十方如恒河沙等世界，見諸佛供養恭敬，尊重讚歎；知是菩薩未得神通、當得神通；知是菩薩當淨佛世界、未淨佛世界，是菩薩成就眾生、未成就眾生，是菩薩為諸佛所稱譽、所不稱譽，是菩薩親近諸佛、不親近佛，是菩薩壽命有量、壽命無量，是菩薩得佛時，比丘眾有量、比丘眾無量；是菩薩得阿耨多羅三藐三菩提時，以菩薩為僧、不以菩薩為僧；是菩薩當修苦行難行、不修苦行難行，是菩薩一生補處、未一生補處，是菩薩受最後身、未受最後身，是菩薩能坐道場、不能坐道場，是菩薩有魔、無魔。如是，舍利弗！是為菩薩摩訶薩法眼淨。」</p>
<p>【論】</p>
<p>釋曰：</p>
<p style="margin-left:1em">菩薩摩訶薩初發心時，以肉眼見世界眾生，受諸苦患，心生慈愍；學諸禪定，修得五通，以天眼遍見六道中眾生受種種身心苦，益加憐愍故，求慧眼以救濟之。得是慧眼已，見眾生心相種種不同，云何令眾生得是實法，故求法眼，引導眾生令入法中，故名法眼。</p>
<p style="margin-left:1em">所謂「是人隨信行，是人隨法行」，初入無漏道——鈍根者名隨信行，是人初依信力故得道，名為隨信行；利根者名隨法行，是人分別諸法故得道，是名隨法行。是二人，十五心中亦名為無相行。過是已往，或名須陀洹，或名斯陀含，或名阿那含。十五心中疾速，無人能取其相者，故名無相。</p>
<p style="margin-left:1em">有人無始世界來，性常質直，好樂實事者；有人好行捨離者；有人世世常好善寂者。好實者，用空解脫門得道，以諸實中空為第一故；好行捨者，行無作解脫門得道；好善寂者，行無相解脫門得道。</p>
<p>問曰：</p>
<p style="margin-left:1em">何以說「得五根」？</p>
<p>答曰：</p>
<p style="margin-left:1em">有人言：一切聖道名為五根，五根成立故。八根雖皆是善，而三無漏根無有別異，以是故但說五根。</p>
<p style="margin-left:1em">取果時相應三昧，名「無間三昧」；得是三昧已，得解脫智，以是解脫智斷三結，得果證。</p>
<p style="margin-left:1em">「有眾見」者，於五受眾中，生我若我所。</p>
<p style="margin-left:1em">「疑」者，於三寶、四諦中不信。</p>
<p style="margin-left:1em">「齋戒取」者，九十六種外道法中，取是法，望得苦解脫。◎</p>
<p>◎問曰：</p>
<p style="margin-left:1em">見諦所斷十結，得須陀洹果，何以故但說三、不說七？</p>
<p>答曰：</p>
<p style="margin-left:1em">若說有眾見，已說一切見結，如經說「有眾見為六十二見根本」故。</p>
<p style="margin-left:1em">若人著我，復思惟：我為是常？為是無常？若謂無常，墮斷滅中而生邪見，無有罪福。若謂為常，墮常見中而生齋戒取；計望得道，或修後世福德樂；欲得此二事故取戒。求苦樂因緣故，謂天所作，便生見取。若說有眾見，則攝是二見：邊見、邪見。若說齋戒取，已說見取。餘四結未拔根本，故不說。</p>
<p style="margin-left:1em">是十結於三界四諦所斷，分別有八十八。</p>
<p style="margin-left:1em">須陀洹乃至辟支佛，分別聲聞、辟支佛道，如先說。</p>
<p style="margin-left:1em">菩薩法眼有二種：一者、分別知聲聞、辟支佛方便得道門，二者、知菩薩方便行道門。聲聞、辟支佛事先已處處說，今當分別菩薩法。</p>
<p style="margin-left:1em">若菩薩知是菩薩深行六波羅蜜，薄諸煩惱故，用信根、精進根及方便，為度眾生故受身。是菩薩生死肉身，未得法性神通法身，以是故不說三根，未離欲故。今世行布施功德，信根、精進根，後世生剎利大姓乃至他化自在天。先知因，後知果。</p>
<p style="margin-left:1em">復次，「是菩薩不退」者，如先說「不退轉相」，亦如後〈阿鞞跋致品〉中說；與此相違，名為退。</p>
<p style="margin-left:1em">不退菩薩有二種：一者、受記，二者、未受記。如《首楞嚴三昧》四種受記中說。</p>
<p style="margin-left:1em">「具足神通」者，於十方恒河沙世界中，一時能變化無量身，供養諸佛、聽法，說法度眾生。如是等，除佛無能及者，是為末後身菩薩；與此相違者，名不具足。</p>
<p style="margin-left:1em">復次，各各自地中無所少，名為具足；各各地中未成就，是不具足。</p>
<p style="margin-left:1em">「得神通」有二種：有用者，有不用者。</p>
<p style="margin-left:1em">「未得神通」者，有菩薩新發意故，未得神通；或未離欲故、懈怠心故、行餘法故，是為未得；與上相違，是為「得」。</p>
<p style="margin-left:1em">「淨佛世界、未淨世界」，如先說。</p>
<p style="margin-left:1em">「成就眾生」者有二種：有先自成功德，然後度眾生者；有先成就眾生，後自成功德者。如寶華佛欲涅槃時，觀二菩薩心，所謂彌勒、釋迦文菩薩。彌勒菩薩自功德成就，弟子未成就；釋迦文菩薩弟子成就，自身未成就。成就多人難，自成則易。作是念已，入雪山谷寶窟中，身放光明。是時釋迦文菩薩見佛，其心清淨，一足立，七日七夜，以一偈讚佛；以是因緣故，超越九劫。如是等，知成就眾生、不成就眾生者。</p>
<p style="margin-left:1em">「諸佛稱譽」，如先說；與此相違，名為「不稱譽」。</p>
<p style="margin-left:1em">「親近諸佛」、「無量壽命」、「無量比丘僧」、「純菩薩為僧」、「不修苦行」，如〈初品〉末說。</p>
<p style="margin-left:1em">「一生補處」者，或以相知者，如阿私陀仙人觀其身相，知今世成佛。珊若婆羅門見乳糜，知今日成佛者應食。如遍吉菩薩、觀世音菩薩、文殊師利菩薩等，見是菩薩如諸佛相，知當成佛，如是等。</p>
<p style="margin-left:1em">「坐道場」者，有菩薩見菩薩行處，地下有金剛地持是菩薩；又見天龍鬼神持種種供養具，送至道場，如是等，知坐道場。</p>
<p style="margin-left:1em">「有魔」者，宿世遮他行道及種種求佛道因緣，不喜行慈，好行空等餘法，如是等因緣，以宿世破他行道，故有魔破壞。</p>
<p>問曰：</p>
<p style="margin-left:1em">云何末後身菩薩受惡業報、為魔來壞？</p>
<p>答曰：</p>
<p style="margin-left:1em">菩薩以種種門入佛道，或從悲門，或從精進、智慧門入佛道。</p>
<p style="margin-left:1em">是菩薩行精進、智慧門，不行悲心，好行精進、智慧故。譬如貴人，雖有種種好衣，或時著一，餘者不著；菩薩亦如是，修種種行以求佛道，或行精進、智慧道，息慈悲心。</p>
<p style="margin-left:1em">破行道者，增上慢故。諸長壽天、龍、鬼神不識方便者，見作惡行因緣，若不受報，生斷滅見，是故佛現受報。是故雖無罪因緣實魔來，以方便力故現有魔。</p>
<p style="margin-left:1em">如是等一切聲聞、辟支佛、諸菩薩種種方便門，令眾生入道，是名「法眼淨」。</p>
<p>【經】</p>
<p>舍利弗白佛言：「世尊！云何菩薩摩訶薩佛眼淨？」</p>
<p>佛告舍利弗：「有菩薩摩訶薩求佛道心，次第入如金剛三昧，得一切種智。爾時，成就十力、四無所畏、四無礙智、十八不共法、大慈大悲。是菩薩摩訶薩用一切種，一切法中，無法不見，無法不聞，無法不知，無法不識。舍利弗！是為菩薩摩訶薩得阿耨多羅三藐三菩提時佛眼淨。如是，舍利弗！菩薩摩訶薩欲得五眼，當學六波羅蜜。何以故？舍利弗！是六波羅蜜中，攝一切善法，若聲聞法、辟支佛法、菩薩法、佛法。舍利弗！若有實語，能攝一切善法者，般若波羅蜜是。舍利弗！般若波羅蜜能生五眼，菩薩學五眼者，得阿耨多羅三藐三菩提。」</p>
<p>【論】</p>
<p>釋曰：</p>
<p style="margin-left:1em">菩薩住十地中，具足六波羅蜜乃至一切種智。菩薩入如金剛三昧，破諸煩惱習，即時得諸佛無礙解脫，即生佛眼，所謂一切種智、十力、四無所畏、四無礙智乃至大慈大悲等諸功德，是名「佛眼」。</p>
<p>問曰：</p>
<p style="margin-left:1em">智慧、見物是眼相，云何大慈悲等名為「眼」？</p>
<p>答曰：</p>
<p style="margin-left:1em">諸功德皆與慧眼相應故，通名為眼。</p>
<p style="margin-left:1em">復次，慈悲心有三種：眾生緣、法緣、無緣。</p>
<p style="margin-left:1em">凡夫人，眾生緣；聲聞、辟支佛及菩薩，初眾生緣，後法緣；諸佛善修行畢竟空，故名為無緣，是故慈悲亦名佛眼。</p>
<p style="margin-left:1em">已說佛眼，今說佛眼所用：是眼無法不見、不聞、不知、不識。</p>
<p style="margin-left:1em">復次，有人謂：「十住菩薩與佛無有差別，如遍吉、文殊師利、觀世音等，具足佛十力功德等而不作佛，為廣度眾生故。」是故生疑。以是故說佛眼相——十方眾生及諸法中，無不見、無不聞。是諸菩薩，於餘菩薩為大，比於佛不能遍知；如月光明雖大，於日則不現。</p>
<p>問曰：</p>
<p style="margin-left:1em">眼為見相，云何說「聞」？</p>
<p>答曰：</p>
<p style="margin-left:1em">眾生智慧，從六情生，知六塵。人謂佛有所不聞，如外經書中言或有所不聞；是故佛智慧無所不聞。又耳識因緣生智慧，智慧所知，言「無法不聞」。</p>
<p>問曰：</p>
<p style="margin-left:1em">何以故三識所知合為一，三識所知別為三——眼名為見，耳名為聞，意知名為識，鼻、舌、身識名為覺？</p>
<p>答曰：</p>
<p style="margin-left:1em">是三識助道法多，是故別說；餘三識不爾，是故合說。</p>
<p style="margin-left:1em">是三識但知世間事，是故合為一；餘三亦知世間，亦知出世間，是故別說。</p>
<p style="margin-left:1em">復次，是三識但緣無記法；餘三識或緣善，或緣不善，或緣無記。</p>
<p style="margin-left:1em">復次，是三識能生三乘因緣，如眼見佛及佛弟子，耳聞法，心籌量、正憶念。如是等種種差別，以是故，六識所知事分為四分。</p>
<p style="margin-left:1em">一切種智者，如人眼見近不見遠，見內不見外，見麁不見細，見東不見西，見此不見彼，見和合不見散，見生時不見滅。</p>
<p style="margin-left:1em">肉眼見，天眼不見：眼根成就，未離欲凡夫人故無天眼。</p>
<p style="margin-left:1em">天眼見，慧眼不見：凡夫人得天眼神通故無慧眼。</p>
<p style="margin-left:1em">慧眼見，法眼不見：未離欲聲聞聖人，不知種種度眾生道故無法眼。</p>
<p style="margin-left:1em">法眼見，佛眼不見：菩薩得道種智，知種種度眾生道，未成佛故無佛眼。</p>
<p style="margin-left:1em">復次，肉眼、天眼見，慧眼、法眼、佛眼不見：凡夫人眼根成就，得天眼神通故，無慧眼、法眼、佛眼。</p>
<p style="margin-left:1em">肉眼、慧眼見，法眼、佛眼不見：眼根成就聲聞聖人；不知種種度眾生道故無法眼，聲聞人故無佛眼。</p>
<p style="margin-left:1em">肉眼、法眼見，佛眼不見：初得無生忍、未受法性生身菩薩，得道種智；未成佛故無佛眼。</p>
<p style="margin-left:1em">天眼、慧眼見，法眼、佛眼不見：離欲聲聞聖人得天眼神通；非菩薩故無道種智，無道種智故無法眼，聲聞人故無佛眼。</p>
<p style="margin-left:1em">天眼、法眼見，佛眼不見：得菩薩神通，知種種度眾生道；未成佛故無佛眼。</p>
<p style="margin-left:1em">慧眼、法眼見，佛眼不見：菩薩得無生法忍，得無生法忍已，能觀一切眾生得道因緣，以種種道而度脫之；未成佛故無佛眼。</p>
<p style="margin-left:1em">復次，肉眼、天眼、慧眼見，法眼、佛眼不見：眼根成就聲聞聖人得天眼神通；無道種智故無法眼，聲聞人故無佛眼。</p>
<p style="margin-left:1em">天眼、慧眼、法眼見，佛眼不見：法性生身菩薩，具六神通，以種種道度眾生；未成佛故無佛眼。</p>
<p style="margin-left:1em">復次，肉眼、天眼、慧眼、法眼見，佛眼不見：初得無生法忍菩薩，未捨肉身，得菩薩神通，無生法忍、道種智具足；未成佛故無佛眼。</p>
<p style="margin-left:1em">如是等，不名「無法不見聞覺識」。若以佛眼觀諸法，是名「無所不見，無所不聞，無所不覺，無所不識」。</p>
<p style="margin-left:1em">五塵隨義分別，亦如是。</p>
<p style="margin-left:1em">三乘等諸善法，是五眼因緣。諸善法皆六波羅蜜攝；是六波羅蜜，般若波羅蜜為本。以是故說「般若波羅蜜能生五眼；菩薩漸漸學是五眼，不久當作佛」。</p>
<p>【經】</p>
<p>「舍利弗！有菩薩摩訶薩行般若波羅蜜時，修神通波羅蜜。以是神通波羅蜜，受種種如意事：能動大地；變一身為無數身，無數身還為一身；隱顯自在；山壁樹木，皆過無礙，如行空中；履水如地；凌虛如鳥；出沒地中，如出入水；身出烟炎，如大火聚；身中出水，如雪山水流；日月大德，威力難當，而能摩捫；乃至梵天，身得自在。亦不著是如意神通，神通事及己身皆不可得；自性空故、自性離故、自性無生故。不作是念：『我得如意神通。』除為薩婆若心。如是，舍利弗！菩薩摩訶薩行般若波羅蜜時，得如意神通智證。</p>
<p>「是菩薩以天耳淨，過於人耳，聞二種聲：天聲、人聲。亦不著是天耳神通，天耳與聲及己身皆不可得，自性空故、自性離故、自性無生故。不作是念：『我有是天耳。』除為薩婆若心。如是，舍利弗！菩薩摩訶薩行般若波羅蜜時，得天耳神通智證。</p>
<p>「是菩薩如實知他眾生心：若欲心，如實知欲心；離欲心，如實知離欲心；瞋心，如實知瞋心；離瞋心，如實知離瞋心；癡心，如實知癡心；離癡心，如實知離癡心；渴愛心，如實知渴愛心；無渴愛心，如實知無渴愛心；有受心，如實知有受心；無受心，如實知無受心；攝心，如實知攝心；散心，如實知散心；小心，如實知小心；大心，如實知大心；定心，如實知定心；亂心，如實知亂心；解脫心，如實知解脫心；不解脫心，如實知不解脫心；有上心，如實知有上心；無上心，如實知無上心。亦不著是心！何以故？是心非心相不可思議故，自性空故、自性離故、自性無生故。不作是念：『我得他心智證。』除為薩婆若心。如是，舍利弗！菩薩摩訶薩行般若波羅蜜時，得他心神通智證。</p>
<p>「是菩薩以宿命智證通，念一心乃至百心，念一日乃至百日，念一月乃至百月，念一歲乃至百歲，念一劫乃至百劫、無數百劫、無數千劫、無數百千劫，乃至無數百千萬億劫世；我是處如是姓、如是名、如是生、如是食、如是久住、如是壽限、如是長壽、如是受苦樂；我是中死、生彼處，彼處死、生是處，有相有因緣。亦不著是宿命神通，宿命神通事及己身皆不可得，自性空故、自性離故、自性無生故。不作是念：『我有是宿命神通。』除為薩婆若心。如是，舍利弗！菩薩摩訶薩行般若波羅蜜時，得宿命神通智證。</p>
<p>「是菩薩以天眼見眾生死時、生時，端政、醜陋，惡處、好處，若大、若小；知眾生隨業因緣：是諸眾生身惡業成就、口惡業成就、意惡業成就故，謗毀聖人、受邪見因緣故，身壞命終墮惡道，生地獄中；是諸眾生身善業成就、口善業成就、意善業成就，不謗毀聖人、受正見因緣故，命終入善道，生天上。亦不著是天眼神通，天眼神通事及己身皆不可得，自性空故、自性離故、自性無生故。不作是念：『我有是天眼神通。』除為薩婆若心。如是，舍利弗！菩薩摩訶薩行般若波羅蜜時，得天眼神通智證。亦見十方如恒河沙等世界中眾生生死，乃至生天上。四神通亦如是。</p>
<p>「是菩薩摩訶薩漏盡神通，雖得漏盡神通，不墮聲聞、辟支佛地；乃至阿耨多羅三藐三菩提，亦不依異法。亦不著是漏盡神通，漏盡神通事及己身皆不可得，自性空故、自性離故、自性無生故。不作是念：『我得漏盡神通。』除為薩婆若心。如是，舍利弗！菩薩摩訶薩行般若波羅蜜時，得漏盡神通智證。</p>
<p>「如是，舍利弗！菩薩摩訶薩行般若波羅蜜時，具足神通波羅蜜；具足神通波羅蜜已，增益阿耨多羅三藐三菩提。」</p>
<p>【論】</p>
<p>釋曰：</p>
<p style="margin-left:1em">如大海中有種種寶珠：有能殺毒，有能遮鬼，有能破病，有能除寒熱、飢渴，有能隨人所願皆能與者；如是等無量無數寶珠。</p>
<p style="margin-left:1em">大乘海中亦如是，有種種菩薩寶：有菩薩能破三惡道，有能開三善門，有能生五眼，有能修行神通波羅蜜。是故諸菩薩能為奇特希有之事，所謂取空相多、地相少，則能隨意動地。一身能多，多身能一；虛空中常有微塵滿中；是人離欲、福德因緣故，集諸微塵以為諸身，令皆相似。</p>
<p style="margin-left:1em">有人言：諸非人恭敬是離欲菩薩，入其身中，隨其意所欲變化則皆能化。轉輪聖王未離欲，少有福德因緣故，諸鬼神尚為其使，何況離欲行無量心人！</p>
<p style="margin-left:1em">復次，是心相無有住處，若內、若外，若大、若小，以禪定力故，其心調柔，疾遍諸身，還復亦速。譬如千頭龍，眼、耳各有二千，及有千口，心一時用；龍是麁身尚爾，何況菩薩！</p>
<p style="margin-left:1em">有人言：坐禪人事，所有力勢，不可思議；故一身為無量身，無量身為一身。</p>
<p style="margin-left:1em">石壁無礙者，取石壁虛空相，微塵開闢，如撅入土。</p>
<p style="margin-left:1em">履水者，取地相多故，履水如地；取水相多故，入地如水；取火相多故，身出烟火。</p>
<p style="margin-left:1em">捫摸日月者，神通不可思議力故，令手及日月，入火定故，月不能令冷；入水定故，日不能令熱。</p>
<p>問曰：</p>
<p style="margin-left:1em">是神通力乃至四禪中，此何以言「但至梵世，身得自在」？</p>
<p>答曰：</p>
<p style="margin-left:1em">此先已說，梵是初門故，言「梵世」則攝一切色界。又世人皆貴梵王，以為世界主故。又是菩薩不欲於欲界散亂心現其自在，是故乃至離欲人中能有所作。</p>
<p style="margin-left:1em">如是神通相無量無數，為易解故，少說譬喻。</p>
<p style="margin-left:1em">諸外道於此神通有二事錯：一者、起吾我心，我能起此事而生憍慢；二者、著是神通，譬如貪人著寶。以是故外道神通，不及聖人神通。</p>
<p style="margin-left:1em">菩薩於是神通力知一切法自性不生，故不著；但念一切種智，為度眾生故。</p>
<p style="margin-left:1em">餘五神通亦如是，如其法分別，先說其相，後皆說空。</p>
<p style="margin-left:1em">六神通餘義，如〈讚菩薩品〉中五神通義說。</p>
<p style="margin-left:1em">以是六神通廣利益眾生，故說：「具足得如是神通，增益阿耨多羅三藐三菩提。」</p>
<p>【經】</p>
<p>「舍利弗！有菩薩摩訶薩行般若波羅蜜時，住檀波羅蜜，淨薩婆若道，畢竟空，不生慳心故。</p>
<p>「舍利弗！有菩薩摩訶薩行般若波羅蜜時，住尸羅波羅蜜，淨薩婆若道，畢竟空，罪不罪不著故。</p>
<p>「舍利弗！有菩薩摩訶薩行般若波羅蜜時，住羼提波羅蜜，淨薩婆若道，畢竟空，不瞋故。</p>
<p>「舍利弗！有菩薩摩訶薩行般若波羅蜜時，住毘梨耶波羅蜜，淨薩婆若道，畢竟空，身心精進不懈息故。</p>
<p>「舍利弗！有菩薩摩訶薩行般若波羅蜜時，住禪波羅蜜，淨薩婆若道，畢竟空，不亂不<span class='corr'>味</span>故。</p>
<p>「舍利弗！有菩薩摩訶薩行般若波羅蜜時，住般若波羅蜜，淨薩婆若道，畢竟空，不生癡心故。</p>
<p>「如是，舍利弗！菩薩摩訶薩行般若波羅蜜時，住六波羅蜜，淨薩婆若道，畢竟空故，不來不去故，不施不受故，非戒非犯故，非忍非瞋故，不進不怠故，不定不亂故，不智不愚故。</p>
<p>「爾時，菩薩摩訶薩不分別布施不布施、持戒犯戒、忍辱瞋恚、精進懈怠、定心亂心、智慧愚癡，不分別毀害、輕慢、恭敬。何以故？舍利弗！無生法中，無有受毀者、無有受害者、無有受輕慢恭敬者。</p>
<p>「舍利弗！菩薩摩訶薩行般若波羅蜜，得如是諸功德，聲聞、辟支佛所無有。得是功德具足，成就眾生，淨佛世界，得一切種智！」</p>
<p>【論】</p>
<p>釋曰：</p>
<p style="margin-left:1em">是菩薩初發意，行般若波羅蜜，漸行餘功德，所謂檀波羅蜜等。菩薩住檀波羅蜜，修治薩婆若道，觀一切法畢竟空、不生慳貪心，以是二事故，開薩婆若道。所以者何？畢竟空中，無有慳貪；慳貪根本斷故，具足檀波羅蜜；具足檀波羅蜜故，莊嚴般若波羅蜜；乃至般若波羅蜜畢竟空故，常不生癡心。所以者何？此中佛自說：「一切法不來不去，無施無受故，乃至不智不愚故。」</p>
<p>問曰：</p>
<p style="margin-left:1em">若能如是觀，行六波羅蜜，得何等利益？</p>
<p>答曰：</p>
<p style="margin-left:1em">此中佛自說：此菩薩不念有所施與、無所施與。若念有施，入虛妄法中，又著布施，心生憍慢。若念無所施，即墮邪見中。是布施論議，是佛法中初門，云何言無？乃至不念有癡、有慧。</p>
<p style="margin-left:1em">是人如金剛山，四面風起，不能令動。是菩薩爾時若有罵詈、讚歎，心無有異。何以故？此中佛自說：「無生法中無有罵者、無有害者、無恭敬者。」聲聞、辟支佛，有加害者，不能深有慈悲心，若默然、若遠離。菩薩則不然，能深加慈心，愛之如子，方便度之，是故勝一切聲聞、辟支佛，而能教化一切眾生，忍辱、慈悲、方便深故，隨願清淨業因緣故，能淨佛世界。是法具足故，不久當得一切種智。</p>
<p>【經】</p>
<p>「復次，舍利弗！菩薩摩訶薩行般若波羅蜜時，一切眾生中生等心；一切眾生中生等心已，得一切諸法等；得一切諸法等已，立一切眾生於諸法等中。是菩薩摩訶薩，現世為十方諸佛所念，亦為一切菩薩、一切聲聞、辟支佛所念。是菩薩在所生處，眼終不見不愛色，乃至意不覺不愛法。如是，舍利弗！菩薩摩訶薩行般若波羅蜜，不減於阿耨多羅三藐三菩提。」</p>
<p>【論】</p>
<p>釋曰：</p>
<p style="margin-left:1em">佛若廣說諸菩薩相，則窮劫不盡，今佛此品末略說其相。是相足為諸菩薩所通行，所謂大慈悲故，初發度一切眾生心故，學諸佛等心觀眾生故，一切法自性空故——如是等因緣故，於一切眾生中生等心；得是等心已，得一切諸法等。</p>
<p style="margin-left:1em">「一切法等」者，如先說眾生等、法等義，今當更說。慈愍四生眾生，一心欲利益，名眾生等。觀四念處亦不見身名為法等，四正懃等諸四法亦如是。</p>
<p style="margin-left:1em">復次，念五道中眾生皆沒無常老、病、死，是名眾生等。行是信等五根、若五神通，一心欲度是眾生，是名法等。</p>
<p style="margin-left:1em">復次，眾生中行忍辱、慈悲等福，功德無量；功德無量故心柔軟，心柔軟故疾得禪定，修禪定故心如意調柔，心如意調柔故破世間長短、男女、白黑等，入一相法，所謂無相。得是法等已，令一切眾生得是法等。</p>
<p style="margin-left:1em">是菩薩得是二等，成就無量福德智慧故，得現世果報，為諸佛所念、餘人所念。</p>
<p style="margin-left:1em">愛著生念者，皆是虛妄；唯諸佛念，是為實念，不愛著故。是人諸佛尚念，何況聲聞、辟支佛、菩薩！聲聞、辟支佛斷結者猶尚愛念，何況凡夫未離欲者！</p>
<p style="margin-left:1em">以菩薩福德因緣生故，得如是等無量今世果報。</p>
<p style="margin-left:1em">後世所生處，眼終不見惡色。惡色者，所謂能生苦受；聲、香、味、觸、法，乃至能生憂心者。如六欲天，六情所對淨妙五欲，隨意歡喜。眾生種少福德，生天上如是，何況菩薩福德、實智慧無量無邊，為十方諸佛、諸餘賢聖所念！</p>
<p>【經】</p>
<p>說是〈般若波羅蜜品〉時，三百比丘從坐起，以所著衣上佛，發阿耨多羅三藐三菩提心。佛爾時微笑，種種色光從口中出。</p>
<p>爾時，慧命阿難從坐起，整衣服，合掌，右膝著地，白佛言：「佛何因緣微笑？」</p>
<p>佛告阿難：「是三百比丘從是已後六十一劫當得作佛，皆號名大相。是三百比丘捨此身已，當生阿閦佛國；及六萬欲天子皆發阿耨多羅三藐三菩提心，於彌勒佛法中出家行佛道。」</p>
<p>是時，佛之威神故，此間四部眾見十方面各千佛；是十方世界嚴淨，此娑婆世界所不能及。</p>
<p>爾時，十千人作願言：「我等修淨願行，以淨願行故，當生彼佛世界。」</p>
<p>爾時，佛知是善男子深心，而復微笑，種種色光從口中出。</p>
<p>阿難整衣服，合掌白佛：「佛何因緣微笑？」</p>
<p>佛告阿難：「汝見是十千人不？」阿難言：「見！」</p>
<p>佛言：「是十千人於此壽終，當生彼世界，終不離諸佛；後當作佛，皆號莊嚴王。」</p>
<p>【論】</p>
<p>問曰：</p>
<p style="margin-left:1em">如佛結戒，比丘三衣不應少，是諸比丘何以故破尸羅波羅蜜，作檀波羅蜜？</p>
<p>答曰：</p>
<p style="margin-left:1em">有人言：「佛過十二歲然後結戒，是比丘施衣時未結戒。」</p>
<p style="margin-left:1em">有人言：「是比丘有淨施衣，心生當受，以是故施。」</p>
<p style="margin-left:1em">有人言：「是諸比丘多知多識，即能更得，事不經宿。」</p>
<p style="margin-left:1em">復次，有人言：「是諸比丘聞佛說『諸菩薩行檀波羅蜜，諸功德力勢無量故，得與般若波羅蜜相應』，心大踊躍，即以衣施，無復他念，不故破戒。」</p>
<p style="margin-left:1em">復次，諸比丘知佛法畢竟空，無所著，斷法愛；為世諦故結戒，非第一義。是比丘從佛聞第一義及布施等六波羅蜜；聞諸菩薩種種大威力，愍念眾生為諸煩惱所覆，不能得是菩薩功德；是故生大悲心，為眾生故發阿耨多羅三藐三菩提意；以是故，以衣布施。</p>
<p style="margin-left:1em">若人以貪欲、瞋恚、怖畏、邪見、不恭敬心、輕佛語而不持戒，是名為破戒；是諸比丘都無此心，是故無破戒罪。</p>
<p>問曰：</p>
<p style="margin-left:1em">佛何以故微笑？</p>
<p>答曰：</p>
<p style="margin-left:1em">笑有種種：有人見妓樂事而笑，有人內懷瞋恚而笑，有人憍慢故笑，有人輕物故笑，有人事辦歡喜故笑，有人見不應作而作故笑，有人懷詐揚善故笑，有人見希有事故笑。</p>
<p style="margin-left:1em">佛今見比丘以一袈裟施故，未來世中成辦佛事，是為希有，以是故笑。</p>
<p>問曰：</p>
<p style="margin-left:1em">阿難何以常問佛笑，而餘比丘不問？</p>
<p>答曰：</p>
<p style="margin-left:1em">是諸比丘不親近佛、又敬難心多故，不敢自問。阿難善知人相，知諸比丘意；又見佛笑，疑故，作是念：「佛無眾生相、無有法相，知三界如夢、如幻，今有何事能令佛笑？佛如須彌山王、大地、大海，不以小因緣故動。」以是故問笑因緣。</p>
<p style="margin-left:1em">佛告阿難：「業因緣果報相續，不可思議！是三百比丘却後六十一劫當得作佛，號名大相<span class='note-inline'>(施以手舉物顯示為相故，因以為名)</span>；六十一劫中，是人利根，值佛說法，與般若波羅蜜相應故，是諸人疾得作佛。」是諸比丘未得天眼故，自疑不知生何處，恐不能得集諸功德，不得至道；是故佛言：「捨是身，當生阿閦佛世界。」</p>
<p style="margin-left:1em">六萬欲天子，必是宿世共福德因緣故，與三百比丘俱發阿耨多羅三藐三菩提心；是彌勒所應度，是故佛說：「彌勒時當出家。」</p>
<p style="margin-left:1em">今佛記諸比丘生阿閦佛世界，故諸人咸欲見諸佛清淨世界；是故佛令大眾見十方面各千佛。是四眾見是清淨莊嚴佛世界，見諸佛身大於須彌山者，一生補處菩薩大眾圍繞，以梵音聲徹無量無邊世界；各自鄙薄其身，憐愍眾生故，為求無量佛法，作願生彼佛世界，如清淨世界行願中說。</p>
<p style="margin-left:1em">笑因緣，如先說。</p>
<p style="margin-left:1em">是十千人於此壽終，當生彼國。隨生彼國行業因緣具足故，此間集深厚無量福德故，終不離諸佛。見諸莊嚴佛世界發心故，皆號莊嚴王佛。</p>
</div>
<div class='div-pin'><a id='mulu111' />
<p class='h1'>大智度論釋歎度品第五</p><p>【經】</p>
<p>爾時，慧命舍利弗、慧命目犍連、慧命須菩提、慧命摩訶迦葉，如是等諸多知識比丘及諸菩薩摩訶薩、諸優婆塞、優婆夷從坐起，合掌白佛言：「世尊！摩訶波羅蜜，是菩薩摩訶薩般若波羅蜜。尊波羅蜜、第一波羅蜜、勝波羅蜜、妙波羅蜜、無上波羅蜜、無等波羅蜜、無等等波羅蜜、如虛空波羅蜜，是菩薩摩訶薩般若波羅蜜。世尊！自相空波羅蜜，是菩薩摩訶薩般若波羅蜜。世尊！自性空波羅蜜，是菩薩摩訶薩般若波羅蜜。諸法空波羅蜜、無法有法空波羅蜜、開一切功德波羅蜜、成就一切功德波羅蜜、不可壞波羅蜜，是諸菩薩摩訶薩般若波羅蜜。</p>
<p>「諸菩薩摩訶薩行是般若波羅蜜，無等等布施，具足無等等檀波羅蜜，得無等等身，得無等等法，所謂阿耨多羅三藐三菩提。尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜亦如是。</p>
<p>「世尊本亦復行此般若波羅蜜，具足無等等六波羅蜜，得無等等法；得無等等色，無等等受、想、行、識，佛轉無等等法輪。過去佛亦如是行此般若波羅蜜，具足無等等布施，乃至轉無等等法輪。未來世佛亦行此般若波羅蜜，當作無等等布施，乃至當轉無等等法輪。以是故，世尊！菩薩摩訶薩欲度一切法彼岸，當習行般若波羅蜜！</p>
<p>「唯！世尊！是行般若波羅蜜菩薩摩訶薩，一切世間天及人、阿修羅應當<span class='corr'>禮</span>敬供養。」</p>
<p>佛告眾弟子及諸菩薩摩訶薩：「如是！如是！諸善男子行是般若波羅蜜者，一切世間天及人、阿修羅應當禮敬供養。何以故？因菩薩來故，出生人道、天道，剎利大姓、婆羅門大姓、居士大家、轉輪聖王、四天王天乃至阿迦尼吒天；出生須陀洹乃至阿羅漢、辟支佛、諸佛。因菩薩來故，世間便有飲食、衣服、臥具、房舍、燈燭、摩尼、真珠、毘琉璃、珊瑚，金銀等諸寶物生。舍利弗！世間所有樂具，若人中、若天上、若離欲樂，是一切樂具，皆由菩薩有。何以故？舍利弗！菩薩摩訶薩行菩薩道時，住六波羅蜜，自行布施，亦以布施成就眾生；乃至自行般若波羅蜜，亦以般若波羅蜜成就眾生。舍利弗！是故菩薩摩訶薩為安樂一切眾生故出現於世。」</p>
<p>【論】</p>
<p>問曰：</p>
<p style="margin-left:1em">五千比丘中，上有千餘上座，所謂漚樓頻螺迦葉等；何以止說此四人名？</p>
<p>答曰：</p>
<p style="margin-left:1em">是四比丘，是現世無量福田。舍利弗是佛右面弟子；目揵連是佛左面弟子；須菩提修無諍定，行空第一；摩訶迦葉行十二頭陀第一，世尊施衣分坐，常深心憐愍眾生。佛在世時，若有人欲求今世果報者，供養是四人，輒得如願。是故，是多知多識比丘及四眾，讚般若波羅蜜。</p>
<p>問曰：</p>
<p style="margin-left:1em">是阿羅漢最後身，所作已辦，何以復讚歎般若波羅蜜？</p>
<p>答曰：</p>
<p style="margin-left:1em">人皆知阿羅漢得無漏道，以菩薩智慧雖大，結使未斷故不貴。又以是阿羅漢有慈悲心，助佛揚化故以之為證。</p>
<p style="margin-left:1em">佛道於世間中最大，是般若能與此事，故名為「大波羅蜜」。</p>
<p style="margin-left:1em">一切法中智慧第一，故言「尊波羅蜜」。</p>
<p style="margin-left:1em">能正導五度，故名「第一波羅蜜」。</p>
<p style="margin-left:1em">五度不及，故名為「勝波羅蜜」，如五情不及意。</p>
<p style="margin-left:1em">能自利利人，故名為「妙波羅蜜」。</p>
<p style="margin-left:1em">一切法中無有過者，故名「無上波羅蜜」。</p>
<p style="margin-left:1em">無有法與同者，故名「無等波羅蜜」。</p>
<p style="margin-left:1em">諸佛名無等，從般若波羅蜜生，故名「無等等波羅蜜」。</p>
<p style="margin-left:1em">是般若波羅蜜畢竟清淨，不可以戲論破壞，故名「如虛空波羅蜜」。</p>
<p style="margin-left:1em">般若波羅蜜中一切法自相不可得，故名為「自相空波羅蜜」。</p>
<p style="margin-left:1em">此波羅蜜中一切法自性空故，諸法因緣和合生，無有自性，故名為「自性空波羅蜜」。</p>
<p style="margin-left:1em">諸法中無有自法，故名為「諸法空波羅蜜」。</p>
<p style="margin-left:1em">以此眾生空、法空故破諸法令無所有，無所有亦無所有，是名「無法有法空波羅蜜」。</p>
<p style="margin-left:1em">菩薩行是般若波羅蜜，無有功德而不攝者，如日出時華無不敷，故名「開一切功德波羅蜜」。</p>
<p style="margin-left:1em">是菩薩心中般若波羅蜜日出，成就一切諸功德，皆令清淨；般若波羅蜜是一切善法之本，是故名為「成就一切功德波羅蜜」。</p>
<p style="margin-left:1em">世間無有法能傾動者，故名「不可破壞波羅蜜」。</p>
<p style="margin-left:1em">是諸阿羅漢讚歎因緣，所謂三世佛皆從般若波羅蜜生，所謂無比布施乃至無比智慧；世間中無有與等者，故言「無比」；是六波羅蜜，畢竟清淨，無有過失，故名為「無比」，「無比」即是「無等等」。</p>
<p style="margin-left:1em">復次，「無等等」——諸佛名「無等」；與諸佛等，故名為「無等等」。</p>
<p>問曰：</p>
<p style="margin-left:1em">三世諸佛中，已有釋迦文佛，何以別說？</p>
<p>答曰：</p>
<p style="margin-left:1em">今座上眾皆由釋迦文佛得度，感恩重故別說。如舍利弗說：「我師不出者，我等永為盲冥！」</p>
<p style="margin-left:1em">諸阿羅漢知三世諸佛皆從般若波羅蜜中出，以是故諸阿羅漢說：「世尊！諸菩薩摩訶薩欲遍知一切法，當習般若波羅蜜。」</p>
<p style="margin-left:1em">阿羅漢讚歎菩薩時，心生恭敬，是故說「禮敬供養」。</p>
<p style="margin-left:1em">「天、人、阿修羅」者，說三善道；三惡道無所別知，故不說。</p>
<p style="margin-left:1em">佛聞羅漢讚歎已，佛印可言：「如是！如是！應當禮敬供養行般若波羅蜜者。」汝雖無一切智慧，而說不錯，故重言：「如是！如是！」</p>
<p style="margin-left:1em">何以故？此中佛自說：「因菩薩故，出生人道、天道，乃至一切諸菩薩為安樂一切眾生故說。」</p>
<p style="margin-left:1em">剎利大姓乃至阿迦尼吒，須陀洹乃至諸佛，皆如先說。</p>
<p>問曰：</p>
<p style="margin-left:1em">若因菩薩，有飲食等及諸寶物，人何以力作求生，受諸辛苦乃得？</p>
<p>答曰：</p>
<p style="margin-left:1em">飢餓劫時，人雖設其功力，亦無所得，以眾生罪重故。菩薩世世讚歎布施、持戒、善心，是三福因緣故有上、中、下。上者，念便即得；中者，人中尊重，供養自至；下者，施功力乃得。以是故說「因菩薩得」，實而不虛。</p>
<p style="margin-left:1em">樂因緣甚多，不可稱計；今佛略說：「天樂、人樂、涅槃樂，皆由菩薩得。」</p>
<p style="margin-left:1em">此中佛自說：「菩薩住六波羅蜜，自行布施，亦教眾生行布施。」雖眾生自行布施，無菩薩教導則不能行。</p>
<p>問曰：</p>
<p style="margin-left:1em">除解脫樂，此二種樂是眾生生結使處；貪欲因緣故生恚，菩薩何以教導此結使因緣？</p>
<p>答曰：</p>
<p style="margin-left:1em">菩薩無咎！所以者何？菩薩慈悲清淨心，與眾生樂因緣，教修福事；若眾生不能清淨行福德者，於菩薩何咎！如人好心作井，盲人墮中而死，作者無罪！如人設好食施人，不知量者，多食致患，施者無罪！</p>
<p style="margin-left:1em">復次，若諸佛菩薩不教眾生作福德因緣，則無天、無人、無阿修羅；但長三惡道，無從罪得出者。</p>
<p style="margin-left:1em">復次，眾生樂因緣故生貪，貪因緣故生恚，恚因緣故生苦，苦因緣故生罪；今欲免眾生於第五罪中，是故與樂。</p>
<p style="margin-left:1em">復次，非定樂因緣生貪欲。或正憶念故，樂為善福因緣；邪憶念故生貪欲。今為正憶念樂故，令生福德因緣。</p>
<p style="margin-left:1em">復次，唯佛一人無錯無失。是菩薩未成就佛道、未得佛眼故，以三種樂故教化可度眾生；諸佛但以解脫樂教化眾生。◎</p>
</div>
<div class='div-pin'><a id='mulu112' />
<p class='h1'>大智度論釋舌相品第六</p><p>◎【經】</p>
<p>爾時，世尊出舌相，遍覆三千大千世界；從其舌相出無數無量色光明，普照十方如恒河沙等諸佛世界。是時，東方如恒河沙等世界中無量無數諸菩薩見是大光明，各各白其佛言：「世尊！是誰神力故，有是大光明，普照諸佛世界？」</p>
<p>諸佛告諸菩薩言：「諸善男子！西方有世界名娑婆，是中有佛名釋迦牟尼，是其舌相出大光明，普照東方如恒河沙等諸佛世界；南西北方、四維、上下，亦復如是；為諸菩薩摩訶薩說般若波羅蜜故。」</p>
<p>是時，諸菩薩各白其佛言：「我欲往供養釋迦牟尼佛及諸菩薩摩訶薩，并欲聽般若波羅蜜！」</p>
<p>諸佛告諸菩薩：「善男子！汝自知時！」</p>
<p>是時，諸菩薩摩訶薩持諸供養具、無量華蓋、幢幡、瓔珞、眾香、金銀、寶花，向娑婆世界，詣釋迦牟尼佛所。爾時，四天王諸天乃至阿迦尼吒諸天，各持天上天香、末香、澤香、天樹香、葉香、天種種蓮華——青、赤、紅、白，向釋迦牟尼佛所。是諸菩薩摩訶薩及諸天所散諸華，於三千大千世界虛空中化成四柱大寶臺，種種異色，莊嚴分明。</p>
<p>是時，釋迦牟尼佛眾中，有十萬億人皆從坐起，合掌白佛言：「世尊！我等於未來世中，亦當得如是法，如今釋迦牟尼佛！弟子、侍從、大眾，說法，亦爾！」</p>
<p>是時，佛知善男子至心，於一切諸法不生不滅、不出不作，得是法忍。佛便微笑，種種色光從口中出。</p>
<p>阿難白佛言：「世尊！何因緣故微笑？」</p>
<p>佛告阿難：「是眾中十萬億人，於諸法中得無生忍。是諸人於未來世過六十八億劫當得作佛，劫名華積，佛皆號覺花。」</p>
<p>【論】</p>
<p>問曰：</p>
<p style="margin-left:1em">初品中佛已出舌相，今何以重出？</p>
<p>答曰：</p>
<p style="margin-left:1em">是事非一日一坐說。</p>
<p style="margin-left:1em">前出舌相，為和合大會，度一切眾生，舍利弗問，佛答。今此異時，更為餘人；須菩提巧說空故，佛命令更說，是故出舌相光明。</p>
<p>問曰：</p>
<p style="margin-left:1em">舍利弗智慧第一，竟何所少，而復命須菩提？</p>
<p>答曰：</p>
<p style="margin-left:1em">佛弟子眾多，一人說已，次命一人；譬如王者，群臣眾多，次第共語。</p>
<p>問曰：</p>
<p style="margin-left:1em">若爾者，目連、迦葉等甚多，何以不次第皆與語？</p>
<p>答曰：</p>
<p style="margin-left:1em">此經名智慧，舍利弗智慧第一，是故問。</p>
<p style="margin-left:1em">須菩提雖有種種因緣，以二因緣大故：一者、好行無諍定，常慈悲眾生，雖不能廣度眾生，而常助菩薩，以菩薩事問佛；二者、好深行空法，是般若中多說空法——是故命須菩提說。</p>
<p style="margin-left:1em">是「舌相光明」、「諸菩薩來往」義，乃至「華臺供養」義，如先說。</p>
<p style="margin-left:1em">爾時，眾生見是大神通力，所謂十方如恒河沙等世界中諸佛，以諸佛及釋迦文佛出無量光明故，眾生蒙佛神力，見舌相覆三千大千世界，及聞見諸佛在大眾中說法，即得無生法忍，作是願言：「我等未來世神通變化，亦當如今佛。」</p>
<p style="margin-left:1em">佛知眾生得無生法忍，故微笑。「笑」義，「佛答」，如先說。</p>
<p style="margin-left:1em">是人過六十八億劫作佛，是人見十方諸菩薩持七寶華來供養，變成七寶花臺；因見是已，其心清淨，得無生法忍。是故作佛時，劫名華積，佛皆號覺華。◎</p>
</div>
<p class='juan'>大智度論卷第四十</p>
</div><!-- end of div[@id='body'] -->
</body></html>