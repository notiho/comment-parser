<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu233' />◎大智度論釋遍學品第七十四<span class='note-inline'>(卷八十六)</span></p><p class="byline">聖者龍樹菩薩造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu234' /><p>【經】</p>
<p>爾時，須菩提白佛言：「世尊！是菩薩摩訶薩大智慧成就，行是深法，亦不受果報。」</p>
<p>佛告須菩提「如是！如是！菩薩摩訶薩大智慧成就，行是深般若波羅蜜，亦不受果報。何以故？是菩薩摩訶薩，諸法性中不動故。」</p>
<p>「世尊！何等諸法性中不動？」</p>
<p>佛言：「於無所有性中不動。復次，菩薩摩訶薩，色性中不動，受、想、行、識性中不動；檀波羅蜜性中不動，尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜性中不動；四禪性中不動，四無量性中不動，四無色定性中不動；四念處性中不動，乃至八聖道分性中不動；空三昧、無相、無作三昧乃至大慈大悲性中不動。何以故？須菩提！是諸法性即是無所有。須菩提！以無所有法不能得所有法。」</p>
<p>須菩提言：「世尊！所有法能得所有法不？」</p>
<p>佛言：「不也！」</p>
<p>「世尊！所有法能得無所有法不？」</p>
<p>佛言：「不也！」</p>
<p>「世尊！無所有法能得無所有法不？」</p>
<p>佛言：「不也！」</p>
<p>「世尊！若無所有不能得所有、所有不能得所有、所有不能得無所有、無所有不能得無所有，將無世尊不得道耶？」</p>
<p>佛言：「有得，不以此四句。」</p>
<p>「世尊！云何有得？」</p>
<p>佛言：「非所有、非無所有，無諸戲論，是名得道。」</p>
<p>須菩提白佛言：「世尊！何等是菩薩摩訶薩戲論？」</p>
<p>佛告須菩提：「菩薩摩訶薩觀色若常、若無常，是為戲論，觀受、想、行、識若常、若無常，是為戲論；觀色若苦、若樂，受、想、行、識若苦、若樂，是為戲論；觀色若我、若非我，受、想、行、識若我、若非我；色若寂滅、若不寂滅，受、想、行、識若寂滅、若不寂滅，是為戲論。苦聖諦應見、集聖諦應斷、滅聖諦應證、道聖諦應修，是為戲論。應修四禪、四無量心、四無色定，是為戲論。應修四念處、四正勤、四如意足、五根、五力、七覺分、八聖道分，是為戲論；應修空解脫門、無相解脫門、無作解脫門，是為戲論；應修八背捨、九次第定，是為戲論。我當過須陀洹果、斯陀含果、阿那含果、阿羅漢果、辟支佛道，是為戲論。我當具足菩薩十地，是為戲論。我當入菩薩位，是為戲論。我當淨佛國土，是為戲論；我當成就眾生，是為戲論。我當生佛十力、四無所畏、四無礙智、十八不共法，是為戲論；我當得一切種智，是為戲論；我當斷一切煩惱習，是為戲論。須菩提！是菩薩摩訶薩行般若波羅蜜時，色若常、若無常不可戲論故不應戲論，受想行識若常、若無常不可戲論故不應戲論，乃至一切種智不可戲論故不應戲論。何以故？性不戲論性，無性不戲論無性；離性、無性，更無法可得，所謂戲論者、戲論法、戲論處。以是故，須菩提！色無戲論，受想行識乃至一切種智無戲論。如是，須菩提！菩薩摩訶薩應行無戲論般若波羅蜜。」</p>
<p>須菩提白佛言：「世尊！云何色不可戲論，乃至一切種智不可戲論？」</p>
<p>佛告須菩提：「色性無，乃至一切種智性無。須菩提！若法性無，即是無戲論。以是故，色不可戲論，乃至一切種智不可戲論。須菩提！若菩薩摩訶薩能如是行無戲論般若波羅蜜，是時得入菩薩位。」</p>
<p>須菩提白佛言：「世尊！若諸法無有性，菩薩行何等道入菩薩位？為用聲聞道？為用辟支佛道？為用佛道？」</p>
<p>佛告須菩提：「不以聲聞道、不以辟支佛道、不以佛道得入菩薩位，菩薩摩訶薩遍學諸道，得入菩薩位。須菩提！譬如八人先學諸道然後入正位，未得果而先生果道。菩薩亦如是，先遍學諸道然後入菩薩位，亦未得一切種智而先生金剛三昧，爾時以一念相應慧得一切種智。」</p>
<p>須菩提白佛言：「世尊！若菩薩摩訶薩遍學諸道入菩薩位者，八人向須陀洹、得須陀洹，向斯陀含、得斯陀含，向阿那含、得阿那含，向阿羅漢、得阿羅漢，辟支佛道、佛道，是諸道各各異。世尊！若菩薩摩訶薩遍學諸道然後入菩薩位者，是菩薩若生八道，應作八人！生見道，應作須陀洹！生思惟道，應作斯陀含、作阿那含、作阿羅漢！若生辟支佛道，作辟支佛！世尊！若菩薩摩訶薩作八人，然後入菩薩位，無有是處！不入菩薩位，得一切種智，亦無是處！作須陀洹乃至作辟支佛，然後入菩薩位，亦無是處！不入菩薩位，得一切種智，亦無是處！世尊！我云何當知菩薩摩訶薩遍學諸道得入菩薩位？」</p>
<p>佛告須菩提：「如是！如是！若菩薩摩訶薩作八人、得須陀洹果乃至得阿羅漢果、得辟支佛道，然後入菩薩位，無有是處！不入菩薩位，當得一切種智，無有是處！須菩提！若菩薩摩訶薩從初發意行六波羅蜜時，以智觀過八地。何等八地？乾慧地、性地、八人地、見地、薄地、離欲地、已辦地、辟支佛地。以道種智入菩薩位；入菩薩位已，以一切種智斷一切煩惱習。須菩提！是八人若智若斷，是菩薩無生法忍；須陀洹若智若斷、斯陀含若智若斷、阿那含若智若斷、阿羅漢若智若斷、辟支佛若智若斷，皆是菩薩忍。菩薩學如是聲聞、辟支佛道，以道種智入菩薩位；入菩薩位已，以一切種智斷一切煩惱習，得佛道。如是，須菩提！菩薩摩訶薩遍學諸道具足，應得阿耨多羅三藐三菩提；得阿耨多羅三藐三菩提已，以果饒益眾生。」</p>
<p>須菩提白佛言：「世尊！世尊所說道：聲聞道、辟支佛道、佛道，何等是菩薩道種智？」</p>
<p>佛告須菩提：「菩薩摩訶薩應生一切道種淨智。須菩提！何等是道種淨智？若諸法相貌所可顯示法，菩薩應正知；正知已，為他演說、開示，令諸眾生得解。是菩薩摩訶薩應解一切音聲語言，以是音聲說法，遍滿三千大千世界，如響相。以是故，須菩提！菩薩摩訶薩應先具足學一切道，道智具足已，應分別知眾生深心，所謂地獄眾生，地獄道，地獄因，地獄果，應知、應障；畜生、餓鬼道，畜生、餓鬼因，畜生、餓鬼果，應知、應障；諸龍、鬼神、犍闥婆、緊那羅、摩睺羅伽、阿修羅道、因、果，應知、應障。人道、因、果應知，諸天道、因、果應知：四天王天、三十三天、夜摩天、兜率陀天、化樂天、他化自在天、梵天、光音天、遍淨天、廣果天、無想天、阿婆羅呵天、無熱天、易見天、喜見天、阿迦尼吒天道、因、果應知；無邊虛空處、無邊識處、無所有處、非有想非無想處道、因、果應知；四念處、四正勤、四如意足、五根、五力、七覺分、八聖道分，因、果應知；空解脫門、無相解脫門、無作解脫門，佛十力、四無所畏、四無礙智、十八不共法、大慈大悲，因、果應知。菩薩以是道，令眾生入須陀洹道乃至阿羅漢、辟支佛道，乃至阿耨多羅三藐三菩提道。須菩提！是名菩薩摩訶薩淨道種智。菩薩學是道種智已，入眾生深心相；入已，隨眾生心，如應說法，所言不虛。何以故？是菩薩摩訶薩善知眾生根相，知一切眾生心、心數法生死所趣。須菩提！菩薩摩訶薩如是應行道般若波羅蜜。何以故？一切諸善助道法皆入般若波羅蜜中，諸菩薩摩訶薩、聲聞、辟支佛所應行。」</p>
<p>須菩提白佛言：「世尊！若四念處乃至阿耨多羅三藐三菩提，是一切法皆不合不散、無色、無形、無對，一相，所謂無相。世尊！云何是助道法能取阿耨多羅三藐三菩提？世尊！是不合不散、無色、無形、無對，一相，所謂無相法，無所取、無所捨，譬如虛空無取、無捨。」</p>
<p>佛言：「如是！如是！須菩提！諸法自相空，無所取、無所捨。須菩提！有眾生不知諸法自相空，為是眾生故，顯示助道法能至阿耨多羅三藐三菩提。</p>
<p>「復次，須菩提！所有色、受、想、行、識，所有檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，所有內空、外空乃至無法有法空，初禪乃至非有想非無想處，四<span class='corr'>念處</span>乃至八聖道分，三解脫門，八背捨、九次第定，佛十力、四無所畏、四無礙智、十八不共法、大慈大悲、一切種智等諸法，於是聖法中，皆不合不散、無色、無形、無對，一相，所謂無相。以世俗法故，為眾生說令解，非以第一義。須菩提！於是一切法中，菩薩摩訶薩以智、見如法應學；學已，分別諸法應用、不應用。」</p>
<p>須菩提言：「世尊！何等法菩薩分別已，應用、不應用？」</p>
<p>佛言：「聲聞、辟支佛法，分別知，不應用；一切種智，分別知，應用。如是，須菩提！菩薩摩訶薩於是聖法中，應學般若波羅蜜。」</p>
<p>須菩提白佛言：「世尊！何以故說名聖法？何等是聖法？」</p>
<p>佛告須菩提：「諸聲聞、辟支佛法，諸菩薩摩訶薩及諸佛，於欲、瞋、癡不合不散，身見、戒取、疑不合不散，欲染、瞋恚不合不散；色染、無色染、掉、慢、無明不合不散；初禪乃至第四禪不合不散，慈、悲、喜、捨、虛空處乃至非有想非無想處不合不散；四念處乃至八聖道分不合不散；內空乃至大悲、有為性、無為性不合不散。何以故？是一切法皆無色、無形、無對，一相，所謂無相。無色法與無色法不合不散，無形法與無形法不合不散，無對法與無對法不合不散，一相法與一相法不合不散，無相法與無相法不合不散。須菩提！是無色、無形、無對，一相，所謂無相般若波羅蜜，諸菩薩摩訶薩應學；學已，不得諸法相。」</p>
<p>須菩提白佛言：「世尊！菩薩摩訶薩不學色相耶？不學受、想、行、識相耶？不學眼相乃至意相，不學色相乃至法相，不學地種相乃至識種相，不學檀波羅蜜相、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜相，不學內空乃至無法有法空相，不學初禪相乃至第四禪相，不學慈相乃至捨相，不學無邊空相乃至非有想非無想相，不學四念處相乃至八聖道分相，不學空三昧相、無相、無作三昧相，不學八背捨、九次第定相，不學佛十力相、四無所畏、四無礙智相、十八不共法相、大慈大悲相，不學苦聖諦相、集滅、道聖諦相，不學逆順十二因緣相，不學有為性相、無為性相耶？世尊！若不學諸法相，菩薩摩訶薩云何學諸法相若有為、若無為，學已，過聲聞、辟支佛地？若不過聲聞、辟支佛地，云何入菩薩位？若不入菩薩位，云何當得一切種智？若不得一切種智，云何當轉法輪？若不轉法輪，云何以三乘度眾生生死？」</p>
<p>佛告須菩提：「若諸法實有相，菩薩應學是相。須菩提！以一切法實無有相，無色、無形、無對，一相，所謂無相。以是故，須菩提！菩薩摩訶薩不學相、不學無相。何以故？有佛、無佛，諸法一相，性常住。」</p>
<p>須菩提白佛言：「世尊！若一切法非有相、非無相，菩薩摩訶薩云何修般若波羅蜜？若不修般若波羅蜜，不能過聲聞、辟支佛地；若不過聲聞、辟支佛地，不能入菩薩位；若不入菩薩位，不得無生法忍；若不得無生法忍，不能得諸菩薩神通；若不得菩薩神通，不能淨佛國土、成就眾生；若不淨佛國土、成就眾生，不能得一切種智；若不得一切種智，不能轉法輪；若不轉法輪，不能令眾生得須陀洹果、斯陀含、阿那含、阿羅漢果、辟支佛道，不能令得阿耨多羅三藐三菩提，亦不能令眾生得布施福，亦不能令得持戒、修定福。」</p>
<p>佛告須菩提：「如是！如是！諸法無相，非一相、非異相；若修無相，是修般若波羅蜜。」</p>
<p>須菩提言：「世尊！云何修無相是修般若波羅蜜？」</p>
<p>佛言：「修諸法壞，是修般若波羅蜜。」</p>
<p>「世尊！云何修諸法壞是修般若波羅蜜？」</p>
<p>佛言：「修色壞，是修般若波羅蜜；修受、想、行、識壞，是修般若波羅蜜。修眼壞、耳、鼻、舌、身、意法壞，是修般若波羅蜜；修色法壞，聲、香、味、觸、法壞，是修般若波羅蜜。修不淨觀壞，是修般若波羅蜜；修初禪壞，第二、第三、第四禪壞，是修般若波羅蜜；修慈、悲、喜、捨壞，是修般若波羅蜜；修無邊空處、無邊識處、無所有處、非有想非無想處壞，是修般若波羅蜜。修念佛、念法、念僧、念戒、念捨、念天、念滅、念安般壞，是修般若波羅蜜。修無常相、苦相、無我相、空相、集相、因相、生相、緣相、閉相、滅相、妙相、出相、道相、正相、跡相、離相壞，是修般若波羅蜜。修十二因緣壞，修我相、眾生相、壽命相壞乃至修知者、見者相壞，是修般若波羅蜜；修常相、樂相、淨相、我相壞，是修般若波羅蜜。修四念處乃至八聖道分壞，是修般若波羅蜜。修空三昧、無相三昧、無作三昧壞，是修般若波羅蜜。修八背捨、九次第定壞，是修般若波羅蜜。修有覺有觀三昧、無覺有觀三昧、無覺無觀三昧壞，是修般若波羅蜜。修苦聖諦、集聖諦、滅聖諦、道聖諦壞，是修般若波羅蜜；修苦智、集智、滅智、道智壞，是修般若波羅蜜；修盡智、無生智壞，是修般若波羅蜜；修法智、比智、世智、他心智壞，是修般若波羅蜜。修檀波羅蜜壞，是修般若波羅蜜；修尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜壞，是修般若波羅蜜。修內空、外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空、不可得空、無法空、有法空、無法有法空壞，是修般若波羅蜜；修佛十力、四無所畏、四無礙智、十八不共法壞，是修般若波羅蜜。修須陀洹果、斯陀含果、阿那含果、阿羅漢果、辟支佛道壞，是修般若波羅蜜。修一切智壞，是修般若波羅蜜。修斷一切煩惱習壞，是修般若波羅蜜。」</p>
<p>須菩提白佛言：「世尊！云何名修色壞乃至修斷一切煩惱習壞，是修般若波羅蜜？」</p>
<p>佛告須菩提：「菩薩摩訶薩行般若波羅蜜時，不念有色法，是修般若波羅蜜；不念有受、想、行、識，乃至不念有壞一切煩惱習法，是為修般若波羅蜜。何以故？有法念者，不修般若波羅蜜。須菩提！有法念者，不修檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。何以故？須菩提！是人著法，不行檀波羅蜜乃至般若波羅蜜。如是著者，無有解脫、無有道、無有涅槃。有法念者，不修四念處、四正勤、四如意足、五根、五力、七覺分、八聖道分、不修空三昧乃至不修一切種智。何以故？是人著法故。」</p>
<p>須菩提白佛言：「世尊！何等是有法？何等是無法？」</p>
<p>佛告須菩提：「二者是有法，不二者是無法。」</p>
<p>「世尊！何等是二？」</p>
<p>佛言：「色相是二，受、想、行、識相是二，眼相乃至意相是二，色相乃至法相是二，檀波羅蜜乃至佛相、阿耨多羅三藐三菩提相，有為無為性相是二。須菩提！一切相皆是二，一切二皆是有法；適有法便有生死，適有生死不得離生、老、病、死、憂悲苦惱。以是因緣故，須菩提！當知二相者，無有檀波羅蜜乃至般若波羅蜜，無有道、無有果，乃至無有順忍，何況見色相乃至見一切種智相！若無修道，云何得須陀洹果乃至阿羅漢果、辟支佛道、阿耨多羅三藐三菩提及斷一切煩惱習？」</p>
<p>【論】</p>
<p>釋曰：</p>
<p style="margin-left:1em">佛說：「菩薩行六波羅蜜，不受世間果報。」</p>
<p style="margin-left:1em">須菩提歎未曾有，白佛言：「世尊！是菩薩大智慧成就，行是深法，能作因而不受果。」是菩薩為大利故，不受小報。</p>
<p style="margin-left:1em">佛可其意已，更自說因緣，所謂：「菩薩於諸法性中不動。」諸法性者，無所有、畢竟空，如、法性、實際。菩薩定心安住是中不動。</p>
<p style="margin-left:1em">須菩提問：「世尊！何等性中不動？」</p>
<p style="margin-left:1em">佛答：「色性中不動，乃至大慈悲等性中不動。何以故？是諸法性，眾因緣生故不自在、無定相，無定相故無所有。」諸法者，所謂色等法。</p>
<p style="margin-left:1em">因是色等法故說無為，是故無為法亦無所有。何以故？不可以無所有法得所有法。</p>
<p style="margin-left:1em">須菩提言：「若無所有不能得所有者，豈可以所有法得所有法耶？」</p>
<p style="margin-left:1em">佛答：「不。」</p>
<p style="margin-left:1em">何以故？無所有法，一切聖人所稱讚、所住處，尚不能有所得，何況所有法！</p>
<p style="margin-left:1em">「所有法得無所有不？」</p>
<p style="margin-left:1em">佛言：「不。」</p>
<p style="margin-left:1em">何以故？所有、無所有，二俱有過，故言「不」。</p>
<p style="margin-left:1em">「可以無所有得無所有不？」</p>
<p style="margin-left:1em">佛言：「不。」</p>
<p style="margin-left:1em">何以故？所有法有生相、住相，以虛誑故，尚無所得，何況無所有從本已來畢竟空而有所得！</p>
<p style="margin-left:1em">此中，須菩提更問：「世尊！若以四句皆不得，將無道、無得果耶？」</p>
<p style="margin-left:1em">佛答：「實有得道法，但不以是四句。」</p>
<p style="margin-left:1em">何以故？四句有如上失故。若離是四句戲論，即是道。</p>
<p style="margin-left:1em">復問：「世尊！何等是菩薩戲論相？」</p>
<p style="margin-left:1em">佛答：「色等若常、若無常，是菩薩戲論。」</p>
<p style="margin-left:1em">何以故？若常則不生不滅，無罪福、好醜；無常亦不然。何以故？因常說無常，常既不可得，何況無常！復次，若無常定是色等實相，亦不應有業因緣果報。何以故？色等諸法念念滅失故；若業因緣果報滅，則不名無常相。如是等種種因緣故，無常非是色等實相，如先「破無常」中說。</p>
<p style="margin-left:1em">乃至作是念「我當斷一切煩惱習」，是為戲論。</p>
<p style="margin-left:1em">色等諸法不可戲論，而凡夫人戲論諸法，菩薩於不可戲論隨法不戲論。何以故？自性不能戲論自性。所以者何？性從因緣生故，但有假名，云何能戲論？若性不能戲論，何況無性！離性、無性，更無第三法可戲論，所謂戲論者，戲論法，戲論處——是法皆不可得。</p>
<p style="margin-left:1em">「須菩提！色等法是不可戲論相，如是菩薩應行無戲論般若波羅蜜。」</p>
<p style="margin-left:1em">復次，佛自說不可戲論因緣：「色等法無性，若法無性，即是不可戲論。」</p>
<p style="margin-left:1em">「若菩薩能行是不可戲論般若，便得入菩薩位。」</p>
<p style="margin-left:1em">須菩提意：「無戲論是三乘道，菩薩以何道入無戲論菩薩位？」</p>
<p style="margin-left:1em">佛答，皆言：「不。」何以故？菩薩大乘人故，不應用二乘道；六波羅蜜未具足故，不能用佛道。此中佛自說因緣：「菩薩應遍學諸道，入菩薩位。」</p>
<p style="margin-left:1em">此中說譬喻：「如見諦道中八人，先時遍學諸道，入正位，而未得須陀洹果。菩薩亦如是，先遍學諸道，入菩薩位，而未得一切種智果；若菩薩住金剛三昧，以一念相應慧，得一切種智果。」</p>
<p style="margin-left:1em">須菩提問：「世尊！若菩薩遍學諸道，然後入菩薩位，是諸道各各異。若菩薩遍學是諸道，若生八道即是八人，乃至生辟支佛道即是辟支佛。世尊！若菩薩作八人乃至作辟支佛，然後入菩薩位，無有是處！若不入菩薩位，得一切種智，亦無有是處！我當云何知菩薩遍學諸道入菩薩位？」</p>
<p style="margin-left:1em">佛可其意已，更自說因緣：「菩薩初發意行六波羅蜜時，以智見觀入八地直過；如人親親繫獄故，入而看之，亦不與同著杻械。菩薩欲具足道種智故，入菩薩位——遍觀諸道，入菩薩位；入菩薩位已，得一切種智，斷煩惱習。」</p>
<p style="margin-left:1em">佛示須菩提：「二乘人於諸佛菩薩智慧得少氣分，是故八人若智若斷乃至辟支佛若智若斷，皆是菩薩無生法忍。」</p>
<p style="margin-left:1em">智名學人八智，無學或九、或十。斷名斷十種結使，所謂上、下分十結。須陀洹、斯陀含，略說斷三結，廣說斷八十八結。阿那含，略說斷五下分結，廣說斷九十二。阿羅漢，略說三漏盡，廣說斷一切煩惱。是名智、斷。智、斷皆是菩薩忍。</p>
<p style="margin-left:1em">聲聞人以四諦得道，菩薩以一諦入道。佛說是四諦皆是一諦，分別故有四；是四諦、二乘智斷，皆在一諦中。</p>
<p style="margin-left:1em">菩薩先住柔順忍中，學無生無滅、亦非無生非無滅，離有見、無見、有無見、非有非無見等，滅諸戲論，得無生忍。無生忍者，佛後品中自說：「乃至作佛，常不生惡心，是故名無生忍。」</p>
<p style="margin-left:1em">論者言：得是忍，觀一切法畢竟空，斷緣，心心數不生，是名無生忍。</p>
<p style="margin-left:1em">又復言：能過聲聞、辟支佛智慧，名無生忍。</p>
<p style="margin-left:1em">聲聞、辟支佛智慧，觀色等五眾生滅，心厭，離欲，得解脫。</p>
<p style="margin-left:1em">菩薩以大福德、智慧觀生滅時，心不怖畏如小乘人。菩薩以慧眼求生滅實定相不可得，如先〈破生品〉中說。但以肉眼麁心見有無常生滅。凡夫人於諸法中著常見，是所著法還歸無常，眾生得憂悲苦惱，是故佛說：「欲離憂苦，莫觀常相！」是無常破常顛倒故，不為著無常故說，是故菩薩捨生滅觀，入不生不滅中。</p>
<p>問曰：</p>
<p style="margin-left:1em">若入不生不滅，不生不滅即復是常，云何得離常顛倒？</p>
<p>答曰：</p>
<p style="margin-left:1em">如無常有二種：一者、破常顛<span class='corr'>倒</span>，不著無常；二者、著無常，生戲論。無生忍亦如是：一者、雖破生滅，不著無生無滅故，不墮常顛倒；二者、著不生滅故，墮常顛倒。真無生者，滅諸觀、語言道斷，觀一切法如涅槃相；從本已來常自無生，非以智慧觀故令無生。得是無生無滅、畢竟清淨，無常觀尚不取，何況生滅！</p>
<p style="margin-left:1em">如是等相，名無生法忍。</p>
<p style="margin-left:1em">得是無生忍故，即入菩薩位；入菩薩位已，以一切種智斷煩惱及習；種種因緣度一切眾生，如好果樹，多所饒益。</p>
<p style="margin-left:1em">須菩提白佛言：「世尊！何等是菩薩道種智？」</p>
<p style="margin-left:1em">佛答：「菩薩住無生忍法，得諸法實相；從實相起，取諸法名相語言，既自善解，<span class='corr'>為</span>眾生說，令得開悟。菩薩福德因緣故，解一切眾生音聲語言，以是音聲遍三千大千世界，亦不著是聲，知如響相。」是音聲，即是梵音相。以是故，菩薩應知一切道，遍觀眾生心，知其本末，以善法利益，遮不善法，如經中廣說。</p>
<p style="margin-left:1em">菩薩先知諸法實相故，於二乘道入出自在，觀已直過，入菩薩位；為度眾生故，起道慧。欲為眾生說法，解一切眾生語言音聲，以梵音聲說法，所謂遮惡道，開善道。惡道者，三惡道；善道者，三善道：人、天、阿修羅。</p>
<p style="margin-left:1em">種種因緣，呵惡道、讚善道。遮惡道者，所謂地獄道、地獄因、地獄果。地獄，如先說。地獄道者，上不善道。地獄因者，三毒：貪欲增長起貪嫉不善道，瞋恚增長起恚惱不善道，愚癡增長起邪見不善道。三毒，三不善道因；三不善道是七不善道因。地獄果者，以是因故受地獄身，身心受種種苦惱，是名果。</p>
<p style="margin-left:1em">菩薩應示眾生地獄果，然後為說法，令斷地獄道及因、果。十不善道，有上、中、下：上者，地獄；中者，畜生；下者，餓鬼。十善道亦有上、中、下：上者，天；中者，人；下者，鬼神。住十善道，能離欲、生色界，離色、生無色界。</p>
<p style="margin-left:1em">三惡道中常受苦，故言「應知、應遮」。天、人中有得道因緣，為涅槃故，或時應遮，以不定故不說。</p>
<p style="margin-left:1em">餘助道法故，不應說遮；乃至阿耨多羅三藐三菩提。</p>
<p style="margin-left:1em">菩薩能如是分別已，知眾生應以小乘法度者，以小乘法而度之；應以大乘法度者，以大乘法而度之。</p>
<p style="margin-left:1em">是菩薩知眾生深心數事及宿命業因緣，又知未來世果報因緣，又知眾生可化時節及知處所；諸餘可度因緣，盡皆知之，是故所說不虛。</p>
<p style="margin-left:1em">如是道種慧及諸助道法皆攝在般若中，是故菩薩當行道慧般若。</p>
<p style="margin-left:1em">須菩提白佛言：「若助道法、菩提，是法皆不合不散、無色、無形、無對，一相所謂無相。是助道法皆空，云何能取阿耨多羅三藐三菩提？空、無所有法，應無取、無捨；譬如虛空，無法故無取、無捨。」</p>
<p style="margin-left:1em">須菩提所說真實，無著心故，佛可言：「如是！如是！」更說因緣：「有眾生不知如是諸法自相空故，為分別是助道法能得阿耨多羅三藐三菩提。須菩提！非但三十七品空不合不散，所有色等乃至一切種智，於聖法中亦自相空，不合不散。」不合不散者，是畢竟空義；如此中說：「一相，所謂無相。」</p>
<p style="margin-left:1em">是法雖空，以世諦故，為眾生說，欲令得入聖法，非第一義。</p>
<p style="margin-left:1em">是中菩薩皆應以知、見學是法。</p>
<p style="margin-left:1em">初知名知，後深入名見；知名未了，見名已了。</p>
<p>問曰：</p>
<p style="margin-left:1em">知、見有何差別？</p>
<p>答曰：</p>
<p style="margin-left:1em">有人言：有知非見，有見非知，有亦知亦見，有非知非見。有知非見者，盡智、無生智，除世間正見及五見，餘慧皆名知，是慧非見。見非知者，五見、世間正見、見諦道中八忍，是見非知。餘無漏慧，亦名知、亦名見。離是見、知，餘法非見非知。</p>
<p style="margin-left:1em">復次，有人言：定心名為見，定、未定通名為知。如《轉法輪經》中說：「苦諦知已應見，知已分別知：是法應見，是苦諦；是法應斷，是集諦；是法應證，是滅諦；是法應修，是道諦。」</p>
<p style="margin-left:1em">或知煩惱斷名為見，如九斷知。</p>
<p style="margin-left:1em">須菩提聞般若異名字，所謂聖法，故問：「何等是聖法？」</p>
<p style="margin-left:1em">佛答：「聖法中諸賢聖——若佛、若辟支佛、聲聞等，以欲等諸法不合不散。」</p>
<p style="margin-left:1em">不合者，一切煩惱名顛倒，顛倒即無所有；若無所有，云何可合？若不合，云何有散？不合故不輕凡人，不散故不自高；於一切眾生不憎不愛。</p>
<p style="margin-left:1em">又復此中佛自說不合不散因緣，所謂：「是法皆無色、無形、無對，一相，所謂無相。」無色與無色法不合不散，乃至無相法與無相法不合不散。何以故？是法皆一性故，自性不與自性合。是名一相無相般若波羅蜜，菩薩應學；學已，無法可得相。</p>
<p style="margin-left:1em">須菩提白佛言：「世尊！菩薩不學色相耶？乃至不學有為、無為相耶？世尊！若不學是諸法相，云何經中說『菩薩先學諸法相，後過聲聞、辟支佛地』？若不過聲聞、辟支佛地，云何入菩薩位？」如此中廣說。</p>
<p style="margin-left:1em">佛告須菩提：「若諸法實有相，應當學是相。須菩提！一切法實無相，是故菩薩不應學相。無相亦不應學，以取相故。」</p>
<p style="margin-left:1em">破相事，如〈問相品〉中說。有佛、無佛，諸法常住，一相，所謂無相。</p>
<p style="margin-left:1em">須菩提從佛聞一切法無相，今還問佛：「世尊！若一切法非有相、非無相，云何菩薩修般若？」若有無相，因無相可修般若，今相以無相皆無，因何事得修般若？若不修般若，不能得過聲聞、辟支佛地，乃至不能安立於三福田。</p>
<p style="margin-left:1em">佛可其言：「如是！如是！」而更說修般若因緣，所謂：「菩薩不以修相故，是修般若；修無相故，是修般若。」</p>
<p style="margin-left:1em">復問：「世尊！云何修無相是修般若？若無相云何可修？」</p>
<p style="margin-left:1em">佛答：「修諸法壞是修般若。」以諸法壞故，無相相亦壞。譬如車分壞故，車相亦滅；又如輪分壞故，輪相亦滅，如是乃至微塵。</p>
<p style="margin-left:1em">「世尊！何等是諸法可破壞者？」</p>
<p style="margin-left:1em">佛答：「修色法壞，即是修般若波羅蜜；乃至修斷一切煩惱習壞，即是修般若波羅蜜。」</p>
<p style="margin-left:1em">須菩提白佛：「云何修色壞乃至修斷一切煩惱習壞是修般若？」</p>
<p style="margin-left:1em">佛答：「菩薩一心念薩婆若，憐愍眾生，欲得正行般若波羅蜜，不念色是有法；如是修，是修般若。」以色是定實，有相過故。所以者何？佛此中自說因緣：「有相者不修般若，般若中無法尚無，何況有法！是人不修般若波羅蜜，亦不修五波羅蜜；是人著有法戲論，不修布施等。」</p>
<p style="margin-left:1em">如是著者，無有解脫，無道、無涅槃：無三解脫門故言無解脫，無聖人空法故言無道，無道故言無涅槃。</p>
<p>問曰：</p>
<p style="margin-left:1em">何以故無道？</p>
<p>答曰：</p>
<p style="margin-left:1em">是人戲論諸法，不厭老、病、死，著法故生邪見；邪見故，不能如實觀身不淨等；不能觀身故，不修身念處；不修身念處故，不能修受、心、法念處；不修四念處故，不能修乃至一切種智。何以故？著有法故。</p>
<p style="margin-left:1em">須菩提問佛：「世尊！何等是有法？何等是無法？」凡人或於有法中生無想，無法中生有想，欲分別是事故問。</p>
<p style="margin-left:1em">佛答：「二相是有，不二相是無。」</p>
<p style="margin-left:1em">復問：「何等是二相？」</p>
<p style="margin-left:1em">佛答：「取色相即是二。」如先品中說：「離色無眼，離眼無色。」乃至有為、無為性。何以故？離有為不得說無為，離無為不得說有為實相。是故，是二法不得相離；凡人謂此為二，是故顛倒。佛略說二相：「一切法中取相皆是二，一切二皆是有。」</p>
<p style="margin-left:1em">適有便有生死。何以故？有中生著心，著心因緣生諸煩惱，煩惱因緣往來生死，生死因緣憂悲苦惱。是故說：「適有法便有生死，有生死不得免老病憂苦。」</p>
<p style="margin-left:1em">「須菩提！以是當知二相人無有檀波羅蜜乃至無有順忍，何況見色實相！乃至見一切種智實相！是人若不見色等諸法實相，則無修道，云何有須陀洹果乃至斷一切煩惱習？」</p>
<p style="margin-left:1em">六波羅蜜有二種：世間、出世間。此人無有出世間六波羅蜜故，是故說：「是有相人無有六波羅蜜。」若有者，但有世間波羅蜜，此中不說世間波羅蜜。聲聞道果尚無，何況有佛道！</p>
<p>問曰：</p>
<p style="margin-left:1em">順忍是何等順忍？</p>
<p>答曰：</p>
<p style="margin-left:1em">是小乘順忍。小乘順忍尚無，何況大乘！</p>
<p>問曰：</p>
<p style="margin-left:1em">頂法已能不退，何以說「乃至忍法」？</p>
<p>答曰：</p>
<p style="margin-left:1em">聲聞法中亦說頂墮，摩訶衍亦說頂墮，汝何以故言「頂法不墮」？</p>
<p style="margin-left:1em">有人言：雖頂法不墮，不牢固、不能一定故不說。忍是久住，已入正定，雖未得無漏而與無漏同。以隨順苦法忍故名為忍；未曾見是法故，見便能忍，是故名忍。是人於諸佛聖人為小，於凡夫為大。見色有二種：一者、見色實相了了，二者、斷繫諸色煩惱故名為見。如色，乃至一切種智、一切煩惱習事，亦如是。</p>
<p style="margin-left:1em">若人見色、修道尚無，何況能得修須陀洹果乃至斷煩惱習！◎</p>
</div>
<div class='div-pin'><a id='mulu235' />
<p class='h1'>大智度論釋次第學品第七十五</p><p>◎【經】</p>
<p>爾時，須菩提白佛言：「世尊！若有法相者，尚不得順忍，何況得道！世尊！若無法相者，當得順忍不？若乾慧地、若性地、若八人地、若見地、若薄地、若離欲地、若已辦地、若辟支佛地、若菩薩地、若佛地，若修道，因是修道當斷煩惱不？以是煩惱故，不得過聲聞、辟支佛地入菩薩位；若不入菩薩位，則不得一切種智；不得一切種智，則不能得斷一切煩惱習。世尊！若無有法，是諸法則不生；若不生是諸法，則不能得一切種智。」</p>
<p>佛告須菩提：「如是！如是！若無有法者，則有順忍乃至斷一切煩惱習。」</p>
<p>須菩提白佛言：「世尊！菩薩摩訶薩行般若波羅蜜時，有法相不？所謂色相乃至識相，眼相乃至意相，色相乃至法相，眼界相乃至意識界相，四念處相乃至一切種智相；若色相、若色斷相，乃至識相、識斷相，十二入、十八界亦如是；若無明相、若無明斷相，乃至憂悲愁惱相、憂悲愁惱斷相；若欲相、若欲斷相，若瞋相、若瞋斷相，若癡相、若癡斷相，若苦相、若苦斷相，若集相、若集斷相，若滅相、若滅斷相，若道相、若道斷相，乃至一切種智相，斷一切煩惱習相。」</p>
<p>佛言：「不也！須菩提！菩薩摩訶薩行般若波羅蜜時，無有法相、非法相，即是菩薩順忍。若無有法相、無有非法相，即是修道，亦是道果。須菩提！菩薩摩訶薩，有法是菩薩道，無法是菩薩果。以是因緣故，當知一切法無所有性。」</p>
<p>須菩提白佛言：「世尊！若一切法無所有性，佛云何知一切法無所有性故得成佛，於一切法得自在力？」</p>
<p>佛告須菩提：「如是！如是！一切法無所有性。我本行菩薩道修六波羅蜜，離諸欲、離惡不善法，有覺有觀，離生喜樂入初禪，乃至入第四禪；於是諸禪及支取相，不念有是禪，不受禪味，不得是禪，無染、清淨行四禪，我於是諸禪不受果報。依四禪住，起五神通：身通、天耳、知他人心、宿命通、天眼證；於諸神通不取相，不念有是神通，不受神通味，不得是神通，我於是五神通不分別行。須菩提！我爾時用一念相應慧得阿耨多羅三藐三菩提，所謂是苦聖諦，是集、是滅、是道聖諦，成就十力、四無所畏、四無礙智、十八不共法，大慈大悲，得作佛，分別三聚眾生：正定、邪定、不定。」</p>
<p>須菩提白佛言：「云何世尊於諸法無所有性中起四禪、六神通，亦無眾生而分別作三聚？」</p>
<p>佛言須菩提：「若諸欲、惡不善法當有性——若自性、若他性，我本為菩薩行時，不能觀諸欲、惡不善法無所有性入初禪；以諸欲、惡不善法無所有性——若自性、若他性皆是無所有性故，我本行菩薩道時，離諸欲、惡不善法入初禪，乃至入第四禪。須菩提！若諸神通有性，若自性、若他性，我不能知是神通無所有性，得阿耨多羅三藐三菩提。須菩提！以神通無有性——若自性、若他性皆無所有性，以是故，諸佛於神通，知無所有性，得阿耨多羅三藐三菩提。」</p>
<p>【論】</p>
<p>問曰：</p>
<p style="margin-left:1em">諸法空一義，何以故須菩提種種因緣重問？此中問：「有法相者不得順忍，乃至若不生是諸法，不能得薩婆若！」</p>
<p>答曰：</p>
<p style="margin-left:1em">是諸法畢竟空義，甚深難解！說者尚難，何況受者、行者！是故須菩提以般若垂訖，恐人多疑多惑故，種種因緣重問。</p>
<p style="margin-left:1em">復次，所問義雖一，所因處異。或問：「世尊！若一切法空，云何分別有五道？」或問：「若一切無所有相，云何分別有三乘？」或問：「世尊！有相者乃至不得順忍，云何當觀八地、入菩薩位？」如是等種種問，異門故義得差別，般若無一定相故。</p>
<p style="margin-left:1em">佛可須菩提意：「如是！如是！」</p>
<p style="margin-left:1em">須菩提先問順忍者，是小乘順忍；今須菩提問菩薩順忍法。</p>
<p style="margin-left:1em">「若菩薩行般若時，有法相不？」</p>
<p style="margin-left:1em">佛答：「菩薩行般若時，無法生相若有、若無。何以故？見有、無二俱有過故，則是菩薩順忍。於一切法中不生有相，即是修道。」</p>
<p style="margin-left:1em">「須菩提！有法是菩薩道，無法是果。」</p>
<p style="margin-left:1em">有法名有為法，無法是無為法；行有為八聖道，斷諸煩惱，得無為果。</p>
<p style="margin-left:1em">復次，有人言：五波羅蜜名有法，是菩薩道；般若波羅蜜畢竟空故無有法，是菩薩果。</p>
<p style="margin-left:1em">有人言：般若波羅蜜智慧相，有為法故，是為道；如、法性、實際，不從因緣生、常有故，名為果。</p>
<p style="margin-left:1em">如是等，有、無法差別。以是因緣故，須菩提！當知一切法皆是無所有性，名為無法。</p>
<p style="margin-left:1em">復問：「世尊！若一切法無所有性，佛云何於無所有性中正知得阿耨多羅三藐三菩提，於諸法中得自在？」</p>
<p style="margin-left:1em">佛可其言。菩薩以無所有智合行一切法，能斷一切著故，得阿耨多羅三藐三菩提。此中佛自引為證：「我本為菩薩時，行六波羅蜜；離欲、離惡不善法，有覺有觀，離生喜樂入初禪。」</p>
<p style="margin-left:1em">離欲者，離五欲；離惡、不善法者，離五蓋。將人入惡道，名為惡；障善法故，名不善。有覺有觀，初禪所攝善覺觀。離生喜樂者，捨離五欲生喜樂。喜樂者，色界中有二種樂：一者、有喜樂，二者、無喜樂。喜樂，初禪、二禪中；無喜樂，三禪中。初禪、二禪俱有喜樂，有何差別？初禪中喜樂，從離欲故生；二禪喜樂，從定生。</p>
<p>問曰：</p>
<p style="margin-left:1em">亦離初禪煩惱得二禪，何以不說離生？</p>
<p>答曰：</p>
<p style="margin-left:1em">欲界中散亂故，無定稱；行者能離欲故，名為離生。初禪中有定，二禪因初禪定生故，名為定生。</p>
<p style="margin-left:1em">復次，欲界煩惱不善相故障初禪；行者欲離大障故，是故說離生。色界煩惱名無記，為患微弱，以覺、觀因緣故失禪；是故佛說：「滅諸覺、觀，內心清淨故得二禪。」</p>
<p style="margin-left:1em">三禪、四禪，如先說。</p>
<p style="margin-left:1em">「我於是諸禪支取相得已，不念有是禪。」初習禪時，取相，乃至得；得已，恐著味故觀無常；不念有是禪，不得是禪定相，亦不受味，無染心行四禪，異於外道。於是諸禪，修不受果報禪。</p>
<p style="margin-left:1em">依四禪住，起五神通，亦如禪法，不受其味。</p>
<p style="margin-left:1em">宿命通故，知一切眾生本業因緣，來生是間。天眼通力故，見眾生未來世所生之處。隨其業行，知一切眾生本、末已，心生大悲：「云何斷眾生生死相續苦？」</p>
<p style="margin-left:1em">爾時，心迴向入漏盡通，即時以一念相應慧得阿耨多羅三藐三菩提，所謂是苦相，苦因是愛，愛斷苦盡，為到苦盡是道；通達四諦故，得十力、四無所畏、四無礙智、十八不共法。分別眾生作三聚；住三神通，度是眾生，所謂天耳、知他心、身通；為眾生說法，令度生死。</p>
<p style="margin-left:1em">須菩提復問：「若諸法無所有，云何佛為菩薩時起四禪、六神通？若無眾生，云何分別眾生作三聚？」</p>
<p style="margin-left:1em">佛答：「諸欲、諸惡若當有性——若自性、若他性，我本為菩薩時，不能觀諸欲、惡不善法無所有性入初禪。」</p>
<p style="margin-left:1em">佛意：若諸欲、不善法有定性實法若多、若少自相者，若自身中若有淨、常等性。性有二種：若自性、若他性。自性名自身不淨性，他性名衣服等莊嚴身具。此皆無常、虛誑、苦惱因緣。內外五欲中，無有常、樂、我、淨實；若有者，我本行菩薩道時，不能觀五欲空無所有性入初禪。今欲、惡不善法無有實性——若自性、若他性，是故我為菩薩時，離五欲、惡不善法，入初禪，乃至入第四禪。若諸神通有性——若自性、若他性，我本行菩薩時，不能知神通無所有故，得阿耨多羅三藐三菩提。</p>
<p style="margin-left:1em">須菩提問：「若諸法定無所有性空，佛云何於諸法中得自在力？」</p>
<p style="margin-left:1em">佛答：「我以四禪故，於諸煩惱得解脫；六神通故，於諸法得自在度眾生。」</p>
<p style="margin-left:1em">須菩提意：以四禪、六神通是有，云何於空得自在力？</p>
<p style="margin-left:1em">佛示：我觀五欲等空、虛誑、無定相故，不著此禪，而起諸神通。諸禪有相、有量故可捨，得阿耨多羅三藐三菩提。初離欲時，以無所有性為因，得阿耨多羅三藐三菩提果亦無所有。若禪定空，阿耨多羅三藐三菩提不空，可有是難；今皆空故，不應有難！</p>

<p class='juan'>大智度論卷第八十六</p></div>
</div><!-- end of div[@id='body'] -->
</body></html>