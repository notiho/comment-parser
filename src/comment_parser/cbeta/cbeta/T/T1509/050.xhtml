<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu138' />大智度論釋發趣品第二十之餘<span class='note-inline'>(卷五十)</span></p><p class="byline">龍樹菩薩造</p><p class="byline">後秦龜茲國三藏鳩摩羅什譯</p><p>【經】</p>
<p>「云何菩薩不著我？」</p>
<p>「畢竟無我故。」</p>
<p>「云何菩薩不著眾生、不著壽命、不著眾數，乃至知者、見者？」</p>
<p>「是諸法畢竟不可得故。」</p>
<p>「云何菩薩不著斷見？」</p>
<p>「無有法斷，諸法畢竟不生故。」</p>
<p>「云何菩薩不著常見？」</p>
<p>「若法不生，是不作常。」</p>
<p>「云何菩薩不應取相？」</p>
<p>「無諸煩惱故。」</p>
<p>「云何菩薩不應作因見？」</p>
<p>「諸見不可得故。」</p>
<p>「云何菩薩不著名色？」</p>
<p>「名色處相無故。」</p>
<p>「云何菩薩不著五眾、不著十八界、不著十二入？」</p>
<p>「是諸法性無故。」</p>
<p>「云何菩薩不著三界？」</p>
<p>「三界性無故。」</p>
<p>「云何菩薩不應作著心？云何菩薩不應作願？云何菩薩不應作依止？」</p>
<p>「是諸法性無故。」</p>
<p>「云何菩薩不著依佛見？」</p>
<p>「作依見，不見佛故。」</p>
<p>「云何菩薩不著依法見？」</p>
<p>「法不可見故。」</p>
<p>「云何菩薩不著依僧見？」</p>
<p>「僧相無為，不可依故。」</p>
<p>「云何菩薩不著依戒見？」</p>
<p>「罪、無罪不著故。</p>
<p>「是為菩薩住七地中，二十法所不應著。」</p>
<p>「云何菩薩應具足空？」</p>
<p>「具足諸法自相空故。」</p>
<p>「云何菩薩無相證？」</p>
<p>「不念諸相故。」</p>
<p>「云何菩薩知無作？」</p>
<p>「於三界中不作故。」</p>
<p>「云何菩薩三分清淨？」</p>
<p>「十善道具足故。」</p>
<p>「云何菩薩一切眾生中慈悲智具足？」</p>
<p>「得大悲故。」</p>
<p>「云何菩薩不念一切眾生？」</p>
<p>「淨佛世界具足故。」</p>
<p>「云何菩薩一切法等觀？」</p>
<p>「於諸法不損益故。」</p>
<p>「云何菩薩知諸法實相？」</p>
<p>「諸法實相無知故。」</p>
<p>「云何菩薩無生忍？」</p>
<p>「為諸法不生不滅、不作故。」</p>
<p>「云何菩薩無生智？」</p>
<p>「知名色不生故。」</p>
<p>「云何菩薩說諸法一相？」</p>
<p>「心不行二相故。」</p>
<p>「云何菩薩破分別相？」</p>
<p>「一切法不分別故。」</p>
<p>「云何菩薩轉憶想？」</p>
<p>「小、大、無量想轉故。」</p>
<p>「云何菩薩轉見？」</p>
<p>「於聲聞、辟支佛地見轉故。」</p>
<p>「云何菩薩轉煩惱？」</p>
<p>「斷諸煩惱故。」</p>
<p>「云何菩薩等定慧地？」</p>
<p>「所謂得一切種智故。」</p>
<p>「云何菩薩調意？」</p>
<p>「於三界不動故。」</p>
<p>「云何菩薩心寂滅？」</p>
<p>「制六根故。」</p>
<p>「云何菩薩無礙智？」</p>
<p>「得佛眼故。」</p>
<p>「云何菩薩不染愛？」</p>
<p>「捨六塵故。</p>
<p>「是為菩薩住七地中，具足二十法。」</p>
<p>「云何菩薩順入眾生心？」</p>
<p>「菩薩以一心知一切眾生心及心數法。」</p>
<p>「云何菩薩遊戲諸神通？」</p>
<p>「以是神通從一佛國至一佛國，亦不作佛國想。」</p>
<p>「云何菩薩觀諸佛國？」</p>
<p>「自住其國，見無量諸佛國，亦無佛國想。」</p>
<p>「云何菩薩如所見佛國，自莊嚴其國？」</p>
<p>「住轉輪聖王地，遍至三千大千世界以自莊嚴。」</p>
<p>「云何菩薩如實觀佛身？」</p>
<p>「如實觀法身故。</p>
<p>「是為菩薩住八地中具足四法。」</p>
<p>「云何菩薩知上下諸根？」</p>
<p>「菩薩住佛十力，知一切眾生上下諸根。」</p>
<p>「云何菩薩淨佛世界？」</p>
<p>「淨眾生故。」</p>
<p>「云何菩薩如幻三昧？」</p>
<p>「住是三昧，能成辦一切事，亦不生心相。」</p>
<p>「云何菩薩常入三昧？」</p>
<p>「菩薩得報生三昧故。」</p>
<p>「云何菩薩隨眾生所應善根受身？」</p>
<p>「菩薩知眾生所應生善根而為受身，成就眾生故。</p>
<p>「是為菩薩住八地中，具足五法。」</p>
<p>「云何菩薩受無邊世界所度之分？」</p>
<p>「十方無<span class='corr'>量世界</span>中眾生，如諸佛法所應度者而度脫之。」</p>
<p>「云何菩薩得如所願？」</p>
<p>「六波羅蜜具足故。」</p>
<p>「云何菩薩知諸天、龍、夜叉、犍闥婆<span class='corr'>語</span>？」</p>
<p>「辭辯力故。」</p>
<p>「云何菩薩胎生成就？」</p>
<p>「菩薩世世常化生故。」</p>
<p>「云何菩薩家成就？」</p>
<p>「常在大家生故。」</p>
<p>「云何菩薩所生成就？」</p>
<p>「若剎利家生，若婆羅門家生故。」</p>
<p>「云何菩薩性成就？」</p>
<p>「如過去菩薩所生姓，從此中生故。」</p>
<p>「云何菩薩眷屬成就？」</p>
<p>「純諸菩薩摩訶薩為眷屬故。」</p>
<p>「云何菩薩出生成就？」</p>
<p>「生時光明遍照無量無邊世界，亦不取相故。」</p>
<p>「云何菩薩出家成就？」</p>
<p>「出家時，無量百千億諸天侍從出家，是一切眾生必至三乘。」</p>
<p>「云何菩薩莊嚴佛樹成就？」</p>
<p>「是菩提樹以黃金為根，七寶為莖、節、枝、葉，莖、節、枝、葉光明，遍照十方阿僧祇三千大千世界。」</p>
<p>「云何菩薩一切諸善功德成滿具足？」</p>
<p>「菩薩得眾生清淨，佛國亦淨。</p>
<p>「是為菩薩住九地中具足十二法。」</p>
<p>「云何菩薩住十地中當知如佛？」</p>
<p>「若菩薩摩訶薩具足六波羅蜜、四念處乃至十八不共法，一切種智具足滿，斷一切煩惱及習；是為菩薩摩訶薩住十地中當知如佛。須菩提！菩薩摩訶薩住是十地中，以方便力故，行六波羅蜜，行四念處，乃至十八不共法，過乾慧地、性地、八忍地、見地、薄地、離欲地、已作地、辟支佛地、菩薩地，過是九地，住於佛地。是為菩薩十地。如是，須菩提！是名菩薩摩訶薩大乘發趣。」</p>
<p>【論】</p>
<p style="margin-left:1em">者言：</p>
<p style="margin-left:1em">我等二十法不可得故不著。不可得因緣，如先種種說。我見乃至知者、見者，佛見、僧見，是入眾生空故，是見不應著。餘斷、常乃至戒見，是法空故，不應著。</p>
<p>問曰：</p>
<p style="margin-left:1em">餘者可知，「因見」云何？</p>
<p>答曰：</p>
<p style="margin-left:1em">一切有為法展轉為因果，是法中著心取相生見，是名「因見」，所謂非因說因，或因果一異等。</p>
<p style="margin-left:1em">「具足空」者，若菩薩能盡行十八空，是名具足空。</p>
<p style="margin-left:1em">復次，能行二種空：眾生空、法空，是名具足空。</p>
<p style="margin-left:1em">復次，若菩薩能行畢竟空，於中不著，是名具足空。</p>
<p>問曰：</p>
<p style="margin-left:1em">若爾者，佛此中何以但說「自相空」？</p>
<p>答曰：</p>
<p style="margin-left:1em">此三種空皆是自相空。以住六地菩薩福德故利根，利根故分別諸法取相；以是故，七地中以相空為具足空。</p>
<p style="margin-left:1em">佛或時說有為空、無為空名具足空，或時說不可得空名具足空。</p>
<p style="margin-left:1em">「無相證」者，無相即是涅槃，可證，不可修；不可修故，不得言「知」；無量無邊不可分別故，不得言「具足」。</p>
<p style="margin-left:1em">「知無作」者，三事雖通是知，二事更義立其名，無作但有「知」名。</p>
<p style="margin-left:1em">「三分清淨」者，所謂十善道：身三、口四、意三，是名三分。上以說三解脫門故，此中不復說。「三分清淨」者，或有人身業清淨，口業不清淨；口業清淨，身業不清淨；或身口業清淨，意業不清淨；或有世間三業清淨，而未能離著；是菩薩三業清淨及離著故，是名三分清淨。</p>
<p style="margin-left:1em">「一切眾生中具足慈悲智」者，悲有三種：眾生緣、法緣、無緣。此中說無緣大悲名具足。所謂法性空，乃至實相亦空，是名無緣大悲。菩薩深入實相，然後悲念眾生；譬如人有一子，得好寶物，則深心愛念欲以與之。</p>
<p style="margin-left:1em">「不念一切眾生」者，所謂淨世界具足故。</p>
<p>問曰：</p>
<p style="margin-left:1em">若不念眾生者，云何能淨佛世界？</p>
<p>答曰：</p>
<p style="margin-left:1em">菩薩令眾生住十善道，為莊嚴佛國；雖莊嚴，未得無礙莊嚴。今菩薩教化眾生，不取眾生相，諸善根福德清淨；諸善根福德清淨故，是無礙莊嚴。</p>
<p style="margin-left:1em">「一切法等觀」者，如法等忍中說。此中佛自說：「於諸法不增損。」</p>
<p style="margin-left:1em">「知諸法實相」者，如先種種因緣廣說。</p>
<p style="margin-left:1em">「無生法忍」者，於無生滅諸法實相中，信受、通達、無礙、不退，是名無生忍。</p>
<p style="margin-left:1em">「無生智」者，初名忍，後名智；麁者忍，細者智。佛自說：「知名色不生故。」</p>
<p style="margin-left:1em">「說諸法一相」者，菩薩知內外十二入皆是魔網，虛誑不實，於此中生六種識亦是魔網虛誑。何者是實？唯不二法——無眼、無色，乃至無意、無法等，是名實。令眾生離十二入故，常以種種因緣說是不二法。</p>
<p style="margin-left:1em">「破分別相」者，菩薩住是不二法中，破所緣男女、長短、大小等分別諸法。</p>
<p style="margin-left:1em">「轉憶想」者，破內心憶想分別諸法等。</p>
<p style="margin-left:1em">「轉見」者，是菩薩先轉我見、邊見等邪見，然後入道；今轉法見、涅槃見，以諸法無定相。轉涅槃者，轉聲聞、辟支佛見，直趣佛道。</p>
<p style="margin-left:1em">「轉煩惱」者，菩薩以福德持戒力故，折伏麁煩惱，安隱行道，唯有愛、見、慢等微細者在，今亦離細煩惱。復次，菩薩用實智慧，觀是煩惱即是實相；譬如神通人，能轉不淨為淨。</p>
<p style="margin-left:1em">「等定慧地」者，菩薩於初三地慧多定少，未能攝心故；後三地定多慧少，以是故，不得入菩薩位。今眾生空、法空，定慧等故，能安隱行菩薩道；從阿鞞跋致地，漸漸得一切種智慧地。</p>
<p style="margin-left:1em">「調意」者，是菩薩先憶念老、病、死、三惡道，慈愍眾生故，調伏心意；今知諸法實相故不著三界，不著三界故調伏。</p>
<p style="margin-left:1em">「心寂滅」者，菩薩為涅槃故，先於五欲中折伏五情，意情難折伏故；今住七地，意情寂滅。</p>
<p style="margin-left:1em">「無礙智」者，菩薩得般若波羅蜜，於一切實、不實法中無礙；得是道慧，將一切眾生令入實法，得無礙解脫、得佛眼，於一切法中無礙。</p>
<p>問曰：</p>
<p style="margin-left:1em">是七地中，何以說得佛眼？</p>
<p>答曰：</p>
<p style="margin-left:1em">是中應學佛眼，於諸法無礙，似如佛眼。</p>
<p style="margin-left:1em">「不染愛」者，是菩薩雖於七地得智慧力，猶有先世因緣，有此肉身，入禪定不著，出禪定時有著氣；隨此肉眼所見，見好人親愛，或愛是七地智慧實法。是故佛說：「於六塵中行捨心，不取好惡相。」<span class='note-inline'>(七地竟)</span></p>
<p style="margin-left:1em">「順入眾生心」者，菩薩住是八地中，順觀一切眾生心之所趣，動發思惟，深念順觀，以智慧分別知：是眾生永無得度因緣；是眾生過無量阿僧祇劫然後可度，是眾生或一劫、二劫乃至十劫可度，是眾生或一世、二世乃至今世可度，是眾生或即時可度者，是熟、是未熟；是人可以聲聞乘度，是人可以辟支佛乘度。譬如良醫診病，知差久近、可治不可治者。</p>
<p style="margin-left:1em">「遊戲諸神通」者，先得諸神通，今得自在遊戲，能至無量無邊世界。菩薩住七地中時，欲取涅槃；爾時，有種種因緣及十方諸佛擁護，還生心欲度眾生。好莊嚴神通，隨意自在，乃至無量無邊世界中無所罣礙，見諸佛國，亦不取佛國相。</p>
<p style="margin-left:1em">「觀諸佛國」者，有菩薩以神通力飛到十方，觀諸清淨世界，取相欲自莊嚴其國。有菩薩佛將至十方，示清淨世界，取淨國相，自作願行；如世自在王佛，將法積比丘至十方，示清淨世界。或有菩薩自住本國，用天眼見十方清淨世界，初取淨相，後得不著心故還捨。</p>
<p style="margin-left:1em">「如所見佛國，自莊嚴其國」者，如先說。是八地名轉輪地。如轉輪王寶輪至處，無礙無障，無諸怨敵；菩薩住是地中，能雨法寶，滿眾生願，無能障礙，亦能取所見淨國相而自莊嚴其國。</p>
<p style="margin-left:1em">「如實觀佛身」者，觀諸佛身如幻如化，非五眾、十二入、十八界所攝，若長若短，若干種色，隨眾生先世業因緣所見。此中佛自說：「見法身者，是為見佛。」法身者，不可得法空；不可得法空者，諸因緣邊生法，無有自性。</p>
<p style="margin-left:1em">「知上下諸根」者，如十力中說。菩薩先知一切眾生心所行，誰鈍、誰利，誰布施多、誰智慧多，因其多者而度脫之。</p>
<p style="margin-left:1em">「淨佛世界」者，有二種淨：一者、菩薩自淨其身；二者、淨眾生心，令行清淨道。以彼我因緣清淨故，隨所願得清淨世界。</p>
<p style="margin-left:1em">「入如幻三昧」者，如幻人一處住，所作幻事，遍滿世界，所謂四種兵眾，宮殿城郭，飲食歌舞，殺活、憂苦等；菩薩亦如是，住是三昧中，能於十方世界變化，遍滿其中：先行布施等充滿眾生，次說法教化破壞三惡道，然後安立眾生於三乘；一切所可利益之事，無不成就。是菩薩心不動，亦不取心相。</p>
<p style="margin-left:1em">「常入三昧」者，菩薩得如幻等三昧，所役心能有所作；今轉身得報生三昧，如人見色，不用心力。住是三昧中，度眾生安隱，勝於如幻三昧，自然成事，無所役用；如人求財，有役力得者，有自然得者。</p>
<p style="margin-left:1em">「隨眾生所應善根受身」者，菩薩得二種三昧，二種神通，行得、報得；知以何身、以何語、以何因緣、以何事、以何道、以何方便而為受身，乃至受畜生身而化度之。<span class='note-inline'>(八地竟)</span></p>
<p style="margin-left:1em">「受無邊世界所度之分」者，無量阿僧祇十方世界六道中眾生，是菩薩教化所應度者而度之。是世界有三種：有淨、不淨、有雜。是三種世界中眾生所可應度有利益者，皆攝取之。譬如然燈，為有目之人，不為盲者；菩薩亦如是，或先有因緣者，或始作因緣者。</p>
<p style="margin-left:1em">復次，三千大千世界名一世界，一時起、一時滅；如是等十方如恒河沙等世界，是一佛世界如是一佛世界數，如恒河沙等世界，是一佛世界海如是佛世界海，數如十方恒河沙世界，是佛世界種。如是世界種，十方無量，是名一佛世界。於一切世界中取如是分，是名一佛所度之分。</p>
<p style="margin-left:1em">「得如所願」者，是菩薩福德、智慧具足故，無願不得。聽者聞無量無邊世界所度之分，疑不可得；以是故，次說所願如意。此中佛自說六波羅蜜具足：五度則福德具足，般若則智慧具足。</p>
<p style="margin-left:1em">「知諸天、龍、夜叉、犍闥婆語」者，我上說福德、智慧具足，所願如意；知他人種種語，即是所願事。復次，菩薩得宿命智清淨故，知處處生一切語。復次，得願智故，知立名者心，強作種種名字語言。復次，菩薩得解眾生語言三昧故，通一切語無礙。復次，自得四無礙智，又復學佛四無礙智；以是故，知眾生語言音聲。</p>
<p style="margin-left:1em">「處胎成就」者，有人言：菩薩乘白象，與無量兜率諸天圍遶、恭敬、供養、侍從，入母胎。</p>
<p style="margin-left:1em">有人言：菩薩母得如幻三昧力故，令腹廣大無量，一切三千大千世界菩薩及天龍鬼神皆得入出；胎中有宮殿、臺觀，先莊嚴床座，懸繒幡蓋，散花，燒香，皆是菩薩福德業因緣所感，然後菩薩來下處之。亦以三昧力故，下入母胎，於兜率天上如故。</p>
<p style="margin-left:1em">「生成就」者，菩薩欲生時，諸天龍鬼神莊嚴三千大千世界；是時，有七寶蓮花座，自然而有；從母胎中，有無量菩薩先出，坐蓮華上，叉手讚歎，俟待菩薩；及諸天龍、鬼神、仙聖、諸玉女等皆合手一心，欲見菩薩生。然後菩薩從母右脇出，如滿月從雲中出，放大光明，照無量世界。是時，有大名聲，遍滿十方世界，唱言：「某國菩薩末後身生。」或有菩薩化生蓮華；於四生中，菩薩胎生、化生。於四種人中，菩薩生剎利、婆羅門二姓中——生此二種姓，人所貴故。</p>
<p style="margin-left:1em">「家成就」者，婆羅門家有智慧，剎利家有力勢；婆羅門利益後世，剎利利益今世。是二種於世有益，是故菩薩在此中生。復次，諸功德法家，所謂不退轉生，是名家生。</p>
<p style="margin-left:1em">「姓成就」者，菩薩兜率天上觀世間何姓為貴、能攝眾生，即於是姓中生。如七佛中，初三佛，憍陳如姓中生；次三佛，迦葉姓中生；釋迦文尼佛，憍曇姓中生。復次，菩薩初深心牢固，是名諸佛姓。有人言：得無生法忍，是諸佛姓；是時，得佛一切種智氣分故，如聲聞法中姓地人。</p>
<p style="margin-left:1em">「眷屬成就」者，皆是智人、善人，世世集功德。此中佛自說：「純以菩薩為眷屬。」如《不可思議經》中說：「瞿毘耶是大菩薩，一切眷屬皆是住阿毘跋致地菩薩；以方便三昧變化力，為男、為女，共為眷屬。如轉輪聖王居士寶是夜叉、鬼神現作人身，與人共事。」</p>
<p style="margin-left:1em">「出家成就」者，如釋迦文菩薩，夜於宮殿，見諸婇女皆如死狀；十方諸天鬼神齎持幡華供養之具，奉迎將出。是時車匿雖先受淨飯王勅，而隨菩薩意，自牽馬至；四天王使者接捧馬足，踰城而出。為破諸煩惱及魔人，示一切眾人在家之穢。如此大功德貴重之人，猶尚出家，況諸凡細！如是等因緣，名出家成就。</p>
<p style="margin-left:1em">「莊嚴佛樹成就」者，莊嚴菩提樹，如先說。佛此中自說：「是菩提樹，以黃金為根，七寶為莖、節、枝、葉，莖、節、枝、葉光明遍照十方無數阿僧祇諸佛世界。」或有佛以菩薩七寶莊嚴佛樹，或有不如是者。所以者何？諸佛神力不可思議，為眾生故現種種莊嚴。</p>
<p style="margin-left:1em">「一切諸善功德成滿具足」者，菩薩住七地中，破諸煩惱，自利具足；住八地、九地，利益他人，所謂教化眾生，淨佛世界。自利、利他深大故，一切功德具足。如阿羅漢、辟支佛，自利雖重，利他輕故，不名具足；諸天及小菩薩，雖能利益他，而自未除煩惱故，亦不具足。是名功德具足。<span class='note-inline'>(九地竟)</span></p>
<p style="margin-left:1em">「當知如佛」者，菩薩坐如是樹下，入第十地，名為法雲地。譬如大雲澍雨，連下無間；心自然生無量無邊清淨諸佛法，念念無量。爾時，菩薩作是念：「欲界魔王心未降伏。」放眉間光，令百億魔宮闇蔽不現。魔即瞋惱，集其兵眾來逼菩薩。菩薩降魔已，十方諸佛慶其功勳，皆放眉間光，從菩薩頂入。是時，十地所得功德，變為佛法，斷一切煩惱習，得無礙解脫，具十力、四無所畏、四無礙智、十八不共法、大慈大悲等無量無邊諸佛法。是時，地為六種震動，天雨華香，諸菩薩、天人皆合手讚歎。是時，放大光明，遍照十方無量世界；十方諸佛、菩薩、天人，大聲唱言：「某方某國某甲菩薩，坐於道場，成具佛事，是其光明。」是名十地當知如佛。</p>
<p style="margin-left:1em">復次，佛此中更說第十地相，所謂菩薩行六波羅蜜，以方便力故，過乾慧地，乃至菩薩地，住於佛地。佛地，即是第十地。</p>
<p style="margin-left:1em">菩薩能如是行十地，是名發趣大乘。</p>
</div>
<div class='div-pin'><a id='mulu139' />
<p class='h1'>大智度論釋出到品第二十一</p><p>【經】</p>
<p>佛告須菩提：「汝所問『是乘何處出，至何處住』者。」佛言：「是乘從三界中出，至薩婆若中住，以不二法故。何以故？摩訶衍、薩婆若，是二法共，不合、不散，無色、無形、無對，一相所謂無相。</p>
<p>「若人欲使實際出，是人為欲使無相法出；若人欲使如、法性、不可思議性出，是人為欲使無相法出。</p>
<p>「若人欲使色空出，是人為欲使無相法出；若人欲使受、想、行、識空出，是人為欲使無相法出。何以故？須菩提！色空相不出三界，亦不住薩婆若；受、想、行、識空相不出三界，亦不住薩婆若。所以者何？色、色相空，受、想、行，識、識相空故。</p>
<p>「若人欲使眼空出，是人為欲使無相法出；若人欲使耳、鼻、舌、身、意空出，是人為欲使無相法出；若人欲使乃至意觸因緣生受空出，是人為欲使無相法出。何以故？須菩提！眼空不出三界，亦不住薩婆若；乃至意觸因緣生受空不出三界，亦不住薩婆若。所以者何？眼、眼相空，乃至意觸因緣生受、意觸因緣生受相空故。</p>
<p>「若人欲使夢出，是人為欲使無相法出；若人欲使幻、焰、響、影、化出，是人為欲使無相法出。何以故？須菩提！夢相不出三界，亦不住薩婆若；幻、焰、響、影、化相亦不出三界，亦不住薩婆若。</p>
<p>「須菩提！若人欲使檀波羅蜜出，是人為欲使無相法出；若人欲使尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜出，是人為欲使無相法出。何以故？檀波羅蜜相不出三界，亦不住薩婆若；尸羅波羅蜜乃至般若波羅蜜不出三界，亦不住薩婆若。所以者何？檀波羅蜜、檀波羅蜜相空，尸羅波羅蜜、羼提波羅蜜、毘梨耶波羅蜜、禪波羅蜜，般若波羅蜜、般若波羅蜜相空故。</p>
<p>「若人欲使內空出乃至無法有法空出，是人為欲使無相法出。何以故？須菩提！內空相乃至無法有法空相，不出三界，亦不住薩婆若。所以者何？內空、內空性空，乃至無法有法空、無法有法空性空故。</p>
<p>「若人欲使四念處出，是人為欲使無相法出。何以故？四念處性不出三界，亦不住薩婆若。所以者何？四念處、四念處性空故。若人欲使四正勤、四如意足、五根、五力、七覺分、八聖道分出，是人為欲使無相法出。何以故？八聖道分性，不出三界，亦不住薩婆若。所以者何？八聖道分、八聖道分性空故。乃至十八不共法亦如是。</p>
<p>「須菩提！若人欲使阿羅漢出生處，是人為欲使無相法出；若人欲使辟支佛出生處，是人為欲使無相法出；若人欲使多陀阿伽度、阿羅訶、三藐三佛陀出生處，是人為欲使無相法出。何以故？須菩提！阿羅漢性、辟支佛性、佛性不出三界，亦不住薩婆若。所以者何？阿羅漢、阿羅漢性空，辟支佛、辟支佛性空，佛、佛性空故。若人欲使須陀洹果、斯陀含果、阿那含果、阿羅漢果、辟支佛道、佛道、一切種智出，是人為欲使無相法出，如上說。</p>
<p>「若人欲使名字、假名、施設、相、但有語言出，是人為欲使無相法出。何以故？名字空，不出三界，亦不住薩婆若。所以者何？名字相，名字相空故，乃至施設亦如是。</p>
<p>「若人欲使不生不滅法、不垢不淨、無作法出，是人為欲使無相法出。何以故？不生乃至無作法性不出三界，亦不住薩婆若。所以者何？不生性乃至無作性，性空故。</p>
<p>「須菩提！以是因緣故，摩訶衍從三界中出，至薩婆若中住，不動法故。」</p>
<p>【論】</p>
<p>問曰：</p>
<p style="margin-left:1em">佛已知須菩提所問，今何以更稱而答？</p>
<p>答曰：</p>
<p style="margin-left:1em">是《摩訶般若波羅蜜》有十萬偈，三百二十萬言，與《四阿含》等，此非一坐說盡。又上須菩提所問，已答二事，異時異日故稱第三問而答。</p>
<p style="margin-left:1em">復次，有人言：聲聞法中無有不可思議事，不得一日一坐中說盡。佛有無礙解脫，菩薩有不可思議三昧，能令多時作少時、少時作多時，亦能以大色入小、小色作大。又如六十小劫說《法華經》，人謂從<span class='corr'>旦</span>至食。</p>
<p>問曰：</p>
<p style="margin-left:1em">色有形可見，時無形但有名，云何得以近為遠、以遠為近？</p>
<p>答曰：</p>
<p style="margin-left:1em">以是故說「以不可思議神通力」。如人夢中，夢有所見，自以為覺；夢中復夢，如是展轉，故是一夜。</p>
<p style="margin-left:1em">以是故，更稱其問而答。</p>
<p style="margin-left:1em">「是乘何處出，至何處住」者，佛答：「是乘從三界中出，至薩婆若中住。」</p>
<p>問曰：</p>
<p style="margin-left:1em">是乘為是佛法？為是菩薩法？若是佛法，云何從三界出？若是菩薩法，云何薩婆若中住？</p>
<p>答曰：</p>
<p style="margin-left:1em">是乘是菩薩法，乃至金剛三昧；是諸功德清淨，變為佛法。是乘有大力，能有所去，直以至佛，更無勝處可去，故言「住」。譬如劫盡火燒三千世界，勢力甚大，更無所燒，故便自滅；摩訶衍亦如是，斷一切煩惱，集諸功德，盡其邊際，更無所斷，更無所知，更無所集故，便自歸滅。</p>
<p style="margin-left:1em">「不二法」者，斷諸菩薩著故說。此中佛自說：「大乘、薩婆若，是二法不一故不合，不異故不散；六情所知盡虛妄故，無色、無形、無對、一相。」</p>
<p>問曰：</p>
<p style="margin-left:1em">先言「不一故不合」，今何以言「一相」？</p>
<p>答曰：</p>
<p style="margin-left:1em">此中言「一相，所謂無相」，無相則無有出至佛道；為引導凡夫人故，說言「一相」。</p>
<p style="margin-left:1em">「實際」者，是諸法末後實相，無出無入；若有狂人欲使實際出至佛道者，此人則欲使無相法出。</p>
<p style="margin-left:1em">如、法性、法相，如先說。</p>
<p style="margin-left:1em">「不可思議性」者，有人言：即是如、法性、實際，無量無邊，心心數法滅，故言不可思議。復有人言：過實際、涅槃，更求諸法實，若有若無，是名不可思議。復次，一切諸佛法，無有能思惟籌量者，故名不可思議。復有人言：一切諸法，分別思惟，皆同涅槃相，是不可思議。</p>
<p style="margin-left:1em">若人欲使空中出，此人則欲使無相法中出。此中佛自說：「五眾空相，不能出三界，不能至薩婆若，五眾中五眾相空故，十二入乃至意觸因緣生受空亦如是。」</p>
<p style="margin-left:1em">夢等空譬喻，亦如是；自相空故，無出無至。</p>
<p style="margin-left:1em">若人欲使六波羅蜜出，此人則為欲使無相法出。何以故？六波羅蜜因緣和合故無自性，自性無故空。菩薩著六波羅蜜，墮邪道，故為說空。十八空乃至一切種智，亦如是。</p>
<p>問曰：</p>
<p style="margin-left:1em">六波羅蜜有道俗，俗可著故可說空；出世間六波羅蜜、三十七品乃至十八不共法，無所著故，何以說空？</p>
<p>答曰：</p>
<p style="margin-left:1em">諸菩薩漏未盡，以福德、智慧力故行是法，或取相愛著故。凡夫法虛妄顛倒，此法從凡夫法邊生，云何是實？以是故，佛說是亦空，以喻無相法。</p>
<p style="margin-left:1em">是大乘即是無相，無相云何有出、有至？</p>
<p style="margin-left:1em">諸法皆空，但有名字、相、假名、語言；今名字等亦空，以喻無相，第一義中不可得；世俗法中有相。名字等假名相義，如先說。</p>
<p style="margin-left:1em">用如是法，從三界出，至薩婆若中住；非是實法，亦無所動。</p>
<p>【經】</p>
<p>「須菩提！汝所問『是乘何處住』者，須菩提！是大乘無住處。何以故？一切法無住相故。是乘若住，不住法住。須菩提！譬如法性，不生不滅、不垢不淨、無起無作，非住非不住。須菩提！是乘亦如是，非住非不住。何以故？法性相乃至無作相，非住非不住。所以者何？法性相性空故，乃至無作性、無作性性空故。諸餘法亦如是。須菩提！以是因緣故，是乘無住處，以不住法、不動法故。」</p>
<p>【論】</p>
<p>問曰：</p>
<p style="margin-left:1em">上言「是乘到薩婆若，更無勝法可去」，今何以復說「是乘無住處」？</p>
<p>答曰：</p>
<p style="margin-left:1em">先說「以空、不二法故言住」，如幻、如夢，雖有坐臥行住，非實是住；菩薩亦如是，雖言「到薩婆若住」，亦無定住。</p>
<p style="margin-left:1em">佛此中自說：「一切法從本已來無住相，云何獨大乘有住？若有所住，以畢竟空法住。」</p>
<p style="margin-left:1em">譬如：如、法性、法相、實際，非住、非不住，不生不滅，不垢不淨，不起不作。</p>
<p style="margin-left:1em">「不住」者，自相中不住；「非不住」者，異相中不住。</p>
<p style="margin-left:1em">「不住」者，說空破有；「非不住」者，說世諦方便有住。</p>
<p style="margin-left:1em">「不住」者，說無常破常相；「非不住」者，破滅相。</p>
<p style="margin-left:1em">此中佛自說：「法性、法性相空。何以故？自相空故。乃至無起無作諸餘法亦如是。」</p>
<p>【經】</p>
<p>「須菩提！汝所問『誰當乘是乘出者』，無有人乘是乘出者。何以故？是乘及出者、所用法及出時，是一切法皆無所有；若一切法無所有，用何等法當出？何以故？我不可得，乃至知者、見者不可得，畢竟淨故。不可思議性不可得，畢竟淨故。眾、入、界不可得，畢竟淨故。檀波羅蜜不可得，畢竟淨故；乃至般若波羅蜜不可得，畢竟淨故。內空不可得，畢竟淨故；乃至無法有法空不可得，畢竟淨故。四念處不可得，乃至十八不共法不可得，畢竟淨故。須陀洹不可得，乃至阿羅漢、辟支佛、菩薩、佛不可得，畢竟淨故。須陀洹果，乃至阿羅漢果、辟支佛道、佛道、一切種智不可得，畢竟淨故。不生不滅，不垢不淨，無起無作不可得，畢竟淨故。過去世、未來世、現在世，生、住、滅不可得，畢竟淨故。增、減不可得，畢竟淨故。何法不可得故不可得？法性不可得故不可得，如、實際、不可思議性、法性、法相、法位；檀波羅蜜不可得故不可得，乃至般若波羅蜜不可得故不可得。內空不可得故不可得，乃至無法有法空不可得故不可得。四念處不可得故不可得，乃至十八不共法不可得故不可得。須陀洹不可得故不可得，乃至佛不可得故不可得。須陀洹果不可得故不可得，乃至佛道不可得故不可得。不生不滅，乃至不起不作不可得故不可得。</p>
<p>「復次，須菩提！初地不可得故不可得，乃至第十地不可得故不可得，畢竟淨故。云何為初地乃至十地？所謂乾慧地、性地、八人地、見地、薄地、離欲地、已作地、辟支佛地、菩薩地、佛地。內空中初地不可得，乃至無法有法空中初地不可得；內空乃至無法有法空中，第二、第三、第四、第五、第六、第七、第八、第九、第十地不可得。何以故？須菩提！初地非得非不得，乃至十地非得非不得，畢竟淨故。內空乃至無法有法空中，成就眾生不可得，畢竟淨故。內空乃至無法有法空中，淨佛世界不可得，畢竟淨故。內空乃至無法有法空中，五眼不可得，畢竟淨故。如是，須菩提！菩薩摩訶薩，以一切諸法不可得故，乘是摩訶衍出薩婆若。」</p>
<p>【論】</p>
<p style="margin-left:1em">者言：</p>
<p style="margin-left:1em">「出」者，行是乘到佛道邊出，又復以成就故名「出」，以是乘成就薩婆若，是名為「出」。</p>
<p style="margin-left:1em">此中佛自說空因緣：「乘者，是六波羅蜜。所用法者，是慈悲、方便等諸法，六波羅蜜所不攝。出者，是菩薩。是三法皆空。」</p>
<p style="margin-left:1em">此中佛復說因緣：「我不可得，乃至知者、見者不可得，畢竟空故。」</p>
<p style="margin-left:1em">五眾、十二入、十八界，檀波羅蜜乃至十八不共法，須陀洹乃至薩婆若，不生不滅、不垢不淨，乃至三世、三相、增減等，是名法空。</p>
<p style="margin-left:1em">我乃至知者、見者，須陀洹乃至佛，是名眾生空。</p>
<p>問曰：</p>
<p style="margin-left:1em">有二種不可得：一者、有法，智慧少故不能得；二者、有大智慧，推求不能得。此云何不可得？</p>
<p>答曰：</p>
<p style="margin-left:1em">是法無故不可得。</p>
<p>問曰：</p>
<p style="margin-left:1em">一切法本末不可得，於人有何利益？</p>
<p>答曰：</p>
<p style="margin-left:1em">此中佛自說：「畢竟清淨故。」</p>
<p style="margin-left:1em">「畢竟」者，若行者依「無」而破「有」，於「有」得清淨，於「無」未清淨，以依止故。</p>
<p style="margin-left:1em">此中佛自說不可得因緣：一切眾生不可得，一切法不可得；譬如如、法性、實際等，乃至不作、不起不可得。</p>
<p style="margin-left:1em">復次，十八空故，法性不可得，乃至不起、不作。</p>
<p style="margin-left:1em">十八空中，無初地乃至十地，無成就眾生，無淨佛世界，無五眼；以十八空故空，畢竟清淨故不可得。</p>
<p style="margin-left:1em">菩薩用不可得法，乘是乘出薩婆若。◎</p>
</div>
<p class='juan'>大智度論卷第五十<span class='note-inline'>(釋第十九品訖第二十品)</span></p>
</div><!-- end of div[@id='body'] -->
</body></html>