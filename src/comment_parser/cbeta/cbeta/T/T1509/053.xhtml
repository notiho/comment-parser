<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu146' />大智度論釋無生品第二十六<span class='note-inline'>(卷五十三)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu147' /><p>【經】</p>
<p>爾時，慧命舍利弗語須菩提：「菩薩摩訶薩行般若波羅蜜觀諸法，何等是菩薩？何等是般若波羅蜜？何等是觀？」</p>
<p>須菩提語舍利弗：「如汝所問：『何等是菩薩？』為阿耨多羅三藐三菩提，是人發大心，以是故名為菩薩。亦知一切法、一切種相，是中亦不著；知色相不著，乃至知十八不共法亦不著。」</p>
<p>舍利弗問須菩提：「何等為一切法相？」</p>
<p>須菩提言：「若以名字因緣和合等，知諸法是色，是聲、香、味、觸、法，是內、是外，是有為法、是無為法，以是名字相語言知諸法，是名知諸法相。</p>
<p>「如舍利弗所問：『何等是般若波羅蜜？』遠離故名般若波羅蜜。何等法遠離？遠離眾、界、入，遠離檀波羅蜜乃至禪波羅蜜，遠離內空乃至無法有法空；以是故，遠離名般若波羅蜜。復次，遠離四念處，乃至遠離十八不共法，遠離一切智。以是因緣故，遠離名般若波羅蜜。</p>
<p>「如舍利弗所問：『何等是觀？』舍利弗！菩薩摩訶薩行般若波羅蜜時，觀色非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離；受、想、行、識亦如是。檀波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，乃至一切種智，觀非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離。舍利弗！是名菩薩摩訶薩行般若波羅蜜時觀諸法。」</p>
<p>【論】</p>
<p>問曰：</p>
<p style="margin-left:1em">所謂「菩薩義，般若波羅蜜義，諸觀義」，上已問，今何以更問？</p>
<p>答曰：</p>
<p style="margin-left:1em">先已答大樹喻，非一斫可斷；是事難，故更問。</p>
<p style="margin-left:1em">復次，是般若波羅蜜有無量義，如〈曇無竭品〉中說：「般若波羅蜜，如大海水無量，如須彌山種種嚴飾。」是故問。</p>
<p style="margin-left:1em">又此問雖同，答義種種異。</p>
<p style="margin-left:1em">復次，諸佛斷法愛，不立經書，亦不莊嚴言語，但為拯濟眾生，隨應度者說。如大清涼美池，無量眾生前後來飲，各飽而去；聽者亦如是，佛先說菩薩、般若及觀，前來者有得解悟而去，後來者未聞，是故重問。</p>
<p style="margin-left:1em">「菩薩」者。</p>
<p style="margin-left:1em">「菩提」有三種：有阿羅漢菩提，有辟支佛菩提，有佛菩提。無學智慧清淨無垢故，名為菩提。菩薩雖有大智慧，諸煩惱習未盡故，不名菩提。此中但說一種，所謂佛菩提也。「薩埵」，秦言眾生。是眾生為無上道故，發心修行。</p>
<p style="margin-left:1em">復次，「薩埵」名大心。是人發大心求無上菩提而未得，以是故名為「菩提薩埵」。佛已得是菩提，不名為菩提薩埵，大心滿足故。</p>
<p style="margin-left:1em">「菩薩」餘義，如先廣說。</p>
<p style="margin-left:1em">復次，佛此中自說因緣：「是人為佛道故修行，知一切諸法相亦不著。」「諸法相」者，可以知諸法門是色、是聲等。略說菩薩義：先知諸法各各相，如地堅相，然後知畢竟空相；於是二種智慧中亦不著，但欲度眾生故。</p>
<p style="margin-left:1em">菩薩得如是智慧，一切別相法中皆得遠離。如色中離色，離色即是自相空；「遠離」者，是「空」之別名。菩薩得般若波羅蜜，於一切法心皆遠離。所以者何？見一切諸法罪過故。</p>
<p style="margin-left:1em">「阿羅蜜」，秦言遠離。「波羅蜜」，秦言度彼岸。此二音相近，義相會，故以「阿羅蜜」釋「波羅蜜」。</p>
<p style="margin-left:1em">遠離何等法？所謂眾、界、入，乃至一切智。以遠離是諸法故，名般若波羅蜜；如禪波羅蜜能調伏人心，般若波羅蜜能令人遠離諸法。</p>
<p style="margin-left:1em">「觀」者，不觀諸法常、無常等，如先說。</p>
<p>【經】</p>
<p>舍利弗問須菩提：「何因緣故，色不生是非色？受、想、行，識不生是非識，乃至一切種智不生，是非一切種智？」</p>
<p>須菩提言：「色、色相空，色空中無色、無生，以是因緣故，色不生是非色；受、想、行，識、識相空，識空中無識、無生，以是因緣故，受、想、行、識不生是非受、想、行、識。舍利弗！檀波羅蜜、檀波羅蜜相空，檀波羅蜜空中無檀波羅蜜、無生；尸羅波羅蜜、羼提波羅蜜、毘梨耶波羅蜜、禪波羅蜜；般若波羅蜜、般若波羅蜜相空，般若波羅蜜空中無般若波羅蜜、無生，以是因緣故，舍利弗！般若波羅蜜不生，是非般若波羅蜜。內空乃至無法有法空、四念處乃至十八不共法、一切種智亦如是，以是因緣故，內空不生是非內空，乃至一切種智不生是非一切種智。」</p>
<p>舍利弗問須菩提：「汝何因緣故言『色不二是非色，受、想、行，識不二是非識，乃至一切種智不二是非一切種智』？」</p>
<p>須菩提答言：「所有色，所有不二；所有受、想、行、識，所有不二。是一切法皆不合、不散，無色、無形、無對，一相，所謂無相。眼乃至一切種智亦如是。以是因緣故，舍利弗！色不二是非色，受、想、行，識不二是非識，乃至一切種智不二是非一切種智。」</p>
<p>舍利弗問須菩提：「何因緣故言『是色入無二法數，受、想、行、識入無二法數，乃至一切種智入無二法數』？」</p>
<p>須菩提答言：「色不異無生，無生不異色，色即是無生，無生即是色；受、想、行；識不異無生，無生不異識，識即是無生，無生即是識。以是因緣故，舍利弗！色入無二法數，受、想、行、識入無二法數，乃至一切種智亦如是。」</p>
<p>【論】</p>
<p>問曰：</p>
<p style="margin-left:1em">上品竟，便應問「不生」，何以此中方問？</p>
<p>答曰：</p>
<p style="margin-left:1em">三種大法易解，利益多眾生故先問。</p>
<p style="margin-left:1em">「何因緣故，色不生為非色，乃至一切種智不生為非一切種智？」</p>
<p style="margin-left:1em">須菩提答：「色是空，色中無色相。」</p>
<p style="margin-left:1em">行者以是無生智慧令色無生；若能得是無生，心作是念「今即得色實相」，是故言：「色無生為非色。」色性常自無生，非今智慧力故使無生。如有人破色令空，猶存本色想；譬如除廁作舍，今雖無廁，猶有不淨想。若能知廁本無，幻化所作，則無廁想；行者如是，若能知色從本已來初自無生者，則不復存色想。是故言：「色無生為非色。」乃至一切種智亦如是。</p>
<p>問曰：</p>
<p style="margin-left:1em">汝先自說「無生即是無二」，今何以更問？</p>
<p>答曰：</p>
<p style="margin-left:1em">義雖一，所入觀門異。</p>
<p style="margin-left:1em">上言破因中先有果若無果，是生法一異等，是生若初生、若後生——破如是等生名「無生」。今破眼色、有無等諸二故，是名「不二」。</p>
<p style="margin-left:1em">行者或先入無生觀門，後入不二；或先入不二，後入無生觀。義雖一，行者分別。</p>
<p style="margin-left:1em">破色二故言「不二」，破色生故言「無生」。</p>
<p style="margin-left:1em">上說無生因緣，謂「自相空」；今說不二因緣，所謂「不合、不散，一相，所謂無相」等。義雖同一空，上自相空，此是散空。</p>
<p style="margin-left:1em">「色入無二法數」者，行者觀色不生不滅相，是時分別色，今變為無生，是故說色無生即是不二。何以故？色破散即是無生。如先分別諸法時，離色不得更有生；今色破散即是無生，不得更有無生。以是故，色即是入無二法數。</p>
<p style="margin-left:1em">是二阿羅漢於佛前共論竟，須菩提白佛而更說是義，欲使佛證知故。</p>
<p>【經】</p>
<p>爾時，須菩提白佛言：「世尊！若菩薩摩訶薩行般若波羅蜜，如是觀諸法，是時見色無生，畢竟淨故；見受、想、行、識無生，畢竟淨故。見我無生，乃至知者、見者無生，畢竟淨故。見檀波羅蜜無生乃至般若波羅蜜無生，畢竟淨故。見內空無生乃至無法有法空無生，畢竟淨故。見四念處無生乃至十八不共法無生，畢竟淨故。見一切三昧、一切陀羅尼無生，畢竟淨故；乃至見一切種智無生，畢竟淨故。見凡夫、凡夫法無生，畢竟淨故。見須陀洹、須陀洹法，斯陀含、斯陀含法，阿那含、阿那含法，阿羅漢、阿羅漢法，辟支佛、辟支佛法，菩薩、菩薩法，佛、佛法無生，畢竟淨故。」</p>
<p>舍利弗語須菩提：「如我聞須菩提所說義，色是不生，受、想、行、識是不生，乃至佛、佛法是不生。若爾者，不應得須陀洹、須陀洹果、斯陀含、斯陀含果、阿那含、阿那含果、阿羅漢、阿羅漢果、辟支佛、辟支佛道；不應得菩薩摩訶薩、一切種智；亦無六道別異；亦不得菩薩摩訶薩五種菩提。須菩提！若一切法不生相，何以故須陀洹為斷三結故修道，斯陀含為薄婬恚癡故修道，阿那含為斷五下分結故修道，阿羅漢為斷五上分結故修道？辟支佛為辟支佛法故修道？何以故菩薩摩訶薩作難行，為眾生受種種苦？何以故佛得阿耨多羅三藐三菩提？何以故佛轉法輪？」</p>
<p>須菩提語舍利弗：「我不欲令無生法有所得。我亦不欲令無生法中得須陀洹、須陀洹果，乃至不欲令無生法中得阿羅漢、阿羅漢果，辟支佛、辟支佛道。我亦不欲令無生法中菩薩作難行、為眾生受種種苦。菩薩亦不以難行心行道。何以故？舍利弗！生難心、苦心，不能利益無量阿僧祇眾生。舍利弗！今菩薩憐愍眾生，於眾生如父母兄弟想、如兒子及己身想，如是能利益無量阿僧祇眾生，是用無所得故。所以者何？菩薩摩訶薩應生如是心：『如我一切處、一切種不可得，內外法亦如是。』若生如是想，則無難心、苦心。何以故？是菩薩於一切種、一切處、一切法不受故。舍利弗！我亦不欲令無生法中佛得阿耨多羅三藐三菩提，亦不欲令無生法中轉法輪，亦不欲令以無生法得道。」</p>
<p>【論】</p>
<p style="margin-left:1em">者言：無生觀有二種：一者、柔順忍觀，二者、無生忍觀。前說無生是柔順忍觀，不畢竟淨；漸習柔順觀，得無生忍，則畢竟淨。</p>
<p>問曰：</p>
<p style="margin-left:1em">菩薩未盡結，未得佛道，智慧未淳淨，云何言「畢竟清淨」？</p>
<p>答曰：</p>
<p style="margin-left:1em">是菩薩得無生忍時，滅諸煩惱，得菩薩道，入菩薩位，雖有煩惱氣，坐道場時乃盡，無所妨故畢竟淨。</p>
<p style="margin-left:1em">復次，「畢竟清淨」者，於柔順道畢竟清淨，非為佛道。</p>
<p style="margin-left:1em">以眾生空、法空故，從見色無生畢竟淨，乃至佛及佛法無生畢竟清淨。</p>
<p style="margin-left:1em">須菩提種種因緣說諸法相決定無生；因此事，舍利弗作是難：賢聖中最小者須陀洹、須陀洹法，最大者佛、佛法。若爾者，聖人無大無小，聖法亦無優劣，亦無六道別異，此略難；後問斷三結修道者，為廣難。</p>
<p>問曰：</p>
<p style="margin-left:1em">云何是五種菩提？</p>
<p>答曰：</p>
<p style="margin-left:1em">一者、柔順忍，二者、無生忍，及三種菩提。於三菩提中，過二而住第三菩提。</p>
<p style="margin-left:1em">復有五種菩提：一者、名「發心菩提」，於無量生死中發心為阿耨多羅三藐三菩提故，名為菩提——此因中說果。二者、名「伏心菩提」，折諸煩惱，降伏其心，行諸波羅蜜。三者、名「明菩提」，觀三世諸法本末總相、別相，分別籌量，得諸法實相，畢竟清淨，所謂般若波羅蜜相。四者、名「出到菩提」，於般若波羅蜜中得方便力故，亦不著般若波羅蜜，滅一切煩惱，見一切十方諸佛，得無生法忍，出三界，到薩婆若。五者、名「無上菩提」，坐道場，斷煩惱習，得阿耨多羅三藐三菩提。</p>
<p style="margin-left:1em">如是等五菩提義。</p>
<p style="margin-left:1em">餘諸賢聖斷結義，如先說。</p>
<p>問曰：</p>
<p style="margin-left:1em">聲聞道廣說斷結義，何以不說辟支佛行、菩薩有種種行？</p>
<p>答曰：</p>
<p style="margin-left:1em">辟支佛於聲聞無復異道，但福德、利根、小深入諸法實相為異。菩薩道雖有種種眾行，但難行、苦行為希有事，眾生見已，歡喜言：「菩薩為我等作此行！」餘行雖深妙，人所不知，不能感物，故不說。</p>
<p style="margin-left:1em">復次，如舍利弗難意：若諸法都是無生空寂者，一切眾生皆著樂，菩薩何以故獨受苦行？</p>
<p style="margin-left:1em">復次，諸佛常樂遠離寂滅，斷法愛，決定知諸法不轉不還，何以故與眾生轉法輪？</p>
<p style="margin-left:1em">須菩提於佛前說無生法，佛不呵折，得快心樂說無難力故，答舍利弗：我亦都不欲令無生法中有六種聖人——除菩薩故言「六」——及六道別異。何以故？以得無生法證故。謂為聖法、聖人有差別，於無生法中都無所有。</p>
<p style="margin-left:1em">復次，於無生法中有二種失：「麁失」者，殺盜等罪故，有三惡道；「細失」者，用著心布施、持戒等福故，有三善道。</p>
<p style="margin-left:1em">若菩薩生難心、苦心，則不能度一切眾生。如世間小事，心難以為苦，猶尚不成，何況成佛道！</p>
<p style="margin-left:1em">成因緣者，所謂大慈大悲心，於眾生如父母、兒子、己身想。何以故？父母、兒子、己身，自然生愛，非推而愛也。菩薩善修大悲心故，於一切眾生乃至怨讎，同意愛念。是大悲果報利益之具，都無所惜，於內外所有，盡與眾生。此中說不惜因緣，所謂「一切處、一切種、一切法不可得故」。若行者初入佛法，用眾生空，知諸法無我；今用法空，知諸法亦空。以此大悲心及諸法空二因緣故，能不惜內外所有，利益眾生，不起難行想、苦行想，一心精進歡喜。如人為自身及為父母、妻子，勤身修業，不以為苦；若為他作，則無歡心。</p>
<p style="margin-left:1em">苦行、難行，如後品「本生因緣變化現受畜生形」中說。</p>
<p style="margin-left:1em">一切諸法畢竟空、不可思議相故，一切法還而不轉故，不名為轉；但為破虛妄顛倒故，名為「轉法輪」。</p>
<p>【經】</p>
<p>舍利弗語須菩提：「今欲令以生法得道？以無生法得道？」</p>
<p>須菩提語舍利弗：「我不欲令以生法得道。」</p>
<p>舍利弗言：「今須菩提欲令以無生法得道？」</p>
<p>須菩提言：「我亦不欲令以無生法得道。」</p>
<p>舍利弗言：「如須菩提所說，無知無得。」</p>
<p>須菩提言：「有知有得，不以二法。今以世間名字故有知有得，世間名字故有須陀洹乃至阿羅漢、辟支佛、諸佛；第一實義中，無知無得，無須陀洹乃至無諸佛。」</p>
<p>「須菩提！若世間名字故有知有得，六道別異亦世間名字故有，非以第一實義耶？」</p>
<p>須菩提言：「如是！如是！舍利弗！如世間名字故有知有得，六道別異亦世間名字故有，非以第一實義。何以故？舍利弗！第一實義中無業無報、無生無滅、無淨無垢。」</p>
<p>舍利弗語須菩提：「不生法生？生法生？」</p>
<p>須菩提言：「我不欲令不生法生，亦不欲令生法生。」</p>
<p>舍利弗言：「何等不生法不欲令生？」</p>
<p>須菩提言：「色是不生法，自性空，不欲令生；受、想、行、識不生法，自性空，不欲令生；乃至阿耨多羅三藐三菩提不生法，自性空，不欲令生。」</p>
<p>舍利弗語須菩提：「生生？不生生？」</p>
<p>須菩提言：「非生生，亦非不生生。何以故？舍利弗！生、不生，是二法不合、不散，無色、無形、無對，一相，所謂無相。舍利弗！以是因緣故，非生生，亦非不生生。」</p>
<p>爾時，舍利弗語須菩提：「須菩提樂說無生法及無生相？」</p>
<p>須菩提語舍利弗：「我樂說無生法，亦樂說無生相。何以故？諸無生法及無生相，樂說及語言，是一切法皆不合、不散，無色、無形、無對，一相，所謂無相。」</p>
<p>舍利弗語須菩提：「汝樂說不生法，亦樂說不生相；是樂說、語言亦不生？」</p>
<p>須菩提言：「如是！如是！舍利弗！何以故？舍利弗！色不生，受、想、行、識不生；眼不生乃至意不生；地種不生，乃至識種不生；身行不生，口行不生，意行不生；檀波羅蜜不生，乃至一切種智不生。以是因緣故，舍利弗！我樂說不生法，亦樂說不生相，是樂說、語言亦不生。」</p>
<p>【論】</p>
<p style="margin-left:1em">者言：爾時，舍利弗知須菩提樂說無難而問言：「若一切法無生相，此無生相云何證？用是生法得證？為用不生法得證？若用生法得證，生法虛誑，汝已種種因緣破；又不可以生法得脫生法。若以無生法得證，無生未有法相，不可以證，云何得證？」</p>
<p style="margin-left:1em">須菩提二法皆不受，俱有過故，如先說。</p>
<p style="margin-left:1em">舍利弗作是念：「佛經說二法攝一切法：若有為、若無為。生者有為，無生者無為。今須菩提離此二法，云何當說得道事？」作是念已，問須菩提：「無有得道事耶？」</p>
<p style="margin-left:1em">須菩提是大阿羅漢，行無諍三昧第一，但為菩薩故說是無生，「汝云何當作邪見，說無得道者？」是故言「有知有得」。「知」、「得」者即是得道果之別名。</p>
<p style="margin-left:1em">須菩提恐違前語，故言：不以二法故。但為世俗故說有須陀洹乃至佛。何以故？一切諸法實無我相，今用我分別須陀洹乃至佛，是世俗法。</p>
<p style="margin-left:1em">復次，未得法空故言「是善、是不善，是有為、是無為」等；第一義中，無眾生故，無須陀洹乃至佛；法空故，無須陀洹果乃至佛道。聖人、聖法猶尚虛誑無定實，何況凡人六道業及果報！</p>
<p>問曰：</p>
<p style="margin-left:1em">須菩提已種種因緣定說不生法，今舍利弗何以更問「不生法生，生法生」？</p>
<p>答曰：</p>
<p style="margin-left:1em">須菩提上說得道因緣故，舍利弗得須菩提意，雖說不生法破一切法，為因緣故說，而心不著無生法，是故更問。又以此法甚深，欲令聽者了了得解，故更問。上問得道行法，今總問一切法云何生。用慧眼，知一切法皆不生；今現見諸法生，是故問「云何生」。</p>
<p style="margin-left:1em">須菩提答：二事皆非。若「生」生，生法已生，不應更生！若「不生」生，生法未有故，不應生。若謂生時「半生半不生」，是亦不生。若生分，則已生竟；若未生分，則無生。是故須菩提不用是肉眼見，以不通達故；二法皆不受，但說：是生如幻、如夢，從虛誑法生，應離、應不取相。</p>
<p style="margin-left:1em">舍利弗問：「何等法二俱不受？」</p>
<p style="margin-left:1em">須菩提以世諦故說色乃至一切種智畢竟不生，自然空相，不欲令實中有生；若世諦虛誑可有生，生如幻化。</p>
<p style="margin-left:1em">此中說不生因緣，所謂「不合、不散」。</p>
<p style="margin-left:1em">有人言：生與法異，謂「生是常，所可生法無常」。是故更問。答者以生、法不異，若說生法，已說生相。</p>
<p style="margin-left:1em">生、不生，如上說。</p>
<p style="margin-left:1em">舍利弗聞須菩提所說，知須菩提心愛樂無生法故，語須菩提：「汝實愛樂說無生法！」</p>
<p style="margin-left:1em">須菩提即受其問，心亦無愧。何以故？是論議不可破，無有過罪。何以知之？須菩提自說：「無法可合，無法可散，無色、無形、空，一相，所謂無相。」空相尚不受，何況餘相？</p>
<p style="margin-left:1em">舍利弗重讚：汝樂說無生法及語言皆無生，是實清淨！若當樂說及語言非無生，但說外物無生者，則非清淨。</p>
<p style="margin-left:1em">須菩提即復受其讚，答舍利弗：「非但樂說、語言是無生，色乃至一切種智亦無所生。」</p>
<p>【經】</p>
<p>爾時，舍利弗語須菩提：「須菩提於說法人中，應最在上！何以故？須菩提隨所問皆能答。」</p>
<p>須菩提言：「諸法無所依故。」</p>
<p>舍利弗語須菩提：「云何諸法無所依？」</p>
<p>須菩提言：「色性常空，不依內、不依外、不依兩中間；受、想、行、識性常空，不依內、不依外、不依兩中間。眼、耳、鼻、舌、身、意性常空，不依內、不依外、不依兩中間。色性常空，乃至法性常空，不依內、不依外、不依兩中間。檀波羅蜜性常空，乃至般若波羅蜜性常空，不依內、不依外、不依兩中間。內空性常空，乃至無法有法空性常空，不依內、不依外、不依兩中間。</p>
<p>「舍利弗！四念處性常空，乃至一切種智性常空，不依內、不依外、不依兩中間。</p>
<p>「以是因緣故，舍利弗！一切諸法無所依，性常空故。如是，舍利弗！菩薩摩訶薩行六波羅蜜時，應淨色、受、想、行、識，乃至應淨一切種智。」</p>
<p>舍利弗問須菩提：「菩薩摩訶薩云何行六波羅蜜時淨菩薩道？」</p>
<p>須菩提言：「有世間檀波羅蜜，有出世間檀波羅蜜；尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，有世間、有出世間。」</p>
<p>舍利弗問須菩提：「云何世間檀波羅蜜？云何出世間檀波羅蜜？」</p>
<p>須菩提言：「若菩薩摩訶薩作施主，能施沙門、婆羅門、貧窮、乞人，須食與食，須飲與飲，須衣與衣，臥具、床榻、房舍、香華、瓔珞、醫藥，種種所須資生之物；若妻子、國土、頭目、手足、支節，內外之物，盡以給施。施時作是念：『我與、彼取，我不慳貪，我為施主，我能捨一切，我隨佛教施，我行檀波羅蜜。』作是施已，用得法與一切眾生共之，迴向阿耨多羅三藐三菩提，念言：『是布施因緣，令眾生得今世樂，後當令得入涅槃。』是人布施有三礙。何等三？我相、他相、施相。著是三相布施，是名世間檀波羅蜜。何因緣故名世間？於世間中不動不出，是名世間檀波羅蜜。</p>
<p>「云何名出世間檀波羅蜜？所謂三分清淨。何等三？菩薩摩訶薩布施時，我不可得，不見受者，施物不可得亦不望報，是名菩薩摩訶薩三分清淨檀波羅蜜。復次，舍利弗！菩薩摩訶薩布施時，施與一切眾生，眾生亦不可得；以此布施迴向阿耨多羅三藐三菩提，乃至不見微細法相。舍利弗！是名出世間檀波羅蜜。何以故名為出世間？於世間中能動、能出，是故名出世間檀波羅蜜。</p>
<p>「尸羅波羅蜜有所依，是為世間尸羅波羅蜜；無所依，是為出世間尸羅波羅蜜。餘如檀波羅蜜說。羼提波羅蜜、毘梨耶波羅蜜、禪波羅蜜、般若波羅蜜，有所依是名世間，無所依是名出世間；餘亦如檀中說。如是，舍利弗！菩薩摩訶薩行六波羅蜜時，淨菩薩道。」</p>
<p>舍利弗問須菩提：「云何菩薩摩訶薩為阿耨多羅三藐三菩提道？」</p>
<p>須菩提言：「四念處是菩薩摩訶薩為阿耨多羅三藐三菩提道，乃至八聖道分，空解脫門、無相解脫門、無作解脫門，內空乃至無法有法空，一切三昧門、一切陀羅尼門，佛十力、四無所畏、四無礙智、十八不共法、大慈大悲。舍利弗！是名菩薩摩訶薩為阿耨多羅三藐三菩提道。」</p>
<p>【論】</p>
<p>問曰：</p>
<p style="margin-left:1em">五百阿羅漢，佛各說其第一，如舍利弗智慧第一，目揵連神足第一，摩訶迦葉行頭陀中第一，須菩提得無諍三昧第一，摩訶迦旃延分別修多羅第一，富樓那說法人中第一。今舍利弗何以故讚須菩提於說法人中應最第一？</p>
<p>答曰：</p>
<p style="margin-left:1em">佛以佛眼觀一切眾生利根、鈍根，籌量一切法總相、別相，隨其所得法，各記第一，無錯！</p>
<p style="margin-left:1em">富樓那於四眾中，用十二部經、種種法門、種種因緣譬喻說法，能利益眾生第一。須菩提常行無諍三昧，與菩薩同事，巧便樂說一種空相法門，勝富樓那。譬如巧師多有所能，所能多故，普不精悉；如有人偏能一事，則必盡其美。富樓那雖多能，不如須菩提常樂行空故能巧說空。是故舍利弗聞須菩提巧說空義，便讚言：「汝於說法人中應作第一！」舍利弗見須菩提隨所問皆能答，如風行空中，無所罣礙。</p>
<p style="margin-left:1em">爾時，須菩提不謙不受。何以故？安立平實，好人相故。好人相者，不自讚、不自毀，於他亦不讚、不毀。若自讚身，非大人相，不為人所讚而便自美；若自毀，是姣輸人。若毀他，是讒賊人；若讚他，是諂媚人。須菩提說無生法故，舍利弗雖讚而非諂。</p>
<p style="margin-left:1em">須菩提以舍利弗實讚故不謙，又以斷法愛故心不高，亦不愛著，但答無礙無障因緣：所謂一切法無所依止，無所依止故無障無礙。</p>
<p style="margin-left:1em">無所依止義，如先說。此中須菩提自說：「內法空故，色不依止內；外法空故，色不依止外；中間無所有故，色不依止中間。」如色，乃至一切種智亦如是。</p>
<p style="margin-left:1em">若菩薩知一切三界無常空故，不中依止；爾時煩惱折，能淨菩薩道。是故須菩提說：「菩薩行六波羅蜜，應淨色乃至一切種智。」</p>
<p>問曰：</p>
<p style="margin-left:1em">淨色乃至淨一切種智，即是淨菩薩道，何以故更問？</p>
<p>答曰：</p>
<p style="margin-left:1em">菩薩能令色畢竟空，是名清淨；是事深妙，不可頓得。是故舍利弗問：「新學菩薩云何修是初方便道？」</p>
<p style="margin-left:1em">須菩提答：「若菩薩能行二種波羅蜜。」六波羅蜜是初開菩薩道；能用無所得空，行三十七品，是開佛道。「淨」者名為開；如去道中荊棘，名為開道。</p>
<p style="margin-left:1em">何等是二種波羅蜜？一者、世間，二者、出世間。</p>
<p style="margin-left:1em">世間者，須菩提自說義，所謂須食與食等。是義，如初品中說。若施時有所依止，譬如老病人依恃他力，能行、能立；施者離實智慧、心力薄少故依止。依止者，己身、財物、受者，是法中取相心著，生憍慢等諸煩惱，是名世間，不動、不出。動者，柔順忍；出者，無生法忍。聲聞法中，動者，學人；出者，無學。</p>
<p style="margin-left:1em">餘者五波羅蜜亦如是。</p>
<p style="margin-left:1em">是名初開菩薩道。</p>
<p>問曰：</p>
<p style="margin-left:1em">菩薩道即是阿耨多羅三藐三菩提道，何以故更問？</p>
<p>答曰：</p>
<p style="margin-left:1em">菩薩時，有道；佛已到，不須道。是道為得阿耨多羅三藐三菩提故，名為菩提道；菩薩行是道故，名菩薩道。</p>
<p style="margin-left:1em">此中佛說：遠道，所謂六波羅蜜菩薩道也；近道，所謂三十七品菩提道也。六波羅蜜中布施、持戒等雜，故遠；三十七品但有禪定、智慧，故近。六波羅蜜有世間、出世間雜，故遠；三十七品、三解脫門等乃至大慈大悲，畢竟清淨，故近。</p>
<p style="margin-left:1em">復次，阿耨多羅三藐三菩提道者，從初發意乃至金剛三昧，其中為菩提菩薩行，皆是菩提道。</p>
<p>【經】</p>
<p>爾時，舍利弗讚須菩提言：「善哉！善哉！何等波羅蜜力？」</p>
<p>須菩提言：「是般若波羅蜜力。所以者何？般若波羅蜜能生一切諸善法：若聲聞法、辟支佛法、菩薩法、佛法。舍利弗！般若波羅蜜能受一切諸善法：聲聞法、辟支佛法、菩薩法、佛法。舍利弗！過去諸佛行般若波羅蜜，得阿耨多羅三藐三菩提；未來諸佛亦行般若波羅蜜，當得阿耨多羅三藐三菩提；舍利弗！今現在十方諸國界中諸佛亦行是般若波羅蜜，得阿耨多羅三藐三菩提。舍利弗！若菩薩摩訶薩聞說般若波羅蜜時不疑不難，當知是菩薩摩訶薩行菩提道。菩薩道者，救一切眾生故，心不捨一切眾生，以無所得故。是菩薩常應不離是念，所謂大悲念。」</p>
<p>舍利弗復問：「欲使菩薩摩訶薩常不離是念，所謂大悲念；若菩薩摩訶薩常不離大悲念，令一切眾生皆當作菩薩。何以故？須菩提！一切眾生亦不離諸念故。」</p>
<p>須菩提言：「善哉！善哉！舍利弗！汝欲難我而成我義。何以故？眾生無故念亦無，眾生性無故念亦性無，眾生法無故念亦法無，眾生離故念亦離，眾生空故念亦空，眾生不可知故念亦不可知。舍利弗！色無故念亦無，色性無故念亦性無，色法無故念亦法無，色離故念亦離，色空故念亦空，色不可知故念亦不可知；受、想、行、識亦如是；眼乃至意，色乃至法，地種乃至識種，檀波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，一切智、一切種智，乃至阿耨多羅三藐三菩提無故，念亦無；乃至阿耨多羅三藐三菩提不可知故，念亦不可知。舍利弗！菩薩摩訶薩行是道，我欲使不離是念，所謂大悲念。」</p>
<p>爾時，佛讚須菩提言：「善哉！善哉！是菩薩摩訶薩般若波羅蜜，其有說者，亦當如是說。如汝所說般若波羅蜜，皆是承佛意故。菩薩摩訶薩學般若波羅蜜，應當如汝所說學！」</p>
<p>須菩提說是般若波羅蜜品時，三千大千世界六種振動：東湧西沒、西湧東沒，南湧北沒、<span class='corr'>北</span>湧南沒，中湧邊沒、邊湧中沒。</p>
<p>爾時，佛微笑。須菩提白佛言：「何因何緣故微笑？」</p>
<p>佛告須菩提：「如我於此世界說般若波羅蜜，東方無量阿僧祇世界諸佛，亦為諸菩薩摩訶薩說般若波羅蜜；南西北方、四維、上下，亦說是般若波羅蜜。說是般若波羅蜜品時，十二那由他諸天人得無生法忍。十方諸佛說是般若波羅蜜時，無量阿僧祇眾生亦發阿耨多羅三藐三菩提心。」</p>
<p>【論】</p>
<p style="margin-left:1em">者言：舍利弗作是念：「須菩提所說，分別六波羅蜜世間、出世間及菩提道，大利益眾生。」故歡喜讚言：「善哉！善哉！」再言之者，善之至也。</p>
<p style="margin-left:1em">問：「是何波羅蜜力？」</p>
<p style="margin-left:1em">須菩提作是思惟：「一切心數法中，除智慧，無能如是分別斷疑開道；諸波羅蜜中，離般若波羅蜜，自體不能成就，何況能分別開道！」如是思惟已，答舍利弗：「是般若波羅蜜力。」</p>
<p style="margin-left:1em">如先說：諸法中無我、無知者、無見者；今以此證知是般若波羅蜜力，非佛力，非須菩提力。何以故？須菩提說因緣，所謂般若波羅蜜，離斷常、有無二邊等故，能生一切善法，所謂三乘法定相，堅牢不壞相。又般若波羅蜜無量無邊故，能受一切善法；如大海能受眾川萬流。</p>
<p style="margin-left:1em">「三乘善法」者，所謂六波羅蜜乃至十八不共法。</p>
<p style="margin-left:1em">十方三世諸佛行般若波羅蜜故，皆得阿耨多羅三藐三菩提；雖行餘波羅蜜，般若波羅蜜最尊大，有分別通達力。譬如和合下藥，巴豆最有力；般若波羅蜜亦如是，雖與餘波羅蜜合，而破諸煩惱、拔邪見、捨戲論，般若波羅蜜力最勝。以是故說「皆是般若波羅蜜力」。</p>
<p>問曰：</p>
<p style="margin-left:1em">種種讚此般若波羅蜜微妙甚深，誰能隨順應般若波羅蜜行？</p>
<p>答曰：</p>
<p style="margin-left:1em">有菩薩無量世集諸福德，利根，諸煩惱折薄；雖未到阿鞞跋致地，聞般若波羅蜜，即時信受深入。通達如是相者，則能行般若波羅蜜道，所謂救度一切眾生，令離世間憂惱；大悲心故，不離一切眾生。菩薩常不應離大悲及畢竟空念——畢竟空破世間諸煩惱，示涅槃；而大悲引之令還入善法中，以利益眾生。</p>
<p style="margin-left:1em">爾時，舍利弗難須菩提：「若菩薩不離是大悲念及畢竟空念者，一切眾生皆當作菩薩！何以故？是畢竟空無相無所分別，不應菩薩有而眾生無！若有，一切眾生應共有；若無，菩薩亦應無。」</p>
<p style="margin-left:1em">須菩提答：「汝欲難我而助成我義。何以故？諸法相畢竟空故，眾生亦空；眾生空故，畢竟空念亦空。若諸法畢竟空，何有眾生實空，而難我言『眾生不離是念，皆當為菩薩』？」是故說：「眾生無所有故，畢竟空念亦無所有；眾生無性，眾生離，眾生空，眾生不可知，畢竟空念亦畢竟空。」色乃至阿耨多羅三藐三菩提亦如是。</p>
<p>問曰：</p>
<p style="margin-left:1em">此中念是不離大悲念，何以說「不離畢竟空念」？</p>
<p>答曰：</p>
<p style="margin-left:1em">菩薩不離是念，心不捨眾生，用無所得故。無所得空、畢竟空，名異而義一。不可得空在初，畢竟空在後；以畢竟空大故，生悲亦大。大悲，如《阿差末經》中說有三種悲：眾生緣、法緣、無緣。無緣悲從畢竟空生，以是解舍利弗所難。</p>
<p style="margin-left:1em">佛證其說故，讚言：「善哉！若欲解說般若波羅蜜者，當如汝所說。」</p>
<p style="margin-left:1em">爾時，眾中天、人、菩薩作是念：「般若波羅蜜甚深，三世諸佛皆從中生；須菩提小乘人，云何佛讚『欲說般若波羅蜜當如汝所說』？」是故次言：「須菩提所說，皆承佛意。」正使彌勒等諸菩薩、梵天王等不承佛意，尚不能得問，何況須菩提在佛前自恣樂說！</p>
<p style="margin-left:1em">「諸菩薩欲學般若波羅蜜，亦當如汝所說學！」</p>
<p style="margin-left:1em">「說是品時，三千大千世界地六種振動」者，是時會中多有菩薩發阿耨多羅三藐三菩提心，皆當作佛。佛是天地大主，地神歡喜：「我主今生！」故使地大動。</p>
<p style="margin-left:1em">復次，人心信深般若波羅蜜者，難得希有故，是人以福德因緣，感大風以動水，水動故地動。</p>
<p style="margin-left:1em">復次，地下大龍王欲來聽般若波羅蜜，從水出故水動，水動故地動。</p>
<p style="margin-left:1em">復次，佛神力故令地動，般若波羅蜜難見難知，欲引導眾人令益信樂故。</p>
<p style="margin-left:1em">餘地動因緣，如先說。</p>
<p style="margin-left:1em">此中佛自說因緣，所謂我說般若波羅蜜，十方諸佛亦說是般若波羅蜜。十二那由陀天人得阿鞞跋致地，入法位，是故地動；又十方世界眾生等亦發無上道意，是故地動。</p>
<p style="margin-left:1em">爾時，諸天亦有散種種蓮華及種種雜香、天衣、天蓋，千萬種天妓樂，諸龍王等從四大海水中涌出，及諸夜叉、羅剎等，皆生慈心，合手讚佛。又佛笑時，無量光明遍覆十方如恒河沙等世界，有爾所等希有事。</p>
<p style="margin-left:1em">取要言之，地動皆由說諸法實相，所謂般若波羅蜜。</p>
</div>
<p class='juan'>大智度論卷第五十三</p>
</div><!-- end of div[@id='body'] -->
</body></html>