<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu59' />大智度論釋初品中三三昧義第三十二<span class='note-inline'>(卷第二十)</span></p><p class="byline">龍樹菩薩造</p><p class="byline">後秦龜茲國三藏鳩摩羅什奉　詔譯</p>
<div class='div-other'><a id='mulu60' /><p>【經】</p>
<p>「空三昧、無相三昧、無作三昧，四禪、四無量心、四無色定，八背捨、八勝處、九次第定、十一切處。」</p>
<p>【論】</p>
<p>問曰：</p>
<p style="margin-left:1em">何以故次三十七品後，說八種法？</p>
<p>答曰：</p>
<p style="margin-left:1em">三十七品是趣涅槃道，行是道已，得到涅槃城。涅槃城有三門，所謂空、無相、無作。已說道，次應說到處門；四禪等是助開門法。</p>
<p style="margin-left:1em">復次，三十七品是上妙法，欲界心散亂，行者依何地、何方便得？當依色界、無色界諸禪定。於四無量心、八背捨、八勝處、九次第定、十一切處中，試心知得柔軟自在隨意不？譬如御者試馬，曲折隨意，然後入陣。十一切處亦如是，觀取<span class='corr'>少</span>許青色，視一切物皆能使青；一切黃、一切赤、一切白皆如是。復次，於八勝處緣中自在。初、二背捨，觀身不淨；第三背捨，觀身還使淨。四無量心：慈觀眾生皆樂，悲觀眾生皆苦，喜觀眾生皆喜；捨是三心，但觀眾生無有憎愛。</p>
<p style="margin-left:1em">復次，有二種觀：一者、得解觀，二者、實觀。實觀者，是三十七品。以實觀難得故，次第說得解觀。得解觀中心柔軟，易得實觀，用實觀得入三涅槃門。</p>
<p>問曰：</p>
<p style="margin-left:1em">何等空涅槃門？</p>
<p>答曰：</p>
<p style="margin-left:1em">觀諸法無我、我所空，諸法從因緣和合生，無有作者，無有受者，是名空門。</p>
<p style="margin-left:1em">復次，空門，如〈忍智品〉中說。</p>
<p style="margin-left:1em">知是無我、我所已，眾生云何於諸法中心著？行者思惟作是念：「諸法從因緣生，無有實法，但有相，而諸眾生取是相，著我、我所。我今當觀是相有實可得不？」審諦觀之，都不可得；若男相、女相、一異相等，是相實皆不可得。何以故？諸法無我、我所故空，空故無男、無女、一異等法，我、我所中名字，是一、是異；以是故，男、女、一、異法實不可得。</p>
<p style="margin-left:1em">復次，四大及造色圍虛空故名為身；是中內外入因緣和合生識種。身得是種和合，作種種事：言語、坐起、去來。於空六種和合中，強名為男，強名為女。若六種是男，應有六男，不可以一作六、六作一。亦於地種中無男女相，乃至識種亦無男女相。若各各中無，和合中亦無；如六狗各各不能生師子，和合亦不能生，無性故。</p>
<p>問曰：</p>
<p style="margin-left:1em">何以故無男女？雖神無有別，即身分別有男女之異。是身不得離身分，身分亦不得離身；如見身分足，知有有分法，名為身。足等身分異身，身即是男女相。</p>
<p>答曰：</p>
<p style="margin-left:1em">神已先破，身相亦壞，今當重說。</p>
<p style="margin-left:1em">若有是有分名身，為各各分中具足有？為身分分在諸分中？若諸分中具足有身者，頭中應有腳。何以故？頭中具足有身故。若身分分在諸分中，是身與分無有異，有分者隨諸分故。</p>
<p>問曰：</p>
<p style="margin-left:1em">若足等身分與有分異，是有咎；今足等身分與有分身法不異，故無咎！</p>
<p>答曰：</p>
<p style="margin-left:1em">若足等身分與有分不異，頭即是足。何以故？二事是身不異故。又身分多，有分一，不應多作一、一作多。</p>
<p style="margin-left:1em">復次，因無故果無，非果無故因無。身分與有分不異，應果無故因無。何以故？因果一故。</p>
<p style="margin-left:1em">若一、若異中，求身不可得；身無故，何處有男女？若有男女，為即是身？為異身？身則無可得。若在餘法，餘法非色故，無男女之別。但二世因緣和合，以顛倒心故，謂為男女。如說：</p>

<div class="lg regular" style="margin-left:2em;"><div class='lg-row'>「俯仰屈申立去來，　視瞻言語中無實，</div>
<div class='lg-row'>風依識故有所作，　是識滅相念念無。</div>
<div class='lg-row'>彼此男女有我心，　無智慧故妄見有，</div>
<div class='lg-row'>骨鎖相連皮肉覆，　機關動作如木人。</div>
<div class='lg-row'>內雖無實外似人，　譬如洋金投水中，</div>
<div class='lg-row'>亦如野火焚竹林，　因緣合故有聲出。」</div>
</div><p style="margin-left:1em">如是等諸相，如先所說，此中應廣說，是名無相門。</p>
<p style="margin-left:1em">無作者，既知無相，都無所作，是名無作門。</p>
<p>問曰：</p>
<p style="margin-left:1em">是三種，以智慧觀空、觀無相、觀無作；是智慧，何以故名三昧？</p>
<p>答曰：</p>
<p style="margin-left:1em">是三種智慧，若不住定中，則是狂慧，多墮邪疑，無所能作；若住定中，則能破諸煩惱，得諸法實相。</p>
<p style="margin-left:1em">復次，是道異一切世間，與世間相違。諸聖人在定中得實相說，非是狂心語。</p>
<p style="margin-left:1em">復次，諸禪定中無此三法，不名為三昧。何以故？還退失墮生死故。如佛說：</p>

<div class="lg regular" style="margin-left:2em;"><div class='lg-row'>「能持淨戒名比丘，　能觀空名行定人，</div>
<div class='lg-row'>一心常懃精進者，　是名真實行道人！</div>
<div class='lg-row'>於諸樂中第一者，　斷諸渴愛滅狂法，</div>
<div class='lg-row'>捨五眾身及道法，　是為常樂得涅槃。」</div>
</div><p style="margin-left:1em">以是故，三解脫門佛說名為三昧。</p>
<p>問曰：</p>
<p style="margin-left:1em">今何以故名解脫門？</p>
<p>答曰：</p>
<p style="margin-left:1em">行是法時得解脫，到無餘涅槃，以是故名解脫門。無餘涅槃是真解脫，於身、心苦得脫；有餘涅槃為作門。此三法雖非涅槃，涅槃因故，名為涅槃。世間有因中說果、果中說因。</p>
<p style="margin-left:1em">是空、無相、無作，是定性，是定相應心心數法，隨行身業、口業，此中起心不相應諸行和合，皆名為三昧。譬如王來，必有大臣、營從；三昧如王，智慧如大臣，餘法如營從。餘法名雖不說，必應有。何以故？定力不獨生，不能獨有所作故。是諸法共生、共住、共滅、共成事，互相利益。</p>
<p style="margin-left:1em">是空三昧二行：一者、觀五受眾一相、異相無故「空」，二者、觀我、我所法不可得故「無我」。</p>
<p style="margin-left:1em">無相三昧四行：觀涅槃種種苦盡故名為「盡」，三毒等諸煩惱火滅故名為「滅」，一切法中第一故名為「妙」，離世間故名為「出」。</p>
<p style="margin-left:1em">無作三昧二行：觀五受眾因緣生故「無常」，身心惱故「苦」。觀五受眾因四行：煩惱、有漏業和合能生苦果，故名為「集」；以六因生苦果，故名為「因」；四緣生苦果，故名為「緣」；不多不少等因緣生果，故名為「生」。觀五不受眾四行：是八聖道分，能到涅槃故「道」；不顛倒故「正」；一切聖人去處故「迹」；愛見煩惱不遮故必「到」。</p>
<p style="margin-left:1em">是三解脫門，在九地中：四禪、未到地、禪中間、三無色，無漏性故。</p>
<p style="margin-left:1em">或有說者：三解脫門一向無漏；三三昧或有漏或無漏。以是故，三昧、解脫有二名。</p>
<p style="margin-left:1em">如是說者：在十一地，六地、三無色、欲界及有頂地。若有漏者，繫在十一地；無漏者，不繫。</p>
<p style="margin-left:1em">喜根、樂根、捨根相應。初學在欲界中，成就在色、無色界中。如是等成就、不成就，修、不修，如《阿毘曇》中廣說。</p>
<p style="margin-left:1em">復次，有二種空義，觀一切法空，所謂眾生空、法空。</p>
<p style="margin-left:1em">眾生空，如上說。法空者，諸法自相空。如佛告須菩提：「色，色相空，受、想、行、識，識相空。」</p>
<p>問曰：</p>
<p style="margin-left:1em">眾生空，法不空，是可信；法自相空，是不可信。何以故？若法自相空，則無生無滅；無生無滅故，無罪無福；無罪無福故，何用學道？</p>
<p>答曰：</p>
<p style="margin-left:1em">有法空故有罪福，若無法空，不應有罪福。何以故？若諸法實有自性，則無可壞。性相不從因緣生，若從因緣生，便是作法；若法性是作法，則可破。若言法性可作可破，是事不然！性名不作法，不待因緣有。諸法自性有，自性有則無生者，性先有故。若無生則無滅，生滅無故無罪福；無罪福故，何用學道？若眾生有真性者，則無能害、無能利，自性定故。如是等人，則不知恩義，破業果報。法空中亦無法空相，汝得法空，心著故，而生是難。是法空，諸佛以憐愍心，為斷愛結、除邪見故說。</p>
<p style="margin-left:1em">復次，諸法實相能滅諸苦，是諸聖人真實行處。若是法空有性者，說一切法空時，云何亦自空？若無法空性，汝何所難？</p>
<p style="margin-left:1em">以是二空，能觀諸法空，心得離諸法，知世間虛誑如幻。</p>
<p style="margin-left:1em">如是觀空，若取是諸法空相，從是因緣生憍慢等諸結使，言「我能知諸法實相」，是時應學無相門，以滅取空相故。</p>
<p style="margin-left:1em">若於無相中生戲論，欲分別有所作，著是無相；是時復自思惟：「我為謬錯，諸法空無相中云何得相、取相作戲論？是時應隨空、無相行，身口意不應有所作，應觀無作相，滅三毒，不應起身口意業，不應求三界中生身。」如是思惟時，還入無作解脫門。</p>
<p style="margin-left:1em">是三解脫門，摩訶衍中是一法，以行因緣故，說有三種：觀諸法空是名「空」；於空中不可取相，是時空轉名「無相」；無相中不應有所作為三界生，是時無相轉名「無作」。</p>
<p style="margin-left:1em">譬如城有三門，一人身不得一時從三門入，若入則從一門。諸法實相是涅槃城，城有三門：空、無相、無作。若人入空門，不得是空，亦不取相，是人直入，事辦故，不須二門。若入是空門，取相得是空，於是人不名為門，通塗更塞。若除空相，是時從無相門入。若於無相相心著、生戲論，是時除取無相相，入無作門。</p>
<p style="margin-left:1em">阿毘曇義中：是空解脫門，緣苦諦攝五眾。無相解脫門，緣一法，所謂數緣盡。無作解脫門，緣三諦攝五眾。</p>
<p style="margin-left:1em">摩訶衍義中：是三解脫門，緣諸法實相。以是三解脫門，觀世間即是涅槃。何以故？涅槃空、無相、無作，世間亦如是。</p>
<p>問曰：</p>
<p style="margin-left:1em">如經說涅槃一門，今何以說三？</p>
<p>答曰：</p>
<p style="margin-left:1em">先已說，法雖一而義有三。</p>
<p style="margin-left:1em">復次，應度者有三種：愛多者，見多者，愛見等者。</p>
<p style="margin-left:1em">見多者，為說空解脫門。見一切諸法從因緣生，無有自性，無有自性故空，空故諸見滅。</p>
<p style="margin-left:1em">愛多者，為說無作解脫門。見一切法無常、苦，從因緣生；見已，心厭離愛，即得入道。</p>
<p style="margin-left:1em">愛、見等者，為說無相解脫門。聞是男女等相無故斷愛，一異等相無故斷見。</p>
<p style="margin-left:1em">佛或一時說二門，或一時說三門。菩薩應遍學，知一切道，故說三門。</p>
<p style="margin-left:1em">更欲說餘事故，三解脫門義略說。</p>
<p style="margin-left:1em">四禪有二種：一者、淨禪，二者、無漏禪。云何名淨禪？有漏善五眾是。云何名無漏？無漏五眾。是四禪中所攝。</p>
<p style="margin-left:1em">身、口業是色法，餘殘非色法。一切不可見，無對。</p>
<p style="margin-left:1em">或有漏，或無漏：有漏者，善有漏五眾；無漏者，無漏五眾。皆是有為。有漏者，色界繫；無漏者，不繫。</p>
<p style="margin-left:1em">禪攝身業、口業及心不相應諸行，是非心，非心數法，非心相應。禪攝受眾、想眾及相應行眾，是心數法，亦心相應。禪攝心、意、識，但心。</p>
<p style="margin-left:1em">四禪或有隨心行非受相應，或受相應非隨心行，或隨心行亦受相應，或非隨心行非受相應。隨心行非受相應者，四禪攝身業、口業，隨心行心不相應諸行，及受。受相應非隨心行者，四禪攝心意識。隨心行亦受相應者，四禪攝想眾及相應行眾。非隨心行亦非受相應者，除四禪中攝隨心行心不相應諸行，餘殘心不相應諸行。</p>
<p style="margin-left:1em">想、行相應，亦如是。</p>
<p style="margin-left:1em">是四禪中，三禪非隨覺行亦非觀相應。</p>
<p style="margin-left:1em">初禪，或有隨覺行非觀相應，或觀相應非隨覺行，或有隨覺行亦觀相應，或有非隨覺行非觀相應。隨覺行非觀相應者，初禪攝身業、口業，及隨覺行心不相應諸行，及觀。觀相應非隨覺行者，謂覺。隨覺行亦觀相應者，覺觀相應諸心心數法。非隨覺行亦非觀相應者，除隨覺行心不相應諸行，餘殘心不相應諸行。</p>
<p style="margin-left:1em">四禪皆有因緣，亦與因緣。</p>
<p style="margin-left:1em">四禪中：</p>
<p style="margin-left:1em">初禪，或次第、非與次第緣，或次第、亦與次第緣，或非次第、亦非與次第緣。次第、非與次第緣者，未來世中欲生心心數法。次第、亦與次第緣者，過去、現在心心數法。非次第、亦不與次第緣者，除未來世欲生心心數法，餘殘未來世中心心數法，身業、口業及心不相應諸行。</p>
<p style="margin-left:1em">第二、第三禪亦如是。</p>
<p style="margin-left:1em">第四禪，次第、不與次第緣者，未來世中欲生心心數法，及無想定若生、若欲生。次第、亦與次第緣者，過去、現在心心數法。非次第、亦非與次第緣者，除未來世中欲生心心數法，餘殘未來世心心數法；除心次第心不相應諸行，餘殘心不相應諸行，及身業、口業。</p>
<p style="margin-left:1em">四禪中攝身業、口業及心不相應諸行，與緣、非緣；餘殘，亦緣、亦與緣。</p>
<p style="margin-left:1em">是四禪亦增上緣，亦與增上緣。</p>
<p style="margin-left:1em">如是等，《阿毘曇》分中廣分別。</p>
<p style="margin-left:1em">菩薩得禪方便，及禪相、禪支，禪波羅蜜中已廣說。</p>
<p>問曰：</p>
<p style="margin-left:1em">是般若波羅蜜論議中但說諸法相空，菩薩云何於空法中能起禪定？</p>
<p>答曰：</p>
<p style="margin-left:1em">菩薩知諸五欲及五蓋從因緣生，無自性，空無所有，捨之甚易。眾生顛倒因緣故，著此少弊樂，而離禪中深妙樂。菩薩為是眾生故，起大悲心，修行禪定。</p>
<p style="margin-left:1em">繫心緣中，離五欲，除五蓋，入大喜初禪；滅覺觀，攝心深入，內清淨，得微妙喜，入第二禪；以深喜散定故，離一切喜，得遍滿樂，入第三禪；離一切苦樂，除一切憂喜及出入息，以清淨微妙捨而自莊嚴，入第四禪。</p>
<p style="margin-left:1em">是菩薩雖知諸法空無相，以眾生不知故，以禪相教化眾生。若實有諸法空，是不名為空，亦不應捨五欲而得禪，無捨無得故。今諸法空相亦不可得，不應作是難言：若諸法空，云何能得禪？</p>
<p style="margin-left:1em">復次，是菩薩不以取相愛著故行禪；如人服藥，欲以除病，不以美也。為戒清淨、智慧成就故行禪。菩薩於一一禪中，行大慈觀空，於禪無所依止。以五欲麁誑顛倒故，以細微妙虛妄法治；譬如有毒，能治諸毒。</p>
</div>
<div class='div-other'><a id='mulu61' />
<p class='h2'>大智度論釋初品中四無量義第三十三</p><p style="margin-left:1em">四無量心者，慈、悲、喜、捨。</p>
<p style="margin-left:1em">「慈」名愛念眾生，常求安隱樂事以饒益之；「悲」名愍念眾生受五道中種種身苦、心苦；「喜」名欲令眾生從樂得歡喜；「捨」名捨三種心，但念眾生不憎不愛。</p>
<p style="margin-left:1em">修慈心，為除眾生中瞋覺故；修悲心，為除眾生中惱覺故；修喜心，為除不悅樂故；修捨心，為除眾生中愛憎故。</p>
<p>問曰：</p>
<p style="margin-left:1em">四禪中已有四無量心乃至十一切處，今何以故別說？</p>
<p>答曰：</p>
<p style="margin-left:1em">雖四禪中皆有是法，若不別說名字則不知其功德；譬如囊中寶物，不開出則人不知。</p>
<p style="margin-left:1em">若欲得大福德者，為說「四無量心」；患厭色如在牢獄，為說「四無色定」；於緣中不能得自在、隨意觀所緣，為說「八勝處」；若有遮道，不得通達，為說「八背捨」；心不調柔，不能從禪起次第入禪，為說「九次第定」；不能得一切緣遍照、隨意得解，為說「十一切處」。</p>
<p style="margin-left:1em">若念十方眾生令得樂時，心數法中生法，名為慈；是慈相應受、想、行、識眾，是法起身業、口業及心不相應諸行，是法和合，皆名為慈。名為慈故，是法生，以慈為主，是故慈得名。譬如一切心心數法雖皆是後世業因緣，而但思得名，於作業中，思最有力故。</p>
<p style="margin-left:1em">悲、喜、捨亦如是。</p>
<p style="margin-left:1em">是慈在色界。或有漏，或無漏。或可斷，或不可斷。亦在根本禪中，亦禪中間。三根相應，除苦根、憂根。如是等，《阿毘曇》分別說。</p>
<p style="margin-left:1em">取眾生相故有漏；取相已，入諸法實相故無漏。</p>
<p style="margin-left:1em">以是故，《無盡意菩薩問》中說慈有三種：一者、眾生緣，二者、法緣，三者、無緣。</p>
<p>問曰：</p>
<p style="margin-left:1em">是四無量心云何行？</p>
<p>答曰：</p>
<p style="margin-left:1em">如佛處處經中說：「有比丘以慈相應心，無恚無恨，無怨無惱，廣大無量，善修慈心得解遍滿東方世界眾生、慈心得解遍滿南西北方四維上下——十方世界眾生。以悲、喜、捨相應心，亦如是。」</p>
<p style="margin-left:1em">慈相應心者，慈名心數法，能除心中憒濁，所謂瞋恨慳貪等煩惱。譬如淨水珠著濁水中，水即清。</p>
<p style="margin-left:1em">無恚恨者，於眾生中，若有因緣、若無因緣而瞋，若欲惡口罵詈、殺害、劫奪，是名瞋；待時節、得處所、有勢力當加害，是名恨。以慈除此二事故，名無瞋恨。</p>
<p style="margin-left:1em">無怨無惱，恨即是怨，初嫌為恨，恨久成怨；身口業加害，是名惱。</p>
<p style="margin-left:1em">復次，初生瞋結名為瞋；瞋增長籌量，持著心中未決了，是名恨，亦名怨；若心已定，無所畏忌，是名惱。</p>
<p style="margin-left:1em">以慈心力除、捨、離此三事，是名無瞋無恨、無怨無惱。此無瞋無恨、無怨無惱，佛以是讚歎慈心。一切眾生皆畏於苦，貪著於樂；瞋為苦因緣，慈是樂因緣。眾生聞是慈三昧能除苦、能與樂故，一心懃精進行是三昧。以是故，無瞋無恨、無怨無惱。</p>
<p style="margin-left:1em">「廣」、「大」、「無量」者，一大心分別有三名：</p>
<p style="margin-left:1em">「廣」名一方，「大」名高遠，「無量」名下方及九方。</p>
<p style="margin-left:1em">復次，下名「廣」，中名「大」，上名「無量」。</p>
<p style="margin-left:1em">復次，緣四方眾生心是名「廣」，緣四維眾生心是名「大」，緣上下方眾生心是名「無量」。</p>
<p style="margin-left:1em">復次，破瞋恨心是名「廣」，破怨心是名「大」，破惱心是名「無量」。</p>
<p style="margin-left:1em">復次，一切煩惱心，小人所行，生小事故名為小；復小於此，故名瞋恨、怨、惱。破是小中之小，是名「廣」、「大」、「無量」。所以者何？大因緣常能破小事故。</p>
<p style="margin-left:1em">「廣心」者，畏罪畏墮地獄故，除心中惡法；「大心」者，信樂福德果報故，除惡心；「無量心」者，為欲得涅槃故，除惡心。</p>
<p style="margin-left:1em">復次，行者持戒清淨故，是「心廣」；禪定具足故，是「心大」；智慧成就故，是「心無量」。</p>
<p style="margin-left:1em">以是慈心，念得道聖人，是名「無量心」，用無量法分別聖人故；念諸天及人尊貴處，故名為「大心」；念諸餘下賤眾生及三惡道，是名「廣心」。</p>
<p style="margin-left:1em">於所愛眾生中，以慈念廣於念已故，名為「廣心」；以慈念中人，是名「大心」；以慈念怨憎，其功德多故，名「無量心」。</p>
<p style="margin-left:1em">復次，為狹緣心，故名為「廣」；為小緣心，故名為「大」；為有量心，故名為「無量」。</p>
<p style="margin-left:1em">如是等分別義。</p>
<p style="margin-left:1em">「善修」者，是慈心牢固。初得慈心，不名為修。非但愛念眾生中、非但好眾生中、非但益己眾生中、非但一方眾生中名為「善修」；久行得深愛樂，愛、憎及中三種眾生，正等無異。十方五道眾生中，以一慈心視之，如父如母，如兄弟、姊妹、子姪、知識，常求好事，欲令得利益安隱。如是心遍滿十方眾生中。</p>
<p style="margin-left:1em">如是慈心，名「眾生緣」。多在凡夫人行處，或有學人未漏盡者行。</p>
<p style="margin-left:1em">「法緣」者，諸漏盡阿羅漢、辟支佛、諸佛。是諸聖人破吾我相、滅一異相故，但觀從因緣相續生諸欲。以慈念眾生時，從和合因緣相續生，但空五眾即是眾生，念是五眾。以慈念眾生不知是法空，而常一心欲得樂；聖人愍之，令隨意得樂，為世俗法故，名為「法緣」。</p>
<p style="margin-left:1em">「無緣」者，是慈但諸佛有。何以故？諸佛心不住有為無為性中，不依止過去世、未來現在世；知諸緣不實、顛倒虛誑故，心無所緣。佛以眾生不知是諸法實相，往來五道，心著諸法，分別取捨；以是諸法實相智慧，令眾生得之，是名「無緣」。</p>
<p style="margin-left:1em">譬如給賜貧人，或與財物，或與金銀寶物，或與如意真珠；眾生緣、法緣、無緣，亦復如是。是為略說慈心義。</p>
<p style="margin-left:1em">悲心義亦如是：以憐愍心，遍觀十方眾生苦，作是念：「眾生可愍，莫令受是種種苦。」無瞋、無恨、無怨、無惱心，乃至十方亦如是。</p>
<p>問曰：</p>
<p style="margin-left:1em">有三種眾生：有受樂，如諸天及人少分；有受苦，如三惡道及人中少分；有受不苦不樂，五道中少分。云何行慈者觀一切眾生皆受樂？行悲者觀一切眾生皆受苦？</p>
<p>答曰：</p>
<p style="margin-left:1em">行者欲學是慈無量心時，先作願：「願諸眾生受種種樂。」取受樂人相，攝心入禪，是相漸漸增廣，即見眾生皆受樂。譬如鑽火，先以軟草、乾牛屎，火勢轉大，能燒大濕木。慈三昧亦如是，初生慈願時，唯及諸親族、知識；慈心轉廣，怨親同等，皆見得樂，是慈禪定增長成就故。</p>
<p style="margin-left:1em">悲、喜、捨心亦如是。</p>
<p>問曰：</p>
<p style="margin-left:1em">悲心中取受苦人相，喜心中取受喜人相，捨心中取何等相？</p>
<p>答曰：</p>
<p style="margin-left:1em">取受不苦不樂人相，行者以是心漸漸增廣，盡見一切受不苦不樂。</p>
<p>問曰：</p>
<p style="margin-left:1em">是三種心中應有福德，是捨心於眾生不苦不樂有何等饒益？</p>
<p>答曰：</p>
<p style="margin-left:1em">行者作是念：「一切眾生離樂時得苦，苦時即是苦，得不苦不樂則安隱。」以是饒益。行者行慈、喜心，或時貪著心生；行悲心，或時憂愁心生——以是貪憂故心亂。入是捨心，除此貪憂，貪憂除故名為捨心。</p>
<p>問曰：</p>
<p style="margin-left:1em">悲心、捨心，可知有別；慈心令眾生樂，喜心令眾生喜，樂與喜有何等異？</p>
<p>答曰：</p>
<p style="margin-left:1em">身樂名樂，心樂名喜。五識相應樂名樂，意識相應樂名喜。五塵中生樂名樂，法塵中生樂名喜。先求樂，願令眾生得，從樂因令眾生得喜。如人憐愍貧人，先施寶物，是名樂；後教令賣買得受五欲樂，是名喜。</p>
<p style="margin-left:1em">復次，欲界樂願令眾生得，是名樂；色界樂願令眾生得，是名喜。</p>
<p style="margin-left:1em">復次，欲界中五識相應樂、初禪中三識相應樂、三禪中一切樂，是名樂；欲界及初禪意識相應樂、二禪中一切樂，是名喜。麁樂名樂，細樂名喜。因時名樂，果時名喜。初得樂時是名樂；歡心內發，樂相外現，歌舞踊躍，是名喜。譬如初服藥時，是名樂；藥發遍身時，是名喜。</p>
<p>問曰：</p>
<p style="margin-left:1em">若爾者，何以不和合二心作一無量，而分別為二法？</p>
<p>答曰：</p>
<p style="margin-left:1em">行者初心未攝，未能深愛眾生故，但與樂；攝心深愛眾生，故與喜。以是故，先樂而後喜。</p>
<p>問曰：</p>
<p style="margin-left:1em">若爾者，何以不慈、喜次第？</p>
<p>答曰：</p>
<p style="margin-left:1em">行慈心時，愛眾生如兒子，願與樂。出慈三昧故，見眾生受種種苦，發深愛心憐愍眾生，令得深樂。譬如父母雖常愛子，若得病急，是時愛心轉重；菩薩亦如是，入悲心觀眾生苦，憐愍心生，便與深樂，以是故悲心在中。</p>
<p>問曰：</p>
<p style="margin-left:1em">若如是深愛眾生，復何以行捨心？</p>
<p>答曰：</p>
<p style="margin-left:1em">行者如是觀，常不捨眾生，但念捨是三種心。何以故？妨廢餘法故。亦以是慈心欲令眾生樂，而不能令得樂；悲心欲令眾生離苦，亦不能令得離苦；行喜心時，亦不能令眾生得大喜。此但憶想，未有實事；欲令眾生得實事，當發心作佛，行六波羅蜜，具足佛法，令眾生得是實樂。以是故，捨是三心，入是捨心。</p>
<p style="margin-left:1em">復次，如慈、悲、喜心愛深故捨眾生難，入是捨心故易得出離。</p>
<p>問曰：</p>
<p style="margin-left:1em">菩薩行六波羅蜜，乃至成佛，亦不能令一切眾生離苦得樂，何以故但言「是三心憶想心生，無有實事」？</p>
<p>答曰：</p>
<p style="margin-left:1em">是菩薩作佛時，雖不能令一切眾生得樂，但菩薩發大誓願；從是大願，得大福德果報；得大報故，能大饒益。凡夫、聲聞行是四無量，為自調自利故，亦但空念眾生。諸菩薩行是慈心，欲令眾生離苦得樂；從此慈心因緣，亦自作福德，亦教他作福德，受果報時，或作轉輪聖王，多所饒益；菩薩或時出家行禪，引導眾生，教令行禪，得生清淨界，受無量心樂。若作佛時，共無量阿僧祇眾生，入無餘涅槃；比於空心願益，是為大利！乃至舍利餘法，多所饒益。</p>
<p style="margin-left:1em">復次，若一佛盡度一切眾生，餘佛則無所復度，是則無未來佛，為斷佛種，有如是等過。以是故，一佛不度一切眾生。</p>
<p style="margin-left:1em">復次，是眾生性，從癡而有，非實定法；三世十方諸佛求眾生實不可得，云何盡度一切？</p>
<p>問曰：</p>
<p style="margin-left:1em">若空，不可得盡度者；少亦俱空，何以度少？</p>
<p>答曰：</p>
<p style="margin-left:1em">我言「三世十方佛求一切眾生不可得故無所度」，汝難言「何以不盡度」，是為墮負處！汝於負處不能自拔，而難言「無眾生中，多少一種，何以度少」，是為重墮負處！</p>
<p style="margin-left:1em">復次，諸法實相第一義中，則無眾生，亦無度；但以世俗法故，說言有度。汝於世俗中求第一義，是事不可得；譬如瓦石中求珍寶不可得。</p>
<p style="margin-left:1em">復次，諸佛從初發心，乃至法盡，於其中間所有功德，皆是作法，有限有量，有初有後，故所度眾生亦應有量，不應以隨因緣果報有量法盡度無量眾生。如大力士，弓勢雖大，箭遠必墮。亦如劫盡大火燒三千世界，明照無量，雖久必滅。菩薩成佛亦如是，從初發意，執精進弓，用智慧箭，深入佛法，大作佛事，亦必當滅。菩薩得一切種智時，身出光明，照無量世界，一一光明變化作無量身，度十方無量眾生；涅槃後，八萬四千法聚舍利，化度眾生；如劫盡火照，久亦復滅。</p>
<p>問曰：</p>
<p style="margin-left:1em">汝自言「光明變化作無量身，度十方無量眾生」，今何以言「有量因緣故，所度亦應有量」？</p>
<p>答曰：</p>
<p style="margin-left:1em">「無量」有二種：</p>
<p style="margin-left:1em">一者、實無量，諸聖人所不能量；譬如虛空、涅槃、眾生性，是不可量。</p>
<p style="margin-left:1em">二者、有法可量，但力劣者不能量；譬如須彌山、大海水，斤兩、渧數多少，諸佛菩薩能知，諸天世人所不能知。佛度眾生亦如是，諸佛能知，但非汝等所及，故言「無量」。</p>
<p style="margin-left:1em">復次，諸法因緣和合生故，無有自性，自性無故常空，常空中眾生不可得。如佛說：</p>

<div class="lg regular" style="margin-left:2em;"><div class='lg-row'>「我坐道場時，　智慧不可得，</div>
<div class='lg-row'>空拳誑小兒，　以度於一切。</div>
<div class='lg-row'>諸法之實相，　則是眾生相；</div>
<div class='lg-row'>若取眾生相，　則遠離實道。</div>
<div class='lg-row'>常念常空相，　是人非行道，</div>
<div class='lg-row'>不生滅法中，　而作分別相。</div>
<div class='lg-row'>若分別憶想，　則是魔羅網；</div>
<div class='lg-row'>不動不依止，　是則為法印。」</div>
</div><p>問曰：</p>
<p style="margin-left:1em">若樂有二分：慈心、喜心；悲心觀苦，何以不作二分？</p>
<p>答曰：</p>
<p style="margin-left:1em">樂是一切眾生所愛重故作二分，是苦不愛不念故不作二分。又受樂時心軟，受苦時心堅。</p>
<p style="margin-left:1em">如阿育王弟違陀輸，七日作閻浮提王，得上妙自恣五欲。過七日已，阿育王問言：「閻浮提主，受樂歡暢不？」答言：「我不見、不聞、不覺。何以故？旃陀羅日日振鈴高聲唱：『七日中已爾許日過，過七日已，汝當死！』我聞是聲，雖作閻浮提王，上妙五欲，憂苦深故，不聞、不見。」</p>
<p style="margin-left:1em">以是故知苦力多、樂力弱。若人遍身受樂，得一處針刺，眾樂皆失，但覺刺苦。樂力弱故，二分乃強；苦力多故，一處足明。</p>
<p>問曰：</p>
<p style="margin-left:1em">行是四無量心，得何等果報？</p>
<p>答曰：</p>
<p style="margin-left:1em">佛說入是慈三昧，現在得五功德：入火不燒，中毒不死，兵刃不傷，終不橫死，善神擁護。以利益無量眾生故，得是無量福德。以是有漏無量心緣眾生故，生清淨處，所謂色界。</p>
<p>問曰：</p>
<p style="margin-left:1em">何以故佛說慈報生梵天上？</p>
<p>答曰：</p>
<p style="margin-left:1em">以梵天眾生所尊貴，皆聞皆識故。佛在天竺國，天竺國常多婆羅門，婆羅門法，所有福德盡願生梵天。若眾生聞行慈生梵天，皆多信向行慈法，以是故說行慈生梵天。</p>
<p style="margin-left:1em">復次，斷婬欲天皆名為梵，說梵皆攝色界。以是故，斷婬欲法名為梵行，離欲亦名梵。若說梵，則攝四禪、四無色定。</p>
<p style="margin-left:1em">復次，覺觀難滅故，不說上地名。譬如五戒中口律儀，但說一種不妄語，則攝三事。</p>
<p>問曰：</p>
<p style="margin-left:1em">慈有五功德，悲、喜、捨何以不說有功德？</p>
<p>答曰：</p>
<p style="margin-left:1em">如上譬喻，說一則攝三事；此亦如是，若說慈，則已說悲、喜、捨。</p>
<p style="margin-left:1em">復次，慈是真無量，慈為如王，餘三隨從如人民。所以者何？先以慈心欲令眾生得樂；見有不得樂者，故生悲心；欲令眾生離苦、心得法樂，故生喜心；於三事中，無憎無愛，無貪無憂，故生捨心。</p>
<p style="margin-left:1em">復次，慈以樂與眾生故，《增一阿含》中說有五功德。悲心於摩訶衍經處處說其功德，如《明網菩薩經》中說：「菩薩處眾生中，行三十二種悲，漸漸增廣，轉成大悲。」大悲是一切諸佛、菩薩功德之根本，是般若波羅蜜之母，諸佛之祖母。菩薩以大悲心故，得般若波羅蜜，得般若波羅蜜故得作佛。如是等種種讚大悲。喜、捨心，餘處亦有讚。</p>
<p style="margin-left:1em">慈、悲二事<span class='corr'>偏</span>大故，佛讚其功德；慈以功德難有故，悲以能成大業故。</p>
<p>問曰：</p>
<p style="margin-left:1em">佛說：「四無量功德，慈心好修、善修，福極遍淨天；悲心好修、善修，福極虛空處；喜心好修、善修，福極識處；捨心好修、善修，福極無所有處。」云何言「慈果報應生梵天上」？</p>
<p>答曰：</p>
<p style="margin-left:1em">諸佛法不可思議，隨眾生應度者如是說。</p>
<p style="margin-left:1em">復次，從慈定起，迴向第三禪易；從悲定起，向虛空處；從喜定起，入識處；從捨定起，入無所有處易故。</p>
<p style="margin-left:1em">復次，慈心願令眾生得樂，此果報自應受樂，三界中遍淨最為樂故，言福極遍淨。</p>
<p style="margin-left:1em">悲心觀眾生老、病、殘害苦，行者憐愍心生，云何令得離苦？若為除內苦，外苦復來；若為除外苦，內苦復來。行者思惟：有身必有苦；唯有無身，乃得無苦。虛空能破色，是故福極虛空處。</p>
<p style="margin-left:1em">喜心欲與眾生心識樂，心識樂者，心得離身，如鳥出籠；虛空處心，雖得出身，猶繫心虛空；識處無量，於一切法中皆有心識，識得自在無邊，以是故喜福極在識處。</p>
<p style="margin-left:1em">捨心者，捨眾生中苦樂，苦樂捨故，得真捨法，所謂無所有處；以是故，捨心福極無所有處。</p>
<p style="margin-left:1em">如是四無量，但聖人所得，非凡夫。</p>
<p style="margin-left:1em">復次，佛知未來世諸弟子鈍根故，分別著諸法，錯說四無量相：「是四無量心，眾生緣故，但是有漏；但緣欲界故，無色界中無。何以故？無色界不緣欲界故。」為斷如是人妄見故，說四無量心無色界中。佛以四無量心，普緣十方眾生故，亦應緣無色界中。如《無盡意菩薩問》中說：「慈有三種：眾生緣、法緣、無緣。」論者言：「眾生緣是有漏，無緣是無漏，法緣或有漏、或無漏。」</p>
<p style="margin-left:1em">如是種種，略說四無量心。</p>
<p style="margin-left:1em">四無色定者，虛空處、識處、無所有處、非有想非無想處。</p>
<p style="margin-left:1em">是四無色有三種：一者有垢，二者生得，三者行得。</p>
<p style="margin-left:1em">有垢者，無色中攝三十一結及此結使中起心相應行。</p>
<p style="margin-left:1em">生得者，行是四無色定，業報因緣故，生無色界，得不隱沒無記四眾。</p>
<p style="margin-left:1em">行得者，觀是色麁惡、重苦、老病、殺害等，種種苦惱因緣；如重病、如癰瘡、如毒刺，皆是虛誑妄語，應當除却。如是思惟已，過一切色相，滅一切有對相，不念一切異相，入無邊虛空處定。</p>
<p>問曰：</p>
<p style="margin-left:1em">云何能滅是三種相？</p>
<p>答曰：</p>
<p style="margin-left:1em">是三種相皆從因緣和合生故無自性；自性無故，是三種虛誑無實，易可得滅。</p>
<p style="margin-left:1em">復次，是色分別分分破散，後皆無，以是故，若後無、今亦無。眾生顛倒故，於和合色中取一相、異相，心著色相；我今不應隨愚人學，當求實事，實事中無是一相、異相。</p>
<p style="margin-left:1em">復次，行者作是念：「我若除却離諸法，得利為深。我先捨財物、妻子出家，得清淨持戒，心安隱，不怖不畏。離諸欲、諸惡不善法，離生喜樂得初禪。離覺觀、內清淨故，得第二禪中大喜樂。離喜在第三禪地，於諸樂中最第一。捨是樂，得念捨清淨第四禪。今捨是四禪，應更得妙定。」以是故，過是色相，滅有對相，不念異相。</p>
<p style="margin-left:1em">佛說三種色：「有色可見有對，有色不可見有對，有色不可見無對。」過色相者，是可見有對色；滅有對相者，是不可見有對色；不念異相者，是不可見無對色。</p>
<p style="margin-left:1em">復次，眼見色壞故，名過色；耳聲、鼻香、舌味、身觸壞故，過有對相；於二種餘色及無教色種種分別故，名異相。</p>
<p style="margin-left:1em">如是觀離色界中染，得無邊虛空處。得三無色因緣方便，如〈禪波羅蜜品〉中說。</p>
<p style="margin-left:1em">是四無色，一常有漏，三當分別。虛空處，或有漏，或無漏。有漏者，虛空處攝有漏四眾；無漏者，虛空處攝無漏四眾。識處、無所有處亦如是。一切皆有為。</p>
<p style="margin-left:1em">善有漏虛空處是有報，無記及無漏虛空處是無報；識處、無所有處，亦如是。善非有想非無想處是有報，無記非有想非無想處是無報。</p>
<p style="margin-left:1em">善四無色定是可修，無記四無色定非可修。</p>
<p style="margin-left:1em">隱沒者是有垢，不隱沒者是無垢。</p>
<p style="margin-left:1em">一，有；三中，有漏者是有，無漏者是非有。</p>
<p style="margin-left:1em">四無色定攝心心數法，是相應因；心不相應諸行，是非相應因。</p>
<p style="margin-left:1em">有善法非四無色中，有四無色中非善法，有亦善法亦四無色中，有非善法亦非四無色中。有善法非四無色者，一切善色眾，及四無色不攝四眾，及智緣盡。有四無色中非善法者，無記四無色。有亦善法亦四無色者，善四無色。有非善法亦非四無色者，一切不善五眾，及無記色眾，及四無色不攝無記四眾、虛空及非智緣盡。</p>
<p style="margin-left:1em">不善法中不相攝。</p>
<p style="margin-left:1em">有無記法非四無色，有四無色非無記法，有亦無記法亦四無色，有非無記亦非四無色。有無記法非四無色者，無記色眾，及四無色不攝無記四眾、虛空及非智緣盡。有四無色中非無記法者，善四無色。亦無記法亦四無色者，無記四無色。亦非無記法亦非四無色者，不善五眾，善色眾，無色不攝善四眾及智緣盡。</p>
<p style="margin-left:1em">或漏非四無色，或四無色非漏，或漏亦四無色，或非漏亦非四無色。漏非四無色者，一漏及二漏少分。四無色非漏者，漏不攝四無色。亦漏亦四無色者，二漏少分。非漏非四無色者，色眾及漏無色不攝四眾及無為法。</p>
<p style="margin-left:1em">或有漏非四無色，或四無色非有漏，或有漏亦四無色，或非有漏非四無色。有漏非四無色者，有漏色眾，及無色不攝有漏四眾。四無色非有漏者，三無色少分。亦有漏亦四無色者，一無色及三無色少分。亦非有漏非四無色者，無漏色眾，無色不攝無漏四眾及三無為。</p>
<p style="margin-left:1em">或無漏非四無色，或四無色非無漏，或無漏亦四無色，或非無漏亦非四無色。無漏非四無色者，無漏色眾，及無色不攝無漏四眾及三無為。四無色非無漏者，一無色及三無色少分。亦無漏亦四無色者，三無色少分。非無漏非四無色者，有漏色眾，及無色不攝有漏四眾。</p>
<p style="margin-left:1em">虛空處，或見諦斷，或思惟斷，或不斷。見諦斷者，信行、法行人，用見諦忍斷。何者是？二十八使，及二十八使相應虛空處，及此起心不相應諸行。思惟斷者，學見道用思惟斷。何者是？思惟所斷三使，及此相應虛空處，及此起心不相應諸行，及無垢有漏虛空處。不斷者，無漏虛空處。</p>
<p style="margin-left:1em">識處、無所有處亦如是。</p>
<p style="margin-left:1em">非有想非無想處，或見諦斷、或思惟斷。見諦斷者，信行、法行人，用見諦忍斷。何者是？二十八使，及此相應非有想非無想處，及此起心不相應諸行。思惟斷者，學見道用思惟斷。何者是？思惟所斷三使，及此相應非有想非無想處，及此起心不相應諸行，及無垢非有想非無想處。</p>
<p style="margin-left:1em">四無色中攝心不相應諸行，是非心，非心數法，非心相應。受眾、想眾及此相應行眾，是心數法，亦心相應。心、意、識，獨心。</p>
<p style="margin-left:1em">四無色，或有隨心行非受相應，或受相應非隨心行，或隨心行亦受相應，或非隨心行非受相應。隨心行非受相應者，隨心行心不相應諸行及受。受相應不隨心行者，心是。隨心行亦受相應者，想眾及此相應行眾。非隨心行非受相應者，除隨心行心不相應諸行，餘殘心不相應諸行。</p>
<p style="margin-left:1em">想相應、行相應，亦應如是說。</p>
<p style="margin-left:1em">虛空處，或從身見因，不還與身見作因；或從身見因，亦還與身見作因；或不從身見因，亦不還與身見作因。</p>
<p style="margin-left:1em">從身見因、不還與身見作因者，除過去、現在見苦斷諸使及此相應虛空處；亦除過去、現在見集斷諸邊結及此相應虛空處；亦除未來世中身見及相應虛空處，亦除身見生老住滅，餘殘有垢虛空處。</p>
<p style="margin-left:1em">從身見因、亦還與身見作因者，上所除者是。</p>
<p style="margin-left:1em">亦不從身見因、亦不還與身見作因者，無垢虛空處。</p>
<p style="margin-left:1em">識處、無所有處、非有想非無想處亦如是。</p>
<p style="margin-left:1em">四無色定一切有因緣，亦與因緣。</p>
<p style="margin-left:1em">虛空處，或次第不與次第緣，或次第亦與次第緣，或非次第亦不與次第緣。</p>
<p style="margin-left:1em">次第、不與次第緣者，未來世中欲生心心數法虛空處，及阿羅漢過去、現在最後滅時心心數虛空處。</p>
<p style="margin-left:1em">次第、亦與次第緣者，除過去、現在阿羅漢最後滅時心心數虛空處，餘殘過去、現在心心數法虛空處。</p>
<p style="margin-left:1em">非次第、亦不與次第緣者，除未來世中欲生心心數虛空處，餘殘未來世中心心數虛空處，及心不相應諸行。</p>
<p style="margin-left:1em">識處、無所有處亦如是。</p>
<p style="margin-left:1em">非有想非無想處，或次第不與次第緣，或次第亦與次第緣，或非次第亦不與次第緣。</p>
<p style="margin-left:1em">次第不與次第緣者，未來世中欲生心心數法非有想非無想處，及阿羅漢過去、現在最後滅時心心數法非有想非無想處，及滅受想若生若欲生。</p>
<p style="margin-left:1em">次第亦與次第緣者，除過去、現在阿羅漢最後滅時心心數非有想非無想處，餘殘過去、現在心心數非有想非無想處。</p>
<p style="margin-left:1em">非次第亦非與次第緣者，除未來世中欲生心心數非有想非無想處，餘殘未來世中心心數非有想非無想處，除心次第心不相應諸行，餘殘心不相應諸行。</p>
<p style="margin-left:1em">四無色中攝諸心心數法，有緣、亦與緣緣；四無色攝心不相應諸行，非緣、與緣緣。</p>
<p style="margin-left:1em">四無色皆是增上，亦與增上緣。</p>
<p style="margin-left:1em">如是等種種分別四無色，如《阿毘曇》分中說，此中應廣說。</p>
<p>問曰：</p>
<p style="margin-left:1em">摩訶衍中四無色云何？</p>
<p>答曰：</p>
<p style="margin-left:1em">與諸法實相共智慧行，是摩訶衍中四無色。</p>
<p>問曰：</p>
<p style="margin-left:1em">何等是諸法實相？</p>
<p>答曰：</p>
<p style="margin-left:1em">諸法諸法自性空。</p>
<p>問曰：</p>
<p style="margin-left:1em">色法和合分別因緣故空，此無色中云何空？</p>
<p>答曰：</p>
<p style="margin-left:1em">色是眼見、耳聞麁事能令空，何況不可見、無有對、不覺苦樂而不空？</p>
<p style="margin-left:1em">復次，色法分別乃至微塵皆散滅歸空；是心心數法，在日月、時節、須臾頃，乃至一念中不可得。</p>
<p style="margin-left:1em">是名四無色定義。</p>
<p style="margin-left:1em">如是等種種，略說四無色。</p>
</div>
<p class='juan'>大智度論卷第二十</p></div>
</div><!-- end of div[@id='body'] -->
</body></html>