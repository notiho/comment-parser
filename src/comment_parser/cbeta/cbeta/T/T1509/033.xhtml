<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu92' />大智度論釋初品中到彼岸義第五十<span class='note-inline'>(卷三十三)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-other'><a id='mulu93' /><p>【經】</p>
<p>「復次，舍利弗！菩薩摩訶薩欲到有為、無為法彼岸者，當學般若波羅蜜！」</p>
<p>【論】</p>
<p style="margin-left:1em">彼岸者，於有為、無為法盡到其邊。云何是彼岸？以大智慧悉知悉盡有為法總相、別相種種悉解；無為法中，從須陀洹至佛，悉皆了知。</p>
<p style="margin-left:1em">有為、無為法相義，如先說。</p>
<p>【經】</p>
<p>「菩薩摩訶薩欲知過去、未來、現在諸法如、諸法法相、無生際者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">上已說「如」，今何以更說？</p>
<p>答曰：</p>
<p style="margin-left:1em">上直言「諸法如」，今言「三世皆如」；上略說，此廣說；上說一，此說三。</p>
<p style="margin-left:1em">「法相」，即是法性；「無生際」，即是實際。過去法如，即是過去法相；未來、現在亦如是。</p>
<p style="margin-left:1em">復次，過去法如，即是未來、現在法如；現在法如，即是過去、未來法如；未來法如，即是過去、現在法如。所以者何？如相非一、非異故。</p>
<p style="margin-left:1em">復次，如先說二種如：一者、世間如，二者、出世間如。用是世間如，三世各各異；用是出世間如，三世為一。</p>
<p style="margin-left:1em">復次，「法相」名諸法業，諸法所作、力、因、緣、果、報。如火為熱相，水為濕相，如是諸法中分別因、緣、果、報，各各別相；如「是處非處力」中說，是名世間法相。</p>
<p style="margin-left:1em">若是諸法相推求尋究，入無生法中，更無過是者，是名「無生際」。</p>
<p>問曰：</p>
<p style="margin-left:1em">如、法相，可分別有三世；無生際是未來法，云何有過去、現在？如阿毘曇說：「生法者，過去、現在是；無生法者，未來及無為法是。」云何欲令過去、現在有無生？</p>
<p>答曰：</p>
<p style="margin-left:1em">如先種種說破生法，一切法皆無生，何但未來無生？如「一時」義中，已破三世。三世一相，所謂無相；如是則無生相。</p>
<p style="margin-left:1em">復次，無生名為涅槃，以涅槃不生不滅故；涅槃者，末後究竟，不復更生；而一切法即是涅槃，以是故，佛說：「一切法皆是無生際。」</p>
<p>【經】</p>
<p>「復次，舍利弗！菩薩摩訶薩欲在一切聲聞、辟支佛前，欲給侍諸佛，欲為諸佛內眷屬，欲得大眷屬，欲得菩薩眷屬，欲得淨報大施，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">若菩薩未得漏盡，云何在漏盡聖人前？</p>
<p>答曰：</p>
<p style="margin-left:1em">菩薩初發意時，已在一切眾生前，何況積劫修行！是菩薩功德智慧大故，世世常大，能利益聲聞、辟支佛。</p>
<p style="margin-left:1em">眾生知菩薩恩故，推崇敬重，乃至畜生中亦為尊重。如菩薩昔作鹿，其色如金，其角七寶，五百鹿隨逐宗事。若在人中，好世作轉輪聖王，惡世恒作大王，護持佛法，利益眾生。若出家，值有佛法則為世作大度師，興顯佛法；若無佛法，則為外道大師，行四無量。阿羅漢、辟支佛，雖有無漏，利益事少；譬如一升酥雖精，不如大海水酪。菩薩雖有漏智慧，及其成熟，利益無量。</p>
<p style="margin-left:1em">復次，羅漢、辟支佛四事供養助道之具，多由菩薩得。如《首楞嚴經》說：「文殊師利七十二億作辟支佛，化辟支佛人，令其成道。」以是故，在聲聞、辟支佛前。</p>
<p style="margin-left:1em">「欲為諸佛給使」者，如釋迦文佛未出家時，車匿給使，優陀耶戲笑；瞿毘耶、耶輸陀等諸婇女，為內眷屬。出家六年苦行時，五人給侍。得道時，彌喜、羅陀、須那剎多羅、阿難、密跡力士等，是名「內眷屬」。</p>
<p style="margin-left:1em">「大眷屬」者，舍利弗、目揵連、摩訶迦葉、須菩提、迦旃延、富樓那、阿泥盧豆等諸聖人，及彌勒、文殊師利、颰陀婆羅諸阿毘跋致一生補處菩薩等，是名大眷屬。</p>
<p style="margin-left:1em">復次，佛有二種身：一者、法性生身，二者、隨世間身。</p>
<p style="margin-left:1em">世間身眷屬，如先說。</p>
<p style="margin-left:1em">法性生身者，有無量無數阿僧祇一生補處菩薩侍從。所以者何？如《不可思議解脫經》說：「佛欲生時，八萬四千一生補處菩薩在前導，菩薩從後而出；譬如陰雲籠月。」又如《法華經》說「從地踊出菩薩等」，皆是內眷屬、大眷屬。</p>
<p style="margin-left:1em">「菩薩眷屬」者，有佛，純以菩薩為眷屬；有佛，純以聲聞為眷屬；有佛，菩薩、聲聞雜為眷屬。是故言：「但欲得菩薩為眷屬者，當學般若波羅蜜。」眷屬有三：上、中、下——下者純聲聞，中者雜，上者但菩薩。</p>
<p style="margin-left:1em">「淨報大施」者，有人言：「菩薩多集福德，未除煩惱，受人信施，未能淨報。」佛言：「菩薩行般若波羅蜜，諸法皆空不可得，何況諸結使！菩薩入法性中故，不證真際，是故能淨報施福。」</p>
<p style="margin-left:1em">復次，菩薩功德廣大，從發心已來，欲代一一眾生受一切苦，欲以一切功德與一切眾生，然後當自求佛道。但是事不可得故，而自成佛，度一切眾生。</p>
<p style="margin-left:1em">又菩薩志願，不以阿僧祇為拘；如世間及如、法性、實際、虛空等久住。菩薩心住世間，利益眾生故，亦如是久住，無有窮已。是人不能淨報施福者，誰能淨畢！如父母雖有結使諸惡，以一世利益子故，受其供養，令子得大福；何況菩薩無諸結使，而住無邊世中利益眾生，而不淨畢？</p>
<p style="margin-left:1em">又復菩薩但有悲心而無般若尚能利益，何況行般若波羅蜜！</p>
<p>問曰：</p>
<p style="margin-left:1em">若菩薩無結使，云何世間受生？</p>
<p>答曰：</p>
<p style="margin-left:1em">先已答，菩薩得無生法忍，得法性生身，處處變化以度眾生，莊嚴世界。是功德因緣故，雖未得佛，能淨報施福。</p>
<p>【經】</p>
<p>「復次，舍利弗！菩薩摩訶薩欲不起慳心、破戒心、瞋恚心、懈怠心、亂心、癡心者，當學般若波羅蜜！」</p>
<p>【論】</p>
<p style="margin-left:1em">是六種心惡故，能障蔽六波羅蜜門。</p>
<p style="margin-left:1em">如菩薩行布施時，若有慳心起，令布施不清淨，所謂不能以好物施；若與好物，不能多與；若與外物，則不能內施；若能內施，不能盡與；<span class='corr'>皆</span>由慳心故。菩薩行般若波羅蜜，知一切法無我、無我所，諸法皆空，如夢、如幻；以身、頭、目、骨髓布施，如施草木。是菩薩雖未得道，欲常不起是慳心，當學般若波羅蜜。</p>
<p style="margin-left:1em">諸餘人離欲得道故，不生破戒心。菩薩行般若波羅蜜故，不見破戒事。所以者何？戒為一切諸善功德住處，譬如地為一切萬物所依止處；破戒尚不得餘道，何況阿耨多羅三藐三菩提！以是故，不生破戒心。復作是念：「菩薩法者，安樂眾生，若破戒者，惱亂一切。」以是故，菩薩不生破戒心，何況破戒！</p>
<p style="margin-left:1em">小乘及諸凡夫尚不應生瞋恚心，何況菩薩發阿耨多羅三藐三菩提意！身為苦器，法自受惱；譬如犯罪之人，自致刑戮，自作自受，不應怨人。但當自護其心，不令起惡！譬如人遭惡風雨寒熱，亦無所瞋。復作是念：「菩薩求佛，以大悲為本，若懷瞋恚，則喪志願。瞋恚之人，尚不得世間樂，何況道樂！瞋恚之人，自不得樂，何能以樂與人！」</p>
<p style="margin-left:1em">懈怠之人，世間勝事尚不能成，何況阿耨多羅三藐三菩提！譬如鑽火數息，無得火期。</p>
<p style="margin-left:1em">散亂之心，譬如風中然燈，雖有光明，不能照物；亂心中智慧，亦復如是。智慧是一切善法根本，若欲成就是智，先當攝心，然後可成。譬如狂醉之人，自利他利、好醜之事，都不覺知；散亂之心亦如是，世間好事，尚不能善知，何況出世間法！</p>
<p style="margin-left:1em">愚癡人心，一切成敗事，皆不能及，何況微妙深義！譬如無目之人，或墜溝坑，或入非道；無智之人亦復如是，無智慧眼故，受著邪法，不受正見。如是之人，世間近事尚不能成，何況阿耨多羅三藐三菩提！</p>
<p style="margin-left:1em">菩薩行般若波羅蜜力故，能障是六蔽，淨六波羅蜜。以是故說：「若欲不起六蔽，當學般若波羅蜜。」</p>
<p>【經】</p>
<p>「復次，舍利弗！菩薩摩訶薩欲使一切眾生立於布施福處、持戒福處、修定福處、勸導福處，欲令眾生立於財福、法福處，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">云何名為「福處」？</p>
<p>答曰：</p>
<p style="margin-left:1em">阿毘曇言：「福」者，善有漏身、口、意業。</p>
<p style="margin-left:1em">復有人言：不隱沒無記是。所以者何？善有漏業因緣果報故，得是不隱沒無記福。是果報亦名為福，如世間人說：「能成大事，多所成辦，是名福德人。」</p>
<p style="margin-left:1em">是福略說三種：布施、持戒、修定。</p>
<p style="margin-left:1em">何等是布施？有人以衣服、臥具、飲食、花香、瓔珞等與人，是名布施。</p>
<p>問曰：</p>
<p style="margin-left:1em">飲食等物，便是布施？為更有布施？</p>
<p>答曰：</p>
<p style="margin-left:1em">飲食等物非布施，以飲食等物與時，心中生法名捨，與慳心相違，是名布施福德。是或有漏，或無漏；常是善；心數法，心相應，隨心行，共心生；無色無形；能作緣；業相應，隨業行，業共生；非先業果報；得修、行修；慧證、身證；凡夫人得，亦聖人得。</p>
<p style="margin-left:1em">有人言：是捨法相應思，是名布施福德。所以者何？業能生果報故。思即是業；身口不名為業，從思生故得名業。</p>
<p style="margin-left:1em">此布施有二種：一者、淨，二者、不淨。</p>
<p style="margin-left:1em">不淨者，直施而已；或畏失財故與；或惡訶罵故與；或無用故與；或親愛故與；或為求勢故與，以施故多致勢援；或死急故與；或求善名譽故與；或求與貴勝齊名故與；或妬嫉故與；或憍慢故與——小人愚賤尚施，我為貴重大人，云何不與？或為呪願福德故與；或求吉除凶故與；或求入伴儻故與；或不一心、不恭敬、輕賤受者而與。如是種種因緣，為今世事故施，與淨相違，名為不淨。</p>
<p style="margin-left:1em">淨施者，如經中說：治心故施，莊嚴意故施，為得第一利故施，生清淨心，能分別為助涅槃故施。譬如新花未萎，色好且香；淨心布施，亦復如是。如說諸天不淨心布施者，宮殿光明薄少；若淨心布施者，宮殿光明增廣。此布施業，雖過去乃至千萬世中不失，譬如券要。</p>
<p>問曰：</p>
<p style="margin-left:1em">此布施福云何增長？</p>
<p>答曰：</p>
<p style="margin-left:1em">應時施故，得福增長。如經說：飢餓時施，得福增多；或遠行來時，若曠路險道中施，若常施不斷，或時常念施，故施福增廣。如六念中「念捨」說。</p>
<p style="margin-left:1em">若大施故得福多，若施好人，若施佛，若施者、受者清淨故，若決定心施，若自以力致財施，若隨所有多少能盡施，若交以物施，若以園田使人等施。</p>
<p style="margin-left:1em">如是布施，唯有菩薩能以深心行之。如韋羅摩菩薩，十二年布施已，莊飾乳牛、七寶鉢及婇女，各有八萬四千，及諸餘物飲食之屬，不可勝數。又如須帝隸拏菩薩，下善勝白象，施與怨家，入在深山；以所愛二子施十二醜婆羅門；復以妻及眼施化婆羅門。爾時，地為大動，天為雷震，空中雨花。又如薩婆達多王，自縛其身，施婆羅門。如尸毘王為一鴿故，自持其身，以代鴿肉。又如菩薩曾為兔身，自炙其肉，施與仙人。如是等，《菩薩本生經》中所說。</p>
<p style="margin-left:1em">復有聲聞人布施。如須彌陀比丘尼與二同學，為迦那伽牟尼佛作精舍，於無數千萬世受轉輪聖王及天王福。如施婆羅門持一瓶酪施僧，世世受樂，今得阿羅漢，諸受樂中受樂第一。如末利夫人供養須菩提故，得今世果報，為波斯尼示王后。如尸婆供養迦栴延故，得今世果報，為栴陀波周陀王后。如欝伽陀居士供養舍利弗等五百阿羅漢故，即日得果報；五百賈客得其餘食，人人以珠瓔珞與之，卒得大富，遂號卒伽陀。</p>
<p style="margin-left:1em">如是等布施，得今世果報。當知布施論議，說不可盡。</p>
<p style="margin-left:1em">「持戒福處」者，佛說五戒福者是。</p>
<p>問曰：</p>
<p style="margin-left:1em">云何殺罪相？</p>
<p>答曰：</p>
<p style="margin-left:1em">知是眾生，故奪命得殺罪，非不故；安隱快心得殺罪，非散亂狂心；奪命得殺罪，非作瘡；死已得殺罪，非未死；身業是殺罪，非口殺；身作是殺罪，非但心生。如是等罪，止不作，是初戒善相。</p>
<p style="margin-left:1em">或有人言：謂是不隱沒無記；或欲界繫，或不繫；是非心、非心數法，非心相應，非隨心行；或共心生，或不共心生；非業相應，非隨業行；或共業生，或不共業生；非先業果報；得修、行修；身證、慧證；或思惟斷，或不斷；離欲界欲時得斷知；凡夫、聖人共有。是名說不殺生戒相。餘戒亦如是隨義分別。</p>
<p style="margin-left:1em">諸戒讚歎論議，如「尸羅波羅蜜」中說。</p>
<p style="margin-left:1em">「修定福處」者，雖經中說修慈是修定福，亦說有漏禪定能生果報者，總名修定福。以欲界多瞋多亂故，先說慈心為修定福。</p>
<p style="margin-left:1em">得慈方便，願與眾生樂，後實見受樂，是心相應法，名為慈法。</p>
<p style="margin-left:1em">是法或色界繫、或不繫，是為真慈；是方便慈，欲界繫。常隨心行，隨心生；無形無對；能緣法；非業，業相應，而隨業行，共業生，非先業果報；得修、行修；身證、慧證；或思惟斷，或不斷；離色界欲時得斷知；有覺有觀，亦無覺有觀，亦無覺無觀；或有喜，或無喜；或有息，或無息；亦凡夫人，亦聖人；或樂受相應，或不苦不樂受相應。先緣得解相，後緣實義。根本四禪中，亦過四禪；依止四禪得者，牢固有力。</p>
<p style="margin-left:1em">慈應言「親愛」，無怨無諍故，名為「親愛」；能緣無量眾生故，名為「無量」；能利益眾生，能離欲故，名為「梵行」。</p>
<p style="margin-left:1em">慈心餘論議，如「四無量」中說。</p>
<p>問曰：</p>
<p style="margin-left:1em">修定福中，佛何以但說慈心，不說餘？</p>
<p>答曰：</p>
<p style="margin-left:1em">四無量中，慈心能生大福德。悲心憂愁故，捨福德；喜心自念功德故，福德不深；捨心放捨，故福亦少。</p>
<p style="margin-left:1em">復次，佛說慈心有五利，不說餘。何等五？一者、刀不傷，二者、毒不害，三者、火不燒，四者、水不沒，五者、於一切瞋怒惡害眾生中，見皆歡喜。悲心等三事不爾，以是故說「修定福為慈」；餘者隨從，及諸能生果報有漏定。</p>
<p style="margin-left:1em">「勸導福處」者，若比丘不能坐禪、不能誦經，教化勸導修立福德。或有比丘能坐禪、誦經，見諸比丘衣食乏少，力能引致，亦行勸導。及諸菩薩憐愍眾生故，以福德因緣勸化之。又出家人，若自求財，於戒有失，是故勸導以為因緣。</p>
<p style="margin-left:1em">「財福」者，衣服、飲食，臥具、醫藥，金銀、車馬、田宅等。</p>
<p>問曰：</p>
<p style="margin-left:1em">上言「布施福處」，此言「財福」，有何等異？</p>
<p>答曰：</p>
<p style="margin-left:1em">布施者，總攝一切施：財施、法施，俗施、道施；今欲分別法施、財施。</p>
<p style="margin-left:1em">法施者，如佛以大慈故，初轉法輪，無量眾生得道；後舍利弗逐佛轉法輪；餘諸聖人雖非轉法輪，亦為眾生說法得道，亦名法施。</p>
<p style="margin-left:1em">復有遍吉菩薩，觀世音、得大勢、文殊師利、彌勒菩薩等，以二種神通力：果報神通，修得神通，住是中，以福德、方便力、光明、神足等，種種因緣開度眾生，亦名法施。</p>
<p style="margin-left:1em">諸辟支佛飛騰虛空而說一偈，引導眾生，令殖善根，亦名法施。</p>
<p style="margin-left:1em">又佛弟子未得聖道者，坐禪、誦經，不壞諸法相，教化弟子，皆名法施。</p>
<p style="margin-left:1em">如是等種種，名為法施相。</p>
<p style="margin-left:1em">以是故說：「菩薩欲立眾生於六種施福者，當學般若波羅蜜。」</p>
<p>【經】</p>
<p>「復次，舍利弗！菩薩摩訶薩欲得五眼者，當學般若波羅蜜！」</p>
<p>【論】</p>
<p style="margin-left:1em">何等五？肉眼、天眼、慧眼、法眼、佛眼。</p>
<p style="margin-left:1em">肉眼，見近不見遠，見前不見後，見外不見內，見晝不見夜，見上不見下；以此礙故，求天眼。</p>
<p style="margin-left:1em">得是天眼，遠近皆見，前後、內外，晝夜、上下，悉皆無礙。是天眼見和合因緣生假名之物，不見實相，所謂空、無相、無作，無生、無滅，如前，中、後亦爾；為實相故，求慧眼。</p>
<p style="margin-left:1em">得慧眼，不見眾生，盡滅一異相，捨離諸著，不受一切法，智慧自內滅，是名慧眼。但慧眼不能度眾生！所以者何？無所分別故，以是故<span class='corr'>求</span>法眼。</p>
<p style="margin-left:1em">法眼令是人行是法，得是道，知一切眾生各各方便門，令得道證。法眼不能遍知度眾生方便道，以是故求佛眼。</p>
<p style="margin-left:1em">佛眼無事不知，覆障雖密，無不見知；於餘人極遠，於佛至近；於餘幽闇，於佛顯明；於餘為疑，於佛決定；於餘微細，於佛為麁；於餘甚深，於佛甚淺。是佛眼，無事不聞，無事不見，無事不知，無事為難，無所思惟；一切法中，佛眼常照。</p>
<p style="margin-left:1em">後品五眼義中，當廣說。</p>
<p>【經】</p>
<p>「菩薩摩訶薩欲以天眼見十方如恒河沙等世界中諸佛，欲以天耳聞十方諸佛所說法，欲知諸佛心，當學般若波羅蜜！」</p>
<p>【論】</p>
<p style="margin-left:1em">天眼法所見，不過三千大千世界；今以般若波羅蜜力，故見十方恒河沙等國中諸佛。所以者何？般若波羅蜜中，無近無遠、無所罣礙故。</p>
<p>問曰：</p>
<p style="margin-left:1em">如《般舟經》說：以般舟三昧力故，雖未得天眼而能見十方現在諸佛；此菩薩以天眼故，見十方諸佛，有何等異？</p>
<p>答曰：</p>
<p style="margin-left:1em">此天眼，不隱沒無記。般舟三昧，離欲人、未離欲人俱得；天眼但是離欲人得。</p>
<p style="margin-left:1em">般舟三昧，憶想分別，常修常習故見；天眼修神通，得色界四大造色眼，四邊得遍明相，是為差別。</p>
<p style="margin-left:1em">天眼功易，譬如日出，見色不難；三昧功難，如夜然燈，見色不易。天耳亦如是。</p>
<p style="margin-left:1em">「知諸佛心」者。</p>
<p>問曰：</p>
<p style="margin-left:1em">如上地鈍根，不能知下地利根心；菩薩，一佛心尚不應知，何況恒河沙等十方諸佛心？</p>
<p>答曰：</p>
<p style="margin-left:1em">以佛神力故令菩薩知。如經說：「一切眾生無知佛心者，若佛以神力令知，乃至蜫虫亦能知。」以是故佛以神力故，令菩薩知佛心。</p>
<p style="margin-left:1em">復次，般若波羅蜜無礙相，麁細、深淺、愚聖，都無差別。諸佛心如、菩薩心如，一如無異；菩薩隨是如故，能知諸佛心。</p>
<p style="margin-left:1em">復次，希有難事，不應知而知。</p>
<p style="margin-left:1em">以是故言：「欲得是者，當學般若波羅蜜。」</p>
<p>【經】</p>
<p>「欲聞十方諸佛所說法，聞已乃至阿耨多羅三藐三菩提不忘者，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">一佛所說，猶尚難持，何況無量諸佛所說，欲憶而不忘？</p>
<p>答曰：</p>
<p style="margin-left:1em">菩薩以聞持陀羅尼力故能受，堅憶念陀羅尼力故不忘。</p>
<p style="margin-left:1em">復次，此中說：以般若波羅蜜力，畢竟清淨無所著。譬如大海，含受眾流；菩薩從十方諸佛所聞法，以般若波羅蜜器大故，能受無量法，持而不忘。</p>
<p style="margin-left:1em">復次，是般若波羅蜜，不可譬喻如虛空。如劫燒盡已，大雨彌滿，是雨除虛空更無處能受；十方諸佛說法雨，從佛口出，除行般若波羅蜜菩薩，更無能受者。</p>
<p style="margin-left:1em">以是故言：「欲聞十方諸佛說法，當學般若波羅蜜。」</p>
</div>
<div class='div-other'><a id='mulu94' />
<p class='h2'>大智度論釋初品中見一切佛世界義第五十一之一</p><p>【經】</p>
<p>「復次，舍利弗！菩薩摩訶薩欲見過去、未來諸佛世界，及見現在十方諸佛世界，當學般若波羅蜜！」</p>
<p>【論】</p>
<p>問曰：</p>
<p style="margin-left:1em">若見十方佛，則已見世界，今何以復說「欲見世界」？</p>
<p>答曰：</p>
<p style="margin-left:1em">菩薩未深入禪定，若見十方世界山河、草木，心則散亂；故但觀諸佛，如「念佛義」中說。行者但觀諸佛，不觀土地、山河、樹木；得禪定力已，隨意廣觀。</p>
<p style="margin-left:1em">復次，諸清淨佛國難見，故言：「欲見諸佛國，當學般若波羅蜜。」又一佛有無量百千種世界，如先說：有嚴淨、有不嚴淨、有雜；有畢竟清淨世界難見故，以般若波羅蜜力，乃能得見。譬如天子聽正殿，則外人可見；內殿深宮，無能見者。</p>
<p>問曰：</p>
<p style="margin-left:1em">十方現在世界可見，過去、未來諸佛世界，云何得見？</p>
<p>答曰：</p>
<p style="margin-left:1em">菩薩有見過去、未來三昧，入是三昧已，見過去、未來事，如夢中所見。</p>
<p style="margin-left:1em">復次，菩薩有不滅際三昧，入是三昧已，不見諸佛有滅者。</p>
<p>問曰：</p>
<p style="margin-left:1em">此二法非眼，云何能見？</p>
<p>答曰：</p>
<p style="margin-left:1em">此是智慧，假名為眼；如轉法輪中，於四諦中得眼、智、明、覺。</p>
<p style="margin-left:1em">復次，菩薩見十方現在佛世界，定知過去、未來諸佛世界亦爾。所以者何？一切諸佛功德同故，是事如先說。</p>
<p style="margin-left:1em">復次，是般若波羅蜜中，如現在、過去、未來等無異，一如、一法性故，以是故不應難。</p>
<p>【經】</p>
<p>「復次，舍利弗！菩薩摩訶薩欲聞十方諸佛所說十二部經：修多羅、祇夜、受記經、伽陀、優陀那、因緣經、阿波陀那、如是語經、本生經、廣經、未曾有經、論議經，諸聲聞等聞與不聞，盡欲誦受持者，當學般若波羅蜜！」</p>
<p>【論】</p>
<p style="margin-left:1em">先說「盡欲聞十方諸佛所說法者，當學般若波羅蜜」，所說法者，即此十二部經。</p>
<p style="margin-left:1em">諸經中直說者，名「修多羅」，所謂四阿含、諸摩訶衍經，及二百五十戒經；出三藏外亦有諸經，皆名「修多羅」。</p>
<p style="margin-left:1em">諸經中偈，名「祇夜」。</p>
<p style="margin-left:1em">眾生九道中受記，所謂三乘道、六趣道。此人經爾所阿僧祇劫，當作佛，若記爾所歲當作佛；記聲聞人今世、後世得道；記辟支佛但後世得道；記餘六道，亦皆後世受報。</p>
<p style="margin-left:1em">諸佛法，欲與眾生受記，先皆微笑，無量種光從四牙中出，所謂青、黃、赤、白、縹、紫等。</p>
<p style="margin-left:1em">從上二牙出者，光照三惡道。從其光明演無量法，說一切作法無常，一切法無我，安隱涅槃。眾生得遇斯光、聞說法者，身心安樂，得生人中、天上，從是因緣皆得畢苦。</p>
<p style="margin-left:1em">從下二牙出者，上照人天，乃至有頂禪。若聾盲、瘖瘂、狂病，皆得除愈。六欲天人及阿修羅受五欲樂，遇佛光明，聞說法聲，皆厭患欲樂，身心安隱。色界諸天受禪定樂時，遇佛光明，聞說法聲，亦生厭患，來詣佛所。</p>
<p style="margin-left:1em">此諸光明，復至十方，遍照六道，作佛事已，還繞身七匝。若記地獄，光從足下入；若記畜生，光從<span class='corr'>[蹲-酋+(十/田/ㄙ)]</span>入；若記餓鬼，光從髀入；若記人道，光從齊入；若記天道，光從胸入；若記聲聞，光從口入；若記辟支佛，光從眉間相入；若記得佛，光從頂入。</p>
<p style="margin-left:1em">若欲受記，先現此相，然後阿難等諸弟子發問。</p>
<p style="margin-left:1em">一切偈名「祇夜」，六句、三句、五句，句多少不定，亦名祇夜，亦名「伽陀」。</p>
<p style="margin-left:1em">「優陀那」者，名有法佛必應說而無有問者，佛略開問端。如佛在舍婆提、毘舍佉堂上，陰地經行，自說優陀那，所謂「無我、無我所，是事善哉！」爾時一比丘合掌白佛言：「世尊！云何無我、無我所，是事善哉？」佛告比丘：「凡夫人未得無漏道，顛倒覆心故，於無我、無我所，心大驚怖。若佛及佛弟子聞好法者，歡喜奉行，無顛倒故，不復更作。」如是等，《雜阿含》中廣說。</p>
<p style="margin-left:1em">又如〈般若波羅蜜品〉中，諸天子讚須菩提所說：「善哉！善哉！希有，世尊！難有，世尊！」是名優陀那。</p>
<p style="margin-left:1em">又如佛涅槃後，諸弟子抄集要偈，諸無常偈等作無常品，乃至婆羅門偈等作婆羅門品，亦名優陀那。諸有集眾妙事，皆名優陀那。</p>
<p style="margin-left:1em">如是等名優陀那經相。</p>
<p style="margin-left:1em">「尼陀那」者，說諸佛法本起因緣，佛何因緣說此事：修多羅中，有人問故，為說是事；毘尼中，有人犯是事，故結是戒。一切佛語緣起事，皆名尼陀那。</p>
<p style="margin-left:1em">「阿波陀那」者，與世間相似柔軟淺語；如《中阿含》中《長阿波陀那經》，《長阿含》中《大阿波陀那》；《毘尼》中億耳阿波陀那，二十億阿波陀那；《解二百五十戒經》中欲阿波陀那一部；菩薩阿波陀那出一部。如是等無量阿波陀那。</p>
<p style="margin-left:1em">「如是語經」者，有二種：</p>
<p style="margin-left:1em">一者、結句，言：「我先許說者，今已說竟。」</p>
<p style="margin-left:1em">二者，三藏、摩訶衍外，更有經名「一目多迦」；有人言「目多迦」。目多迦名出三藏及摩訶衍。何等是？</p>
<p style="margin-left:1em">如佛說：淨飯王強令出家作佛弟子者，佛選擇五百人堪任得道者，將至舍婆提。所以者何？以其未離欲，若近親里，恐其破戒故，將至舍婆提，令舍利弗、目乾連等教化之；初夜、後夜專精不睡，勤修精進，故得道；得道已，佛還將至本生國。一切諸佛法，還本國時，與大會諸天眾俱住迦毘羅婆仙人林中。此林去迦毘羅婆城五十里，是諸釋遊戲園。此諸釋子比丘處舍婆提時，初夜、後夜專精不睡，故以夜為長；從林中來，入城乞食，覺道里長遠。</p>
<p style="margin-left:1em">爾時，佛知其心。有一師子來禮佛足，在一面住。佛以是三因緣，故說偈：</p>

<div class="lg regular" style="margin-left:2em;"><div class='lg-row'>「不寐夜長，　疲惓道長，　愚生死長，</div>
<div class='lg-row'>莫知正法！」</div>
</div><p style="margin-left:1em">佛告比丘：「汝未出家時，其心放逸多睡眠故，不覺夜長；今初夜、後夜，專精求道，減省睡眠故，覺夜大長。此迦毘羅婆林，汝本駕乘遊戲，不覺為遠；今著衣持鉢，步行疲極，故覺道長。是師子，鞞婆尸佛時作婆羅門師，見佛說法，來至佛所。爾時，大眾以聽法故，無共語者，即生惡念，發惡罵言：『此諸禿輩，與畜生何異！不別好人，不知言語！』以是惡口業故，從鞞婆尸佛乃至今日，九十一劫，常墮畜生中；此人爾時即應得道，以愚癡故，自作生死長久；今於佛所心清淨故，當得解脫。」</p>
<p style="margin-left:1em">如是等經，名為「出因緣」。於何處出？於三藏、摩訶衍中出，故名為「出」。云何名因緣？是三事之本，名為「因緣經」。</p>
<p style="margin-left:1em">「本生經」者，昔者菩薩曾為師子，在林中住，與一獼猴共為親友。獼猴以二子寄於師子。時有鷲鳥，飢行求食，值師子睡，故取猴子而去，住於樹上。師子覺已，求猴子不得，見鷲持在樹上，而告鷲言：「我受獼猴寄託二子，護之不謹，令汝得去，孤負言信，請從汝索；我為獸中之王，汝為鳥中之主，貴勢同等，宜以相還！」鷲言：「汝不知時，吾今飢乏，何論同異！」師子知其叵得，自以利爪摑其脇肉，以貿猴子。</p>
<p style="margin-left:1em">又過去世時，人民多病黃白痿熱；菩薩爾時身為赤魚，自以其肉施諸病人，以救其疾。</p>
<p style="margin-left:1em">又昔菩薩作一鳥身，在林中住，見有一人入於深水非人行處，為水神所羂。水神羂法，著不可解；鳥知解法，至香山中取一藥草，著其羂上，繩即爛壞，人得脫去。</p>
<p style="margin-left:1em">如是等無量本生，多有所濟，是名「本生經」。</p>
<p style="margin-left:1em">「廣經」者，名摩訶衍，所謂《般若波羅蜜經》、《六波羅蜜經》、《華首經》、《法華經》、《佛本起因緣經》、《雲經》、《法雲經》、《大雲經》。如是等無量阿僧祇諸經，為得阿耨多羅三藐三菩提故說。</p>
<p style="margin-left:1em">「毘佛略<span class='note-inline'>(呂夜反，秦言未曾有)</span>經」，如佛現種種神力，眾生怪未曾有，所謂佛生時，身放大光明，照三千大千世界及幽闇之處，復照十方無量諸佛三千大千世界。是時於佛母前，有清淨好池，以浴菩薩；梵王執蓋，帝釋洗身，二龍吐水。又生時，不須扶持而行七步，足跡之處，皆有蓮華，而發是言：「我是度一切眾生老病死者！」地大震動，天雨眾花，樹出音聲，作天伎樂。</p>
<p style="margin-left:1em">如是等無量希有事，是名未曾有經。</p>
<p style="margin-left:1em">「論議經」者，答諸問者，釋其所以。又復廣說諸義。</p>
<p style="margin-left:1em">如佛說四諦。何等是四？所謂四聖諦。何等是四？所謂苦、集、滅、道聖諦。是名「論議」。何等為苦聖諦？所謂生苦等八種苦。何等是生苦？所謂諸眾生各各生處，是中受苦。如是等問答，廣解其義，是名「優波提舍」。</p>
<p style="margin-left:1em">如摩訶衍中，佛說六波羅蜜。何等六？所謂檀波羅蜜乃至般若波羅蜜。何等是檀波羅蜜？檀波羅蜜有二種：一者、具足，二者、不具足。何等是具足？與般若波羅蜜和合，乃至十住菩薩所得，是名具足。不具足者，初發菩薩心，未得無生忍法、未與般若波羅蜜和合，是名不具足。乃至禪波羅蜜，亦如是。般若波羅蜜具足者，有方便力；未具足者，無方便力。</p>
<p style="margin-left:1em">復次，佛所說論議經，及摩訶迦栴延所解修多羅，乃至像法凡夫人如法說者，亦名「優波提舍」。</p>
<p style="margin-left:1em">聲聞所不聞者，佛獨與菩薩說法，無諸聲聞聽者。又佛以神通力，變身無數，遍至十方一乘世界說法。又復佛為欲天、色天說法，無諸弟子，故不得聞。</p>
<p>問曰：</p>
<p style="margin-left:1em">諸六通阿羅漢，若佛說時，雖不在坐，以天耳、天眼可得見聞，若以宿命通并知過去事，何以不聞？</p>
<p>答曰：</p>
<p style="margin-left:1em">諸聲聞神通力所不及處，是故不聞。</p>
<p style="margin-left:1em">復次，佛為諸大菩薩說《不可思議解脫經》，舍利弗、目連在佛左右而不得聞，以不種是聞大乘行法因緣故。譬如坐禪人入一切處定中，能使一切皆水皆火，而餘人不見；如《不可思議解脫經》中廣說。</p>
<p style="margin-left:1em">「盡欲受持」者，聞而奉行為「受」，久久不失為「持」。◎</p>

<p class='juan'>大智度論卷第三十三</p></div></div>
</div><!-- end of div[@id='body'] -->
</body></html>