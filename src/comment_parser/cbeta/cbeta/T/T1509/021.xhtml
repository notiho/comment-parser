<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu62' />大智度論釋初品中八背捨義第三十四<span class='note-inline'>(卷二十一)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-other'><a id='mulu63' /><p style="margin-left:1em">八背捨者，內有色，外亦觀色，是初背捨。內無色，外觀色，是第二背捨。淨背捨，身作證，第三背捨。四無色定及滅受想定，是五。合為八背捨。</p>
<p style="margin-left:1em">背是淨潔五欲，離是著心，故名「背捨」。</p>
<p style="margin-left:1em">不壞內、外色，不內外滅色相，以是不淨心觀色，是名初背捨。</p>
<p style="margin-left:1em">壞內色，滅內色相；不壞外色，不滅外色相，以是不淨心觀外色，是第二背捨。</p>
<p style="margin-left:1em">是二皆觀不淨：一者觀內、觀外，二者不見內，但見外。何以故？眾生有二分行：愛行、見行。愛多者著樂，多縛在外諸結使行。見多者，多著身見等行，為內結使縛。以是故，愛多者觀外色不淨，見多者觀自身不淨壞敗故。</p>
<p style="margin-left:1em">復次，行者初心未細攝，繫心一處難，故內外觀；漸習調柔，能內壞色相，但觀外。</p>
<p>問曰：</p>
<p style="margin-left:1em">若無內色相，誰當觀外？</p>
<p>答曰：</p>
<p style="margin-left:1em">是為得解道，非實道。行者念未來死及火燒、虫噉，埋著土中，皆磨滅。若現在觀，亦分別是身乃至微塵皆無，是名「內無色相外觀色」。</p>
<p>問曰：</p>
<p style="margin-left:1em">二勝處見內外色，六勝處但見外色；一背捨見內外色，二背捨但見外色，何以故但內有壞色相，外色不能壞？</p>
<p>答曰：</p>
<p style="margin-left:1em">行者眼見是身有死相，取是未來死相以況今身；外四大不見滅相故，難可觀無，故不說外色壞。</p>
<p style="margin-left:1em">復次，離色界時，是時亦不見外色。</p>
<p style="margin-left:1em">「淨背捨身作證」者，不淨中淨觀，如八勝處說。前八一切處觀清淨：地、水、火、風及青、黃、赤、白。觀青色如青蓮華，如金精山，如優摩伽華，如真青婆羅捺衣。觀黃、赤、白，各隨色亦復如是，總名「淨背捨」。</p>
<p>問曰：</p>
<p style="margin-left:1em">若總是淨背捨，不應說一切處！</p>
<p>答曰：</p>
<p style="margin-left:1em">背捨是初行者，勝處是中行，一切處是久行。</p>
<p style="margin-left:1em">不淨觀有二種：一者不淨，二者淨。</p>
<p style="margin-left:1em">不淨觀中：二背捨、四勝處。淨觀中：一背捨、四勝處、八一切處。</p>
<p>問曰：</p>
<p style="margin-left:1em">行者以不淨為淨，名為顛倒；淨背捨觀云何不顛倒？</p>
<p>答曰：</p>
<p style="margin-left:1em">女色不淨，妄見為淨，是名顛倒。淨背捨觀一切實青色廣大，故不顛倒。</p>
<p style="margin-left:1em">復次，為調心故淨觀，以久習不淨觀，心厭，以是故習淨觀，非顛倒，亦是中不著故。</p>
<p style="margin-left:1em">復次，行者先觀身不淨，隨身法所有內外不淨，繫心觀中，是時生厭，婬、恚、癡薄，即自驚悟：「我為無目，此身如是，云何生著？」攝心實觀，無令復錯。心既調柔，想身皮、肉、血、髓不淨，除却，唯有白骨；繫心骨人，若外馳散，攝之令還。深攝心故，見白骨流光，如珂、如貝，能照內外諸物，是為淨背捨初門。然後觀骨人散滅，但見骨光，取外淨潔色相。</p>
<p style="margin-left:1em">復次，若金剛、真珠、金銀寶物，若清淨地，若淨水，如無煙、無薪淨潔火，若清風無塵；諸青色，如金精山；諸黃色，如瞻蔔花；諸赤色，如赤蓮華；諸白色，如白雪等。取是相，繫心淨觀，隨是諸色，各有清淨光曜。是時行者得受喜樂，遍滿身中，是名淨背捨。</p>
<p style="margin-left:1em">緣淨故，名為「淨背捨」。遍身受樂，故名為「身證」。得是心樂，背捨五欲，不復喜樂，是名「背捨」。</p>
<p style="margin-left:1em">未漏盡故，中間或結使心生，隨著淨色。復懃精進，斷此著故，如是淨觀從心想生。譬如幻主觀所幻物，知從己出，心不生著，能不隨所緣。是時「背捨」變名「勝處」。</p>
<p style="margin-left:1em">於淨觀雖勝，未能廣大，是時行者還取淨相；用背捨力及勝處力故，取是淨地相，漸漸遍滿十方虛空；水、火、風亦爾。取青相，漸令廣大，亦遍十方虛空；黃、赤、白亦如是。是時「勝處」復變為「一切處」。</p>
<p style="margin-left:1em">是三事一義，轉變有三名。</p>
<p>問曰：</p>
<p style="margin-left:1em">是三背捨、八勝處、十一切處是實觀？是得解觀？</p>
<p style="margin-left:1em">若實觀，身有皮肉，何以但見白骨？又三十六物合為身法，何以分別散觀？四大各自有相，何以滅三大、但觀一地大？四色非盡是青，何以都作青觀？</p>
<p>答曰：</p>
<p style="margin-left:1em">有實觀，亦有得解觀。身相實是不淨，是為實觀。外法中有淨相，種種色相，是為實淨。觀淨、不淨，是為實觀。以此少許淨，廣觀一切皆是淨；取是一水，遍觀一切皆是水；取是少許青相，遍一切皆是青。如是等，是為得解觀，非實。</p>
<p style="margin-left:1em">四無色背捨，如四無色定中觀。欲得背捨，先入無色定，無色定是背捨之初門。背捨色，緣無量虛空處。</p>
<p>問曰：</p>
<p style="margin-left:1em">無色定亦爾，有何等異？</p>
<p>答曰：</p>
<p style="margin-left:1em">凡夫人得是無色定，是為無色；聖人深心得無色定，一向不迴，是名背捨。</p>
<p style="margin-left:1em">餘殘識處、無所有處、非有想非無想處，亦如是。</p>
<p style="margin-left:1em">背滅受想諸心心數法，是名滅受想背捨。</p>
<p>問曰：</p>
<p style="margin-left:1em">無想定何以不名背捨？</p>
<p>答曰：</p>
<p style="margin-left:1em">邪見者，不審諸法過失，直入定中，謂是涅槃；從定起時，還生悔心，墮在邪見，是故非背捨。</p>
<p style="margin-left:1em">滅受想患厭散亂心故，入定休息，似涅槃法著身中得，故名「身證」。</p>
<p style="margin-left:1em">「八勝處」者，內有色相，外觀色少，若好、若醜，是色勝知勝觀，是名初勝處。內有色相，外觀色多，若好、若醜，是色勝知勝觀，是名第二勝處。第三、第四亦如是，但以「內無色相，外觀色」為異。內亦無色相，外觀諸色青、黃、赤、白。是為八勝處。</p>
<p style="margin-left:1em">「內有色相，外觀色」者，內身不壞，見外緣。「少」者，緣少故名「少」。觀道未增長故觀少因緣，觀多畏難攝故；譬如鹿遊未調，不中遠放。</p>
<p style="margin-left:1em">「若好、若醜」者，初學繫心緣中，若眉間、若額上、若鼻端，內身不淨相；內身中不淨相觀外諸色，善業報故名「好」，不善業報故名「醜」。</p>
<p style="margin-left:1em">復次，行者如從師所受，觀外緣種種不淨，是名「醜色」。行者或時憶念忘故，生淨相，觀淨色，是名「好色」。</p>
<p style="margin-left:1em">復次，行者自身中繫心一處，觀欲界中色二種：一者、能生婬欲，二者、能生瞋恚。能生婬欲者是淨色，名為「好」；能生瞋恚者是不淨色，名為「醜」。於緣中自在勝知、勝見，行者於能生婬欲端正色中，不生婬欲；於能生瞋恚惡色中，不生瞋恚。但觀色四大因緣和合生，如水沫不堅固——是名「若好、若醜」。</p>
<p style="margin-left:1em">「勝處」者，行者住是不淨門中，婬欲、瞋恚等諸結使來能不隨，是名「勝處」——勝是不淨中淨顛倒等諸煩惱賊故。</p>
<p>問曰：</p>
<p style="margin-left:1em">行者云何內色相外觀色？</p>
<p>答曰：</p>
<p style="margin-left:1em">是八勝處，深入定心調柔者可得。行者或時見內身不淨，亦見外色不淨。不淨觀有二種：一者、三十六物等種種不淨；二者、除內外皮肉五藏，但觀白骨如珂如雪。三十六物等觀是名「醜」，如珂如雪觀是名「好」。</p>
<p style="margin-left:1em">行者內、外觀時，心散亂，難入禪；除自身相，但觀外色，如《阿毘曇》中說。行者以得解脫觀，見是身死；死已，舉出塚間，若火燒、若虫噉，皆已滅盡，是時但見虫、火，不見身，是名「內無色相外觀色」。</p>
<p style="margin-left:1em">行者如教受觀身是骨人，若心外散，還攝骨人緣中。何以故？是人初習行，未能觀細緣故，是名「少色」；行者觀道轉深增長，以此一骨人，遍觀閻浮提皆是骨人，是名為「多」；還復攝念觀一骨人，以是故名「勝知勝見」。</p>
<p style="margin-left:1em">復次，隨意五欲中男女相、淨潔相能勝故，名為「勝處」。譬如健人乘馬<span class='corr'>擊</span>賊能破，是名為「勝」；又能制御其馬，是亦名「勝」。行者亦如是，能自於不淨觀中，少能多、多能少，是為「勝處」；亦能破五欲賊，亦名「勝處」。</p>
<p style="margin-left:1em">內未能壞身，外觀色若多、若少、若好、若醜，是初、第二勝處。</p>
<p style="margin-left:1em">內壞身無色相，觀外色若多、若少、若好、若醜，是第三、第四勝處。</p>
<p style="margin-left:1em">攝心深入定中，壞內身，觀外淨，緣青，青色；黃、赤、白，白色，是為後四勝處。</p>
<p>問曰：</p>
<p style="margin-left:1em">是後四勝處、十一切處中青等四處，有何等異？</p>
<p>答曰：</p>
<p style="margin-left:1em">青一切處，能普緣一切令青；是勝處若多、若少隨意觀，不令異心奪，「觀」勝是緣，名為勝處。譬如轉輪聖王遍勝四天下，閻浮提王勝一天下而已。一切處普遍勝一切緣；勝處但觀少色能勝，不能遍一切緣。</p>
<p style="margin-left:1em">如是等，略說八勝處。</p>
<p style="margin-left:1em">「十一切處」者，背捨、勝處已說，此以遍滿緣故，名一切處。</p>
<p>問曰：</p>
<p style="margin-left:1em">何以無所有處、非有想非無想處不名一切處？</p>
<p>答曰：</p>
<p style="margin-left:1em">是得解之心。「安隱快樂、廣大、無量、無邊虛空處」，是佛所說；一切處中皆有識，能疾緣一切法故，一切法中皆見有識。以是故，二處立一切處。</p>
<p style="margin-left:1em">「無所有」中，無物可廣，亦不得快樂，佛亦不說是「無所有」無邊無量。「非有想非無想處」心鈍，難得取相令廣大。</p>
<p style="margin-left:1em">復次，虛空處近色界，亦能緣色。識處能緣緣色，又識處起能超入第四禪，第四禪起超入識處。無所有處、非有想非無想處遠，無色因緣故，非一切處。</p>
<p style="margin-left:1em">是三種法皆行得。</p>
<p style="margin-left:1em">勝處、一切處是有漏。初三背捨、第七、第八背捨是有漏；餘殘，或有漏、或無漏。</p>
<p style="margin-left:1em">初二背捨、初四勝處，初禪、二禪中攝。淨背捨、後四勝處、八一切處，第四禪中攝。</p>
<p style="margin-left:1em">二一切處，即名說空處空處攝，識處識處攝。</p>
<p style="margin-left:1em">前三背捨、八勝處、八一切處，皆緣欲界。後四背捨，緣無色界及無漏法諸妙功德，在根本中，若無色根本不緣下地故。滅受想定，非心心數法故無緣。非有想非無想處背捨，但緣無色四陰及無漏法。</p>
<p style="margin-left:1em">「九次第定」者，從初禪心起，次第入第二禪，不令餘心得入，若善若垢；如是乃至滅受想定。</p>
<p>問曰：</p>
<p style="margin-left:1em">餘者亦有次第，何以但稱「九次第定」？</p>
<p>答曰：</p>
<p style="margin-left:1em">餘功德皆有異心間生，故非次第。此中深心智慧利，行者自試其心，從一禪心起，次入二禪，不令異念得入；於此功德心柔軟，善斷法愛故，能心心相次。是次第，二是有漏；七，或有漏或無漏。</p>
<p style="margin-left:1em">禪中間、未到地不牢固，又是聖人所得，又此大功德不在邊地，是故無次第。</p>
<p style="margin-left:1em">八背捨、八勝處、十一切處、九次第定，聲聞法中略說。</p>
</div>
<div class='div-other'><a id='mulu64' />
<p class='h2'>大智度論釋初品中九相義第三十五</p><p>【經】</p>
<p>「九相：脹相、壞相、血塗相、膿爛相、青相、噉相、散相、骨相、燒相。」</p>
<p>【論】</p>
<p>問曰：</p>
<p style="margin-left:1em">應當先習九相離欲，然後得諸禪；何以故諸禪定後，方說九相？</p>
<p>答曰：</p>
<p style="margin-left:1em">先說果報，令行者心樂。九相雖是不淨，人貪其果報，故必習行。</p>
<p>問曰：</p>
<p style="margin-left:1em">行者云何觀是脹相等九事？</p>
<p>答曰：</p>
<p style="margin-left:1em">行者先持戒清淨，令心不悔故，易受觀法，能破婬欲諸煩惱賊。觀人初死之日：辭訣言語，息出不反，奄忽已死；室家驚慟，號哭呼天，言說方爾，奄便那去！氣滅身冷，無所覺識。此為大畏，無可免處。譬如劫盡火燒，無有遺脫。如說：</p>

<div class="lg regular" style="margin-left:2em;"><div class='lg-row'>「死至無貧富，　無懃修善惡，</div>
<div class='lg-row'>無貴亦無賤，　老少無免者。</div>
<div class='lg-row'>無祈請可救，　亦無欺誑離，</div>
<div class='lg-row'>無捍挌得脫，　一切無免處！」</div>
</div><p style="margin-left:1em">死法名為永離恩愛之處，一切有生之所惡者；雖甚惡之，無得脫者。我身不久，必當如是，同於木石，無所別知。我今不應貪著五欲，不覺死至，同於牛羊；牛羊禽獸，雖見死者，跳騰哮吼，不自覺悟。我既得人身，識別好醜，當求甘露不死之法。如說：</p>

<div class="lg regular" style="margin-left:2em;"><div class='lg-row'>「六情身完具，　智鑒亦明利；</div>
<div class='lg-row'>而不求道法，　唐受身智慧。</div>
<div class='lg-row'>禽獸亦皆知，　欲樂以自恣；</div>
<div class='lg-row'>而不知方便，　為道修善事。</div>
<div class='lg-row'>既已得人身，　而但自放恣；</div>
<div class='lg-row'>不知修善行，　與彼亦何異！</div>
<div class='lg-row'>三惡道眾生，　不得修道業；</div>
<div class='lg-row'>已得此人身，　當勉自益利！」</div>
</div><p style="margin-left:1em">行者到死屍邊，見死屍膖脹，如韋囊盛風，異於本相，心生厭畏，我身亦當如是，未脫此法。身中主識役御此身，視聽、言語，作罪、作福，以此自貴，為何所趣？而今但見空舍在此！是身好相，細腰、姝媚、長眼、直鼻、平額、高眉，如是等好，令人心惑；今但見膖脹，好在何處？男女之相亦不可識。作此觀已，呵著欲心，此臭屎囊膖脹可惡，何足貪著！</p>
<p style="margin-left:1em">死屍風熱轉大，裂壞在地，五藏、屎尿、膿血流出，惡露已現。行者取是壞相，以況己身：「我亦如是，皆有是物，與此何異？我為甚惑，為此屎囊、薄皮所誑；如燈蛾投火，但貪明色，不知燒身。已見裂壞，男女相滅，我所著者，亦皆如是。」</p>
<p style="margin-left:1em">死屍已壞，肉血塗漫。</p>
<p style="margin-left:1em">或見杖楚死者，青瘀、黃、赤，或日曝瘀黑；具取是相，觀所著者，若赤白之色，淨潔端正，與此何異？</p>
<p style="margin-left:1em">既見青瘀黃赤，鳥獸不食，不埋不藏，不久膿爛，種種虫生。行者見已，念此死屍本有好色，好香塗身，衣以上服，飾以華綵；今但臭壞，膿爛塗染，此是其實分；先所飾綵，皆是假借。</p>
<p style="margin-left:1em">若不燒不埋，棄之曠野，為鳥獸所食。烏挑其眼，狗分手腳，虎狼刳腹，分掣爴裂。殘藉在地，有盡不盡。行者見已，心生厭想，思惟：「此屍未壞之時，人所著處；而今壞敗，無復本相，但見殘藉，鳥獸食處，甚可惡畏。」</p>
<p style="margin-left:1em">鳥獸已去，風日飄曝，筋斷骨離，各各異處。行者思惟：「本見身法，和合而有身相，男女皆可分別；今已離散，各在異處，和合法滅，身相亦無，皆異於本，所可愛著，今在何處？」</p>
<p style="margin-left:1em">身既離散，處處白骨，鳥獸食已，唯有骨在；觀是骨人，是為骨相。</p>
<p style="margin-left:1em">骨相有二種：一者骨人筋骨相連，二者骨節分離。筋骨相連破男女、長短、好色、細滑之相；骨節分離，破眾生根本實相。</p>
<p style="margin-left:1em">復有二種：一者淨，二者不淨。淨者，久骨白淨，無血無膩，色如白雪；不淨者，餘血塗染，膩膏未盡。</p>
<p style="margin-left:1em">行者到屍林中，或見積多草木，焚燒死屍，腹破眼出，皮色燋黑，甚可惡畏。須臾之間，變為灰燼。行者取是燒相，思惟：「此身未死之前，沐浴香華，五欲自恣；今為火燒，甚於兵刃！此屍初死，形猶似人；火燒須臾，本相都失。一切有身皆歸無常，我亦如是。」</p>
<p style="margin-left:1em">是九相，斷諸煩惱，於滅婬欲最勝；為滅婬欲故，說是九相。</p>
<p>問曰：</p>
<p style="margin-left:1em">無常等十想，為滅何事故說？</p>
<p>答曰：</p>
<p style="margin-left:1em">亦為滅婬欲等三毒。</p>
<p>問曰：</p>
<p style="margin-left:1em">若爾者，二相有何等異？</p>
<p>答曰：</p>
<p style="margin-left:1em">九相為遮未得禪定，為婬欲所覆故；十想能除滅婬欲等三毒。九相如縛賊，十想如斬殺。九相為初學，十想為成就。</p>
<p style="margin-left:1em">復次，是十想中，不淨想攝九相。</p>
<p style="margin-left:1em">有人言：十想中，不淨想、食不淨想、世間不可樂想攝九相。</p>
<p style="margin-left:1em">復有人言：十想、九相同為離欲，俱為涅槃。所以者何？初死相，動轉、言語須臾之間，忽然已死；身體膖脹，爛壞分散，各各變異，是則無常。若著此法，無常壞時，是即為苦。若無常苦、無得自在者，是則無我。不淨、無常、苦、無我，則不可樂，觀身如是。食雖在口，腦涎流下，與唾和合成味，而咽與吐無異，下入腹中，即是食不淨想。以此九相觀身無常，變異，念念皆滅，即是死想。以是九相厭世間樂，知煩惱斷，則安隱寂滅，即是斷相。以是九相遮諸煩惱，即是離想。以是九相厭世間故，知此五眾滅，更不復生，是處安隱，即是盡想。</p>
<p style="margin-left:1em">復次，九相為因，十想為果。是故先九相，後十想。</p>
<p style="margin-left:1em">復次，九相為外門，十想為內門，是故經言：「二為甘露門：一者不淨門，二者安那般那門。」</p>
<p style="margin-left:1em">是九相，除人七種染著：</p>
<p style="margin-left:1em">或有人染著色：若赤、若白、若赤白、若黃、若黑。</p>
<p style="margin-left:1em">或有人不著色，但染著形容：細膚、纖指、修目、高眉。</p>
<p style="margin-left:1em">或有人不著容、色，但染著威儀：進、止、坐、起、行、住、禮拜、俯仰、揚眉、頓睫、親近、按摩。</p>
<p style="margin-left:1em">或有人不著容、色、威儀，但染著言語、軟聲、美辭、隨時而說、應意承旨，能動人心。</p>
<p style="margin-left:1em">或有人不著容、色、威儀、軟聲，但染著細滑、柔膚軟肌，熱時身涼，寒時體溫。</p>
<p style="margin-left:1em">或有人皆著五事。</p>
<p style="margin-left:1em">或有人都不著五事，但染著人相，若男、若女。雖得上六種欲，不得所著之人，猶無所解，捨世所重五種欲樂而隨其死。</p>
<p style="margin-left:1em">死相多除威儀、語言愛。膖脹相、壞相、噉相、散相多除形容愛。血塗相、青瘀相、膿爛相多除色愛。骨相、燒相多除細滑愛。九相除雜愛及所著人愛。噉相、散相、骨相偏除人愛；噉殘、離散、白骨中，不見有人可著。</p>
<p style="margin-left:1em">以是九相觀離愛心，瞋癡亦微薄。不淨中淨顛倒，癡故著是身。今以是九相披析身內，見是身相，癡心薄；癡心薄則貪欲薄；貪欲薄則瞋亦薄。所以者何？人以貪身故生瞋，今觀身不淨，心厭故不復貪身；不貪身故，不復生瞋。三毒薄故，一切九十八使山皆動，漸漸增進其道，以金剛三昧，摧碎結山。九相雖是不淨觀，依是能成大事；譬如大海中臭屍，溺人依以得渡。</p>
<p>問曰：</p>
<p style="margin-left:1em">是九相有何性？何所緣？何處攝？</p>
<p>答曰：</p>
<p style="margin-left:1em">取相性，緣欲界身，色相陰攝，亦身念處少分；或欲界攝，或初禪、二禪、四禪攝。未離欲、散心人得，欲界繫；離欲人心得，色界繫。膖脹等八相，欲界、初禪、二禪中攝；淨骨相，欲界、初禪、二禪、四禪中攝。三禪中多樂故，無是相。</p>
<p style="margin-left:1em">是九相是開身念處門，身念處開三念處門，是四念處開三十七品門，三十七品開涅槃城門，入涅槃，離一切憂惱諸苦，滅五陰因緣生故，受涅槃常樂。</p>
<p>問曰：</p>
<p style="margin-left:1em">聲聞人如是觀，心厭離，欲疾入涅槃；菩薩憐愍一切眾生、集一切佛法、度一切眾生、不求疾入涅槃故，觀是九相，云何不墮二乘證？</p>
<p>答曰：</p>
<p style="margin-left:1em">菩薩於眾生心生憐愍，知眾生以三毒因緣故，受今世、後世身、<span class='corr'>心</span>苦痛。是三毒終不自滅，亦不可以餘理得滅；但觀所著內外身相，然後可除。以是故，菩薩欲滅是婬欲毒故，觀是九相。如人憐愍病者，合和諸藥以療之；菩薩亦如是，為著色眾生，說是青瘀相等，隨其所著，分別諸相，如先說。是為菩薩行九相觀。</p>
<p style="margin-left:1em">復次，菩薩以大慈悲心，行是九相，作如是念：「我未具足一切佛法，不入涅槃，是為一法門，我不應住此一門，我當學一切法門。」以是故，菩薩行九相無所妨。</p>
<p style="margin-left:1em">菩薩行是九相，或時厭患心起，如是不淨身可惡可患，欲疾取涅槃。爾時，菩薩作是念：「十方諸佛說：一切法相空，空中無無常，何況有不淨！但為破淨顛倒故習此不淨，是不淨皆從因緣和合生，無有自性，皆歸空相；我今不應取是因緣和合生無自性不淨法，欲疾入涅槃。」</p>
<p style="margin-left:1em">經中亦有是說：「若色中無味相，眾生不應著色；以色中有味故，眾生起著。若色無過罪，眾生亦無厭色者；以色實有過惡，故觀色則厭。若色中無出相，眾生亦不能於色得脫；以色有出相故，眾生於色得解脫。」味是淨相因緣故，以是故，菩薩不於不淨中沒、早取涅槃。</p>
<p style="margin-left:1em">九相義，分別竟。</p>
</div>
<div class='div-other'><a id='mulu65' /><a id='mulu66' />
<p class='h2'>大智度論釋初品中八念義第三十六之一</p><p>【經】</p>
<p>「念佛、念法、念僧、念戒、念捨、念天、念入出息、念死。」</p>
<p>【論】</p>
<p>問曰：</p>
<p style="margin-left:1em">何以故九相次第有八念？</p>
<p>答曰：</p>
<p style="margin-left:1em">佛弟子於阿蘭若處，空舍、塚間，山林、曠野，善修九相，內、外不淨觀，厭患其身，而作是念：「我云何擔是底下不淨屎尿囊？」自隨懎然驚怖；及為惡魔作種種惡事來恐怖之，欲令其退。以是故，佛次第為說八念。如經中說：「佛告諸比丘：『若於阿蘭若處，空舍、塚間，山林、曠野，在中思惟，若有怖畏，衣毛為竪，爾時當念佛：佛是多陀阿伽度、阿羅呵、三藐三佛陀，乃至婆伽婆。恐怖則滅。若不念佛，當疾念法：佛法清淨，巧出善說，得今世報，指示開發，有智之人心力能解。如是念法，怖畏則除。若不念法，則當念僧：佛弟子眾修正道，隨法行。僧中有阿羅漢、向阿羅漢，乃至須陀洹、向須陀洹，四雙八輩。是佛弟子眾應供養，合手恭敬，禮拜、迎送，世間無上福田。作如是念僧，恐怖即滅。』</p>
<p style="margin-left:1em">「佛告諸比丘：『釋提桓因與阿修羅鬪，在大陣中時，告諸天眾：汝與阿修羅鬪時，設有恐怖，當念我七寶幢，恐怖即滅；若不念我幢，當念伊舍那天子<span class='note-inline'>(帝釋左面天王也)</span>寶幢，恐怖即除；若不念伊舍那寶幢，當念婆樓那天子<span class='note-inline'>(右面天子)</span>寶幢，恐怖即除。』」</p>
<p style="margin-left:1em">以是故，知為除恐怖因緣故，次第說八念。</p>
<p>問曰：</p>
<p style="margin-left:1em">經中說三念因緣除恐怖，五念復云何能除恐怖？</p>
<p>答曰：</p>
<p style="margin-left:1em">是比丘自念布施、持戒功德，怖畏亦除。所以者何？若破戒心，畏墮地獄；若慳貪心，畏墮餓鬼及貧窮中。自念我有是淨戒、布施，若念淨戒、若念布施，心則歡喜，作是言：「若我命未盡，當更增進功德；若當命終，不畏墮惡道！」以是故，念戒施亦能令怖畏不生。</p>
<p style="margin-left:1em">念上諸天皆是布施、持戒果報，此諸天以福德因緣故生彼，我亦有是福德。以是故，念天亦能令怖畏不生。</p>
<p style="margin-left:1em">十六行念安那般那時，細覺尚滅，何況恐怖麁覺！</p>
<p style="margin-left:1em">念死者，念五眾身念念生滅，從生已來，常與死俱，今何以畏死？</p>
<p style="margin-left:1em">是五念，佛雖不說，亦當除恐怖。所以者何？念他功德以除恐怖則難，自念己事以除恐怖則易，以是故佛不說。</p>
<p>問曰：</p>
<p style="margin-left:1em">云何是念佛？</p>
<p>答曰：</p>
<p style="margin-left:1em">行者一心念佛：得如實智慧，大慈大悲成就，是故言無錯謬，麁細、多少、深淺，皆無不實。皆是實故，名為「多陀阿伽度」。</p>
<p style="margin-left:1em">亦如過去、未來、現在十方諸佛於眾生中起大悲心，行六波羅蜜，得諸法相，來至阿耨多羅三藐三菩提中；此佛亦如是。是名「多陀阿伽度」。</p>
<p style="margin-left:1em">如三世十方諸佛身放大光明，遍照十方，破諸黑闇；心出智慧光明，破眾生無明闇冥；功德、名聞亦遍滿十方，去至涅槃中。此佛亦如是去，以是故亦名「多陀阿伽度」。</p>
<p style="margin-left:1em">有如是功德故，應受一切諸天、世人最上供養，是故名「阿羅呵」。</p>
<p style="margin-left:1em">若有人言：何以故但佛如實說，如來如去故，應受最上供養？以佛得「正遍智慧」故。「正」名諸法不動不壞相，「遍」名不為一法、二法故，以悉知一切法無餘不盡，是名「三藐三佛陀」。</p>
<p style="margin-left:1em">是正遍智慧，不從無因而得，亦不從無緣得；是中依智慧、持戒具足故，得正遍智慧。智慧名菩薩從初發意乃至金剛三昧相應智慧，持戒名菩薩從初發意乃至金剛三昧身業、口業清淨隨意行已，是故名「鞞闍遮羅那三般那」。</p>
<p style="margin-left:1em">若行是二行得善去，如車有兩輪。善去者，如先佛所去處，佛亦如是去，故名「修伽陀」。</p>
<p style="margin-left:1em">若有言：「佛自修其法，不知我等事。」以是故知世間，知世間因，知世間盡，知世間盡道故，名為「路迦憊」。</p>
<p style="margin-left:1em">知世間已，調御眾生，於種種師中最為無上，以是故名「阿耨多羅富樓沙曇藐婆羅提」。</p>
<p style="margin-left:1em">能以三種道滅三毒，令眾生行三乘道，以是故名「貰多提婆魔㝹舍」。</p>
<p style="margin-left:1em">若有言：「以何事故能自利益無量？復能利益他人無量？」佛一切智慧成就故，過去、未來、現在，盡不盡，動不動，一切世間了了悉知故，名為「佛陀」。</p>
<p style="margin-left:1em">得是九種名號，有大名稱，遍滿十方，以是故名為「婆伽婆」。</p>
<p style="margin-left:1em">經中佛自說如是名號，應當作是念佛。</p>
<p style="margin-left:1em">復次，一切種種功德，盡在於佛。佛是劫初轉輪聖王摩訶三磨陀等種，閻浮提中智慧威德，諸釋子中生，貴性憍曇氏。生時光明遍照三千大千世界，梵天王持寶蓋、釋提桓因以天寶衣承接，阿那婆蹋多龍王、婆伽多龍王以妙香湯澡浴。生時地六種動，行至七步，安詳如象王，觀視四方，作師子吼：「我是末後身，當度一切眾生！」阿私陀仙人相之，告淨飯王：「是人足下千輻輪相，指合縵網，當自於法中安平立，無能動、無能壞者。手中德字，縵網莊嚴，當以此手安慰眾生，令無所畏。如是乃至肉骨髻相，如青珠山頂，青色光明從四邊出。頭中頂相無能見上，若天、若人無有勝者。白毫眉間跱，白光踰頗梨。淨眼長廣，其色紺青。鼻高直好，甚可愛樂。口四十齒，白淨利好。四牙上白，其光最勝。脣上下等，不大不小，不長不短。舌薄而大，軟赤紅色，如天蓮華。梵聲深遠，聞者悅樂，聽無厭足。身色好妙，勝閻浮檀金。大光周身，種種雜色，妙好無比。如是等三十二相具足，是人不久出家，得一切智成佛。」佛身功德如是，應當念佛。</p>
<p style="margin-left:1em">復次，佛身功德，身力勝於十萬白香象寶，是為父母遺體力；若神通功德力，無量無限。佛身以三十二相、八十隨形好莊嚴，內有無量佛法功德故，視之無厭。見佛身者，忘世五欲，萬事不憶；若見佛身一處，愛樂無厭，不能移觀。佛身功德如是，應當念佛。</p>
<p style="margin-left:1em">復次，佛持戒具足清淨，從初發心修戒，增積無量，與憐愍心俱，不求果報，不向聲聞、辟支佛道，不雜諸結使，但為自心清淨、不惱眾生故，世世持戒。以是故，得佛道時，戒得具足。應如是念佛戒眾。</p>
<p style="margin-left:1em">復次，佛定眾具足。</p>
<p>問曰：</p>
<p style="margin-left:1em">持戒，以身、口業清淨故可知；智慧，以分別說法能除眾生疑故可知；定者，餘人修定尚不可知，何況於佛，云何得知？</p>
<p>答曰：</p>
<p style="margin-left:1em">大智慧具足故，當知禪定必具足。譬如見蓮華大，必知池亦深大；又如燈明大者，必知蘇油亦多。亦以佛神通變化力無量無比故，知禪定力亦具足；亦如見果大故，知因亦必大。</p>
<p style="margin-left:1em">復次，有時佛自為人說：「我禪定相甚深。」如經中說：「佛在阿頭摩國林樹下坐，入禪定。是時大雨雷電霹靂，有四特牛、耕者二人，聞聲怖死。須臾便晴，佛起經行。有一居士禮佛足已，隨從佛後，白佛言：『世尊！向者雷電霹靂，有四特牛、耕者二人，聞聲怖死，世尊聞不？』佛言：『不聞！』居士言：『佛時睡耶？』佛言：『不睡！』問曰：『入無心想定耶？』佛言：『不也！我有心想，但入定耳。』居士言：『未曾有也！諸佛禪定大為甚深，有心想在禪定，如是大聲覺而不聞。』」</p>
<p style="margin-left:1em">如餘經中，佛告諸比丘：「佛入出諸定，舍利弗、目揵連尚不聞其名，何況能知！」何者是？如三昧王三昧、師子遊戲三昧等，佛入其中，能令十方世界六種震動，放大光明，化為無量諸佛，遍滿十方。</p>
<p style="margin-left:1em">如阿難一時心生念：「過去然燈佛時，時世好，人壽長，易化度；今釋迦牟尼佛時世惡，人壽短，難教化；佛事未訖而入涅槃耶？」清旦以是事白佛已，日出。佛時入日出三昧，如日出光明照閻浮提；佛身如是，毛孔普出光明，遍照十方恒河沙等世界。一一光中出七寶千葉蓮華，一一華上皆有坐佛，一一諸佛皆放無量光明。一一光中皆出七寶千葉蓮華，一一華上皆有坐佛，是諸佛等遍滿十方恒河沙等世界，教化眾生：或有說法；或有默然；或以經行；或神通變化，身出水、火。如是等種種方便，度脫十方五道眾生。阿難承佛威神，悉見是事。佛攝神足，從三昧起，告阿難：「見是事不？聞是事不？」阿難言：「蒙佛威神，已見、已聞！」佛言：「佛有如是力，能究竟佛事不？」阿難言：「世尊！若眾生滿十方恒河沙等世界中，佛壽一日，用如是力，必能究竟施作佛事。」阿難歎言：「未曾有也！世尊！諸佛法無量不可思議！」</p>
<p style="margin-left:1em">以是故知佛禪定具足。</p>
<p style="margin-left:1em">復次，佛慧眾具足。從初發心，於阿僧祇劫中，無法不行，世世集諸功德，一心專精，不惜身命以求智慧，如薩陀波崙菩薩。</p>
<p style="margin-left:1em">復次，以善修大悲智慧故，具足慧眾；餘人無是大悲，雖有智慧，不得具足。大悲欲度眾生，求種種智慧故，及斷法愛，滅六十二邪見，不墮二邊：若受五欲樂，若修身苦道；若斷滅，若計常；若有、若無等，如是諸法邊。</p>
<p style="margin-left:1em">復次，佛慧無上，徹鑒無比，從甚深禪定中生故；諸麁細煩惱所不能動故；善修三十七品、四禪、四無量心、四無色定、八背捨、九次第定等諸功德故；有十力、四無所畏、四無礙智、十八不共法，得無礙不可思議解脫故——佛慧眾具足。</p>
<p style="margin-left:1em">復次，能降伏外道大論議師，所謂憂樓頻䗍迦葉、摩訶迦葉、舍利弗、目揵連、薩遮尼揵子、婆蹉首羅、長爪等大論議師輩皆降伏，是故知佛慧眾具足。</p>
<p style="margin-left:1em">復次，佛三藏、十二部經、八萬四千法聚，見是語言多故，知智慧亦大。譬如一居士清朝見大雨處，語眾人言：「昨夜雨龍，其力甚大！」眾人言：「汝何以知之？」答言：「我見地濕、泥多，山崩、樹折，殺諸鳥獸，以此故知龍力為大。」佛亦如是，甚深智慧，雖非眼見，雨大法雨，諸大論議師及釋梵天王皆以降伏，以是可知佛智慧多。</p>
<p style="margin-left:1em">復次，諸佛得無礙解脫故，於一切法中智慧無礙。</p>
<p style="margin-left:1em">復次，佛此智慧皆清淨，出諸觀上；不觀諸法常相、無常相，有邊相、無邊相，有去相、無去相，有相、無相，有漏相、無漏相，有為相、無為相，生滅相、不生滅相，空相、不空相；常清淨無量如虛空，以是故無礙。若觀生滅者，不得觀不生滅；觀不生滅者，不得觀生滅。若不生滅實，生滅不實；若生滅實，不生滅不實。如是等諸觀皆爾，得無礙智故，知佛慧眾具足。</p>
<p style="margin-left:1em">復次，念佛解脫眾具足。佛解脫諸煩惱及習，根本拔故，解脫真不可壞，一切智慧成就故，名為無礙解脫。成就八解脫，甚深遍得故，名為具足解脫。</p>
<p style="margin-left:1em">復次，離「時解脫」及「慧解脫」故，便具足成就「共解脫」。成就如是等解脫故，名具足解脫眾。</p>
<p style="margin-left:1em">復次，破魔軍故得解脫，離煩惱故得解脫，離遮諸禪法故得解脫，於諸禪定入出自在無礙故。</p>
<p style="margin-left:1em">復次，菩薩於見諦道中，得深十六解脫：一、苦法智相應有為解脫；二、苦諦斷十結盡，得無為解脫。如是乃至道比智。思惟道中，得十八解脫：一、或比智或法智相應有為解脫，二、斷無色界三思惟結故，得無為解脫。如是乃至第十八盡智相應有為解脫；及一切結使盡，得無為解脫。</p>
<p style="margin-left:1em">如是諸解脫和合，名為解脫眾具足。</p>
<p style="margin-left:1em">復次，念佛解脫知見眾具足。解脫知見眾有二種：</p>
<p style="margin-left:1em">一者、佛於解脫諸煩惱中，用盡智自證知：知苦已，斷集已，盡證已，修道已，是為盡智解脫知見眾。知苦已不復更知，乃至修道已不復更修，是為無生智解脫知見眾。</p>
<p style="margin-left:1em">二者、佛知是人入空門得解脫，是人無相門得解脫，是人無作門得解脫；是人無方便可令解脫。是人久久可得解脫，是人不久可得解脫，是人即時得解脫。是人軟語得解脫，是人苦教得解脫，是人雜語得解脫。是人見神通力得解脫，是人說法得解脫。是人婬欲多，為增婬欲得解脫；是人瞋恚多，為增瞋恚得解脫——如難陀、漚樓頻螺龍是。如是等種種因緣得解脫，如法眼中說。於是諸解脫中了了知見，是名解脫知見眾具足。</p>
<p style="margin-left:1em">復次，念佛一切智、一切知見，大慈、大悲，十力、四無所畏，四無礙智、十八不共法等；念如佛所知無量不可思議諸功德，是名念佛。</p>
<p style="margin-left:1em">是念在七地中。或有漏，或無漏。有漏者有報，無漏者無報。三根相應：樂、喜、捨根。行得，亦果報得：行得者，如此間國中學念佛三昧；果報得者，如無量壽佛國人，生便自然能念佛。</p>
<p style="margin-left:1em">如是等，如《阿毘曇》中廣分別。</p>

<p class='juan'>大智度論卷第二十一</p></div></div>
</div><!-- end of div[@id='body'] -->
</body></html>