<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu238' />大智度論釋六喻品第七十七<span class='note-inline'>(卷八十八)</span></p><p class="byline">聖者龍樹造</p><p class="byline">後秦龜茲國三藏鳩摩羅什譯</p>
<div class='div-pin'><a id='mulu239' /><p>◎【經】</p>
<p>須菩提白佛言：「世尊！云何無相、不可分別、自相空諸法中具足修六波羅蜜，所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜？世尊！云何無異法中而分別說異相？云何般若波羅蜜攝檀、尸、羼、精進、禪？云何行異相法，以一相道得果？」</p>
<p>佛告須菩提：「菩薩摩訶薩住五陰如夢、如響、如影、如焰、如幻、如化，住是中行布施、持戒、修忍辱、勤精進、入禪定、修智慧。知是五陰實如夢、如響、如影、如焰、如幻、如化；五陰如夢無相，乃至如化無相。何以故？夢無自性，響、影、焰、幻、化皆無自性。若法無自性，是法無相；若法無相，是法一相，所謂無相。以是因緣故，須菩提！當知菩薩布施無相、施者無相、受者無相。能如是知布施，是能具足檀波羅蜜乃至能具足般若波羅蜜，能具足四念處乃至八聖道分，能具足內空乃至無法有法空，能具足空三昧、無相、無作三昧，能具足八背捨、九次第定、五神通、五百陀羅尼門，能具足佛十力、四無所畏、四無礙智、十八不共法。是菩薩住是報得無漏法中，飛到東方無量國土，供養諸佛衣服、飲食，乃至隨其所須而供養之。亦利益眾生，應以布施攝者，而布施攝之；應以持戒攝者，教令持戒；應以忍辱、精進、禪定、智慧攝者，教令忍辱、精進、禪定、智慧而攝取之；乃至應以種種善法攝者，以種種善法而攝取之。是菩薩成就是一切善法，受世間身，不為世間生死所污；為眾生故，於天、人中受尊貴富樂，以是尊貴富樂攝取眾生。是菩薩知一切法無相故，知須陀洹果亦不於中住，知斯陀含果、阿那含果、阿羅漢果亦不於中住，知辟支佛道亦不於中住。何以故？是菩薩用一切種智知一切法已，應當得一切種智，不與聲聞、辟支佛共。如是，須菩提！菩薩摩訶薩知一切法無相已，知六波羅蜜無相，乃至知一切佛法無相。」</p>
<p>「復次，須菩提！菩薩摩訶薩住五陰如夢、如響、如影、如焰、如幻、如化，能具足無相尸羅波羅蜜。是戒不缺、不破、不雜、不著，聖人所讚無漏戒，入八聖道分；住是戒中持一切戒，所謂名字戒、自然戒、律儀戒、作戒、無作戒、威儀戒、非威儀戒。是菩薩成就諸戒，不作是願：『我以此戒因緣故，生剎利大姓、婆羅門大姓、居士大家、若小王家、若轉輪聖王家，若四天王天處生，若三十三天、夜摩天、兜率陀天、化樂天、他化自在天。』不作是願：『我持戒因緣故，當得須陀洹果、斯陀含果、阿那含果、阿羅漢果、辟支佛道。』何以故？一切法無相，所謂一相。無相法不能得無相法，有相法不能得有相法；無相法不能得有相法，有相法不能得無相法。如是，須菩提！菩薩摩訶薩行般若波羅蜜時，能具足無相尸羅波羅蜜而入菩薩位；入菩薩位已，得無生法忍；行道種智，得報得五神通；住五百陀羅尼門，得四無礙智。從一佛國至一佛國，供養諸佛，成就眾生、淨佛國土。雖入五道中，生死業報不能染污。須菩提！譬如化轉輪聖王，雖坐臥行住，不見來處，不見去處，不見住處、坐處、臥處，而能利益眾生，亦不得眾生；菩薩亦如是。須菩提！譬如須扇多佛，得阿耨多羅三藐三菩提，為三乘轉法輪，無有得菩薩記者；化作化佛已，捨身壽命，入無餘涅槃。須菩提！菩薩亦如是，行般若波羅蜜時，能具足尸羅波羅蜜；具足尸羅波羅蜜已，攝取一切善法。</p>
<p>「復次，須菩提！菩薩摩訶薩行般若波羅蜜時，住五陰如夢、如響、如影、如焰、如幻、如化，具足無相羼提波羅蜜。」</p>
<p>「世尊！云何菩薩摩訶薩具足無相羼提波羅蜜？」</p>
<p>「須菩提！菩薩摩訶薩住二忍中，能具足羼提波羅蜜。何等二忍？生忍、法忍。從初發意乃至坐道場，於其中間，若一切眾生來罵詈麁惡語，或以瓦石、刀杖加是菩薩，是菩薩欲具足羼提波羅蜜故，乃至不生一念惡。是菩薩如是思惟：『罵我者誰？害我者誰？以惡言加我、以瓦石刀杖害我者誰？』何以故？是菩薩於一切法得無相忍故，云何作是念：『是人罵我、害我』？若菩薩摩訶薩如是行，能具足羼提波羅蜜。以是羼提波羅蜜具足故，得無生法忍。」</p>
<p>須菩提白佛言：「世尊！云何為無生法忍？是忍何所斷？何所知？」</p>
<p>佛告須菩提：「得法忍，乃至不生少許不善法，是故名無生法忍。一切菩薩所斷煩惱盡，是名斷；用智慧知一切法不生，是名知。」</p>
<p>須菩提白佛言：「世尊！諸聲聞辟支佛無生法忍、菩薩無生法忍，有何等異？」</p>
<p>佛告須菩提：「諸須陀洹若智、若斷，是名菩薩忍；斯陀含若智、若斷，是名菩薩忍；阿那含若智、若斷，是名菩薩忍；阿羅漢若智、若斷，是名菩薩忍；辟支佛若智、若斷，是名菩薩忍。是為異。須菩提！菩薩摩訶薩成就是忍，勝一切聲聞、辟支佛。住如是報得無生忍中，行菩薩道，能具足道種智；具足道種智故，常不離三十七助道法及空、無相、無作三昧，常不離五神通；不離五神通故，能成就眾生、淨佛國土；成就眾生、淨佛國土已，當得一切種智。如是，須菩提！菩薩摩訶薩具足無相羼提波羅蜜。</p>
<p>「復次，須菩提！菩薩摩訶薩住無相五陰如夢、如響、如影、如焰、如幻、如化，行身精進、心精進。以身精進故起神通；起神通故，到十方國土，供養諸佛、饒益眾生；以身精進力教化眾生，令住三乘。如是，須菩提！菩薩摩訶薩行般若波羅蜜，能具足無相精進波羅蜜。是菩薩以心精進、聖無漏精進，入八聖道分中，能具足毘梨耶波羅蜜。是毘梨耶波羅蜜皆攝一切善法，所謂四念處、四正勤、四如意足、五根、五力、七覺分、八聖道分，四禪、四無量心、四無色定、八解脫、九次第定，佛十力、四無所畏、四無礙智、十八不共法。是菩薩行是法，應具足一切種智；具足一切種智已，斷一切煩惱習，具足滿三十二相，身放無等無量光明；放光明已，三轉十二行法輪；法輪轉故，三千大千世界六種震動，光明遍照三千大千世界；三千大千世界中眾生聞說法聲，皆以三乘法而得度脫。如是，須菩提！菩薩摩訶薩住精進波羅蜜中，能大饒益及能具足一切種智。</p>
<p>「復次，須菩提！菩薩住無相五陰如夢、如響、如影、如焰、如幻、如化，能具足禪波羅蜜。」</p>
<p>「世尊！云何菩薩住五陰如夢、如響、如影、如焰、如幻、如化，能具足禪波羅蜜？」</p>
<p>「須菩提！菩薩摩訶薩入初禪乃至入第四禪，入慈、悲、喜、捨無量心，入無邊虛空處乃至入非有想非無想處，入空三昧、無相、無作三昧，入如電光三昧，入如金剛三昧，入聖正三昧；除諸佛三昧，諸餘三昧，若共聲聞、辟支佛三昧，皆證皆入；亦不受三昧味，亦不受三昧果。何以故？是菩薩知是三昧無相、無所有性，當云何於無相法受無相法味、無所有法受無所有法味？若不受味，則不隨禪定力生若色界、若無色界。何以故？是菩薩不見是二界，亦不見是禪，亦不見入禪者，亦不見用法入禪者。若不得是法，即能具足無相禪波羅蜜。菩薩用是禪波羅蜜，能過聲聞、辟支佛地。」</p>
<p>須菩提白佛言：「世尊！云何菩薩具足無相禪波羅蜜故能過聲聞、辟支佛地？」</p>
<p>佛告須菩提：「菩薩善學內空，善學外空，乃至善學無法有法空；於是諸空，無法可住處——若須陀洹果，若斯陀含果、阿那含果、阿羅漢果，乃至一切種智；是諸空亦空。菩薩摩訶薩行如是諸空，能入菩薩位中。」</p>
<p>須菩提白佛言：「世尊！云何菩薩摩訶薩位？云何非位？」</p>
<p>「須菩提！一切有所得是非菩薩位，一切無所得是菩薩位。」</p>
<p>「世尊！何等是有所得？何等是無所得？」</p>
<p>「須菩提！色是有所得，受、想、行、識是有所得，眼、耳、鼻、舌、身、意，乃至一切種智有所得，是非菩薩位。須菩提！菩薩位者，是諸法不可示、不可說。何等法不可示、不可說？若色乃至一切種智。何以故？須菩提！色性是不可示、不可說，乃至一切種智性是不可示、不可說。須菩提！如是名菩薩位。是菩薩入位中，一切禪定、三昧具足，尚不隨禪定、三昧力生，何況住婬、怒、癡，於中起罪業生！菩薩但住如幻法中饒益眾生，亦不得眾生及如幻法。若無所得，是時，能成就眾生、淨佛國土。如是，須菩提！是名菩薩具足無相禪波羅蜜，乃至能轉法輪，所謂不可得法輪。</p>
<p>「復次，須菩提！菩薩摩訶薩行般若波羅蜜，知一切法如夢、如響、如焰、如影、如幻、如化。」</p>
<p>須菩提白佛言：「世尊！菩薩摩訶薩云何知一切法如夢、如響、如影、如焰、如幻、如化？」</p>
<p>「須菩提！菩薩摩訶薩行般若波羅蜜時，不見夢、不見見夢者，不見響、不見聞響者，不見影、不見見影者，不見焰、不見見焰者，不見幻、不見見幻者，不見化、不見見化者。何以故？是夢、響、影、焰、幻、化皆是凡夫愚人顛倒法故。阿羅漢不見夢、不見見夢者，乃至不見化、不見見化者；辟支佛、菩薩摩訶薩、諸佛亦不見夢、不見見夢者，乃至不見化、亦不見見化者。何以故？一切法無所有性、不生、不定。若法無所有性、不生、不定，菩薩摩訶薩當云何行般若波羅蜜，是中取生相、定相？是處不然！何以故？若諸法少多有性、有生、有定，不名修般若波羅蜜。如是，須菩提！菩薩摩訶薩行般若波羅蜜，不著色乃至不著識，不著欲、色、無色界，不著諸禪、解脫、三昧，不著四念處乃至八聖道分，不著空三昧、無相、無作三昧，不著檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。不著故，能具足菩薩初地，於初地中亦不生著。何以故？是菩薩不得是地，云何生貪著？乃至十地亦如是。是菩薩行般若波羅蜜，亦不得般若波羅蜜；若行般若波羅蜜時不得般若波羅蜜，是時見一切法皆入般若波羅蜜中，亦不得是法。何以故？是諸法與般若波羅蜜無二無別。何以故？諸法入如、法性、實際故無分別。」</p>
<p>須菩提白佛言：「世尊！若諸法無相、無分別，云何說是善是不善、是有漏是無漏、是世間是出世間、是有為是無為？」</p>
<p>「須菩提！於汝意云何？諸法實相中，有法可說是善、是不善，乃至是有為、是無為，是須陀洹果乃至是阿羅漢、是辟支佛、是菩薩、是阿耨多羅三藐三菩提不？」</p>
<p>「世尊！不可說也！」</p>
<p>「須菩提！以是因緣故，當知一切法無相、無分別、無生、無定、不可示。須菩提！我本行菩薩道時，亦無有法可得性，若色、若受想行識乃至若有為、若無為，須陀洹果乃至阿耨多羅三藐三菩提。如是，須菩提！菩薩摩訶薩行般若波羅蜜，從初發意乃至阿耨多羅三藐三菩提，應善學諸法性；善學諸法性故，是名阿耨多羅三藐三菩提道。行是道，能具足六波羅蜜，成就眾生、淨佛國土；住是法中得阿耨多羅三藐三菩提，以三乘法度脫眾生，亦不著三乘。如是，須菩提！菩薩摩訶薩以無相法應學般若波羅蜜。」</p>
<p>【論】</p>
<p>問曰：</p>
<p style="margin-left:1em">須菩提問佛：「若諸法無相無分別，云何差別說六波羅蜜？」佛還答：「菩薩住是如夢五眾中，能具足六波羅蜜。」須菩提以空問，佛還以空答，此問答云何得別異？</p>
<p>答曰：</p>
<p style="margin-left:1em">須菩提問：「若諸法空，今眼見菩薩行六波羅蜜作佛！」</p>
<p style="margin-left:1em">佛答：凡夫遠實智慧，取相，見菩薩行六波羅蜜作佛，著是空法故難。菩薩雖住五眾，住五眾如幻、如夢空法中，亦以空心行布施，是故雖行諸法，具足六波羅蜜，不妨於空。譬如雲霧，遠視則見，近之則無所見。凡夫亦如是，遠實相故，見諸佛。菩薩近實相故，見皆空，是故不妨；不妨故，能於檀波羅蜜一念中具足行諸善法。</p>
<p style="margin-left:1em">是人常修無漏清淨波羅蜜故，轉身還報得無漏波羅蜜。報得名更不修行，自然而得；譬如報得眼根，自然能見色。得是報得無漏波羅蜜已，能變一身作無量阿僧祇身，於十方佛所具足聞諸佛甚深法，度脫十方眾生，漸漸淨佛世界，隨願作佛。</p>
<p>問曰：</p>
<p style="margin-left:1em">若諸法空無相，云何分別？云何得知行檀波羅蜜等，各各具足餘波羅蜜？</p>
<p>答曰：</p>
<p style="margin-left:1em">行者雖不自分別，而諸佛、菩薩說其行檀、行尸，具足諸行。</p>
<p style="margin-left:1em">如聲聞人入見諦，無漏、無相、無分別法中，餘聖人亦數其所入法：知諸法實相，所謂無相相，是名正見；正見得力已，名為正行；是時不惱眾生，不作諸惡，是名正語、正業、正命。是時雖無所說、亦無所造，而名為正語、正業。所以者何？是名深妙正語、正業，所謂畢竟不惱眾生故。是中發心有所造作，是名精進；繫念緣中，是名正念；攝心一處，是名正定。</p>
<p style="margin-left:1em">見身、受、心、法實相，是名「四念處」。乃至七覺意，亦如是。於四念處中，亦如八直聖道中，諸聖人為數。</p>
<p style="margin-left:1em">菩薩亦如是，行是無相檀波羅蜜，能具足尸波羅蜜等諸善法。如檀波羅蜜，尸波羅蜜等攝諸善法亦如是。</p>
<p>問曰：</p>
<p style="margin-left:1em">上品中以一波羅蜜具諸波羅蜜，此無相攝一切法，有何差別？</p>
<p>答曰：</p>
<p style="margin-left:1em">上以一念中能具諸波羅蜜，此以諸法雖空無相而能具諸波羅蜜為異。◎</p>
</div>
<div class='div-pin'><a id='mulu240' />
<p class='h1'>◎大智度論釋四攝品第七十八</p><p>【經】</p>
<p>須菩提白佛言：「世尊！若諸法如夢、如響、如影、如焰、如幻、如化，無有實事、無所有性、自相空者，云何分別是善法、是不善法，是世間法、是出世間法，是有漏法、是無漏法，是有為法、是無為法，是法能得須陀洹果，能得斯陀含果、阿那含果、阿羅漢果，能得辟支佛道，能得阿耨多羅三藐三菩提？」</p>
<p>佛告須菩提：「凡夫愚人得夢、得見夢者，乃至得化、得見化者，起身口意善業、不善業、無記業，起福業、若起罪業、作不動業。是菩薩摩訶薩行般若波羅蜜，住二空中——畢竟空、無始空，為眾生說法，作是言：『諸眾生！是色空無所有，受、想、行、識空無所有；十二入、十八界空無所有。色是夢，受、想、行、識是夢；十二入、十八界是夢。色是響、是影、是焰、是幻、是化，受、想、行、識亦如是。十二入、十八界是夢、是響、是影、是焰、是幻、是化。是中無陰、入、界，無夢亦無見夢者，無響亦無聞響者，無影亦無見影者，無焰亦無見焰者，無幻亦無見幻者，無化亦無見化者。一切法無根本實性無所有，汝等於無陰中見有陰、無入見有入、無界見有界。是一切法皆從因緣和合生，以顛倒心起，屬業果報，汝等何以故於諸法空無根本中而取根本相？』</p>
<p>「是時，菩薩摩訶薩行般若波羅蜜，以方便力故，於慳法中拔出眾生，教行檀波羅蜜；持是布施功德，得大福報。從大福報拔出，教令持戒；持戒功德，生天上尊貴處。復拔出，令住初禪；初禪功德生梵天處。二禪、三禪、四禪、無邊空處、無邊識處、無所有處、非有想非無想處亦如是。眾生行是布施及布施果報，持戒及持戒果報，禪定及禪定果報，種種因緣拔出，安置無餘涅槃及涅槃道中，所謂四念處、四正勤、四如意足、五根、五力、七覺分、八聖道分，空解脫門、無相、無作解脫門，八背捨、九次第定，佛十力、四無所畏、四無礙智、十八不共法，安隱眾生，令住聖無漏法——無色、無形、無對法中。有可得須陀洹果者，安隱教化，令住須陀洹果；可得斯陀含果、阿那含果、阿羅漢果、辟支佛道者，令住斯陀含果、阿那含果、阿羅漢果、辟支佛道；可得阿耨多羅三藐三菩提者，亦安隱教化，令住阿耨多羅三藐三菩提中。」</p>
<p>須菩提白佛言：「世尊！諸菩薩摩訶薩甚希有難及，能行是深般若波羅蜜，諸法無所有性，畢竟空、無始空，而分別諸法是善、是不善，是有漏、是無漏，乃至是有為、是無為。」</p>
<p>佛告須菩提：「如是！如是！諸菩薩摩訶薩甚希有難及，能行是深般若波羅蜜，諸法無所有性，畢竟空、無始空，而分別諸法。須菩提！汝等若知是菩薩摩訶薩希有難及法，則知一切聲聞、辟支佛不能報，何況餘人！」</p>
<p>須菩提白佛言：「世尊！何等是菩薩摩訶薩希有難及法，諸聲聞、辟支佛所無有？」</p>
<p>佛告須菩提：「一心諦聽！有菩薩摩訶薩行般若波羅蜜，住報得六波羅蜜中及住報得五神通、三十七助道法，住諸陀羅尼、諸無礙智，到十方世界，可以布施度者，以布施攝之；可以持戒度者，以持戒攝之；可以忍辱、精進、禪定、智慧度者，隨其所應而攝取之。可以初禪度者，以初禪攝取之；可以二禪、三禪、四禪、無邊空處、無邊識處、無所有處、非有想非無想處度者，隨其所應而攝取之。可以慈、悲、喜、捨心度者，以慈、悲、喜、捨心攝取之。可以四念處、四正勤、四如意足、五根、五力、七覺分、八聖道分，空三昧、無相、無作三昧度者，隨所攝之。」</p>
<p>「世尊！菩薩摩訶薩云何以布施饒益眾生？」</p>
<p>「須菩提！菩薩行般若波羅蜜時布施，隨其所須飲食、衣服、車馬、香華、瓔珞、種種所須，盡給與之。若供養佛、辟支佛、阿羅漢、阿那含、斯陀含、須陀洹等無有異；若施入正道中人及凡人，下至禽獸，皆無分別，等一布施。何以故？一切法不異、不分別故。是菩薩無異、無別布施已，當得無分別法報，所謂一切種智。須菩提！若菩薩摩訶薩見乞<span class='corr'>匃</span>者，若生是心：『佛是福田，我應供養；禽獸非福田，不應供養。』是非菩薩法。何以故？菩薩摩訶薩發阿耨多羅三藐三菩提心，不作是念：『是眾生應以布施饒益，是不應布施。』是眾生布施因緣故，應生剎利大姓、婆羅門大姓、居士大家，乃至以是布施因緣，以三乘法度之，令入無餘涅槃。若眾生來從菩薩乞，亦不生異心分別：『應與是，不應與是。』何以故？是菩薩為是眾生故發阿耨多羅三藐三菩提心；若分別簡擇，便墮諸佛、菩薩、辟支佛、學無學人、一切世間天及人訶責處：『誰請汝救一切眾生？汝為一切眾生舍、一切眾生護、一切眾生依，而分別簡擇應與、不應與？』</p>
<p>「復次，若菩薩摩訶薩行般若波羅蜜時，若人、若非人來，欲求乞菩薩身體支節，是時不應生二心：『若與？若不與？』何以故？是菩薩摩訶薩為眾生故受身，眾生來取，何可不與？『我以饒益眾生故受是身，眾生不乞，自應與之，何況乞而不與！』菩薩摩訶薩行般若波羅蜜，應如是學。</p>
<p>「復次，須菩提！菩薩摩訶薩見有乞者，應生是念：『是中誰與、誰受？所施何物？是一切法自性皆不可得，以畢竟空故；空相法，無與、無奪。』何以故？畢竟空故，內空故，外空、內外空、大空、第一義空、自相空故。住是諸空布施，是時具足檀波羅蜜。具足檀波羅蜜故，若斷內外法時，作是念：『截我者誰？割我者誰？』</p>
<p>「復次，須菩提！我以佛眼見東方如恒河沙等諸菩薩摩訶薩入大地獄，令火滅湯冷，以三事教化：一者、神通，二者、知他心，三者、說法。是菩薩以神通力，令大地獄火滅湯冷；知他心；以慈、悲、喜、捨，隨意說法。是眾生於菩薩生清淨心，從地獄得脫，漸以三乘法得盡苦際。南西北方、四維、上下亦如是。復次，須菩提！我以佛眼觀十方世界，見如恒河沙等國土中諸菩薩，為諸佛給使，供養諸佛，隨意愛樂恭敬；若諸佛所說，盡能受持，乃至阿耨多羅三藐三菩提，終不忘失。</p>
<p>「復次，須菩提！我以佛眼觀十方如恒河沙等國土中諸菩薩摩訶薩，為畜生故，捨其壽命，割截身體，分散諸方。諸有眾生食是諸菩薩摩訶薩肉者，皆愛敬菩薩；以愛敬故，即得離畜生道，值遇諸佛，聞佛說法，如說修行，漸以三乘——聲聞、辟支佛、佛法於無餘涅槃而般涅槃。如是，須菩提！諸菩薩摩訶薩所益甚多——教化眾生令發阿耨多羅三藐三菩提心，如說修行，乃至於無餘涅槃而般涅槃。</p>
<p>「復次，須菩提！我以佛眼見十方如恒河沙等國土中諸菩薩摩訶薩除諸餓鬼飢渴苦，是諸餓鬼皆愛敬菩薩；以愛敬故，得離餓鬼道，值遇諸佛，聞諸佛說法，如說修行，漸以三乘——聲聞、辟支佛、佛法而般涅槃，乃至無餘涅槃。如是，須菩提！菩薩摩訶薩為度眾生故，行大悲心。</p>
<p>「復次，須菩提！我以佛眼見諸菩薩摩訶薩在四天王天上說法，在三十三天、夜摩天、兜率陀天、化樂天、他化自在天上說法；諸天聞菩薩說法，漸以三乘而得滅度。須菩提！是諸天眾中有貪著五欲者，是菩薩示現火起，燒其宮殿，而為說法，作是言：『諸天！一切有為法悉皆無常，誰得安者？』</p>
<p>「復次，須菩提！我以佛眼觀十方世界，見如恒河沙等國土中諸梵天著於邪見，諸菩薩摩訶薩教令遠離邪見，作是言：『汝等云何於空相虛妄諸法中而生邪見？』如是，須菩提！菩薩摩訶薩住大慈心，為眾生說法。須菩提！是為諸菩薩希有難及法。</p>
<p>「復次，須菩提！我以佛眼觀十方世界如恒河沙等國土中，諸菩薩摩訶薩以四事攝取眾生。何等為四？布施、愛語、利益、同事。</p>
<p>「云何菩薩以布施攝取眾生？須菩提！菩薩以二種施攝取眾生：財施、法施。</p>
<p>「何等財施攝取眾生？須菩提！菩薩摩訶薩以金、銀、琉璃、頗梨、真珠、珂貝、珊瑚等諸寶物，或以飲食、衣服、臥具、房舍、燈燭、華、香、瓔珞，若男、若女，若牛、羊、象、馬、車乘，若以己身，給施眾生；語眾生言：『汝等若有所須，各來取之，如取己物，莫得疑難！』是菩薩施已，教三歸依：歸依佛、歸依法、歸依僧；或教受五戒，或教一日戒；或教初禪乃至教非有想非無想定，或教慈、悲、喜、捨，或教念佛、念法、念僧、念戒、念捨、念天，或教不淨觀，或教安那般那觀，或相、或觸；或教四念處、四正勤、四如意足、五根、五力、七覺分、八聖道分，空三昧，無相、無作三昧，八背捨、九次第定，佛十力、四無所畏、四無礙智、十八不共法、大慈大悲、三十二相、八十隨形好；或教須陀洹果、斯陀含果、阿那含果、阿羅漢果，或教辟支佛道，或教阿耨多羅三藐三菩提。如是，須菩提！菩薩摩訶薩行般若波羅蜜，以方便力教眾生，財施已，後教令得無上安隱涅槃。須菩提！是名菩薩摩訶薩希有難及法。</p>
<p>「須菩提！菩薩云何以法施攝取眾生？須菩提！法施有二種：一者、世間，二者、出世間。何等為世間法施？敷演、顯示世間法，所謂不淨觀、安那般那念、四禪、四無量心、四無色定。如是等世間法，及諸餘共凡夫所行法，是名世間法施。是菩薩如是世間法施已，以種種因緣教化，令遠離世間法；遠離世間法已，以方便力，令得聖無漏法及聖無漏法果。何等是聖無漏法？何等是聖無漏法果？聖無漏法者，三十七助道法、三解脫門。聖無漏法果者，須陀洹果乃至阿羅漢果，辟支佛道，阿耨多羅三藐三菩提。</p>
<p>「復次，須菩提！菩薩摩訶薩聖無漏法：須陀洹果中智慧乃至阿羅漢果中智慧、辟支佛道中智慧、三十七助道法中智慧、六波羅蜜中智慧乃至大慈大悲中智慧——如是等一切法，若世間若出世間智慧、若有漏若無漏、若有為若無為，是法中一切種智，是名菩薩摩訶薩聖無漏法。何等為聖無漏法果？斷一切煩惱習，是名聖無漏法果。」</p>
<p>須菩提白佛言：「世尊！菩薩摩訶薩得一切種智不？」</p>
<p>佛言：「如是！如是！須菩提！菩薩摩訶薩得一切種智。」</p>
<p>須菩提言：「菩薩與佛有何等異？」</p>
<p>佛言：「有異。菩薩摩訶薩得一切種智，是名為佛。所以者何？菩薩心與佛心無有異。菩薩住是一切種智中，於一切法無不照明，是名菩薩摩訶薩世間法施。須菩提！菩薩摩訶薩因世間法施，得出世間法施。如是，須菩提！菩薩摩訶薩教眾生令得世間法已，以方便力教令得出世間法。</p>
<p>「須菩提！何等是菩薩出世間法不共凡夫法同？所謂四念處、四正勤、四如意足、五根、五力、七覺分、八聖道分，三解脫門、八背捨、九次第定，佛十力、四無所畏、四無礙智、十八不共法、三十二相、八十隨形好，五百陀羅尼門，是名出世間法。</p>
<p>「須菩提！云何為四念處？菩薩摩訶薩觀內身循身觀、觀外身循身觀、觀內外身循身觀，勤精進，以一心智慧觀身、觀身集因緣、觀身滅、觀身集生滅；行是道，無所依，於世間無所愛。受、心、法念處，亦如是。</p>
<p>「須菩提！云何為四正勤？未生惡不善法，為不生故，勤、生欲、精進；已生惡不善法，為斷故，勤、生欲、精進；未生善法，為生故，勤、生欲、精進；已生諸善法，為增長修具足故，勤、生欲、精進；是名四正勤。</p>
<p>「須菩提！云何為四如意足？欲三昧斷行成就初如意足，精進三昧、心三昧、思惟三昧斷行成就如意足。</p>
<p>「云何為五根？信根、精進根、念根、定根、慧根。</p>
<p>「云何為五力？信力、精進力、念力、定力、慧力。</p>
<p>「云何為七覺分？念覺分、擇法覺分、精進覺分、喜覺分、除息覺分、定覺分、捨覺分。</p>
<p>「云何為八聖道分？正見、正思惟、正語、正業、正命、正精進、正念、正定。</p>
<p>「云何為三三昧？空三昧門，無相、無作三昧門。云何為空三昧？以空行、無我行攝心，是名空三昧。云何為無相三昧？以寂滅行、離行攝心，是為無相三昧。云何為無作三昧？無常行、苦行攝心，是為無作三昧。</p>
<p>「云何為八背捨？內色相外觀色，是初背捨；內無色相外觀色，是二背捨；淨背捨，是三背捨；過一切色相，滅一切對相，不念一切異相故，觀無邊虛空，入無邊空處；乃至過一切非有想非無想處，入滅受想背捨。是名八背捨。</p>
<p>「云何九次第定？行者離欲、惡不善法，有覺有觀，離生喜樂，入初禪；第二、第三、第四禪；乃至過非有想非無想處，入滅受想定。是名九次第定。</p>
<p>「云何為佛十力？是處、不是處，如實知；知眾生過去、未來、現在諸業諸受法，知造業處，知因緣，知報；諸禪定、解脫、三昧、定垢淨分別相，如實知；知他眾生諸根上下相；知他眾生種種欲解；知一切世間種種無數性；知一切到道相；知種種宿命，一世乃至無量劫，如實知；天眼見眾生，乃至生善惡道；漏盡故，無漏心解脫，如實知。是為佛十力。</p>
<p>「云何為佛四無所畏？佛作誠言：『我是一切正智人。』若有沙門、婆羅門，若天、若魔、若梵、若復餘眾如實言：『是法不知。』乃至不見是微畏相。『以是故，我得安隱、得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾實不能轉。』一無畏也。佛作誠言：『我一切漏盡。』若有沙門、婆羅門，若天、若魔、若梵、若復餘眾如實言：『是漏不盡。』乃至不見是微畏相。『以是故，我得安隱、得無所畏，安住聖主處，在大眾中作師子吼，能轉梵輪；諸沙門、婆羅門，若天、若魔、若梵、若復餘眾實不能轉。』二無畏也。佛作誠言：『我說障法。』若有沙門、婆羅門，若天、若魔、若梵、若復餘眾如實言：『受是法不障道。』乃至不見是微畏相。『以是故，我得安隱、得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾實不能轉。』三無畏也。佛作誠言：『我所說聖道，能出世間；隨是行，能盡苦。』若有沙門、婆羅門，若天、若魔、若梵、若復餘眾如實言：『行是道不能出世間、不能盡苦。』乃至不見是微畏相。『以是故，我得安隱、得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾實不能轉。』四無畏也。</p>
<p>「云何為四無礙智？一者、義無礙智，二者、法無礙智，三者、辭無礙智，四者、樂說無礙智。云何為義無礙智？緣義智慧，是為義無礙智。云何為法無礙智？緣法智慧，是為法無礙智。云何為辭無礙智？緣辭智慧，是為辭無礙智。云何為樂說無礙智？緣樂說智慧，是為樂說無礙智。</p>
<p>「云何為十八不共法？一者、諸佛身無失，二者、口無失，三、念無失，四、無異想，五、無不定心，六、無不知已捨心，七、欲無減，八、精進無減，九、念無減，十、慧無減，十一、解脫無減，十二、解脫知見無減，十三、一切身業隨智慧行，十四、一切口業隨智慧行，十五、一切意業隨智慧行，十六、智慧知過去世無礙，十七、智慧知未來世無礙，十八、智慧知現在世無礙。</p>
<p>「云何三十二相？一者、足下安平立平如奩底；二者、足下千輻輞輪，輪相具足；三者、手足指長勝於餘人；四者、手足柔軟勝餘身分；五者、足跟廣具足滿好；六者、手足指合縵網勝於餘人；七者、足趺高平好，與跟相稱；八者、伊泥延鹿[蹲-酋+(十/田/ㄙ)]，[蹲-酋+(十/田/ㄙ)]纖好，如伊泥延鹿王；九者、平住兩手摩膝；十者、陰藏相，如馬王、象王；十一者、身縱廣等，如尼俱盧樹；十二者、一一孔一毛生，色青、柔軟、右旋；十三者、毛上向，青色柔軟右旋；十四者、金色相，其色微妙勝閻浮檀金；十五者、身光面一丈；十六者、皮薄細滑不受塵垢，不停蚊蜹；十七者、七處滿：兩足下、兩手中、兩肩上、項中皆滿字相分明；十八者、兩腋下滿；十九者、上身如師子；二十者、身廣端直；二十一者、肩圓好；二十二者、四十齒；二十三者、齒白齊密而根深；二十四者、四牙最白而大；二十五者、方頰車如師子；二十六者、味中得上味，咽中二處津液流出；二十七者、舌大、軟、薄，能覆面至耳髮際；二十八者、梵音深遠，如迦蘭頻伽聲；二十九者、眼色如金精；三十者、眼睫如牛王；三十一者、眉間白毫相，軟白如兜羅綿；三十二者、頂髻肉成。是三十二相，佛身成就。</p>
<p>「光明遍照三千大千世界，若欲廣照，則遍滿十方無量阿僧祇世界，為眾生故受丈光；若放無量光明，則無日月、時節、歲數。佛音聲遍滿三千大千世界，若欲大聲，則遍滿十方無量阿僧祇世界；隨眾多少，音聲遍至。」</p>
<p>【論】</p>
<p>問曰：</p>
<p style="margin-left:1em">上來已，處處說：「諸法性空，云何分別有善、不善？」須菩提何以從後已來，品品中義無異而作種種名問？</p>
<p>答曰：</p>
<p style="margin-left:1em">是事上已答。</p>
<p style="margin-left:1em">復次，眾生從無始生死已來著心深難解故，須菩提復作是重問。</p>
<p style="margin-left:1em">復次，是般若波羅蜜欲說是空，義要故，數問。</p>
<p style="margin-left:1em">復次，佛在世時，眾生利根易悟；佛滅度五百年後，像法中眾生愛著佛法，墮著法中，言：「若諸法皆空、如夢、如幻，何以故有善、不善？」以是故，須菩提憐愍未來眾生鈍根不解故重問。</p>
<p style="margin-left:1em">「世尊！若諸法皆空，云何分別有善、不善等？」</p>
<p style="margin-left:1em">此中佛自說因緣：「凡夫顛倒心故，於法皆作顛倒異見，乃至不見一法是實。凡夫於夢中，著夢、得夢、見夢者，亦著夢中所見事。」</p>
<p style="margin-left:1em">是人若不信罪福，起三種不善業；若信罪福，起三種善業。善、不善、不動：善名欲界中善法，喜樂果報；不善名憂悲苦惱果報；不動名生色、無色界因緣業。</p>
<p style="margin-left:1em">菩薩知是三種業皆是虛誑不實，住二空中，為眾生說法——畢竟空破諸法；無始空破眾生相。住中道，為眾生說法，所謂：「五眾、十二入、十八界皆是空，如夢、如幻乃至如化，是法中無夢、亦無見夢者。」</p>
<p style="margin-left:1em">菩薩語眾生：「汝等於空法顛倒心故生諸著！」如經中廣說。</p>
<p style="margin-left:1em">是菩薩方便力故，於顛倒中拔出眾生，著破顛倒法中。譬如：慳貪是顛倒，以布施破慳貪法。而眾生著是布施故，為說布施果報無常、實空；從布施拔出眾生，令持戒。持戒及持戒果報中拔出眾生，語眾生言：「天福盡時，無常苦惱！」拔出眾生，令離欲、行禪定；而為說禪定及果報虛誑不實，能令人墮顛倒中。種種因緣，為說布施、持戒、禪定無常過失，令住涅槃、得涅槃方便，所謂四念處乃至十八不共法，令眾生住是法中。</p>
<p style="margin-left:1em">若布施、持戒、禪定是定實法，則不應令遠離。如布施、持戒等破凡夫法，此則因顛倒而生，雖少時益眾生，久則變異，能生苦惱故，亦教令捨離。</p>
<p style="margin-left:1em">菩薩方便力故，先教眾生捨罪，稱讚持戒、布施福德；次復為說持戒、布施亦未免無常苦惱，然後為說諸法空，但稱讚實法，所謂無餘涅槃。</p>
<p style="margin-left:1em">是時，須菩提歡喜：「甚希有！菩薩能如是知是諸法實相，所謂畢竟空，而為眾生說法，令至無餘涅槃。」</p>
<p style="margin-left:1em">佛言：「是一種希有。問欲更知菩薩希有法，一切聲聞、辟支佛不能報是菩薩，何況餘人！」</p>
<p style="margin-left:1em">須菩提問：「何等是更有希有法？」</p>
<p style="margin-left:1em">佛答，如經中說。</p>
<p>問曰：</p>
<p style="margin-left:1em">經中教令布施、持戒、禪定，今復更說，有何等異？</p>
<p>答曰：</p>
<p style="margin-left:1em">先說生身菩薩，今說變化身。先說一國土，今說無量世界。如是等差別。</p>
<p>問曰：</p>
<p style="margin-left:1em">若菩薩知佛是福田、眾生非福田，是非菩薩法，菩薩以何力故能令佛與畜生等？</p>
<p>答曰：</p>
<p style="margin-left:1em">菩薩以般若波羅蜜力故，一切法中修畢竟空心，是故於一切法無分別。如畜生，五眾、十二入、十八界和合生，名為畜生；佛亦如是，從諸善法和合，假名為佛。若人憐愍眾生，得無量福德；於佛著心，起諸惡因緣，得無量罪。是故知一切法畢竟空故，不輕畜生，不著心貴佛。</p>
<p style="margin-left:1em">復次，諸法實相，是一切法無相，是無相中不分別是佛、是畜生；若分別即是取相，是故等觀。</p>
<p style="margin-left:1em">復次，菩薩有二法門：一者、畢竟空法門，二者、分別好惡法門。入空法門，則得等觀；入分別法門，諸阿羅漢、辟支佛尚不及佛，何況畜生！為其輕眾生不憐愍布施故，教不分別。</p>
<p>問曰：</p>
<p style="margin-left:1em">菩薩身非木石，云何眾生來割截而不生異心？</p>
<p>答曰：</p>
<p style="margin-left:1em">有人言：菩薩久修羼提波羅蜜故，能不愁惱；如羼提仙人被截手足，血皆為乳。</p>
<p style="margin-left:1em">有人言：菩薩無量世來深修大慈悲心故，雖有割截，亦不愁憂；譬如草木無有瞋心。</p>
<p style="margin-left:1em">有人言：菩薩深修般若波羅蜜，轉身得般若波羅蜜果報空心故，了了知空，割截身時心亦不動；如外物不動，內亦如是。得般若果報故，於諸法中無所分別。</p>
<p style="margin-left:1em">有人言：是菩薩非生死身，是出三界法性生身，住無漏聖心果報中故，身如木石，而能慈念割截者；是菩薩能生如是心故，割截劫奪內外法時，其心不動。</p>
<p style="margin-left:1em">是為菩薩希有法。</p>
<p style="margin-left:1em">復次，希有法者，如經中說：「我以佛眼見十方如恒河沙等世界中菩薩，入地獄中，令火滅湯冷，以三事教化眾生。」如經中說。</p>
<p>問曰：</p>
<p style="margin-left:1em">若爾者，不應有三惡道！</p>
<p>答曰：</p>
<p style="margin-left:1em">三惡道眾生無邊無量；菩薩雖無邊無量，眾生倍多無量。菩薩隨眾生可度因緣，若於三惡道中有餘功德者，菩薩則度；重罪者則不見菩薩。菩薩一相見無分別心故，不一一求覓眾生；譬如大赦，及者得脫，不及者則不蒙。</p>
<p>問曰：</p>
<p style="margin-left:1em">若眾生割截菩薩、或食其肉，應當有罪，云何得度？</p>
<p>答曰：</p>
<p style="margin-left:1em">此菩薩本願：「若有眾生噉我肉者，當令得度。」如經中說：「眾生食菩薩肉者，則生慈心。」譬如有色、聲、香、觸，人聞見則喜，復有聞見則瞋；味亦如是，有瞋者、有起慈心者。如《毘摩羅鞊經》說：「服食香飯，七日得道者，有不得者。」非以噉肉故得度，以起發慈心故，得免畜生，生善處，值佛得度。</p>
<p style="margin-left:1em">有菩薩於無量阿僧祇劫深行慈心，外物給施眾生，意猶不滿，并自以身布施，爾乃足滿。如《法華經》中，藥王菩薩外物珍寶供養佛，意猶不滿；以身為燈供養於佛，爾乃足滿。</p>
<p style="margin-left:1em">復次，人得外物，雖多，不以為恩。所以者何？非所愛重故。得其身時，乃能驚感，是故以身布施。</p>
<p style="margin-left:1em">菩薩又為天上諸天說法，如經中廣說。</p>
<p style="margin-left:1em">人以四事攝之：布施、愛語、利益、同事。布施有二事，如經中廣說。</p>
<p>問曰：</p>
<p style="margin-left:1em">何以略說餘四道，而廣說人道中法？</p>
<p>答曰：</p>
<p style="margin-left:1em">三惡道中苦多故，眾生少疑，若見菩薩大神通希有事，則直信愛著得度。諸天有天眼故，自見罪福因緣；菩薩少現神足則解。人以肉眼不見罪福因緣果報，又多著外道邪師及邪見經書。</p>
<p style="margin-left:1em">諸煩惱有二分：一者、屬見，二者、屬愛。若但有一事，則不能成大罪。三毒人得邪見力，能盡作重惡；邪見人得貪欲、瞋恚，能大作罪事。如須陀洹雖有三毒，無邪見故，不作墮三惡道重罪。是故人中多有三毒、邪見。</p>
<p style="margin-left:1em">又眼不見罪福因緣故難度，難度故多說。</p>
<p>問曰：</p>
<p style="margin-left:1em">若爾者，於四事中何以多說布施，餘三略說？</p>
<p>答曰：</p>
<p style="margin-left:1em">布施中攝三事故，以財施、法施教化眾生，則無所不攝。</p>
<p style="margin-left:1em">復次，四事中初廣開布施，則知餘三亦如是。</p>
<p>問曰：</p>
<p style="margin-left:1em">若爾者，何以略說財施而廣說法施？</p>
<p>答曰：</p>
<p style="margin-left:1em">財施少，法施廣故。所以者何？財施，有量果報；法施，無量果報。財施，欲界繫果報；法施，亦三界繫果報，亦是出三界果報。財施，能與三界富樂；法施，能與涅槃常樂。又財施從法施生，聞法則能施故。</p>
<p style="margin-left:1em">復次，財施果報，但富樂，無種種；法施亦有富樂，亦有餘事，乃至佛道涅槃果報。</p>
<p style="margin-left:1em">以是等因緣故，廣說法施。二施義，如經中佛自廣說。</p>
<p>問曰：</p>
<p style="margin-left:1em">經中，須菩提何以故言「菩薩得一切種智不」？</p>
<p>答曰：</p>
<p style="margin-left:1em">須菩提意：若菩薩時得一切種智，則不名菩薩，云何未得佛而能得一切種智？得一切種智故名為佛；若先作佛，何用一切種智為？</p>
<p style="margin-left:1em">佛答：今得一切種智，名為菩薩；已得一切種智，名為佛。菩薩時具足佛因緣，生心欲得一切種智；得已，名為佛。真實之言：菩薩不得，佛亦不得。所以者何？菩薩未得；佛得已竟，更不復得。世俗法故，說「菩薩今得，佛得已竟」；第一義中，則無一切法，何況佛及菩薩！又經中言：「佛心不異菩薩，菩薩不異佛心。」次第相續不斷故，有二心如，無異、無分別故。</p>
<p>問曰：</p>
<p style="margin-left:1em">九次第定、三十二相、八十隨形好，此是世間共有法，何以故名為「出世間不共法？」</p>
<p>答曰：</p>
<p style="margin-left:1em">四禪、四無色定、滅受想，名九次第。滅受定，但聖人能得。四禪、四無色定——從初禪起更不雜餘心而入二禪；從二禪乃至滅受定，念念中受，不雜餘心，名為次第。</p>
<p style="margin-left:1em">凡夫是罪人鈍根，云何能得三十二相？</p>
<p style="margin-left:1em">如轉輪聖王、提婆達、難陀所得相，名字雖同，而威德、具足、淨潔、得處則不同於佛。如先分別轉輪聖王、佛相不同中說。又是相，聖無漏法果報，故自在隨意，無量無邊；轉輪聖王等相，是福德業因緣，不能自在，有量有限。</p>
<p style="margin-left:1em">復次，提婆達、難陀有三十相，無三十二相；轉輪聖王，雖有三十二相，無威德、不具足、不得處，與愛等煩惱俱。</p>
<p style="margin-left:1em">八十隨形好具足，唯佛菩薩有之；餘人正可有少許，或指纖長，或失腹，有如是等無威德之好，不足言。</p>
<p style="margin-left:1em">是故說言「出世間不共凡夫法」，無咎。</p>
<p>問曰：</p>
<p style="margin-left:1em">從初來處處說諸法五眾乃至一切種智，不說是三十二相、八十隨形好；今經欲竟，何以品品中說？</p>
<p>答曰：</p>
<p style="margin-left:1em">佛有二種身：法身、生身。於二身中，法身為大；法身大，所益多故，上來廣說。今經欲訖故，生身義應當說，是故今說。</p>
<p style="margin-left:1em">復次，是生身相好莊嚴是聖無漏法果報，今次第說；上雜諸波羅蜜說。</p>
<p style="margin-left:1em">四念處等諸法義，如先說。十力等是佛法甚深義，今當更略說。</p>
<p>問曰：</p>
<p style="margin-left:1em">佛十力者，若總相說則一力，所謂一切種智力；若別相說則千萬億種力，隨法為名，今何以但說十力？</p>
<p>答曰：</p>
<p style="margin-left:1em">佛實有無量智力，但以眾生不能得、不能行故不說。</p>
<p style="margin-left:1em">是十力，可度眾生事辦。所以者何？</p>
<p style="margin-left:1em">佛用是處非處力，定知一切法中因果，所謂行惡業，墮惡道，有是處；行惡業，生天上，無是處。善亦如是。不離五蓋、不修七覺得道者，無有是處；離五蓋、修七覺得道者，有是處。餘九力盡入此力中。佛以此力籌量十方六道中眾生可度者、不可度者——可度者，以種種因緣、神通變化而度脫之；不可度者，於此人中修捨心。譬如良醫，觀其病相，審定知其可活則治之，不可活者則捨之。度眾生方便者，所謂二力：業力、定力。求其業因緣、生處。人以業因緣故受身、縛著世間，禪定因緣故得解脫。行者必應求苦從何而生、由何而滅。是故用二力。業力有二分：一者、淨業，能斷惡業；二者、垢業。淨業名禪定、解脫、諸三昧；不淨業者，能於三界中受身。</p>
<p style="margin-left:1em">人有二種：鈍根，為受身故作業；利根，為滅身故作業。</p>
<p>問曰：</p>
<p style="margin-left:1em">若爾者，何以不皆令作淨業？</p>
<p>答曰：</p>
<p style="margin-left:1em">以眾生根有利鈍故。</p>
<p>問曰：</p>
<p style="margin-left:1em">眾生何因緣故有利鈍？</p>
<p>答曰：</p>
<p style="margin-left:1em">以有種種欲力故。惡欲眾生常入惡故鈍。欲名嗜好，嗜好罪事、生惡業故鈍。善欲者樂道、修助道法故利。</p>
<p>問曰：</p>
<p style="margin-left:1em">眾生何以不皆作善欲？</p>
<p>答曰：</p>
<p style="margin-left:1em">是故佛說世間種種性，惡性、善性。惡性者惡欲，惡欲故根鈍。如火熱性、水濕性，不應責其所以。</p>
<p>問曰：</p>
<p style="margin-left:1em">惡欲即是惡性，有何差別而作二力？</p>
<p>答曰：</p>
<p style="margin-left:1em">性先有，欲得因緣而生。譬如先有瘡，得觸因緣則血出。性在內，欲在外。性重，欲輕。性難除，欲易捨。性深，欲淺。用性作業必當受報，用欲作業不必受報。有如是等差別。</p>
<p style="margin-left:1em">復有人言：欲常習增長，遂成為性；性亦能生欲。是人若今世、若後世常習是欲，則成為性；住是性中，作惡、作善；若住善性則可度，若住惡性則不可度。</p>
<p style="margin-left:1em">佛既知眾生二種性已，知其果報善道、惡道種種差別。惡性者墮三惡道，善性者有四種道：人、天、阿修羅、涅槃道。</p>
<p>問曰：</p>
<p style="margin-left:1em">一切到處道力與天眼力有何差別？</p>
<p>答曰：</p>
<p style="margin-left:1em">天眼但見生死時；此中未死時知，見因知果。天眼，見現前罪福果報。是名一切到處道力。</p>
<p>問曰：</p>
<p style="margin-left:1em">聲聞、辟支佛亦得涅槃、亦能化眾生，何以無是力？</p>
<p>答曰：</p>
<p style="margin-left:1em">是故說後三力。三世中眾生事盡能通達遍知：以宿命力，一切眾生過去事本末悉知。以天眼生死智力故，一切眾生未來世中無量事盡能遍知。作是知已，知現世中眾生可度者為說漏盡法。以是故，但佛有此力，二乘所無。如有一人即日應得阿羅漢，舍利弗日中時語言：「汝無得道因緣。」捨而不度。晡時，佛以宿命神通見過去八萬劫前得道因緣，今應成就，晡時說法，即得阿羅漢道。</p>
<p style="margin-left:1em">復次，佛以初力知眾生可度、不可度相；以第二力知眾生為三障所覆、無覆者；以第三力知眾生禪定、解脫淨不淨者；以第四力知眾生根有利、有鈍，能通法性、不通者；以第五力知眾生利鈍根因緣——善、惡欲；以第六力知二欲因緣——種種性；以第七力知眾生利鈍根善惡果報處七種道；以第八力知眾生宿世善惡業障、不障；以第九力知眾生今世未可度、未來世生處可度；以第十力知是人以空解脫門入涅槃，無相、無作門入涅槃；知是人於見諦道、思惟道中念念中斷若干結使。</p>
<p style="margin-left:1em">以是十力籌量眾生所應度緣而為說法。是故說法，初無空言。</p>
<p>問曰：</p>
<p style="margin-left:1em">佛智慧無量，身相亦應無量！又佛身勝諸天王，何以正與轉輪聖王同有三十二相？</p>
<p>答曰：</p>
<p style="margin-left:1em">三十二相不多不少，義如先說。</p>
<p style="margin-left:1em">復次，有人言：佛、菩薩相不定，如此中說；隨眾生所好，可以引導其心者為現。</p>
<p style="margin-left:1em">又眾生不貴金而貴餘色——琉璃、頗梨、金剛等，如是世界人，佛則不現金色，觀其所好則為現色。</p>
<p style="margin-left:1em">又眾生不貴纖長指及網縵，以長指利爪為羅剎相，以網縵為水鳥相，造事不便，如著手衣，何用是為？如罽賓國彌帝隸力利菩薩手網縵，其父惡以為怪，以刀割之，言：「我子何緣如鳥？」</p>
<p style="margin-left:1em">有人不好肩圓大，以為似腫；有以腹不現，無腹如餓相；亦有人以青眼為不好，但好白黑分明。</p>
<p style="margin-left:1em">是故佛隨眾生所好而為現相好。如是等，無有常定。</p>
<p style="margin-left:1em">有人言：此三十二相實定，以神通力變化身，隨眾生所好而為現相。</p>
<p style="margin-left:1em">有人言：佛有時神通變化，有時隨世界處生，當生處不得言神通變化。</p>
<p style="margin-left:1em">又於三千大千世界中隨可度眾生處生，則為現相。如《密迹經》中說：「或現金色、或現銀色、或日月星宿色，或長、或短，隨可引導眾生則為現相。」</p>
<p style="margin-left:1em">隨此間閻浮提中天竺國人所好，則為現三十二相。天竺國人于今故治肩<span class='corr'>髆</span>令厚大、頭上皆以有髻為好。如人相中說五處長為好。眼、鼻、舌、臂、指、髀、手足相，若輪、若蓮華、若貝、若日月，是故佛手足有千輻輪、纖長指、鼻高好、舌廣長而薄。如是等皆勝於先所貴者故，起恭敬心。</p>
<p style="margin-left:1em">有國土佛為現千萬相，或無量阿僧祇相，或五、六、三、四相。隨天竺所好故，現三十二相、八十種隨形好。◎</p>

<p class='juan'>大智度論卷第八十八</p></div>
</div><!-- end of div[@id='body'] -->
</body></html>