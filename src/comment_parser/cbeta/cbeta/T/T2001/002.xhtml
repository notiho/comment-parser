<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宏智禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />宏智禪師廣錄卷第二</p>
<div class='div-xu'><a id='mulu9' />
<p class='h1'>長蘆覺和尚頌古拈古集序</p><p>夫至理超名象之階。真智出思議之外。佛佛祖祖。相印以心。葉葉花花。妙嚴於本。門庭峻高。而稜稜壁立。各紹其宗。枝派衍遠。而浩浩岐流。終歸於海。付區分於杖拂。與烹鍊於鑪鎚。道任斯人也。廓吞納之胸膺。神應求器也。具變通之手段。為萬世之龜噬。明覺首唱於其前。追千里之驥游。阿誰步隨於其後。</p>
<p>長蘆和尚。摭古德機緣二百則。頌以宣其義。拈以振其綱。揚淮壖兩席之光。繼雪竇百年之踵。爛成春意。東風暖而山被錦雲。湛作秋容。半夜寒而水懷璧月。縱奪有則。趣舍何心。剪蓁蘙而闢正塗。頌見古人之克力。震雷霆而破蟄戶。拈彰底事之全機。綿密契同。方圓㳷合。鑿枘不爽。斤斧亡痕。屈曲相通。肖貫珠之絲蟻。裴回相附。猶布雨之雲龍。赤肉團獨露真常。髑髏眼瀝乾漏識。箭鋒函蓋。影草探竿。脫功勳而空劫非家。垂方便而通身是手。洗磨鸞鑑。清吹排雲夢之氛。膠續鳳絃。雅韻奏雪樓之曲。禪人法潤集以成編。小子嗣宗序而為引。建炎三年自恣日敘。</p>
</div>
<div class='div-other'><a id='mulu10' />
<p class='h1'>泗州普照覺和尚頌古</p><p class="byline">侍者法潤信悟編</p><p style="margin-left:1em">舉世尊一日陞座。文殊白槌云。諦觀法王法。法王法如是。世尊便下座。頌曰。</p>
<p>一段真風見也麼。綿綿化母理機梭。織成古錦含春像。無奈東君漏泄何。</p>
<p style="margin-left:1em">舉梁武帝問達磨大師。如何是聖諦第一義。磨云。廓然無聖。帝云。對朕者唯。磨云不識。帝不契。遂渡江至少林。面壁九年。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>廓然無聖。　來機徑挺。　得非犯鼻而揮斤。　失不回頭而墮甑。</div>
<div class='lg-row'>寥寥冷坐少林。　默默全提正令。</div>
<div class='lg-row'>秋清月轉霜輪。　河淡斗垂夜柄。　繩繩衣鉢付兒孫。</div>
<div class='lg-row'>從此人天成藥病。</div>
</p><p style="margin-left:1em">舉東印土國王。請二十七祖般若多羅齋。王問。云何不看經。祖云。貧道入息不居陰界。出息不涉眾緣。常轉如是經。百千萬億卷。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>雲犀玩月璨含輝。　木馬游春駿不覉。　眉底一雙寒碧眼。</div>
<div class='lg-row'>看經那到透牛皮。　明白心超曠劫。</div>
<div class='lg-row'>英雄力破重圍。　妙圓樞口轉靈機。　寒山忘却來時路。</div>
<div class='lg-row'>拾得相將携手歸。</div>
</p><p style="margin-left:1em">舉世尊與眾行次。以手指地云。此處宜建梵剎。帝釋將一莖草。插於地上云。建梵剎已竟。世尊微笑。頌曰。</p>

<div class="lg regular" style="margin-left:0em;"><div class='lg-row'>百草頭上無邊春。　信手拈來用得親。　丈六金身功德聚。</div>
<div class='lg-row'>等閑携手入紅塵。　塵中能作主。　化外自來賓。</div>
<div class='lg-row'>觸處生涯隨分足。　未嫌伎倆不如人。</div>
</div><p style="margin-left:1em">舉僧問清源。如何是佛法大意。源云。廬陵米作麼價。頌曰。</p>

<div class="lg regular" style="margin-left:0em;"><div class='lg-row'>太平治業無像。　野老家風至淳。　只管村歌社飲。</div>
<div class='lg-row'>那知舜德堯仁。</div>
</div><p style="margin-left:1em">舉僧問馬大師。離四句絕百非。請師直指某甲西來意。大師云。我今日勞倦。不能為汝說。問取智藏去。僧問藏。藏云。何不問和尚。僧云。和尚教來問。藏云。我今日頭痛。不能為汝說。問取海兄去。僧問海。海云。我到這裡却不會。僧舉似大師。大師云。藏頭白海頭黑。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>藥之作病鑒乎前聖。　病之作醫必也其誰。　白頭黑頭兮克家之子。</div>
<div class='lg-row'>有句無句兮截流之機。</div>
<div class='lg-row'>堂堂坐斷舌頭路。　應笑毘耶老古錐。</div>
</p><p style="margin-left:1em">舉藥山久不陞座。院主白云。大眾久思示誨。請和尚為眾說法。山令打鐘。眾方集。山陞座。良久便下座歸方丈。主隨後問云。和尚適來許為眾說法。云何不垂一言。山云。經有經師。論有論師。爭怪得老僧。頌曰。</p>

<div class="lg regular" style="margin-left:0em;"><div class='lg-row'>癡兒刻意止啼錢。　良駟追風顧影鞭。　雲掃長空巢月鶴。</div>
<div class='lg-row'>寒清入骨不成眠。</div>
</div><p style="margin-left:1em">舉百丈上堂。常有一老人聽法。隨眾散去。一日不去。丈乃問。立者何人。老人云。某甲於過去迦葉佛時。曾住此山。有學人問。大修行底人。還落因果也無。對他道。不落因果。墮野狐身五百生。今請和尚代一轉語。丈云。不昧因果。老人於言下大悟。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>一尺水一丈波。　五百生前不奈何。　不落不昧商量也。</div>
<div class='lg-row'>依前撞入葛藤窠。　阿呵呵會也麼。　若是爾灑灑落落。</div>
<div class='lg-row'>不妨我哆哆和和。　神歌社舞自成曲。</div>
<div class='lg-row'>拍手其間唱哩囉。</div>
</p><p style="margin-left:1em">舉南泉一日東西兩堂爭猫兒。南泉見遂提起云。道得即不斬。眾無對。泉斬却猫兒為兩段。南泉復舉前話問趙州。州便脫草鞋。於頭上戴出。泉云。子若在恰救得猫兒。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>兩堂雲水盡分拏。　王老師能驗正邪。　利刀斬斷俱亡像。</div>
<div class='lg-row'>千古令人愛作家。　此道未喪。　知音可嘉。</div>
<div class='lg-row'>鑿山透海兮唯尊大禹。　鍊石補天兮獨賢女媧。</div>
<div class='lg-row'>趙州老有生涯。　草鞋頭戴較些些。　異中來也還明鑒。</div>
<div class='lg-row'>只箇真金不混沙。</div>
</p><p style="margin-left:1em">舉臺山路上有一婆子。凡有僧問臺山路向什麼處去。婆云驀直去。僧纔行。婆云。好个阿師又恁麼去也。僧舉似趙州。州云。待與勘過。州亦如前問。至來日上堂云。我為汝勘破婆子了也。頌曰。</p>

<div class="lg regular" style="margin-left:0em;"><div class='lg-row'>年老成精不謬傳。　趙州古佛嗣南泉。　枯龜喪命因圖象。</div>
<div class='lg-row'>良馬追風累纏牽。　勘破了老婆禪。　說向人前不直錢。</div>
</div><p style="margin-left:1em">舉雲門大師云。光不透脫有兩般病。一切處不明面前有物。是一透得一切法空。隱隱地似有箇物相似。亦是光不透脫。又法身亦有兩般病。得到法身。為法執不忘已見猶存。墮在法身邊。是一直饒透得放過即不可。子細撿點將來。有什麼氣息。亦是病。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>森羅萬象許崢嶸。　透脫無方礙眼睛。　掃彼門庭誰有力。</div>
<div class='lg-row'>隱人胸次自成情。　船橫野渡涵秋碧。</div>
<div class='lg-row'>棹入蘆花照雪明。　串錦老漁懷就市。　飄飄一葉浪頭行。</div>
</p><p style="margin-left:1em">舉地藏問修山主。甚處來。修云。南方來。藏云。南方近日佛法如何。修云。商量浩浩地。藏云。爭如我這裡種田博飯喫。修云。爭奈三界何。藏云。爾喚什麼作三界。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>宗說般般盡強為。　流傳耳口便支離。　種田博飯家常事。</div>
<div class='lg-row'>不是飽參人不知。　參飽明知無所求。</div>
<div class='lg-row'>子房終不貴封侯。　忘機歸去同魚鳥。　濯足滄浪煙水秋。</div>
</p><p style="margin-left:1em">舉臨際將示滅。囑三聖云。吾遷化後。不得滅却吾正法眼藏。聖云。爭敢滅却和尚正法眼藏。際云。忽有人問汝。作麼生對。聖便喝。際云。誰知吾正法眼藏。向這瞎驢邊滅却。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>信衣半夜付盧能。　攪攪黃梅七百僧。　臨際一枝正法眼。</div>
<div class='lg-row'>瞎驢滅却得人憎。　心心相印祖祖傳燈。</div>
<div class='lg-row'>夷平海岳變化鯤鵬。　只箇名言難比擬。</div>
<div class='lg-row'>大都手段解翻騰。</div>
</p><p style="margin-left:1em">舉廓侍者問德山。從上諸聖。向什麼處去也。山云。作麼作麼。廓云。勅點飛龍馬。跛鼈出頭來。山便休去。來日山浴出。廓過茶與山。山撫廓背一下。廓云。這老漢方始瞥地。山又休去。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>覿面來時作者知。　可中石火電光遲。　輪機謀主有深意。</div>
<div class='lg-row'>欺敵兵家無遠思。　發必中更謾誰。</div>
<div class='lg-row'>腦後見腮兮人難觸犯。　眉底著眼兮渠得便宜。</div>
</p><p style="margin-left:1em">舉溈山問仰山。甚處來。仰云。田中來。山云。田中多少人。仰插下鍬子。叉手而立。山云。南山大有人刈茆。仰拈鍬子便行。頌曰。</p>

<div class="lg regular" style="margin-left:0em;"><div class='lg-row'>老覺情多念子孫。　而今慚愧起家門。　是須記取南山語。</div>
<div class='lg-row'>鏤骨銘肌共報恩。</div>
</div><p style="margin-left:1em">舉麻谷持錫到章敬。繞禪床三匝。振錫一下。卓然而立。敬云。是是。谷又到南泉。繞禪床三匝。振錫一下。卓然而立。泉云。不是不是。谷云。章敬道是。和尚為什麼道不是。泉云。章敬即是。是汝不是。此是風力所轉。終成敗壞。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>是與不是。　好看棬䙡。　似抑似揚。　難兄難弟。　縱也彼既臨時。</div>
<div class='lg-row'>奪也我何特地。　金錫一振太孤標。</div>
<div class='lg-row'>繩床三繞閑游戲。　叢林擾擾是非生。　想像髑髏前見鬼。</div>
</p><p style="margin-left:1em">舉法眼問脩山主。毫釐有差。天地懸隔。汝作麼生會。脩云。毫釐有差。天地懸隔。眼云。恁麼又爭得。脩云。某甲只如此。和尚又如何。眼云。毫釐有差。天地懸隔。脩便禮拜。頌曰。</p>

<div class="lg regular" style="margin-left:0em;"><div class='lg-row'>秤頭蠅坐便欹傾。　萬世權衡照不平。　斤兩錙銖見端的。</div>
<div class='lg-row'>終歸輸我定盤星。</div>
</div><p style="margin-left:1em">舉僧問趙州。狗子還有佛性也無。州云有。僧云。既有。為什麼却撞入這箇皮袋。州云。為他知而故犯。又有僧問。狗子還有佛性也無。州云無。僧云。一切眾生皆有佛性。狗子為什麼却無。州云。為伊有業識在。頌曰。</p>

<div class="lg regular" style="margin-left:0em;"><div class='lg-row'>狗子佛性有。　狗子佛性無。　直鉤元求負命魚。</div>
<div class='lg-row'>逐氣尋香雲水客。　嘈嘈雜雜作分疎。　平展演大鋪舒。</div>
<div class='lg-row'>莫怪儂家不慎初。　指點瑕疵還奪璧。　秦王不識藺相如。</div>
</div><p style="margin-left:1em">舉僧問雲門。不起一念。還有過也無。門云。須彌山。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>不起一念須彌山。　韶陽法施意非慳。　肯來兩手相分付。</div>
<div class='lg-row'>擬去千尋不可攀。　滄海闊白雲閑。</div>
<div class='lg-row'>莫將毫髮著其間。　假雞聲韻難謾我。　未肯模胡放過關。</div>
</p><p style="margin-left:1em">舉地藏問法眼。上座何往。眼云。迤邐行脚。藏云。行脚事作麼生。眼云不知。藏云。不知最親切。眼豁然大悟。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>而今參飽似當時。　脫盡廉纖到不知。　任短任長休剪綴。</div>
<div class='lg-row'>隨高隨下自平持。　家門豐儉臨時用。</div>
<div class='lg-row'>田地優游信步移。　三十年前行脚事。　分明辜負一雙眉。</div>
</p><p style="margin-left:1em">舉雲巖掃地次。道吾云。太區區生。巖云。須知有不區區者。吾云。恁麼則有第二月也。巖提起掃箒云。這箇是第幾月。吾便休去。玄沙云。正是第二月。雲門云。奴見婢殷勤。頌曰。</p>

<div class="lg regular" style="margin-left:0em;"><div class='lg-row'>借來聊爾了門頭。　得用隨宜即便休。　象骨巖前弄蛇手。</div>
<div class='lg-row'>兒時做處老知羞。</div>
</div><p style="margin-left:1em">舉巖頭到德山。跨門便問。是凡是聖。山便喝。頭禮拜。洞山聞舉云。若不是奯公。大難承當。頭云。洞山老漢。不識好惡。我當時一手擡一手搦。頌曰。</p>

<div class="lg regular" style="margin-left:0em;"><div class='lg-row'>挫來機總權柄。　事有必行之威。　國有不犯之令。</div>
<div class='lg-row'>賓尚奉而主驕。　君忌諫而臣佞。　底意巖頭問德山。</div>
<div class='lg-row'>一擡一搦看心行。</div>
</div><p style="margin-left:1em">舉魯祖凡見僧來便面壁。南泉聞云。我尋常向他道。空劫已前承當。佛未出世時會取。不得一箇半箇。他恁麼驢年去。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>淡中有味。　妙超情謂。　綿綿若存兮象先。　兀兀如愚兮道貴。</div>
<div class='lg-row'>玉雕文以喪淳。　珠在淵而自媚。</div>
<div class='lg-row'>十分爽氣兮清磨暑秋。　一片閑雲兮遠分天水。</div>
</p><p style="margin-left:1em">舉雪峯示眾云。南山有一條鼈鼻蛇。汝等諸人。切須好看。長慶云。今日堂中。大有人喪身失命。僧舉似玄沙。沙云。須是稜兄始得。然雖如是。我即不恁麼。僧云。和尚作麼生。沙云。用南山作麼。雲門以拄杖。攛向峯面前作怕勢。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>玄沙太剛。　長慶少勇。　南山鼈鼻死無用。　風雲際會頭角生。</div>
<div class='lg-row'>果見韶陽下手弄。　下手弄。　激電光中看變動。</div>
<div class='lg-row'>在我也能遣能呼。　於彼也有擒有縱。</div>
<div class='lg-row'>底事如今付阿誰。　冷口傷人不知痛。</div>
</p><p style="margin-left:1em">舉鹽官一日喚侍者。與我過犀牛扇子來。者云。扇子破也。官云。扇子既破。還我犀牛兒來。者無對。資福畫一圓相。於中書一牛字。頌曰。</p>

<div class="lg regular" style="margin-left:0em;"><div class='lg-row'>扇子破索犀牛。　棬攣中字有來由。　誰知桂轂千年魄。</div>
<div class='lg-row'>妙作通明一點秋。</div>
</div><p style="margin-left:1em">舉仰山指雪師子云。還有過得此色者麼。雲門云。當時便與推倒。雪竇云。只解推倒不解扶起。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>一倒一起。　雪庭師子。　慎於犯而懷仁。　勇於為而見義。</div>
<div class='lg-row'>清光照眼似迷家。　明白轉身還墮位。</div>
<div class='lg-row'>衲僧家了無寄。　同死同生何此何彼。　暖信破梅兮春到寒枝。</div>
<div class='lg-row'>涼飈脫葉兮秋澄潦水。</div>
</p><p style="margin-left:1em">舉法眼以手指簾。時有二僧。同去卷簾。眼云。一得一失。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>松直棘曲。　鶴長鳧短。　義皇世人。　俱忘治亂。　其安也潛鱗在淵。</div>
<div class='lg-row'>其逸也翔鳥脫絆。　無何祖禰西來。</div>
<div class='lg-row'>裡許得失相半。　蓬隨風而轉空。　舡截流而到岸。</div>
<div class='lg-row'>箇中靈利衲僧。　看取清涼手段。</div>
</p><p style="margin-left:1em">舉僧問護國。鶴立枯松時如何。國云。地下底一場懡㦬。僧云。滴水滴凍時如何。國云。日出後一場懡㦬。僧云。會昌沙汰時。護法善神。向什麼處去也。國云。三門頭兩箇一場懡㦬。頌曰。</p>

<div class="lg regular" style="margin-left:0em;"><div class='lg-row'>壯志稜稜鬢未秋。　男兒不憤不封侯。　翻思清白傳家客。</div>
<div class='lg-row'>洗耳溪頭不飲牛。</div>
</div><p style="margin-left:1em">舉風穴在郢州衙內。上堂云。祖師心印。狀似鐵牛之機。去即印住。住即印破。只如不去不住。印即是不印即是。時有盧陂長老。出問云。某甲有鐵牛之機。請師不搭印。穴云。慣釣鯨鯢澄巨浸。却嗟蛙步[馬*展]泥沙。陂佇思。穴喝云。長老何不進語。陂擬議。穴便打一拂子云。還記得話頭麼。試舉看。陂擬開口。穴又打一拂子。牧主云。佛法與王法一般。穴云。見箇什麼。牧云。當斷不斷。返招其亂。穴便下座。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>鐵牛之機。　印住印破。　透出毘盧頂[寧*頁]行。　却來化佛舌頭坐。</div>
<div class='lg-row'>風穴當衡盧陂負墮。　棒頭喝下。</div>
<div class='lg-row'>電光石火。　歷歷分明珠在盤。　眨起眉毛還蹉過。</div>
</p><p style="margin-left:1em">舉僧問大隨。劫火洞然。大千俱壞。未審。這箇壞不壞。隨云壞。僧云。恁麼則隨他去也。隨云。隨他去。僧問龍濟。劫火洞然。大千俱壞。未審。這箇壞不壞。濟云不壞。僧云。為什麼却不壞。濟云。為同大千。頌曰。</p>

<div class="lg regular" style="margin-left:0em;"><div class='lg-row'>壞不壞。　隨他去也大千界。　句裡了無鉤鎖機。</div>
<div class='lg-row'>脚頭多被葛藤礙。　會不會。　分明底事丁寧殺。</div>
<div class='lg-row'>知心拈出勿商量。　還我當行相買賣。</div>
</div><p style="margin-left:1em">舉雲門垂語云。古佛與露柱相交。是第幾機眾無語。自代云。南山起雲北山下雨。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>一道神光。　初不覆藏。　超見緣也。　是而無是。　出情量也。</div>
<div class='lg-row'>當而無當。　巖花之粉兮蜂房成蜜。　野草之滋兮麝臍作香。</div>
<div class='lg-row'>隨類三尺一丈六。　明明觸處露堂堂。</div>
</p><p style="margin-left:1em">舉仰山問僧。甚處人。僧云。幽州人。山云。汝還思彼中麼。僧云常思。山云。能思是心。所思是境。彼中山河大地樓臺殿閣人畜等物。反思思底心。還有許多般麼。僧云。某甲到這裏。總不見有。山云。信位即是。人位未是。僧云。和尚莫別有指示否。山云別有。別無即不中。據汝見處。只得一玄。得坐披衣。向後自看。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>無外而容。　無礙而沖。　門牆岸岸。　關鎖重重。　酒常酣而臥客。</div>
<div class='lg-row'>飯雖飽而頹農。　突出虛空兮風摶妙翅。</div>
<div class='lg-row'>踏翻滄海兮雷送遊龍。</div>
</p><p style="margin-left:1em">舉三聖問雪峯。透網金鱗。未審。以何為食。峯云。待汝出網來向汝道。聖云。一千五百人善知識。話頭也不識。峯云。老僧住持事煩。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>浪汲初昇雲雷相送。　騰躍稜稜看大用。　燒尾分明度禹門。</div>
<div class='lg-row'>華鱗未肯淹虀瓮。　老成人不驚眾。</div>
<div class='lg-row'>慣臨大敵初無恐。　泛泛端如五兩輕。　堆堆何翅千鈞重。</div>
<div class='lg-row'>高名四海復誰同。　介立八風吹不動。</div>
</p><p style="margin-left:1em">舉風穴垂語云。若立一塵家國興盛。不立一塵家國喪亡。雪竇拈拄杖云。還有同生同死底衲僧麼。頌曰。</p>

<div class="lg regular" style="margin-left:0em;"><div class='lg-row'>皤然渭水起垂綸。　何似首陽清餓人。　只在一塵分變態。</div>
<div class='lg-row'>高名勳業兩難泯。</div>
</div><p style="margin-left:1em">舉洛浦參夾山。不禮拜當面而立。山云。雞棲鳳巢。非其同類出去。浦云。自遠趨風。乞師一接。山云。目前無闍梨。此間無老僧。浦便喝。山云住住。且莫草草怱怱。雲月是同。溪山各異。截斷天下人舌頭即不無。爭教無舌人解語。浦無語。山便打。浦從此伏膺。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>搖頭擺尾赤梢鱗。　徹底無依解轉身。　截斷舌頭饒有術。</div>
<div class='lg-row'>拽回鼻孔妙通神。　夜明簾外兮風月如晝。</div>
<div class='lg-row'>枯木巖前兮花卉長春。　無舌人無舌人。</div>
<div class='lg-row'>正令全提一句親。　獨步環中明了了。　任從天下樂欣欣。</div>
</p><p style="margin-left:1em">舉馬大師不安。院主問。和尚近日尊位如何。大師云。日面佛月面佛。頌曰。</p>

<div class="lg regular" style="margin-left:0em;"><div class='lg-row'>日面月面星流電卷。　鏡對像而無私。　珠在盤而自轉。</div>
<div class='lg-row'>君不見。　鉗鎚前百鍊之金。　刀尺下一機之絹。</div>
</div><p style="margin-left:1em">舉溈山問仰山。忽有人問一切眾生。但有業識茫茫無本可據。子作麼生驗。仰云。若有僧來即召云某甲。僧回首乃云是什麼。待伊擬議。向道非唯業識茫茫。亦乃無本可據。山云。善哉善哉。頌曰。</p>

<div class="lg regular" style="margin-left:0em;"><div class='lg-row'>一喚回頭識我不。　依悕蘿月又成鉤。　千金之子纔流落。</div>
<div class='lg-row'>漠漠塗窮有許愁。</div>
</div><p style="margin-left:1em">舉臨際示眾云。有一無位真人。常在汝等面門出入。初心未證據者看看。時有僧問。如何是無位真人。際下禪床擒住。者僧擬議。際托開云。無位真人。是什麼乾屎橛。頌曰。</p>

<div class="lg regular" style="margin-left:0em;"><div class='lg-row'>迷悟相返。　妙傳而簡。　春拆百花兮一吹。　力回九牛兮一挽。</div>
<div class='lg-row'>無奈泥沙撥不開。　分明塞斷甘泉眼。　忽然突出肆橫流。</div>
</div><p>師復云險。</p>
<p style="margin-left:1em">舉僧問趙州。學人乍入叢林。乞師指示。州云。喫粥了未。僧云。喫粥了。州云。洗盋去。頌曰。</p>

<div class="lg regular" style="margin-left:0em;"><div class='lg-row'>粥罷令教洗盋盂。　豁然心地自相符。　而今參飽叢林客。</div>
<div class='lg-row'>且道其間有悟無。</div>
</div><p style="margin-left:1em">舉雲門問乾峯。請師答話。峯云。到老僧也未。門云。恁麼則某甲在遲也。峯云。恁麼那恁麼那。門云。將謂猴白更有猴黑。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>絃筈相銜。　綱珠相對。　發百中而箭箭不虛。　攝眾景而光光無礙。</div>
<div class='lg-row'>得言句之總持。　住游戲之三昧。</div>
<div class='lg-row'>妙其間也宛轉偏圓。　必如是也縱橫自在。</div>
</p><p style="margin-left:1em">舉洛浦臨終示眾云。今有一事。問儞諸人。這箇若是。即頭上安頭。若道不是。即斬頭覓活。時首座云。青山常舉足。日下不挑燈。浦云。是什麼時節。作這箇說話。有彥從上座。出云。去此二途。請師不問。浦云。未在更道。從云。某甲道不盡。浦云。我不管儞道盡道不盡。從云。某甲無侍者祗對和尚。浦便休。至晚喚從上座問。儞今日祗對。甚有來由。合體得先師道。目前無法。意在目前。他不是目前法。非耳目所到。且道。那句是賓。那句是主。若揀得出。分付盋袋子。從云不會。浦云汝合會。從云實不會。浦喝出云。苦哉苦哉。僧問。和尚尊意如何。浦云。慈舟不棹清波上。劍峽徒勞放木鵝。頌曰。</p>

<div class="lg regular" style="margin-left:0em;"><div class='lg-row'>餌雲鉤月釣清津。　年老心孤未得鱗。　一曲離騷歸去後。</div>
<div class='lg-row'><span class='corr'>汩</span>[泳-永+羅]江上獨醒人。</div>
</div><p style="margin-left:1em">舉僧問南陽忠國師。如何是本身盧舍那。國師云。與我過淨餅來。僧將淨瓶到。國師云。却安舊處著。僧復問。如何是本身盧舍那。國師云。古佛過去久矣。頌曰。</p>

<div class="lg regular" style="margin-left:0em;"><div class='lg-row'>鳥之行空魚之在水。　江湖相忘雲天得志。　擬心一絲對面千里。</div>
<div class='lg-row'>知恩報恩人間幾幾。</div>
</div><p style="margin-left:1em">舉羅山問巖頭。起滅不停時如何。頭咄云。是誰起滅。頌曰。</p>

<div class="lg regular" style="margin-left:0em;"><div class='lg-row'>斫斷老葛藤。　打破狐窠窟。　豹披霧而變文。　龍椉雷而換骨。</div>
<div class='lg-row'>咄起滅紛紛是何物。</div>
</div><p style="margin-left:1em">舉僧問興陽剖和尚。娑竭出海乾坤靜。覿面相呈事若何。陽云。妙翅鳥王當宇宙。箇中誰是出頭人。僧云。忽遇出頭時。又作麼生。陽云。似鶻提鳩。君不覺御樓前驗始知真。僧云。恁麼則叉手當胸退身三步。陽云。須彌座下烏龜子。莫待重教點額痕。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>絲綸降號令分。　寰中天子塞外將軍。　不待雷驚出蟄。</div>
<div class='lg-row'>那知風遏行雲。　機底聯綿兮自有金針玉線。</div>
<div class='lg-row'>印前恢廓兮元無鳥篆蟲文。</div>
</p><p style="margin-left:1em">舉圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辨真實。頌曰。</p>

<div class="lg regular" style="margin-left:0em;"><div class='lg-row'>巍巍堂堂。　磊磊落落。　鬧處刺頭穩處下脚。　脚下線斷我自由。</div>
<div class='lg-row'>鼻端泥盡君休斵。　莫動著。　千年故紙中合藥。</div>
</div><p style="margin-left:1em">舉德山圓明大師示眾云。及盡去也。直得三世諸佛。口掛壁上。猶有一人呵呵大笑。若識此人。參學事畢。頌曰。</p>

<div class="lg regular" style="margin-left:0em;"><div class='lg-row'>收把斷襟喉。　風磨雲拭。　水冷天秋。　錦鱗莫謂無滋味。</div>
<div class='lg-row'>釣盡滄浪月一鉤。</div>
</div><p style="margin-left:1em">舉僧問趙州。如何是祖師西來意。州云。庭前柏樹子。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>岸眉橫雪。　河目含秋。　海口鼓浪。　航舌駕流。　撥亂之手。</div>
<div class='lg-row'>太平之籌。　老趙州老趙州。　攪攪叢林卒未休。</div>
<div class='lg-row'>徒費工夫也造車合轍。　本無伎倆也塞壑填溝。</div>
</p><p style="margin-left:1em">舉維摩詰問文殊師利。何等是菩薩入不二法門。文殊師利曰。如我意者。於一切法。無言無說。無示無識。離諸問答。是為入不二法門。於是文殊師利問維摩詰言。我等各自說已。仁者當說。何等是菩薩入不二法門。維摩默然。頌曰。</p>

<div class="lg regular" style="margin-left:0em;"><div class='lg-row'>曼殊問疾老毘耶。　不二門開看作家。　珉表粹中誰賞鑒。</div>
<div class='lg-row'>忘前失後莫咨嗟。　區區抱璞兮。　楚庭[剜-夗+(眉-目+貝)]士。</div>
<div class='lg-row'>璨璨報珠兮。　隋城斷蛇。　休點破絕疵瑕。</div>
<div class='lg-row'>俗氣渾無却較些。</div>
</div><p style="margin-left:1em">舉洞山供養雲巖真次。遂舉前邈真話。有僧問。雲巖道只這是意旨如何。山云。我當時洎錯會先師意。僧云未審。雲巖還知有也無。山云。若不知有。爭解恁麼道。若知有爭肯恁麼道。頌曰。</p>

<div class="lg regular" style="margin-left:0em;"><div class='lg-row'>爭解恁麼道。　五更雞唱家林曉。　爭肯恁麼道。</div>
<div class='lg-row'>千年鶴與雲松老。　寶鑑澄明驗正偏。　玉機轉側看兼到。</div>
<div class='lg-row'>門風大振兮規步綿綿。　父子變通兮聲光浩浩。</div>
</div><p style="margin-left:1em">舉雪峯住菴時。有兩僧來禮拜。峯見來以手托菴門。放身出云。是什麼。僧亦云。是什麼。峯低頭歸菴。僧後到巖頭。頭問。甚麼處來。僧云。嶺南來。頭云。曾到雪峯麼。僧云曾到。頭云。有何言句。僧舉前話。頭云。他道什麼僧云。他無語低頭歸菴。頭云。噫我當初。不向他道末後句。若向伊道。天下人不奈雪老何。僧至夏末。再舉前話請益。頭云。何不早問。僧云。未敢容易。頭云。雪峯雖與我同條生。不與我同條死。要識末後句。只這是。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>切瑳琢磨。　變態肴訛。　葛陂化龍之杖。　陶家居蟄之梭。</div>
<div class='lg-row'>同條生兮有數。　同條死兮無多。　末後句只這是。</div>
<div class='lg-row'>風舟載月浮秋水。</div>
</p><p style="margin-left:1em">舉法眼問覺上座。舡來陸來。覺云。船來。眼云。船在什麼處。覺云。船在河裏。覺退後。眼却問傍僧云。儞道。適來這僧。具眼不具眼。頌曰。</p>

<div class="lg regular" style="margin-left:0em;"><div class='lg-row'>水不洗水。　金不博金。　昧毛色而得馬。　靡絲絃而樂琴。</div>
<div class='lg-row'>結繩畫卦有許事。　喪盡真淳盤古心。</div>
</div><p style="margin-left:1em">舉曹山問德上座。佛真法身。猶若虛空。應物現形。如水中月。作麼生說箇應底道理。德云。如驢覷井。山云。道即太殺道。只道得八成。德云。和尚又如何。山云。如井覷驢。頌曰。</p>

<div class="lg regular" style="margin-left:0em;"><div class='lg-row'>驢覷井井覷驢。　智容無外淨涵有餘。　肘後誰分印。</div>
<div class='lg-row'>家中不蓄書。　機絲不掛梭頭事。　文彩縱橫意自殊。</div>
</div><p style="margin-left:1em">舉黃蘗示眾云。汝等諸人。盡是噇酒糟漢。與麼行脚。何處有今日。還知大唐國裡無禪師麼。時有僧出云。只如諸方匡徒領眾。又作麼生。蘗云。不道無禪。只是無師。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>岐分絲染太嘮嘮。　菓綴花聯敗祖曹。　妙握司南造化柄。</div>
<div class='lg-row'>水雲器具在甄陶。　屏割繁碎。　剪除氄毛。</div>
<div class='lg-row'>星衡藻鑑。　玉尺金刀。　黃蘗老察秋毫。　坐斷春風不放高。</div>
</p><p style="margin-left:1em">舉雲巖問道吾。大悲菩薩。用許多手眼作麼。吾云。如人夜中背手模枕子。巖云我會也。吾云。汝作麼生會。巖云。遍身是手眼。吾云。道即大殺道。只道得八成。巖云。師兄作麼生。吾云。通身是手眼。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>一竅虛通。　八面玲瓏。　無象無私。　春入律不留不礙月行空。</div>
<div class='lg-row'>清淨寶目功德臂。　遍身何似通身是。</div>
<div class='lg-row'>現前手眼顯全機。　大用縱橫何諱忌。</div>
</p><p style="margin-left:1em">舉雪峯在德山作飯頭。一日飯遲。德山托盋至法堂。峯云。這老漢。鐘未鳴鼓未響。托盋向什麼處去。山便歸方丈。峯舉似巖頭。頭云。大小德山。不會末後句。山聞令侍者喚巖頭。問汝不肯老僧那。巖遂密啟其意。山乃休去。至明日陞堂。果與尋常不同。巖撫掌笑云。且喜老漢會末後句。他後天下人。不奈伊何。頌曰。</p>

<div class="lg regular" style="margin-left:0em;"><div class='lg-row'>末後句會也無。　德山父子太含胡。　座中亦有江南客。</div>
<div class='lg-row'>莫向人前唱鷓鴣。</div>
</div><p style="margin-left:1em">舉密師伯與洞山行次。見白兔子面前走過。密云。俊哉。山云作麼生。密云。如白衣拜相。山云。老老大大。作這箇語話。密云。儞又作麼生。山云。積代簪纓。暫時落薄。頌曰。</p>

<div class="lg regular" style="margin-left:0em;"><div class='lg-row'>抗力霜雪。　平步雲霄。　下惠黜國。　相如過橋。　蕭曹謀略能成漢。</div>
<div class='lg-row'>巢許身心欲避堯。　寵辱若驚深自信。　真情參跡混漁樵。</div>
</div><p style="margin-left:1em">舉嚴陽尊者問趙州。一物不將來時如何。州云。放下著。嚴云。一物不將來。放下<span class='corr'>箇</span>什麼。州云。恁麼則擔取去。頌曰。</p>

<div class="lg regular" style="margin-left:0em;"><div class='lg-row'>不防行細輸先手。　自覺心麁愧撞頭。　局破腰間斧柯爛。</div>
<div class='lg-row'>洗清凡骨共仙遊。</div>
</div><p style="margin-left:1em">舉金剛經云。若為人輕賤。是人先世罪業。應墮惡道。以今世人輕賤故。先世罪業則為銷滅。頌曰。</p>

<div class="lg regular" style="margin-left:0em;"><div class='lg-row'>綴綴功過。　膠膠因果。　鏡外狂奔演若多。　杖頭擊著破竈墮。</div>
<div class='lg-row'>竈墮破來相賀。　却道從前辜負我。</div>
</div><p style="margin-left:1em">舉僧問青林。學人徑往時如何。林云。死蛇當大路。勸子莫當頭。僧云。當頭時如何。林云。喪子命根。僧云。不當頭時如何。林云。亦無回避處。僧云。正當恁麼時如何。林云。却失也。僧云未審。向什麼處去也。林云。草深無覓處。僧云。和尚也須隄防始得。林撫掌云。一等是箇毒氣。頌曰。</p>

<div class="lg regular" style="margin-left:0em;"><div class='lg-row'>三老暗轉柁。　孤舟夜回頭。　蘆花兩岸雪。　煙水一江秋。</div>
<div class='lg-row'>風力扶帆行不棹。　笛聲喚月下滄洲。</div>
</div><p style="margin-left:1em">舉劉鐵磨到溈山。山云。老牸牛汝來也。磨云。來日臺山大會齋。和尚還去麼。山放身臥。磨便出去。頌曰。</p>

<div class="lg regular" style="margin-left:0em;"><div class='lg-row'>百戰成功老太平。　優柔誰肯苦爭衡。　玉鞭金馬閑終日。</div>
<div class='lg-row'>明月清風富一生。</div>
</div><p style="margin-left:1em">舉僧問乾峯。十方薄伽梵。一路涅槃門。未審。路頭在什麼處。峯以拄杖一畫云。在這裡。僧舉問雲門。門云。扇子踣跳上三十三天。築著帝釋鼻孔。東海鯉魚打一棒。雨似盆傾。會麼會麼。頌曰。</p>

<div class="lg regular" style="margin-left:0em;"><div class='lg-row'>入手還將死馬醫。　反魂香欲起君危。　一期拶出通身汗。</div>
<div class='lg-row'>方信儂家不惜眉。</div>
</div><p style="margin-left:1em">舉米胡令僧問仰山。今時人還假悟否。山云。悟即不無。爭奈落第二頭何。僧回舉似米胡。胡深肯之。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>第二頭分悟破迷。　快須攃手捨筌罤。　功兮未盡成胼拇。</div>
<div class='lg-row'>智也難知覺噬臍。　兔老氷盤秋露泣。</div>
<div class='lg-row'>鳥寒玉樹曉風凄。　持來大仰辨真假。　痕玷渾無貴白珪。</div>
</p><p style="margin-left:1em">舉趙州問投子。大死底人却活時如何。投云。不許夜行。投明須到。頌曰。</p>

<div class="lg regular" style="margin-left:0em;"><div class='lg-row'>芥城劫石妙窮初。　活眼環中照廓虛。　不許夜行投曉到。</div>
<div class='lg-row'>家音未肯付鴻魚。</div>
</div><p style="margin-left:1em">舉子昭首座問法眼。和尚開堂。承嗣何人。眼云地藏。昭云。太辜負長慶先師。眼云。某甲不會長慶一轉語。昭云何不問。眼云。萬像之中獨露身。意作麼生。昭乃豎起拂子。眼云。此是長慶處學得底。首座分上作麼生。昭無語。眼云。只如萬像之中獨露身。是撥萬像不撥萬像。昭云不撥。眼云兩箇。參隨左右皆云。撥萬像。眼云。萬像之中獨露身[口*爾]。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>離念見佛。　破塵出經。　現成家法。　誰立門庭。　月逐舟行江練淨。</div>
<div class='lg-row'>春隨草上燒痕青。　撥不撥聽丁寧。</div>
<div class='lg-row'>三徑就荒歸便得。　舊時松菊尚芳馨。</div>
</p><p style="margin-left:1em">舉僧問首山。如何是佛。山云。新婦騎驢阿家牽。頌曰。</p>

<div class="lg regular" style="margin-left:0em;"><div class='lg-row'>新婦騎驢阿家牽。　體段風流得自然。　堪笑効顰隣舍女。</div>
<div class='lg-row'>向人添醜不成妍。</div>
</div><p style="margin-left:1em">舉僧問九峯。如何是頭。峯云。開眼不覺曉。僧云。如何是尾。峯云。不坐萬年床。僧云。有頭無尾時如何。峯云。終是不貴。僧云。有尾無頭時如何。峯云。雖飽無力。僧云。直得頭尾相稱時如何。峯云。兒孫得力室內不知。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>規圓矩方。　用行舍藏。　鈍置棲蘆之鳥。　進退觸藩之羊。</div>
<div class='lg-row'>喫人家飯。　臥自家床。　雲騰致雨。　露結為霜。</div>
<div class='lg-row'>玉線相投透針鼻。　錦絲不斷吐梭腸。</div>
<div class='lg-row'>石女機停兮夜色向午。　木人路轉兮月影移央。</div>
</p><p style="margin-left:1em">舉華嚴經云。我今普見一切眾生。具有如來智慧德相。但以妄想執著而不證得。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>天蓋地載。　成團成塊。　周法界而無邊。　折隣虛而無內。</div>
<div class='lg-row'>及盡玄微。　誰分向背。　佛祖來償口業債。</div>
<div class='lg-row'>問取南泉王老師。　人人只喫一莖菜。</div>
</p><p style="margin-left:1em">舉僧問夾山。撥塵見佛時如何。山云。直須揮劍。若不揮劍。漁父棲巢。後僧舉問石霜。撥塵見佛時如何。霜云。渠無國土。何處逢渠。僧回舉似夾山。山上堂云。門庭施設。不如老僧。入理深談。猶較石霜百步。頌曰。</p>

<div class="lg regular" style="margin-left:0em;"><div class='lg-row'>拂牛劍氣洗兵。　威定亂歸功更是誰。　一旦氛埃清四海。</div>
<div class='lg-row'>垂衣皇化自無為。</div>
</div><p style="margin-left:1em">舉南泉示眾云。三世諸佛不知有。狸奴白牯却知有。頌曰。</p>

<div class="lg regular" style="margin-left:0em;"><div class='lg-row'>跛跛挈挈。　㲯㲯毿毿。　百不可取。　一無所堪。　默默自知田地穩。</div>
<div class='lg-row'>騰騰誰謂肚皮憨。　普周法界渾成飯。　鼻孔纍垂信飽參。</div>
</div><p style="margin-left:1em">舉進山主問修山主云。明知生不生性。為什麼為生之所留。修云。筍畢竟成竹。如今作篾使還得麼。進云。汝向後自悟在。修云。某甲只如此。上座意旨如何。進云。遮箇是監院房。那箇是典座房。修便禮拜。頌曰。</p>

<div class="lg regular" style="margin-left:0em;"><div class='lg-row'>豁落亡依高閑不覉。　家邦平貼到人稀。　些些力量分堦級。</div>
<div class='lg-row'>蕩蕩身心絕是非。　是非絕。　介立大方無軌轍。</div>
</div><p style="margin-left:1em">舉翠巖夏末示眾云。一夏已來。為兄弟說話。看翠巖眉毛在麼。保福云。作賊人心虛。長慶云。生也雲門云關。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>作賊心過人膽。　歷歷縱橫對機感。　保福雲門也垂鼻欺脣。</div>
<div class='lg-row'>翠巖長慶也脩眉映眼。　杜禪和有何限。</div>
<div class='lg-row'>剛道意句一齊剗。　埋沒自己也飲氣吞聲。</div>
<div class='lg-row'>帶累先宗也面牆檐版。</div>
</p><p style="margin-left:1em">舉仰山問中邑。如何是佛性義。邑云。我與爾說箇譬喻。如室有六窓中安一獼猴。外有人喚云狌狌。獼猴即應。如是六窓俱喚俱應。仰云。祇如獼猴睡時。又作麼生。邑乃下禪床把住云。狌狌我與爾相見。頌曰。</p>

<div class="lg regular" style="margin-left:0em;"><div class='lg-row'>凍眠雪屋歲摧頹。　窈窕蘿門夜不開。　寒槁園林看變態。</div>
<div class='lg-row'>春風吹起律筒灰。</div>
</div><p style="margin-left:1em">舉僧問曹山。靈衣不掛時如何。山云。曹山今日孝滿。僧云。孝滿後如何。山云。曹山好顛酒。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>清白門庭四絕隣。　長年關掃不容塵。　光明轉處傾殘月。</div>
<div class='lg-row'>爻象分時却建寅。　新滿孝便逢春。</div>
<div class='lg-row'>醉步狂歌任墮巾。　散髮夷猶誰管系。　太平無事酒顛人。</div>
</p><p style="margin-left:1em">舉僧問法眼。承教有言。從無住本立一切法。如何是無住本。眼云。形興未質名起未名。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>沒蹤跡。　斷消息。　白雲無根。　清風何色。　散乾蓋而非心。</div>
<div class='lg-row'>持坤輿而有力。　洞千古之淵源。　造萬像之模則。</div>
<div class='lg-row'>剎塵道會也處處普賢。　樓閣門開也頭頭彌勒。</div>
</p><p style="margin-left:1em">舉瑞巖問巖頭。如何是本常理。頭云動也。巖云。動時如何。頭云。不見本常理。巖佇思。頭云。肯即未脫根塵。不肯即永沈生死。頌曰。</p>

<div class="lg regular" style="margin-left:0em;"><div class='lg-row'>圓珠不穴大璞不琢。　道人所貴無稜角。　拈却肯路根塵空。</div>
<div class='lg-row'>脫體無依活卓卓。</div>
</div><p style="margin-left:1em">舉首山示眾云。第一句薦得。與祖佛為師。第二句薦得。與人天為師。第三句薦得。自救不了。僧云。和尚是第幾句薦得。山云。月落三更穿市過。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>佛祖髑髏穿一串。　宮漏沈沈密傳箭。　人天機要發千鈞。</div>
<div class='lg-row'>雲陣煇煇急飛電。　箇中人看轉變。</div>
<div class='lg-row'>遇賤則貴。　貴則賤。　得珠罔象兮至道綿綿。　游刃亡牛兮赤心片片。</div>
</p><p style="margin-left:1em">舉僧問仰山。和尚還識字否。山云隨分。僧乃右旋一匝云。是什麼字。山於地上書箇十字。僧左旋一匝云。是甚麼字。山改十字作卍字。僧畫一圓相。以兩手托。如脩羅掌日月勢云。是什麼字。山乃畫一圓相。圍却卍字。僧乃作樓至勢。山云。如是如是。汝善護持。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>道環之虛靡盈。　空印之字未形。　妙運天輪地軸。</div>
<div class='lg-row'>密羅武緯文經。　放開揑聚。　獨立周行。　機發玄樞兮。</div>
<div class='lg-row'>青天激電。　眼含紫光兮。　白日見星。</div>
</p><p style="margin-left:1em">舉僧問雲門。如何是超佛越祖之談。門云胡餅。頌曰。</p>

<div class="lg regular" style="margin-left:0em;"><div class='lg-row'>胡餅云超佛祖談。　句中無味若為參。　衲僧一日如知飽。</div>
<div class='lg-row'>方見雲門面不慚。</div>
</div><p style="margin-left:1em">舉長沙令僧問會和尚。未見南泉時如何。會良久。僧云。見後如何。會云。不可別有也。僧回舉似長沙。沙云。百尺竿頭坐底人。雖然得入未為真。百尺竿頭須進步。十方世界是全身。僧云。百尺竿頭如何進步。沙云。朗州山澧州水。僧云不會。沙云。四海五湖王化裡。頌曰。</p>

<div class="lg regular" style="margin-left:0em;"><div class='lg-row'>玉人夢破一聲雞。　轉盻生涯色色齊。　有信風雷催出蟄。</div>
<div class='lg-row'>無言桃李自成蹊。　及時節力耕犁。　誰怕春疇沒脛泥。</div>
</div><p style="margin-left:1em">舉龍牙問翠微。如何是祖師西來意。微云。與我過禪版來。牙取禪版與翠微。微接得便打。牙云。打即任打。要且無祖師意。又問臨際。如何是祖師西來意。際云。與我過蒲團來。牙取蒲團與臨際。際接得便打。牙云。打即任打。要且無祖師意。牙後住院。有僧問。和尚當年問翠微臨際祖師意。二尊宿明也未。牙云。明即明矣。要且無祖師意。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>蒲團禪版對龍牙。　何事當機不作家。　未意成褫明目下。</div>
<div class='lg-row'>恐將流落在天涯。　虛空那掛劍。</div>
<div class='lg-row'>星漢却浮槎。　不萠草解藏香象。　無底籃能著活蛇。</div>
<div class='lg-row'>今日江湖何障礙。　通方津渡有舡車。</div>
</p><p style="margin-left:1em">舉玄沙到蒲田縣。百戲迎之。次日問小塘長老。昨日許多喧鬧。向什麼處去。小塘提起袈裟角。沙云。料掉沒交涉。頌曰。</p>

<div class="lg regular" style="margin-left:0em;"><div class='lg-row'>夜壑藏舟。　澄源著棹。　龍魚未知水為命。　折筯不妨聊一攪。</div>
<div class='lg-row'>玄沙師。　小塘老。　函蓋箭鋒。　探竿影草。</div>
<div class='lg-row'>潛縮也老龜巢蓮。　遊戲也華鱗弄藻。</div>
</div><p style="margin-left:1em">舉雲門云。聞聲悟道。見色明心。觀世音菩薩。將錢買胡餅。放下手却是饅頭。頌曰。</p>

<div class="lg regular" style="margin-left:0em;"><div class='lg-row'>出門躍馬掃攙搶。　萬國煙塵自肅清。　十二處亡閑影響。</div>
<div class='lg-row'>三千界放淨光明。</div>
</div><p style="margin-left:1em">舉溈山問道吾。甚麼處來。吾云。看病來。山云。有幾人病。吾云。有病者不病者。山云。不病者莫是智頭陀麼。吾云。病與不病。總不干他事。速道速道。山云。道得也與他沒交涉。頌曰。</p>

<div class="lg regular" style="margin-left:0em;"><div class='lg-row'>妙藥何曾過口。　神醫莫能投手。　若存也渠本非無。</div>
<div class='lg-row'>至虛也渠本非有。　不滅而生。　不亡而壽。</div>
<div class='lg-row'>全超威音之前。　獨步劫空之後。　成平也天蓋地擎。</div>
<div class='lg-row'>運轉也烏飛兔走。</div>
</div><p style="margin-left:1em">舉俱胝和尚。凡有所問。只竪一指。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>俱胝老子指頭禪。　三十年來用不殘。　信有道人方外術。</div>
<div class='lg-row'>了無俗物眼前看。　所得甚簡施設彌寬。</div>
<div class='lg-row'>大千剎海飲毛端。　鱗龍無限落誰手。　珍重任公把釣竿。</div>
<div class='lg-row'>師復竪起一指云看。</div>
</p><p style="margin-left:1em">舉肅宗帝問忠國師。百年後所須何物。國師云。與老僧作箇無縫塔。帝曰。請師塔樣。國師良久云。會麼。帝曰不會。國師云。吾有付法弟子耽源。却諳此事。後帝詔耽源。問此意如何。源云。相之南譚之北。中有黃金充一國。無影樹下合同舡。琉璃殿上無知識。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>孤迴迴圓陀陀。　眼力盡處高峩峩。　月落潭空夜色重。</div>
<div class='lg-row'>雲收山瘦秋容多。　八封位正五行氣和。</div>
<div class='lg-row'>身先在裡見來麼。　南陽父子兮却似知有。</div>
<div class='lg-row'>西竺佛祖兮無如柰何。</div>
</p><p style="margin-left:1em">舉臨際問黃蘗。如何是佛法的的大意。蘗便打。如是三度。乃辭蘗見大愚。愚問。什麼處來。際云。黃蘗來。愚云。黃蘗有何言句。際云。某甲三問佛法的的大意。三度喫棒。不知有過無過。愚云。黃蘗恁麼老婆。為爾得徹困。更來問有過無過。際於言下大悟。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>九包之雛。　千里之駒。　真風度籥。　靈機發樞。　劈面來時。</div>
<div class='lg-row'>飛電急。　迷雲破處太陽孤。　捋虎鬚見也無。</div>
<div class='lg-row'>箇是雄雄大丈夫。</div>
</p><p style="margin-left:1em">舉疎山到溈山。便問。承師有言。有句無句。如藤倚樹。忽然樹倒藤枯。句歸何處。溈山呵呵大笑。疎云。某甲四千里。賣布單來。和尚何得相弄。溈喚侍者。取錢還者上座。遂囑云。向後有獨眼龍。為子點破去在。後到明昭舉前話。昭云。溈山可謂。頭正尾正。只是不遇知音。疎復問。樹倒藤枯。句歸何處。昭云。更使溈山笑轉新。疎於言下有省。乃云。溈山元來笑裡有刀。頌曰。</p>

<div class="lg regular" style="margin-left:0em;"><div class='lg-row'>藤枯樹倒問溈山。　大笑呵呵豈等閑。　笑裡有刀窺得破。</div>
<div class='lg-row'>言思無路絕機關。</div>
</div><p style="margin-left:1em">舉楞嚴經云。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>滄海瀝乾。　太虛充滿。　衲僧鼻孔長。　古佛舌頭短。</div>
<div class='lg-row'>珠絲度九曲。　玉機纔一轉。　直下相逢誰識渠。</div>
<div class='lg-row'>始信斯人不合伴。</div>
</p><p style="margin-left:1em">舉洞山示眾云。秋初夏末。兄弟或東或西。直須向萬里無寸草處去。又云。只如萬里無寸草處。作麼生去。石霜云。出門便是草。大陽云。直道不出門亦是草漫漫地。頌曰。</p>

<div class="lg regular" style="margin-left:0em;"><div class='lg-row'>草漫漫。　門裡門外君自看。　荊棘林中下脚易。</div>
<div class='lg-row'>夜明簾外轉身難。　看看幾何般。　且隨老木同寒瘠。</div>
<div class='lg-row'>將逐春風入燒瘢。</div>
</div><p style="margin-left:1em">舉仰山夢往彌勒所居第二座。尊者白云。今日當第二座說法。山乃起。白椎云。摩訶衍法。離四句絕百非。謹白。頌曰。</p>

<div class="lg regular" style="margin-left:0em;"><div class='lg-row'>夢中擁衲參耆舊。　列聖森森坐其右。　當仁不讓犍穉鳴。</div>
<div class='lg-row'>說法無畏師子吼。　心安如海。　膽量如斗。</div>
<div class='lg-row'>鮫目淚流。　蚌腸珠剖。　譫語誰知泄我機。</div>
<div class='lg-row'>厖眉應笑揚家魂。　離四句絕百非。　馬師父子病休毉。</div>
</div><p style="margin-left:1em">舉南泉因陸亘大夫云。肇法師也甚奇怪。解道天地同根。萬物一體。泉指庭前牡丹云。大夫。時人見此一株花。如夢相似。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>照徹離微造化根。　紛紜出沒見其門。　游神劫外問何有。</div>
<div class='lg-row'>著眼身前知妙存。　虎嘯蕭蕭巖吹作。</div>
<div class='lg-row'>龍吟冉冉洞雲昏。　南泉點破時人夢。　要識堂堂補處尊。</div>
</p><p style="margin-left:1em">舉雲門大師云。乾坤之內。宇宙之間。中有一寶。祕在形山。拈燈籠向佛殿裡。將三門來燈籠上。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>收盡餘懷厭事華。　歸來何所是生涯。　爛柯樵子疑無路。</div>
<div class='lg-row'>掛樹<span class='corr'>壺</span>公妙有家。　夜水金波浮桂影。</div>
<div class='lg-row'>秋風雪陣擁蘆花。　寒魚著底不吞[飢-几+甘]。　興盡清歌却轉槎。</div>
</p><p style="margin-left:1em">舉魯祖問南泉。摩尼珠人不識。如來藏裡親收得。如何是藏。泉云。王老師與爾往來者是。祖云。不往來者。泉云。亦是藏。祖云。如何是珠泉召云師祖。祖應諾。泉云去。汝不會我語。頌曰。</p>

<div class="lg regular" style="margin-left:0em;"><div class='lg-row'>別是非明得喪。　應之心指諸掌。　往來不往來。</div>
<div class='lg-row'>只者俱是藏。　輪王賞之有功。　黃帝得之罔象。</div>
<div class='lg-row'>轉樞機能伎倆。　明眼衲僧無鹵莽。</div>
</div><p style="margin-left:1em">舉洞山不安。僧問。和尚病。還有不病者麼。山云有。僧云。不病者還看和尚否。山云。老僧看他有分。僧云。和尚看他時如何。山云。則不見有病。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>卸却臭皮袋。　拈轉赤肉團。　當頭鼻孔正。　直下髑髏乾。</div>
<div class='lg-row'>老毉不見從來癖。　少子相看向近難。</div>
<div class='lg-row'>野水瘦時秋潦退。　白雲斷處舊山寒。　須剿絕莫顢頇。</div>
<div class='lg-row'>轉盡無功伊就位。　孤標不與汝同盤。</div>
</p><p style="margin-left:1em">舉臨際問院主。甚處來。主云。州中糶黃米來。際云。糶得盡麼。主云。糶得盡。際以拄杖一畫云。還糶得這箇麼。主便喝。際便打。次典座至。際舉前話。座云。院主不會和尚意。際云。爾又作麼生。座便禮拜。際亦打。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>臨際全機格調高。　棒頭有眼辨秋毫。　掃除狐兔家風峻。</div>
<div class='lg-row'>變化魚龍雷火燒。　活人劍殺人刀。</div>
<div class='lg-row'>倚天照雪利吹毛。　一等令行滋味別。　十分痛處是誰遭。</div>
</p><p style="margin-left:1em">舉九峯在石霜作侍者。霜遷化。後眾欲請堂中首座接續住持。峯不肯。乃云。待某甲問過。若會先師意。如先師侍奉。遂問。先師道。休去歇去。一念萬年去。寒灰枯木去。一條白練去。且道。明什麼邊事。座云。明一色邊事。峯云。恁麼則未會先師意在。座云。爾不肯我那裝香來。座乃焚香云。我若不會先師意。香煙起處脫去不得。言訖便坐脫。峯乃撫其背云。坐脫立亡則不無。先師意未夢見在。頌曰。</p>

<div class="lg regular" style="margin-left:0em;"><div class='lg-row'>石霜一宗親傳九峯。　香煙脫去正脈難通。　月巢鶴作千年夢。</div>
<div class='lg-row'>雪屋人迷一色功。　坐斷十方猶點額。　密移一步看飛龍。</div>
</div><p style="margin-left:1em">舉同光帝謂興化云。寡人收得中原一寶。只是無人酬價。化云。借陛下寶看。帝以兩手引幞頭脚。化云。君王之寶。誰敢酬價。頌曰。</p>

<div class="lg regular" style="margin-left:0em;"><div class='lg-row'>君王底意語知音。　天下傾誠葵藿心。　掇出中原無價寶。</div>
<div class='lg-row'>不同趙璧與燕金。</div>
</div>
<div class="lg regular" style="margin-left:0em;"><div class='lg-row'>中原之寶呈興化。　一段光明難定價。　帝業堪為萬世師。</div>
<div class='lg-row'>金輪景燿四天下。</div>
</div><p style="margin-left:1em">舉僧問洞山。三身中那身不墮諸數。山云。吾常於此切。頌曰。</p>

<div class="lg regular" style="margin-left:0em;"><div class='lg-row'>不入世未循緣。　劫壺空處有家傳。　白蘋風細秋江暮。</div>
<div class='lg-row'>古岸舡歸一帶煙。</div>
</div><p style="margin-left:1em">舉僧問雲門。如何是塵塵三昧。門云。盋裡飯桶裡水。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>盋裡飯桶裡水。　開口見膽求知己。　擬思便落二三機。</div>
<div class='lg-row'>對面忽成千萬里。　韶陽師較些子。</div>
<div class='lg-row'>斷金之義兮誰與相同。　匪石之心兮獨能如此。</div>
</p><p style="margin-left:1em">舉僧問瑯琊覺和尚。清淨本然。云何忽生山河大地。覺云。清淨本然云何忽生山河大地。頌曰。</p>
<p style="margin-left:0em;text-indent:0em;" class="lg-abnormal"><div class='lg-row'>見有不有。　翻手覆手。　瑯琊山裡人。　不落瞿曇後。</div>
</p><p>泗州普照覺和尚頌古一百則竟。</p>
</div>
<p class='juan'>宏智禪師廣錄卷第二</p>
</div><!-- end of div[@id='body'] -->
</body></html>