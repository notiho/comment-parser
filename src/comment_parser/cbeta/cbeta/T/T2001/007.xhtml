<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宏智禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu21' />宏智禪師廣錄卷第七</p>
<div class='div-other'><a id='mulu22' />
<p class='h1'>明州天童山覺和尚真贊下火</p><p class="byline">侍者清萃法恭編</p>
<div class='div-other'><a id='mulu23' />
<p class='h2'>吳傅朋郎中書來。甞得李伯時所畫震旦第一祖西歸像。相需以贊。說偈寄之</p><p style="margin-left:0em;text-indent:0em;" class="lg-abnormal"><div class='lg-row'>其來何求。　其去無得。　寂漠度嶺兮萬里獨行。</div>
<div class='lg-row'>清白傳家兮九年一默。　針芥投而妙不可名。</div>
<div class='lg-row'>毫釐差而敝不可塞。　知過而改。　知難而退。　誰去誰來。</div>
<div class='lg-row'>自買自賣。　當面諱却兮滿眼烏華。　望涯贊之兮隔身鯨海。</div>
</p></div>
<div class='div-other'><a id='mulu24' />
<p class='h2'>吳興辯長老以達磨畫像請贊</p><p style="margin-left:0em;text-indent:0em;" class="lg-abnormal"><div class='lg-row'>長蘆駕浪。　隻履西歸。　求支那之法器。　付屈眴之田衣。</div>
<div class='lg-row'>度九年之緘默。　印二祖之靈知。　海犀酣月而暈。</div>
<div class='lg-row'>寒烏帶雪而飛。　機前自得兮頂目四照。</div>
<div class='lg-row'>迷裏相逢兮鼻頭下垂。　水著秋清兮湖光湛湛。</div>
<div class='lg-row'>山銜落日兮雲錦輝輝。</div>
</p></div>
<div class='div-other'><a id='mulu25' />
<p class='h2'>寶峯照和尚真贊</p><p style="margin-left:0em;text-indent:0em;" class="lg-abnormal"><div class='lg-row'>山擁雲腴。　水懷月晝。　照徹體前。　湛存身後。　機頭梭路微分。</div>
<div class='lg-row'>針鼻線芒初透。　靈涵萬象兮彼不遺餘。</div>
<div class='lg-row'>坐斷十方兮我無滲漏。</div>
</p><p style="margin-left:2em">弟子薄堅仁以幅縑寫</p>
</div>
<div class='div-other'><a id='mulu26' />
<p class='h2'>圓悟禪師像徑山裕。虎丘隆二高弟侍焉。紹興丙辰二月八日。予乞食之蘇臺過其家。且出以相示。再三有請。輒隨喜贊云</p><p style="margin-left:0em;text-indent:0em;" class="lg-abnormal"><div class='lg-row'>力世佛宗。　心傳我公。　一拳活計。　一喝家風。　影草呈機也。</div>
<div class='lg-row'>三聖却瞎。　精金出冶也。　百丈還聾。</div>
<div class='lg-row'>綽綽有裕。　恢恢而隆。　阿難迦葉之多聞抖擻。</div>
<div class='lg-row'>目連鶖子之智慧神通。　真得不借之應。　大同不宰之功。</div>
<div class='lg-row'>百川曲折兮自然到海。　萬象森羅兮不可逃空。</div>
</p></div>
<div class='div-other'><a id='mulu27' />
<p class='h2'>法澄上人出長蘆了師兄畫像求贊</p><p style="margin-left:0em;text-indent:0em;" class="lg-abnormal"><div class='lg-row'>傲雪松孤。　懷雲石癯。　妙存而有也不有。　獨照而無也非無。</div>
<div class='lg-row'>萬象勿能逃空王之印。　眾色莫我染靈蛇之珠。</div>
<div class='lg-row'>金鷄啼寒兮曉分夜戶。　玉兔弄魄兮瑩徹氷壺。</div>
</p></div>
<div class='div-other'><a id='mulu28' />
<p class='h2'>從首座畫予於松石間求贊</p><p style="margin-left:0em;text-indent:0em;" class="lg-abnormal"><div class='lg-row'>孤坐默默。　倚杖沈沈。　石懷雲而無像。　松嘯風而有音。</div>
<div class='lg-row'>應兮珠盤不撥而自轉。　湛兮玉井隨汲而彌深。</div>
<div class='lg-row'>諸塵不受兮十分清氣。　三際無寄兮一片間心。</div>
</p></div>
<div class='div-other'><a id='mulu29' />
<p class='h2'>禪人寫真求贊</p><p style="margin-left:0em;text-indent:0em;" class="lg-abnormal"><div class='lg-row'>默默傳真。　如何指陳。　性月不夜。　心華長春。　淨有容兮海印。</div>
<div class='lg-row'>應無爽兮谷神。　覿面相呈諱不得。</div>
<div class='lg-row'>煩君為我洗清貧。</div>
</p>
<div class="lg regular" style="margin-left:0em;"><div class='lg-row'>古㵎退潦。　寒林著秋。　山空雲自在。　水淨月相投。</div>
<div class='lg-row'>向道底心非世用。　更嫌何處不風流。</div>
</div>
<div class="lg regular" style="margin-left:0em;"><div class='lg-row'>阿儂是誰。　恰恰相隨。　眉毛垂眼尾。　鼻孔壓唇皮。</div>
<div class='lg-row'>默默機輪何處轉。　玉人踏破吠瑠璃。</div>
</div>
<div class="lg regular" style="margin-left:0em;"><div class='lg-row'>情間口快。　眼深鼻隆。　有時對雲水。　無可展家風。</div>
<div class='lg-row'>夢鶴臥寒兮月魂泣露。　冥鴻望斷兮秋色摩空。</div>
</div><p style="margin-left:0em;text-indent:0em;" class="lg-abnormal"><div class='lg-row'>黃瘦厭厭。　風規冷嚴。　萬機<span class='corr'>閒</span>暇。　一味清恬。　心宗提簡默。</div>
<div class='lg-row'>手段掃廉纖。　歲寒不變兮虛懷若竹。</div>
<div class='lg-row'>道妙難傳兮有口如鉗。</div>
</p>
<div class="lg regular" style="margin-left:0em;"><div class='lg-row'>槁寒初不展家風。　默默神游透劫空。　百草頭邊興化事。</div>
<div class='lg-row'>自然秋色水天同。</div>
</div>
<div class="lg regular" style="margin-left:0em;"><div class='lg-row'>似與不似。　毫釐千里。　真與不真。　大方一塵。　理無生兮如夢事。</div>
<div class='lg-row'>妙不死也如谷神。　徹見淵源方是我。　了知變態無別人。</div>
</div><p style="margin-left:0em;text-indent:0em;" class="lg-abnormal"><div class='lg-row'>身心廓如。　手段卷舒。　似華作蜜。　如井覻驢。　外不痕兮空印普應。</div>
<div class='lg-row'>中無象兮道環常虛。　亡機孤坐兮自不為礙。</div>
<div class='lg-row'>把臂同行兮誰敢相疎。</div>
</p><p style="margin-left:0em;text-indent:0em;" class="lg-abnormal"><div class='lg-row'>床倚杖䔧。　權名住持。　久默鉗口。　一笑伸眉。　雲水誰相問。</div>
<div class='lg-row'>家風自不知。　明白寧居兮河空月轉。</div>
<div class='lg-row'>寂寥無象兮雨霽天垂。</div>
</p>
<div class="lg regular" style="margin-left:0em;"><div class='lg-row'>貌古骨癯。　雲間月孤。　相隨似有。　認著還無。　三千界內誰相外。</div>
<div class='lg-row'>雙六盤中不到輸。</div>
</div>
<div class="lg regular" style="margin-left:0em;"><div class='lg-row'>胡床寒坐。　卓卓只箇。　虛空唱兮萬象和。　道契環中有智游。</div>
<div class='lg-row'>言滿天下無口過。</div>
</div>
<div class="lg regular" style="margin-left:0em;"><div class='lg-row'>默默家風。　雲摩霽空。　露月夜爽。　天水秋同。　人傳眉目好。</div>
<div class='lg-row'>我道骨頭窮。　華鬚凝粉蜂房蜜。　挂轂流魂犀角通。</div>
</div><p style="margin-left:0em;text-indent:0em;" class="lg-abnormal"><div class='lg-row'>誰道物齊。　俱亡品題。　欺唇一鼻直。　盍眼兩眉低。</div>
<div class='lg-row'>大千同入印。　三世未分畦。　斫額望之不及。</div>
<div class='lg-row'>擬心思也還迷。</div>
</p><p style="margin-left:0em;text-indent:0em;" class="lg-abnormal"><div class='lg-row'>枯坐清嚴。　真宗劇談。　一明無異相。　萬化是同參。</div>
<div class='lg-row'>牛頭轉覺病懶。　鳥喙不用華䘖。　甘分住山三束篾。</div>
<div class='lg-row'>等閑對客七斤衫。</div>
</p>
<div class="lg regular" style="margin-left:0em;"><div class='lg-row'>畫得似誰。　胡床黲衣。　默游彷彿。　去就依俙。　洞山錦開縫。</div>
<div class='lg-row'>雲巖絹下機功亡妙盡看消息。　野水磨秋白鳥飛。</div>
</div>
<div class="lg regular" style="margin-left:0em;"><div class='lg-row'>面瘦頰凸。　眉棱眼深。　默亡所住。　妙在而今。　鱗潛寒水。</div>
<div class='lg-row'>鶴夢月林。　應聲應色分身也。　拍手家家觀世音。</div>
</div><p style="margin-left:0em;text-indent:0em;" class="lg-abnormal"><div class='lg-row'>寫出夢中身。　爾道真不真。　槁寒秋在眼。　淵默醭生唇。</div>
<div class='lg-row'>道環誰謂無象。　空谷自來有神。　父子不傳些子妙。</div>
<div class='lg-row'>白首儂家老斵輪。</div>
</p><p style="margin-left:0em;text-indent:0em;" class="lg-abnormal"><div class='lg-row'>畫手未相識。　默心誰與知。　千峯<span class='corr'>斂</span>雲脚。　一月濯風漪。</div>
<div class='lg-row'>牆面袖雙手。　對緣橫兩眉。　驚龜之縮兮愧有其兆。</div>
<div class='lg-row'>逸鳥之翔兮情亡所覉。</div>
</p><p style="margin-left:0em;text-indent:0em;" class="lg-abnormal"><div class='lg-row'>瘦削而黃。　慣窮不忙。　閑情許淡。　默味能長。　靈犀之通一點暈。</div>
<div class='lg-row'>老蚌之蘊千年光。　而今到處相隨去。</div>
<div class='lg-row'>頭頭的的露堂堂。</div>
</p><p style="margin-left:0em;text-indent:0em;" class="lg-abnormal"><div class='lg-row'>大一無外。　小一無內。　一兮一兮。　靡所不在。　心地淨亡塵。</div>
<div class='lg-row'>肉山閑弗礙。　道環中絕端倪。　空印裏何文彩。</div>
<div class='lg-row'>風凄凄兮秋落遠山。　波爛爛兮月浮滄海。</div>
</p><p style="margin-left:0em;text-indent:0em;" class="lg-abnormal"><div class='lg-row'>默默蒲禪。　空空世緣。　誰賡白雪。　我得青氈。　萬法之機開兩拳。</div>
<div class='lg-row'>千僧之檐著一肩。　戲蝶栩栩兮物齊春夢。</div>
<div class='lg-row'>飛鴻冥冥兮字沒秋煙。</div>
</p><p style="margin-left:0em;text-indent:0em;" class="lg-abnormal"><div class='lg-row'>不是恁麼形像。　剛地起模畫樣。　從來萬法同根。</div>
<div class='lg-row'>究竟虛空等量。　可中二浙說禪。　分外三河口強。</div>
<div class='lg-row'>深藏那裏也。　煙蓑臥雲。　大用現前也。　風舟駕浪。</div>
</p>
<div class="lg regular" style="margin-left:0em;"><div class='lg-row'>畫得幾成。　精神許清。　秋高月轉。　天淡河橫。　出家如有以。</div>
<div class='lg-row'>處世似無情。　而今鬧裏相將去。　撥動眉毛眼更明。</div>
</div>
<div class="lg regular" style="margin-left:0em;"><div class='lg-row'>喬喬楚楚。　叢林規矩。　萎萎羸羸。　枯木風姿。　宗乘壁挂口。</div>
<div class='lg-row'>師友雪生眉。　住山事拙束三篾。　對月機鳴度一絲。</div>
</div>
<div class="lg regular" style="margin-left:0em;"><div class='lg-row'>顛毛間白髮。　眉睫裹青瞳。　食指一肩重。　門風四壁空。</div>
<div class='lg-row'>諸根亡偶宗家妙。　萬慮不搖心匠工。</div>
</div>
<div class="lg regular" style="margin-left:0em;"><div class='lg-row'>野水秋自瘦。　枯山春復肥。　胡床放得穩。　默默坐亡機。</div>
<div class='lg-row'>電流柄拂。　雲入田衣。　位分偏正兮。　道出離微。</div>
</div>
<div class="lg regular" style="margin-left:0em;"><div class='lg-row'>骨氣能樸。　精神愈憨。　閑身無所系。　冷眼莫相瞞。</div>
<div class='lg-row'>遠霽摩秋兮。　天河斗轉。　清霜結夜兮。　月窟蟾寒。</div>
</div>
<div class="lg regular" style="margin-left:0em;"><div class='lg-row'>雙奮拳空。　一擔肩重。　材本不堪。　心元無用。　鶯院華香。</div>
<div class='lg-row'>蜂房蜜凍。　喝時耳朵三日聾。　扭處鼻頭連歲痛。</div>
</div><p style="margin-left:0em;text-indent:0em;" class="lg-abnormal"><div class='lg-row'>口方鼻直。　眉棱眼深。　未填溝壑。　還礙叢林。　萬象無得剩法。</div>
<div class='lg-row'>三世不見間心。　字雁沒而寒煙淡淡。</div>
<div class='lg-row'>華鱗潛而秋水沈沈。</div>
</p><p style="margin-left:0em;text-indent:0em;" class="lg-abnormal"><div class='lg-row'>只箇家風。　窮而却通。　於其間內紹外紹。　在裏許轉功借功。</div>
<div class='lg-row'>至游而默。　妙用而冲。　氣溫溫而春活。</div>
<div class='lg-row'>心湛湛而秋空。　相隨來也兮。　頭頭契同。</div>
</p>
<div class="lg regular" style="margin-left:0em;"><div class='lg-row'>髮長帶雪。　骨瘦橫山。　身心冷淡。　雲月高間。　三條蔑束兮。</div>
<div class='lg-row'>道情自槁。　五葉華開兮。　春信那慳。</div>
</div>
<div class="lg regular" style="margin-left:0em;"><div class='lg-row'>曲木床頭。　心空默游。　沙寒黃葦雪。　風細白蘋秋。</div>
<div class='lg-row'>靜可久兮。　山瘠樹老。　動無覉兮。　雲行水流。</div>
</div>
<div class="lg regular" style="margin-left:0em;"><div class='lg-row'>雙眉低垂。　兩目清冷。　著于萬象森羅。　更沒一絲缺剩。</div>
<div class='lg-row'>秋霜鶴老夢寒。　霽月夜摩松頂。</div>
</div><p style="margin-left:0em;text-indent:0em;" class="lg-abnormal"><div class='lg-row'>虛空借得作身。　萬象相隨為伴。　縱橫人道十成。</div>
<div class='lg-row'>點撿誰知一半。　看看。　青山崢嶸。　白雲零亂。</div>
<div class='lg-row'>裏許牧童歸未歸。　鐵牛一掣金繩斷。</div>
</p>
<div class="lg regular" style="margin-left:0em;"><div class='lg-row'>秋生木老。　水退沙隆。　眉骨陰晴輕重。　鼻筒子丑疏通。</div>
<div class='lg-row'>身心霽月。　蹤跡流蓬。　默坐胡床兮。　不欲說黑道白。</div>
<div class='lg-row'>閑倚柱杖兮。　誰能畫西指東。</div>
</div><p style="margin-left:0em;text-indent:0em;" class="lg-abnormal"><div class='lg-row'>髮將雪白。　面作茶黃。　觸動眼三角。　忘言口四方。</div>
<div class='lg-row'>明月松頭鶴夢。　香風蓮底龜藏。　淨極發光光自照。</div>
<div class='lg-row'>虛空鳥印不成章。</div>
</p>
<div class="lg regular" style="margin-left:0em;"><div class='lg-row'>恬然正觀。　山空水寒。　河漢橫而斗潤。　雲霧<span class='corr'>斂</span>而秋寬。</div>
<div class='lg-row'>如仇學子兮。　怒眼三角。　無位真人兮。　赤肉一團。</div>
</div>
<div class="lg regular" style="margin-left:0em;"><div class='lg-row'>老覺雪入鬢。　淨若秋摩心。　寒枯坐曲木。　緘默飽叢林。</div>
<div class='lg-row'>氣韻寥寥兮。　風清山瘠。　性靈湛湛兮月落潭深。</div>
</div>
<div class="lg regular" style="margin-left:0em;"><div class='lg-row'>太虛之心。　萬象之身。　濯濯水中月。　英英華上春。</div>
<div class='lg-row'>而今到處相逢也。　眼裏無筋一世貧。</div>
</div>
<div class="lg regular" style="margin-left:0em;"><div class='lg-row'>淵默之得。　不可文墨。　流應之功。　不可形容。　秋入野水。</div>
<div class='lg-row'>月行霽空。　影像名字。　且喚天童。</div>
</div><p style="margin-left:0em;text-indent:0em;" class="lg-abnormal"><div class='lg-row'>風日面皮。　秋山眉目。　閑情肖水雲。　野性從麋鹿。</div>
<div class='lg-row'>憝憝少室九年。　草草曹溪一宿。　窮根徹源。</div>
<div class='lg-row'>出髓敲骨。　明回老兔宮。　冷下蒼龍窟。　諸人名邈兮搖手未然。</div>
<div class='lg-row'>萬象森羅兮點頭具足。</div>
</p>
<div class="lg regular" style="margin-left:0em;"><div class='lg-row'>伎倆俱無。　身心淡如。　霽月自分照。　間雲從卷舒。</div>
<div class='lg-row'>匹上不足。　匹下有餘。　少室謾傳衣鉢。　曹溪不識文書。</div>
</div>
<div class="lg regular" style="margin-left:0em;"><div class='lg-row'>一色功回。　雷雲凍開。　萬機俱罷。　風月轉夜。　空空谷有神。</div>
<div class='lg-row'>欣欣木有春。　而今何處不分身。</div>
</div>
<div class="lg regular" style="margin-left:0em;"><div class='lg-row'>說時不借口。　用處不依身。　天寒絕飛鳥。　潭淨無游鱗。</div>
<div class='lg-row'>點活眼著精神。　野草閑華自在春。</div>
</div>
<div class="lg regular" style="margin-left:0em;"><div class='lg-row'>雨霽雲收。　山寒水秋。　心目自照。　言象俱休。　滿十方而智應。</div>
<div class='lg-row'>廓三世以神游。　虛空那礙東西壁。　明月解隨南北舟。</div>
</div>
<div class="lg regular" style="margin-left:0em;"><div class='lg-row'>面孔風埃。　身心冷灰。　鯨飲海乾。　而珊瑚露。　龜藏泥暖。</div>
<div class='lg-row'>而芙蓉開。　向去却來其間。　變態也掣電轟雷。</div>
</div>
<div class="lg regular" style="margin-left:0em;"><div class='lg-row'>忒殺覺老。　寒而且槁。　古巖春遲。　澄潭秋早。　心無象也。</div>
<div class='lg-row'>月影未回。　物不爭也。　風吹便倒。</div>
</div><p style="margin-left:0em;text-indent:0em;" class="lg-abnormal"><div class='lg-row'>只者赤肉一塊。　說甚清奇古怪。　平生懶似牛頭。</div>
<div class='lg-row'>度世憨如布袋。　不空而空。　無在而在。　法法唯心。</div>
<div class='lg-row'>塵塵三昧。　問渠是假是真。　兩彩而今一賽。</div>
</p><p style="margin-left:0em;text-indent:0em;" class="lg-abnormal"><div class='lg-row'>眉低不愁。　眼深非惡。　鼻孔纍垂。　口唇齷齪。　月明破夜兮。</div>
<div class='lg-row'>野水懷秋。　霽色摩霜兮。　間雲投壑。</div>
<div class='lg-row'>能錯落。　縱橫十字兮。　妙提一著。</div>
</p><p style="margin-left:0em;text-indent:0em;" class="lg-abnormal"><div class='lg-row'>誰能目眴眉揚。　每笑手亂脚忙。　守魯祖之簡默。</div>
<div class='lg-row'>得南泉之平常。　明心秋月。　活物春陽。　鑄機器也模範大小。</div>
<div class='lg-row'>據叢林也規矩圓方。</div>
</p><p style="margin-left:0em;text-indent:0em;" class="lg-abnormal"><div class='lg-row'>畫工出脫他。　精神較得些。　草不萠藏香象。　匣無縫吼青蛇。</div>
<div class='lg-row'>春雷開眾蟄。　暖律發千華。　想是平江人見笑。</div>
<div class='lg-row'>去年纔去又來耶。</div>
</p><p style="margin-left:0em;text-indent:0em;" class="lg-abnormal"><div class='lg-row'>雲樹蒼蒼。　泉石鑿鑿。　倚杖坐其間。　此心自空廓。</div>
<div class='lg-row'>秋月濯滄溟。　春風在林薄。　游魚下藻玉溪寒。</div>
<div class='lg-row'>字雁沒煙天宇闊。</div>
</p>
<div class="lg regular" style="margin-left:0em;"><div class='lg-row'>眼空毛芥不立。　心空海嶽可容。　便與打成一片。</div>
<div class='lg-row'>尚猶笑道疎蹤。　虛空那挂劍。　死水不藏龍。</div>
<div class='lg-row'>轉色轉功家法子。　蘆華明月後相逢。</div>
</div>
<div class="lg regular" style="margin-left:0em;"><div class='lg-row'>怒眉瞋目。　枯腸空腹。　面冷莫觸。　氣清可掬。　乘仙搓而棹星河。</div>
<div class='lg-row'>握玉斧而修月轂。　真見法以唯心。　妙契神於即物。</div>
</div>
<div class="lg regular" style="margin-left:0em;"><div class='lg-row'>鼻孔脩直。　眉毛低垂。　間來一默。　淨掃餘思。　秋水連天摩霽色。</div>
<div class='lg-row'>春風著木見游絲。　撒開揑聚兮只箇些兒。</div>
</div><p style="margin-left:0em;text-indent:0em;" class="lg-abnormal"><div class='lg-row'>頭雪老曬。　面肉肥些。　骨寒窮鬼子。　情淡道人家。</div>
<div class='lg-row'>謗佛謗祖。　撒土撒沙。　明月犀玩兮暈通其角。</div>
<div class='lg-row'>迅雷象驚兮文理其牙。　未把家風兮草草傳耶。</div>
</p><p style="margin-left:0em;text-indent:0em;" class="lg-abnormal"><div class='lg-row'>氣韻能清。　眉目似笑。　深深入大道之環。　默默守群機之要。</div>
<div class='lg-row'>鬧裏隨緣。　虛中分照。　用作家之鉗鎚。</div>
<div class='lg-row'>與本分之草料。　千毳相從兮俱求參飽。</div>
</p><p style="margin-left:0em;text-indent:0em;" class="lg-abnormal"><div class='lg-row'>胡床小小身。　握塵默而神。　喚醒曠劫之夢。　瀝乾滄海之津。</div>
<div class='lg-row'>霽空摩塵。　風月重輪。　群機活活物中眼。</div>
<div class='lg-row'>一點英英華上春。</div>
</p><p style="margin-left:0em;text-indent:0em;" class="lg-abnormal"><div class='lg-row'>覺之微妙。　未痕朕兆。　徹造化之源。　據生殺之要。</div>
<div class='lg-row'>至虛而獨存。　當明而隱照。　築築磕磕兮鼻孔纍垂。</div>
<div class='lg-row'>哆哆和和兮舌頭狤獠。</div>
</p>
<div class="lg regular" style="margin-left:0em;"><div class='lg-row'>眉棱棱眼烱烱。　自愛情間。　人嫌面冷。　片雲出岫之心。</div>
<div class='lg-row'>孤月濯潭之影。　絕憐百億分身。　恰滿三千化境。</div>
</div><p style="margin-left:0em;text-indent:0em;" class="lg-abnormal"><div class='lg-row'>赤肉穿多孔。　臭骨裹閑皮。　已是不著便。　更將描畫伊。</div>
<div class='lg-row'>一柄拂聊為伴手。　三世佛誰敢稱師。</div>
<div class='lg-row'>鯨怒飲乾滄海水。　月明爛爛珊瑚枝。</div>
</p><p style="margin-left:0em;text-indent:0em;" class="lg-abnormal"><div class='lg-row'>器宇潭潭。　風骨巖巖。　雲夢之氣吞八九。　嵩少之道落二三。</div>
<div class='lg-row'>守一爻生成之機紐。　秉諸祖烹鍛之鎚鉗。</div>
<div class='lg-row'>揑聚放行也。　肖嶽蓄而海涵。</div>
</p><p style="margin-left:0em;text-indent:0em;" class="lg-abnormal"><div class='lg-row'>間兮無寄。　用也不痕。　月雖能現影。　雲自不生根。</div>
<div class='lg-row'>活卓卓諸塵莫混。　明歷歷曠劫長存。　相隨鬧市堆中去。</div>
<div class='lg-row'>普光三昧發門門。</div>
</p>
<div class="lg regular" style="margin-left:0em;"><div class='lg-row'>不以律拘。　不以禪縛。　說法口窄。　默游步闊。　草木陽春來。</div>
<div class='lg-row'>池塘明月落。　何妨處處相安著。</div>
</div><p style="margin-left:0em;text-indent:0em;" class="lg-abnormal"><div class='lg-row'>天童比丘。　還相識不。　白髮寒巖雪。　青瞳古㵎秋。</div>
<div class='lg-row'>現身不墮類。　分影也隨流。　他日果能窺頂相。</div>
<div class='lg-row'>晴雲似放去山頭。</div>
</p>
<div class="lg regular" style="margin-left:0em;"><div class='lg-row'>白雲之身。　寒月之心。　性靈麋鹿。　氣韻山林。　不墮兩頭兮。</div>
<div class='lg-row'>匪明匪暗。　全超三際兮。　誰古誰今。</div>
</div><p style="margin-left:0em;text-indent:0em;" class="lg-abnormal"><div class='lg-row'>說也說不破。　畫也畫不成。　慷慨鼻氣通快。　清間眉棱覺輕。</div>
<div class='lg-row'>靜不得像。　動不流情。　十方三世無安處。</div>
<div class='lg-row'>歷歷諸緣頭上行。</div>
</p>
<div class="lg regular" style="margin-left:0em;"><div class='lg-row'>圓顱方衣。　靜樞活機。　天空雲淡淡。　潭淨月依依。</div>
<div class='lg-row'>十分化事成華木。　默默氷壺春信歸。</div>
</div><p style="margin-left:0em;text-indent:0em;" class="lg-abnormal"><div class='lg-row'>握笻之像。　對機之身。　六根攝一處。　三昧起諸塵。</div>
<div class='lg-row'>蚌腸孕於月明之夜。　蟄戶開於雷動之春。</div>
<div class='lg-row'>箇般手段兮。　分付善應之人。</div>
</p>
<div class="lg regular" style="margin-left:0em;"><div class='lg-row'>看看靜見其端。　星河斗濕。　月窟蟾寒。　體無棱縫。</div>
<div class='lg-row'>用絕痕瘢。　不須喝彩還贏也。　已見雙雙六在盤。</div>
</div>
<div class="lg regular" style="margin-left:0em;"><div class='lg-row'>春山似肥。　春雪纔晞。　默中有句。　用也無機。　不來而來兮。</div>
<div class='lg-row'>非三界之籠絡。　無住而住兮。　是二儀之範圍。</div>
</div>
<div class="lg regular" style="margin-left:0em;"><div class='lg-row'>曲木床穩。　刺梨杖橫。　攬五宗之家法。　據萬象之主盟。</div>
<div class='lg-row'>秋半風清。　霽空月明。　水雲模楷兮。　無禪可說。</div>
<div class='lg-row'>叢林規矩兮。　不令而行。</div>
</div><p style="margin-left:0em;text-indent:0em;" class="lg-abnormal"><div class='lg-row'>棱眉眼自深。　闊口笑吟吟。　崢嶸一片膽。　疏豁十方心。</div>
<div class='lg-row'>默默春回萬象。　星星雪點孤岑。　恁麼來也兮。</div>
<div class='lg-row'>不用相尋。</div>
</p>
<div class="lg regular" style="margin-left:0em;"><div class='lg-row'>坐曲木床。　握烏藤杖。　鑄佛祖之楷模。　活叢林之氣象。</div>
<div class='lg-row'>儞莫來虎口撩鬚。　誰更敢蛇頭揩痒。</div>
</div>
<div class="lg regular" style="margin-left:0em;"><div class='lg-row'>袈裟在肩。　柱杖入握。　未動六爻。　全提一著。　分身是處相隨。</div>
<div class='lg-row'>當面不須諱却。</div>
</div><p style="margin-left:0em;text-indent:0em;" class="lg-abnormal"><div class='lg-row'>笑含口角。　喜在眉棱。　一默照源底。　三乘空葛藤。</div>
<div class='lg-row'>清白濯秋之月。　光明破夜之燈。　柱杖有時橫膝上。</div>
<div class='lg-row'>箇般面嘴得人憎。　動而靜。　虛而應。　專氣致柔。</div>
<div class='lg-row'>湛神如凝。　一住天童。　十分沒興。</div>
</p>
<div class="lg regular" style="margin-left:0em;"><div class='lg-row'>廬陵米價百念升。　趙州蘿蔔半千秤。　只麼郎當住持。</div>
<div class='lg-row'>洎合殃殺性命。　省不省。　腦後更將楔釘<span class='note-inline'>(噫)</span>。</div>
</div><p style="margin-left:0em;text-indent:0em;" class="lg-abnormal"><div class='lg-row'>間雲卷雨。　野水懷秋。　一心絕待。　六處不收。　是箇面嘴兮還相識不。</div>
</p><p style="margin-left:0em;text-indent:0em;" class="lg-abnormal"><div class='lg-row'>胸中事簡。　面上氣和。　白頭隨我老。　青眼見人多。</div>
<div class='lg-row'>一身幸且慚愧。　千鉢相從奈何。　曲木床頭坐不語。</div>
<div class='lg-row'>玉蟾推月過星河。</div>
</p>
<div class="lg regular" style="margin-left:0em;"><div class='lg-row'>髮白星星。　心鑑靈靈。　隨機說法。　應物現形。　天與之清。</div>
<div class='lg-row'>地與之寧。　野雲曳曳兮山月亭亭。</div>
</div><p style="margin-left:0em;text-indent:0em;" class="lg-abnormal"><div class='lg-row'>家風貧自慚。　面孔惡人嫌。　點漆之眼有角。　截筒之鼻無尖。</div>
<div class='lg-row'>顛毛寒覆雪。　項癭暗消鹽。　說妙談玄兮遲鈍口嘴。</div>
<div class='lg-row'>呵佛罵祖兮誑嚇閭閻。</div>
</p><p style="margin-left:0em;text-indent:0em;" class="lg-abnormal"><div class='lg-row'>禪床默默。　無得之得。　寒淡賦心。　清貧入骨。　秋徹鮫人之家。</div>
<div class='lg-row'>霜摩老兔之窟。　萬象影中兮自縱自橫。</div>
<div class='lg-row'>百草頭上兮隨出隨沒。</div>
</p><p style="margin-left:0em;text-indent:0em;" class="lg-abnormal"><div class='lg-row'>眼低眉棱。　骨寒肩聳。　道情間不覉。　禪膽老能勇。</div>
<div class='lg-row'>流水清而月隨。　青山瘦而雲擁。　諸緣廓淨兮拈却頭皮。</div>
<div class='lg-row'>一句妙圜兮好看鼻孔。</div>
</p>
<div class="lg regular" style="margin-left:0em;"><div class='lg-row'>且道是何面嘴。　剛地無風浪起。　默默間自照心。</div>
<div class='lg-row'>了了倚誰傳髓。　白鷗暮落煙沙秋。　寒臥蘆華明月裏。</div>
</div>
<div class="lg regular" style="margin-left:0em;"><div class='lg-row'>是處分身。　如谷之神。　有應之月無私之春。　行將五路開雙手。</div>
<div class='lg-row'>一切門頭只箇人。</div>
</div>
<div class="lg regular" style="margin-left:0em;"><div class='lg-row'>虛而通用而冲。　默游量外。　直照環中。　雲水一身瘠。</div>
<div class='lg-row'>家風四壁空。　相逢有知己。　點指識渠儂。</div>
</div><p style="margin-left:0em;text-indent:0em;" class="lg-abnormal"><div class='lg-row'>雙目寒青。　秋水冷冷。　半顛衰白。　春雪星星。　山霧霏霏文豹變。</div>
<div class='lg-row'>松月娟娟夢鶴醒。　妙應方圜兮了無外法。</div>
<div class='lg-row'>塵緣俯仰兮初不吾經。</div>
</p>
<div class="lg regular" style="margin-left:0em;"><div class='lg-row'>鶴老松孤。　泉寒石癯。　鏡之對像。　谷之答呼。　萬緣雜錯不是有。</div>
<div class='lg-row'>一點靈明不是無。　湛存妙應兮機輪活樞。</div>
</div></div>
<div class='div-other'><a id='mulu30' />
<p class='h2'>馮宣教<span class='note-inline'>(慧忍)</span>寫真請贊</p><p style="margin-left:0em;text-indent:0em;" class="lg-abnormal"><div class='lg-row'>山林之姿。　水月之像。　雷潛九地之中。　春在百華之上。</div>
<div class='lg-row'>隨緣半合半開。　分付全收全放。　淵默家風。</div>
<div class='lg-row'>縱橫伎倆。　道超情也。　萬法齊平。　心出礙也。</div>
<div class='lg-row'>十方通暢。</div>
</p></div>
<div class='div-other'><a id='mulu31' />
<p class='h2'>薄了固保義寫予真請贊</p><p style="margin-left:0em;text-indent:0em;" class="lg-abnormal"><div class='lg-row'>靈靈而真。　默默而神。　眉毛低蓋眼。　鼻孔直欺唇。</div>
<div class='lg-row'>千華上何須問佛。　百草頭自然有春。　一微塵裏也來說法。</div>
<div class='lg-row'>三千界內不礙分身。</div>
</p></div>
<div class='div-other'><a id='mulu32' />
<p class='h2'>烏墩密印大師仁公真贊</p>
<div class="lg regular" style="margin-left:0em;"><div class='lg-row'>唇口能緘。　眉目如笑。　應外而冲。　虛中而照。　全身放下是全身。</div>
<div class='lg-row'>一點獨靈常了了。</div>
</div></div>
<div class='div-other'><a id='mulu33' />
<p class='h2'>善友陸銓寫真請贊</p>
<div class="lg regular" style="margin-left:0em;"><div class='lg-row'>野雲情態閒。　秋山風骨瘦。　真照也默默而靈。</div>
<div class='lg-row'>湛存也綿綿而壽。　圓蒲曲木兮清白傳家。　老鶴蒼松兮歲寒去就。</div>
</div></div>
<div class='div-other'><a id='mulu34' />
<p class='h2'>贊法雲昇律師</p><p style="margin-left:0em;text-indent:0em;" class="lg-abnormal"><div class='lg-row'>雲容閒而未收。　月魄湛而不流。　嚴淨身器也依律而住。</div>
<div class='lg-row'>虛明神宇也唯道而游。　凜凜清姿兮顛毛覆雪。</div>
<div class='lg-row'>寥寥霽色兮心鑑含秋。</div>
</p></div>
<div class='div-other'><a id='mulu35' />
<p class='h2'>仗錫為長老寫真求贊</p>
<div class="lg regular" style="margin-left:0em;"><div class='lg-row'>木老春遲。　山寒雪早。　潮退珊瑚林。　霽空明月曉。</div>
<div class='lg-row'>守默自如。　對緣恰好。　得往得來。　隨起隨倒。</div>
<div class='lg-row'>龍潭覷破天皇。　馬祖踏著水潦。</div>
</div></div>
<div class='div-other'><a id='mulu36' />
<p class='h2'>像維那寫老病阿師像請贊</p><p style="margin-left:0em;text-indent:0em;" class="lg-abnormal"><div class='lg-row'>芙蓉之枝。　丹山之兒。　一絲聯自信。　三昧約誰知。</div>
<div class='lg-row'>珊瑚寒月墮影。　琥珀老松流滋。　諸緣豁淨兮山空秋壯。</div>
<div class='lg-row'>萬態變通兮華麗春脂。</div>
</p></div>
<div class='div-other'><a id='mulu37' />
<p class='h2'>下火</p><p>為敦上人下火云。</p>
<p style="margin-left:0em;text-indent:0em;" class="lg-abnormal"><div class='lg-row'>青天白日大年朝。　習習柔風在柳條。</div>
<div class='lg-row'>珍重敦禪歸去也。　上船渡口看回潮。</div>
<div class='lg-row'>明了了寂寥寥。　萬劫千生一念超。　坐斷十方無向背。</div>
<div class='lg-row'>底時方見獨孤標。　其或未然。　伏惟尚嚮。</div>
</p><p>為了塵上座下火云。</p>

<div class="lg regular" style="margin-left:0em;"><div class='lg-row'>了於無了安有塵。　塵不自塵安用了。</div>
<div class='lg-row'>塵既消亡了也空。　此時妙合圓常道。</div>
<div class='lg-row'>大眾切莫似止濼困魚棲蘆病鳥。　絕廉纖處急回頭。</div>
<div class='lg-row'>塵塵剎剎無邊表。</div>
</div><p>為成上座下火云。</p>

<div class="lg regular" style="margin-left:0em;"><div class='lg-row'>禪人宗成。　符到奉行。　棄舍六和合。</div>
<div class='lg-row'>還復一精明。　如今行主歸何處。　冷落渠家傀儡棚。</div>
<div class='lg-row'>正恁麼時。　且道。　成上座落在什麼處。</div>
<div class='lg-row'>還相委悉麼。　夢鶴不驚明月冷。　臥龍長畏碧潭清。</div>
</div><p>為了知上座下火云。</p>

<div class="lg regular" style="margin-left:0em;"><div class='lg-row'>靈靈不昧。　了了常知。　祖師印可彼當機。</div>
<div class='lg-row'>今日了知端的否。　莫嫌燒却路行衣。</div>
</div><p>為三僧下火云。</p>
<p style="margin-left:0em;text-indent:0em;" class="lg-abnormal"><div class='lg-row'>即生死中無生死。　拈却面前案山子。</div>
<div class='lg-row'>無生死中示生死。　家家門前火把子。</div>
<div class='lg-row'>火把子。　本如是未如是。　德權祖觀慧珍。　今日不須回避。</div>
</p><p>為道智上座下火云。</p>
<p style="margin-left:0em;text-indent:0em;" class="lg-abnormal"><div class='lg-row'>與麼去也。　古人道智不到處。</div>
<div class='lg-row'>切忌道著。　覺上座不識好惡。　向者僧無生路頭指註去也。</div>
<div class='lg-row'>有生有滅屬因緣。　泣盡寒枝蛻殼蟬。</div>
<div class='lg-row'>轉身一路還知否。　出草金蛇角指天。</div>
</p><p>為二僧下火云。</p>
<p style="margin-left:0em;text-indent:0em;" class="lg-abnormal"><div class='lg-row'>義昉與祖濡。　今日偶同途。　去如殘月下層嶺。</div>
<div class='lg-row'>來似白雲生太虛。　羊角從來不是有。</div>
<div class='lg-row'>兔角從來不是無。　塵境消亡空劫事。</div>
<div class='lg-row'>木人手執夜明符。</div>
</p><p>為二僧下火云。</p>
<p style="margin-left:0em;text-indent:0em;" class="lg-abnormal"><div class='lg-row'>宗璟義哲六門迹絕。　舊路重行底時節。</div>
<div class='lg-row'>猿哀楓樹霜。　鶴夢蘆華雪。　一棹清風歸去來。</div>
<div class='lg-row'>鐵船滿載滄溟月。</div>
</p><p>為二僧下火云。</p>

<div class="lg regular" style="margin-left:0em;"><div class='lg-row'>宗因上座。　慶緝禪師。　生也同門受業。</div>
<div class='lg-row'>死也一路荼毘。　生死因緣似有期。　天水寒清成一色。</div>
<div class='lg-row'>合同船棹碧琉璃。　諸仁者。　正恁麼時。</div>
<div class='lg-row'>合作麼生委悉。　鶴鷺竝頭踏雪睡。　月明驚起兩遲疑。</div>
</div><p>為二僧下火云。</p>
<p style="margin-left:0em;text-indent:0em;" class="lg-abnormal"><div class='lg-row'>道弁與文俊。　如今謝世緣。　不得雲堂共除夜。</div>
<div class='lg-row'>相將何處作新年。　去時欲識正偏路。</div>
<div class='lg-row'>回日重論平實禪。　歲盡年窮一句子。</div>
<div class='lg-row'>東村王老夜燒錢。</div>
</p><p style="margin-left:0em;text-indent:0em;" class="lg-abnormal"><div class='lg-row'>義上座太忙生。　時節相催即便行。　本地生來元有種。</div>
<div class='lg-row'>舊山歸去可無程。　性火真空性空火。</div>
<div class='lg-row'>洞然全體是光明。</div>
</p><p style="margin-left:0em;text-indent:0em;" class="lg-abnormal"><div class='lg-row'>禪人鳳翱。　數盡難逃六處渾無影迹。　十方不立秋毫。</div>
<div class='lg-row'>好看前路崎嶇處。　難似天台過石橋。</div>
<div class='lg-row'>正恁麼時如何。　泥牛踏破澄潭月。　頭角崢嶸鼻孔高。</div>
</p><p style="margin-left:0em;text-indent:0em;" class="lg-abnormal"><div class='lg-row'>守和化去欲荼毘。　政是人間禁火時。　不肯湖山作寒食。</div>
<div class='lg-row'>未知何處著生衣。　只如此陰已謝彼陰未成。</div>
<div class='lg-row'>一著落在什麼處。　穩駕泥牛耕大海。</div>
<div class='lg-row'>倒騎鐵馬上須彌。</div>
</p><p style="margin-left:0em;text-indent:0em;" class="lg-abnormal"><div class='lg-row'>江雲冉冉草離離。　華落春殘客去時。　古渡舟橫人不見。</div>
<div class='lg-row'>是須記取却來期。　凝上座知不知。</div>
<div class='lg-row'>水沈沈泥牛穩臥。　煙羃羃玉鳳來儀。　攂鼓轉船天欲曉。</div>
<div class='lg-row'>片帆高挂順風吹。</div>
</p>
<div class="lg regular" style="margin-left:0em;"><div class='lg-row'>潛山山下石牛兒。　揀擇俱亡步坦夷。　頭角低回來處路。</div>
<div class='lg-row'>洞門窈窕白雲飛。　與麼行履。　猶是元俊直歲向去底事。</div>
<div class='lg-row'>且道。　轉身一路。　又作麼生。</div>
<div class='lg-row'>空劫無安處。　優曇火裏開。</div>
</div><p style="margin-left:0em;text-indent:0em;" class="lg-abnormal"><div class='lg-row'>滅而非滅生而不生。　髑髏眉底葡萄英。　木人招手春風暖。</div>
<div class='lg-row'>石女搖頭夜氣清。　諸仁者。　未有長行而不住。</div>
<div class='lg-row'>未有長住而不行。　性火真空性空火。</div>
<div class='lg-row'>通身一段淨光明。　正恁麼時。　便恁麼去。</div>
</p>
<div class="lg regular" style="margin-left:0em;"><div class='lg-row'>明月圓時岐路。　曾來著弊脫珍。　白雲斷處家山。</div>
<div class='lg-row'>却去幕天蓆地。　七十年一場夢寐。　一千僧此地因緣。</div>
<div class='lg-row'>好惡莫詢今日事。　死生爭奈那人何。</div>
</div>
<div class="lg regular" style="margin-left:0em;"><div class='lg-row'>是生是死不道不道。　箇事渾崙無孔竅。　念盡脫鉤魚。</div>
<div class='lg-row'>情起投羅鳥。　喜上座了不了。　莫問是非都一掃。</div>
<div class='lg-row'>到家就父却回頭。　冷月依俙煙樹鈔。</div>
</div>
<div class="lg regular" style="margin-left:0em;"><div class='lg-row'>三界從想有。　百年成夢游。　忽爾賊風吹劫火。</div>
<div class='lg-row'>翻然大海滅浮漚。　高上座賦歸休。　透脫六處。</div>
<div class='lg-row'>撒開兩頭。　雲山有路平如砥。　月戶無人冷似秋。</div>
</div>
<div class="lg regular" style="margin-left:0em;"><div class='lg-row'>四大分離六門空寂。　真實底人不出不入。　分明火後一莖茆。</div>
<div class='lg-row'>切忌相逢不相識。</div>
</div><p style="margin-left:0em;text-indent:0em;" class="lg-abnormal"><div class='lg-row'>菩提棹般若舟。　死生海裏任橫流。　既以風前得妙。</div>
<div class='lg-row'>何妨鬧裏刺頭。　有手段要去便去。　隨高低作馬作牛。</div>
<div class='lg-row'>不見道時中解銜一莖草。　當處親近有來由。</div>
<div class='lg-row'>其或未然。　臨崖看虎眼。　特地一場愁。</div>
</p>
<div class="lg regular" style="margin-left:0em;"><div class='lg-row'>風骨不露水泄不通。　衲僧行履妙無蹤。　門掩三秋兮人歸何處。</div>
<div class='lg-row'>天無四壁兮月上中峯。</div>
</div>
<div class="lg regular" style="margin-left:0em;"><div class='lg-row'>眼光落穀氣消。　六窓不見獼猴跳。　空索索寂寥寥。</div>
<div class='lg-row'>破屋從他野火燒。　歸去客笑頭搖。　蒼鷹掣斷紫絲絛。</div>
<div class='lg-row'>正恁麼時如何行履。　良久云。　坐斷兩頭。</div>
<div class='lg-row'>古渡風恬。　船到岸細行一步。　清秋月冷鶴移巢。</div>
</div><p style="margin-left:0em;text-indent:0em;" class="lg-abnormal"><div class='lg-row'>生而不生滅而不滅。　歸去來兮紅爐片雪。</div>
</p>
<div class="lg regular" style="margin-left:0em;"><div class='lg-row'>大眾四蛇篋壞。　六賊家破。　空空空處露裸裸。</div>
<div class='lg-row'>只將者箇參一生。　還以一生參者箇。　只者箇是什麼。</div>
<div class='lg-row'>良久云。　通身慧焰放光明。　性火真空性空火。</div>
</div><p style="margin-left:0em;text-indent:0em;" class="lg-abnormal"><div class='lg-row'>蛇退皮蟬蛻殼。　一點靈光何縛脫。　祖隨上座衲僧家。</div>
<div class='lg-row'>黑白未分提一著。　春風吹夢歸故鄉。</div>
<div class='lg-row'>大道無塵穩下脚。　今夜寥寥松月寒。　舊巢不見千年鶴。</div>
</p>
<div class="lg regular" style="margin-left:0em;"><div class='lg-row'>生也不道死也不道。　深固幽遠無人能到。　今日為了宗上座。</div>
<div class='lg-row'>指出五路頭。　放開一線道。　正來偏去兮兔浴星河。</div>
<div class='lg-row'>出離入微兮猿啼月嶠。</div>
</div><p style="margin-left:0em;text-indent:0em;" class="lg-abnormal"><div class='lg-row'>死活路岐非異道。　虛而靈兮空而妙。　趙州曾問賣油翁。</div>
<div class='lg-row'>不許夜行投曉到。　諸禪德。　若向者裏會得。</div>
<div class='lg-row'>先天地生而不為早。　後天地生而不為老。</div>
<div class='lg-row'>識取天台把箒人。　寒巖有雪無人掃。</div>
</p>
<div class="lg regular" style="margin-left:0em;"><div class='lg-row'>無位真人出面門。　神通游戲日紛紛。　如今放下<span class='corr'>钁</span>頭去。</div>
<div class='lg-row'>大地山河無處存。　大眾且道。　從什麼處去。</div>
<div class='lg-row'>須知雲外千峯頂。　別有靈松帶露寒。</div>
</div><p>為育王聰和尚起龕云。</p>
<p style="margin-left:0em;text-indent:0em;" class="lg-abnormal"><div class='lg-row'>收爽氣吞秋。　老驥放出厩。</div>
<div class='lg-row'>蒼鷹掣斷韝。　妙存群象外。　機轉一絲頭。</div>
<div class='lg-row'>向去西風能墮葉。　却來明月解隨流。</div>
</p><p>入塔師舉骨云。</p>
<p style="margin-left:0em;text-indent:0em;" class="lg-abnormal"><div class='lg-row'>悠悠身世夢回休。　一穴山根痊骨頭。</div>
<div class='lg-row'>有力負趨今始覺。　定知夜壑不藏舟。</div>
<div class='lg-row'>歸去來兮記得路不。　葉落歸根天地秋。　劫外清虛兮自然神照。</div>
<div class='lg-row'>壺中寬廓兮不礙仙游。　正恁麼時。</div>
<div class='lg-row'>當恁麼去。</div>
</p><p>入塔云。</p>
<p style="margin-left:0em;text-indent:0em;" class="lg-abnormal"><div class='lg-row'>人間夢破那邊游。　妙淨真明月魄秋。</div>
<div class='lg-row'>理智如如分化迹。　正偏歷歷轉機頭。　蟄龍須要吟枯木。</div>
<div class='lg-row'>活眼何妨照髑髏。　記取行行通變路。</div>
<div class='lg-row'>青山黯黯白雲浮。</div>
</p><p>入塔云。</p>

<div class="lg regular" style="margin-left:0em;"><div class='lg-row'>緣集成身。　蘊壞成塵。　長生路上往來人。</div>
<div class='lg-row'>而今撒手還家也。　霽色含秋月一輪。</div>
</div><p>入塔云。</p>
<p style="margin-left:0em;text-indent:0em;" class="lg-abnormal"><div class='lg-row'>智入環中合本真。　秋霜摩月淨無塵。</div>
<div class='lg-row'>十分清白傳家事。　一點靈明舊主人。　剪斷情緣三際夢。</div>
<div class='lg-row'>瀝乾識浪四溟津。　是須莫坐他床榻。</div>
<div class='lg-row'>萬化樞機妙轉輪。</div>
</p><p>入塔云。</p>
<p style="margin-left:0em;text-indent:0em;" class="lg-abnormal"><div class='lg-row'>形質燒殘唯有骨。　骨頭撒却元無物。</div>
<div class='lg-row'>一段靈光不覆藏。　天上天下皆充塞。　菩提變通之場。</div>
<div class='lg-row'>涅槃啟處之窟。　隨陽雁回兮白雲外來。</div>
<div class='lg-row'>破夢鶴飛兮青天裏沒。</div>
</p><p>入塔云。</p>
<p style="margin-left:0em;text-indent:0em;" class="lg-abnormal"><div class='lg-row'>骨灰散却斷因緣。　松靜風恬月正圓。</div>
<div class='lg-row'>去去去時須記取。　壺中別是一家天。　底時節須轉旋。</div>
<div class='lg-row'>退時是正進時偏。　湛明清淨毘盧佛。</div>
<div class='lg-row'>不怕塵泥廝輥纏。　惺惺著恁麼去。</div>
</p><p>入塔云。</p>

<div class="lg regular" style="margin-left:0em;"><div class='lg-row'>幻滅非無。　圓覺非有。　虛而長靈者誰。</div>
<div class='lg-row'>死而不亡曰壽。　嚴風摩洗天容清。　寒木搖落山骨秀。</div>
<div class='lg-row'>虛明田地歸去來。　半夜長空月如晝。</div>
</div></div></div>
<p class='juan'>宏智禪師廣錄卷第七</p>
</div><!-- end of div[@id='body'] -->
</body></html>