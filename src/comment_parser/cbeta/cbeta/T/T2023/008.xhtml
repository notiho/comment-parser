<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>緇門警訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu171' />緇門警訓卷第八</p>
<div class='div-other'><a id='mulu172' />
<p class='h1'>慈受禪師訓童行</p>
<div class="lg regular" style="margin-left:0em;"><div class='lg-row'>世諦紛紛沒了期。　空門得入是便宜。　直須日夜常精進。</div>
<div class='lg-row'>莫教勞勞空過時。</div>
</div>
<div class="lg regular" style="margin-left:0em;"><div class='lg-row'>燒香禮拜莫匇匇。　目覩心存對聖容。　懺悔多生塵垢罪。</div>
<div class='lg-row'>願存法水洗心胸。</div>
</div>
<div class="lg regular" style="margin-left:0em;"><div class='lg-row'>心猿易縱安教縱。　意馬難調亦要調。　到老情塵掃不盡。</div>
<div class='lg-row'>出家四事恐難消。</div>
</div>
<div class="lg regular" style="margin-left:0em;"><div class='lg-row'>也要學書也念經。　出家心地要分明。　他年圓頂方袍日。</div>
<div class='lg-row'>事事臨時總現成。</div>
</div>
<div class="lg regular" style="margin-left:0em;"><div class='lg-row'>一等出家為弟子。　事師如事在堂親。　添香換水須勤謹。</div>
<div class='lg-row'>自有龍天鑑照人。</div>
</div>
<div class="lg regular" style="margin-left:0em;"><div class='lg-row'>衣衫鞋襪須齊整。　掛搭巾單不可無。　身四威儀常具足。</div>
<div class='lg-row'>莫隨愚輩學粗疎。</div>
</div>
<div class="lg regular" style="margin-left:0em;"><div class='lg-row'>廊下逢僧須問訊門前遇客要相呼。　出家體態宜謙讓。</div>
<div class='lg-row'>莫學愚人禮數無。</div>
</div>
<div class="lg regular" style="margin-left:0em;"><div class='lg-row'>出家不斷葷和酒。　枉在伽藍地上行。　到老心田如未淨。</div>
<div class='lg-row'>菩提種子亦難生。</div>
</div>
<div class="lg regular" style="margin-left:0em;"><div class='lg-row'>莫說他人短與長。　說來說去自招殃。　若能閉口深藏舌。</div>
<div class='lg-row'>便是安身第一方。</div>
</div>
<div class="lg regular" style="margin-left:0em;"><div class='lg-row'>莫學愚人說脫空。　脫空說得有何窮。　暗中莫道無人見。</div>
<div class='lg-row'>只恐難瞞馬相公。</div>
</div>
<div class="lg regular" style="margin-left:0em;"><div class='lg-row'>色身康健莫貪眠。　作務辛勤要面前。　不見碓坊盧行者。</div>
<div class='lg-row'>祖師衣鉢是渠傳。</div>
</div>
<div class="lg regular" style="margin-left:0em;"><div class='lg-row'>二時普請宜先到。　眾手能為事不差。　諷誦如來經一卷。</div>
<div class='lg-row'>勝如閑話口吧吧。</div>
</div>
<div class="lg regular" style="margin-left:0em;"><div class='lg-row'>香積厨中好用心。　五湖龍象在叢林。　瞻星望月雖辛苦。</div>
<div class='lg-row'>須信因深果亦深。</div>
</div>
<div class="lg regular" style="margin-left:0em;"><div class='lg-row'>常住分毫不可偷。　日生萬倍恐難酬。　猪頭驢脚分明現。</div>
<div class='lg-row'>佛地今生掃未休。</div>
</div>
<div class="lg regular" style="margin-left:0em;"><div class='lg-row'>家事精粗宜愛惜。　使時須把眼睛看。　莫將恣意胡拋擲。</div>
<div class='lg-row'>用者須知成者難。</div>
</div>
<div class="lg regular" style="margin-left:0em;"><div class='lg-row'>諸寮供過要精勤。　掃地煎茶莫厭頻。　事眾若能常謹切。</div>
<div class='lg-row'>身心方是出家人。</div>
</div>
<div class="lg regular" style="margin-left:0em;"><div class='lg-row'>有時緣幹出街頭。　照顧溈山水牯牛。　門外草深常管帶。</div>
<div class='lg-row'>等閑失却恐難收。</div>
</div>
<div class="lg regular" style="margin-left:0em;"><div class='lg-row'>拳手相交不可為。　粗豪非是出家兒。　遭人唾面須揩却。</div>
<div class='lg-row'>到底饒人不是癡。</div>
</div>
<div class="lg regular" style="margin-left:0em;"><div class='lg-row'>三通浴鼓入堂時。　觸淨須分上下衣。　語笑高聲皆不可。</div>
<div class='lg-row'>莫將粗行破威儀。</div>
</div>
<div class="lg regular" style="margin-left:0em;"><div class='lg-row'>出家言行要相應。　戰戰常如履薄氷。　雖是未除鬚與髮。</div>
<div class='lg-row'>直教去就便如僧。</div>
</div></div>
<div class='div-other'><a id='mulu173' />
<p class='h1'>勉僧看病<span class='note-inline'>(靈岩石刻)</span></p>
<div class="lg regular" style="margin-left:0em;"><div class='lg-row'>四海無家病比丘。　孤燈獨照破床頭。　寂寥心在呻吟裡。</div>
<div class='lg-row'>粥藥須人仗道流。</div>
</div>
<div class="lg regular" style="margin-left:0em;"><div class='lg-row'>病人易得生煩惱。　健者長懷惻隱心。　彼此夢身安可保。</div>
<div class='lg-row'>老僧書偈示叢林。</div>
</div>
<div class="lg regular" style="margin-left:0em;"><div class='lg-row'>氣濕風勞猶可療。　不知禪病若為醫。　衲僧更擬論方藥。</div>
<div class='lg-row'>便把拳頭驀口搥。</div>
</div></div>
<div class='div-other'><a id='mulu174' />
<p class='h1'>大慧禪師禮觀音文</p><p>清淨三業一心五體投地歸依。南無十方慈父廣大靈感觀世音菩薩。我聞菩薩從聞思修入三摩地。得二隨順。四不思議。十四無畏十九說法。七難二求。三十二應。無量功德。興大威力。發大誓願。同流九界。六道四生。生死趣中。興百千萬億無量恒河沙劫數善行方便。救度拔濟一切眾生。無有休息。我今哀求必賜加被。伏念某甲宿生慶幸。生遇佛法。身雖出家心不染道。愚癡邪見諸根昏塞。內外經書雖於習學。章句妙理無所通曉。又恐福力淺薄壽命不長。徒入空門虛生浪死。我今洗心泣血稽顙投誠。終日竟夜存想聖容。受持聖號。禮拜聖像。惟願菩薩天耳聞聲。悲心救苦憐憫加被。放大神光照我身心。傾大甘露灌我頂門。蕩滌累世冤愆。洗潔千生罪業。身心清淨魔障消除。晝夜之間坐臥之中。觀見菩薩放大神光。開我慧性使某即時神通朗發。智慧聰明。一切經書自然記憶。一切義理自然通曉。得大<span class='corr'>辯</span>才得大智慧。得大壽命得大安樂。參禪學道無諸魔障。悟無生忍。世世生生行菩薩道。四恩總報三有齊資。法界眾生同圓種智。</p>
</div>
<div class='div-other'><a id='mulu175' />
<p class='h1'>天台智者大師觀心誦經法</p><p>夫欲念經滅罪。第一先須盥漱整威儀。別座跏趺而坐。第二入觀所坐之座高廣嚴好。次觀座下皆有天龍八部四眾圍繞聽法。次須運心作觀。觀我能為法師傳佛正教。為四眾說想所出聲。非但此一席眾。乃至十方皆得聽受。名為假觀。次觀能說之人所念之經。何者是經為經卷。是為紙墨。是為標軸。是誦者為當心念是口念。是為齦齶和合而出。為有我身為無我身。誰是念者。觀此四眾。為是實有。為後想生。四眾非有。推尋畢竟無有我。能念者是名空觀。雖無所念之經。而有經卷紙墨文字。雖無能念之人。而有我身為四眾宣念。雖非內外不離內外。雖非經卷不離經卷。雖非心口不出心口。從始至終必無差謬。名不可思議。能作此解能作此觀。名為三觀。於一念得不前不後三觀宛然雖無施者而有法施。雖無受者四眾宛然。雖無法座登座宣說。非一二三而一二三。名為法施檀波羅蜜。專心執持無諸遮礙。名為持戒。忍耐惡覺名聞財利皆不能惱。名之為忍。一心不息從始至終無有慚愧。名為精進。專念此經無有愛味。名之為禪。分別無謬序正流通無不諦了。字句分明。名為般若。是名六波羅蜜具足。自行此法名之為實。傳授外人名之為權。若從生至老一生已辦。以此成功德。於無始心名為正因種子。若有心觀名為了因。高座四眾說授因緣名為因緣。三因具足。若觀未明但是性德。研之不已觀心相應。名托聖胎以胎業成就名為修德。中間四十二位亦名性修。至於極果名為種智。伊字三點不縱不橫。名大涅槃。名到彼岸。名第一義空平等大慧。是名念經正觀。三世諸佛無不從此而生。信者可施無問莫說。第三流通者。若自調自度不名為慈。見苦不救不名為悲。既修正觀現前。復應莊嚴法界所念經竟。出觀之後以此道觀功德已登正覺之者。願度眾生入位之人。悉登上地。未入位者即運慈悲二法。願未來世成等正覺也。</p>
</div>
<div class='div-other'><a id='mulu176' />
<p class='h1'>觀心食法</p><p>既敷座。坐已聽維那進止<span class='corr'>鳴</span>磬。後斂手供養一體三寶。遍十方施作佛事。次出生飯。稱施六道。即表六波羅蜜。然後受此食。夫食者。眾生之外命。若不入觀即潤生死。若能知入觀分別生死有邊無邊。不問分衛與清眾淨食。皆須作觀。觀之者自恐此身內舊食。皆是無明煩惱潤益生死。今之所食皆是般若想。於舊食從毛孔次第而出。食既出已心路即開。食今新食照諸闇滅。成於般若。故淨名云。於食等者於法亦等。是為明證。以此食故。成般若食能養法身。法身得立即得解脫。是為三德。照此食者非新非故。而有舊食之故。而有新食之新。是名為假。求故不得求新不得。畢竟空寂名之為空。觀食者自那可食。為新既無新食。那可得食者。而不離舊食。養身而新食重益。因緣和合不可前後分別。名之為中。只中即假空。只空即中假。只假即空中。不可思議名為中道。又淨名云。非有煩惱非離煩惱。非入定意非起定意。是名食法也。</p>
</div>
<div class='div-other'><a id='mulu177' />
<p class='h1'>大智律師三衣賦</p><p>吾有三衣。古聖真規粗疎麻苧為其體。獸毛蠶口害命傷慈。青黑木蘭壞其色。五正五間涉俗生譏。其奉持也如鳥兩翼。其敬護也如身薄皮。信是恒沙諸佛之標幟。賢聖沙門之軌儀。九十六道起信之首。二十五有植福之基。是以堅誓獸王忍死而頻加稱歎。蓮花色女作戲而盡斷貪癡。弘誓甚重至德難思。龍披免金翅之禍。人得息戰敵之危。末流浮薄正教衰遲。競貿亂朱之服。率遭濫吹之嗤。壯大於貢高我慢。欺壓於碩德厖眉。習以成俗。愚不知非。汝當敬遵彛範。仰荷恩慈。時時自慶步步勿離。潛神樂國兮銖衣自被垂形忍界兮報服常隨。劫石可銷。想斯言而不泯。太空有盡。諒此志以難移。</p>
</div>
<div class='div-other'><a id='mulu178' />
<p class='h1'>鐵鉢賦</p><p>吾有鐵鉢。裁製合轍斗半為量。不大不小竹烟熏治。唯光唯潔。似二分之明珠。若將圓之皎月。清晨入聚群心發越。黃<span class='corr'>粱</span>傾散有若金沙。白淅高堆宛如積雪。與香積之變現無殊。比自然之天供何別。咨爾同舟宜自櫽括。不耕不耘不鉏不割。有生之命自何而活。且夫口腹無厭貪源叵竭。正念微乖羅剎已奪。嗜一時之甘美。為萬劫之饑渴。萬金可受保君未徹。杯水難堪聖教明說。是宜五觀無違。三匙有節。慎勿枉彼信施。以養穢軀。會須籍此資緣。早求自脫。</p>
</div>
<div class='div-other'><a id='mulu179' />
<p class='h1'>坐具賦</p><p>吾有坐具。裁量有據。其色相則一類袈裟。其物體則兩重疎布。長四廣三。壞新楪故。彼形之大者。可用開增吾身之小兮。從初制度好大惡小。但責他非反制為開。焉知自誤。嘗聞比丘身者五分之塔也。尼師壇者四方之基也。是則道者所資。豈宜身之為護。安禪講法敷之莫失於威儀。入聚遊方持之勿離於跬步。不然諸律有違制刑科。一生無如法坐處。</p>
</div>
<div class='div-other'><a id='mulu180' />
<p class='h1'>漉囊賦</p><p>吾有漉囊。製造有方緻練作底。熟鐵為匡。其用濾兮深須諦視。其還放兮切忌損傷。宜知我佛仁慈尚不遺於微物。將使吾曹飲用得幸免於餘殃。一化境中上下皆制。半由旬內往返須將。世多輕略孰究否臧。或聞而不製則嗤為小道。或製而不用但懸於草堂。斯由內無慈慜。外恣疎狂。塞來蒙之津徑。害吾教之紀綱。汝當存誠持守竭力恢張。豈止四生有賴抑使。三寶增光。</p>
</div>
<div class='div-other'><a id='mulu181' />
<p class='h1'>錫杖賦</p><p>吾有一錫裁製有式。上下三停聳榦六尺。十二環圓而無缺。示因緣乃死乃生。兩鈷開而復同。顯空有不離不即。匪以扶羸。唯將丐食。執之兮居然寂寂。振之兮其鳴歷歷。直欲使諸。有門開三途苦息。隨身所止懸之屋壁。塵垢易生長須拂拭。擲雲外兮不以為難。解虎競兮未須勞力。幸哉凡愚。蹈夫聖跡。外露粗暴。內懷荊棘。用之舍之兮能無夕惕。</p>
</div>
<div class='div-other'><a id='mulu182' />
<p class='h1'>賾禪師誡洗麵文</p><p>詳夫麫豈天然。麥非地涌。盡眾生之汗血。乃檀越之脂膏。本療形枯為成道業。尋常受用尚恐難消。況於盪洗精英唯餘筋滓。全資五味借美色香。巧製千端擬形魚肉。致使鵝毛白雪之狀。逐水流離常堂。口分之飡三分去二。如斯枉費實謂無慚。昧稼穡之艱難。減龍神之祐護。設具輪王之福。猶須瓦解氷消。雖非害命傷生。寧不招因帶果。大覺世尊一麻一麥。古來高士果菜充饑。飲食之侈未除。解脫之期安在。但願參禪得髓。何須洗麵求筋。縱消萬兩黃金。正好粗羹淡飯。既免多求妨道。自然所向清高。雖云淡薄家風。別是一般安樂。痛想圓通慈訓。真堪換骨洗腸<span class='note-inline'>(法雲圓通禪師常戒學徒不得洗麪)</span>深思舜老規繩。須是斬釘截鐵<span class='note-inline'>(雲居舜和尚制常住及諸莊並不令洗麪)</span>大眾同推道念。莫嫌供養蕭疎。假饒斫下山僧頭。決定不洗常住麫。元符三年十一月一日住持宗賾白。</p>

<div class="lg regular" style="margin-left:0em;"><div class='lg-row'>洗心猶在半途中。　洗麫何曾振古風。　今日叢林思舜老。</div>
<div class='lg-row'>昔時宗匠憶圓通。</div>
</div>
<div class="lg regular" style="margin-left:0em;"><div class='lg-row'>種麥辛勤磨麥難。　莫將洗麫作盤飡。　為憐枉費情何似。</div>
<div class='lg-row'>恰與山僧肉一般。</div>
</div>
<div class="lg regular" style="margin-left:0em;"><div class='lg-row'>任是豐年猶損福。　假饒凶歲亦傷財。　殷勤為報諸禪者。</div>
<div class='lg-row'>緊把繩頭更不開。</div>
</div>
<div class="lg regular" style="margin-left:0em;"><div class='lg-row'>正使有餘須愛惜。　不應過分太無漸。　閻羅老子真難解。</div>
<div class='lg-row'>主稼龍神意未甘。</div>
</div>
<div class="lg regular" style="margin-left:0em;"><div class='lg-row'>莫言此費不多爭。　萬事皆從洗麫生。　舜帝昔年為漆器。</div>
<div class='lg-row'>百僚猶諫不須行。</div>
</div>
<div class="lg regular" style="margin-left:0em;"><div class='lg-row'>麫裏有筋須有脚。　忽然筋去脚難行。　自家喫著情猶倦。</div>
<div class='lg-row'>過與他人意未平。</div>
</div>
<div class="lg regular" style="margin-left:0em;"><div class='lg-row'>調和香味如真肉。　鬪飣肥鮮作假魚。　畫佛既然成道果。</div>
<div class='lg-row'>像生那得證無餘。</div>
</div>
<div class="lg regular" style="margin-left:0em;"><div class='lg-row'>三冬洗處寒侵骨。　九夏蒸時汗滿身。　費水費油兼費火。</div>
<div class='lg-row'>勞人勞畜亦勞神。</div>
</div>
<div class="lg regular" style="margin-left:0em;"><div class='lg-row'>道者疎飡樂有餘。　淨人還不費工夫。　尋常普請供承外。</div>
<div class='lg-row'>落得參禪誦佛書。</div>
</div>
<div class="lg regular" style="margin-left:0em;"><div class='lg-row'>不學諸方五味禪。　箇中消息更天然。　成湯祝網從君意。</div>
<div class='lg-row'>呂望垂鉤信我緣。</div>
</div>
<div class="lg regular" style="margin-left:0em;"><div class='lg-row'>三時普請歸禪室。　一念無心過虎溪。　鉢裏飯盛粗粟米。</div>
<div class='lg-row'>桶中羹是淡黃虀。</div>
</div>
<div class="lg regular" style="margin-left:0em;"><div class='lg-row'>玉食尊官莫動情。　隨堂齋飯太粗生。　空門平等無高下。</div>
<div class='lg-row'>千聖從來一路行。</div>
</div>
<div class="lg regular" style="margin-left:0em;"><div class='lg-row'>信心檀越事齋筵。　莫以蕭疎意便闌。　大抵精粗同一飽。</div>
<div class='lg-row'>細論功過却多般。</div>
</div>
<div class="lg regular" style="margin-left:0em;"><div class='lg-row'>效古修行利益深。　新羅不是抝叢林。　雖然冷淡無滋味。</div>
<div class='lg-row'>聊表禪家一片心。</div>
</div>
<div class="lg regular" style="margin-left:0em;"><div class='lg-row'>君親義重曾輕捨。　水陸庖精尚遠離。　今日此情猶未息。</div>
<div class='lg-row'>低頭更念出家時。</div>
</div>
<div class="lg regular" style="margin-left:0em;"><div class='lg-row'>摩盤拭案強逢迎。　終愧禪林本分僧。　出世道心隨日減。</div>
<div class='lg-row'>順情人事逐年增。</div>
</div>
<div class="lg regular" style="margin-left:0em;"><div class='lg-row'>叢林枯淡變柴林。　日用蕭條古意深。　不洗十方常住麫。</div>
<div class='lg-row'>唯參六代祖師心。</div>
</div>
<div class="lg regular" style="margin-left:0em;"><div class='lg-row'>莫以今人似古人。　較量終是有疎親。　當時建磨分皮髓。</div>
<div class='lg-row'>後代兒孫洗麫筋。</div>
</div>
<div class="lg regular" style="margin-left:0em;"><div class='lg-row'>疎齋易備長安樂。　美食難消損道緣。　多見水邊林下客。</div>
<div class='lg-row'>一生無事亦長年。</div>
</div>
<div class="lg regular" style="margin-left:0em;"><div class='lg-row'>已學壞衣為乞士。　忍誇精饌敵王公。　有人解笑從他笑。</div>
<div class='lg-row'>甘竪降旗立下風。</div>
</div>
<div class="lg regular" style="margin-left:0em;"><div class='lg-row'>不是憂貧不是慳。　息繁飡道合如然。　通心上士應相委。</div>
<div class='lg-row'>多口禪和莫亂傳。</div>
</div>
<div class="lg regular" style="margin-left:0em;"><div class='lg-row'>乳薤葷羶損戒香。　麫筋奢靡費常堂。　如今一筆都勾下。</div>
<div class='lg-row'>轉覺空門氣味長。</div>
</div>
<div class="lg regular" style="margin-left:0em;"><div class='lg-row'>洗麫終歸剋化難。　因循多病障輕安。　凡夫福德能多少。</div>
<div class='lg-row'>縱使滄溟也解乾。</div>
</div>
<div class="lg regular" style="margin-left:0em;"><div class='lg-row'>本來面目甚分明。　逐浪隨波太瘦生。　應被叢林高士笑。</div>
<div class='lg-row'>天真喪盡得浮名。</div>
</div>
<div class="lg regular" style="margin-left:0em;"><div class='lg-row'>龍象高僧意不群。　撩天鼻孔氣凌雲。　尚嫌禪悅珍羞味。</div>
<div class='lg-row'>爭肯嚵噇愛麫筋。</div>
</div>
<div class="lg regular" style="margin-left:0em;"><div class='lg-row'>山僧初未歷艱難。　振領提綱似等閑。　十五萬斤常住麫。</div>
<div class='lg-row'>已隨流水過人間。</div>
</div>
<div class="lg regular" style="margin-left:0em;"><div class='lg-row'>雖然指馬事難明。　同過同功未可憑。　惜福此時因大眾。</div>
<div class='lg-row'>無慚當日是山僧。</div>
</div>
<div class="lg regular" style="margin-left:0em;"><div class='lg-row'>招提枉費禍難量。　見說泥犁歲月長。　却恐那時妨道業。</div>
<div class='lg-row'>不如今日且尋常。</div>
</div>
<div class="lg regular" style="margin-left:0em;"><div class='lg-row'>叢林執事莫癡憨。　苦果酬因豈易擔。　更擬諸方問王老。</div>
<div class='lg-row'>不知辛苦為誰甜。</div>
</div>
<div class="lg regular" style="margin-left:0em;"><div class='lg-row'>僧家一飯且支身。　惜福由來戒麫筋。　大嚼屠門真可愧。</div>
<div class='lg-row'>十千沽酒又何人。</div>
</div>
<div class="lg regular" style="margin-left:0em;"><div class='lg-row'>天生三武禍吾宗。　釋子還家塔寺空。　應是昔年崇奉日。</div>
<div class='lg-row'>不能清儉守真風。</div>
</div>
<div class="lg regular" style="margin-left:0em;"><div class='lg-row'>山僧特地改家常。　圖得吾門更久長。　若向此時疎奉養。</div>
<div class='lg-row'>免教他日誤君王。</div>
</div>
<div class="lg regular" style="margin-left:0em;"><div class='lg-row'>唐朝欲末事如麻。　兵火屠燒萬萬家。　當日太平思儉約。</div>
<div class='lg-row'>可能巢賊亂中華。</div>
</div>
<div class="lg regular" style="margin-left:0em;"><div class='lg-row'>宴安風範日驕奢。　須趁昇平剪禍芽。　所以吾門增淡薄。</div>
<div class='lg-row'>且圖天下息繁華。</div>
</div>
<div class="lg regular" style="margin-left:0em;"><div class='lg-row'>攝伏龍天動鬼神。　蓋因高行出凡倫。　從教古淡無人愛。</div>
<div class='lg-row'>只此清修是化門。</div>
</div>
<div class="lg regular" style="margin-left:0em;"><div class='lg-row'>隨家豐儉事難同。　禪悅偏宜淡薄中。　下口若知無味味。</div>
<div class='lg-row'>舉頭方見不空空。</div>
</div>
<div class="lg regular" style="margin-left:0em;"><div class='lg-row'>受福人多惜福稀。　得便宜是落便宜。　雲門胡餅金牛飯。</div>
<div class='lg-row'>一飽心頭忘百饑。</div>
</div>
<div class="lg regular" style="margin-left:0em;"><div class='lg-row'>百衲袈裟五綴盂。　二時寧復計精粗。　沙門畢竟宜清苦。</div>
<div class='lg-row'>軟暖修行道業疎。</div>
</div>
<div class="lg regular" style="margin-left:0em;"><div class='lg-row'>太平人物侈心開。　受用殷繁養禍胎。　慚愧未生癡福盡。</div>
<div class='lg-row'>災荒水旱驀頭來。</div>
</div>
<div class="lg regular" style="margin-left:0em;"><div class='lg-row'>太平生齒漸增加。　美食鮮衣器用華。　地方有窮財有限。</div>
<div class='lg-row'>此時宜儉不宜奢。</div>
</div></div>
<div class='div-other'><a id='mulu183' />
<p class='h1'>辦才淨法師心師銘</p><p style="margin-left:0em;text-indent:0em;" class="lg-abnormal"><div class='lg-row'>咄哉此身。　爾生何為。　資之以食。　覆之以衣。　處身以室。</div>
<div class='lg-row'>病之以醫。　百事將養一時不虧。　殊不知恩反生怨違。</div>
<div class='lg-row'>四大互惱五臟相欺。　此身無常一息別離。</div>
<div class='lg-row'>此身不淨九孔常垂。　百千癰疽一片薄皮。</div>
<div class='lg-row'>此身可惡無貪惜之。　當使此身依法修持。</div>
<div class='lg-row'>三種淨觀十六思惟。　一行不退安養西歸。</div>
<div class='lg-row'>成無上智是為心師。</div>
</p></div>
<div class='div-other'><a id='mulu184' />
<p class='h1'>唐禪月大師座右銘并</p><p>序曰。愚常覽白太保所作續崔子玉座右銘一首。其詞旨乃典乃文。再懇再切。實可警策。未悟貽厥將來。次又見姚宗卞蘭張說李邕。皆有斯文尤為奧妙。其於束勗婉娩。乃千古之鑑誡資腴矣。愚竊愛其文。唯恨世人不能行之。十得一二。一日因袖毫遂作續白氏之續命。曰續姚梁公座右銘一首。雖文經理緯非逮於群公。而亦可書於屋壁。</p>
<p>善為爾諸身。行為爾性命。禍福必可轉。莫慤言前定。見人之得。如己之得。則美無不克。見人之失。如己之失。是亨貞吉。返此之徒。天鬼必誅。福先禍始。好殺減紀。不得不止。守謙寡欲。善善惡惡。不得不作。無見貴熱。諂走蹩躄無輕賤微。上下相依。古聖著書。矻矻孳孳。忠孝信行越食逾衣。生天地間未或非假。身危彩虹景速奔馬。胡不自強。將昇玉堂。胡為自墜。言虛行偽。艶殃爾壽須戒。酒腐爾腸須畏。勵志須至。撲滿必破。非莫非於飾非。過莫過於文過。乃物陰功子孫必封。無恃文學。是司奇薄。患隨不忍害逐無足。一此一彼。諧官合徵。親仁下問立節求己。惡木之陰匪陰。盜泉之水非水。世孚草草能生幾幾。直須如氷如玉。種桃種李。嫉人之惡酬恩報義。忽己之慢成人之美。無擔虛譽無背至理。恬和愻暢冲融終始。天人景行盡此而已。丁寧丁寧戴髮含齒<span class='note-inline'>(禪月集)</span>。</p>
</div>
<div class='div-other'><a id='mulu185' />
<p class='h1'>吉州能濟山友雲鍪和尚蛇穢說</p><p>世間最毒者無甚於蛇虺。至穢者莫過乎便利。蓋蛇虺之毒能害人之性命。便利之穢能穢人之形服。所以欲保其性命也。必遠於毒害。欲潔其形服也必除其穢惡。如世之人夢蛇虺。則欣其有財。夢便利則悅其獲利。何寤寐愛惡之不同哉。苟知惺有所忌寤有所懼。又何必見財斯喜。見利斯悅者乎。況財之毒尤甚於蛇虺。利之穢更過乎便利。且古之人以財害乎性命者。不止於一。以利污乎形服者。亦由其眾。而不悟者愛之而不已。貪之而不止。是亦可悲也。且夫貧也富也。人之分定也。能安其分雖貧亦樂。不安其分縱富常憂。能知分之可安貧之可樂。則性命可以保而生。形服可以潔而存。是知貪財者是養於蛇虺。好利者必污乎形服。吾非好貧也。是遠毒害也。吾非惡富也。是除穢惡也。如有遠財如遠蛇虺去利如去便利者。吾保此人漸可以為達人矣。不然生生之厚貪愛無休。必將見傷其性命而污其形服矣。世人其訓之。</p>
</div>
<div class='div-other'><a id='mulu186' />
<p class='h1'>大慧禪師答孫知縣書</p><p>蒙以所修金剛經相示。幸得隨喜一遍。近世士大夫肯如左右留心內典者。實為希有。不得意趣則不能如是信得及。不具看經眼則不能窺測經中深妙之義。真火中蓮也。詳味久之不能無疑耳。左右詆諸聖師翻譯失真。而<span class='corr'>汩</span>亂本真。文句增減違背佛意。又云。自始持誦即悟其非。欲求定本是正舛差。而習偽已久雷同一律。暨得京師藏本。始有據依。復考繹天親無著論頌。其義脗合遂泮然無疑。又以長水孤山二師皆依句而違義。不識左右敢如是批判。則定嘗見六朝所譯梵本。盡得諸師翻譯錯謬。方始泮然無疑。既無梵本。便以臆見刊削聖意。則且未論招因帶果。毀謗聖教墮無間獄。恐有識者見之却如左右。檢點諸師之過。還著於本人矣。古人有言。交淺而言深者招尤之道也。某與左右素昧平生。左右以此經求印證。欲流布萬世。於眾生界中種佛種子。第一等好事。而又以某為箇中人。以箇中消息相期於形器之外。故不敢不上稟。昔清涼國師造華嚴疏。欲正譯師訛舛。而不得梵本。但書之于經尾而已。如佛不思議法品中。所謂一切佛有無邊際身。色相清淨普入諸趣。而無染著。清涼但云佛不思議法品上卷第三葉第十行。一切諸佛舊脫諸字。其於經本脫落。皆注之于經尾。清涼亦聖師也。非不能添入及減削。止敢書之于經尾者。識法者懼也。又經中有大琉璃寶。清涼曰。恐是吠琉璃。舊本錯寫亦不敢改。亦只如此。注之經尾耳。六朝翻譯諸師非皆淺識之士。翻譯場有譯語者。有譯義者有潤文者。有證梵語者。有正義者。有唐梵相校者。而左右尚以為錯譯聖意。左右既不得梵本。便妄加刊削。却要後世人諦信不亦難乎。如論長水依句而違義。無梵本證。如何便決定以其為非。此公雖是講人。與他講人不同。嘗參琅琊廣照祥師。因請益琅琊首楞嚴中富樓那問佛清淨本然云何忽生山河大地之義。琅琊遂抗聲云。清淨本然云何忽生山河大地。長水於言下大悟後方披襟自稱座主。蓋座主多是尋行數墨。左右所謂依句而不依義。長水非無見識。亦非尋行數墨者。不以具足相故得阿耨菩提。經文大段分明。此文至淺至近。自是左右求奇太過。要立異解。求人從己耳。左右引無著論云。以法身應見如來非以相具足故。若爾如來雖不應以相具足見。應相具足為因得阿耨菩提。為離此著故。經言。須菩提。於意云何。如來可以相成就得阿耨菩提。須菩提。莫作是念等者。此義明相具足體非菩提。亦不以相具足為因也。以相是色自性故。此論大段分明。自是左右錯見錯解爾。色是相緣起。相是法界緣起。梁昭明太子謂莫作是念。如來不以具足相故得阿耨菩提。三十二分中以此分為無斷無滅分。恐須菩提不以具足相。則緣起滅矣。蓋須菩提初在母胎即知空寂。多不住緣起相。後引功德施菩薩論。末後若相成就是真實有。此相滅時即名為斷。何以故。以生故有斷又怕人不會。又云。何以故。一切法是無生性。所以遠離斷常二邊。遠離二邊是法界相。不說性而言相。謂法界是性之緣起故也。相是法界緣起故。不說性而言相。梁昭明所謂無斷無滅是也。此段更分明。又是左右求奇太過。強生節目耳。若金剛經可以刊削。則一大藏教凡有看者各隨臆解。都可刊削也。如韓退之指論語中畫字為晝字。謂舊本差錯。以退之之見識。便可改了。而只如此論在書中何也。亦是識法者懼爾。圭峯密禪師造圓覺疏鈔。密於圓覺有證悟處。方敢下筆。以圓覺經中一切眾生皆證圓覺。圭峯改證為具。謂譯者之訛而不見梵本。亦只如此論。在疏中不敢便改正經也。後來泐潭真淨和尚撰皆證論。論內痛罵圭峯。謂之破凡夫臊臭漢。若一切眾生皆具圓覺而不證者。畜生永作畜生餓鬼永作餓鬼。盡十方世界都盧是箇無孔鐵鎚。更無一人發真歸元。凡夫亦不須求解脫。何以故。一切眾生皆已具圓覺。亦不須求證故。左右以京師藏經本為是。遂以京本為據。若京師藏本從外。府州納入。如徑山兩藏經。皆是朝廷全盛。時賜到。亦是外州府經生所寫。萬一有錯。又却如何改正。左右若無人我。定以妙喜之言為至誠。不必泥在古今一大錯上。若執己見為是。決欲改削。要一切人唾罵一任刊板印行。妙喜也只得隨喜讚歎而已。公既得得遣人以經來求印可。雖不相識以法為親故。不覺忉忉怛怛相觸忤。見公至誠所以更不留情。左右決欲窮教乘造奧義。當尋一名行講師。一心一意與之參詳教。徹頭徹尾。一等是留心教網也。若以無常迅速生死事大己事未明。當一心一意尋一本分作家。能破人生死窠窟者。與伊著死工夫廝捱。忽然打破漆桶。便是徹頭處也。若只是要資談柄。道我博極群書無不通達。禪我也會。教我也會。又能檢點。得前輩諸譯主講師不到處。逞我能我解。則三教聖人都可檢點。亦不必更求人印可。然後放行也。如何如何。</p>
</div>
<div class='div-other'><a id='mulu187' />
<p class='h1'>佛鑑懃和尚與佛果勤和尚書<span class='note-inline'>(時住夾山)</span></p><p>惠懃啟上。昔奉祖峯老師左右。嘗聞其語。今時叢林學道之士。而聲名不揚。匪為人之取信者。良由梵行不清白。為人不諦當。輒欲苟異名聞利養。乃廣衒其華飾。遂為有識者所譏。故蔽其要妙。爾輩他後忽風雲際會。出來為人天師範者。切宜以此事自勉。某得聞此語。遂書諸紳銘於心。終身誦之不敢忘。近有禪客至此傳聞。夾山禪師邇來為兄弟請益雪竇。其洪機捷辨出沒淵奧。頗異諸方。自古今未有也。某聞之不覺洒涕。自謂高蹈之士何至此矣。老兄何不激揚達磨未來時因緣誘接學者以報先聖之德。無乃牽蔓至此。何太錯也。此蓋老兄博覽古今所蘊之妙。而不憤今時邪黨異說。有昧古人之意故。奮發大用益舒卑願。開顯先德之機以破其蔽意在此。然高明遠識者有以見亮必無外也。第恐晚進後昆。疑其言句尖新。以為佛法只如此矣。遂坐守化城不能進至寶所。為害非淺。就此而言不唯有損宗教。亦乃無益於學者。某不懼罪責。敢以先師所授之言。以告於左右。倘能自勉則幸莫大焉。苟或以此見棄於我者。亦不罪於左右也。不宣。</p>
</div>
<div class='div-other'><a id='mulu188' />
<p class='h1'>答投子通和尚書</p><p>某啟上。比聞瓶錫赴緣投子。四方歸德翕然欽承。無有間者。則其同風異慶又可知也。伏承來書。以法屬見呼良難當克。未審禪師得法果嗣何人。若汾陽的派臨濟正宗。何幸加焉。從上先祖各有密傳宗旨。以辨正邪。為之驗人。關肘後印。三世諸佛六代祖師。萬象森羅有情無情。以海印三昧一印印定。普天匝地更無絲毫滲漏。自百丈大智禪師以下遞代相承。至於汾陽有三種獅子句。一超宗異目。二齊眉共躅。三影響音聞。若超宗異目見過於師方為種草。若齊眉共躅減師半德不堪傳授。若影響不真狐狼猥勢異類何分。慈明傳之。遂云。掌上握乾坤千差都一照。楊岐傳之。則以金剛圈栗棘蓬。以驗正邪。鐵圍山可透。金剛圈不可透。大海水可吞。栗棘蓬不可吞。若吞得一蓬。百千萬億蓬吞之無礙。若透得一圈。百千萬億圈透之無礙。自楊岐傳之白雲端師翁。師翁傳之五祖先師。先師傳之於新戒。遞代相傳。若當勘辨邪正。切須子細。恐濫宗乘。有誤後學。某自授先師印可。握柄太平據令全提。明投暗合高低一顧。萬類齊彰邪正洞然。不敢草次。是以千差萬別公案誵訛。不出金剛圈栗棘蓬一時攝盡。若能吞一蓬透一圈。則百千萬億蓬圈悉皆無礙。無礙俟容披晤欵曲。勘同倘若符合無差。即幸甚矣。如或未然。不敢從命。謹此奉聞伏希見察。不宣。</p>

<p class='juan'>緇門警訓卷第八<span class='note-inline'>(終)</span></p></div>
</div><!-- end of div[@id='body'] -->
</body></html>