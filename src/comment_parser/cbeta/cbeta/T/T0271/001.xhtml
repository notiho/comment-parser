<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說菩薩行方便境界神通變化經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 271 [No. 27<span class='corr'>2</span>]
<div class='div-pin'>
<p class='juan'><a id='mulu1' />佛說菩薩行方便境界神通變化經卷上</p><p class="byline">宋天竺三藏法師求那跋陀羅譯</p><p>如是我聞：</p>
<p>一時佛在優禪延國，住旃茶鉢樹提王園，其中多有諸娑羅樹、多羅樹、迦尼迦羅樹、尼拘羅樹、博叉樹、優曇鉢羅樹；復有婆師華、陀膩迦華、阿提目多華、瞻婆華，阿叔迦樹、波吒羅樹，以為莊嚴；又有泉井、池沼、江河、清流莊嚴；又有青、黃、赤、白蓮華遍諸水上；鵝鴈、鴛鴦、拘那羅鳥、鉢吒軍陀、鸚鵡、鸜鵒、命命諸鳥出種種音；多諸黑蜂出妙音聲；多軟深草遍布大林。與大比丘眾十二億俱，大德舍利弗、大目揵連、摩訶迦葉、阿尼揵陀、須菩提、大迦旃延、摩訶劫賓那、離波多、波賓那、難提翅那、那提迦葉、伽耶迦葉、富樓那彌多羅尼子、憍梵波提、那陀翅那、周梨槃特、闥婆摩羅子、呿陀婆林、難陀、摩訶拘絺羅、羅睺羅、大德阿難等，而為上首；十二億俱，一切入一法界處行，進入一切諸法如性行虛空行，無依止處無依止行，離諸一切所起覆蓋障礙結纏，入度如來，無有法界近一法界，向一切智道而不休廢，欲一切智心無退轉，智慧了別得到彼岸，勤進修行方便境界。</p>
<p>摩訶波闍波提，耶輸陀羅等，與八億比丘尼俱，一切成就白淨之法，皆悉善行，一切智道近一切智，善行進入無有法性，觀一切法無有性相，自解諸法實際無際，得於無礙解脫智慧，隨應眾生，所應調伏，善能示現。</p>
<p>復與七十二億大菩薩眾，其名曰大力菩薩、大力持菩薩、大變化菩薩、大變化王菩薩、大進趣菩薩、大進揵菩薩、大吼菩薩、大吼意菩薩、大眾主菩薩、大香象菩薩、大月菩薩、善月菩薩、功德月菩薩、寶月菩薩、普照月菩薩、法無垢月菩薩、月照菩薩、妙名月菩薩、放光月菩薩、滿月菩薩、梵音菩薩、梵主雷音菩薩、地音菩薩、法界音聲菩薩、降一切魔場音菩薩、妙音聲菩薩、普告音菩薩、無妄想分別音菩薩、地輪音菩薩、一切無障音菩薩、普藏菩薩、無垢普藏菩薩、德藏菩薩、照藏菩薩、寶藏菩薩、月藏菩薩、日藏菩薩、熾藏菩薩、蓮華藏菩薩、蓮華德藏菩薩、大意菩薩、益意菩薩、妙意菩薩、好意菩薩、勝意菩薩、增意菩薩、無邊意菩薩、廣意菩薩、覺意菩薩、無盡意菩薩、須彌燈菩薩、大燈菩薩、法炬燈菩薩、照一切方燈菩薩、普燈菩薩、滅一切闇燈菩薩、照一切道燈菩薩、一照明燈菩薩、月燈菩薩、日燈菩薩、離一切惡道菩薩、魔不降伏菩薩、大魔不降伏菩薩、威德菩薩、無降伏菩薩、無能測菩薩、威德覺乾惡菩薩、得大勢菩薩、觀世音菩薩、彌勒菩薩、文殊師利童子菩薩摩訶薩等，七十二億俱，皆是一生，得陀羅尼，得諸三昧，得無邊樂說，得無礙無所畏，獲得神通到於彼岸，能過無邊佛之剎土，遊於神通身心解脫，諸礙無礙智見成就，無佛世界現佛出世，善轉法輪無有錯謬，隨於一切眾生所解，而為說法說無作法，於法性中無有動發非不動發，其心入度到於彼岸，演說空法吼大師子吼，降伏破壞一切外道，伏魔怨敵，得諸菩薩所行神通，斷離愛瞋其心平等，如地、水、火、風，入於一切如來密處，為一切眾生而作佛事，常為諸佛之所讚歎，受持一切未來世劫，受持一切如來法性，雨於法寶，歎其所有一切功德，不可窮盡，為世界主本願成就，行於如來解脫之行，先已善修行於大乘，信眼清淨無有垢污，常恒勤進供養給事諸佛如來，能善莊嚴不退莊嚴趣向大悲，其心解性無可比喻，超度疑佛猶豫惑心，為過諸佛之所護持。</p>
<p>復有無量優婆塞、優婆斯，於此三千大千世界威德無喻；諸天、天主，諸龍、龍主，夜叉、夜叉主，乾闥婆、乾闥婆<span class='corr'>主</span>，阿修羅、阿修羅主，迦樓羅、迦樓羅主，摩睺羅、摩睺羅主，緊那羅、緊那羅主，人非人、人非人主，一切各與百千眷屬皆來會坐。</p>
<p>爾時世尊，無量百千大眾圍繞，坐於德藏師子之座，蔽諸大眾身光猛盛照明無垢。猶如須彌顯于大海映蔽諸山照明挺特；世尊亦爾，坐師子座覆蔽一切諸天世人，殊特猛盛照明無垢。猶十五日月盛滿已，隱蔽眾星照明清淨；世尊亦爾，隱蔽一切諸天世人，照明清淨。猶如虛空清明淨潔無有雲翳，日放明網，隱蔽山光螢火闇已極照明淨；世尊亦爾，坐師子座，降伏隱蔽諸天世人極為照明，亦復隱蔽釋梵護世等光。猶如闇夜於高山頂熾然大火照明清淨；世尊亦爾，處師子座，降伏隱蔽諸天世人，光極照明清淨無垢。如師子獸王降伏一切諸小禽獸；世尊亦爾，處師子座，降伏隱蔽一切天人。如毘琉璃如意寶珠八楞無垢放淨光明；世尊亦爾，處師子座，端嚴殊妙明照十方。如轉輪王降伏四域所有眾生；世尊亦爾，處師子座，降伏隱蔽諸天世人。如釋提桓因著釋迦毘楞伽寶瓔珞已，處善法堂降伏隱蔽諸天光明；世尊亦爾，處師子座，降伏隱蔽諸天世人，照明清淨。</p>
<p>爾時文殊師利童子，知大眾心已，見如來身威德隆盛，作是思惟：「是何光瑞，世尊今坐於師子座，極為光明清淨殊特大會甚多？我今當問如來是義。」爾時文殊師利童子即從座起，正於衣服，偏袒右肩，右膝著地，合掌向佛，以偈讚曰：</p>

<div class="lg regular" style="margin-left:1em;"><div class='lg-row'>「十力照光明，　降伏天世人，</div>
<div class='lg-row'>三有無與等，　眾生無有過。</div>
<div class='lg-row'>如須彌天居，　悉照明諸方，</div>
<div class='lg-row'>降伏蔽諸山，　勇出照眾山。</div>
<div class='lg-row'>佛持德亦爾，　智山勇出世，</div>
<div class='lg-row'>降伏蔽諸眾，　常恒淨照明。</div>
<div class='lg-row'>如月處虛空，　日月功德照，</div>
<div class='lg-row'>盛滿極圓足，　降伏蔽諸宿。</div>
<div class='lg-row'>十力亦如是，　弟子星圍遶，</div>
<div class='lg-row'>放淨月光明，　能照人天世。</div>
<div class='lg-row'>喻如日宮殿，　照明降一切，</div>
<div class='lg-row'>人尊主如是，　降伏人天世。</div>
<div class='lg-row'>猶如山頂火，　闇夜照諸方，</div>
<div class='lg-row'>智光明如是，　調御放妙光。</div>
<div class='lg-row'>如師子獸王，　顯威德降獸，</div>
<div class='lg-row'>外道眾如是，　顯照明降伏。</div>
<div class='lg-row'>人主轉輪王，　威德降伏世，</div>
<div class='lg-row'>世調御如是，　降伏照諸世。</div>
<div class='lg-row'>三十三天王，　降伏勝諸天，</div>
<div class='lg-row'>無等亦如是，　降伏照諸眾。」</div>
</div><p>爾時文殊師利童子，偈讚佛已，合掌白佛言：「惟願世尊，今為此眾，說《菩薩行方便境界神通變化經》，若眾生聞趣上行者，當發阿耨多羅三藐三菩提心；向下行者得上勝進；已發無上菩提心者，增益無上菩提境界；懈怠眾生發大欲樂；退道眾生安菩提道；趣菩提道諸眾生等，具足莊嚴如來智度。」文殊師利如是請已。</p>
<p>佛告文殊師利：「如來、應供、正遍知所說難解，當何緣說？何緣進入？難知、難覺、難可測量、難教、難度，諸天世人壞威儀者，及破戒者，不能解知；下眾生等所不能解；諸壞心者所不能信；為惡知識之所攝者，所不能入；離善知識者，所不能知；不為諸佛所護持者，不能聽受，況當解趣，無有是處，惟除諸佛所護持者。」</p>
<p>爾時世尊而說偈言：</p>

<div class="lg regular" style="margin-left:1em;"><div class='lg-row'>「文殊！聽我說，　汝所問事義，</div>
<div class='lg-row'>下暗不能行，　不知此法性；</div>
<div class='lg-row'>於先佛不行，　調御世不護。</div>
<div class='lg-row'>若聞此法者，　無有恭敬心，</div>
<div class='lg-row'>惡知識所攝，　離善知識人，</div>
<div class='lg-row'>若聞如是法，　疾退墮大山。</div>
<div class='lg-row'>小心無進行，　無有勝妙心，</div>
<div class='lg-row'>下人無信解，　是等聞不喜。</div>
<div class='lg-row'>佛悲彼不說，　勿嬈彼眾生，</div>
<div class='lg-row'>不信此法故，　長夜無利益。」</div>
</div><p>爾時文殊師利童子白佛言：「世尊！此所集眾皆悉清淨，先有善行，多供給事過去諸佛，善知識攝，善淨信根，恭敬出世解脫之法，善知淨心，畢竟善解善教，如此等眾皆悉集會，能知能解如此之法。善哉，世尊！願今演說，攝取利益諸眾生故。」</p>
<p>重說偈言：</p>

<div class="lg regular" style="margin-left:1em;"><div class='lg-row'>「此多眾生求法利，　善知解了此法性；</div>
<div class='lg-row'>過去諸佛所修行，　是故說法調御師。</div>
<div class='lg-row'>悉皆恭敬合掌住，　瞻視諦觀世調御，</div>
<div class='lg-row'>調御為此生悲心，　大覺願說勝妙法。</div>
<div class='lg-row'>我今咸請於法王，　願當演說勝妙法，</div>
<div class='lg-row'>為利攝取菩薩故，　人尊願開善法藏。」</div>
</div><p>文殊師利如是請已，佛即讚言：「善哉，善哉！文殊師利！汝問如來、應供、正遍知如是之義。文殊師利！汝今悉知一切法行，於諸法中無有疑惑，汝已善覺智慧方便。文殊師利！汝多利益諸眾生行。文殊師利！汝為未來諸菩薩等作大光明。文殊師利！汝今諦聽，善思念之，吾今當說《菩薩所行方便境界神通變化經》。」</p>
<p>文殊師利諸菩薩言：「如是，世尊！當至心聽。」</p>
<p>佛言：「善男子！若有成就十二功德法，是善男子、善女人等，能發阿耨多羅三藐三菩提心。何等十二？有妙解性離下解行，有性行悲生於白淨，有心專行堅受無為，有善莊嚴久修善行，有善恭敬供養諸佛善集白淨法，有身業、口業、意業無作離一切惡，有遠惡知識近善知識，有如說如作無有諛諂，有善覺知法不貪於味節量而食，有如來護持離魔所持，有常一切諸眾生中生於悲心，亦不放捨一切眾生，心亦不貪，有因緣力功德莊嚴。善男子！是名成就十二功德法。善男子、善女人，發於阿耨多羅三藐三菩提心，是利益心，能與一切眾生樂故；哀愍心，不作諸惡故；大悲心，堪任荷負諸眾生故；大慈心，消滅一切諸惡道故；白淨心，不求餘乘故；無愛心，離於一切結使濁故；是淨心，其性淨故；如幻心，無有物故；無所有心，離所有故；堅固心，不動搖故；不退轉心，達諸法故；度於一切眾生之心，如說作故。」</p>
<p>爾時世尊，而說偈言：</p>

<div class="lg regular" style="margin-left:1em;"><div class='lg-row'>「若有佛子善修行，　清淨之法滿足心，</div>
<div class='lg-row'>一切眾生慈悲心，　柔軟之心為菩提。</div>
<div class='lg-row'>本先遠離惡知識，　近示菩提善知識，</div>
<div class='lg-row'>誓願勤進菩提果，　生於覺知菩提心。</div>
<div class='lg-row'>恒常不生疲厭心，　所修行行如本際，</div>
<div class='lg-row'>猶如金剛不退心，　如是等生菩提心。</div>
<div class='lg-row'>於諸眾生慈悲心，　安諸眾生住樂故；</div>
<div class='lg-row'>遠離一切諸惡故，　是等疾生菩提心。</div>
<div class='lg-row'>慧者不求於餘乘，　思惟菩提勝功德，</div>
<div class='lg-row'>淨心無垢亦無愛，　如是等欲菩提心。</div>
<div class='lg-row'>離物悲物無有愛，　其性猶如電幻等，</div>
<div class='lg-row'>離一切物無有相，　佛說菩提心等是。</div>
<div class='lg-row'>離一切使一切惡，　無垢明了如虛空，</div>
<div class='lg-row'>一切文字不可見，　此說菩提心清淨。</div>
<div class='lg-row'>是菩提根勝妙行，　亦陀羅尼諸辯者，</div>
<div class='lg-row'>亦是諸根及眾好，　此是得佛諸功德。」</div>
</div><p>佛告文殊師利：「菩薩安住，見於如是十二功德，勤進修行檀波羅蜜。何等十二？見菩提道安和調適，勤進修行檀波羅蜜；見大富族，勤進修行檀波羅蜜；見生可愛種姓中故，勤進修行檀波羅蜜；見離慳垢，勤進修行檀波羅蜜；見施心具足，勤進修行檀波羅蜜；見關閉於餓鬼門故，勤進修行檀波羅蜜；見財多共欲求堅固，勤進修行檀波羅蜜；見諸所須自在具足，勤進修行檀波羅蜜；見修習行一切捨已，勤進修行檀波羅蜜；見離貪惜捨一切物，勤進修行檀波羅蜜；見我當滿檀波羅蜜故，勤進修行檀波羅蜜；見應慎行如來教勅故，勤進修行檀波羅蜜，所有布施悉皆迴向阿耨多羅三藐三菩提。善男子！是名菩薩見於如是十二功德勤進修行檀波羅蜜。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「施求無等一切智，　手足淨目頭骨髓，</div>
<div class='lg-row'>不惜內外一切捨，　後無貪惜增益德。</div>
<div class='lg-row'>當成妙封生勝家，　後增菩提降貪垢，</div>
<div class='lg-row'>得自在滿於檀度，　一切諸佛所讚施；</div>
<div class='lg-row'>慧見是諸功德利，　我當修行一切捨。</div>
</div><p>「復次，諸善男子！若菩薩見如是十二功德事故，勤精進修行尸波羅蜜。何等十二？見我當護持攝成就戒，勤進修行尸波羅蜜；見我當向菩薩道故，勤進修行尸波羅蜜；見我當緩結使縛故，勤進修行尸波羅蜜；見我當離一切惡道，勤進修行尸波羅蜜；見我當淨一切惡道，勤進修行尸波羅蜜；見我當成於身、口、意無作業故，勤進修行尸波羅蜜；見我當為慧者不訶，勤進修行尸波羅蜜；見我當習不放逸戒，勤進修行尸波羅蜜；見我當施一切眾生無所畏故，勤進修行尸波羅蜜；見我當得身、口、意戒，勤進修行尸波羅蜜；見我當於一切法中得自在故，勤進修行尸波羅蜜；見我當學無上如來戒，勤進修行尸波羅蜜。<span class='corr'></span>善男子！是名菩薩見於十二功德事故勤進修行尸波羅蜜，是戒迴向於一切智。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「我當得緩結使縛，　我當關於惡道門，</div>
<div class='lg-row'>我當思量勝妙事，　我當護戒牛愛尾，</div>
<div class='lg-row'>我當如佛所教住，　我當慧者所稱讚，</div>
<div class='lg-row'>我當護持常不離，　我當有住戒功德，</div>
<div class='lg-row'>我當身口得無作，　我當行意無作法，</div>
<div class='lg-row'>我當善護身口意，　我當不復行惡道，</div>
<div class='lg-row'>若不放逸善逝讚，　是諸一切善業本。</div>
<div class='lg-row'>我當常住於是處，　捨離一切諸放逸；</div>
<div class='lg-row'>我當行尸波羅蜜，　我當成就於佛法，</div>
<div class='lg-row'>我當淨於如來戒，　是一切戒勝無上。</div>
<div class='lg-row'>不悕望求此功德，　若菩提薩求勝道，</div>
<div class='lg-row'>護戒猶如氂牛尾，　當得一切功德利。</div>
</div><p>「復次，諸善男子！菩薩念於是十三行，修行於忍。何等十三？一切行空修行於忍；不得我故修行於忍；不得眾生修行於忍；不偏自他修行於忍；究竟無瞋修行於忍；覆蔽結使修行於忍；永斷貪、瞋修行於忍；成就相好修行於忍；欲生梵世修行於忍；離他逼切修行於忍；欲得盡智無生智故修行於忍；欲降諸魔修行於忍；欲知見如來無量身故修行於忍。以是忍辱，悉用迴向於一切智。善男子！是名菩薩見十三行修行於忍。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「此法空無有，　求不得眾生，</div>
<div class='lg-row'>解知於此法，　安住忍功德。</div>
<div class='lg-row'>俱遠離二邊，　自他無有瞋，</div>
<div class='lg-row'>慧者修忍力，　大悲如是示；</div>
<div class='lg-row'>究竟無有瞋，　進修忍無憂，</div>
<div class='lg-row'>覺知於盡故，　修忍寂結使；</div>
<div class='lg-row'>相好色嚴淨，　是生於梵宮，</div>
<div class='lg-row'>堅進近忍力，　樂思惟吉忍；</div>
<div class='lg-row'>無大忍力等，　令魔力非力，</div>
<div class='lg-row'>一切德來歸，　是故修妙忍。</div>
</div><p>「復次！諸善男子！菩薩有於十二莊嚴，莊嚴修進。何等十二莊嚴？覺了一切佛法，勤修行進莊嚴；往詣一切佛所，勤修行進莊嚴；供給一切如來，勤修行進莊嚴；教化一切眾生，勤修行進莊嚴；安住一切眾生於佛法中，勤修行進莊嚴；滅諸眾生無明，勤修行進莊嚴；施諸眾生佛智，勤修行進莊嚴；淨於一切佛土，勤修行進莊嚴；盡於未來際劫，修菩薩行而不疲厭，勤修行進莊嚴；欲於一彈指頃遍至一切佛之世界，勤修行進莊嚴；一切佛之世界，成無上道轉妙法輪，勤修行進。諸善男子！是名菩薩十二莊嚴勤修行進。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「無上勇進無懈怠，　是佛子向勝菩提；</div>
<div class='lg-row'>往多佛剎猶復斷，　是所行處無疲厭。</div>
<div class='lg-row'>為化眾生堅精進，　堪百千億劫苦聚，</div>
<div class='lg-row'>常恒勤進無懈怠，　施與眾生滅度樂。</div>
<div class='lg-row'>我願修淨諸佛剎，　盡悉覺知一切法，</div>
<div class='lg-row'>我諸世界中勝輪，　轉已多億眾生調。</div>
<div class='lg-row'>一念心覺勝菩提，　遣化多剎調伏故，</div>
<div class='lg-row'>佛子常度進彼岸，　現眾莊嚴為眾生。</div>
</div><p>「復次，諸善男子！菩薩十二行修於禪定。何等十二？燋結使行，究竟不發故；正心住行，不隨境界故；無依止行，離欲界、色界、無色界故；出過世行，降伏非聖凡夫定故；增益勝行，無我心故；次第定行，分別禪故；無所有行，離有想故；無邊之行，呵責有邊三昧禪故；以是定行，善寂靜故；調心行，無不知故；寂靜之行，護諸根故；方便境界行，菩薩修禪，不捨、不發、非慧、非慢、非見、非愛、非念修故；是故菩薩降伏一切諸修禪者。諸善男子！是名菩薩見十二行修於禪定。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「此禪定尊貴，　是彼菩薩行；</div>
<div class='lg-row'>燋一切結使，　究竟不復發。</div>
<div class='lg-row'>專修寂定禪，　不修逐境界，</div>
<div class='lg-row'>若有不住心，　勸令住於定。</div>
<div class='lg-row'>修無<span class='corr'>依</span>止禪，　彼無所依止，</div>
<div class='lg-row'>欲色無色界，　思惟無所著。</div>
<div class='lg-row'>是禪超出世，　是菩薩所知；</div>
<div class='lg-row'>是故降一切，　諸非聖定者。</div>
<div class='lg-row'>行於次第禪，　欲得自在故；</div>
<div class='lg-row'>是故捨禪定，　還生於欲界。</div>
<div class='lg-row'>增益勝妙行，　智慧者修禪；</div>
<div class='lg-row'>是無我心禪，　為於菩薩說。</div>
<div class='lg-row'>無量無邊行，　修行最上禪；</div>
<div class='lg-row'>是故少分禪，　照明令降伏。</div>
<div class='lg-row'>智慧方便俱，　修禪大名稱；</div>
<div class='lg-row'>都無所見得，　一向白淨行。</div>
<div class='lg-row'>無所依止故，　亦不住於物；</div>
<div class='lg-row'>智慧者修禪，　捨離於物相。</div>
<div class='lg-row'>行如是等行，　智慧者修禪；</div>
<div class='lg-row'>於緣覺自在，　是故無所行。</div>
</div><p>「諸善男子！菩薩十二行智入般若波羅蜜。何等十二？明了行，不闇蔽故；大炬行，照明一切諸結使故；放智明網行，離無智故；智慧鉤行，拔無明根故；善利槊行，破愛網故；金剛行，破結山故；日宮行，乾燋結泥故；火大行，燒生樹故；摩尼寶行，不迷惑故；是空行，無有物故；無相行，無有相故；無願行，過三界故。善男子！是名菩薩十二行智入般若波羅蜜。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「此慧勝世間，　作光滅諸闇；</div>
<div class='lg-row'>日炬甚清淨，　照諸結使眾。</div>
<div class='lg-row'>慧利滅無明，　覺知破壞愛；</div>
<div class='lg-row'>破諸結使山，　天主金剛杵。</div>
<div class='lg-row'>破壞阿修羅，　所有諸軍眾；</div>
<div class='lg-row'>得照明離闇，　慧示現如燈。</div>
<div class='lg-row'>猶日乾燋泥，　勝慧猶如日；</div>
<div class='lg-row'>度結海彼岸，　猶如船渡水。</div>
<div class='lg-row'>拔斷無知樹，　如刀斬諸樹；</div>
<div class='lg-row'>得不迷摩尼，　空無物性相。</div>
<div class='lg-row'>常離於覺觀，　不依諸有道；</div>
<div class='lg-row'>得破壞疑惑，　能論出言說；</div>
<div class='lg-row'>示生死過患，　示現涅槃炬。</div>
<div class='lg-row'>此慧調世眼，　現無迷相事，</div>
<div class='lg-row'>因慧菩薩健，　離闇行菩提。</div>
</div><p>「諸善男子！是菩薩知見十二境界示現方便。何等十二？善男子！是菩薩到涅槃境界，方便示現生死境界；到寂靜境界，方便示現在眾閙中；到禪境界，方便示現后宮婇女；到無作境界，方便示現諸作境界；到無生境界，方便示現生死境界；離四魔境界，方便示現降伏諸魔；到聖人境界，方便示現近非聖境界；離世境界，方便示現世間境界；得智境界，方便示現凡夫境界；現了見於實際境界，方便示現不墮聲聞、緣覺境界；達解得到無相法界，方便示現相好嚴身；為化眾生境界故入佛境界，方便示現諸魔境界。諸善男子！是名菩薩知見十二境界方便示現。」</p>
<p>爾時世尊，以偈頌曰：</p>

<div class="lg regular" style="margin-left:1em;"><div class='lg-row'>「是方便境界，　菩薩淨眾生，</div>
<div class='lg-row'>是住於境界，　示一切境界。</div>
<div class='lg-row'>得涅槃境界，　方便現有為；</div>
<div class='lg-row'>又到是境界，　無二過患污。</div>
<div class='lg-row'>得到寂靜處，　方便現眾閙；</div>
<div class='lg-row'>於二俱無著，　無著行如蜂。</div>
<div class='lg-row'>示現婇女中，　宮中貪娛樂；</div>
<div class='lg-row'>彼得於寂靜，　持德者方便。</div>
<div class='lg-row'>不退於禪定，　方便現亂心；</div>
<div class='lg-row'>見無諸怱務，　方便智示現。</div>
<div class='lg-row'>亦無有恭敬，　無妄相戲論；</div>
<div class='lg-row'>非妄妄想界，　方便智示現。</div>
<div class='lg-row'>不生亦不死，　不生法豪貴；</div>
<div class='lg-row'>示現於生死，　方便智勇健。</div>
<div class='lg-row'>出過魔境界，　住威德佛界；</div>
<div class='lg-row'>而現魔境界，　是佛子方便。</div>
<div class='lg-row'>到聖功德頂，　方便凡夫行；</div>
<div class='lg-row'>淨智力眾生，　方便智變化。</div>
<div class='lg-row'>一切法無際，　知於本際空；</div>
<div class='lg-row'>不求於滅度，　是方便所持。</div>
<div class='lg-row'>一切法無相，　是達空無有；</div>
<div class='lg-row'>以化眾生故，　示現相好身。</div>
<div class='lg-row'>是方便境界，　大威德佛子！</div>
<div class='lg-row'>是佛子安住，　示現百變化。</div>
</div><p>「諸善男子！汝今當知，如來方便，出生十二功德成就，精練佛土，成於無上正真道已，示現劫濁、見濁、眾生濁、煩惱濁、命濁，現差別乘，示現佛土污穢不淨，現眾生鈍，現說法異，現眾生異，現異道諍訟，現魔魔業，都無過咎，當知一切是如來方便。」</p>
<p>佛說是已，爾時文殊師利童子白佛言：「世尊！願說十二功德成就精練佛土，諸佛世尊，於是功德精練佛土，成於無上正真之道。」</p>
<p>佛言：「文殊師利！是精練佛土，有精練劫成就具足，不捨精練諸功德故。諸佛世尊，即於是處，成於無上正真之道。是精練佛土，有精練時成就具足，不違失於行法時故。是精練佛土，有於精練眾生成就，無不知法故。是精練佛土，有於精練福田成就，善妙淨故。是精練佛土，有於精練易解眾生成就具足，不頑鈍故。是精練佛土，有精練乘成就具足，出一乘故。是精練佛土，有於精練妙地成就，無有物故。是精練佛土，有於精練妙地成就，一切不外行道法故。是精練佛土，有於精練功德成就，無諛諂故。是精練佛土，有精練心畢竟成就，是白淨性眾生住故。是精練佛土，有於精練聖人成就，福田不空故。是精練佛土，有於精練道場成就，往古先佛所住處故。文殊師利！是名十二功德成就精練佛土，是處一切諸佛如來，成於無上正真之道。文殊師利！汝今當知！我此都無聲聞、緣覺所安止處。何以故？如來捨離諸異相故。文殊師利！若其如來，或有欲於眾生大乘，或有欲於眾生小乘，則是如來有不淨心，有不等心，有執著過，有小分大悲，有異想咎，我便有於悋惜法咎。文殊師利！我若為眾生有所說法，皆趣菩提，皆趣大乘，入一切智得到一切智，以是義故，無有異乘所止住處。」</p>
<p>文殊師利白佛言：「世尊！若其無有異乘住處，何故如來序說三乘為眾生說法，此是聲聞乘，此是緣覺乘，此是大乘？」</p>
<p>佛言：「文殊師利！乘止住處，如來為作安止地耳，非乘止處，非法相作安止住處，如來為人作安止處，若少莊嚴無量莊嚴彼安止處，是乘無差法界無別故。文殊師利！如來演說無障礙門，次第到於所住止處。文殊師利！猶工初學，從善巧師，到巧智岸，種種方便，隨於弟子所欲學事，令其巧智，示現種種精勤之事，是巧智一也。文殊師利！如來世尊亦復如是，善法巧師，是一切智，作三種說。文殊師利！猶如少火漸漸增長能燒至劫。文殊師利！是一切智明亦復如是，漸次增長，乃至得到如來大智，智慧之明，燒於一切眾生結使。</p>
<p>「文殊師利！須彌山王無所分別，若有眾生，往到其所，一切同色，謂一金色。文殊師利！是無上如來大智須彌，亦復如是無所分別。若有觀於如來法性，皆同一色，謂一切智。文殊師利！喻如紺青大摩尼寶在所住處，是摩尼寶境界之內，有異色光，謂種種色種種異形。是摩尼寶威德力故，皆為一色，所謂青色。文殊師利！如來無上紺摩尼寶亦復如是，若有眾生觸如來光，一切一色，一切智色。文殊師利！喻如大海，雖種種門眾水流入，入已一味，所謂醎味，以常住故。文殊師利！大海者，謂如來大智，種種水入，謂諸一切聲聞、緣覺、菩薩法也，入已一味，所謂一乘無差別故。文殊師利！以是方便，當知如來，安虛妄地，名如來分別引導說作安止，入如來法安住處故，如來示現次第入於佛法中故。令小莊嚴大莊嚴者安住佛法，如來以是方便智辯，種種變化說於出世，是第一義者一乘無二。文殊師利！此佛剎土，若諸外道有出家行，如來是中現方便行如來護持自在引導。何以故？文殊師利！如來善能降伏一切諸怨敵故，如來一切常無怨敵。</p>

<p class='juan'>佛說菩薩行方便經卷上</p></div>
</div><!-- end of div[@id='body'] -->
</body></html>