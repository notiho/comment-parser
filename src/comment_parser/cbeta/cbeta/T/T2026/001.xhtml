<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>撰集三藏及雜藏傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 2026
<p class='juan'><a id='mulu1' />撰集三藏及雜藏傳</p><p class="byline">不載譯人名附東晉錄</p>
<div class='div-jing'><p>佛涅槃後迦葉阿難於摩竭國僧伽尸城北撰集三藏及雜藏傳。</p>

<div class="lg regular"><div class='lg-row'>先禮佛已　禮法眾僧　各受集法</div>
<div class='lg-row'>此諸法典　除去五蓋　一心聽受</div>
<div class='lg-row'>說所聚法　如阿難說　當共信樂</div>
<div class='lg-row'>是阿難智　與佛同等　聽集此法</div>
<div class='lg-row'>如佛涅槃　阿難付法　愍念眾生</div>
<div class='lg-row'>護持諸法　如視世尊　無上導士</div>
<div class='lg-row'>視阿難等　福田無過　設非阿難</div>
<div class='lg-row'>釋種涅槃　正法滅盡　并及三藏</div>
<div class='lg-row'>佛雨諸法　哀念天人　承以完器</div>
<div class='lg-row'>阿難受持　寄付慇懃　阿難之法</div>
<div class='lg-row'>此人乃復　終不漏脫　所聚法名</div>
<div class='lg-row'>分別等法　如師子吼　阿難所說</div>
<div class='lg-row'>一一於前　比丘各好　阿難獨立</div>
<div class='lg-row'>佛自稱譽　若過世智　若復俗智</div>
<div class='lg-row'>一切皆知　阿難如海　汝等為此</div>
<div class='lg-row'>信向阿難　聽所集法　悉斷眾苦</div>
<div class='lg-row'>世明涅槃　地為震動　山海涌沸</div>
<div class='lg-row'>天人哭泣　世尊出晚　涅槃何早</div>
<div class='lg-row'>人天孤遺　諸道荒塞　神通徹視</div>
<div class='lg-row'>神足羅漢　皆詣拘夷　供養世尊</div>
<div class='lg-row'>八萬四千　過於無漏　天人所敬</div>
<div class='lg-row'>福田無上　閻浮利地　羅漢悉來</div>
<div class='lg-row'>世尊涅槃　聚會於中　別有不還</div>
<div class='lg-row'>得頻來果　溝港進學　此輩一倍</div>
<div class='lg-row'>凡行比丘　無數百千　舉手哭行</div>
<div class='lg-row'>世尊那去　我等盲聾　三毒未除</div>
<div class='lg-row'>沒於五道　誰當拔我　比丘尼千</div>
<div class='lg-row'>數三十五　中有神通　有漏無漏</div>
<div class='lg-row'>帝釋梵天　及無數天　文陀華伎</div>
<div class='lg-row'>速持來到　四天大王　各有將從</div>
<div class='lg-row'>栴檀珠瓔　速齎來詣　及諸欲天</div>
<div class='lg-row'>有色無色　九十八億　咸詣拘夷</div>
<div class='lg-row'>無畏釋王　八萬牙象　名馬八萬</div>
<div class='lg-row'>盡詣拘夷　舍衛月王　強勇聰明</div>
<div class='lg-row'>名象七萬　皆到拘夷　阿闍世王</div>
<div class='lg-row'>勇猛信佛　象七萬半　悲泣來詣</div>
<div class='lg-row'>槃闍梨王　名明端政　象馬六萬</div>
<div class='lg-row'>悉詣拘夷　名愍王煖　欝光親厚</div>
<div class='lg-row'>眾各五萬　皆來集會　西香眾國</div>
<div class='lg-row'>諸王嚴仗　四色軍服　數百千眾</div>
<div class='lg-row'>速疾來至　欲見佛尸　龍王泣啼</div>
<div class='lg-row'>追尋諸王　維耶離眾　象馬車乘</div>
<div class='lg-row'>如諸天比　來詣拘夷　凡眾無數</div>
<div class='lg-row'>并及清信　覩佛盡今　當覲涅槃</div>
<div class='lg-row'>世界眾生　三十六億　皆詣拘夷</div>
<div class='lg-row'>齎所喪具　方百由延　拘夷處中</div>
<div class='lg-row'>天人滿中　地無空缺　諸天散華</div>
<div class='lg-row'>供養佛尸　鼓天伎樂　雨諸花香</div>
<div class='lg-row'>諸王官屬　來詣佛尸　皆禮佛足</div>
<div class='lg-row'>圍繞而立　諸王號泣　舉手悲號</div>
<div class='lg-row'>不復見佛　為眾說法　阿闍世哭</div>
<div class='lg-row'>來嗚佛足　我五逆人　持我付誰</div>
<div class='lg-row'>諸王繞尸　散寶滿上　並作眾樂</div>
<div class='lg-row'>香泥塗床　舉尸鐵棺　灌滿麻油</div>
<div class='lg-row'>地為震動　諸王號哭　諸天墮淚</div>
<div class='lg-row'>渧現於地　天王雨淚　普皆哭泣</div>
<div class='lg-row'>天栴檀薪　如意雜香　積之于地</div>
<div class='lg-row'>諸王四輩　大迦葉等　僧眾坐上</div>
<div class='lg-row'>眾生所供　此大福田　迦葉眾首</div>
<div class='lg-row'>丘尼賢者　天帝人王　各共然屍</div>
<div class='lg-row'>登燒身時　天人號哭　嗚呼痛哉</div>
<div class='lg-row'>我等如何　七日供養　諸天盡受</div>
<div class='lg-row'>分為八分　著甖第九　各還本所</div>
<div class='lg-row'>王及凡民　諸天還上　八部神歸</div>
<div class='lg-row'>八分餘者　天龍神得　拘夷力人</div>
<div class='lg-row'>得分立塔　八分八塔　第九甖塔</div>
<div class='lg-row'>炭塔第十　閻浮所起　迦葉僧首</div>
<div class='lg-row'>行出拘夷　詣摩竭國　聚會眾僧</div>
<div class='lg-row'>迦葉語僧　比丘莫行　當共集會</div>
<div class='lg-row'>勿令法壞　於虛空中　迦葉鳴揵</div>
<div class='lg-row'>欲使法久　勝於諸魔　迦葉語眾</div>
<div class='lg-row'>及天與人　今當集法　令眾生安</div>
<div class='lg-row'>佛雖涅槃　四諦故存　八道猶在</div>
<div class='lg-row'>可獲涅槃　先佛長壽　人民有福</div>
<div class='lg-row'>遺法日近　不久便盡　今人短命</div>
<div class='lg-row'>佛出第七　涅槃之後　法那久存</div>
<div class='lg-row'>不還頻來　見道未成　今集真僧</div>
<div class='lg-row'>此不得入　天眼神足　六通無我</div>
<div class='lg-row'>一切羅漢　我今集之　眾聞教聲</div>
<div class='lg-row'>即各來集　八十千眾　皆是無漏</div>
<div class='lg-row'>迦葉問曰　弟阿那律　遍覩羅漢</div>
<div class='lg-row'>誰不來者　那律便觀　大千世界</div>
<div class='lg-row'>見忉利天　有憍桓鉢　律白迦葉</div>
<div class='lg-row'>憍桓忉利　羅漢無漏　今不來會</div>
<div class='lg-row'>迦葉命召　而亦不來　世尊涅槃</div>
<div class='lg-row'>世空何求　迦葉心念　比丘能有</div>
<div class='lg-row'>撰佛所說　經法者不　遍看不見</div>
<div class='lg-row'>能集十二　部經法義　佛所說者</div>
<div class='lg-row'>唯有阿難　是須陀洹　當為設宜</div>
<div class='lg-row'>使成無漏　上座方便　觀阿難心</div>
<div class='lg-row'>知有慈愍　得道未久　迦葉語難</div>
<div class='lg-row'>不得入眾　汝不應入　今當出去</div>
<div class='lg-row'>阿難白曰　何耶上座　我於三尊</div>
<div class='lg-row'>有何過失　迦葉答曰　弟欲知耶</div>
<div class='lg-row'>汝於佛眾　有大過失　坐汝佛法</div>
<div class='lg-row'>減於千歲　由汝勸佛　度於母人</div>
<div class='lg-row'>細微之戒　佛欲分別　汝何不問</div>
<div class='lg-row'>細微戒耶　爾時何念　輕慢於戒</div>
<div class='lg-row'>佛已涅槃　今當問誰　蹈佛大衣</div>
<div class='lg-row'>佛渴索水　汝竟不與　非是過耶</div>
<div class='lg-row'>此比過多　是汝所作　非口所陳</div>
<div class='lg-row'>是故當出　阿難長歎　悲惋墮淚</div>
<div class='lg-row'>佛方便終　當何恃怙　於此便去</div>
<div class='lg-row'>坐一樹下　感結漏盡　佛法由興</div>
<div class='lg-row'>無數億天　圍遶阿難　來詣大會</div>
<div class='lg-row'>師子無畏　迦葉遙見　便謂眾僧</div>
<div class='lg-row'>皆當速起　阿難今至　八萬餘眾</div>
<div class='lg-row'>皆是無垢　迦葉上首　叉手立迎</div>
<div class='lg-row'>迦葉舉手　善來阿難　便上高座</div>
<div class='lg-row'>修理眾僧　真大阿難　為眾人眼</div>
<div class='lg-row'>侍佛已竟　瞿曇福成　汝觀此僧</div>
<div class='lg-row'>并觀天眾　世間久病　有三苦患</div>
<div class='lg-row'>世間無主　道御涅槃　快共慈心</div>
<div class='lg-row'>為眾說法　阿難默然　迦葉便請</div>
<div class='lg-row'>上座欣笑　作師子吼　迦葉心念</div>
<div class='lg-row'>相望能說　阿難今日　濟度天人</div>
<div class='lg-row'>迦葉舉聲　大命眾生　欲度世者</div>
<div class='lg-row'>皆來詣此　如佛所說　種種諸法</div>
<div class='lg-row'>除眾生苦　阿難當說　一切知法</div>
<div class='lg-row'>如散雜華　阿難當撰　分別三藏</div>
<div class='lg-row'>如來說法　隨眾所欲　高座阿難</div>
<div class='lg-row'>復當敷演　十方當聞　天龍鬼神</div>
<div class='lg-row'>四部弟子　聞命即至　如人熱渴</div>
<div class='lg-row'>思想飲水　奔走趣河　當於中飲</div>
<div class='lg-row'>天龍鬼神　四輩弟子　來趣阿難</div>
<div class='lg-row'>於中聞法　餘無數眾　進學見道</div>
<div class='lg-row'>頻來不還　尋聲後到　阿那含道</div>
<div class='lg-row'>二萬一千　斯陀含眾　四萬二千</div>
<div class='lg-row'>須陀洹僧　八萬四千　此等後到</div>
<div class='lg-row'>亦欲聽法　諸王皆集　群臣兵眾</div>
<div class='lg-row'>阿難儀容　眾覩咸歡　大眾次坐</div>
<div class='lg-row'>方十二延　阿難在中　如月滿明</div>
<div class='lg-row'>帝釋在右　梵天在左　侍於阿難</div>
<div class='lg-row'>如佛在時　釋說偈讚　天子欣悅</div>
<div class='lg-row'>覩大會故　阿難無畏　如轉法輪</div>
<div class='lg-row'>圍遶佛時　瞻阿難顏　儀容巍巍</div>
<div class='lg-row'>梵天亦爾　請於如來　世尊說法</div>
<div class='lg-row'>阿難如是　魔聞名聲　亦來到此</div>
<div class='lg-row'>并將妻子　及臣兵眾　波旬覩見</div>
<div class='lg-row'>若干種眾　阿難在中　如日光明</div>
<div class='lg-row'>阿難髻出　儀似山頂　項有日光</div>
<div class='lg-row'>照於眾會　難陀髻出　迦葉項光</div>
<div class='lg-row'>那律徹視　觀於大千　諸王在會</div>
<div class='lg-row'>并及群臣　眾人千億　皆在此中</div>
<div class='lg-row'>見會甚樂　阿難勇猛　波旬愁毒</div>
<div class='lg-row'>心懷戰慓　波旬心念　一佛滅度</div>
<div class='lg-row'>更有三出　佛力勢大　瞿曇涅槃</div>
<div class='lg-row'>謂呼得脫　此三所得　其處甚大</div>
<div class='lg-row'>見佛滅度　心甚喜悅　瞿曇法衰</div>
<div class='lg-row'>無怨仇對　當設方宜　滅此殘法</div>
<div class='lg-row'>四部弟子　及諸國王　魔便出教</div>
<div class='lg-row'>勅師子將　速合四兵　盡滅此法</div>
<div class='lg-row'>即起化兵　四種將主　圍遶大會</div>
<div class='lg-row'>出可畏聲　收捕道人　清信男女</div>
<div class='lg-row'>誅殺諸王　壞裂道場　眾會驚愕</div>
<div class='lg-row'>四輩心念　此何從出　未成懷疑</div>
<div class='lg-row'>諸王聞聲　皆懷驚怖　見魔兵眾</div>
<div class='lg-row'>各自嚴仗　阿難心惟　誰來相嬈</div>
<div class='lg-row'>覩此兵眾　乃知魔為　阿難便笑</div>
<div class='lg-row'>勅王頓駕　此亂眾者　我自降之</div>
<div class='lg-row'>難以慧力　葉以進力　申手執魔</div>
<div class='lg-row'>三尸繫咽　第一人屍　第二狗尸</div>
<div class='lg-row'>第三蛇尸　膖爛難近　魔便首情</div>
<div class='lg-row'>迦葉見收　羅漢應當　困於人耶</div>
<div class='lg-row'>迦葉我前　極撓嬈佛　世尊未曾</div>
<div class='lg-row'>見困如今　答佛哀愍　被大慈鎧</div>
<div class='lg-row'>終不加害　於諸群生　我等集法</div>
<div class='lg-row'>欲令久興　汝何為來　撓攪我眾</div>
<div class='lg-row'>魔即叉手　啟阿難曰　且俱放我</div>
<div class='lg-row'>不復嬈人　阿難使誓　迦葉亦爾</div>
<div class='lg-row'>若後亂眾　尸還枷頸　三尸化去</div>
<div class='lg-row'>波旬得免　魔便愁怖　別立一面</div>
<div class='lg-row'>諸天稱善　佛法得勝　遺法久存</div>
<div class='lg-row'>常當勝魔　迦葉勅眾　皆當靖定</div>
<div class='lg-row'>阿難今說　如佛所演　諸王普起</div>
<div class='lg-row'>叉手待之　諸天悉悅　賢者視顏</div>
<div class='lg-row'>迦葉語難　說經時到　發此寶箱</div>
<div class='lg-row'>顯說上法　何說增一　何說增十</div>
<div class='lg-row'>何說本起　何說諸界　阿難長笑</div>
<div class='lg-row'>師子振欠　四顧眾坐　說聞如是</div>
<div class='lg-row'>說一時已　地為震動　一億天人</div>
<div class='lg-row'>逮得法眼　舍衛增一　名彼增十</div>
<div class='lg-row'>釋中本起　魔竭諸界　餘經亦爾</div>
<div class='lg-row'>處處演說　阿難以經　為大眾說</div>
<div class='lg-row'>盡集諸經　以為一藏　律為二藏</div>
<div class='lg-row'>大法三藏　經錄阿含　戒律大法</div>
<div class='lg-row'>三分正等　以為三藏　已說大本</div>
<div class='lg-row'>錄諸異法　合集眾雜　復為一藏</div>
<div class='lg-row'>別經四分　名作阿含　增一中含</div>
<div class='lg-row'>長雜四含　毘尼隨法　犯次可生</div>
<div class='lg-row'>中者久童　苦行在後　大法諸分</div>
<div class='lg-row'>作所生名　分別第一　然後各異</div>
<div class='lg-row'>增一中含　長雜四含　迦葉問難</div>
<div class='lg-row'>此義何謂　難答一一　比丘念佛</div>
<div class='lg-row'>以是調意　故名增一　此後二法</div>
<div class='lg-row'>思惟善心　兩法便生　止意分別</div>
<div class='lg-row'>三處三知　宿命漏盡　四處四諦</div>
<div class='lg-row'>五處五根　六處六大　七處七覺</div>
<div class='lg-row'>八處八懅　九處九止　十處十力</div>
<div class='lg-row'>十一處經　名放牛兒　慈經斷後</div>
<div class='lg-row'>增一經終　從此義中　當一一解</div>
<div class='lg-row'>此經若干　故名增一　猶如畫師</div>
<div class='lg-row'>分部色像　是一增一　種種撰合</div>
<div class='lg-row'>如藥無限　隨病和合　名某藥丸</div>
<div class='lg-row'>故名增一　一一縷綖　經緯成布</div>
<div class='lg-row'>以一一說　成於增一　如合諸物</div>
<div class='lg-row'>名空集音　種種諸經　故名增一</div>
<div class='lg-row'>猶如草木　埿土起牆　圍覆於空</div>
<div class='lg-row'>爾乃成舍　如是施戒　生天涅槃</div>
<div class='lg-row'>以義圍遶　故名增一　如一種泥</div>
<div class='lg-row'>成數種器　是一增一　種種義合</div>
<div class='lg-row'>從此當知　種種義說　此經盡出</div>
<div class='lg-row'>當持增一　亦不大長　亦不至短</div>
<div class='lg-row'>結義得偶　名中阿含　字亦不麁</div>
<div class='lg-row'>亦不極細　言義正等　是故名中</div>
<div class='lg-row'>除去上下　說於中法　棄於彼我</div>
<div class='lg-row'>故名中含　小凶大凶　癡疑盡壞</div>
<div class='lg-row'>以觀正諦　是故名中　於中長說</div>
<div class='lg-row'>并及先世　劫世流轉　是故曰長</div>
<div class='lg-row'>計於諸止　天上快樂　聞者歡喜</div>
<div class='lg-row'>故名曰長　七世過佛　及攬大乘</div>
<div class='lg-row'>佛之涅槃　是故曰長　諸寶計數</div>
<div class='lg-row'>多有轉輪　諸王喜聞　故名曰長</div>
<div class='lg-row'>此法當據　學之喜忘　欲斷諸結</div>
<div class='lg-row'>是故曰雜　此法等含　義味共俱</div>
<div class='lg-row'>聞之斷疑　故名等含　是修行地</div>
<div class='lg-row'>禪智所趣　等見諸法　是名等含</div>
<div class='lg-row'>盡此經中　撮行兩端　聞者多疑</div>
<div class='lg-row'>故名等含　部外雜經　諸天讚偈</div>
<div class='lg-row'>皆入其中　故名等含　附近法者</div>
<div class='lg-row'>得好淨意　斷諸諍訟　故名戒律</div>
<div class='lg-row'>分別中戒　得淨精進　聞者皆調</div>
<div class='lg-row'>是名戒律　比丘行是　得益於中</div>
<div class='lg-row'>破碎眾結　故名戒律　忍諸結垢</div>
<div class='lg-row'>比丘學是　除諸惡行　是名戒律</div>
<div class='lg-row'>觀視諸法　從法得益　墮甘露地</div>
<div class='lg-row'>故名毘尼　迦栴造竟　持用呈佛</div>
<div class='lg-row'>佛言上法　當名上法　於中破癡</div>
<div class='lg-row'>益於世間　此眾經明　故名大法</div>
<div class='lg-row'>總持外道　斷於貢高　眾法牙旗</div>
<div class='lg-row'>是名大法　譬如明燈　照於眾物</div>
<div class='lg-row'>以見諸形　故名大法　此眾經義</div>
<div class='lg-row'>如芒甘露　是諸法味　此大法義</div>
<div class='lg-row'>諸經戒律　勤思惟持　勿令放捨</div>
<div class='lg-row'>繫縛三藏　分別字義　比丘諸天</div>
<div class='lg-row'>千萬稱善　迦葉復問　云何四藏</div>
<div class='lg-row'>阿難可說　為眾生故　阿難答曰</div>
<div class='lg-row'>此說各異　隨眾意行　是名雜藏</div>
<div class='lg-row'>佛說宿緣　羅漢亦說　天梵外道</div>
<div class='lg-row'>故名雜藏　中多偈頌　問十二緣</div>
<div class='lg-row'>此各異入　是名雜藏　三阿僧祇</div>
<div class='lg-row'>菩薩生中　所生作緣　故名三藏</div>
<div class='lg-row'>中多宿緣　多出所生　與阿含異</div>
<div class='lg-row'>是名雜藏　雜藏之法　讚菩薩生</div>
<div class='lg-row'>此中諸義　多於三藏　都合諸法</div>
<div class='lg-row'>結在一處　何等比丘　能盡持者</div>
<div class='lg-row'>當來世時　比丘多愚　此輩不能</div>
<div class='lg-row'>盡持三藏　後當作師　從經出頌</div>
<div class='lg-row'>由此益增　是故不合　處處有喜</div>
<div class='lg-row'>四阿含者　或喜毘尼　又喜大法</div>
<div class='lg-row'>或喜外頌　或喜雜藏　故不一名</div>
<div class='lg-row'>盡說諸法　結四阿含　集錄諸數</div>
<div class='lg-row'>并律大法　聚為三藏　聞是法已</div>
<div class='lg-row'>天神及人　三千比丘　逮得漏盡</div>
<div class='lg-row'>不還八千　頻來十千　無數天人</div>
<div class='lg-row'>得見道迹　此法久住　為天人故</div>
<div class='lg-row'>諸王常勝　盡受百秋　一切天人</div>
<div class='lg-row'>諸王比丘　皆共稱善　如阿難說</div>
<div class='lg-row'>集法已訖　天人各還　四輩弟子</div>
<div class='lg-row'>皆歸本所</div>
</div><p>佛涅槃後。迦葉阿難等。於摩竭國僧伽尸城北。造集三藏正經及雜藏經。常所云四篋者。合雜言也。凡二百首盧。上增一阿含。從一至十為十一處經者。撰諸十一事經。以放牛兒十一事經為始。以行慈十一事經為終。因其所引便出其經。以事相連故合為一卷。此放牛經者。佛說放牛十一事。以況比丘道具十一行。成道樹根栽枝葉茂盛多所覆蔭。因放牛兒於坐發念。佛知其意故說十一事以所行者。放牛者即解便逮羅漢。</p>

<p class='juan'>撰集三藏及雜藏傳</p></div>
</div><!-- end of div[@id='body'] -->
</body></html>