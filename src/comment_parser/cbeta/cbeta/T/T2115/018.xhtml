<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>鐔津文集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='juan'><a id='mulu321' />鐔津文集卷第十八</p><p class="byline">藤州鐔津東山沙門契嵩撰</p><a id='mulu322' /><p style="margin-left:1em">此與楊公濟晤冲晦。山游唱和詩。今總編于此。貴後賢披覽。以見一時文會之清勝焉。</p>
<p style="margin-left:1em">歲暮值雪。山齋焚香獨坐。命童取雪烹茗。因思柳絮隨風起之句。遂取謝道蘊傳讀之。見其神情散朗。故有林下風氣益發幽興乃為詩兼簡居士公濟彼上人冲晦。</p>

<div class='div-other'><a id='mulu323' />
<p class='h2'>東山沙門契嵩上</p><p>簷外驚風幽鳥歸。窓間獨坐事還稀。初看曆日新年近。喜見山林驟雪飛。但憶故人能有詠。寧懷久客此無衣。鮑昭湯老能乘興。城郭何如在翠微。</p>
</div>
<div class='div-other'><a id='mulu324' />
<p class='h2'>章安楊蟠次韻</p><p>零落東山老佛師。古來獨往似君稀。雪邊氣候春將破。林下神情句欲飛。後日當尋慧遠社。何人更贈大顛衣。一篇感發渾閑事。須脫青衫動少微。</p>
</div>
<div class='div-other'><a id='mulu325' />
<p class='h2'>錢湖草堂沙門惟晤次韻上</p><p>雪滿西山春未歸。泉聲凍咽鳥聲稀。靜觀眼境人間渺。驅逐詩魔天外飛。一飽每將松作飯。大寒重換紙為衣。我憐詩是君家事。更約論心極細微。</p>
</div>
<div class='div-other'><a id='mulu326' />
<p class='h2'>約冲晦宿東山禪寺精舍先寄<span class='note-inline'>(蟠)</span></p><p>上人合動林間興。吾恨衰遲學謝安。納屐操笻郍有限。吹雲落雨漫無端。先憑報信春枝破。預想分題雪屋寒。林下不諳人世苦。笑將雙鬂與君看。</p>
</div>
<div class='div-other'><a id='mulu327' />
<p class='h2'>次韻和詶<span class='note-inline'>(契嵩)</span></p><p>襄陽習子不貪官。欲友幽人擬道安。冐雪履霜臨歲杪。攀蘿挽翠到雲端。初論浮世慚年老。久對清規苦夜寒。空感知音何以報。但誇山水富君看。</p>
</div>
<div class='div-other'><a id='mulu328' />
<p class='h2'>將訪永安東山禪師先寄<span class='note-inline'>(惟晤)</span></p><p>庵在千株松桂下。更無塵事到夫君。高縱罕過呼猿㵎。靜思唯看抱石雲。日暮坐間禽影集。雪晴岸畔路形分。楊雄約我須投宿。月裏禪餘怯論文。</p>
</div>
<div class='div-other'><a id='mulu329' />
<p class='h2'>次韻和詶<span class='note-inline'>(契嵩)</span></p><p>歲晚陰沈天宇昏。宗雷訪我更携君。相期石屋宜投宿。獨憩山茨學臥雲。雪映窓[檑-田+品]人已靜。風吟燈影夜初分。自憐惠永多閑散。強接清言愧不文。</p>
</div>
<div class='div-other'><a id='mulu330' />
<p class='h2'>宿永安方丈書呈東山禪師<span class='note-inline'>(蟠)</span></p><p>千年道在高僧傳。未論詩人更有評。曾著文章原大道。獨推性命濟群生。白雲已鎖山間寺。流水空傳世上名。林遠不聞鐘磬作。五更幽鳥轉春聲。</p>
</div>
<div class='div-other'><a id='mulu331' />
<p class='h2'>次韻和詶<span class='note-inline'>(契嵩)</span></p><p>詩豪何遜宿嵒扃。品格高卑徹曉評。未省窓前無月到。唯驚席上有風生。郄超年少遍高隱。莊子才雄不近名。明日君歸人落去。莫將平叔擬虛聲。</p>
</div>
<div class='div-other'><a id='mulu332' />
<p class='h2'>次韻奉和<span class='note-inline'>(惟晤)</span></p><p>道安獨繼襄陽踵。詩好慵窺霅晝評。竹屋數間經幾載。草衣三事傲平生。縱陪林下收孤迹。難學人間走大名。燈火已殘談未倦。曉風斜雨打窓聲。</p>
</div>
<div class='div-other'><a id='mulu333' />
<p class='h2'>嘉公濟冲晦見訪<span class='note-inline'>(契嵩)</span></p><p>數曲青溪山數重。山深日暮已鳴鐘。忽聞行客門前語。來覔幽人林下蹤。初接風流殊歷落。更張燈火倍迎逢。不須便去疑無待。已有黃糧在宿舂。</p>
</div>
<div class='div-other'><a id='mulu334' />
<p class='h2'>次韻和詶<span class='note-inline'>(蟠)</span></p><p>數百招提隱亂峯。蒼茫豈復辨君鐘。春含未得黃鸝報。路轉唯尋白鹿蹤。庵在月邊長不鎖。興來天外忽相逢。山人莫笑衣冠客。亦有鴻來待賃舂。</p>
</div>
<div class='div-other'><a id='mulu335' />
<p class='h2'>次韻和詶<span class='note-inline'>(惟晤)</span></p><p>白雲蒼海一重重。傍舍遙聞隔塢鐘。月上更無人語鬧。雪深空認虎行踪。詩書共喜燈前論。茗果翻疑夢裡逢。脫屣高談無限樂。熅爐寒擁日高舂。</p>
</div>
<div class='div-other'><a id='mulu336' />
<p class='h2'>遊靈隱遇雨呈普慈及二詩翁<span class='note-inline'>(蟠)</span></p><p>山老未容山客去。故將雲陣鎖山門。雨催晚色凝諸嶺。雷送春聲落後村。今夜青林妨月上。故人白首把詩論。來朝山水終瀰汎。策杖相隨討㵎源。</p>
</div>
<div class='div-other'><a id='mulu337' />
<p class='h2'>次韻和詶<span class='note-inline'>(契嵩)</span></p><p>暮雲將雨苦紛紛。看雨携君倚寺門。飛鳥驚雷歸後塢。落梅流水出前村。名山當爾何須去。勝事而今更好論。況有禪翁通妙理。徘徊重欵扣真源。</p>
</div>
<div class='div-other'><a id='mulu338' />
<p class='h2'>次韻和詶<span class='note-inline'>(惟晤)</span></p><p>雨洗群山秀色分。一笻雙屐到松門。天邊雲散爭歸洞。島外樵還各占村。久著青袍心已厭。相看白首事休論。請君細問黃梅老。當信禪河別有源。</p>
</div>
<div class='div-other'><a id='mulu339' />
<p class='h2'>同公濟冲晦宿靈隱夜晴<span class='note-inline'>(契嵩)</span></p><p>不睡還烹北苑茶。寒燈落盡適來花。夜深雨過山形出。天淨雲空月色佳。且喜僧窓晴似晝。莫論人世事如麻。況陪支許皆能賦。豈厭留詩在碧紗。</p>
</div>
<div class='div-other'><a id='mulu340' />
<p class='h2'>次韻和詶<span class='note-inline'>(蟠)</span></p><p>山風亦會山人意。卷盡天紛掃雪花。明月當樓情已興。碧雲落紙句還佳。天威忽霽應通物。仙侶相便合姓麻。群動已消林木響。臥看星斗隔窓紗。</p>
</div>
<div class='div-other'><a id='mulu341' />
<p class='h2'>次韻和詶<span class='note-inline'>(惟晤)</span></p><p>戰退睡魔重酌茗。再披文卷眩生花。喜逢長夜身雖健。勉和新詩興未佳。風細猿聲清似梵。月明杉影密如麻。臘寒燈炷飛蛾滅。何必殷勤護薄紗。</p>
</div>
<div class='div-other'><a id='mulu342' />
<p class='h2'>早過天竺呈明智及同遊二老<span class='note-inline'>(蟠)</span></p><p>雨夜靈峯臥竹床。平明屐齒到雲堂。門前雨過新溪滿。石上風回舊草香。山抱鐘聲圓不散。雪鋪瓦面冷無光。理公莫怪詩相惱。今日偕行總姓湯。</p>
</div>
<div class='div-other'><a id='mulu343' />
<p class='h2'>次韻和詶<span class='note-inline'>(契嵩)</span></p><p>㵎北夜依禪舍宿。峯南今訪講師堂。初行松路愛清曉。及過石橋聞異香。日色煖烘諸壑淨。晴嵐翠潑幾峯光。道標尚客何高趣。更飲吾曹相葉湯。</p>
</div>
<div class='div-other'><a id='mulu344' />
<p class='h2'>次韻和詶<span class='note-inline'>(惟晤)</span></p><p>曉過翻經臺下寺。與君同謁祖師堂。庭前紫桂葉頻脫。石上紅梅花正香。出洞陰雲分遠影。挂松寒日漏清光。謝君勸飯須無讓。不許非時薦茗湯。</p>
</div>
<div class='div-other'><a id='mulu345' />
<p class='h2'>南㵎傍遊戲呈公濟冲晦<span class='note-inline'>(契嵩)</span></p><p>相引朝來碧㵎傍。山林雪盡水流長。未應驚鳥下苔岸。先共觀魚跨石梁。日淡沙寒鷗自聚。歲闌春入草含芳。鮑昭湯老須同詠。何必人間萬事忙。</p>
</div>
<div class='div-other'><a id='mulu346' />
<p class='h2'>次韻和詶<span class='note-inline'>(蟠)</span></p><p>㵎南一嘯清風發。林下重來白日長。雲遠石深連鷲嶺。水寒沙淺似魚梁。漫因野老詢前事。閑伴伴幽人擷眾芳。更欲窮源情未已。知君嗔我索歸忙。</p>
</div>
<div class='div-other'><a id='mulu347' />
<p class='h2'>次韻和詶<span class='note-inline'>(惟晤)</span></p><p>撥雲過得南隴去。流水激濺一㵎長。盤石誰堆補缺岸。老自倒成危梁。沙禽呼雌頻呌噪。山藥吐色常芬芳。臘去春歸山愈好。喜君共無塵事忙。</p>
</div>
<div class='div-other'><a id='mulu348' />
<p class='h2'>遊天竺上寺呈東山仲靈冲晦<span class='note-inline'>(蟠)</span></p><p>入林已忻猿鳥樂。共傲浮生勝大還。身外是非雲不繫。社中留戀雨相關。籃輿寂寞愧彭澤。拄杖風流肖德山。寄語葛洪嵒下水。莫流清夢落人間。</p>
</div>
<div class='div-other'><a id='mulu349' />
<p class='h2'>次韻和詶<span class='note-inline'>(契嵩)</span></p><p>共訪迢遙深塢寺。仍隨野老賣樵還。鳥栖已定人方到。暮色雖濃門未關。今宿嵒房休問法。來朝臘屐重登山。平生勝友殊難會。莫厭相携寂寞間。</p>
</div>
<div class='div-other'><a id='mulu350' />
<p class='h2'>次韻和詶<span class='note-inline'>(惟晤)</span></p><p>天寒雨細日將暮。泥滑誰禁策馬還。砂穴吐泉鳴決決。竹叢歸鳥語關關。聊睎謝客須穿屐。莫<span class='corr'>羨</span>支公獨買山。方外論交情未淺。願陪投老白雲間。</p>
</div>
<div class='div-other'><a id='mulu351' />
<p class='h2'>同公濟冲晦遊天竺兼簡呈伯周禪老<span class='note-inline'>(契嵩)</span></p><p>愛此蕭然松塢深。詩流邀我此相尋。蒼茫寒日纔開霧。靉靆濃雲又結陰。安石放懷還劇賞。晈然乘興合清吟。主人勸駐禪扉宿。況值梅香正滿林。</p>
</div>
<div class='div-other'><a id='mulu352' />
<p class='h2'>次韻和詶<span class='note-inline'>(蟠)</span></p><p>不問猿崖鳥道深。携笻著屐伴君尋。山中桂子驚寒夜。雪後梅花逼歲陰。欲住更逢青眼顧。相看須盡白頭吟。他年若續高僧傳。未放湯休與道林。</p>
</div>
<div class='div-other'><a id='mulu353' />
<p class='h2'>次韻和詶<span class='note-inline'>(惟晤)</span></p><p>平昔詩禪友契深。更來人外事幽尋。雨餘㵎壑流寒響。歲晏檉杉老翠陰。袒跣不妨陶令醉。風流多傚洛生吟。山翁解榻延清賞。未放前賢勝竹林。</p>
</div>
<div class='div-other'><a id='mulu354' />
<p class='h2'>宿天竺再贈東山禪師與冲晦<span class='note-inline'>(蟠)</span></p><p>仲靈述作慚知己。冲晦篇章竊賞音。勝侶俱恬山水樂。神交已過雪霜深。燈前自笑平生事雨後重論一夜心。相檢莫教詩間斷。更闌同聽夜猿吟。</p>
</div>
<div class='div-other'><a id='mulu355' />
<p class='h2'>次韻奉和<span class='note-inline'>(契嵩)</span></p><p>沈侯才雋冠儒林。詩語驚人金玉音。學海平生慚我淺。詞源今日<span class='corr'>羨</span>君深。強睎老格須張膽。喜聽清言更洗心。賡唱苟能容累句。漫陪梁甫續高吟。</p>
</div>
<div class='div-other'><a id='mulu356' />
<p class='h2'>次韻奉和<span class='note-inline'>(惟晤)</span></p><p>燈火青熒雲塢寺。清猿呌斷有餘音。檻梅雪白春風近。山雨盆傾㵎水深。背世迹憐高鳥迹。結交心契老松心。詶君秀句無新語。徒攪詩腸徹曙吟。</p>
</div>
<div class='div-other'><a id='mulu357' />
<p class='h2'>宿天竺寺賦聞泉呈二老<span class='note-inline'>(蟠)</span></p><p>我有泉中興。平生愛水經。山空時決決。夜靜轉泠泠。暗脈來湍急。清聲出混冥。月寒風不響。高枕與君聽。</p>
</div>
<div class='div-other'><a id='mulu358' />
<p class='h2'>同賦聞泉<span class='note-inline'>(契嵩)</span></p><p>歲晏林間宿。初聞況夜晴。漱寒醒客夢。飛響應山鳴。深㵎松風靜。幽人石室清。誰人能為我。寫此入琴聲。</p>
</div>
<div class='div-other'><a id='mulu359' />
<p class='h2'>同賦聞泉<span class='note-inline'>(惟晤)</span></p><p>㵎泉吾所好。山舍寂無喧。春脈生雲底。夜聲來枕前。風休不動竹。月上未啼猿。石上鳴逾急。冷然清夢魂。</p>
</div>
<div class='div-other'><a id='mulu360' />
<p class='h2'>送公濟冲晦出山兼簡駐泊李思文<span class='note-inline'>(契嵩)</span></p><p>幾日山遊霰雪稀。相隨野老亦忘機。始憐洞裏雲堪臥。又憶人間歲杪歲。夜落梅花應滿路。風含春色自吹衣。憑君為語王孫道。音信終須寄鳥飛。</p>
</div>
<div class='div-other'><a id='mulu361' />
<p class='h2'>次韻奉詶<span class='note-inline'>(蟠)</span></p><p>臘後東風掃翠微。同看芳柳破春機。三宵聽水都無夢。四日登山未肯歸。野老止憑雲送客。家人應笑雨霑衣。君詩兼簡佳公子。只恐囊傾一夜飛。</p>
</div>
<div class='div-other'><a id='mulu362' />
<p class='h2'>次韻奉和<span class='note-inline'>(惟晤)</span></p><p>招携綠野村邊去。累日青山曠世機。惜向永安蘭若別。還經靈隱渡頭歸。雲峯積雪迷樵徑。石罅新泉濺客衣。詩會未由陪帝戚。心隨雲鳥入城飛。</p>
</div>
<div class='div-other'><a id='mulu363' />
<p class='h2'>遊山歸遇雨呈仲靈冲晦<span class='note-inline'>(蟠)</span></p><p>九里松門雪過時。籃輿䙚䙚礙松枝。雨留宿客還斜落。風送行人亦倒吹。華表忽驚黃鶴反。耳中猶帶白猿悲。來朝弗著登山屐。可避君味謝客兒。</p>
</div>
<div class='div-other'><a id='mulu364' />
<p class='h2'>次韻和詶<span class='note-inline'>(契嵩)</span></p><p>嚴維靈澈出山時。避雨曾聞礙木枝。歲杪霜寒何足畏。管中春色已堪吹。風含鐘韻凝還散。水結溪聲咽又悲。鬪草野遊君莫笑。初平元是牧羊兒。</p>
</div>
<div class='div-other'><a id='mulu365' />
<p class='h2'>次韻奉和詶<span class='note-inline'>(惟晤)</span></p><p>興高未肯輟清詩。捨轎重扶櫛栗枝。松柏青肥春雨洗。烟雲輕健㵎風吹。樵歸後塢連聲唱。鹿過前溪失隊悲。莫道還家甘寂默。陶潛自有五男兒。</p>
</div>
<div class='div-other'><a id='mulu366' />
<p class='h2'>山中回憶東山老<span class='note-inline'>(蟠)</span></p><p>山遊興發特尋君。屐齒笻枝繞四隣。峯北看雲忘世務。㵎南聽水得天真。名高寂寞存僧史。林下風流似晉人。何日枇杷苦笋熟。却遊未減去年春<span class='note-inline'>(君去年有苦笋上批把熟之句)</span>。</p>
</div>
<div class='div-other'><a id='mulu367' />
<p class='h2'>次韻奉詶<span class='note-inline'>(契嵩)</span></p><p>君事逍遙入亂雲。與君躡屐遍溪隣。林間聽鳥聞偏好。烟際觀山見匪真。㵎水只能忙送客。岩花不解久留人。樂天更有龍門約。勝會應須趁早春。</p>
</div>
<div class='div-other'><a id='mulu368' />
<p class='h2'>連得公濟出山道中見示二篇鄙思枯涸奉和不暇且乞罷唱<span class='note-inline'>(契嵩)</span></p><p>詩篇留落野人窓。又得虞卿璧一雙。怪似蛟龍出古水。清如日月浸秋江。賡吟何止夸山澤。變雅終須繫國邦。為報詩家驍將道。雪闌休唱已心降。</p>
</div>
<div class='div-other'><a id='mulu369' />
<p class='h2'>次韻奉詶<span class='note-inline'>(蟠)</span></p><p>幾夕論詩坐石窓。憐君百首妙無雙。勾牽野興侵孤月。惱亂詞源湧大江。數紙忽然來竺嶺。千年猶可照吳邦。相思未免還相挑。莫竪旗旛却詐降。</p>
</div>
<div class='div-other'><a id='mulu370' />
<p class='h2'>出山至中途寄永安禪師<span class='note-inline'>(惟晤)</span></p><p>松行未盡却回頭。寒雨霶[雨/沱]已漸收。望海閣邊雲繚繞。行春橋下水奔流。山庵驟別高談遠。城寺將歸滿面羞。須傚著書同護法。悠悠人事漫拘囚。</p>
</div>
<div class='div-other'><a id='mulu371' />
<p class='h2'>次韻和詶<span class='note-inline'>(契嵩)</span></p><p>忽憶山中人白頭。歲闌來看雪初收。詩篇見賞皆高興。謝客相隨匪俗流。漫有嵓雲供夜臥。況無土食備晨羞。愛君吟詠殊堪聽。金玉聲音勝楚囚。</p>
</div>
<div class='div-other'><a id='mulu372' />
<p class='h2'>公濟冲晦出山次日奉寄<span class='note-inline'>(契嵩)</span></p><p>孫綽曾陪支遁遊。千年人謂兩風流。<span class='corr'>羨</span>君慕此乘雙屐。結侶還來共一丘。衣冷雪霜猶未去。興高雲月肯甘收。耽詩重道皆無比。應敵當時萬戶侯。</p>
</div>
<div class='div-other'><a id='mulu373' />
<p class='h2'>次韻奉詶<span class='note-inline'>(蟠)</span></p><p>猿聲未落鳥聲愁。筍發花開㵎水流。還對春風驚節物。漫思野老傍林丘。古人得道多深隱。賢守知名貴早收。林下頻過君莫怪。自看骨相匪封侯。</p>
</div>
<div class='div-other'><a id='mulu374' />
<p class='h2'>次韻奉詶<span class='note-inline'>(惟晤)</span></p><p>今日追懷昨日遊。二君乘興似奔流。遠尋幽壑行拕屐。累到深雲臥枕丘。崖竹蕭疎晴影亂。塢梅零落晚香收。會須重訪藤州老。更約高才沈隱侯。</p>
</div>
<div class='div-other'><a id='mulu375' />
<p class='h2'>次韻奉和<span class='note-inline'>(契嵩)</span></p><p>樂天已與廣宣遊。更出風塵外俗流。酒聖盡能非畢卓。詩仙皆欲接浮丘<span class='note-inline'>(間公濟與冲晦遊。斷此葷酒。多隨其奉戒)</span>篇章逸處江山動。筆硯閒時雲雨收。況有聲名俱籍甚。並飛南北動王侯。</p>
</div>
<div class='div-other'><a id='mulu376' />
<p class='h2'>歲暮還西塢寄公濟無辯<span class='note-inline'>(契嵩)</span></p><p>乘興溪邊去。仍從林下歸。梅香帶春信。日色煖人衣。白髮思還遠。清流遇更稀。野禽寧會意。相顧向柴扉。</p>
</div>
<div class='div-other'><a id='mulu377' />
<p class='h2'>次韻奉和<span class='note-inline'>(蟠)</span></p><p>聞說西庵好。藤州恐不歸。延年松可食。避世草堪衣。山塢雪應滾。林端梅亦稀。猶憐二禪老。佳句及城扉。</p>
</div>
<div class='div-other'><a id='mulu378' />
<p class='h2'>次韻奉詶<span class='note-inline'>(辯元)</span></p><p>野步溪流靜。源深興未歸。晚禽栖雪竹。殘霰洒禪衣。放意天涯遠。狂吟人落稀。詩成寄吾侶。清氣動林扉。</p>
</div>
<div class='div-other'><a id='mulu379' />
<p class='h2'>次韻奉和<span class='note-inline'>(惟晤)</span></p><p>白髮東山老。青林西塢歸。聽猿時駐錫。厲水自褰衣。高論才難敵。孤蹤行亦稀。慚君寄樵採。佳句出嵓扉。</p>
</div>
<div class='div-other'><a id='mulu380' />
<p class='h2'>寄東山禪師<span class='note-inline'>(蟠)</span></p><p>高臥西林月。孤閒獨見君。杖藜探㵎水。欹枕看山雲。鹿過何人見。猿啼只自聞。篇章知幾首。寄我莫辭勤。</p>
</div>
<div class='div-other'><a id='mulu381' />
<p class='h2'>次韻奉詶<span class='note-inline'>(契嵩)</span></p><p>翛然林下隱。吾道異夫君。習忍如幽草。觀身類片雲。人情無意染。鶴唳有時聞。謝客詩懷寄。憐君此興勤。</p>
</div>
<div class='div-other'><a id='mulu382' /><p style="margin-left:2em">蟠雪夜登湧金樓。遠望西山憶仲靈。洒然有邁世之風。因思山陰王徽之雪夜獨酌。四望皎然。徘徊詠尤太冲招隱詩。忽憶戴逵扁舟乘興。余恨未能遂往。聊寄此詩</p>
<p>家占西湖島上雲。雪光月色更侵魂。興來爛漫投空老<span class='note-inline'>(投或作心)</span>詩罷蒼茫眼正昏。晉國衣冠何處覓。梁朝殿閣儼猶存。思君不及山陰夜。遙望青松聽雪猿。</p>
</div>
<div class='div-other'><a id='mulu383' />
<p class='h2'>次韻奉詶<span class='note-inline'>(契嵩)</span></p><p>暝色陰森雪和雲。故人當此動吟魂。烟凝火冷萬家靜。水色山光竟夜昏。興發晉賢前古遠。詩傳蕭寺邇今存。春歸嵒壑多芳樹。漫欲遙君同聽猿。</p>
</div>
<div class='div-other'><a id='mulu384' />
<p class='h2'>寄勉冲晦速和拙什<span class='note-inline'>(蟠)</span></p><p>冲晦僧儒詩者豪。尤憐賴汝壯方袍。一千篇興時無敵。三十年功格最高。白髮逢春今更勇。清吟徹老莫辭勞。何朝始肯將珠玉。却報仙人換木桃。</p>
</div>
<div class='div-other'><a id='mulu385' />
<p class='h2'>次韻奉詶<span class='note-inline'>(惟晤)</span></p><p>杜門誰復念吾曹。老畏春寒擁毳袍。懶慢從來徒自笑。唱詶今更怯君高。曾無道譽喧喧播。厭把肝脾苦苦勞。佳句忽來催野句。譬將凡果逼仙桃。</p>
</div>
<div class='div-other'><a id='mulu386' />
<p class='h2'>新歲連雨不止因寄公濟兼簡賢令強公<span class='note-inline'>(嵩)</span></p><p>寒郊纔喜歲華新。景物陰陰又一旬。雲帶天低垂壓野。雨藏春晝暗迷人。寧愁燈火妨明月。却嘆詩家惜令辰。陶令而今臥江國。倚樓吟望更誰親。</p>
</div>
<div class='div-other'><a id='mulu387' />
<p class='h2'>次韻和詶<span class='note-inline'>(蟠)</span></p><p>林扉厭聽雨聲頻。為惜春風只九旬。裛撲山花將放杏。侵尋歲月已過人。何時好去遊南㵎。每夜空來望北辰。愁坐更無車馬客。獨憐詩筆謾相親。</p>
</div>
<div class='div-other'><a id='mulu388' />
<p class='h2'>竊觀仲靈久雨詩且道余與公濟吟從之意輒次韻奉和<span class='note-inline'>(至)</span></p><p>詩興勾牽日日新。年光初破雨彌旬。舊遊已得新工部。佳句今逢休上人<span class='note-inline'>(仲靈文章大手。非特休比。此比以詩言耳)</span>雲外馳心關水石。江邊搔首望星辰。泥深未愛尋山屐。誰與西庵杖屨親。</p>
</div>
<div class='div-other'><a id='mulu389' />
<p class='h2'>重次元韻<span class='note-inline'>(至)</span></p><p>吟思那知歲月新。初鸎啼雨早經旬。娟娟野竹通寒水。洗洗江梅冷照人。鷲嶺並遊勞夢寐。虎溪一笑尚參辰。千金褎字形篇尾。迹未相同意已親。</p>
</div>
<div class='div-other'><a id='mulu390' />
<p class='h2'>又次韻奉寄強令<span class='note-inline'>(契嵩)</span></p><p>冉冉流年年曆新。仲春春日未盈旬。何為萬里青雲士。來問雙峯白髮人。詩思雅驚含老格。風神清爽惜芳辰。況聞傲令陶元亮。臘屐須來與我親。</p>
</div>
<div class='div-other'><a id='mulu391' />
<p class='h2'>重次韻奉詶<span class='note-inline'>(至)</span></p><p>千年支許事如新。欲寄前遊漫歷旬。雨帶黑雲遮俗客。猿呼飛鳥伴幽人。從容劇論知何日。感激佳篇慰此辰。四海聲光非鑿齒。道安名重若為親。</p>
</div></div>
<p class='juan'>鐔津文集卷第十八</p>
</div><!-- end of div[@id='body'] -->
</body></html>