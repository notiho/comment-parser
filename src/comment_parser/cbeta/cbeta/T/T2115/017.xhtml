<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>鐔津文集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu258' />鐔津文集卷第十七</p><p class="byline">藤州鐔津東山沙門契嵩撰</p>
<div class='div-other'><a id='mulu259' />
<p class='h1'>古律詩共六十首</p>
<div class='div-other'><a id='mulu260' />
<p class='h2'>三高僧詩<span class='note-inline'>(并敘)</span></p><p style="margin-left:1em">唐僧皎然靈徹道標。以道稱於吳越。故諺美之曰。霅之晝能清秀。越之澈如氷雪。杭之標摩雲霄。吾聞風而慕其人。因諺所謂。遂為詩三章。以廣其意也。</p>

<div class='div-other'><a id='mulu261' />
<p class='h3'>霅之晝能清秀</p><p>晝公文章清復秀。天與其能不可鬪。僧攻文什自古有。出拔須尊晝為首。造化雖移神不遷。晝公作詩心亦然。上跨騷雅下沈宋。俊思縱橫道自全。禪伯修文<span class='note-inline'>(修或揮字)</span>豈徒爾。誘引人心通佛理。縉紳先生魯公輩。早躡清游慕方外。斯人已歿斯言在。護法當應垂萬代。</p>
</div>
<div class='div-other'><a id='mulu262' />
<p class='h3'>越之澈如氷雪</p><p>澈公之清若氷雪。高僧天資與人別。三十能詩名已出。名在詩流心在律。不殊惠遠殊惠休。皎然未合誰與儔。白雲蕭散何定止。忽入關中訪包李。孤清難立眾所沮。到底無辜中非語。木秀於林風必摧。澈公懷德成禍胎。古人已往不復歎。為爾為詩遺後來。</p>
</div>
<div class='div-other'><a id='mulu263' />
<p class='h3'>杭之標摩雲霄</p><p>標師之高摩雲霄。在德豈在於沈寥。一庵嶺底寄幽獨。抗迹蕭然不入俗。有時虛陟層崖眺。不聞其語聞清嘯。當時陸羽事幽討。曾入青雲預聞道。取雨救旱驅神龍。此與人間事豈同。冥機感異心之苗。此公所以稱道標。</p>
</div>
<div class='div-other'><a id='mulu264' />
<p class='h3'>送章表民祕書</p><p>一日夫子來山陲。來言去別將何之。清塵舊尉亦皆至<span class='note-inline'>(時周感之同來)</span>鮮車輕珮光陸離。入門顧我顏色好。林下把袂相追隨。笑傲恣肆意氣豪。舉首不覺白日欹。拂榻乃留嵒宇宿。紙衾蒲席誠可嗤。不計豐約但適美。唯唯無語相拒違。是時春和二月半。永夜耿耿輕寒微。高談交發雅興合。如瓶注泉爭淋漓。須臾促席命言志。直吐胸臆撝淳詞。人心不同有如面。平生各自有所為。表民卒然趨席端。曰吾有志人不知。末俗淺近烏足語。含哺未吐長嗟咨。少從先生學經典。不探枝葉窮根基。帝王之道斷可識。殷盤周誥無復疑。古今事業貴適用。文意述作須有規。豈類童稚空琢刻。畫餅不能療朝飢。十五孜孜事文字。磨礱筆硯精神罷。長篇大軸浩無數。慷慨但欲扶政治。前年補吏來浙右。局務冗俗不可窺。傾懷欲效王覇略。騏驥捕鼠非宜宜。錢唐大府多達官。品秩相較我最卑。孟軻獨負浩然氣。誰能<span class='corr'>斂</span>袂長低眉。丈夫所重以道進。青雲萬里須自馳。咄嗟顧我胡為者。甘以門廕為身資。遂為謝病遠引去。遽與簪組相差池。膠西董生苟可慕。下帷克苦窮書詩。閒居落莫多感激。所感時政生瑕玼。賤臣抱節私自效。作書萬字投丹墀。天閽深岩在西北。引領一望雲[雨/斯][雨/斯]。德音畢竟不下報。漫陳肝膽空涕洟。嗟嗟吾生時命謬。不遇當時甘佚遺。龍蛇之蟄尺蠖屈。萬物不時須自怡。我家田園在南國。亦有溪山名武夷。泉甘壤黑堪稼穡。歸與老農事鎡基。余與感之聞此語。精神飛動驚支頤。深謀遠慮不可測。滄溟無底天無涯。閶闔門前無限客。摩肩踏足爭前詞。暖衣飽食恣氣艶。幾輩卓犖能如斯。請君更前與君語。何必輕沮煩孜孜。嘉穀冬收槿朝發。眾物榮茂有疾遲。不聞伊尹五干湯。堯舜之道方得施。賢傑輕身重天下。豈使汲汲營其私。況當夷狄侮中國。蹂踐二鄙翻地皮。將軍誅討苦未剋。百萬師老勞旌旗。凶年樂歲復間作。風雨霜雪猶不時。天子勤政不暇食。亦待才能相補裨。廟堂之上有君子。聰明豈肯饒臯夔。執秉公道尊大匠。裁度<span class='corr'>杞</span>梓寧參差。愛君為人性疎達。不以其教交相訾。臨風明月千里別。祝祠豈憚傾肝脾。俗人好毀寡樂善。嘉名清節慎莫虧。朝廷若問平津策。賢良第一非君誰。</p>
</div></div>
<div class='div-other'><a id='mulu265' />
<p class='h2'>古意<span class='note-inline'>(五首)</span></p>
<div class='div-other'><a id='mulu266' /><p>風吹一點雲。散漫為春雨。洒余松柏林。青葱枝可取。持此歲寒操。手中空楚楚。幽谷無人來。日暮意誰與。</p>
</div>
<div class='div-other'><a id='mulu267' />
<p class='h3'>二</p><p>君莫笑支許。寂寞非愚懵。君莫輕稽阮。山林有清興。人生徒百歲。樂少憂還剩。萬事漫短長。無如使道勝。爾非傲世士。高蹈釣名稱。但謝區中緣。甘心棲石磴。澄空白日飛。世事終無應。不如省爾誠。自言還自贈。</p>
</div>
<div class='div-other'><a id='mulu268' />
<p class='h3'>三</p><p>雲中見雙鳥。高飛揭日月。毛羽賁文章。翱翔異鷹鶻。翛然邈千里。竟不顧林樾。春風漫飄颺。勁翮更超忽。陌上遊俠子。窺爾徒倉卒。雖有金彈丸。睥睨不敢發。因知奇異資。自保長超越。回視黃雀群。胡為戀塵[土*孛]。</p>
</div>
<div class='div-other'><a id='mulu269' />
<p class='h3'>四</p><p>堪笑浮雲高。凌虛翳日星<span class='note-inline'>(凌虛或作扶搖)</span>寧作蘭蕙幽。草中自芳馨。自足乃天分。未需爾虛靈。掩翳之所惡。胡為久亭亭。古來曠達士。浪跡多晦暝。山林惜長往。藏用亦藏形。愚谷不可及。窅然還自寧。嗟余亦羨此。岑寂養頹齡。</p>
</div>
<div class='div-other'><a id='mulu270' />
<p class='h3'>五</p><p>窮品偶真叟。授我一卷書。深林值幽人。遺我斧與鋤。斧鋤亦奚為。教養材與蔬。荒穢必須剪。使之藹自如。授書欲胡為。教爾心與軀。學必先正己。自治乃及餘。此意有嘉訓。佩之未始除。如何悠悠人。自謬欲是渠。相習成薄俗。尠德懷蘧篨。吾裁此俚語。憑君為傳諸。</p>
</div></div>
<div class='div-other'><a id='mulu271' />
<p class='h2'>游龍山訪道士李仙師</p><p>日出野曠明。肅然訪道生。杳渺湖外去。散誕雲邊行。秋高天宇淨。脫葉飛縱橫。乘風度林嶺。轉覺衣屨輕。時聞縹緲間。微颷傳鶴聲。知與仙家近。逸思泠然清。須臾轉幽谷。紫府芝田平。仙童走脚報。松子來門迎。接袂語且笑。所歡非俗情。丹臉人未老。道貌天已成。開筵羅玉粒。盤餐饈紫英。綢繆似交舊。洒落懷抱傾。薄暮忍云去。徘徊倚山楹。欲有重尋約。還憂變高名。</p>
</div>
<div class='div-other'><a id='mulu272' />
<p class='h2'>感遇<span class='note-inline'>(九首)</span></p>
<div class='div-other'><a id='mulu273' /><p>海水晦夜清。秋色涵蓬壺。有叟雙龍公。鐵網羅珊瑚。風雲浩容與。悵恨何所圖。欲問天上人。可換明月無。</p>
</div>
<div class='div-other'><a id='mulu274' />
<p class='h3'>二</p><p>仙人白玉京。去去何縹緲。瓊樓十二層。玲瓏汎雲表。銀湟月為波。萬頃即池沼。秋來宮殿光。逗落人間曉。空際時澄明。烟霞眇青鳥。可見不可到。所思空杳杳。</p>
</div>
<div class='div-other'><a id='mulu275' />
<p class='h3'>三</p><p>悠哉楊執戟。識遠才絕奇。初提草玄筆。頗為人所嗤。卓卓孔孟道。謝爾平嶮巇。玉鑑含幽光。千載方葳蕤。寄語曠懷士。未達休嗟咨。心期道自貴。俗態勢焉隨。青山保長往。白日貞可窺。高標謝松柏。孤芳操弗移。</p>
</div>
<div class='div-other'><a id='mulu276' />
<p class='h3'>四</p><p>天威不到處。干戈動邊鄙。將軍奮威猛。英雄勢隨起。紛紛出榆關。肅肅秋色裏。白馬冐黃雲。清霜厲嚴旨。少壯羽林兒。務能莫多喜。好武匪君心。用兵不得已。寄言飛將軍。妙略應無比。志在報君恩。豈為黃金死。丈夫身許國。慷慨當如此。寧教太史書。輕笑魯連子。</p>
</div>
<div class='div-other'><a id='mulu277' />
<p class='h3'>五</p><p>蒼茫天地間。流光一何遽。曾聞太古人。未見曦輪駐。才沈崦嵫雲。還上浮桑樹。山色愁裡暝。天形夢中曙。安知穆天子。龍馬神為御。萬里速乘風。又向瑤臺去。超遙侶神仙。此理當何故。不向堯年長。永使人間住。</p>
</div>
<div class='div-other'><a id='mulu278' />
<p class='h3'>六</p><p>冠蓋何處客。凌雲意氣驕。旦旦趨雙闕。衝衝過渭橋。金珂雲外響。畵燭月中燒縹緲行天路。升騰在玉霄。如何區宇內。頓與人間遙。長拂羅裳去。明光殿下朝。一俯復一仰。榮多憂亦饒。白髮領邊長。朱顏鏡裏凋。豈知松檜下。幽人長寂寥。萬事淡無慮。恣臥時長謠。浩蕩天地間。孰問犧黃堯。臨風一清嘯。胡為王子喬。</p>
</div>
<div class='div-other'><a id='mulu279' />
<p class='h3'>七</p><p>空虛澄遠煙。霽色含秋景。思君每盤桓。駐目千峯頂<span class='note-inline'>(駐目或作獨往)</span>明月初團圞可照美人影美人來不來雲霞渺林嶺。</p>
</div>
<div class='div-other'><a id='mulu280' />
<p class='h3'>八</p><p>松柏地之靈。草莾亦同茂。願得區域中。人心復純素。蒼梧會稽陰。罔復有陵墓。六合無知音。青山有歸路。人生惜朱顏。賢照長相顧。昨夜露華臺。誰不怨秋暮。</p>
</div>
<div class='div-other'><a id='mulu281' />
<p class='h3'>九</p><p>悠然嚴子陵。遠大寥廓器。故人貴為君。白駒要不至。耽閑戀淥潭。高超弄芳餌。青山汎白雲。萬古寄高意。侯覇不知道。初亦嫌傲志。何事卑王侯。其心越天地。因悲婁護輩。胡為附權勢。流游絳灌間。折節蹁蹮例。皇皇古皇道。勞生自拘繫。不如歸去來。乘風拂長袂。</p>
</div></div>
<div class='div-other'><a id='mulu282' />
<p class='h2'>懷越中兼示山陰諸開士</p><p>厭見人境喧。清游憶靈越。東南千萬山。浮青滿寥沈。從來鑑中景。形勝人間絕。月湛換鵝溪。雲起藏書穴。客子若飄蓬。遽與故人別。尺素未及通。芳草已云歇。所悲行路難。俯仰損名節。鳴雁欲東飛。寄語謝明月。</p>
</div>
<div class='div-other'><a id='mulu283' />
<p class='h2'>早秋吟</p><p>山家昨夜房櫳冷。梧桐一葉飄金井。長天如水淨藏雲。明月含暉變秋景。桂枝花拆風飄飄。誰在高樓吹玉簫。人間不見槎升漢。天上將看鵲作橋。年少征人在何處。白露霑衣未歸去。海畔今無漂母家。江南誰與王孫遇。徘徊月下空長吟。吾徒自古難知音。欲上高臺問明月。明月何不照人心。</p>
</div>
<div class='div-other'><a id='mulu284' />
<p class='h2'>群賢宿山賦得暮雲嵒下宿</p><p>微風靜林杪。紅日下嵒阿。明月出已滿。白雲歸未多。高應伴猿鶴。深不暗松蘿。若弗為霖去。其如旱歲何。</p>
</div>
<div class='div-other'><a id='mulu285' />
<p class='h2'>浙江晚望</p><p>暮色看無際。秋空水混天。片帆飛鳥外。新月落潮邊。隔越山形小。吞吳地勢偏。幾人來往老。早晚渡頭船。</p>
</div>
<div class='div-other'><a id='mulu286' />
<p class='h2'>題徑山寺</p><p>翠拔群山外。連天勢未休。雲迷飛鳥道。雨出古龍湫。僧在深雲定。香和杳靄浮。人間游不到。臺殿自清秋。</p>
</div>
<div class='div-other'><a id='mulu287' />
<p class='h2'>郎侍郎致仕</p><p>平時獨高謝。道勝欲韜光。白髮辭明主。青山戀故鄉。藥畦容鶴到。吟徑恐雲藏。更愛禪林臥。時來拂石床。</p>
</div>
<div class='div-other'><a id='mulu288' />
<p class='h2'>山中早梅</p><p>亭亭映晚景。皎皎出林端。小圃連雲淡。孤芳冐雪寒。人間殊未見。物外最先看。但欲方瓊玉。寧將勝牡丹。</p>
</div>
<div class='div-other'><a id='mulu289' />
<p class='h2'>汎若耶溪</p><p>越水乘春泛。船窓掩又開。好山㳂岸去。驟雨落花來。岸影樵人渡。歌聲浣女回。滄浪無限意。日暮更悠哉。</p>
</div>
<div class='div-other'><a id='mulu290' />
<p class='h2'>書毛有章園亭</p><p>愛此園林好。重來花木滋。游人醉不去。幽鳥語無時。烟郭連芳草。春湖泛淥池。松篁非俗韻。游子漫相期。</p>
</div>
<div class='div-other'><a id='mulu291' />
<p class='h2'>山亭晚春</p><p>山庭晚來靜。林石自巉嵒。犬去吠人語。花飛恣鳥䘖。晴烟熏茂草。煦日靄高杉。更喜團圓月。清光下碧巖。</p>
</div>
<div class='div-other'><a id='mulu292' />
<p class='h2'>自贈</p><p>靜坐還看竹。閑行亦合樵。道心應有在。生事合無憀。客去清談少。年來白髮饒。漫將支遁筆。閒且賦逍遙。</p>
</div>
<div class='div-other'><a id='mulu293' />
<p class='h2'>夏日無雨</p><p>山中苦無雨。日日望雲霓。小暑復大暑。深溪成淺溪。泉枯連井底。地熱亢蔬畦。無以問天意。空思水鳥啼<span class='note-inline'>(俗謂水鳥啼則天下雨焉)</span>。</p>
</div>
<div class='div-other'><a id='mulu294' />
<p class='h2'>歲暮書懷</p><p>朔風適變寒。曉日將含煦。南國殊未還。東山歲云暮。浮生奄忽往。芳顏安得駐。寄謝人世間。紛華尤可悟。</p>
</div>
<div class='div-other'><a id='mulu295' />
<p class='h2'>山中早行</p><p>前山經夜雨。獨往步春泥。天岸日將出。田家雞更啼。孤烟行處起。曠野望中低。猶喜逢樵客。相將過數溪。</p>
</div>
<div class='div-other'><a id='mulu296' />
<p class='h2'>湖上晚歸</p><p>人間薄游罷。歸興尋舊隱。春岸行未窮。夕陽看欲盡。嵐光山際淡。天影水邊近。自憐幽趣真。清吟更長引。</p>
</div>
<div class='div-other'><a id='mulu297' />
<p class='h2'>季春寄友生</p><p>湖上無烟晝。人間寒食時。陰晴春易變。花月候難齊。未畏青蛙亂。先愁紫蕨衰。雲山向漸熱。相訪勿應遲。</p>
</div>
<div class='div-other'><a id='mulu298' />
<p class='h2'>寄懷泐潭山月禪師</p><p>聞道安禪處。深蘿杳隔溪。清猿定中發。幽鳥坐邊栖。雲影朝晡別。山峯遠近齊。不知誰問法。雪夜立江西。</p>
</div>
<div class='div-other'><a id='mulu299' />
<p class='h2'>送客還北闕道中作</p><p>北郭送陽子。日斜歸舊居。路泥侵曉潤。晦月逼春餘。桑柘雨中綠。人烟關外疎。依然見風俗。歸興混樵漁。</p>
</div>
<div class='div-other'><a id='mulu300' />
<p class='h2'>次韻無辯赴承天再命</p><p>載命還高讓。知君所趣深。青山當隱處。白髮欲栖心。更俟逢梅雨。何妨過虎林。潺湲合㵎水。六月足清音。</p>
</div>
<div class='div-other'><a id='mulu301' />
<p class='h2'>山舍晚歸</p><p>薄暮還精廬。徐行無所並。日入月還清。山空水更靜。彷彿聞疎鍾。翛然在西嶺。寄語高世流。來茲謝塵境。</p>
</div>
<div class='div-other'><a id='mulu302' />
<p class='h2'>讀書</p><p>讀書老何為。更讀聊遮眼。此意雖等閒。高情寄無限。錯磨千古心。翻覆幾忘飯。不知白雲去。春靜山中晚。</p>
</div>
<div class='div-other'><a id='mulu303' />
<p class='h2'>送廬隱士歸廬山</p><p>世事如循環。是非終莫盡。<span class='corr'>羨</span>爾歸深山。任他譏小隱。黃鵠舉已高。白雲去非近。天籟歸寂寞。何峯弄清軫。</p>
</div>
<div class='div-other'><a id='mulu304' />
<p class='h2'>還南屏山即事</p><p>歲晚歸來石室寒。松蘿岑寂自盤桓。但知林下一年過。不見人間萬事難。招隱有詩題石記。解嘲無說與時看。此心已共空生合。身似浮雲不必觀。</p>
</div>
<div class='div-other'><a id='mulu305' />
<p class='h2'>入石壁山</p><p>身似浮雲年似流。人間擾攘只宜休。老來已習青蘿子。隱去應追白道猷。直入亂山寧計路。定看落葉始知秋。他時谷口人相遇。莫問裁詩謝五侯。</p>
</div>
<div class='div-other'><a id='mulu306' />
<p class='h2'>山中自怡謝所知</p><p>萬事隨宜勿強攀。暫過朝市即歸山。勞生未必浮名好。稱性應須到處閑。都似夢中休問影。只堪吟裏更怡顏。襄陽道者寧知爾。猿鶴蕭然石室間。</p>
</div>
<div class='div-other'><a id='mulu307' />
<p class='h2'>寄承天元老</p><p>清散年來事益閑。不論林下與人間。禪心至了非喧靜。默客何妨更往還。奇石清軒增勝趣。流泉碧座照衰顏。支形脫略時機甚。應笑歸來別買山。</p>
</div>
<div class='div-other'><a id='mulu308' />
<p class='h2'>誡題<span class='note-inline'>(因事)</span></p><p>高吟遠矚倚雲梯。往事經心盡可題。道德二篇徒自辯。是非一馬豈能齊。暉山真玉傷驚火。失水靈蛇畏在泥。寄語冥鴻上天去。凌雲羽翼莫思低。</p>
</div>
<div class='div-other'><a id='mulu309' />
<p class='h2'>元日</p><p>暗裏春催曙色明。百雞迎曉報新聲。宿寒尚在龍蛇蟄。藏曆初傳日月迎。萱葉四時今始發。梅花一旦占先榮。山家也祝堯天壽。漫學牛山報太平。</p>
</div>
<div class='div-other'><a id='mulu310' />
<p class='h2'>著書罷思南還復會客自番禺來因賦此詩</p><p>平昔著書今粗畢。南還終欲隱羅浮。初春況遇故鄉子。終夜更誇滄海遊。但貴羊城風物好。豈辭梅嶺路岐修。應須相與葛洪輩。抗迹山林送白頭。</p>
</div>
<div class='div-other'><a id='mulu311' />
<p class='h2'>冷泉獨賞寄冲晦上人</p><p>南風掠波溪水滿。山中幽人來洗浣。獨立溪傍清興欵。更愛泉流芳草短。平生幽討貴蕭散。世道紛紜何足算。人間五月夏雲煩。相約歸來君莫緩。</p>
</div>
<div class='div-other'><a id='mulu312' />
<p class='h2'>遣興三絕</p><p>逸興應須傚皎然。此生瀟洒老詩禪。何妨剩得驚人句。詠遍江山一萬篇。</p>
<p>吾道陵遲事事訛。而今無計遏頹波。徇人玩法成流俗。但泣金書柰爾何。</p>
<p>去年聊駐江頭寺。今寄林僧嵒下扃。莫謂此身無定迹。人生都類一浮萍。</p>
</div>
<div class='div-other'><a id='mulu313' />
<p class='h2'>書南山六和寺</p><p>青葱玉樹接溪岑。臺閣凌虛地布金。行到白雲重疊處。水聲松韻淡人心。</p>
</div>
<div class='div-other'><a id='mulu314' />
<p class='h2'>寒食日雨中</p><p>漠漠行雲晴復陰。野花垂濕晚沈沈。游人莫怨天多雨。況在東臯春已深。</p>
</div>
<div class='div-other'><a id='mulu315' />
<p class='h2'>早起</p><p>天窓月過星疎渺。檐際冥分雲窈窕。山家深處勿雞啼。時有寒鵶來報曉。</p>
</div>
<div class='div-other'><a id='mulu316' />
<p class='h2'>對喜鵲</p><p>靜臥時驚鵲喜多。須臾果有故人過。山中明度還無事。問爾綿蠻更語麼。</p>
</div>
<div class='div-other'><a id='mulu317' />
<p class='h2'>寄晤冲晦</p><p>年老相看眼倍青。念君詩思苦勞形。人間更有無窮感。好把禪關護性靈。</p>
</div>
<div class='div-other'><a id='mulu318' />
<p class='h2'>洗筆</p><p>古人信文字。字字從此出。天下心不欺。爾亦有陰隲。濯之遺孺子。念茲未應失。</p>
</div>
<div class='div-other'><a id='mulu319' />
<p class='h2'>遊大慈山書晝上人壁</p><p>谷裏侵雲寺。尋幽到深處。春過寒花開。人來啼鳥去。豈期草菴客。日暮此相遇。</p>
</div>
<div class='div-other'><a id='mulu320' />
<p class='h2'>清溪</p><p>勿謂清溪清。長如鏡初洗。須防苟容物。污爾清到底。</p>
</div></div>
<p class='juan'>鐔津文集卷第十七</p>
</div><!-- end of div[@id='body'] -->
</body></html>