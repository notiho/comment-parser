<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋迦文尼佛金剛一乘修行儀軌法品</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 938
<div class='div-jing'>
<p class='juan'><a id='mulu1' />釋迦文尼佛金剛一乘修行儀軌法品一卷</p><p>歸命大智海毘盧遮那如來祕密主金剛手大菩薩。我善無畏蒙佛聖旨。竊案梵本聊得修三密門祕密軌則。所以今說釋迦世尊修瑜伽行。欲修此法者先發無上正真之心。身著忍辱聖衣。口常讀誦adharma如是三密相應不違。然後往詣瑜伽阿闍梨所。受祕密儀持念修行速得成就。毘盧遮那言。彼阿闍梨。若見眾生堪為法器遠離諸垢有大信解勤勇深信常念利他。若弟子具如是相貌者。阿闍梨應自往勸發之。復有二種弟子。一者已發菩提心。師往弟子所而勸進。二者未發菩提心。弟子往師所而勸進。其中有智最為殊勝。如是知已乃可傳受。金剛手菩薩白毘盧遮那佛言。我見佛色身戴大寶冠。冠中現五佛標非因非果。處大月輪住於虛空常寂光處。恒說金剛祕密之教。聲聞緣覺所不能知。或居蓮華臺上現報佛身。更說金剛一乘法界唯心無上祕法。我等依內證之德常見常聞。唯諸新發者迷惑不解。唯願世尊隨眾生意。而作利益。佛若許可。我欲宣說如來應現釋迦牟曩曳法。為諸愚人得佛慧故。唯願如來隨機說法聞方便慧。令諸眾生示真實相悟金剛乘入阿字門。說是語已。毘盧遮那言。善哉普賢能知我心。令我生悅。我於昔時修三密門證執金剛。乃坐金剛妙菩提座。降伏眾魔成等正覺。從是以來經於多世。而諸眾生由宿福故。雖會我所隨機得見。任根得聞如汝見我。於色界頂第四靜慮成等正覺。即下蘇彌盧頂。於金剛大因陀羅壇。一切如來請我轉法四種輪。一一輪中各有三十七聖者。住非愍三昧降眾天魔令入正見。今正是時。更欲演說大乘無上祕法。然後當歸圓寂之道。如來祕密神通之力。無智人中勿妄宣傳我今聽許。宜應速說我之應形隨類之法。汝依真實法儀。應說應祕。說是語已寂然而坐。</p>
<p>于時金剛手。心懷踊躍。乃現眾前而說是法。若欲報無上世尊恩德者。先作曼荼羅。其中央畫釋迦牟曩像。金色之身具四八相。被服袈裟應身說法相。智手吉祥印。理手向上置智前。於白蓮花臺結跏趺坐。普賢文殊觀音彌勒住於四隅。如胎藏說。各坐蓮花半跏而居。於佛前有如來鉢。於佛右邊有賢瓶含花。於佛後有錫杖。於佛左邊有寶螺。各安蓮葉上光炎圍繞。畫曼荼羅已。於空閑寂寞仙人得道所。或淨室或舍利塔前或山頂樹下。在一處安置曼荼羅。</p>
<p>次設壇場莊嚴供具。所謂塗香時花燒香飲食燈明及與閼伽香水以為六種。或有智慧以理為供。晝夜三時澡浴身體。或觀理以真實明灑頂為水。</p>
<p>每到道場時作禮。禮有三種。一者音禮。二者心禮。三者身禮。是則三業禮拜也。若行若住若坐若臥。稱南謨字是為音禮。復於恒時雖不出音。歸唯心中觀世尊德。隨喜歸命是為心禮。復五輪著地<span class='note-inline'>(額二手二膝也神心迴轉故名為輪)</span>或作合掌低頭是為身禮。禮者要不須身投地。但歸敬為禮。所以稽吾上頭。而觸世尊之下足故名稽首。</p>
<p>次懺悔罪障事理二懺。次隨喜聖凡德。次請佛住世。次迴向發願然後廣陳供養。而作念誦轉大乘經隨意作之。若住此法所須皆成。不轉此身見佛色身。生生世世離諸惡趣。常得興法利生之德。疾證無上正等菩提。隨根得成。若求仙果。佛現瞿曇仙。而為說法。若求大乘。普賢現身。而為說法。漸漸誘彼令入佛道。</p>
<p>次說手印　如來鉢印。</p>
<p>先以右手當心仰掌。次以左手掌覆合右手掌上。其左小指頭與右大指頭相拄。其左大指頭與右小指頭相拄印呪曰。</p>
<p class="dharani">娜莫三曼多勃馱南唵路迦播羅地恥多馱羅野馱羅野<span class='note-inline'>(藥可反)</span>摩訶那皤<span class='note-inline'>(引)</span>嚩勃馱播怛羅<span class='note-inline'>(二合)</span>莎訶</p>
<p>是法印呪具大精進。常為一切如來神力而加護之。當結是印并誦此呪一遍。終稱憶地獄餓鬼有情滿百八遍。則得地獄一切餓鬼飽食諸食。若曠野行亦結此印并誦是呪。則得曠野一切鬼神不相嬈。若欲飛鉢亦用此印呪也。</p>
<p>次如來甘露印。</p>
<p>以右手大母指。橫押頭指中指無名指小指甲。呪曰<span class='note-inline'>(歸命如前)</span>。</p>
<p class="dharani">唵印倪<span class='note-inline'>(魚枳反)</span>[寧*頁]部哆<span class='note-inline'>(得賀反)</span>[寧*頁]莎訶</p>
<p>是印呪。能令持者證甘露法大解脫門。</p>
<p>次如來錫杖印。</p>
<p>先以右手大母指。橫屈入掌。以頭指無名指小指。急握作拳屈肘掌當前平申。其左手把袈裟角。出頭四寸。亦屈肘當前平申。呪曰<span class='note-inline'>(歸命如前)</span>。</p>
<p class="dharani">唵度那<span class='note-inline'>(奴箇反)</span>諮馱羅拏吽</p>
<p>是法呪。善根成就慈願圓滿。若遇諸惡一切有情。則結是印用擁護身。</p>
<p>次大法螺真言印。</p>
<p>定慧虛心合掌屈風空交。呪曰<span class='note-inline'>(歸命如前)</span>。</p>
<p class="dharani">暗<span class='note-inline'>(近口吹之。如吹螺之狀左右旋轉)</span></p>
<p>次根本毘盧遮那化身印。</p>
<p>定手水空相捻。慧手亦爾。二手水空共相著。餘地火風三指散竪。釋迦文佛真言曰。</p>
<p class="dharani">曩莫糝曼多沒馱<span class='note-inline'>(引)</span>喃婆薩縛吃里<span class='note-inline'>(二合)</span>捨涅素娜曩薩嚩達磨嚩<span class='note-inline'>(無鉢反)</span>始多鉢羅<span class='note-inline'>(二合)</span>鉢哆誐誐曩三摩三摩娑嚩<span class='note-inline'>(二合)</span>賀<span class='note-inline'>(引)</span></p>
<p>以是真言專注念誦讚應身曰。</p>
<p class="dharani">嚩每迦旨囉娑哆擗曩[寧*頁]素多曩娑怛鑁<span class='note-inline'>(三合一)</span>跛曬迦賀娑多<span class='note-inline'>(二合)</span>鼻里<span class='note-inline'>(二合)</span>俱胝<span class='note-inline'>(二合)</span>穆佉髻迦羅<span class='note-inline'>(引)</span>乞懺<span class='note-inline'>(二合二)</span>若悉底哩野<span class='note-inline'>(四合)</span>地尾罽<span class='note-inline'>(引)</span>爾娜縛哩鉢羅底僧娑覩<span class='note-inline'>(二合)</span>多<span class='note-inline'>(引)</span>娑怛鑁<span class='note-inline'>(三合)</span>阿<span class='note-inline'>(引)</span>哩摘曩麼儞野<span class='note-inline'>(二合)</span>阿者攞制吒<span class='note-inline'>(去)</span>南<span class='note-inline'>(引)</span>弭地焰<span class='note-inline'>(去)</span></p>
<p>供養儀式勸請奉送。皆依如來部應修之。如蘇悉地等說。以佛眼尊為部母。以難勝忿怒為結護明王<span class='note-inline'>(又名無能勝)</span>如是勸修然後出道場。轉誦大乘心常繫一實境。無有間斷是法易成也。釋迦牟曩曳微妙金剛乘法說已竟。</p>

<p class='juan'>釋迦文佛法一卷</p></div>
</div><!-- end of div[@id='body'] -->
</body></html>