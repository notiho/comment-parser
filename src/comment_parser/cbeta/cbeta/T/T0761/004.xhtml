<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說法集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />佛說法集經卷第四</p><p class="byline">元魏天竺三藏菩提流支譯</p><p>爾時，奮迅慧菩薩語無所發菩薩言：「善男子！何者是菩薩摩訶薩心念處智？何者是念？云何心念處？」</p>
<p>爾時，無所發菩薩摩訶薩語奮迅慧菩薩言：「善男子！菩薩摩訶薩已於一切法中無生智，為心念處智，以無生智為最勝。諸菩薩彼無生智以無生智業得名一切處不亂、一切處直、一切處不動，如大海水不可量，一切聲聞、辟支佛無能知。以何等心念能聞持一切諸佛如來所說法而不散失？是菩薩心念處諸佛如來現前知，此是如是菩薩心念處。</p>
<p>「彼菩薩心念處有十種處。何等為十？所謂身念處、受念處、心念處、法念處、念佛念處、念法、念僧、念戒、念捨、念天心念處，是名十種念處。</p>
<p>「善男子！何者是菩薩身念處？菩薩如是安心：『此身來不從本際、去不至後際，不住本際、未來際，唯從虛妄分別心而生，無作者、無壽者，無前、中、後際，不住、無根本，無教者、無取者，而但以客塵言語而說若身體形狀、若質、若入。』若如是觀身，此身不堅固，唯是父母赤白和合不淨而生，臭穢以為體，貪、瞋、癡怖以為賊亂、破壞、不住，種種無量百千萬病以為家宅。</p>
<p>「復次，善男子！菩薩於身中如是安念：『是身從頭至足眾分聚集，所謂足、足指、跟踝、<span class='corr'>[跳-兆+專]</span>、脛、髀、膝、臗骨、腰脊、胸脇、腹肋、觀手、手指、肘、腕、肩、臂、頰、頤、頸、項、髑髏、眼、耳，如是等事積聚成身，以業有為作者，以種種煩惱隨煩惱虛妄分別百千萬種為窟宅。此身多有種種不淨，所謂髮、毛、爪、齒、血、肉、皮、骨、肝、膽、腸、胃、生熟二臟、脾、腎、心、肺、肪、膏、腦膜、黃白痰陰、涕唾、目淚、大小便利，臭穢可惡。是等無量不淨物聚集，如是等中何者是身？』</p>
<p>「菩薩如是觀身，作是思惟：『此身無實，猶如虛空。』是名菩薩如虛空念處。如是安心，見一切法皆如虛空。菩薩如是知身，於諸法中無有動心、不住心，是菩薩不動、不住，名住念處。如是住念中能如是知，如菩提身亦如是，此中不可得生厭心。何以故？一切是邪念、非正念，於何等法中生厭心？是名菩薩摩訶薩身念處。</p>
<p>「又，善男子！何者是菩薩受念處？</p>
<p>「善男子！菩薩生如是心：言受者名為覺。彼覺有三種：謂顛倒、不顛倒、離彼二。又，顛倒受者，謂一切凡夫散亂心、顛倒心。彼諸凡夫以無常受為常、以苦受為樂、以無我受為我、以不淨受為淨，是名顛倒受。不顛倒受者，受無常為無常、受苦為苦、受無我為無我、受不淨為不淨，此謂聲聞、辟支佛受，是名不顛倒受。離彼二受者，受無常，非常、非無常；受苦，非苦、非無苦；受無我，非我、非無我；受不淨，非淨、非不淨，是名菩薩受念處。</p>
<p>「菩薩如是受而不見受者、不見能受者、亦不見所受。菩薩作是思惟：『如來常說一切有為法以為受。若以一切法為受者，此中何等法以為受者？非所受以為能受，以彼所受非能受故，而非無為法能受有為法，離無為法，有為法無受者。』菩薩如是，彼所受不見能受、復不見所受者，能教彼所受者。是菩薩見如菩提所能受亦如是，是名菩薩摩訶薩受念處。</p>
<p>「又，善男子！何者是菩薩心念處？善男子！菩薩作是思惟：『彼受唯是心，而心不住、不可取、無形。何等法不可取、無形？彼所受法為何所似？非心、非心知，非心、非心見。』復作是思惟：『隨何等心從因緣生？』見彼諸心皆由他力而有。是菩薩不見離心而有菩提，知此心法即是菩提，菩薩爾時即得心自在。以得心自在故，即於大乘而得自在。爾時，即於一切眾生得平等心。是菩薩爾時住於大乘中，不依他力，是名菩薩心念處。</p>
<p>「善男子！何者是菩薩摩訶薩法念處？善男子！菩薩隨何等法而生正念——若善法、不善法，若可訶法、不可訶法，若有漏、無漏，世間、出世間法，若聲聞、辟支佛法，若凡夫法、非凡夫法。是菩薩於彼彼法而生正念，善巧能知、善業柔軟、善能修習，善修畢竟、善修自力、善修自在，知平等法不生、不滅。是菩薩不見一法離於不生、不滅，不見一法離於空、無相、無願。</p>
<p>「菩薩作是思惟：『一切諸法無有壽者，以自性寂靜故；一切法無我，以自性不二故；一切法無障礙，以自性如虛空故；一切法無分別，以遠離心意識故；一切法寂靜，以無煩惱性故；一切法無言語，以自性不可說故；一切法不盡，以無為性淨故；一切法不可數，以過一切數量故；一切法正直，以過一切戲論故；一切法無根本，以無種子故；一切法無過失，以根本自淨故；一切法不來，以無形故；一切法不去，以無住故；一切法光明，以自性空故；一切法空，以從因緣而有故；一切法無諍，以無分別故；一切法依自智力，以隨所念而覺故；一切法菩提，以智境界故；一切法唯是名字，以無實物故；一切法離諸見，以不可見故；一切法不縛不脫，以無形相故；一切法不去，以真如為體故；一切法一界，以不差別於真法界故；一切法不差別，以實諦平等故。』</p>
<p>「菩薩如是觀一切法、修行一切法，不見眾生差別、不見法差別、不見乘差別、不見佛國土差別、不見法差別、不見妙法差別，不見縛、不見脫，不見世間、不見涅槃，不捨、不取，不行、不住，不受、不捨，而住於寂靜、住於不動。諸佛如來能見如是寂靜解脫菩薩在彼諸佛國土，即時諸佛為是菩薩授阿耨多羅三藐三菩提記，是名菩薩摩訶薩法念處。</p>
<p>「又，善男子！何者是菩薩念佛？善男子！菩薩修行念佛念一切眾生：『我為一切眾生成就阿耨多羅三藐三菩提。』是菩薩安住如是念處，念諸佛如來有十力、四無畏、十八不共法，彼諸佛法我必成就。復能念彼諸佛如來有如是念不可思議、廣大清淨、無垢光明，離一切使煩惱及斷煩惱習氣，以智慧為首、智慧為增上，以諸佛無為增上至一切所證增上法，遠離一切智障煩惱，一切聲聞、辟支佛不能測量，以無分別為體，以自然無障礙為無行、無礙、不住，照一切眾生心如虛空無分別；諸佛如來有如是念。菩薩念彼諸佛念寶、諸佛如來財寶、諸佛如來庫藏，念如是等法名為念佛。</p>
<p>「善男子！諸佛不念、亦非不念，於一切處自然無分別。諸佛如來有如是念，菩薩念於彼念，故名念佛。諸佛於一切眾生、一切法不差別相，念於彼念，故名念佛。諸佛無分別、亦非無分別，不取、亦非不取，不去、亦非不去，不生、不滅，念如是念，故名念佛。</p>
<p>「復次，善男子！諸佛如來以大功德智慧莊嚴、以大慈大悲為行、以度眾生聚以為救者，為大醫師拔煩惱刺，於一切眾生起平等心，常在寂靜，三昧境界不住，離世間、涅槃，到一切煩惱障、智障彼岸，大眾生住持、大眾生依止，滅一切生身得法身，住法境界，一切處心無障礙，於一切時利益一切眾生身、口無失，不虛妄授記，於一切事不可嫌身、口、意業，遠離貪、瞋、癡等一切煩惱，降伏一切諸魔外道，不與一切世間諍訟，深於一切世間大海、重於一切須彌寶山、不動不搖過於大地、柔軟於水、光明於火、不著於風、無垢於空、去速於意、如意踰於摩尼寶，一切種智平等無二，於一切眾生遠離一切著處，度一切眾生精進不休息。無量色身、無量音聲、無量功德、無量境界不可思議，得畢竟不思議法身，超過心、意、意識境界，以明行心斷除三趣惡法，大悲增上，所有功德與一切眾生共，於一切眾生猶如父母，怨親平等，於諸眾生香塗不生憂喜心。住一切處有大光明不可限量，究竟彼岸，大心眾生、大法賢財，成就大明行、成就大法師能說大法、成大丈夫、畢竟成就大丈夫相，一切世間不能降伏，能照一切世間光明，大方便行大善境界，畢竟大解脫、畢竟大身，以大眾生為眷屬，大身眾生圍遶無障礙，見聞、供養、修行、親近，遠離自樂、愛樂，滅他苦，愛樂正法，以法為錢財、以法為食、以法為衣糧、以法為根本、以法為自在，為大法王、為法施主，常樂捨法、常不放逸、常樂寂靜，一切眾生以為橋梁，如大王道平坦無障、大日光明破諸闇冥、如大梵王大智金剛，是大法箭，清淨色身見無厭足。諸佛、如來有如是等無量功德。菩薩念彼諸功德已，為成就彼功德故修行、為成就彼功德故正念，是故名為念佛。是名菩薩摩訶薩念佛處。</p>
<p>「善男子！何者菩薩摩訶薩念法處？</p>
<p>「善男子！菩薩作是思惟：『諸佛如是無量功德皆從法生、從法化、從法得、從法增上、從法有、從法境界、從法依、從法成就。』復作是思惟：『諸佛如來有相好莊嚴，彼亦從法生、從法化、從法得、從法成就。諸佛如來有十力、四無畏、十八不共法，亦從法生、從法化、從法得、從法成就。諸佛如來有十八不共法，彼法亦從法生、從法化、從法得、從法成就。所有世間、出世間樂，彼諸樂事亦從法生、從法化、從法得、從法成就。是故，我求諸佛菩提，應尊重法，依法境界、依法修行、依法畢竟、依法堅固。』是名菩薩法念處。</p>
<p>「復次，善男子！菩薩作是思惟：『法平等住於一切眾生，法非見高下眾生而生差別；我亦如法，心無分別，平等無異。法非見面而起作業，以法不朋黨故；我亦如法，其心平等。法非見時而起作業，以法無時來而知內心自解故；我亦如法，其心平等。法非於大眾生而起作業、於下眾生不作業，以法不高不下故；我亦如法，其心平等，不生分別。法非於淨眾生而作利益、於不淨眾生不作利益，以法遠離高下心故；我亦如是，其心平等，不生分別。法非於聖人作利益、於非聖人不作利益，以遠離福田、非福田心故；我亦如是，其心平等，不生分別。法非晝作利益、夜不作利益，非晝不作利益、夜作利益，以法常不休息作利益故；我亦如是，其心平等，不生分別。法不過可化眾生時節；我亦如是，其心平等，不生分別。法非於瞋眾生不作利益、於不瞋眾生欲作利益，以一切處不著故；我亦如是，其心平等，不生分別。法不增、不減，法無量阿僧祇如虛空，不盡、不增長；我亦如是，其心平等，不生分別。眾生不護，法不護眾生；我亦如是，其心平等，不生分別。法與一切世間作歸依；我亦如是，其心平等，不生分別。法無有處生瞋害心，以無害相故；我亦如是，其心平等，不生分別。法不住煩惱使，以法遠離使煩惱故；我亦如是，其心平等，不生分別。法非怖世間、求涅槃，以法常無分別故；我亦如是，其心平等，不生分別。』菩薩如是於法中正念，是故名為念法。善男子！是名菩薩摩訶薩念法處。</p>
<p>「善男子！何者是菩薩摩訶薩念僧？善男子！菩薩作是思惟：『僧者，名為如法語者、名為法行者、名為思法者、名為福田法者、名為住持法者、名為依法者、名為供養法者、名為所作如法者、名為如境界法者、名為修行成就法者、名為實法者、名為直法者、名為實清淨法者、名為救眾生者、名為大慈悲者、名為常寂靜境界者、名為常歸依法者、名為常自淨行法者。』</p>
<p>「復次，善男子！菩薩作是思惟：『如來說僧非唯一種，所謂世諦僧、第一義諦僧、慚愧僧、無慚愧僧、聖人僧、調伏僧、不退轉僧。』</p>
<p>「又，善男子！菩薩於世諦僧攝受修行、於第一義諦僧供養修行、慚愧僧令得解脫修行、無慚愧僧訶責修行、聖人僧供養恭敬親近修行、調伏僧如佛如是修行、不退轉僧說法修行。</p>
<p>「復次，善男子！菩薩作是思惟：『僧者，名為不斷佛種，以佛子故；僧者能與所樂果報，以其福田故；僧者離煩惱，以無畏故；僧者捨一切所著，以得解脫故；僧者名為寂靜，以調伏心故；僧者名為不雜，以無煩惱故；僧者遠離惡法，以有慚愧故；僧者名為隨順語，以可化故；僧者名為知自身，以無憍慢故；僧者名為寂靜，以無高心故；僧者名為知足，以無顛倒心故；僧者名為斷絕分別，以無病故；僧者名為到妙洲渚，以得無畏處故；僧者名為見實，以不放逸故；僧者名為彼岸，以能到彼妙洲彼岸故；僧者名為不惡，以行阿蘭若行故；僧者名為快，以畢竟趣道場故；僧者名為知三學，以修行弟子行故；僧者名為行於四念境界，以勝諸念修行者故；僧者名為修行四正勤境界，以修行精進故；僧者名為修行四如意足境界，以不疲倦故；僧者名為修行五根境界，以不破壞故；僧者名為修行五力境界，以降伏諸煩惱刺故；僧者名為修行七覺行，以無障礙故；僧者名為修行八聖道境界，以正見故；僧者名為修行實諦境界，以得歸處故；僧者名為修行諸禪境界，以定心故；僧者名為修行因緣集境界，以能轉法輪故；僧者名為大慈悲，以不退轉處故；僧者名為一切功德聚集，以一生得大菩提故。』</p>
<p>「又，善男子！菩薩如是念僧已，作是思惟：『僧者如是無量功德，我皆欲得，亦令一切眾生畢竟成就。』</p>
<p>「善男子！是名菩薩摩訶薩念僧處。</p>
<p>「善男子！何者是菩薩摩訶薩念戒？善男子！菩薩作是思惟：『所有世間、出世間一切勝妙果報，彼諸果報皆因持戒而得。何以故？依因淨戒根本力故。』善男子！譬如一切草木、叢林依地為根本；如是，一切世間、出世間妙果依戒為根本，菩薩摩訶薩住於持戒能與一切天人作大福田，復能滿足施者功德。</p>
<p>「善男子！菩薩住於持戒，生歡喜心；心歡喜故，不生憂惱；不憂惱故，心得踴悅；得踴悅故，得身心倚；身心倚故，心得樂心；心得樂心故而得三昧；得三昧故，得如實知；以如實知故，菩薩於一切眾生生大慈悲。菩薩作是思惟：『我今以此如實三昧法門如實知，為令一切眾生成就。』是菩薩以大慈悲心熏修，依彼大慈悲心修持增上戒、增上三昧、增上慧滿足，得阿耨多羅三藐三菩提。『是故，我今修持妙戒，不動、不放逸。我憶念一切眾生而修持戒。何以故？若菩薩不憶念一切眾生持戒則非菩薩戒。是故，我今為令一切眾生得安隱樂修持淨戒。』</p>
<p>「復次，善男子！菩薩作是思惟：『菩薩出家修持淨戒，則能遠離一切世務之事；菩薩著於染衣，則能滿足捨一切所愛之物；菩薩受持淨戒，則能滿足身、口、意清淨；菩薩愛念持戒，則能滿足六通；菩薩宴坐持戒，則能滿足菩提分法；菩薩聞於妙法修持淨戒，則能滿足四無礙智；菩薩推求多聞智慧修持淨戒，則能滿足不自高心；菩薩親近善知識修持淨戒，則能滿足一切功德；菩薩修持施波羅蜜戒，則能滿足一切智智；菩薩如所聞法如說修持淨戒，則能滿足為大法師；菩薩如所聞法思惟持戒，則能滿足得陀羅尼；菩薩念菩提心修持淨戒，則能超過一切諸惡得滿足戒；菩薩不生害心修持淨戒，則能滿足不失菩提心；菩薩不失菩提心修持淨戒，則能滿足不失三寶心。』</p>
<p>「菩薩作是思惟：『若有能護修持戒者，世間所有可護之者皆悉能護。』</p>
<p>「是名菩薩摩訶薩念戒。</p>
<p>「善男子！何者是菩薩摩訶薩念捨？善男子！菩薩作是思惟：『所有一切可捨之法皆悉攝於二種捨中：謂法捨、財捨。』</p>
<p>「善男子！菩薩資生施者，悉能滿足三十二相、八十種好，淨佛國土教化眾生；菩薩法捨者，亦能滿足十力、四無畏、十八不共法，能斷煩惱及以煩惱習氣。</p>
<p>「復次，善男子！菩薩於資生能捨慳心，捨法因緣能過聲聞、辟支佛地。</p>
<p>「復次，捨財者能清淨生身，捨法者能清淨法身。</p>
<p>「復次，捨財功德能捨父母生身。何者有此捨力？唯除初地菩薩，一切世間所無。捨法者能成就為意通力。誰有此力？唯除諸佛如來及住地菩薩，一切世間所無。</p>
<p>「復次，捨財能教化眾生，施法能令得解脫。</p>
<p>「復次，捨財能得聚集功德，施法能令到於彼岸。</p>
<p>「復次，捨財能施半，施法一切捨。</p>
<p>「復次，施財能得斷煩惱解脫，施法能成就離智障解脫。</p>
<p>「復次，捨者若能捨於虛妄分別，此捨中最勝第一——謂捨虛妄分別之心。何以故？菩薩捨於虛妄分別，是故名為清淨。」</p>
<p>菩薩問曰：「言虛妄者，此說何法？」</p>
<p>答曰：「善男子！言虛妄者，說不實戲論法。」</p>
<p>問曰：「云何名為不實戲論？」</p>
<p>答曰：「若人如是思惟：『我貪、我瞋、我癡，我染、我淨、我不淨，我行世間、我入涅槃。』如是等一切皆是不實虛妄分別戲論之法。何以故？一切唯是因緣，而為無我、無我所，無眾生、無人、無命、無我、無壽者、無作者、無教者。彼諸因緣自性空寂，遠離心、心意識；彼諸因緣不能思惟、不能分別、不能染、不能淨、不能行世間、不能入涅槃。是故，菩薩能知如是虛妄法，不能作是思惟：『是其實有。』捨如是心，故名為捨。</p>
<p>「菩薩若能念如是法，名為念捨。</p>
<p>「復次，善男子！菩薩摩訶薩有三種捨，謂捨、大捨、增上捨。</p>
<p>「何者是菩薩摩訶薩捨？謂飲食、穀米、倉庫、衣服、騎乘、燈明、香熏、華鬘、塗香、末香、幡蓋、幢帳、車輿、瓔珞帳、首冠、金銀珍寶，諸如是等不為惱害眾生之具，唯除能害眾生之事，餘一切物無有不捨，是名菩薩摩訶薩捨。</p>
<p>「何者是諸菩薩摩訶薩大捨？善男子！菩薩摩訶薩成就捨已，能捨所愛妻子、男女、大小、奴婢、僕使、臣佐、吏民、舍宅、園觀、國土、王位，是名菩薩摩訶薩大捨。</p>
<p>「何者是菩薩摩訶薩增上捨？善男子！菩薩成就於捨及以大捨故，成就增上之捨——所謂能捨手、足、耳、鼻、頭、目、髓、腦、血、肉、筋、骨、脣、舌、牙齒、連膚爪髮，如是一切悉皆能捨，是名菩薩摩訶薩增上捨。</p>
<p>「又，善男子！菩薩念如是捨、大捨、增上捨：『我當畢竟成就捨、大捨、增上捨。』爾時得名念捨菩薩。</p>
<p>「善男子！是名菩薩摩訶薩念捨。</p>
<p>「善男子！何者是菩薩摩訶薩念天？善男子！菩薩念清淨天——所謂念聲聞、辟支佛、菩薩、諸佛如來。云何念？念彼修行、念功德、念不生、念所受境界、念始行、念修行、念成就，是名念天。</p>
<p>「復次，善男子！菩薩念諸天。云何念諸天？修善業行得勝果報。何者是善業行？所謂十善業道，遠離不善業道，以此善業因緣得彼諸天色妙樂清淨諸根勝妙果報。</p>
<p>「又，菩薩於彼勝妙果報起隨喜心而生大慈，以彼妙樂果報共一切眾生，迴向阿耨多羅三藐三菩提。菩薩作是念：『欲令眾生得天妙樂。』復為成就彼諸善根發大精進，於生惡道眾生起大悲心。菩薩作是思惟：『我應教一切眾生修行善業，令生天上，即於天中得阿耨多羅三藐三菩提。』菩薩作是念已，教諸眾生修善生天，令不退失彼天妙果，即從彼樂得無上樂——所謂如來寂靜妙樂。</p>
<p>「是名菩薩念天。</p>
<p>「善男子！是名菩薩摩訶薩十種念處。」</p>
<p>爾時，無所發菩薩摩訶薩欲重宣此義而說偈言：</p>

<div class="lg regular" style="margin-left:0em;"><div class='lg-row'>「不見苦為苦，　以見苦即空，</div>
<div class='lg-row'>若不離於苦，　空法不可得。</div>
<div class='lg-row'>欲得見空者，　應見於苦義，</div>
<div class='lg-row'>以苦為空義，　彼空無為故。</div>
<div class='lg-row'>苦無有作者，　以苦非作法，</div>
<div class='lg-row'>離苦誰作者？　而亦無前後。</div>
<div class='lg-row'>無有實集者，　若能實集苦，</div>
<div class='lg-row'>此中何處集？　以苦非作者。</div>
<div class='lg-row'>苦無所從來、　去無所至處，</div>
<div class='lg-row'>與何法共合？　離苦何處有？</div>
<div class='lg-row'>說愛以為集，　若能集於苦，</div>
<div class='lg-row'>愛實無有愛，　離愛云何集？</div>
<div class='lg-row'>以苦無所來，　是誰得未來？</div>
<div class='lg-row'>說滅以為定，　離於去來法。</div>
<div class='lg-row'>諸法自性滅，　根本清淨明；</div>
<div class='lg-row'>諸法同寂靜，　以離前後際。</div>
<div class='lg-row'>法若是先生，　後則應有滅，</div>
<div class='lg-row'>離滅云何生？　離生無彼滅。</div>
<div class='lg-row'>如是求智慧，　說名無漏道，</div>
<div class='lg-row'>說道如筏喻，　以必捨筏喻。</div>
<div class='lg-row'>若聚集捨法，　彼法何應樂？</div>
<div class='lg-row'>捨道住妙洲，　是名得解脫。</div>
<div class='lg-row'>說得解脫相，　不諍於諸法，</div>
<div class='lg-row'>以於一切法，　證真如道故。</div>
<div class='lg-row'>髮、毛、及爪、齒、　脂、膚、血、肉、骨、</div>
<div class='lg-row'>涕、唾、大、小便、　肝、膽、以腦膜、</div>
<div class='lg-row'>心、肺、大、小腸，　聚積名為身，</div>
<div class='lg-row'>虛妄分別宅，　智者如是觀。</div>
<div class='lg-row'>無有實作者、　及離於受者，</div>
<div class='lg-row'>猶如空聚落，　如是虛妄身。</div>
<div class='lg-row'>說受名為受，　彼受誰能受？</div>
<div class='lg-row'>受者離於受，　差別不可得。</div>
<div class='lg-row'>智者如是念：　『彼智者觀受，</div>
<div class='lg-row'>其相如菩提，　寂滅清淨明。</div>
<div class='lg-row'>身中不見心、　心中不見心，</div>
<div class='lg-row'>是人離熱惱，　雖離而不喜。</div>
<div class='lg-row'>見法唯是心，　遠離於分別，</div>
<div class='lg-row'>不捨真如行，　以得無障境。</div>
<div class='lg-row'>諸法不自生，　亦復非他生，</div>
<div class='lg-row'>離諸數盡相，　平等如虛空。</div>
<div class='lg-row'>如實知此法，　智者無去相，</div>
<div class='lg-row'>知法亦不住，　以住於平等。』</div>
<div class='lg-row'>若能如是念，　於諸法不動，</div>
<div class='lg-row'>是人到彼岸，　如諸佛福田。</div>
<div class='lg-row'>知諸法名佛，　一切處無垢，</div>
<div class='lg-row'>聚集清白法，　安隱諸眾生。</div>
<div class='lg-row'>念寂及妙色、　亦念諸功德，</div>
<div class='lg-row'>菩薩滿諸法，　必得無上道。</div>
<div class='lg-row'>是菩薩供養，　三世諸如來，</div>
<div class='lg-row'>法中念不動，　以常定境界，</div>
<div class='lg-row'>善縛堅固鎧，　念妙法境界，</div>
<div class='lg-row'>得無上菩提，　菩薩堅固行。</div>
<div class='lg-row'>如法我亦然，　若作如是念：</div>
<div class='lg-row'>『此念法應知，　所謂諸菩薩，</div>
<div class='lg-row'>離我及我所；　如法我亦然。』</div>
<div class='lg-row'>若能如是念，　名修妙法念。</div>
<div class='lg-row'>諸佛弟子僧，　是無上福田，</div>
<div class='lg-row'>必得佛菩提，　常念如是人。</div>
<div class='lg-row'>如海不可量，　我念如是人，</div>
<div class='lg-row'>迴此諸功德，　令一切成佛。</div>
<div class='lg-row'>善修不退戒，　我念彼戒行，</div>
<div class='lg-row'>所有諸功德，　盡欲與眾生，</div>
<div class='lg-row'>迴向無上道，　令得畢竟樂，</div>
<div class='lg-row'>如是名念戒，　能與眾生樂。</div>
<div class='lg-row'>捨資生及法，　亦捨諸煩惱，</div>
<div class='lg-row'>有福為眾生，　迴向無上道。</div>
<div class='lg-row'>如是成捨念，　不住於二道，</div>
<div class='lg-row'>離相自然行，　所在如日照。</div>
<div class='lg-row'>一切凡、聖人，　皆從善業得，</div>
<div class='lg-row'>以彼諸因果，　大悲施一切。</div>
<div class='lg-row'>如是諸妙行，　為與增上樂，</div>
<div class='lg-row'>即於彼天中，　成無上正覺。」</div>
</div><p>爾時，無所發菩薩摩訶薩、奮迅慧菩薩摩訶薩是二大士及無量眷屬俱詣佛所。到佛所已，頭面禮足，遶百千匝，奉承尊意，退坐一面，并諸眷屬亦坐一面，而白佛言：「世尊！我等二人於勝樓閣妙寶臺上說法集時，諸佛如來於一切法悉知見覺，無有障礙。世尊！我等二人所說法集，隨順佛意不耶？」</p>
<p>爾時，佛告二菩薩言：「善男子！如汝所說，諸佛如來於一切法悉知見覺，無有障礙。善男子！汝等二人所說法集，善順我意。善男子！一切菩薩所有言說，皆是諸佛如來威神之力。善哉，善哉。善男子！汝今快說此妙法集。若有諸菩薩欲說法集者，應如汝等所說。善男子！汝等所說妙法集者，則為已作諸佛如來所作之事。善男子！我於汝等二人所說法集生隨喜心。」</p>
<p>爾時，慧命舍利弗語無所發菩薩摩訶薩言：「善男子！汝以何義名無所發？」</p>
<p>無所發菩薩言：「大德舍利弗！若有菩薩休息一切身、口、意業，不著一切所作之事，不求一法、不離煩惱、不欲得法，見過去、未來諸法真如平等，亦不見法有下、中、上，是故名為無所發。復次，大德舍利弗！一切諸法皆無所發，以本無故。舍利弗！法若有始，則有所發。諸法無始，無始云何言有所發？」</p>
<p>慧命舍利弗言：「法若如是，汝云何言說於法集？」</p>
<p>無所發菩薩言：「大德舍利弗！我無所發而說法集。」</p>
<p>無所發菩薩謂舍利弗言：「舍利弗！於意云何？汝之所問，為有所發問？為無所發問？若言有所發問者，依何因緣而有所發？然不離於法而有法所發，不離於法而有所問。大德舍利弗！若是無發問者，則為入我所說法集。」</p>
<p>慧命舍利弗言：「善男子！我有所問，汝亦有說；云何而言無所發耶？」</p>
<p>無所發菩薩言：「大德舍利弗！汝之所問、我之所說，皆如幻說。如是，菩薩摩訶薩安住真如法界所說應知。大德舍利弗！夫幻人者，無心、無心數法；一切眾生亦復如是，無心、無心數法。若如是者，云何有發？大德舍利弗！如因幻師幻有所說；如是，菩薩摩訶薩依真如法界能有所說，應如是知。」</p>
<p>慧命舍利弗言：「善男子！譬如幻師所作幻事，非實、非不實；若如此者，汝亦應爾，非實、非不實。」</p>
<p>無所發菩薩言：「大德舍利弗！諸佛如來覺一切法皆如幻相，故說諸法虛妄如幻。」</p>
<p>舍利弗言：「如是，善男子！諸佛如來覺一切法如幻，說一切法如幻。」</p>
<p>無所發菩薩言：「大德舍利弗！猶如彼幻非實、非不實；一切諸法亦復如是，非實、非不實，應如是知。」</p>
<p>無所發菩薩言：「舍利弗！若諸法有實、不實者，不應說言一切諸法猶如幻相。」</p>
<p>慧命舍利弗言：「善男子！汝何所為行菩薩行？」</p>
<p>無所發菩薩言：「大德舍利弗！我行菩薩行，不為於義、非不為義。何以故？若有菩薩為義行者，如是菩薩則有所見而行於行。若有所見而行其行，如是菩薩則不隨順諸佛如來。何以故？若有所見而行其行者，如是之人尚不能隨無生法忍，何況即入無生法忍？若離無生法忍，則不隨順諸佛如來。若不為義而行於行，如是之人行於邪道。行邪道者，此則無實義。」</p>
<p>慧命舍利弗言：「善男子！若不為義、非不為義，如是菩薩於何處行？」</p>
<p>無所發菩薩言：「大德舍利弗！隨在何處，一切毛道凡夫所行，菩薩即彼處行。」</p>
<p>舍利弗言：「善男子！毛道凡夫於何處行？」</p>
<p>無所發菩薩言：「大德舍利弗！隨諸佛如來於何處行，毛道凡夫即彼處行，而毛道凡夫不知諸佛隨處行，我亦彼處行。」</p>
<p>慧命舍利弗言：「善男子！若毛道凡夫不知諸佛所行境界，云何而言諸佛<span class='corr'>如</span>來隨何處行，毛道凡夫即彼處行？」</p>
<p>無所發菩薩言：「慧命舍利弗！汝今能知佛境界不？」</p>
<p>舍利弗言：「善男子！我但如彼文字而取，云何能知諸佛境界？善男子！然諸聲聞從於如來聞聲分別而言得知。善男子！諸佛境界無量無邊，而不離諸佛境界更有凡夫境界。」</p>
<p>無所發菩薩言：「大德舍利弗！若不離諸佛境界更有凡夫境界者，舍利弗向言諸毛道凡夫不知佛境界，此言云何？」</p>
<p>慧命舍利弗言：「善男子！諸佛如來超過世間，毛道凡夫行於世間，是故諸毛道凡夫不知諸佛境界。」</p>
<p>無所發菩薩言：「大德舍利弗！於意云何？諸佛如來有所得、有所住、有所利益不？」</p>
<p>舍利弗言：「善男子！諸佛如來無法不知，知一切法、覺一切法已，能於有為法中利益眾生。」</p>
<p>無所發菩薩言：「若舍利弗如是知，何故言諸佛如來超過世間？此是大德舍利弗不思量而說？舍利弗！若如來超過世間，即如來無所得、無所住、無所作利益。舍利弗！汝言已壞。」</p>
<p>爾時，慧命舍利弗語無所發菩薩言：「善男子！我先已壞，非適今也，曾於過去退善根及一切智智心故。善男子！我於仁者樂說辯才深生隨喜，願一切眾生皆得是辯才。」</p>
<p>說此法集時，八萬菩薩得無生法忍，六萬天子遠塵離垢得法眼淨；五千比丘轉聲聞心，發阿耨多羅三藐三菩提心——彼諸比丘佛為授記，各於種種佛國土中成阿耨多羅三藐三菩提。</p>
◎<p>◎爾時，無所發菩薩摩訶薩白佛言：「世尊！云何菩薩摩訶薩善知可取、能取法？」</p>
<p>佛言：「善男子！若菩薩知一切法，菩薩爾時善知可取、能取法。」</p>
<p>無所發菩薩言：「世尊！云何善知一切法？」</p>
<p>佛言：「見一切法如夢、幻、乾闥婆城、陽焰、火輪、水中月、化、鏡中像。」</p>
<p>無所發菩薩言：「世尊！何者是一切法而見如夢、幻、乾闥婆城、陽焰、火輪、水中月、化、鏡中像？」</p>
<p>佛言：「善男子！言一切法者，謂眼色、耳聲、鼻香、舌味、身觸、意法。善男子！是名一切法見如夢、幻、乾闥婆城、陽焰、火輪、化、水中月、鏡中像。能取者，謂眼、耳、鼻、舌、身、意；可取者，色、聲、香、味、觸、法。菩薩摩訶薩悉見知覺能取、可取諸法，亦能善說，是故名為一切智者。若一切智者，是人離使煩惱；若能離使煩惱，是人無我、無我所，如虛空無分別，於一切眾生得平等心；以得平等心故，得一切處寂靜心；得寂靜心故，名為法行自然堅固者、於一切眾生作上首者、一切法中無障礙者、大慈大悲者、不可動轉者、三藐三佛陀者。」</p>
<p>無所發菩薩言：「世尊！菩薩欲得如諸佛如來妙法，云何修行？」</p>
<p>佛言：「菩薩欲得諸佛如來如是法，應生平等心猶如大地，以能忍受一切眾生諸不善行及惡語言故。又，應生平等心猶如淨水，以能洗除身及眾生虛妄分別微煩惱垢故。又，應生等心猶如猛火，能以智火焚燒自及諸眾生煩惱薪故。又，應生等心其相如風，以能遠離一切著故。又，應生等心猶如虛空，以一切處無障礙故。</p>
<p>「善男子！如師子王，菩薩亦爾，以一切處不驚不怖故。譬如龍象，菩薩亦爾，以調伏心荷負一切眾生諸重擔故。譬如大雨，菩薩亦爾，以其降澍妙雨故。譬如日光，菩薩亦爾，以智慧光照一切眾生故。譬如明月，菩薩亦爾，以一切眾生隨其所在見者愛樂故。譬如大商主，菩薩亦爾，將導眾生趣一切智大寶洲故。譬如良醫，菩薩亦爾，以能療治一切眾生煩惱病故。如拔刺者，菩薩亦爾，以能拔出一切眾生於諸法中疑惑故。譬如海導師，菩薩亦爾，以能善知一切智、知諸方義故。譬如船舫，菩薩亦爾，以能善度諸世間眾生大海水故。譬如眾水河池等，菩薩亦爾，以能資潤一切眾生故。如王大道，菩薩亦爾，平等能津通諸眾生故。譬如寶洲，菩薩亦爾，以能具足一切菩提分法故。譬如如意寶，須者皆得，菩薩亦爾，能與眾生無量利益所求法故。譬如良馬，菩薩亦爾，以能運代疲苦眾生故。譬如大海，菩薩亦爾，智慧甚深難測量故。譬如須彌山，菩薩亦爾，於佛菩提不傾動故。譬如一切諸妙寶樹，菩薩亦爾，以能具足勝莊嚴故。譬如閻浮檀金，菩薩亦爾，以希有難得故。譬如帝釋王，菩薩亦爾，於諸法中能得增上自在力故。譬如大梵王，菩薩亦爾，具足寂靜、諸威儀故。譬如護世四天王等，菩薩亦爾，以能護持勝妙法故。譬如轉輪王，菩薩亦爾，以能修行十善業故。譬如大臣，菩薩亦爾，以能守護諸佛如來祕密法故。</p>
<p>「菩薩應生出家心，以善住沙門法故。菩薩住沙門法中，以寂靜身、口、意業故。菩薩住阿蘭若處，以成就禪定三昧、三摩跋提通明解脫故。菩薩住禪定中，以得真如甚深空故。菩薩住寂靜處，以能教化乾闥婆、緊那羅、摩睺羅伽，成就呪術、妙藥、聖人法故。菩薩安住明智，以能具足成就三明故。菩薩住於勝寂，以得殊妙六通法故。菩薩住多聞慧，以能善知陰界入等差別法故。菩薩住於師處，以能善知一切諸論故。菩薩住法師地，以能離飲食供養說法教化故。菩薩善住毘尼法中，以能遠貪、瞋、癡等諸煩惱故。菩薩住於摩夷處，以能一切處寂靜故。菩薩住於柔軟心，以能遠離一切所求故。</p>
<p>「菩薩不住掉心，以能遠離貪煩惱故。菩薩不住高心，以能遠離瞋煩惱故。菩薩不住諸惡語言，以能遠離癡心故。菩薩不住雜亂語言，以能成就善護言語故。</p>
<p>「菩薩住於大師，以能修行大乘法故。菩薩善住荷擔負重，以能成就大菩提心故。譬如大水，菩薩亦爾，以能利潤受用眾生故。譬如大城，菩薩亦爾，以能滿足一切智智功德故。譬如僮僕，菩薩亦爾，以大慈悲代諸眾生勤苦事故。</p>
<p>「復次，善男子！菩薩於惡眾生生柔和心、於憍慢眾生生恭敬心、於諂曲眾生生質直心、於稠林行眾生不生稠林行心、於不修行眾生生救度心、於無慚眾生生於慚心、於無愧眾生生於愧心、於邪論眾生生不怯弱心、處於大眾不生怖心，世間之法不能染污、一切諸魔不能破壞、外道邪論不能降伏，於所尊者生敬重心、常於師長生供養心、於多聞者生奇特心、於得禪定者生希有心、於黠慧者生深行心、於諸法師生如愛敬佛心、於諸菩薩生歸依心、於諸如來生究竟心、於如實修行者生堅固心，於一切煩惱不驚不怖，不證涅槃，起大慈悲行世間行為度眾生。</p>
<p>「不以染心說法教化，而常遠離一切供養恭敬故；遠離顛倒心，以如實知無常苦、空、無我、不淨故；具足解脫心，以能遠離境界故；成就如實生，以生聖人如實家故；成就如實智慧，以常出家心故；成就聖行，以如實知苦、集、滅、道故；成就大人相，以具足持戒、多聞、不放逸故；成就一切眾生平等心，善知世間無我故；成就不顛倒法，以聖印為印故；成就道場心，以不退印為印故。</p>
<p>「諸菩薩等常成就清淨心行、成就普莊嚴威儀行，不樂說世間技術語言、不樂近惡知識、不樂供養恭敬諸事、不樂說世間雜語、不樂說諸國土事、不樂說諸王事、不樂說賊盜事、不樂說婦女事、不樂說吉會事、不樂說征戰事、不樂朋黨諍訟、不樂諸惡國城邑聚落邊地難處、不樂近伎樂歌舞戲笑等人。</p>
<p>「復次，善男子！不樂與慳、嫉人俱，不樂與破戒、邪見、多集諸惡、放逸、輕法等人俱，不樂與多瞋恨、顛倒亂心人俱，不樂愚癡、瘖瘂，如是等人悉不與俱。</p>
<p>「菩薩摩訶薩常樂勇猛捨法、資生、無畏等施，斷除貪、瞋、癡煩惱，大妙行者，樂離憒亂處，樂於靜默，常樂閑獨——所謂高山、巖嶺、溝壑、草木、叢林、清泉、流水，樂如是等清閑之處。初夜、後夜捐於睡眠，精勤修行，發聞、思、修慧及諸禪定三昧陀羅尼、自在神通，無量無邊百千萬億法門而現在前、見無量百千萬億佛、得百千萬億三昧百千萬億陀羅尼門、能教化百千萬億眾生。菩薩應成就如是等心，則能得彼如來妙法。」</p>
<p>爾時，無所發菩薩摩訶薩白佛言：「世尊！若能如實修行者，此大乘法故，即是如說修行者所乘之法。若能不放逸者，是人名為如實修行。</p>
<p>「世尊！又，如實修行者謂發菩提願，不放逸者謂滿足菩提願。復次，如實修行者謂修行布施，不放逸者謂不求報。復次，如實修行者受持淨戒，不放逸者成就不退戒。復次，修行者始修忍辱行，不放逸者得無生法忍。復次，修行者求一切善根而不疲倦，不放逸者捨一切所作事故。復次，修行者始修禪定，不放逸者不住禪定。復次，修行者滿足智慧，不放逸者不戲論諸法。復次，修行者守護妙法，不放逸者不見諸法。復次，修行者令諸眾生得大菩提，不放逸者不見諸眾生。復次，如實修行者聚集一切善根，不放逸者迴向大菩提。復次，如實修行者以菩提為實法，不放逸者如實知一切法如菩提相。復次，如實修行者得無生法忍，不放逸者願取有生。復次，如實修行者往詣道場示現一切勝莊嚴事，不放逸者如實知阿僧祇劫。復次，如實修行者如實知菩提，不放逸者過去諸業皆善修故。復次，如實修行者至大涅槃，不放逸者善知諸法本性寂滅。</p>
<p>「世尊！菩薩摩訶薩善能如是修行及不放逸，於得菩提不以為難。世尊！以是義故，菩薩摩訶薩應當修習如實修行及不放逸。世尊！是則名微妙法集。」</p>
<p>爾時，慧命舍利弗白佛言：「世尊！如我解佛所說義者，若有菩薩摩訶薩於佛如來及諸菩薩所說法集聞而生信及能修行，是諸菩薩有妙法集。何以故？若不信法者則無法集，若不行精進者亦無法集。若人能於諸聖所說法中生希有心、生如實心，是菩薩有妙法集。世尊！若人不自讚己、亦不毀他，是人有妙法集。世尊！若人於聖慈心、於非聖攝受心，若有人不見自勝、不見他劣，若人於平等法生於等心、於不平等法亦生等心，於等亦生等心、於等不等亦生等心，而不分別等以不等，是人有妙法集。若人但聞一句而能了知百千萬句，當知是人有妙法集。若人聞法不靜、不亂，若人聞法不縛、不解，若人聞法不行、不住，若人聞法不增、不減，若人聞法不喜、不瞋，若人聞法不住世間、不入涅槃，世尊！若能如是入於法集，當知是人有妙法集。世尊！我今所說法集，為得隨順如來所說法集不耶？」</p>
<p>佛言：「如是。舍利弗！舍利弗！汝之所說隨順佛意。」◎</p>

<p class='juan'>法集經卷第四</p></div>
</div><!-- end of div[@id='body'] -->
</body></html>