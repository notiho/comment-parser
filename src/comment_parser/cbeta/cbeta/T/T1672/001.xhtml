<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龍樹菩薩為禪陀迦王說法要偈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1672 [Nos. 1673, 1674]
<p class='juan'><a id='mulu1' />龍樹菩薩為禪陀迦王說法要偈</p><p class="byline">宋罽賓三藏求那跋摩譯</p>
<div class='div-jing'>
<div class="lg regular"><div class='lg-row'>禪陀迦王應當知，　生死苦惱多眾過，</div>
<div class='lg-row'>悉為無明所覆障，　吾欲為彼興利益。</div>
<div class='lg-row'>譬如刻畫造佛像，　智者見之宜恭敬，</div>
<div class='lg-row'>我依如來說正法，　大王亦應深信受。</div>
<div class='lg-row'>汝雖先聞牟尼言，　今若聽受轉分別，</div>
<div class='lg-row'>猶如華池色清淨，　月光垂照踰暉顯。</div>
<div class='lg-row'>佛說六念當修習，　所謂三寶施戒天，</div>
<div class='lg-row'>修行十善淨三業，　離酒放逸及邪命。</div>
<div class='lg-row'>觀身命財速危朽，　應施福田濟窮乏，</div>
<div class='lg-row'>施為堅牢無與等，　最為第一親近者。</div>
<div class='lg-row'>勤修淨戒除瑕穢，　亦莫悕求願諸有，</div>
<div class='lg-row'>譬如大地殖眾物，　戒亦如是生諸善。</div>
<div class='lg-row'>修忍柔和捨瞋恚，　佛說是行最無上，</div>
<div class='lg-row'>如是精進及禪智，　具此六行超生死。</div>
<div class='lg-row'>若能在家孝父母，　此即名為勝福田，</div>
<div class='lg-row'>現世流布大名稱，　未來福報轉無量。</div>
<div class='lg-row'>殺盜婬欺耽荒酒，　雕床高廣及香熏，</div>
<div class='lg-row'>謳歌倡伎過時食，　如斯眾惡宜遠離，</div>
<div class='lg-row'>若少時間修此戒，　必受天樂昇涅槃。</div>
<div class='lg-row'>慳嫉貪欲及諂偽，　誑惑顛倒與懈怠，</div>
<div class='lg-row'>如此眾惡不善法，　大王當觀速棄捨。</div>
<div class='lg-row'>端正尊豪及五欲，　當知危朽若泡<span class='corr'>沫</span>，</div>
<div class='lg-row'>莫恃若斯不堅法，　憍逸自恣生諸苦，</div>
<div class='lg-row'>欲長諸善證甘露，　應當遠離如棄毒。</div>
<div class='lg-row'>有能精勤捨瞋慢，　譬如除雲顯秋月，</div>
<div class='lg-row'>猶如指鬘與難陀，　亦如差摩賢聖等。</div>
<div class='lg-row'>如來說有三種語，　入意真實虛妄言，</div>
<div class='lg-row'>入意如花實猶蜜，　虛妄鄙惡若糞穢，</div>
<div class='lg-row'>應當修習前二言，　速宜除斷虛妄者。</div>
<div class='lg-row'>從明入明四種法，　王當分別諦思惟，</div>
<div class='lg-row'>二種入明是應修，　若就癡冥當速捨。</div>
<div class='lg-row'>菴婆羅果四種變，　人難分別亦如是，</div>
<div class='lg-row'>當以智慧深觀察，　若實賢善宜親近。</div>
<div class='lg-row'>雖見女人極端嚴，　當作己母姊女想，</div>
<div class='lg-row'>設起貪欲染愛心，　應當正修不淨觀。</div>
<div class='lg-row'>是心躁動宜禁制，　如防身命及珍寶，</div>
<div class='lg-row'>欲心若起應驚怖，　猶畏刀劍惡獸等。</div>
<div class='lg-row'>欲為無利如怨毒，　如此之言牟尼說，</div>
<div class='lg-row'>生死輪迴過獄縛，　應當勤修求解脫。</div>
<div class='lg-row'>六入躁動馳諸境，　應當攝持莫放逸，</div>
<div class='lg-row'>若能如是攝諸根，　勝於勇將摧強敵。</div>
<div class='lg-row'>是身不淨九孔流，　無有窮已若河海，</div>
<div class='lg-row'>薄皮覆蔽似清淨，　猶假瓔珞自莊嚴，</div>
<div class='lg-row'>諸有智人乃分別，　知其虛誑便棄捨。</div>
<div class='lg-row'>譬如疥者近猛焰，　初雖暫悅後增苦，</div>
<div class='lg-row'>貪欲之想亦復然，　始雖樂著終多患。</div>
<div class='lg-row'>見身實相皆不淨，　即是觀於空無我，</div>
<div class='lg-row'>若能修習斯觀者，　於利益中最無上。</div>
<div class='lg-row'>雖有色族及多聞，　若無戒智猶禽獸，</div>
<div class='lg-row'>雖處醜賤少聞見，　能修戒智名勝士，</div>
<div class='lg-row'>利衰八法莫能免，　若有除斷真無匹。</div>
<div class='lg-row'>諸有沙門婆羅門，　父母妻子及眷屬，</div>
<div class='lg-row'>莫為彼意受其言，　廣造不善非法行，</div>
<div class='lg-row'>設為此等起諸過，　未來大苦唯身受。</div>
<div class='lg-row'>夫造眾惡不即報，　非如刀劍交傷割，</div>
<div class='lg-row'>臨終罪相始俱現，　後入地獄嬰諸苦。</div>
<div class='lg-row'>信戒施聞慧慚愧，　如是七法名聖財，</div>
<div class='lg-row'>真實無比牟尼說，　超越世間眾珍寶，</div>
<div class='lg-row'>大王若集此勝財，　不久亦證道場果。</div>
<div class='lg-row'>博<span class='corr'>弈</span>飲酣好琴瑟，　懈怠憍逸及惡友，</div>
<div class='lg-row'>非時輕躁多動亂，　如斯七法當遠離。</div>
<div class='lg-row'>知足第一勝諸財，　如此之言世尊說，</div>
<div class='lg-row'>知足雖貧可名富，　有財多欲是名貧，</div>
<div class='lg-row'>若豐財業增諸苦，　如龍多首益酸毒。</div>
<div class='lg-row'>當觀美味如毒藥，　以智慧水灑令淨，</div>
<div class='lg-row'>為存此身雖應食，　勿貪色味長憍慢，</div>
<div class='lg-row'>於諸欲染當生厭，　勤求無上涅槃道。</div>
<div class='lg-row'>調和此身令安隱，　然後宜應修齋戒，</div>
<div class='lg-row'>一夜分別有五時，　於二時中當眠息，</div>
<div class='lg-row'>初中後夜觀生死，　宜勤求度勿空過。</div>
<div class='lg-row'>四無量定當修習，　是名開於梵天道，</div>
<div class='lg-row'>若專繫念四禪心，　命終必生彼天處。</div>
<div class='lg-row'>有為遷動皆無常，　苦空敗壞不堅固，</div>
<div class='lg-row'>無我無樂不清淨，　如是悉名對治法。</div>
<div class='lg-row'>若有深觀此法門，　未來常處尊豪位，</div>
<div class='lg-row'>修行五戒斷五邪，　是亦大王所應念。</div>
<div class='lg-row'>譬如少鹽置恒河，　不能令水有醎味，</div>
<div class='lg-row'>微細之惡遇眾善，　消滅散壞亦如是。</div>
<div class='lg-row'>五邪若增劫功德，　王當除滅令莫長，</div>
<div class='lg-row'>信等五根眾善源，　是宜修習令增盛，</div>
<div class='lg-row'>生等八苦常熾燃，　當持慧水灑令滅。</div>
<div class='lg-row'>欲求天樂及涅槃，　應勤修習正知見，</div>
<div class='lg-row'>雖有利智入邪道，　微妙功德永無餘。</div>
<div class='lg-row'>四種顛倒害諸善，　是故當觀莫令生，</div>
<div class='lg-row'>謂色非我我非色，　我中無色色無我，</div>
<div class='lg-row'>於色生此四種心，　自餘諸陰皆如是，</div>
<div class='lg-row'>是二十心名顛倒，　若能除斷為最上。</div>
<div class='lg-row'>法不自起冥初生，　非自在作及時有，</div>
<div class='lg-row'>皆從無明愛業起，　若無因緣便斷壞。</div>
<div class='lg-row'>大王既知此等因，　當燃慧燈破癡闇，</div>
<div class='lg-row'>身見戒取及疑結，　此三能障無漏道。</div>
<div class='lg-row'>王若毀壞令散滅，　聖解脫法當現顯，</div>
<div class='lg-row'>譬如盲人問水相，　百千萬劫莫能了，</div>
<div class='lg-row'>欲求涅槃亦如是，　唯自精勤後方證。</div>
<div class='lg-row'>欲假眷屬及知識，　而得之者甚難有，</div>
<div class='lg-row'>是故大王當精進，　然後乃可證寂滅。</div>
<div class='lg-row'>施戒多聞及禪定，　因是漸近四真諦，</div>
<div class='lg-row'>人主故應修慧明，　行斯三法求解脫，</div>
<div class='lg-row'>若能修此最上乘，　則攝諸餘一切善。</div>
<div class='lg-row'>大王當觀身念法，　世尊說為清淨道，</div>
<div class='lg-row'>若無此念增惡覺，　是故宜應勤修習。</div>
<div class='lg-row'>人命短促不久留，　如水上泡起尋滅，</div>
<div class='lg-row'>出息入息眠睡間，　念念恒謝常衰滅，</div>
<div class='lg-row'>不久便當見磨滅，　皮肉臭爛甚可惡，</div>
<div class='lg-row'>青瘀脹壞膿血流，　虫蛆唼食至枯竭，</div>
<div class='lg-row'>髮毛爪齒各分散，　風吹日曝漸乾盡。</div>
<div class='lg-row'>當知此身不堅牢，　無量眾苦所積聚，</div>
<div class='lg-row'>是故賢聖諸智人，　皆觀斯過咸棄捨。</div>
<div class='lg-row'>須彌巨海及江河，　七日並照皆融竭，</div>
<div class='lg-row'>如此堅固尚摧毀，　況復若斯危脆身。</div>
<div class='lg-row'>無常既至無救護，　不可恃怙及追求，</div>
<div class='lg-row'>是故大王常諦觀，　速生厭離求勝法。</div>
<div class='lg-row'>人身難得法難聞，　猶如盲龜遇浮孔，</div>
<div class='lg-row'>既獲若斯希有身，　宜應勤心聽正法；</div>
<div class='lg-row'>得此妙身造諸惡，　譬如寶器盛眾毒。</div>
<div class='lg-row'>生處中國遇善友，　專念發心起正願，</div>
<div class='lg-row'>久殖功德具諸根，　王今滿足此眾善。</div>
<div class='lg-row'>若復親近見知人，　佛說此為淨梵行，</div>
<div class='lg-row'>是故應當樂隨順，　諸佛由此證涅槃。</div>
<div class='lg-row'>既遇微妙清淨法，　應當志求離欲道，</div>
<div class='lg-row'>生死嶮難苦無量，　窮劫宣說莫能盡，</div>
<div class='lg-row'>我今為王略分別，　應當諦聽善思惟。</div>
<div class='lg-row'>三界轉變無輪際，　父母妻子更相因，</div>
<div class='lg-row'>怨親憎愛無常處，　如旋火輪豈窮已。</div>
<div class='lg-row'>無始生死世界來，　計飲母乳多大海，</div>
<div class='lg-row'>若不精勤證空智，　將來復飲無窮限。</div>
<div class='lg-row'>周流五道經人天，　若積身骨高須彌，</div>
<div class='lg-row'>愛別哀悲計其淚，　亦非江河所能匹，</div>
<div class='lg-row'>若計一人父母者，　過於世間草木數。</div>
<div class='lg-row'>雖受五欲天上樂，　終還墜沒惡趣苦，</div>
<div class='lg-row'>諸天壽命極長遠，　其間娛樂難宣說，</div>
<div class='lg-row'>歌謳倡舞流妙聲，　哀音和雅甚清遠，</div>
<div class='lg-row'>奇姿妙色極端嚴，　圍遶侍衛相娛樂，</div>
<div class='lg-row'>百味盛饌皆具足，　隨意所翫自然至，</div>
<div class='lg-row'>寶池香淨水恒滿，　周匝羅覆諸妙花，</div>
<div class='lg-row'>眾鳥異色集其上，　哀聲相和出遠音，</div>
<div class='lg-row'>諸天遊戲浴其內，　如是歡娛不可說。</div>
<div class='lg-row'>福盡臨終五衰現，　爾時生苦踰前樂，</div>
<div class='lg-row'>是故雖有天女娛，　智者見之已生厭。</div>
<div class='lg-row'>雖居珍寶上樓觀，　亦必退墮臭穢處，</div>
<div class='lg-row'>雖遊天上難陀園，　會亦還入刀劍林，</div>
<div class='lg-row'>雖浴諸天曼陀池，　終必墜於灰河獄，</div>
<div class='lg-row'>雖復位處轉輪帝，　歸為僮僕被驅使，</div>
<div class='lg-row'>雖受梵天離欲娛，　還墜無間熾然苦，</div>
<div class='lg-row'>雖居天宮具光明，　後入地獄黑闇中。</div>
<div class='lg-row'>所謂黑繩活地獄，　燒割剝刺及無間，</div>
<div class='lg-row'>是八地獄常熾燃，　皆是眾生惡業報。</div>
<div class='lg-row'>或受大苦如押油，　或碎身體若塵粉，</div>
<div class='lg-row'>或解支節今分散，　或復㓟剝及燒煮，</div>
<div class='lg-row'>或以沸銅澍其口，　或以鐵押裂其形，</div>
<div class='lg-row'>鐵狗競來爭食噉，　鐵鳥復集共齟掣，</div>
<div class='lg-row'>眾類毒虫並䶩齧，　或燒銅柱貫其身，</div>
<div class='lg-row'>大火猛盛俱洞燃，　罪業緣故無逃避，</div>
<div class='lg-row'>鑊湯騰沸至高涌，　顛倒罪人投其內。</div>
<div class='lg-row'>人命危朽甚迅駛，　譬如諸天喘息頃，</div>
<div class='lg-row'>若人於此短命中，　聞上諸苦不驚畏，</div>
<div class='lg-row'>當知此心甚堅固，　猶如金剛難摧壞。</div>
<div class='lg-row'>若見圖畫聞他言，　或隨經書自憶念，</div>
<div class='lg-row'>如是知時已難忍，　況復己身自經歷。</div>
<div class='lg-row'>無間無救大地獄，　此中諸苦難窮盡，</div>
<div class='lg-row'>若復有人一日中，　以三百鉾攛其體，</div>
<div class='lg-row'>比阿毘獄一念苦，　百千萬分不及一，</div>
<div class='lg-row'>受此大苦經一劫，　罪業緣盡後方免。</div>
<div class='lg-row'>如是苦惱從誰生，　皆由三業不善起，</div>
<div class='lg-row'>大王今雖無斯患，　若不修因緣墜落。</div>
<div class='lg-row'>於畜生中苦無量，　或有繫縛及鞭撻，</div>
<div class='lg-row'>無有信戒多聞故，　恒懷惡心相食噉，</div>
<div class='lg-row'>或為明珠羽角牙，　骨毛皮肉致殘害，</div>
<div class='lg-row'>為人乘駕不自在，　恒受瓦石刀杖苦。</div>
<div class='lg-row'>餓鬼道中苦亦然，　諸所須欲不隨意，</div>
<div class='lg-row'>飢渴所逼困寒熱，　疲乏等苦甚無量。</div>
<div class='lg-row'>腹大若山咽如針，　屎尿膿血不可說，</div>
<div class='lg-row'>裸形被髮甚醜惡，　如多羅樹被燒剪，</div>
<div class='lg-row'>其口夜則大火燃，　諸虫爭赴共唼食，</div>
<div class='lg-row'>屎尿糞穢諸不淨，　百千萬劫莫能得，</div>
<div class='lg-row'>設復推求得少分，　更相劫奪尋散失。</div>
<div class='lg-row'>清涼秋月患焰熱，　溫和春日轉寒苦，</div>
<div class='lg-row'>若趣園林眾果盡，　設至清流變枯竭，</div>
<div class='lg-row'>罪業緣故壽長遠，　經有一萬五千歲，</div>
<div class='lg-row'>受眾楚毒無空缺，　皆是餓鬼之果報，</div>
<div class='lg-row'>正覺說斯苦惱因，　名曰慳貪嫉妬業。</div>
<div class='lg-row'>若天福盡有餘善，　因此得為人中王，</div>
<div class='lg-row'>後設懈怠福都盡，　必墜三惡無有疑。</div>
<div class='lg-row'>或生修羅起貢高，　恚嫉貪害增諸惱，</div>
<div class='lg-row'>諸天雖有善根行，　以其慳嫉失利樂，</div>
<div class='lg-row'>是故當知嫉妬結，　為深惡法宜棄捨。</div>
<div class='lg-row'>大王汝今已具知，　生死過患多眾苦，</div>
<div class='lg-row'>應當勤修出世善，　如渴思飲救頭燃，</div>
<div class='lg-row'>若加精進斷諸有，　於諸善中最無上。</div>
<div class='lg-row'>當勤持戒習禪智，　調伏其心求涅槃，</div>
<div class='lg-row'>涅槃微妙絕諸相，　無生老死及衰惱，</div>
<div class='lg-row'>亦無山河與日月，　是故應當速證知。</div>
<div class='lg-row'>若欲證於無師智，　應當專修七覺法，</div>
<div class='lg-row'>若有乘斯覺分船，　生死大海易超渡。</div>
<div class='lg-row'>佛所不說十四法，　但生信心莫疑惑，</div>
<div class='lg-row'>唯當正心勤精進，　決定修習諸善法。</div>
<div class='lg-row'>無明緣行識名色，　六入觸受愛取有，</div>
<div class='lg-row'>有則緣生生緣死，　若盡生死因緣滅，</div>
<div class='lg-row'>如是正觀十二緣，　是人則見聖師子。</div>
<div class='lg-row'>若欲次第見四諦，　當勤修習八正道，</div>
<div class='lg-row'>雖居尊榮處五欲，　亦得聖道斷諸結，</div>
<div class='lg-row'>此果不可求餘人，　必自心會乃得證。</div>
<div class='lg-row'>我說眾苦及涅槃，　欲為潤益大王故，</div>
<div class='lg-row'>不應生於怖畏心，　但勤誦習行諸善，</div>
<div class='lg-row'>心為諸法之根本，　若先調伏事斯辦。</div>
<div class='lg-row'>我說法要略分別，　王不宜應生足心，</div>
<div class='lg-row'>若有大智更敷演，　亦當至心勤聽受。</div>
<div class='lg-row'>王今名為大法器，　若廣聞法必多益，</div>
<div class='lg-row'>若見有修三業善，　應深助生隨喜心，</div>
<div class='lg-row'>自所行善及隨喜，　如是功德悉迴向。</div>
<div class='lg-row'>王當仰學諸賢聖，　如觀音等度眾生，</div>
<div class='lg-row'>未來必當成正覺，　國無生老三毒害。</div>
<div class='lg-row'>大王若修上諸善，　則美名稱廣流布，</div>
<div class='lg-row'>然後以此教化人，　普令一切成正覺。</div>
<div class='lg-row'>煩惱駛河㵱眾生，　為深怖畏熾然苦，</div>
<div class='lg-row'>欲滅如是諸塵勞，　應修真實解脫諦，</div>
<div class='lg-row'>離諸世間假名法，　則得清淨不動處。</div>
<div class='lg-row'>若有婦人懷害心，　如此之妻宜遠離，</div>
<div class='lg-row'>設有貞和愛敬夫，　謙卑勤業若婢使，</div>
<div class='lg-row'>恒為親友姊母想，　此宜尊敬如宅神。</div>
<div class='lg-row'>我所說法正如是，　王當日夜勤修行。</div>
</div>
<p class='juan'>龍樹菩薩為禪陀迦王說法要偈</p></div>
</div><!-- end of div[@id='body'] -->
</body></html>