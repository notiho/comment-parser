<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蘇悉地羯羅經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />蘇悉地羯羅經卷下</p><p class="byline">唐天竺三藏輸波迦羅譯</p>
<div class='div-pin'><a id='mulu33' />
<p class='h1'>◎分別悉地時分品第三十三</p><p>「復次我今解說吉祥成就時節，行者知已尋求悉地。謂時節者：八月、臘月、正月、二月、四月，此等五月白十五日應作上成就。其四月時必有雨難；其二月時必有風難；於正月時必有種種難；唯有臘月無諸難事；於八月時有雪、雹、霹靂之難。如上如說之難皆成就相。此五箇月但令求作成就法事，亦當應作扇底迦事，即此五月黑月十五日，應作中下二成就法；亦當應作補瑟徵迦事、阿毘遮嚕迦事。</p>
<p>「於月蝕時成就最上之物；於日蝕時通上中下成就之物；或月一日、三日、五日、七日或十三日，應作成就諸一切事。</p>
<p>「若作最上成就，應取上宿曜時等；或與三種事法相應。其所成就亦依三事而作，或如本法所說；或依本尊指授。然十二月一日至十五日，於其中間應一切成就及事，或取本尊指日，或諸月中黑白十三日亦得成就。</p>
<p>「七月、八月是雨時後節，應於此時作扇底迦法；九月、十月是冬初節，應於此時作補瑟徵迦法；三月、四月是春後節，應於此時作阿毘遮嚕迦法；正月、二月是春初節，應於此時通一切事；五月、六月是雨初節，要欲成作者下悉地。如是春冬及雨後節，亦應成就三種悉地，此中九品分別隨類分配。</p>
<p>「於初夜分下成就時；於中夜分中成就時；於後夜分上成就時。於初夜分是作扇底迦事時；於中夜分是作阿毘遮嚕迦事時；於後分是作補瑟徵迦事時。於此三事九品分別，隨類相應知其時節，於其時分所現之相辨上中下。然於日月蝕時即當作法，不觀時分。凡猛利成就及阿毘遮嚕迦事，日月蝕時最是相應。凡起首成就三日、二日、一日斷食，上中下事類日應知。</p>
</div>
<div class='div-pin'><a id='mulu34' />
<p class='h1'>蘇悉地羯羅經圓備成就品第三十四</p><p>「復次當說本法闕少成就支旦。若恐身力不濟勿須斷食，念誦遍數滿已欲起成就更須念誦護摩，華香供養種種讚歎觀念本尊，取白㲲縷童女合繩，如前作法繫作七結誦明七百遍，於晨朝時以繫其腰夢不失精。</p>
<p>「佛部真言，索俱摩[口*履]真言：</p>
<p class="dharani">「『唵　惹曳　俱摩[口*履]　<span class='corr'>儵</span>訖羅　畔馱[寧*頁]　莎嚩訶』</p>
<p>「蓮華部真言，索短嚨儗抳真言：</p>
<p class="dharani">「『唵　[口*路]訖釤　矩嚕　矩嚨儗抳　莎縛訶』</p>
<p>「金剛部真言，索忙莽鷄真言：</p>
<p class="dharani">「『唵　句爛駄[口*履]　畔駄　畔駄　虎吽　泮』</p>
<p>「初中後分間誦求請句。若自本法無求請句，應取安之，然此三明當部用之。其持誦繩每日繫持作法光顯；若作曼荼羅時、念誦之時、於節日時皆須繫持令除難障。</p>
<p>「又合眼藥。蘇嚕多、安膳那、濕沙蜜、龍腦香、蓽撥、丁香、皮得伽羅香、白生石蜜，各取等分擣篩為末，以馬口沫相和師搗研，復以此明持誦百八遍。成就之時數數洗面以藥塗眼，除去懈怠及所惛沈，有諸難起夢預敬見。</p>
<p>「佛部合眼藥真言曰：</p>
<p class="dharani">「『唵　入嚩攞　路者泥　莎縛訶』</p>
<p>「蓮華部合眼藥真言：</p>
<p class="dharani">「『唵　弭路枳[寧*頁]　沙縛』</p>
<p>「金剛部合眼藥真言：</p>
<p class="dharani">「『唵　畔度[口*履]　揖跛羝　莎縛訶』</p>
<p>「此三真言本部持用。合眼藥或單呪水數洗面眼，亦得除於惛沈睡障。</p>
<p>「若成就時念誦疲乏，白檀香和水用部心明持誦七遍而飲三掬。欲成就時先以水灑身，應取善相方欲成就。具善相者謂：高結輪鉤魚右旋印；白蓮華憧；莎悉底迦印；滿瓶、萬字印；金剛杵、華鬘；或見端正婦人瓔珞嚴身；或見懷姙婦人或擎衣物；或見歡喜童女；或見淨行婆羅門著新白衣；或見乘車象馬、根藥及果；或見奇事；或聞雷聲；或聞誦吠陀聲；或聞吹螺角諸音樂聲；或聞孔雀、鶻鷓、鸚鵡、鶴、吉祥鳥聲；或聞善言慰諭之音，謂起首安樂成就可意之言；或見慶雲、閃電、微風、細雨；或雨天花；或有好香及見暈蝕。</p>
<p>「於此相中天所降者為上成就；於空現者是中成就；於地現者為下成就。於此三相九品分別，如上所現皆是吉祥，及此不見者即不成就。見此相已深生歡喜，以如是心後方便作成就事法。◎</p>
</div>
<div class='div-pin'><a id='mulu35' />
<p class='h1'>◎蘇悉地羯羅經奉請成就品第三十五</p><p>「次說奉請成就之法。如前所說時節、星曜及瑞相等，於作曼荼羅法中及成就法中廣已陳說。</p>
<p>「若不善相現時，即以部母明護摩牛蘇經一百八遍，然後作法，亦得成就悉地。</p>
<p>「前所分別曼荼羅地亦應依彼而作成就。若上成就於山上作；若中成就於池邊作；下成就隨處而作。或與真言相應處作，若不於此處作成就稍遲。於有舍利骨制底之中作，一切內法真言皆得成就。佛生處等八大制底成就之中而最為上。然於菩提道場無一切難能與成就相應，魔王尚於彼處不為其難，況餘諸類？是故一切真言決定成就。</p>
<p>「凡是猛利成就，於塚間作；或於空室；或於一神獨居之廟；或逈獨樹下；或於河邊，當作成就。</p>
<p>「若欲成就女藥叉者於林間作；若欲成就龍王法者於泉邊作；若欲成就富貴法者於屋上作；若欲成就使者法時，於諸人民集會處作；若欲成就入諸穴法於窟中作。此是祕密分別成就之處。</p>
<p>「簡擇地定已先應斷食，如曼荼羅淨地之法，或如念誦室法應淨其地，處所清潔速得靈驗。初以成就辦諸事真言、或用軍荼利真言持誦白芥子等物散打其地辟除諸難；以佉達羅木為橛四枚其量二指，折藏籤剗一頭如一股杵，以紫檀香泥塗其橛上；復以緋線纏之；以跋折羅橛印作拳執之；以此真言持誦一百八遍釘於四角，橛頭少現；作一白幡，於曼荼羅東面懸長竹竿上；以金剛牆真言持誦鐵末百遍，作三股跋折羅，頭皆相接圍繞曼荼羅，為金剛牆；復以金剛鉤欄真言持誦鐵末百遍，亦作三股拔折羅，各橫置於竪拔折羅上，繞曼荼羅，為金剛鉤欄。</p>
<p>「外曼荼羅門以軍荼利真言、以拔折羅印而護其門；第二重門以訶梨帝母而護其門；中台院門以無能勝而護其門。此等護門三部通用，或其一通護三門。此三聖者皆摧諸邪無有能壞，此是祕密護成就物。</p>
<p>「其台中心埋五寶物。若於人民集會之處作曼荼羅時，其五寶物不應埋之，但置所成物下<span class='corr'></span>，若於中庭及與室內或佛堂中，作曼荼羅時亦復如是。</p>
<p>「以上五處但持誦香水灑，即便成淨不假掘地。若於本念誦室中作此法速得成就。於諸窟中不合作成就法，於壞室中亦不合作。</p>
<p>「欲作曼荼羅時，七日已前於黃昏時，以敬仰心觀念諸尊如對目前，而奉請言：『於三部內一切諸尊及於本藏中諸尊與眷屬等，我已久時念誦護摩堅持戒行，以此真言如供養諸尊，願後七日降赴道場，哀愍我故受此微供，以大慈悲令我成就。』如是乃至滿其七日，依持啟請然後作法，又閼伽、華香、飲食及讚歎等，每日暮時別供養一方護世神，乃至三方皆應如是。又以香塗手持誦，其手以按其物而奉請之；復以燒香薰物奉請；又復斷食取好時日略作曼荼羅用奉請物。</p>
<p>「或但用一色作圓曼荼羅，唯開一門中置八葉蓮華其量二肘，次餘外院隨意大小而作。</p>
<p>「先於內院置三部主。西門北置摩醯首羅及妃。佛右邊置摩帝殊囉施，左邊置佛眼；次觀自在右邊置摩室利、左邊置六臂；次金剛右邊置恾莽計，左邊置明王心；西邊門南置吉里利忿怒及金剛鉤，如上所說皆於內院安置。</p>
<p>「次於外院置八方神及置能辦諸事真言主等。內外二院心所敬重真言主等樂皆應安致。外門<span class='corr'>北</span>邊置荼利；門南置無能勝，各以心真言而請供養。</p>
<p>「於蓮華上置成就物而供養之；或於蓮華上置滿迦羅賒瓶，於上置其成就之物；或於蓮華上置合子於中盛物；或蓮華上置其瓦器於中盛物；其或於華胎中盛置蓮華上，以手按持誦其物千遍或一百遍。次後持誦華以擲物上；次復以蘇和安悉香而燒熏上；次復香水微灑物上；次復次部母明王持誦其物，於曼荼羅所有諸尊各以彼等真言持誦其物。</p>
<p>「次復以牛蘇護摩；或用牛乳或以蘇蜜、胡麻和作護摩，後以啟飲護摩。於本法中所說諸物皆應護摩，各以曼荼羅內所有真言遍作護摩，各以真言持誦香水而灑其物。</p>
<p>「如前所說光顯物法，此亦如是持誦。自眼用看其物心誦真言，如是作法其法物即成奉請，凡一切物作奉請法速得成就。或於本法所有一切供養及祭祀法一一皆應具作。</p>
<p>「此奉請法曼荼羅中亦通受持其物，亦通光顯其物；於中若作成就，諸作障者亦不得便亦通淨物；依灌頂法亦通灌頂，其物亦通灌頂自身。此是祕密能辦諸事勝曼荼羅，若作此法無不得成。</p>
</div>
<div class='div-pin'><a id='mulu36' />
<p class='h1'>蘇悉地羯羅經補闕少法品第三十六</p><p>「我今當說補闕少法。從受持物已每日三時澡浴；三時供養及作護摩，手按其物；三時換衣節日斷食，供養等法皆須增加；三時禮拜懺悔隨喜勸請發願；三時讀經及作曼荼羅；三時歸依受戒；三時護身，如是作法定得成就。</p>
<p>「或由放逸致有闕少，即應部母明持誦二十一遍便成滿足，若闕此法成就亦闕；或若有闕更須念誦一十萬遍，復應作此曼荼羅補前闕少，然後方作成就。</p>
<p>「其曼荼羅方，四角安四門，如前所說分布界道。東西置佛。右邊置佛毫，左邊置佛鑠底，右邊置佛慈；左邊置佛眼，右邊置佛輪王佛頂；左邊置白傘蓋佛頂，右邊置帝殊羅詩；左邊置勝佛頂，右邊置超越佛頂；左邊置須菩提，右邊置阿難。</p>
<p>「於西南角致鉢；於西北角置錫杖，右邊置訶利底母，左邊置無能勝。</p>
<p>「於曼荼羅外置能辦諸事，中央置輪；於上置其所成就物或置本尊。</p>
<p>「外院置八方神門，兩邊置難陀及拔難陀龍王，各以本真言請，或以部心明都請，依法供養，然後護摩其諸尊等。或置其印或致其座，以本真言成淨火已，護摩蘇蜜一百八遍，又以酪餅及用胡麻，各以本真言護摩百遍，其事畢已復誦百遍，此是祕密補愆過法。</p>
<p>「所供養物皆須香美，其所獻食用烏那羅供獻及砂糖和酪，作此法者諸尊皆得滋充歡喜速得成就。非但補闕，亦應半月半月、或於節日、或復每日，作此曼荼羅供養諸尊，皆得滋充速與成就；若不辦時隨力而作。</p>
<p>「如前所說佛部曼荼羅法，此蓮華部法亦皆同彼，唯改圓作方，其量隨意。東西置觀音自在。右邊置馬頭明王，左邊置毘首嚕波，右邊置三目；左邊置四臂；右邊置六臂，左邊置十二臂，右邊置能滿諸願。又右邊置耶輪末底，左邊置大吉祥；右邊置多羅，左邊置戰捺羅近門；右邊置濕吠多，左邊置車拏羅縛悉[寧*頁]，中央置蓮華，曼荼羅外置本部能辦諸事。此是蓮華部補闕曼荼羅法。</p>
<p>「如前所說佛部曼荼羅，此金剛部亦復如是，然須方作，其量隨意。東西面置執金剛。右邊置明王，左邊置忙莽計；右邊置軍荼利忿怒，左邊置金剛鉤；左邊置棓，左邊置大力；右邊置拳；右邊置遜婆，左邊置提防伽；右邊置鉢梛[寧*頁]乞差跛，左邊置忿怒火頭。左邊近門置金剛可畏眼；左邊近門置金剛無能勝；曼荼羅外置本部能辦諸事。諸餘外院及供養法皆如前說。此是金剛部補闕之法。</p>
<p>「如是供養畢已求得好夢，晨朝澡洛著白淨衣，以稻穀華及青俱蔞草、香美白華供養所作曼荼羅地，然後以牛糞遍塗掃却。</p>
<p>「復作三簸多護摩，右邊置酪、俱蔞草、蘇蜜、胡麻，及餘所有護摩之物皆置於右，左置遏伽器，率蘇杓當置於前，隔蘇次置杓前，用成辦諸事真言灑其物等。諸部主尊安置供養，用本真言以頞伽，請其本尊亦復安置。自身前置蘇；蘇前置火；蘇、火中間置成就物置。</p>
<p>「初自身；次蘇；次物；火；次本持尊及部主尊。如前五種之物置次應知。部主左邊置帝闍寧明，右邊置成辦諸事，如前所說謂護摩法中次第安置。</p>
<p>「初敷青俱蔞草，置和酪餅散稻穀華獻縛悉底供，以好美香供養，然後依法作護摩事。所成就物置於金器、或銀、熟銅、石、商佉、螺、木、縛弭迦土器等。樹葉於上置器，或敷有乳樹葉；或閼伽樹葉；或芭蕉樹葉；或蓮華蓮葉；或新淨白㲲隨取敷之。又葉五重先敷地上置成就物，復以葉五重而覆其物，或可是散；或種種衣；或諸雜物，次第應知所盛之器。然後以不散亂心作簸多法，以心光明其物及散灑之，手執杓緩率其蘇，置其物上誦本真言，至其『莎』字即瀉爐中，呼其『訶』字還觸其物却至蘇器。如是去來三處觸物不得斷絕，是名三簸多護摩法。經一千遍或一百遍；或觀真言廣略；或復成就上下動重，乃至護摩二十一遍，此名都說遍數之限。</p>
<p>「三簸多時以杓遍霑其物皆令潤膩。初置物時先以水灑，次按持誦；次復看；次獻供養。護摩畢已還須如是。</p>
<p>「於成就曼荼羅所說三種成就之相，作此法時若有相見即須禁之，應知不久即得成就。其物若大置於右邊，應左手執者置左邊而三簸多之。若成有情之物作其形像，杓觸於頭而作護摩；若欲成自身，以杓觸頂而作護摩；若為他故作之簸多者，但稱其名作護摩。</p>
<p>「其成就物復有三種差別：一、但稱名；二、以物蓋隔之；三、但露現眼所觀見。如是皆用其蘇而作護摩。若不獲蘇當用牛乳；或蘇和乳；或用三甜；或觀成就差別應當用酪；如本所說而用護摩；或以油麻護摩器仗。若成吠多羅者應用堅木香心護摩；或用蘇合等護餘計香；或觀其物差別及與成就差別，當取諸類香物與法相應者而作護摩。若成犬肉還用彼脂，諸餘肉類彼復如是。其成就物或盡置於前，以此所三簸多法說護摩之法，當應廣作三簸多法護摩其物，如是作已速得成就。</p>
<p>「三簸多已洗灌令淨，然後如法灌頂，畢已供養護持置本尊前，更加種種飲食供養本尊，及當祭祀八方護世亦須如法供養護摩之地。然後以諸澡豆及阿摩羅八日如法澡浴，於其午時手按其物而加念誦，又更別辦其線依前如法持誦，臂釧、衣、灰、芥子水，一一皆須如前持誦。</p>
<p>「欲作成就之時，如是護身之物先須持誦擬充後用，如是念誦護身諸物，成就之時有所用處皆即有驗。是故應須預先持誦，備擬華等供養之物，亦須加法持誦置於側近。</p>
<p>「次則依作曼荼羅如法供養而作成就，用能辦諸事真言持誦，五色界道線纏四橛上，以上軍荼利真言持誦，瓶置外門前，所纏之線兩頭俱繫瓶項梢令寬縱，每出入時思念軍荼利，舉線而入其線。若以軍荼利真言持誦亦得；或取本法真言持誦亦得。如前所說辟除難法，先淨其處然後作法。</p>
<p>「其時於外祭祀八方護世天神并諸眷屬，於其瓶上置拔折羅或置有果枝條，其瓶及線或用當部明王持誦；或用部心；或部母持誦以護其處；或於當部所有契印，各於本方而安置之以辟諸難。</p>
<p>「其橛以金剛橛真言持誦百遍，其橛上一頭作三股杵，如是作已於淨室外四角釘之。若曼荼羅於界道角釘之，此名金剛橛法能辦諸事。</p>
<p>「其曼荼羅或用乾末彩色；或用種種香末；或以濕色用牛毛筆畫，於諸角外畫三股杵，其諸界道遍作三股杵形，還用金剛牆真言持誦。復於其界杵形之中，更復橫置一杵，遍應如是。<span class='corr'>則</span>名金剛鉤欄，還用金剛鉤欄真言持誦。如是作已無有能壞，是故於中作成就法，於諸門中及門外各置拔折羅。</p>
<p>「其成就法或於淨室中作；或於露地作，曼荼羅其量五肘或七或八；或觀其所成就事，隨事大小而作。</p>
<p>「諸門當中置拔折羅，於諸角上置瓶；於外門前置能辦諸事瓶。</p>
<p>「於內東西置法輪印。右邊置佛眼印，左邊置毫相印；右置牙印，左邊鑠底印；右置五種佛頂，次第左右安置。於佛部中所有諸尊隨意次第左右安置，最後兩邊置阿難及須菩提，次下近門置無能勝。</p>
<p>「次於外院東面置悉達多明王；北面置大勢至尊；南面置妙吉祥尊；西面置軍熱羅尊。東面右置梵天及與色界諸天，左置因陀羅、上至他化自在王，乃至地居天神。</p>
<p>「於東南方置火神與諸仙人以為眷屬；於南方置焰摩王與毘舍遮、布單那、諸魔怛羅而為眷屬；於西南方置泥唎帝神，與諸羅剎而為眷屬；於西面門置縛嚕拏神，與諸龍眾而為眷屬；門北置地神與諸阿修羅而為眷屬；於西北方置風神與諸伽嚕拏而為眷屬；於北方置多聞天王與諸藥叉而為眷屬；於東北方置伊舍那神與諸鳩槃荼而為眷屬。</p>
<p>「復於西面一所之處置日天子及與曜等；復於西面一所之處置月天子與宿圍繞；於西門曲兩邊置難陀、拔難陀龍王。</p>
<p>「於佛部中所有使者等類真言及明，於其外院四面隨意安置，然後依法啟請，次第供養護摩念誦。於最中央安其本尊或成就物，如於曼荼羅法所說護身等事，此亦如是次第應行，此是佛部成就諸物曼荼羅法，一切諸難無能得便，於中作法速得成就。</p>
<p>「一切諸尊增加衛護，前以五彩色作曼荼羅，唯改圓作方。於其內院東面處中置蓮華印。右置七多羅明，左置七吉祥明；次左右置六大明王；右置半拏羅縛悉[寧*頁]，左置邪輪末底。近門兩邊置一髮明妃及馬頭明王，於外門前置能辦諸事瓶；於門及角置拔折羅，中置蓮華。</p>
<p>「於其外院置其梵天及因陀羅摩醯首羅等，淨居諸天及無垢行菩薩、光鬘菩薩、莊嚴菩薩、無邊龍王菩薩、遜陀羅及優波遜陀龍王，及商結持明仙王與諸持明仙俱如前。諸方護世於此部中，所有使者諸類真言及明隨意安置。如前所說安置次第此亦如是，一切諸難無能得便，應當此中作成就法。</p>
<p>「如前方作如前所界道。於內院東面置蘇悉地羯羅。右置吞金剛明妃，左置金剛秦明妃；右置遜婆明王，左置計唎枳里明王；右置拔折羅尊，左置跋折羅但吒；右置金剛母特伽羅鎚，左置金剛商羯羅；右置金剛鉤明妃，左置忙莽計明妃。於其外院東邊置勝慧使者、金剛慧使者、摩醯首羅及妃、多聞天王及諸藥叉。其於外門前置辦諸事瓶。</p>
<p>「於金剛部中所有使者真言及明，部多、毘舍遮、乾闥婆、摩睺羅伽及持明仙，八方護世各於院次第安置，然後啟請如法供養護摩念誦起首成就。其所啟請諸尊，應用明王真言或用部母明，請於曼荼羅所有諸尊名為置瓶，如前曼荼羅所有堪法，此成就法亦皆如是。</p>
<p>「若於此等曼荼羅中作成就者，縱不具足護身之法亦得悉地，為彼諸尊自有誓願：『若請我等赴曼荼羅者，以虔誠心如法供養，我等當與彼所求願。』是故於此應知無難必為加護。若用部心真言及以部母或用明妃、能辦諸事真言并及部內護身真言而用啟請，護身諸界速得成就。此是三部祕密之法。</p>
<p>「復次說通三部祕密曼荼羅，如法界道置拔折羅，中央置本部主印，其前置本真言主，或如前置羯羅詩瓶，其物盛於器等之中置其瓶上。</p>
<p>「內院東面置如來印；北面置觀自在印；南面置金剛印；西面右邊置嚕達羅；左邊置多聞天王。</p>
<p>「如前所說明王曼荼羅此亦如是次第安置，右邊置部母明，左邊辦事明，蓮華、金剛二部左右亦爾。西面右面嘺唎，右置落乞濕彌。</p>
<p>「東西兩角置鉢及支伐羅；北面兩角置但拏柱及軍持瓶；南面兩角置拔折羅及持伽羅；西面角置輪羅及寶瓶。</p>
<p>「於外門前別立置處所置無能勝。東面門前置訶利帝母；南面門前置句吒祇唎迦；北面門前置翳迦契吒。於其外院隨意遍置諸印如法啟請供養，此是祕密都曼荼羅。於中所作成就諸物皆得悉地，頂行於此尚不得便，何況諸餘毘那夜迦？以諸美香華燈種種飲食持誦光顯然後供養，如於念誦及於曼荼羅所說供養此亦如是應作；若於淨室中作亦復如是，其曼荼羅主種種供養應加四倍，此是祕密之法。</p>
<p>「供養畢已次應於外如法祭祀，以蘇然燈，其炷鮮淨供養本尊，一一之物皆須奉獻閼伽。若是作法本尊速得有驗，以明王真言持誦白芥子，或用能辦諸事真言；或用先持有功真言持誦，近致成就物邊，用辟諸難便即退散。又用本印主印置於左邊，或但持誦大力置於左邊，於其八方所各置丈夫。初於東方其人作帝釋裝束，手執拔折羅，形色一如帝釋；於南方其人作焰摩裝束，手執但拏棓；於西方其人作龍王裝束，手執羂索；於北方其人作毘沙門裝束，手執伽陀棓；於東北方其人作伊舍那裝束，手執三股叉；於東南方其人作大神裝束狀如仙人，手執軍持及數珠；於西南方其人作羅剎王裝束，手執橫刀；於西北方其人作風神裝束，手執幢旗。</p>
<p>「帝釋白色、焰摩黑色、龍王紅色、毘沙門金色、伊舍那白色、火神火色、羅剎王淺黑雲色、風神青色。其所著衣皆亦如是。</p>
<p>「其人皆須受戒極令清淨，有大膽勇善作護身之法，形色端正盛年肥壯，所執器仗皆須持誦，於頸、兩肩交絡華鬘，備白芥子善知難相。</p>
<p>「若有難至即散白芥子而用打之，或擲華鬘；或難眾多現大怖畏，當以所執器仗而遙擬之。彼若相逼以器仗擊，散白芥子及擲華鬘以器仗擬，及擊之時不得移動本處，若移本處彼當得便，是故應當須不動本處。</p>
<p>「於本藏中所有護身之印，難摧伏者持誦供養置己身邊。若有極大猛害邪來，應自用彼諸印以擲打之；或以前來持誦有功真言，誦白芥子散擊邪者，必若不止即應出外以好飲食加以豐多，如法祭祀彼諸難眾。</p>
<p>「一切護法總有九種。謂：辟除諸難、結地界、結虛空界、結曼荼羅界、結方界所、結金剛牆、結金剛鉤欄、護物、護身以除諸邪。作成就時如斯等法皆須憶念。</p>
<p>「或若不辦前護方人，應當置其當方器仗；此亦不辦，於諸方所置那邏遮器仗；或張弓揣箭置諸方所；或與助成就人明解藏法，有智方便持誦有功，戒行清潔立在門中，助辦諸事辟除諸邪，乃至內院、外院彼皆應助。</p>
<p>「所有一切諸事至於暮間皆須辦足，日纔沒已即起首作成就之法，中間困時出曼荼羅外含水漱口，軍荼利真言用持誦三掬；或以本尊心真言持誦，少許牛蘇而用飲之，所有疲極當得除愈；復以蜜和和蓽撥，用佛部母明持誦以塗其眼，昏沈難起即便除愈。</p>
<p>「先以誠心面向東立，觀察諸尊歸命啟請，於其三種吉祥瑞應，於中隨得好相，以歡喜心而作成就，隨見先瑞成就亦爾。是故行者應觀先瑞，先當須臾觀察蘇悉地羯羅明王；次則右繞辦諸事瓶。入曼荼羅時隨所逢瓶皆右繞過，到已頂禮尊及以遍觀，各各以本真言而奉閼伽，或以部心真言奉獻。所請諸真言主當以明王真言請召；所請明主當以明妃請召已，視本印及請本真言明等，或但都視一印誦其真言及明，若如是作速得悉地。</p>
<p>「其成就物有置閼伽器中，或致瓶上；或掬合手內；或但心念；或致縛羅弭迦器；或致葉上；或致於內本尊之前。</p>
<p>「所成諸器皆以牛黃塗之；次用白芥子作護；次持誦摩辣底華供養其物。牛黃塗故便成禁住；用其芥子便成作護；以華供養須成光顯，此三種法次第應作不得廢閼。</p>
<p>「於本尊前置成就物，於中不得餘物間隔。成就之物用兩種法以為作護：一、謂手印；二、白芥子。令成就物速有驗故，數獻閼伽、華香等具及酪，數應供養其助成就之人，護其物故常在其處。</p>
<p>「如是安置供養物已，然後以手按之或以眼觀，以其不散心徐徐持誦，中間數數光顯其物。如是相續竟夜持誦勿令間斷，其夜三時以閼伽等次第供養。若須出外漱口，令助成人替坐物前續次念誦，其持誦人有所廢忘，其所助人皆須補闕。</p>
<p>「持誦之時若大邪至，助成之人應拒其邪；如不能禁，行者應自散白芥子以辟其難。</p>
<p>「助成之人持誦其物，于時東方有是邪現，謂大雷電，應知帝釋之邪。於東南方有是難現，謂火色大人，或如日盡應知即是火天之難。於其南方有是邪現，謂死屍形，甚可怖畏高聲叫喚，手執大刀皆悉劓鼻，手執髑髏盛人血飲頭上火然，應知即是焰摩之邪。於西南方有是難現，謂雨其屎尿穢曼荼羅及種種形，甚可怖畏應知即是泥唎羝難。於其西方有是難現謂雨雷電、霹靂、雹等，應知即是龍王之難。於西北方有是難現，謂有大黑風起，應知即是風神之難。於其北方有是難現，謂大藥叉及女藥叉惱亂行者，應知即是多聞天王難。於東北方有是難現，謂象頭、猪頭、狗頭異形各持火山，應知即是伊舍那難。於其上方有諸天現，具大威德，應知即是上方天邪。下方之難地動及裂，應知即是阿修羅邪。</p>
<p>「作上成就方現斯邪。如是等邪於中夜現，凡上成就邪相還大，中下成就准此應知。於夜三時是其上中下相與時相應，即是不相應即非成就。</p>
<p>「其三種相，謂：煖相、氣相、光相，如是三相應次第現。若上成就即具三相；若中成就具前二相；若下成就唯現初相。或若持讀虔誠，於初夜時三相次第現者，即以部母明禁住其光；以明王心禁住其相；及以持誦牛黃塗灑。或以手按；或用蘇灑；或以散華；或散白芥子；或但灑水禁住其相，便即受用亦果其願。或若初夜或即便禁住，但作念誦至其本時方可受用，其中成就准此應知。</p>
<p>「於其初夜下悉地成；於其中夜獲中成就；於明相動時獲上成就。其中成就中夜成者如法禁已，縱至明曉受用亦得；其下成就准此應知。</p>
<p>「各於本時其助成者若不受用亦不為吉；其物縱成不即受用又不禁住，至其平曉亦不受用，其物猶若萎華亦如穢食無所堪用。以念誦故啟請真言入其物中，時既過已其驗亦失。</p>
<p>「又成就物雖初相現然不成就，當時若禁其相，以後還作光顯等法，及諸節日供養灌頂便作成就；經於三年若不成者，當知此物不可得成。上成就法限至三年；若中成就至第六月；若下成就不限其時。損成就法亦復如是。</p>
</div>
<div class='div-pin'><a id='mulu37' />
<p class='h1'>蘇悉地羯羅經被偷成就物却徵法品第三十七</p><p>「我今當說被偷之物却徵之法。其物成已或作成就之時其物被偷，偷物之時或見其形；或但失物不見偷者。于時不擇日宿亦不斷食，發起瞋怒現前，速應作此曼荼羅法，用燒屍灰三角而作。唯開西門，於外門前置其本尊，內院東角置蘇悉地羯羅明王。右置金剛忿怒，左置大怒；左置金剛拳，右置金剛鉤；右置金剛計利吉羅，左置毘摩；右置熱吒，左置賓蘗羅；右置阿設寧，左置商羯羅；右置微若耶，右門置迦利；左門置難地目佉，左置金剛軍；右置蘇摩呼及置諸餘大忿怒等。為成就故次第安置，如法啟請以赤色華及赤食等次第供養。</p>
<p>「如前所說阿毘遮嚕迦法於此應作，門外所置本尊應以美妙華等如法供養；於其外院置八方神及置本部，諸餘使者等尊亦須如是供養。</p>
<p>「於中央作護摩法，其爐三角一一如前，以收纖佉陀羅、以己身血塗而用護摩；或用苦練木或用燒屍殘柴而用護摩；火著已後以燒屍灰和己身血而用護摩；及以毒藥、己身之血、芥子油及赤芥子，四種相和而用護摩；復取此四種物，作偷物者形而坐其上，以左手片片割析而作護摩。若有能伏瞋者及明法者應作此法。其偷物者慞惶恐怖齎持親付，行者便應施彼無畏，于時與彼作扇底迦法；若不作者彼便命終。或所將物更復加添密置尊前。</p>
<p>「又成就物盜將日久，若欲追取即應作此通三部成辦諸事曼荼羅，四方而作，中央安置蘇悉地羯羅明王印。</p>
<p>「內院南面置金剛忿怒、大忿、忙莽雞、金剛鉤食、金剛拳、金剛火、金剛母特伽羅、金剛怖畏、金剛商羯鎖、計利吉羅、慧金剛、無能勝，及置諸大忿怒及諸使者。諸大威德真言主等，於其南西次第安置。</p>
<p>「內院北面置能滿諸願、觀自在、馬頭明王、多面多手、能現多形、耶輸末底、大吉祥、落乞濕弭、濕吠多、半拏羅縛悉[寧*頁]、跢羅、戰捺囉、未羅，所有真言及明，諸使者等各各次第如法安置。</p>
<p>「內院東面置金輪佛頂等諸餘佛頂、佛毫、佛眼、佛鑠底、佛牙、佛慈及無能勝等，自餘明主及能辦諸事真言等諸餘真言及諸使者，於其東面各各次第如法安置；近門外者亦復如前依法安置。</p>
<p>「於其外院八方神，西門邊置梵天王及與眷屬；西門北邊置摩醯首羅及妃、言那鉢底等諸眷屬俱；及七忙怛羅母，及八龍王并諸眷屬；阿修羅等與諸眷屬。歸依佛者大威德神於其外院各如法次第安置，至誠啟請次第供養。</p>
<p>「於外西面置護摩爐，以蠟作其盜物者形置箕中，依阿毘遮嚧迦法啟請祭祀供養護摩；次以刀割其形而作護摩。或依本部所說阿毘遮嚕迦法依彼而作；或本尊自盜及不與成亦如是作。從黑月五日至十四日來中間作法說為勝吉。</p>
<p>「其形復以杖鞭及以火然種種猛法打棓，以末但那剌依金剛橛法，用刺身分血、黑芥子、油和鹽遍塗其身，隨意苦楚而置害之；復以蓋屍之衣而覆其形；以赤線纏獻赤色華持誦自服努目視之，於真言中置訶責句每日打之，若將物來即當休止。</p>
<p>「中夜應作是猛利法，用俱微那羅來塗黑芥油而作護摩；又以毒藥及己身血、芥子、油、鹽及黑芥子總與相和，稱盜物者而作護摩經八百遍；或但用己身血和鹽而和護摩。</p>
<p>「如是苦持若不還物，即應更作至死猛法，於阿毘遮嚕迦法中所說殺法遍作其法，於真言置其殺句。若將物來即止其法從乞歡喜；彼若已用其物將餘物替，亦止其事；或已用其物復無物替，但來悔謝，亦止其事施彼歡喜；彼或損失及分與他，隨殘所有持來還者，亦止其事施彼歡喜。應當以金剛微那羅真言而作護摩；或用大怒或用不淨忿怒而作護摩；或於當部所說却追失物真言而作護摩。然此三種真言通三部真言：</p>
<p class="dharani">「『唵　阿䞘<span class='note-inline'>(奇乙反)</span>那曳　[盍*欠]寫　縛㰤曩野　莎縛訶訶』</p>
<p>「火天已，持圓食一明一燒滿三圓食供養火天。</p>
<p>「又護摩真言曰：</p>
<p class="dharani">「『唵　阿䞘那曳　[盍*欠]寫　合寫　縛㰤曩野　[指-匕+(口/└)]比　[指-匕+(口/└)]比　儞跛野　莎縛訶』</p>
<p>「又持蘇一明一燒亦滿三遍供養火天。</p>
<p>「金剛部瞋怒金剛真言：</p>
<p class="dharani">「『唵　枳里　枳里　跋日囉　矩嚕馱　吽　泮』</p>
<p>「以此真言一明一燒火食作法。成就護摩法真言曰：</p>
<p class="dharani">「『那謨　剌怛　娜怛羅耶野　那莫室　戰拏　跋日囉　播拏曳　摩訶藥叉拪那播嚲曳　唵　㰤囉　㰤囉　跋日羅　摩詫　跋日囉　度曩　度曩　跋日囉　馱㰤　馱㰤　跋日囉　播者　播者　跋日囉　那囉　娜囉　跋日囉　娜囉耶　娜囉耶　跋日囉　弭那囉耶　弭那囉耶　跋日囉　瞋娜　瞋那　跋日囉　頻娜　頻那　跋日囉　虎吽　泮』</p>
<p>「誦此真言作護摩法速得成就。若得其物或得替物，即護其物兼及護身。當於節日次第而作光顯等法。</p>
<p>「其中成就物、下成就物，皆以一分奉施世尊；一分奉施阿闍梨處；一分奉施先成就者；一分奉施同伴等人；一分自取分作兩分：一分自用，一分奉施比丘、比丘尼、鄔波索迦、鄔波斯迦等。</p>
<p>「諸有末物法皆如是，先以閼伽奉獻尊等後取本分，其先成就者分以閼伽供養，倍其價直自取受用，其價直者供養是也。其阿闍梨若不在時，其分還酬直而自受用，其價直者心生慚愧即是價直。出曼荼羅外奉先成就者時應作是言：『先成者受取本分。』手執閼伽，第二、第三應如是唱：『若無取者即當持與同伴之人勿懷疑慮。彼等以虔誠心故、以供養故、堅持戒故、侍行人故，即是先成之人，是故其分彼等應受。』三唱之，彼同伴者應如是報：『我等即是先成就者。』行人自分其物與同伴等。</p>
<p>「其物若少不可分者，即安膳那及牛黃等不可分也，應當以心作其分量而自受用。有如是物唯一人用不可分者，輪、刀等是。隨其本法所說成就應如是作。其㡧像等亦不可分。</p>
<p>「於本法成就之物其量縱少，任意加本量而作成就。與同伴等成、依先成依之人物量而作成就，縱減其半亦得成就；或於本法所說分量皆須依行。</p>
<p>「行人分物與同伴時應處分言：『汝等隨我種種驅使。』彼然諾已，後當與之。或若一身成就利益餘人依此藏教；或餘法中若皆通許分與同伴等時，隨其功勞節限分物，不應偏黨。</p>
<p>「物成就已先應供養本尊，深生慚愧慇勤再請然後可分，一切諸部法皆如是。中、下成就准此應知深生慚愧恭敬供養，及施財物所得進止，依其處分以如是事酬還物價。</p>
<p>「物成就已先獻閼伽如法分與，誦本真言及作手印，以心觀念本尊及誦明王明妃真言，及至觀念然後受用其物，隨意昇空至眾仙所彼無能壞及以輕蔑，縱有怨敵亦無能損。</p>
<p>「彼成就者常念本尊不應廢忘，其成就物常須心念或以眼視，為持明王真言法故諸仙恭敬，持明王妃故無諸怖畏，作三摩耶印及作部印及明視物皆不應廢。與仙相見應先起敬而問訊言：『善來安樂復後何至？』有所慰問善言而答。</p>
<p>「遊行空時不應於神廟上過，及獨一樹并四衢道、諸仙居處及以城郭、祭祀之壇、婆羅門集會處、邪法仙眾所居之處亦不應過，增上慢故，經彼等過必當墮落。</p>
<p>「為放逸故而墮落者，應持誦明王真言及以思惟；若已墮落及欲墮時便得本位虛空，雖易形色天眼見道，譬如聖者起心即至，如亦在定不動即至。是故遊彼先成就路，以福力故自然衣服隨意，宮殿用華林園觀種種諸鳥，天女遊戲歌舞伎樂，種種欲樂熾然光明，猶如劫初如意寶樹能滿諸願。為居止故寶石為座，下流渠水軟草布地，種種瓔珞發身娛樂具，諸吉祥樹有甘露果，乃至隨意樂憶念之處皆現其前。</p>
<p>「縱如此已常須護身不應廢忘，應住清淨園林及諸山頂并海洲島江河潬渚，以遊戲故應住其處，於彼便有如前勝境或與光成仙眾共住。</p>
</div>
<div class='div-pin'><a id='mulu38' />
<p class='h1'>蘇悉地羯羅經成就具支法品第三十八</p><p>「我今復說具足作悉地法。其物不成者如法禁住護持藏棄，如前更作先念誦法乃至還作成就之法；如是作已若不成者，重加精進又更念誦作成就法；如是經滿七遍猶不成者當作此法決定成就。所謂：乞食、精勤、念誦、發大恭敬、巡八聖跡禮拜行道；或復轉讀大般若經七遍；或持勝物奉施僧伽；或於入海河邊；或於海島應作一窣堵波數滿一百，於一一窣堵波前如法念誦滿一千遍，最後第一百塔若放光者，當知作法決定成就。</p>
<p>「復作一千窣堵波，於一一前念誦一千遍，假使造無間罪其數滿已，不須作法自然成就；又一切真言念誦一俱胝決定成就；若作時念誦者經十二年，縱有重罪亦皆成就，假使法不具足皆得成就。</p>
<p>「又念誦遍數及時滿已即當應作增益護摩；或復作成辦諸事曼荼羅，於中而四種護摩。或於山頂；或於牛群先所住處；或恒河渚，平治其地作曼荼羅，量百八肘置一百瓶。於其四門立柱為門，各於門前建立寶臺，種種莊嚴以作，名華枝條作鬘繫其門柱及角幢上遍圍其處，以蘇然燈滿百八盞布曼荼羅，及一百八香爐燒諸名香亦置其處。內院一面其量七肘，外院一面三肘，餘是中央。所有啟請及供養等，皆悉如前准護摩法。</p>
<p>「次當別說於中以本真言置羯羅舍金瓶，其瓶四面作護摩法。於其內院東面遍置佛部諸尊；其北面遍置蓮華部中諸尊；於其南面遍置金剛部中諸尊；於西面置嚕達囉神及多聞天王并眷屬。如前所說使者等尊，內院若不客受當置外院。其護方神與諸眷屬各置本方位；其三部主及嚕達羅、多聞天王先置本處；次復各置明王、明妃、辦事真言等，并諸使者次第安置；於外門前置軍荼利尊及置無能勝尊。如是依法作曼荼羅或已，用本部心而作啟請次第供養，即於四方而作念誦，然後其瓶四面所置之爐各依彼部中作護摩法，是名增益諸尊護摩。其供養食用那羅獻。作法已一切諸尊便成增益。</p>
<p>「如是念誦護摩已，更以部母真言而護摩蘇；次佛本尊真言，乳糜和蘇而作護摩；更以部母真言，胡麻和三甜而作護摩；又以部母真言用蘇護摩。作此法已得一切尊即便充足，及成就增益圓滿具足，悉皆歡喜速與成就。若作此曼荼羅乃至七度決定成就。</p>
<p>「如前念誦及巡八塔，乃至七遍作此曼荼羅，若不成者，即以阿毘遮嚕迦法苦治本尊，以蠟作其形像取其真言而念誦之。先誦部母及明王真言，中間置本尊真言阿毘遮嚕迦法護摩，用芥子油塗其形像便著忙熱。若伏他著遍身皆痛，以瞋鞭打及以華打，用前二真言以其瞋心而作供養，譬如治罰鬼魅，治罰本尊法亦如是。如斯之法依教而作不得自專。</p>
<p>「若尊來見與其成就，滿本願已則止前事作扇底迦法。或以毒藥、自己身血、胡麻、油、鹽、赤芥子總相和竟中夜護摩，本尊于時慞惶唱言：『止止莫為。』即與成就。</p>
<p>「如是作法經三日已，亦復不來與成就者，又加勇猛以無畏心便割己肉護摩三遍，本尊即來乞彼歡喜，心所求願即與成就。若有闕過一一而說。假使犯五無間，經於九夜割肉護摩決定而來與其成就。此是與真言鬪諍之法，以無畏心如法護身，方可而作必不空過。得成就已即應速作扇底迦法，若說愆過即須補闕。</p>
<p>「於諸成就事中此曼荼羅為最，於中作三種事得三種果，於中應作一切諸事及以護摩。治罰本尊如治鬼魅，每時供養皆用新物，護摩之物亦復如是。</p>
<p>「此法不應放逸，澡浴清淨如法護身不應輕慢，明解藏教方以此法治罰本尊，若違此者即便自損。」</p>
</div>
<p class='juan'>蘇悉地羯羅經卷下</p>
</div><!-- end of div[@id='body'] -->
</body></html>