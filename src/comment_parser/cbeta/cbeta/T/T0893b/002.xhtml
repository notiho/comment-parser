<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蘇悉地羯羅經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />蘇悉地羯羅經卷中<span class='note-inline'>(此卷首元落却三品)</span></p><p class="byline">唐天竺三藏輸波伽羅譯</p>
<div class='div-pin'><a id='mulu15' />◎
<p class='h1'>分別成就品第十六</p><p>「我今復說三部悉地成就。乘空自在而進此為最上；藏形隱跡為中成就；世間諸事。三種成就隨上中下更分別之。</p>
<p>「三部上成就法，得持明仙乘空遊行成就五通又多種成，或得諸漏斷盡；或得辟支佛地；或證菩薩位地；或知解一切事；或辯才多聞；或成吠跢羅尸；或成藥叉尼；或得真陀摩尼；或得無盡伏藏。具上等事，名上中上成就之法。</p>
<p>「三部中成就法藏跡於身得大勢力；先來懈怠而得精進勤；入脩羅宮得長壽藥；成鉢[口*(肄-聿+(企-止+米))]史迦天使；或能使鬼；或能成就娑羅坌爾迦樹神；或成多聞未經所聞悟深義理；或合藥；或纔塗足頂，即遠所涉無有疲乏，如上所說悉名<span class='corr'>中上</span>成就之法。</p>
<p>「三部下成就法：令眾喜見，或攝伏眾人；或能徵罰惡人降諸怨眾及餘下事，名下中下成就之法。</p>
<p>「若欲成就藥物等者，有三種成：光焰為上；烟氣為中；熅煖為下。</p>
<p>「復次聖者真言為上成就；諸天所說為中成就；世天真言為下成就。</p>
<p>「復次佛部真言為上悉地；蓮華部真言為中悉地；金剛部真言為下悉地。</p>
<p>「若欲以上真言欲求下成就者，得下成就；或以下真言祈求上者得上成就；或以中真言成上下者亦等成就。</p>
<p>「真言之中具此四德，當知即悉上中下分能成大果，謂：令成滿辟支佛位；謂令成滿菩薩十地乃至成佛，為大果報。復成大德行，謂多諸眷屬前後圍繞，滿如是願者為大德行。復能久住位，謂得王處、轉輪王處、長壽仙處，滿如是願者為久住。形儀廣大，威光遠照教修廣大。具此四德者，雖是下品真言能成上品；若上品中不具此德，雖是上品真言下品用也。</p>
<p>「諸佛菩薩所說真言如是轉次，多佛菩薩所說之者，雖屬下品亦能成就上品等事。</p>
<p>「或尊等所說真言之中唯具一事者，謂：扇底迦法、補瑟置迦法、阿毘遮嚧迦法。雖具一事，於中各有上中下品，豈有下品真言能成上事？猶若青泥出妙蓮華固無疑也。豈有上品慈善真言能成忿怒下品成就？如白檀木其性清涼，若風擊相揩自然火起，非無因緣也。如是差互雖非次第，諸餘悉地皆物疑慮。</p>
<p>「身分悉地為上品成；諸藥悉地品為中成；富饒悉地為下品成。</p>
<p>「若復有人久至持誦下品真言，縱自無力，於本尊邊轉求上品自成；若於上品真言之中心懷猶豫，念持供養復不精誠，雖於上品真言，由彼誦念心輕，致招下品成就。故知持誦皆由心意，且如諸天之中亦有貧者，諸鬼部內亦有富強，此彼知然真言亦爾，一一真言皆具三悉地，謂上、中、下，誠心念誦皆獲悉地。</p>
</div>
<div class='div-pin'><a id='mulu16' />
<p class='h1'>蘇悉地羯羅經奉請品第十七</p><p>「復次若欲入本尊室，先覩尊顏合十指爪當小低頭，復次器盛淨水隨所作事置本獻花復置塗香，依於本法而作閼伽燒香熏之，應誦真言閼伽七遍，則當奉請已依法供養。</p>
<p>「盛閼伽器當用金；或用銅；或以石作；或以土木；或取螺作；或用束底；或用荷葉以綴作器；或乳樹葉。如上所說閼伽器等，當用之時須知次第。</p>
<p>「若扇底迦當用白器；補瑟徵迦當用黃器；阿毘遮盧迦當用黑器。作上中下悉地成就，類前所說應可用之。</p>
<p>「作扇底迦所用閼伽置少小麥；補瑟置迦應著胡麻；阿毘遮嚕迦當致粟末。又扇底迦置乳；補瑟置迦置酪；阿毘嚕迦應置牛尿或著自血；遍通用者應著稻華、塗香及華、胡麻、茅草環，用熟銅器盛以閼伽，若無此器隨所得者亦遍通用。</p>
<p>「請召之時應用當部明王真言及慕捺羅。若有本法已說請召真言，應當取用無取別者，先請當部尊，次請明王妃，三部之中皆應如是；本法若無請召真言，應用明王等真言而請召之；本法雖說請召真言是下，豈合請於部主？若以本法真言請召，當速成就，不應生難也；本法若有請召真言及發遣者，當請之時此真言主至部主所，請云：『今有某甲為某事奉請……』，若發遣時亦復如是。『所作事已願尊證知隨意而去。』</p>
<p>「明王妃真言用請女仙等，明王真言請諸真言主，或有真言主不受明王真言所請，要以明王妃真言然可依請。</p>
<p>「如別部說致閼伽時應誦真言，大者一遍、中者三遍、下者七遍、極小者二十一遍。如上所說閼伽法則，先兩膝著地，應須手著淨茅草環，捧閼伽燒香薰之作如是請：『仰惟尊者以本願故降赴道場，願垂哀愍受此閼伽及微獻供。』</p>
<p>「有真言主名曰獨勝奇加忿怒，不受諸餘真言召請，用彼所說真言然降所請；彼諸眷屬亦不受於餘真言請，不應用彼眷屬真言而請召之，但緣用心真言，或說根本或明王妃所說真言而用請召。部心真言遍通三部，彼請召當應降赴加『醫醯』字，此更祕密速滿其願。</p>
<p>「當請之時誠心作禮再三啟白：『大慈悲者！請依本願來降道場。』若不誠心徒多念誦。乃至真言亦皆殷勤，以兩手捧閼伽器頂戴供養為上悉地；置於心間為中悉地；置於臍間為下悉地。</p>
<p>「先觀本尊畫像，其像若立持呪之人亦應立請；畫像若坐亦應坐請；又觀彼像曲躬、立勢亦應學之而奉請之。</p>
<p>「當請之時先觀本尊所止之方而面彼請，然便迴身置閼伽於尊像前。復有祕觀所作扇底迦等諸餘方所而請召之，或於餘時得諸華果稱本尊意，應須奉請然可獻之。當請之時合手爪指隨於本方但至誠心奉請，或以兩手捧諸閼伽器而請召之，然後敷獻所得之物。</p>
<p>「若欲成就上中下事及扇底迦第，皆須加以真言及慕捺囉而作請召。作成諸事等，或有障起；或魔與嬈；或病者加，當爾之時事緣既速不可當待辦閼伽器，便即用心啟請本尊作除遣法。如上所說隨其大小擬欲成就閼伽請之；急難等之事誠心請之。若復有人欲得歸仰諸部尊者，應當常作召請法則，持誦之人速得成就。</p>
</div>
<div class='div-pin'><a id='mulu17' />
<p class='h1'>蘇悉地羯羅經供養品第十八</p><p>「復次奉請尊已，欲依部類或諸事業，觀其大小依法則而供養之。既奉請已作如是言：『善來尊者！愍我等故降臨道場，復垂哀愍當就此座坐受微獻供。』復起誠心頻興作禮而白尊言：『大悲垂愍成本願故而見降臨，非我所能啟請本尊！』如是三時皆應依此。</p>
<p>「如前已說應須辦供。先獻塗香；次施華等；復獻燒香；次獻飲食；次乃然燈。如其次第用忿怒王真言，此等供物悉令清淨善悅人心，各用本色真言而真言獻塗香已各列其名，如依前說即奉閼伽，如是華香及飲食等皆亦准此。若塗香、燒香、華及飲食無可獻者，但誦本色真言及此手印以此獻之。表云：『供物無可求得，但納真心。』後作閼伽，以真心故速滿其願。</p>
<p>「離此之外有四供養，遍通諸部一切處用。一、謂合掌；二、以閼伽；三、用真言及慕捺羅；四、但運心。此善品中隨力應作，或復長時供養中置無過運心。如世尊說諸法行中心為其首，若能摽心而供養者滿一切願。</p>
<p>「若成就諸餘事者，應當發遣諸為障者，若不遣除後恐傷及，所以先須作遣除法，誦忿怒真言或用當部成就諸事真言。遣除障已次應誦本部尊真言，而真言水遍請護摩及輪手印。</p>
<p>「佛部請火天真言：</p>
<p class="dharani">「『[盍*欠]寫合寫　縳㰤　曩野　莎嚩訶』</p>
<p>「誦此真言三遍，請召火天。燒食供養護摩真言：</p>
<p class="dharani">「『唵　阿那曳　[盍*欠]　寫合　縛㰤曩野　揖<span class='note-inline'>(奴立反)</span>比　揖比　儞跛野　莎縛訶』</p>
<p>「次持牛蘇，以此真言一真言一燒，滿於三遍供養火天。</p>
<p>「金剛部忿怒金剛真言：</p>
<p class="dharani">「『唵　枳里枳里　跋日羅　矩嚕馱　吽　㧊』</p>
<p>「以此真言一真言食一燒火食，作法除遣地中作諸障者。又此真言或同部尊遍灑華等；復用吉利枳羅忿怒真言并印，當誦真言左手作印，遍印塗香、燒香、飲食、華等作淨除穢；為自身淨故應以右手掬持香水，目觀香水誦心真言，灌自身頂作淨除穢；復用一切事真言并忿怒真言，為淨座故真言香水灑潔於座，又誦七遍灑地方界能除諸穢而得清淨。吉利枳羅真言：</p>
<p class="dharani">「『唵　枳里　枳里　跋日羅　跋日里　部訥畔陀畔馱　虎吽　泮』</p>
<p>「此上真言護地方訖結虛空界，應同次下蘇悉地真言燒香執持，當誦真言馚馥空中除諸穢惡便得清淨。蘇悉地真言：</p>
<p class="dharani">「『唵　素悉地迦履　入縛里嚲　難那　牟謨羅嚲曳　入縛囉　入縛攞　畔[馬*半]馱　㰤那　㰤那　虎吽柹』</p>
<p>「此金剛部蘇悉地真言，遍通諸事結空界用。</p>
<p>「佛部結空界真言：</p>
<p class="dharani">「『唵　入縛攞　虎　吽』</p>
<p>「此佛部結空界真言，唯通當部。</p>
<p>「蓮華部結空界真言：</p>
<p class="dharani">「『唵　鉢頭弭儞　皤伽縛底　慕㰤野　暮㰤野　若蘖　暮㰤[寧*頁]　莎縛訶』</p>
<p>「此蓮華部結空界真言，唯當部。</p>
<p>「次應當用部心真言香水散灑諸方，復以明王根本真言或心真言；或真言王使者心真言，隨取其一用結方界；或以此諸心真言而作結界，所結之處如置垣牆，當部仙天常當護衛無能作障。若諸部事有為法者，應依甘露軍荼利法而除遣之。</p>
<p>「又有五種護衛法則，常於道場室內作之，謂：金剛牆、金剛城、金剛撅、忿怒吉利枳羅、忿怒甘露軍荼利。</p>
<p>「部母金剛牆真言：</p>
<p class="dharani">「『唵　縒囉　縒囉　跋日羅跋羅迦羅　虎吽　柹』</p>
<p>「金剛城真言：</p>
<p class="dharani">「『唵　弭塞　普囉　捺　囉　訖灑　跋日囉半惹羅　虎吽　泮』</p>
<p>「金剛撅真言：</p>
<p class="dharani">「『唵　吠日囉　枳羅　虎吽　泮』</p>
<p>「忿怒吉利枳羅真言：</p>
<p class="dharani">「『唵　枳里枳里　跋日羅　虎[合*牛]　泮』</p>
<p>「忿怒甘露軍荼利真言：</p>
<p class="dharani">「『怛羅那野　那謨跋日羅　矩嚕馱野摩訶縛攞　跋羅訖囉摩野　菩嚩弭䞘那　毘那舍曩耶　唵　虎嚕虎嚕底瑟他　底瑟他　畔馱畔馱　㰤那㰤那　阿蜜㗚羝　虎吽　柹』</p>
<p>「若本法中有如是等金剛牆真言，應重結之。諸事既了次應持誦，持誦之時先誦當部母真言。</p>
<p>「佛部母真言：</p>
<p class="dharani">「『入縛囉　底瑟佗　悉馱　路者泥　薩縛刺詑　娑馱[寧*頁]　莎縛訶』</p>
<p>「蓮華部母真言：</p>
<p class="dharani">「『唵　迦制　弭迦制　迦戇　迦制　迦䋾　弭迦䋾迦戇　迦制　皤伽縛底　弭惹曳　莎縛訶』</p>
<p>「金剛部母真言：</p>
<p class="dharani">「『那謨　露　迦馱　室利曳　那莫　商迦隸　扇底迦隸　[糸*屈]䋾[糸*屈][糸*屈][糸*屈]抳伽嚲野　[糸*屈]置掘莎縛訶』</p>
<p>「先誦此母真言，能衛本尊、能蠲眾罪除諸災障，與悉地門而得相應。但誦佛部忙莽鷄真言亦通二部，初後持誦諸天增衛。</p>
<p>「若於本法而已說者，持誦之時先念此者，應隨本法而念誦之；或於本法有獨勝真言，亦應先誦無繁別者。如上所說供養次第，乃至除穢、護淨、結界一切等事，初持誦時及作法時，扇底迦等所作事時皆應作之。</p>
<p>「若以本部尊主真言；或以本部心真言；或以一切真言王真言；或以蘇悉地法王真言；或以一切事真言。此五種真言三部遍有，隨作諸事各於本部應取其一而用作之。所謂自護及護同伴，請召、灑水、潔淨、結界以法相活，其言不具為增力故；為治罰真言故；為發覺故及餘諸事所不述者，亦以當部母五真言中隨取其一而以用之當得悉地。</p>
<p>「部心真言能護本尊及護己身，護身之時應誦三遍或復七遍，結其頂髮而作一髻。若出家人結袈裟角；或結線索持繫護身；或真言頭指遍點五處亦成護身，所謂：頂、額、兩膊、咽下、心上。或以牛黃；或白芥子；或閼伽水隨取其一而用護身。</p>
<p>「若阿毘遮嚕迦法應用部尊主真言而真言而護自身；若作扇底迦法應用忿怒金剛真言護之；若作補瑟徵迦法應用部尊主真言及忿怒金剛真言兼而護之。</p>
<p>「若真言主現時持誦人怖者，應用部尊主用護自身；但作諸事之時，常用二真言而護自身，為部尊主及忿怒真言。</p>
<p>「念誦了時應當發遣，發遣之時護彼真言主或部尊主，真言或用部母；或以部心，亦護自身而作隨意。</p>
<p>「若於穢處不淨等處緣事須往，先誦烏摳沙摩真言，作印印持五處任意而往，仍須常誦真言不得廢忘。澡浴之先誦伏部真言護身，乃至浴了不應廢忘。伏部真言者，忿怒甘露軍荼利也。喫食之時用部尊主真言護身念持；欲臥之時用部母真言護身。</p>
<p>「若作諸法遂乃忘作護持法則令使魔興，欲除魔故速應誦持當部明王真言將護自身，一切魔部不得其便。如上備作護身、結界及餘法已，然後攝心安庠念誦。念誦之人所坐之座，以青茅草而作其座，座高四指、闊二磔手、長十六指，如此之座初念誦時及持誦時皆應受用。或用迦勢草；或用餘青草等；或隨部法取乳樹木最為要妙，用作床座量亦如上而淨剗治；或用諸葉；或以枝莖如上而制，隨親事法取枝葉用為座。</p>
<p>「座上結加趺坐作扇底迦上成就法；中加趺坐作補瑟徵迦中成就法；垂兩足坐作阿毘遮嚕迦下成就法。</p>
<p>「供養既了應起誠心讚歎於佛、次法、次僧、次歎觀自在、次歎明王大威金剛。伽陀曰：</p>

<div class="lg regular" style="margin-left:2em;"><div class='lg-row'>「『大慈救世尊！　善導一切眾；</div>
<div class='lg-row'>福持功德海，　我今稽首禮。</div>
<div class='lg-row'>真如捨摩法，　能淨貪瞋毒；</div>
<div class='lg-row'>善除諸惡趣，　我今稽首禮。</div>
<div class='lg-row'>得法解脫僧！　善住諸學地；</div>
<div class='lg-row'>勝上福德因，　我今稽首禮。</div>
<div class='lg-row'>大悲觀自在！　一切佛讚歎；</div>
<div class='lg-row'>能生種種福，　我今稽首禮。</div>
<div class='lg-row'>大力忿怒身！　善哉明持王；</div>
<div class='lg-row'>降伏難伏者，　我今稽首禮。』</div>
</div><p>「作是虔誠讚佛菩薩，又復合掌起慇重心讚餘諸佛菩薩相好功德，其讚歎文應用諸佛菩薩所說歎偈不應自作。</p>
<p>「讚歎既已起至誠心懺悔諸罪：『我歸命十方世界諸佛、世尊、羅漢、聖僧及諸菩薩！證知我等自從過去及以今生，煩惱覆心久流生死，貪、瞋、癡覆造諸惡業，或於佛、法、菩薩、聖僧、父母尊處、一切眾生、有德無德，於如立處所造諸惡，一切罪業自作、教他、見作隨喜，身、口、意業廣聚諸罪，今對諸佛菩薩志心懺悔。所造眾罪如諸佛知，並皆懺悔起志誠心，盡形歸命佛、法、僧寶涅槃正路，為除眾生一切苦故歸命三寶。如是歸依頭頂禮已，歡喜踊躍發菩提心，求於勝上解脫甘露悉地佛果。世間眾生無量諸苦我當救度，令離惡趣除諸煩惱；令得解脫所有眾苦種種煎迫。今起大悲發菩提心，為眾生而歸依；無主眾生為作歸主；失路眾生為作導師；恐怖眾生為作無畏；苦惱眾生得安樂故，眾生煩惱我為除滅。我從過、現、未來所發勝事心，修諸善業六波羅蜜，一切功德盡皆迴向施一切眾生歸於正路，同昇妙果速成佛道，乃至菩提不生懈怠，發菩提心悲念眾生起大慈心。彼有眾苦何時除滅？為淨心故常持六念，心注一境而不散亂不應我執。又如過、現諸佛發願，應如發願生諸淨業，願與眾生成就諸德；復願過、現所生功德願與一切眾生獲無盡財復能捨施增益智慧成大忍辱，常修善品識宿命智心懷大悲。願諸生類所生之處具如上事。』</p>
<p>「次應合掌頂禮本部尊主憶念明王，次依法則作諸事業。先以右手而取數珠，置左手中合掌捧之思念明王，數珠而誦真言。</p>
<p>「佛部淨珠真言：</p>
<p class="dharani">「『唵　遏部[羊*旦]　弭惹曳　悉睇悉馱剌柹　莎縛訶』</p>
<p>「蓮華部淨珠真言：</p>
<p class="dharani">「『唵　阿蜜栗譡　伽迷　室唎曳　室利摩里抳莎縛訶』</p>
<p>「金剛部淨珠真言：</p>
<p class="dharani">「『唵　枳里枳里　澇䁥[口*履]　莎縛訶』</p>
<p>「以右手大指捻無名指頭，直舒中指小指微屈，以頭指押中指上節側，左手亦然，右手<span class='corr'>掐</span>念珠通一切用。</p>
<p>「若阿毘遮嚕迦，竪其母指捻數珠印。菩提子珠佛部用；蓮華子珠觀音部用；嚕挪囉叉子珠金剛用。三部各用此等數珠最為勝上，一切念誦應當執持。或用木槵子；或多羅樹子；或用土珠；或用螺珠；或用水精；或用真珠；或用牙珠；或用赤珠；或諸摩尼珠；或用咽珠；或餘草子，各隨於部觀色類應取念持。</p>
<p>「若作阿毘遮迦法應用諸首而作數珠，速成故，復為護持增驗故。</p>
<p>「佛部持珠真言：</p>
<p class="dharani">「『唵　那謨　皤伽縛底　悉[月*悉]　悉[月*悉]　娑駄野悉馱　剌柹　莎縛訶』</p>
<p>「蓮華部持珠真言：</p>
<p class="dharani">「『唵　素麼　底底室唎曳　鉢頭麼理抳』莎縛訶</p>
<p>「金剛部持珠真言：</p>
<p class="dharani">「『唵　跋日羅　爾旦　惹曳　莎縛訶』</p>
<p>「用前件珠印各依部中而念誦之。念誦之時珠置當心不得高下，捧數珠時微小低頭以至誠心頂禮三寶；次八大菩薩；次禮明王眷屬；次應持誦真言，想真言如對目前，如是傾誠不應散亂心緣別境。</p>
<p>「但諸真言初有『唵』字及『囊塞迦藍』字者，應靜心中作扇底迦念誦、補瑟徵迦念誦，皆應緩誦或心念誦；或有真言後有『[合*牛]柹吒』字者，當知皆應殺作急聲，作阿毘遮嚕念誦及餘忿怒念誦。</p>
<p>「三部真言應看字數多少。字有十五應誦十五落叉；遍字有三十二者應誦三落叉，過此數者應誦十千遍已上。</p>
<p>「初誦之時滿如上數，觀其部類或上中下；或三種事；或觀聖者說；為天所說；為地居天所說。細觀部類當誦持之乃至成就。如是初誦若不先誦遍滿念持，所求下法尚不得成，況求上、中悉地成就？以是義故作勝上心而先念誦。</p>
<p>「但諸真言初持誦時已如前說，誦持遍數分為十分，然後念誦既滿祈請真言主悉地因緣。初而無相貌，復從頭作第二、第三祈請；若有相貌即當依法念誦真言；若無境界棄不應誦。</p>
<p>「祈請法則與請召法同，祈請之時於其夢中，見真言主背面而去或不與語，當應更須起首念誦如是再三；若於夢中見真言主與語，當知此人不久成就；若無境界不應誦持，若強念持恐與人禍。初持誦時於淨密處起首誦持，從初日誦持乃至疲極，遍數多少一須依定不應加減。</p>
<p>「先說三時念誦法者：晝初分、後分，於此二時應當持誦，中分之時如以澡浴造諸善業；於夜三時亦同於上，中分之間消息之事於夜中時持誦。作阿毘遮嚕迦法、安坦駄囊法、起來多羅法，於夜分作說為勝上。</p>
<p>「若晝念誦夜作護摩；若夜持誦晝作護摩，多具諸藥。念誦之前而作護摩，持誦了後復作護摩，若能如是最為其上。</p>
<p>「如前先出所說團食應作護摩，無問前後恒依此法念誦護摩；或於法中但作護摩而得成者，當知亦須念誦真言，若如是者諸明歡喜法驗易成。</p>
<p>「持誦之人不生瞋怒；不求欲樂；不應自下伴；不勤勞苦生怨；不過勤求；不生輕慢。</p>
<p>「念誦之時不作異語，身雖疲極不縱放之，制諸惡氣，世間談話皆不思念，不捨本尊縱見奇相而不怪之；念誦之時亦不分別種種之相。</p>
<p>「持誦了時應誦部尊主真言；或誦部母真言，誦此真言當得衛護無違部法。依於本法念誦了，或過本數亦無所畏，應起誠心作祈請云：『我依本法念誦數滿，唯願尊者領受為證，於其夢中為授教誨。』</p>
<p>「正念誦時若有謦欬、昏佪欠去忌真言字，即起就水作灑淨法，縱<span class='corr'>掐</span>數珠欠一欲匝，有斯病至灑淨已還從首念，被所障隔為須一一皆從始念。念<span class='corr'>掐</span>數珠將畢之時申禮一拜，終而復始又申一禮。於畫像前；或於塔前；或於座所，隨念誦處數珠一匝，一覩尊顏而作一禮。</p>
<p>「念誦了已安心淨慮，或想真言及其尊主。三時念誦但初中後夜誠心作意，遍數多少皆一例一類不增不減；三時澡浴；三時塗地、獻華、香水種種供養除去萎華。</p>
<p>「應具三衣。又內衣一日三時浣濯，其衣乾燥、香熏、灑淨，一一時中隨聽作一。別置睡衣及以澡衣，於此二時替換內衣，日別一洗其衣，乾燥聽以熏灑。</p>
<p>「獻尊鉢器三時洗挑，既除萎華續致新者；三時常誦大乘般若等經及作制多塗曼荼羅。先誦承事真言，既了請祈未得，於中不廢闕一時二時乃至一曏，應當念誦不得間斷。</p>
<p>「若魔障者病癭身心則不精誠便常放逸，身心疲勞違於時節不依法則或時不浴，作持念誦及以護摩不應作數；攝心用行依法念誦，其此數者應記為數。</p>
<p>「作護摩時、念誦之時、請召之時，此三事中所有真言遍數，一一皆須依法滿數，縱欲數滿欠一未了，而有障起更從頭數，若不依法作皆不成。</p>
<p>「若有依作曼荼羅時、或日月蝕時，於此二時加法念誦，其福增高不久成就，無有疑也。</p>
<p>「若於八大靈塔；或於過去諸佛菩薩行處最為勝上；或於正月十五日時亦為勝時；或於師主處受真言先經承事，便當念時不久速成。於夢中見真言主而指授者，依彼法則亦速成就。</p>
<p>「彼念誦人供養僧伽處所尊勝，或當時分加精誠，其數未滿唯此勝故，真言主悅而賜成就。當知此法悉地雖速不久當壞，以是義故先承事了，而所得者說為堅固。先承事時應當廣供養，於日月蝕時、八日、十五日，復加獻供諸神仙眾。</p>
<p>「如餘部說前等日加諸事業齋戒等事，是日復加獻供本明真言主。瓶盛香水插垂華枝，或取閼伽器用甘露軍荼利真言之，自灌其頂能除魔障；或於其日獻諸飲食塗曼荼羅，及以護摩、然燈等供並須加之；或有法中但說持誦自然驗見者，前所[怡-台+貞]像、舍利塔等忽然搖動或光焰出，當知不久速得成就。</p>
<p>「得成就時有何相貌？所謂身輕病苦永除，增益勝慧；以無畏身威光現建；夜夢常見清淨實事心恒安泰；於誦念時及諸事業不生疲倦身出奇；於惠施欽敬尊德；於真言主應生敬仰。成就之時如現上事，當知即是成就相貌。</p>
<p>「先承事了依於法則供養本尊，應加獻供及以護摩。先承事法依數既了，次應復作悉地念誦，復先求願於其夢中而希境界。</p>
<p>「作先承事法則所念誦處作悉地念誦不應移處，有諸難事依前念誦應作持罰，取部主尊真言誦一千遍；或時念誦本持真言經十萬遍，若離此者還如前說知作承事。</p>
<p>「正念誦時忽然錯誤誦餘真言，既知錯誤誠心懺悔過：『由於逸故致斯誤，願尊捨過。』便申頂禮，復須從始而念誦之。</p>
<p>「忽於穢處心放逸故誦本真言，便自覺已應須治罰，至持誦處誦部尊主真言七遍，半月一日不食，次服五淨，真言經百八遍然後服之。服此五淨，半月之中所食穢惡之食當得清淨，真言增力。</p>
<p>「佛部五淨真言曰：</p>
<p class="dharani">「『那謨　皤伽縛底　烏瑟膩沙野　弭秫　睇　弭羅制　始米　扇底伽[口*履]　莎縛訶』</p>
<p>「蓮華部五淨真言曰：</p>
<p class="dharani">「『那謨　剌怛那怛　囉耶野　那莫　阿利耶縛嚧枳底濕縛囉耶　菩提薩埵野　摩訶迦嚕抳迦耶　唵　野　輸制　娑婆訶』</p>
<p>「金剛部五淨真言：</p>
<p class="dharani">「『那謨　剌怛那　怛囉耶野　那謨室　戰拏　跋日囉播拏曳　摩訶藥麧灑拪那播嚲曳』</p>
<p class="dharani">「『唵　始棄　始棄　䁥麼黎　鉢羅䏶鉢羅皤莎縛黎　諦制　諦饒縛底　鉢羅皤縛底　莎縛訶』</p>
<p>「取黃牛乳、酪蘇、糞尿，各別真言經百八遍和置一處，復百八遍以波羅捨中盛之，或諸乳樹葉；或閼伽器以茅草攪，誦真言經百八遍後，面向東蹲踞而坐頓服三合，如是度如藥合升合。當服之時不應致語。</p>
<p>「念誦之時像現聲語，先應簡敵，即誦部尊主真言及印，若是魔作自然而退；或出語言與本法異，當知魔作；或出語言勸作惡事，亦魔作。</p>
<p>「若見惡夢即須先誦部母真言經一百八遍；若不先誦部母真言，不可念誦；若念誦時其數減少不應休止，若增無過。如上所說念誦次第皆須依之，若異此法欲求悉地不可得也。◎</p>
</div>
<div class='div-pin'><a id='mulu18' />
<p class='h1'>◎蘇悉地羯羅經光顯品第十九</p><p>「復次今說增益神威令使歡喜，所持真言而速成就。先具香水澡浴身手，於上時日加諸供養，復取蘇摩那華一百八枚，取一一華誦真言經二十一遍或經七遍或時三遍，先觀真言字數多少而念誦之奉獻本尊；次獻塗香及以燒香、奇香氣者；復獻飲食如先陳說加以沙糖及酪。復作護摩燒木一百八撅木不過量；次用乳酪和蜜護摩一百八遍；次用蘇酪和粳米飯百八遍而作護摩。此三護摩經三七日或復五日或復三日。此三日既了，應取乳粥和以牛蘇一百八遍復作護摩；此既終取閼伽器誦以真言經一百八遍，傾致少水而作護摩。作此等法真言增威，謂異真言截漸其威自得增益；或真言損益；或被羅[口*截]真言不行；或被繫縛，真言遞相交雜；或真言字增加。如上等患盡皆除去而得增威。</p>
<p>「諸護摩中所說藥草隨取其一，經一百夜而作護摩真言，歡喜而得增威。復取諸香和作香泥，作本尊形獻忙攞底華，燒膠樹香或堅木香，一日三時誦以真言一百八遍，真言歡喜而得增威。作此尊形置荷葉上；或芭蕉葉；或乳樹葉；或諸草葉，非直盡日夜亦獻之，法事了時如法發遣送致大河。如上次第依此法則作者，本尊歡喜速賜悉地。</p>
</div>
<div class='div-pin'><a id='mulu19' />
<p class='h1'>蘇悉地羯羅經本尊灌頂品第二十</p><p>「復次先承事了，若欲真言主增加威德故應灌之。取以金瓶、或銀、銅等，或新瓦瓶，盛滿香水置於五寶、華葉、果香、五種穀子，種種塗香或堅諸香末，以新綵帛繫其瓶項，[打-丁+(乖-北+比)]諸嚲樹枝或乳樹枝，用部尊主真言、或用部母真言一百八遍，然後灌其真言主頂。應用金作或以沈、檀而作其形，置於座上而灌頂之。灌頂既了復當獻華香等物，或諸瓔珞種種供養具而供養之，及作護摩并加念誦，如是作者能令本尊增加威力速得悉地。</p>
<p>「先承事者作念誦時應灌本尊，取閼伽器摽相本尊而灌頂之；或自浴了時復應想念本真言主，三度七度而灌頂之。</p>
<p>「先承事時不應廢忘，或時用蘇；或時用蜜盛滿瓶中，內置七寶，如法執持灌本尊頂，所祈之願速得滿足。</p>
</div>
<div class='div-pin'><a id='mulu20' />
<p class='h1'>蘇悉地羯羅經祈請品第二十一</p><p>「復次廣說祈請法則。於白黑二月八日、十四日、十五日，或日月蝕時一日不食；或經七日澡浴清淨著新淨衣。離此晨日而祈請者，應用白月誦扇底迦真言而祈請之；復於暮間以諸湯水及用真言澡浴清淨，除諸垢穢灑霑五處，如法供養本真言主；復獻閼伽加誦真言一百八遍，用闍底華粖大開者，灑栴檀香水持奉獻之，又廣獻食，名烏那梨食，食中加酪以忙攞底華作鬘供養。先取牛蘇而作護摩一百八遍；次用娑護摩一百八遍。用白㲲縷或布線縷令童女合索，一真言一結當結七結，復真言七遍繫在臂肘上，左脅而臥思念真言主。</p>
<p>「得進止已隨意而住，安置房座上散花想念尊形，於其夢中見自部主；或見真言主；或見明王，當知此相成就之相。</p>
<p>「或見三寶；或見諸菩薩；或見四眾；或見供養者悉地之相；或見自身誦持真言作諸事等；或見身著白淨衣服；或見他來恭敬供養，當知勝上悉地纔近。</p>
<p>「或見發山峯；或見乘象；或見度大河海；或見昇果樹上；或見乘師子；或乘牛鹿與諸餘等；或乘飛鵝、孔雀，一切飛禽；或見美女身被瓔珞手持華瓶；或香華蓋圍繞行道；或見受得象馬車乘諸寶物等，見是等相，悉地之相。</p>
<p>「或夢得華果根、牛蘇、乳酪、稻華等物，所成就藥悉地之相。</p>
<p>「先承事時夢示成就藥及得數珠，得是相者當知即須更作持誦法，或見熏馥自身；或見澡浴清淨；或見身帶瓔珞，見是相已便作持誦，當速悉地。</p>
<p>「作持誦法取闍底華一百八枚，用部母真言兼本真言和誦一百八遍而供養之；復取白檀香真言百八遍，知是祈請隨意臥夢，本真言自當現相。又取烏施羅藥搗和作真言形像，以弭烏里迦蟻土和作其器，滿盛牛乳置像乳中，或用蘇乳蜜和置像於中，誦一百八遍三時供養，如是供養本尊歡喜速得相現。</p>
<p>「復於白黑二月八日、十四日、十五日，或日月蝕日不食持齋廣作供養，以七膠香及五堅香等二香等，一誦真言一作護摩，數滿一千二百遍已，所祈之願速見前相。祈請範則若依法作速得成就，見其相貌不有疑也。</p>
</div>
<div class='div-pin'><a id='mulu21' />
<p class='h1'>蘇悉地羯羅經受真言品第二十二</p><p>「復次廣說受真言法。雙膝著地先於尊者阿闍梨處廣作布施，手捧妙華發慇重心，於闍梨處三遍口受真言，多者受誦不得，應用紙葉、牛黃寫之，受取隨意誦之。</p>
<p>「先入曼荼羅已，後於餘時受真言，於良日時於尊者阿闍梨處廣作奉施，如前受之，知是正受真言速得成就。縱不先作承事之法便持誦者，亦不得成就。</p>
<p>「復以新瓶離諸病者置葉、七寶、五穀，一一如法唯不著水，作至誠心廣作供養阿闍梨。先取紙葉書寫諸真言主名，置於瓶中莊嚴供養如灌頂法。作此時或經一日或經三日不食齋戒，於日暮間則以牛黃抄諸真言名號置於瓶中，獻以塗香、華香、燈食，并以本真言作護摩法一百八遍，廣作勤求聖眾諦聽。諦聽三日令其弟子洗浴，身體香馥手著吉祥茅草指環，以用真言誦一百八遍真言其瓶，并以香熏飲心作禮，令取一葉已復重頂禮，如是受者速得悉地；若更別誦諸餘真言，所受真言退失悉地。若於弟子處心生歡喜，授與自所持悉地真言，應依軌則如法受之，為先誦持故弟子不失當得悉地。</p>
<p>「先於真言主處啟請陳表授此真言，與斯弟子願作加被速賜悉地。手捧香華誦一百八遍或一千遍，便呼弟子來授。授與之復作是言：『我於今時迴本本明主授與弟子，唯願照知為作悉地。』弟子應言：『我於今時已受明主，誓從今日乃至菩提而不廢忘。』如上所說師主、弟子受真言法當得成就，離此受者不得悉地。如此受得悉地真言，於中決定成就無疑。申先悉地不先承事，真言既爾悉地等受藥法亦然。或復有人先承事已，次合念持依於法則迴授與人，所受得者不先承事，但作念持便得成就。</p>
<p>「受真言者為悉地故，先於師主處廣作奉施華果、諸根、名衣上服、金、銀、摩尼，諸雜寶物、種種穀麥、蘇蜜、乳酪、男女童僕、種種臥具、奇妙革屣、嚴身之具、已成就藥、象、馬、牛犢、諸餘乘等，乃至自身亦將奉施為僕所使，久經承事不憚劬勞，合掌虔誠珍重奉施，如是行施速得悉地。應說如上種種之物先須奉施阿闍梨已，然後於真言妙句。</p>
</div>
<div class='div-pin'><a id='mulu22' />
<p class='h1'>蘇悉地羯羅經滿足真言品第二十三</p><p>「復次持誦之人於其夢中見真言主，身諸支分加者應知真言字加；若支分減少者應知真言字少，委是相已作滿足法。或見真言與受持者異；或加減字數不用，心便生疑，應依法作滿足之。先以紙葉、牛黃稀寫所錯真言，如法供養明王真言及衛護已置真言主座，復取乳木並依本法，但用空蘇為求明王而加助，故應作護摩。布茅草鋪先禮部尊主；次禮部母；次禮諸佛，作如是啟：『唯願諸佛及諸聖眾加助衛。』如是啟已於茅草上頭向東臥，於其夢中本尊示相，牛黃所寫紙葉之上有減，本尊牛黃題注字數滿足，乃至加減點畫亦皆揩定；真言不錯但云不錯；或於夢中指受滿足，依此作法衛護為除魔故。</p>
</div>
<div class='div-pin'><a id='mulu23' />
<p class='h1'>蘇悉地羯羅經增力品第二十四</p><p>「復次謂欲增加威力應作護摩，或用蘇蜜；或時用乳各各別作；或用油麻護摩；或用膠香和蘇護摩；或用蓮華和蘇護摩；或時空用娑闍羅娑。或於山間常服五淨不食餘食，取本部華滿十萬枚，二真言奉獻本尊；妙好塗香及以香華、然燈、食等，各誦真言經一百八遍，一日三時經於三日，如是供養增加威力；或用堅木然以為燈，一日三時經於七日，能令真言增加威力；或時供養加弭迦食亦增威力。如上所說念誦護摩供養法則，亦復能令增加威力。</p>
</div>
<div class='div-pin'><a id='mulu24' />
<p class='h1'>蘇悉地羯羅經護摩品第二十五</p><p>「復次廣說護摩法則，令持誦者速得悉地。於尊像前作護摩爐，頂方一肘四面安椽量深半肘，若作圓爐其准然。</p>
<p>「念誦之處若在房室，應出於外望見尊形而穿作爐，隨其事業依法作之。乳木等物及以香華置於右邊，護摩器<span class='corr'>皿</span>置於左邊，用護事真言灑諸物等，坐茅草座攝心靜慮，捧持閼伽啟請明王，傾閼伽水少灑爐中。復以一華一誦真言獻真言主，為除穢故應誦計利吉里真言并作手印；為衛護故軍荼利真言，水灑作淨然乳木火。</p>
<p>「既燒火已先請火天：『我今奉請火天之首、天中之仙梵行宗敬，降臨此處受納護摩。』次誦請召火天真言同上，名火天已先以閼伽水三度灑淨，取五穀、蘇酪等物誦以真言三遍護摩，奉祀火天真言同上。祀火天食一心摽想遞送火天置於本座。復誦計利吉里真言并作手印復淨其火，一切護摩皆應如是。次請本尊，先誦本尊真言一遍，安住本座依法供養：『願尊垂護摩之食。』</p>
<p>「所護摩木，謂：鉢羅輪木、烏曇摩囉木、鉢攞訖沙木、尼俱陀木、佉陀羅木、閼伽木、吠官訖那木、閼伽沒羅木、迦濕沒羅也木、閃弭阿簸麼麼嘌伽木、閼說贊那木。此十二種木，取枝量長兩指一析皆須濕潤。新採得者通於一切護摩法用；條端直者觀其上下，一面置之香水淨洗，細頭向外麁頭向身，蘇搵兩頭擲於爐內。作扇底迦等二法時，各依本法先出摶食而護摩，如是軌摸遍通一切。</p>
<p>「每日作食之時，先出一分之食置在尊前，待護摩時先應取用。如念誦時置於兩手在雙膝間，護摩之時亦應如是。以沈香木量長四指麁如頭指，搵蘇合香百八護摩，此妙益真言威加。如是作時遍通諸部，或用安悉香和蘇護摩復一百八遍；時空用薩闍羅娑而作護摩一百八遍，皆能增益真言威力。</p>
<p>「為欲成就真言法故作諸護摩，先請部尊主次請本尊，然後依法作護摩；為欲成就真言法故作護摩，先用部母真言護衛本尊次護自身，然後依法乃作護摩；為欲成就真言故作護摩，若法了時，為加增益真言力故，應當念誦部心真言；為欲成就護真言故故作護摩，初時皆須大杓酌施，欲了之時亦用大杓，在其中間應用小杓；為欲成就真言法故作諸護摩，若法了時用部心真言真言閼伽而供養之。</p>
<p>「如曼拏羅法中所護護摩，次第法作亦應如是。先作阿毘遮嚕迦法，次作補瑟徵迦法，次作扇底迦法。護摩了已用本持真言真言淨水，以手遠巡散灑爐中。</p>
<p>「如是三度護摩都了，復啟火天重受餘供，如法退還發遣列願，如請召法去降臨字置退還字。所殘餘穀、蘇、蜜、酪等並和一處，用祀火天真言三遍而作護摩；復觀本真言字數多少而念誦之；復作供養護衛本尊并護己身如法發遣。</p>
</div>
<div class='div-pin'><a id='mulu25' />
<p class='h1'>蘇悉地羯羅經備物品第二十六</p><p>「復次廣說諸成就支分。謂欲成就諸真言故，先當備辦諸雜物分，然後應作先承事法。若已先承事者，次應念誦，所謂：諸雜塗香、雜燒香。</p>
<p>「五種堅香。謂：沈水香、白檀香、紫檀香、娑羅羅香、天木香。</p>
<p>「七膠香者。謂：乾陀羅娑香、薩闍羅娑香、安悉香、蘇合香、薰陸香、設落翅香、室唎吠瑟吒迦香。白芥子、毒藥、鹽、黑芥子、胡麻油、牛蘇，銅瓶銅捖。</p>
<p>「五穀謂：大麥、小麥、稻穀、小豆、胡麻。</p>
<p>「五寶謂：金、銀、真珠、螺貝、赤珠。</p>
<p>「五藥謂：乾託迦哩藥、勿哩訶底藥、娑訶藥、娑訶提婆藥、稅多擬里疙里迦藥。</p>
<p>「蜜五色線謂：青、黃、赤、白、黑。</p>
<p>「童子合線、金剛杵、燈炷、燈盞、瓦、椀，五種彩色佉陀羅木㙭、乳木杓、牛黃、鑌鐵、紫壇、護淨線、浴衣、黑鹿皮、鉢孕瞿華、稻穀華、木履、冐鉺草、大茅草、設多布澁波——迴香是、採華筐，緣飲食所須蘇蜜、沙糖、石蜜等物、穀珠。如上所說種種諸物皆預備之，然後應當作先承事及廣念誦。</p>
</div>
<div class='div-pin'><a id='mulu26' />
<p class='h1'>蘇悉地羯羅經成諸相品第二十七</p><p>「復次我今說成就物，依是三部真言悉地。所謂：真陀摩尼、寶瓶、雨寶、伏藏、輪、雌黃、刀。此等七物上中之上，能令種種悉地成就增益福德，乃至成滿法王之法，況餘世事？佛部、蓮華部、金剛部，三部真言皆有如是勝上成就，於三部中隨受持者，具獲五通為上悉地。</p>
<p>「言七物者，若欲成就真陀摩尼者，法驗成已當作金臺，量長一肘；或用銀作莊嚴精細，臺頭置摩尼珠，其珠用紅頗梨，光淨無翳；或好水精如法圓飾，成此寶者應念誦。作臺圖樣，此樣不具載。</p>
<p>「若欲成就雨寶法者，法驗成已但當誠心，五由旬內能雨金銀種種雜寶。</p>
<p>「若欲成就伏藏，發起金銀諸珍濟給貧乏，種種費用其藏無盡。</p>
<p>「若欲成就輪仙法者，鑌鐵作輪量圓兩指一磔，輪安六輪輞椽銛利。如是作法速速得悉地。</p>
<p>「若欲成就雌黃法者，取光雌黃如日初出，色光亦如融金色光是為上好。</p>
<p>「若成就刀法者，取好鑌鐵刀，量長兩肘以小指齊、闊四指，無諸瑕病，其色紺青如槡施鳥[毯-炎+令]。</p>
<p>「若欲成就佛頂法者，當以金作佛頂，猶如畫，即安置臺上，其臺幀用薩頗胝迦寶。</p>
<p>「若欲成就蓮華法者，以金作八葉蓮華，如兩指一搩手量，或用銀作；或熟銅作；或白檀木作。</p>
<p>「若欲成就拔折羅法者，以好鑌鐵作拔折羅，長十六指，兩頭各作三股；或紫檀木作；或三寶作——所謂：金、銀、熟銅。</p>
<p>「若欲成就雄黃法者，當取雄黃色如融金塊成分析復上有光，如是雄黃能成上事。</p>
<p>「若欲成就牛黃法者，當取黃牛牛黃為上。</p>
<p>「若欲成就刈哩迦藥者，當取其藥，色若金錢華者上好。</p>
<p>「若欲成就素嚕多安膳那藥者，如蚯蟮糞者上好。</p>
<p>「若欲成就白㲲布者，取細軟者擇去毛髮，以欝金香染之。</p>
<p>「若欲成就護身線者，取白疊縷細細三合為股，復三股合索，童女合撚皆須右合；或縷金合。</p>
<p>「若欲成就華鬘法者，取闍底華作鬘。</p>
<p>「若欲成就牛糞灰法者，取蘭若所淨牛糞，燒作白灰和龍腦香用。</p>
<p>「若欲作成就木屐法者，取室利鉢嘌尼木作木屐，上安置其蓋。</p>
<p>「若欲成就傘蓋法者，當以孔雀尾作，以新端竹而作其華。</p>
<p>「若欲成就弓箭、槍矟、獨股叉棓及諸器仗隨世用者，隨意而作。</p>
<p>「若欲成就世間鞍馬、車乘，牛、羊、一切鳥獸諸餘物等，隨世人輩共將為上隨意樂作，或依本法如是制作。</p>
<p>「若欲成就吠多羅者，應取族姓家生，盛年無病卒死，體無盤跡猶未脹壞諸根具足，取如是屍而作成就。隨意所作上中下法，所取之物亦復如是，心無怖畏方作此法。</p>
</div>
<div class='div-pin'><a id='mulu27' />
<p class='h1'>蘇悉地羯羅經取物品第二十八</p><p>「復次我今說取物法。白黑二月八日、十四日、十五日，日蝕時、地動時，其日於其午前而取其物；於念誦時得境界已而取諸物；或澡浴清淨不食持齋，求善境界而取諸物；所說須物隨方處所，有是物者而成就貴貨，不酬價直而取諸物；或時自覺增加威力，堪忍飢寒種種異相，當爾之時而取諸物。其所諸物各依本性，上中下品皆取好者，如法得已應加精進作成就法。</p>
</div>
<div class='div-pin'><a id='mulu28' />
<p class='h1'>蘇悉地羯羅經淨物品第二十九</p><p>「復次<span class='corr'>今</span>說淨諸物法。用五淨洗，不應洗者五淨灑之。觀諸物量五淨和末；雌黃和乳作末；朱砂和牛屎作末；牛黃和蘇作末，彩色和乳調和之；唯安膳那藥空治作末。</p>
<p>「刀、輪等物用牛糞水洗之，餘所說者應洗物等，先牛尿洗，次香水洗。諸餘物等世所稱用應水洗之，或香水洗已次用諸事真言水灑淨；次用部心真言水灑淨；次用部母真言水灑淨。但應洗者先五淨洗，次胡麻水洗；次香水洗，如所應淨皆應如是。</p>
</div>
<div class='div-pin'><a id='mulu29' />
<p class='h1'>蘇悉地羯羅經物量品第三十</p><p>「復次廣說成就物者，謂身莊嚴具，諸器仗、種種衣服如世常法，所用量數治研細粖作成就法。</p>
<p>「若欲成就雌黃法者五兩為上法、三兩為中法、一兩為下法。</p>
<p>「若欲成牛黃法者，一兩為上法、半兩為中法、一分為下法。</p>
<p>「若欲成就安膳那法者，三分為上法、二分為中法、一分為下法。</p>
<p>「若欲成就蘇法者，七兩為上、五兩為中、三兩為下法。</p>
<p>「若欲成就灰法者，五兩為上法、三兩為中、二兩為下。</p>
<p>「若欲成就欝金香法者，量比雌黃。</p>
<p>「於安怛陀那法說種種丸藥成就者，其數須作二十一丸為上法、十五丸為中法、七丸為下法。</p>
<p>「於本法中諸物量少應加其數，或依都量；或如本法；或世所貴量數多少亦可依之。應觀念誦功力及觀同伴多少，應當具備如本尊恩眷屬境界許多任可成就，悉地之法有上中下，諸物數量亦復如是。</p>
</div>
<div class='div-pin'><a id='mulu30' />
<p class='h1'>蘇悉地羯羅經灌頂壇品第三十一</p><p>「復次廣說成就諸物祕密妙法令速悉地。若欲起成就法者，先應備辦護悉地具，以護摩法如威本尊真言及自灌頂，作灌頂曼荼羅如法供養，作灌頂已然後起首作成就法。</p>
<p>「若作大灌頂曼荼羅者，能得成就一切諸事，如前所說明王曼荼羅淨地等法皆應如是。</p>
<p>「其曼荼羅須方四角安置四門，其量八肘或七肘或五肘，唯開界道，五色如法畫飾，如其台量，次外減半次外准然。</p>
<p>「於此西面四肘之外復作一曼荼羅，其量五肘或四或三，准開東門，或如根本大曼荼羅灌頂處所減半而作。凡曼茶羅地勢皆北下卸說為吉祥，但曼茶羅地勢北下卸者說為最勝。</p>
<p>「或用一種彩色畫之，於四角外作三肘拔折羅；於中台內如法畫作八葉蓮華，諸曼茶羅亦應如是。蓮華葉外周匝畫作吉祥妙印；於四門畫拔折羅；復於諸角安吉祥瓶，於外灌頂曼茶羅亦如是作。</p>
<p>「凡欲灌頂必須四種，所致瓶處並㘅界角，隨所持誦真言及與明等，於其台內畫本尊印并置一瓶，所持真言隨其部類畫本尊主印，所謂：佛頂、蓮華、金剛。應知此法置為祕密。</p>
<p>「所持真言不識名號及部不貫者應安一瓶，名辦諸事；或安成就義利之瓶；或安一瓶，名請真言。</p>
<p>「次外東面畫佛頂印。右邊部母印，印邊部心印；次右鑠底印，次左五印；次右阿難，次左須菩提。諸餘真言及明等印，左右安置乃至兩角。</p>
<p>「次於北面畫觀自在菩薩印。右邊部母印，左邊部心印；次右落澁彌印，次左多羅印；次右成就義菩薩印，次左大勢至菩薩印。諸餘真言及明等印，左右安置乃至兩角。</p>
<p>「次於南面畫金剛印。右邊部母印，左邊部心印；次右金剛拳印，次左食金剛印；次右拔折羅印，次左金剛掊印。諸餘真言及明等<span class='corr'>印</span>，左右安置乃至兩角。</p>
<p>「次於西面門南畫梵王印及梵吉祥明王并諸眷屬；乃至南角門北畫魯達羅神印及妃印并諸眷屬；及至北角次第三曼荼羅門畫八方神各與眷屬令滿其位。於第二曼荼羅門外，右邊畫孫難陀龍王，左邊拔難陀龍王；於第三曼荼羅門外，右邊畫孫陀龍王，左邊優孫陀龍王，曼荼羅外畫甘露瓶印。</p>
<p>「如是作曼荼羅法供養者，應如法作三種護摩，為欲遣除毘那夜迦故應作阿毘遮嚕迦事；為自利益故應作補瑟徵迦事；為息諸災邪故應作扇底迦事。應以當部成辦諸事真言，作阿毘遮嚕迦事，或用甘露瓶真言通三部用；應以當部心明作補徵迦事；應以當部母明作扇底迦事。於曼荼羅所集聖者、一切諸天，各各以本真言而三種護摩；或以成辦一切事真言而作護摩。</p>
<p>「其護摩處曼荼羅南門東作如護摩法蘇等諸物，以三事真言各禮百遍或其數，為欲加威諸真言故，應作如是三種護摩；次第為三部諸真言等各祀七遍，其三部主應加數祀，或但三部谷祀百遍，如不辦者七遍三遍亦得滿足。</p>
<p>「所持真言主於台曼茶羅內部尊足下安置。於曼荼羅外東面別安訶利底母；南面安置輸利尼；西面安置醫迦熱吒；北面安置句吒囓利，隨彼所樂而當奉獻。</p>
<p>「如法供養諸真言已及護摩已，前之安瓶隨所為者誦彼真言而用加被；於本尊前所安之瓶，還用彼真言而加被之；其台內瓶應用明王真言而作加被；當門為軍茶利所安置瓶亦須用彼真言加被。於台曼茶羅東西角所安置瓶，東北角者以部心真言；東南角者用部母真言；西北角者用能辦諸真言；西南角者用一切真言。如是加被此上瓶已及供養已，次應右繞。</p>
<p>「如前說灌頂法此亦如是安置吉祥瓶，所謂：穀實、藥草、花果、香樹枝葉、華鬘及寶置於瓶內，新帛繒綵用纏其頭。諸灌頂法皆應如是。即令同伴灌行者頂，其同伴者皆須持誦如法清淨，或求阿闍梨配與灌頂。為欲除遣諸作障故，先用軍荼利瓶而用灌頂；第四應用所持真言瓶而用灌頂，其餘二瓶隨意而用。如是畢已應以牛黃塗香熏香，芥子、線釧、衣服皆應受用。作灌頂已後為息諸障應作護摩已便即發遣。或於淨處但一彩色，作小曼荼羅極今方正，其量二肘安置三障大印，西面槊印如前安置，淨瓶如法灌頂能令離諸障，本尊歡喜不久速成此祕密最勝悉地。</p>
</div>
<div class='div-pin'><a id='mulu31' />
<p class='h1'>蘇悉地羯羅經光物品第三十二</p><p>「復次，如法灌頂畢已應作護摩，經三七日或一七日或經一月；或隨其成就相應，於本法所說每日三時用蘇蜜酪和以胡麻；或依本法祀乳粥；或祀酪飯。</p>
<p>「所成就物每日三時以香熏之；以香水灑；以真言加被觀視其物；以吉祥環貫置指上撝按其物；以牛黃水或白芥子灑物上，及於節日加諸供具奉獻彼物。若白月成者取十日；若黑月成者取十四日，如斯作法光顯其物，皆用部母真言。復重加諸華香華鬘等物供養，以香塗手置茅草環按所成物畢夜持誦。於夜三時誦一百八遍，如斯光顯成就之物，從始至終皆應如是，若具如此法速得成就。</p>
<p>「佛部光顯真言：</p>
<p class="dharani">「『唵　諦惹　塞<span class='note-inline'>(僧乙反)</span>尾儞　悉睇娑馱野　虎吽　泮』</p>
<p>「蓮華部光顯真言：</p>
<p class="dharani">「『唵　挹<span class='note-inline'>(奴立反)</span>比<span class='note-inline'>(并也反)</span>　挹比儞跛野　摩訶室利曳莎縛訶』</p>
<p>「金剛部光顯真言曰：</p>
<p class="dharani">「『唵　入縛羅　入縛攞野　畔度哩　娑縛訶』</p>
<p>「於三部法皆用赤羯囉微囉華，以真言持誦散灑其物；或用忙落底華或用白芥子，首尾中間皆應如是散霑其物；或有境界及見異相亦如是散；臨欲成就亦如是散，便成光顯。若欲成就蘇等之物，真言香水用灑其物便成光顯。以如是法而光顯物，縱不成者不應間斷。</p>
<p>「曼荼羅以為光顯，如前淨地用五種色作曼荼羅，其量四肘而開一門。</p>
<p>「內院東面先置輪印；東北角置鉢印；東南角置袈<span class='corr'>裟</span>印。</p>
<p>「次於北面置蓮華印；於西北角置灘拏棓印；於東北角置軍持瓶印。</p>
<p>「次於南面置拔折羅印；於東南角置蘗那棓印；於西南角置羯攞賒瓶印。</p>
<p>「於西面置金剛鉤印、金剛拳印；於西南角置計利吉羅印；於西北角置遜婆印。</p>
<p>「復於東面輪右邊置佛眼部母印；又於北面蓮華印右邊置半拏囉縛里寧部母印；於南面置拔折羅印，右邊置忙莽計部母印；次於曼荼羅門外，如前所說置能摧諸難軍荼利印依前供養。</p>
<p>「復於北面置六臂印、馬頭印、多羅印、戰荼捺羅印，及諸當部所有眷屬次第安置，其形皆白；復於東面置如來鑠底印、帝殊羅施印、無能勝門王印、無能勝妃印；復於南面於當部內，所有眷屬次第安之；然於西面隨意安置三部諸印。</p>
<p>「次於外院置俱尾羅等八方大神，於其空處任意置三部內成就諸事真言主等；次於中台置竹，持部主印所成就物隨於本部法所說，置於其中安置其部主。中台上其物車邊置真言本所持印；其物西邊安護摩爐。次於西邊持誦人坐，各各以本真言依法召請。如前供養畢以三部母明，次第護摩光顯其物，然後以本真言護摩而作光顯。</p>
<p>「於諸光顯法中護摩為最，凡初護摩先以部母明持誦香水灑淨其物，護摩既畢亦如是灑，或用忙莽計心明；或用四字明王真言，通三部護摩而作光顯。</p>
<p>「隨其所用真言為護摩者，初但誦其真言，次誦求請之句；復中間誦其真言，復誦求請之句；後亦誦其真言，還安求請之句。</p>
<p>「如是真言之中，三處上中下分安置求請之句，最後安其『虎吽　柹吒　莎呵』字，所請句。</p>
<p class="dharani">「『闍縛攞<span class='note-inline'>(放光)</span>、闍嚩攞也<span class='note-inline'>(令放光)</span>、悉地<span class='note-inline'>(成)</span>、娑馱也<span class='note-inline'>(令成)</span>、儞[卑*也]<span class='note-inline'>(威耀)</span>、儞跛耶儞跛跢南<span class='note-inline'>(諸威光)</span>、帝闍<span class='note-inline'>(潤澤)</span>、拔馱也<span class='note-inline'>(令增長)</span>、忙尾覽摩<span class='note-inline'>(莫近遲)</span>、阿尾賒<span class='note-inline'>(遍入)</span>、囉乞沙<span class='note-inline'>(護持)</span>、散儞甜<span class='note-inline'>(令瑞現前)</span>、俱嚕<span class='note-inline'>(最)</span>、吽　泮吒　莎嚩訶』</p>
<p>「以如是等求請之句光顯其物，前後中間種種重說亦無所妨。護摩畢已次應持誦白羯囉華散其物上而作光顯；或持誦赤羯囉尾囉華或用白芥子，或用蘇摩那華而作光顯。先用塗香塗手以按其物；次以諸華持誦而散白芥子；次然香熏之；次後持誦香水而灑之。應知如是次第初中後夜三時，以本藏主真言持誦香水真言而灑，次誦本持真言而灑畢已，如前護摩念誦乃至日出，具此法者速得成就。</p>
<p>「如是光顯諸物及光己身，決定速得成就於物，其物縱少亦獲大驗。具此法者其物增多及得清淨，是故應作光顯之法，此名一切成就祕密之法。</p>
<p>「於諸節日應作如是光顯之法，餘日隨時而作光顯。念誦遍數滿已，欲作成就法時，先應初夜具作光顯之法然後成就。」◎</p>
</div>
<p class='juan'>蘇悉地羯羅經卷中</p>
</div><!-- end of div[@id='body'] -->
</body></html>