<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入大乘論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-pin'>
<p class='juan'><a id='mulu3' />入大乘論卷下</p><p class="byline">堅意菩薩造</p><p class="byline">北涼三藏法師道泰等譯</p><a id='mulu4' />
<p class='h1'>譏論空品第二</p><p>問曰：汝先說調順乘、大苦乘得妙果報，菩薩所得境界甚難了知。答曰：菩薩行處微妙甚難，於三阿僧祇劫乃可成就。無量百千萬億那由他劫在凡夫中，無有出世之法。如尊者提婆所說偈：</p>

<div class="lg regular" style="margin-left:1em;"><div class='lg-row'>「無量億劫中，　常在凡夫地，</div>
<div class='lg-row'>汝今應當知，　未來亦如是。」</div>
</div><p>是故菩薩行處甚大，亦復難得。散亂眾生得聞甚難、能說亦難，況復修行。如尊者提婆所說偈：</p>

<div class="lg regular" style="margin-left:1em;"><div class='lg-row'>「生得值法難，　聽說亦復難，</div>
<div class='lg-row'>生死雖無際，　聽法故有邊。」</div>
</div><p>問曰：尊者先所說十地，願時為我分別演說，何等為菩薩十地？答曰：初歡喜地、二離垢地、三名明地、四名焰地、五難勝地、六現前地、七深遠地、八不動地、九善慧地、十法雲地。云何名歡喜地？出過凡夫，得不思議出世間道，心生歡喜故，名歡喜地。云何名為離垢地？離破戒垢故，名為離垢地。云何名明地？依十二門禪，得明智慧故，名為明地。云何名焰地？得增上覺意分別道品，燒煩惱薪，功德熾然，故名焰地。云何名難勝地？修習十智，雖伏煩惱，未能勝故，名為難勝地。云何名現前地？能逆順觀十二因緣，得法現前故，名為現前地。云何名深遠地？愛佛功德智慧次第不間餘心，深入法相故，名深遠地。云何名不動地？離色等相，堅固難動故，名為不動地。云何名善慧地？入四辯才，解一切音聲，隨其所問，於一剎那頃悉皆能答故，名善慧地。云何名法雲地？能受一切佛法，猶如大雲能注法雨故，名法雲地。是名菩薩具足十地。如是十地，是菩薩安住行處，亦能滿足一切智慧。如《十地經》中之所廣說。若能如是知菩薩十地者，是名善知安住行處，亦名善知菩薩廣大功德處所，亦能善知如來無量功德廣大處所。若不能如是知者，我今立決定誓，當知是人於菩薩法及如來法皆悉不了。菩薩摩訶薩從初發意乃至十地，常修四行，如《寶頂經》中說，善知無明行、諸波羅蜜行、分別道品行、成熟眾生行。如是四行，總入二輪，所謂福輪、智輪。菩薩諸地悉具二種，智果、福果。</p>
<p>問曰：云何成就二果？答曰：初地福果為閻浮提王；第二地福果為轉輪聖王，主四天下；第三地福果為天帝釋；第四地福果為焰魔天王；第五地福果為兜率陀天王；第六地福果為化樂天王；第七地福果為他化自在天王；第八地福果為千世界梵；第九地福果為二千世界梵；第十地福果為三千大千世界淨居天王，如《花嚴經》廣說。如來出生果報及攝受世界，是名菩薩福輪。云何名菩薩智輪？初地菩薩於一剎那頃得百三昧，見百諸佛神通，能過百佛國土，能動百佛世界，光明遍照百佛世界，能成就百眾生，能知過去百劫、未來百劫，能入百法門，能現百身、復為一身，以百菩薩莊嚴眷屬。若以願力，復過於此百千萬億無量無邊，亦非算數譬喻所知。若身力，若光明力，若神通力，若眼力，若聲力，若行力，若莊嚴力，若住持力，若解脫力，造眾善業，是名初住菩薩於剎那頃成就如是無量功德。二住菩薩得千三昧，如是廣說。三住菩薩得十萬三昧，餘亦如初住廣說。四住菩薩得億三昧，餘亦如初住廣說。五住菩薩得千億三昧，餘亦如初住廣說。六住菩薩得萬億三昧，餘亦如初住廣說。七住菩薩得億百千那由他三昧，餘亦如初住廣說。八住菩薩得十三千大千世界微塵數三昧，餘亦如初住廣說。九住菩薩得十佛世界百千阿僧祇微塵數三昧，諸餘功德如初住廣說。十住菩薩得十佛世界不可說不可說億百千那由他微塵數三昧，諸餘功德如初住廣說。於一剎那頃乃至見十佛世界不可說不可說億百千那由他微塵數諸佛，如初住菩薩於一剎那頃見百佛世界乃至成就百眾生，十住菩薩亦復如是。</p>
<p>問曰：如佛所說，一世界中無二佛出。云何菩薩見十佛世界不可說不可說億百千那由他微塵數諸佛？答曰：諸佛說言一世界中無二佛者，為彼鈍根小心眾生，不為利根大心者說。如汝經中說，一世界無二轉輪聖王、無二佛出。然諸四天下實有眾多轉輪聖王，諸佛出世亦復如是。</p>
<p>問曰：釋迦牟尼佛亦能遍一切佛國，何必餘佛？答曰：若如汝言，但一佛能遍滿一切世界者，不應有過去大釋迦牟尼佛、七佛出世得成正覺。是以我言多佛無過。假使釋迦牟尼佛神力能遍一切世界，今無量諸菩薩等廣修萬行，功德滿足皆當成佛；無有一人獨成正覺，而障諸菩薩使不成佛，無有是處。如《阿含》、《枯樹》、《法輪》及餘諸經，說是經時有六十比丘漏盡意解，俱得阿羅漢果。菩薩亦爾，功行齊等同時成佛，當知十方有無量諸佛。又《金沙》、《阿含》二部經說，有佛始成、有佛現在、有佛滅度。復次說偈：</p>

<div class="lg regular" style="margin-left:1em;"><div class='lg-row'>「過去無量佛，　未來亦復然，</div>
<div class='lg-row'>及今成佛者，　皆滅於愁憂。</div>
<div class='lg-row'>一切尊重法，　今本皆修行，</div>
<div class='lg-row'>未來亦復然，　正覺法如是。」</div>
</div><p>曇無毱多亦說是偈：</p>

<div class="lg regular" style="margin-left:1em;"><div class='lg-row'>「頂禮一切佛，　漏盡無有上，</div>
<div class='lg-row'>無量諸佛身，　正覺最勝尊。</div>
<div class='lg-row'>正覺所生處，　并及得菩提，</div>
<div class='lg-row'>能轉正法輪，　入無漏涅槃。</div>
<div class='lg-row'>若住若經行，　如來之所坐，</div>
<div class='lg-row'>臥如師子王，　我今皆悉禮。</div>
<div class='lg-row'>上下諸世尊，　方面及四維，</div>
<div class='lg-row'>法身與舍利，　敬禮諸佛塔。</div>
<div class='lg-row'>東方及北方，　在世兩足尊，</div>
<div class='lg-row'>厥名曰難勝，　彼佛所說偈。</div>
<div class='lg-row'>若以此偈誦，　常讚於世尊，</div>
<div class='lg-row'>生死百劫中，　終不墮惡道。」</div>
</div><p>如佛為尊者目連說言：非汝退神足，但是舍利弗以神通力，用其衣帶繫難勝坐。如是等佛而汝經中自作此說，況摩訶衍辯明諸佛無量無邊，等於法界、同虛空界諸佛世界悉有諸佛。初地菩薩身行清淨，雖有結使而不能擾。七住菩薩不名斷結，亦不名有結。云何名不有結不斷結？以不為結使所擾故名為無結，愛佛功德故名為有結。第二阿僧祇劫滿足得於八地，一切行具足無有所作，一切結使盡故得成菩提，空靜住處得滅盡定如阿羅漢。如是得無生法忍，若諸佛不勸請者，即於彼定入無餘涅槃。如經中說，得無生法忍，離煩惱障，如阿羅漢。得寂滅無餘，離於生死，得十自在。何等為十？壽命自在、得心自在、眾具自在、作業自在、生處自在、解脫自在、神通自在、願自在、法自在、智自在。得如是自在，善修如意足故。降伏四魔。何等為四？陰魔、煩惱魔、死魔、天魔。為眾生故皆悉一味，得無緣慈。猶如如意藥樹，隨眾生所願，皆使成就。</p>
<p>問曰：云何菩薩自身作業，能令眾生隨願令得？答曰：菩薩以慈心為體，猶如見毒而能殺人，眾生見菩薩故便得利益。</p>
<p>問曰：八住菩薩以盡結使，云何最後身菩薩生羅睺羅？答曰：誠如所言。若最後身菩薩有實欲者，乃至無佛可得，況羅睺羅。</p>
<p>問曰：云何無佛？答曰：若毀戒，無尸波羅蜜。若無尸波羅蜜，則無諸波羅蜜。如佛所說，若無戒則無施，無施則無忍，無忍則無精進，無精進則無禪定，無禪定則無智慧，無智慧則無一切諸功德，無一切諸功德則無佛，無佛則無羅睺羅。汝何以疑生羅睺羅有結無結？八住菩薩無諸煩惱，如阿羅漢，以方便力故現受五欲、作諸過惡，捨四天下轉輪王位，令使眾生得厭離心。猶如娑留枝比丘說佛本行偈：</p>

<div class="lg regular" style="margin-left:1em;"><div class='lg-row'>「一身為多身，　作已極為勝，</div>
<div class='lg-row'>非實亦非虛，　各各令喜悅。</div>
<div class='lg-row'>放恣生欲意，　盛壯狂所亂，</div>
<div class='lg-row'>現同行於欲，　引令到彼岸。</div>
<div class='lg-row'>禪智能燒滅，　欲界諸結使，</div>
<div class='lg-row'>欲結甚狂逸，　能示現其心。」</div>
</div><p>菩薩觀欲知如幻夢，是故以此令轉其意，大悲菩薩作諸幻術而化其心。</p>
<p>問曰：云何作此幻術誑惑眾生？答曰：菩薩常以四攝法方便教化一切眾生。同事利益，為破結使故。如翅燒菩薩本事因緣，以欲狂心擔負死尸走喚歌舞。菩薩方便亦現同彼，為除彼女熾欲憂患故現同事，不名妄語。一切菩薩方便同事，皆非妄語。世間幻術少有利益，菩薩得無量解脫如幻三昧門，諸有所為能大利益成就眾生，故無有過。</p>
<p>問曰：羅睺羅為是應化、為真實耶？答曰：二俱無過。菩薩身者即是天身。如《本起經》說，佛告阿難：如來為眾生故出現於世，不以天身轉於法輪。何以故？欲令眾生不懈怠故。佛以天身得成正覺，非我凡夫之所能成。以是故天中天為憐愍眾生故，示現世間，有其父母妻子眷屬。若是幻化現有羅睺羅，此亦無過。若是實人，亦無有過。菩薩方便得不思議解脫，住於大地，成就眾生，互為化生父母兄弟妻子。</p>
<p>問曰：羅睺羅是菩薩耶？答曰：不但羅睺羅獨是菩薩，住迦毘羅衛城諸釋種童子，阿難、難陀、提婆達多、阿㝹樓馱等，皆是大力不退轉菩薩。如婆羅樓志於本行經中所說偈：</p>

<div class="lg regular" style="margin-left:1em;"><div class='lg-row'>「或是大丈夫，　或是佛所化，</div>
<div class='lg-row'>提婆達多者，　大仙之同伴。</div>
<div class='lg-row'>或復為父子，　常作內眷屬，</div>
<div class='lg-row'>菩薩有大力，　權變能為此。</div>
<div class='lg-row'>共佛及餘人，　菩薩諸大仙，</div>
<div class='lg-row'>阿難難陀等，　那律釋摩南，</div>
<div class='lg-row'>跋陀與桎沙，　憂波桎麗等，</div>
<div class='lg-row'>作父子眷屬，　咸皆共圍遶。」</div>
</div><p>問曰：提婆達多於五百身中，常與菩薩而作大怨。云何復言名菩薩耶？答曰：提婆達多非佛怨耶。何以故？若提婆達多是佛怨者，菩薩修善，提婆達多恒造諸惡，云何世世得與菩薩共俱相值？以是義故，提婆達多非菩薩怨。譬如二人各行，一人趣東、一人向西，步步相遠而常違背，云何為伴得相值耶？若提婆達多是菩薩怨者，如來世尊應有大過。</p>
<p>問曰：有何過耶？答曰：若爾者，佛非一切智、亦無神力、是為愚癡、則不能得擁護眾生、非金剛身、如來便應有餘業不能斷盡。云何知佛非一切智？如來在耆闍崛山，為提婆達多推石所壓而不覺知，是故當知如來非一切智。云何名為無有神力？提婆達多持杵打害，不能禁制，以是當知無有神力。云何名為愚癡。現見害至而不知避，是以當知為愚癡也。云何名為不能擁護眾生？提婆達多作五逆罪而不救度，以是當知不能擁護眾生。云何名非金剛身？轉輪聖王以少福報而無怨害，何況如來轉法輪王為石所壓身血流現，當知如來非金剛身。云何名有餘作業不能斷盡？為他所打，當知如來餘業不盡。若欲令佛無是過者，如來便應悉滅怨敵。但以善巧方便，欲令眾生起厭惡心，現作逆害墮於地獄，欲示業報不可壞故。又復欲為墮地獄者，歸依如來、請佛救護。又為來世豪貴之人入佛法中，若有恃其勢力，復以鞭杖加打於人，令此眾生便作是念：如來之身猶被毀害，況我凡夫薄福德者。汝言逆罪，但是菩薩善權方便。如是逆罪名雖有五，而實有二：破僧、害佛，如是等業世間所無。提婆達多是大賓伽羅菩薩，為遮眾生起逆罪故，現作二業墮於地獄。菩薩摩訶薩隨所應作以化眾生，乃至現同魔業，令魔波旬以三玉女顯現如來無欲之相。又雨刀劍、一切鉾矟，顯現如來無瞋恚相，亦無貪愛及愚癡相。</p>
<p>問曰：天魔來意，欲壞如來正覺之心。汝云何言欲顯如來無貪瞋耶？答曰：不為遮斷。何以故？若如來出過魔界，猶為魔遮者，大梵天王亦出魔界，云何不遮菩提？是道之妙果，無能奪者亦無與者，故不可壞。言魔擾亂，凡有二義。何等為二？一者實有惡業，為魔所擾；二者為進新學令心堅固，為魔逼試，實是菩薩真善知識現作魔來增益功德。譬如道路，以恐畏故疾度嶮難；猶如好牛，以少鞭杖則得調利。</p>
<p>問曰：天魔亦有是菩薩耶？答曰：非但此世界魔是菩薩，十方世界魔王者多是菩薩。如《維摩詰經》中所說，十方世界作魔王者，多是住不可思議解脫菩薩。能乞手足頭目髓腦，如是言者，皆是住不可思議解脫菩薩。何以故？若非菩薩者未堪斯事。譬如香象蹴踏非驢所及，唯諸菩薩乃能行耳。如彼廣說。以是義故，當知菩薩善知眾生種種所行，為欲顯其功德智慧方便力故，或現作殺殺者、作乞乞者。</p>
<p>問曰：若羅睺羅實是菩薩者，云何復言聲聞阿羅漢耶？答曰：菩薩亦名聲聞，亦名阿羅漢。何以故？令一切眾生聞阿耨多羅三藐三菩提，故名聲聞。於一切天、人、阿修羅應受供故，名為應供。菩薩摩訶薩為化眾生故，現作聲聞阿羅漢。</p>
<p>問曰：諸餘聲聞亦是菩薩耶？答曰：諸餘聲聞亦有是菩薩者，如《法華經》中舍利弗等五百弟子悉是菩薩，皆當作佛。一切聲聞皆是阿鞞跋致菩薩，如《不退轉法輪經》中廣說。以是故，當知菩薩皆現為聲聞。</p>
<p>問曰：一切聲聞皆成佛不？答曰：聲聞成佛，此亦無過。</p>
<p>問曰：云何無過？答曰：先斷結障，後斷智障，淨治諸地向一切智，是以無過。</p>
<p>問曰：燒滅結使，如焦穀芽。云何得佛？答曰：若如汝言，斷滅結使不得成佛者。汝及一切眾生皆具諸煩惱，即應是佛。汝意若謂具煩惱人非是佛者，離煩惱者應當得佛。汝言燒煩惱結如焦穀芽而不成佛，亦無是處，我不欲令具煩惱種生佛法芽。汝癡無智、顛倒解故，謂煩惱為佛法種。阿羅漢初斷煩惱，後除智障，修菩提道得成正覺。阿羅漢中有少斷智障者、有不斷者，有得無諍三昧者、有不得無諍三昧者，有得五神通者、有不得五神通者，有得四辯者、有不得四辯者，有得禪出入自在者、有不得禪出入自在者。何以故？不斷一切智障故。</p>
<p>問曰：云何名為智障？答曰：出世間無明名為智障。猶如娑羅留枝本行中說偈：</p>

<div class="lg regular" style="margin-left:1em;"><div class='lg-row'>「無明有二種，　世間出世間，</div>
<div class='lg-row'>世間無明行，　賢聖已遠離。</div>
<div class='lg-row'>愚癡無妙解，　不能如實知，</div>
<div class='lg-row'>依止此心識，　法界諸嶮處。</div>
<div class='lg-row'>未能及本原，　云何決定出？</div>
<div class='lg-row'>法身證涅槃，　唯佛能了知。」</div>
</div><p>佛婆伽婆乃能知其體性智慧，及大悲斷結，是名聲聞所斷智障。聲聞有二種，一者勤修禪定，是鈍根人；二者迴向菩提，能斷智障，是利根人。樂行禪者，如《寶良經》說，猶如水精，終不能成摩尼寶珠。聲聞修禪亦復如是，終不能成菩提果也。此是諸佛境界，非我所知。一乘多乘，今但略舉其義，以明佛教不相違背。我未能了。譬如長者遠行疲極，現作化城。此經中說，但有一乘，實無有三。佛亦自說，唯有一乘，更無二三。</p>
<p>問曰：如來以何行得斷結使而成佛耶？答曰：經中說言，佛告阿難：能修四如意足者，若住一劫若住多劫，乃盡生死。一切諸經皆同是說。若汝言無煩惱者，我亦如是。若有親愛信歸於我，當為汝說。</p>
<p>問曰：云何住壽？答曰：阿羅漢無煩惱，與八住菩薩同，善修如意足故，能隨意住世，乃至盡於生死。羅睺羅、賓頭盧等盡住於世，為以此身住世、為更有餘身住？若以實身而住世者，則無其義。若變化身住壽多劫，斯有是處。亦如僧祇中說青眼如來等，為化菩薩故，在光音天與諸聲聞眾無量百千億那由他劫住，如彼天中聲聞住壽多劫。當知此界亦有聲聞能如是住。聲聞無結能如是住者，當知八地菩薩亦能如是盡生死住。</p>
<p>問曰：佛言彌勒菩薩一生補處。以是因緣當知菩薩有生耶？云何得名無生乎？答曰：言有生者是戲論法。菩薩摩訶薩以方便力示現受生，非是真實。如維摩詰語彌勒菩薩言：無生可得，云何如來授仁者記一生當得阿耨多羅三藐三菩提？為過去生、未來生、現在生？若以過去生，過去生已滅。未來生，未來生未至。現在生，亦無住故。如觀過去未來現在生皆不可得，是故我說八住菩薩於第二阿僧祇劫盡有作行、住無作行，如阿羅漢斷結使而說偈言：</p>

<div class="lg regular" style="margin-left:1em;"><div class='lg-row'>「從初發意來，　方便行諸地，</div>
<div class='lg-row'>得到第八地，　自在盡諸結。」</div>
</div></div>
<div class='div-pin'><a id='mulu5' />
<p class='h1'>順修諸行品第三</p><p>問曰：如向所說，八地菩薩善斷煩惱一切結使，云何成佛得一切智？答曰：菩薩摩訶薩除身諸惡、寂滅結使，離於生死、遊戲自在，金剛力士常隨護助，獲得清淨金剛之身，如《如來藏經》中廣說。得四辯智，淨治第九地，於二千梵中得自在力，能善說法為大法師，能入如來祕密之藏。淨治第十地，得無量無邊禁呪方術，能令一切自在無礙，作摩醯首羅天子，亦為一切世間依止。</p>
<p>問曰：所言摩醯首羅者，為同世間摩醯、更有異耶？答曰：是淨居自在，非世間自在。汝言摩醯首羅者，名字雖同而人非一，有淨居摩醯首羅、有毘舍闍摩醯首羅。其淨居者，如是菩薩隣於佛地猶如羅縠障，於一剎那頃，十方世界微塵數法悉能了知，能以口吹十方世界皆大震動。又以一身遍一切佛國，亦如皇太子初受職時，以己業力故大寶蓮華自然化出，受一切種智位，坐寶蓮華王座，有無量菩薩亦坐蓮花上而自圍遶。坐寶蓮花已，十方世界諸佛放大光明照此菩薩受灌頂位，如轉輪聖王長子受王位時。受灌頂已，即於彼座斷除智境微細之障，得首楞嚴三昧、毘楞嚴三昧、法華三昧，得一切實法決定三昧、不可思議解脫三昧、甚深無畏海水三昧、微妙清淨離垢三昧、諸法平等無言說三昧乃至金剛三昧。得如是諸三昧已，悉無障礙，一切行滿足，覺一切智境，成阿耨多羅三藐三菩提。成正覺已，得如來十力；得四辯智、十八不共法，能遍至一切佛國；得一切諸佛不壞法身，遍滿一切法界；一切身口意業相皆悉除滅；得無為寂滅處。登如來地有二因緣，一於一切世間顯現色身，悉以本願無作業力；二以眾生分別想異，是故能作種種色像皆悉應之。是名如來無礙法身。</p>
<p>問曰：如經中說，從初出家能住佛法名為法身。答曰：此事不然。汝若以是名為法身，唯法無佛，則無三歸。若欲令具三歸依者，始從初地乃至十地在淨居天成於正覺，自在應化名為法身，具足三寶。</p>
<p>問曰：若以如是名法身者，虛誑無實。何以故？如來具足功德，捨兜率天、降閻浮提生於王宮，於後邊身得成菩提。云何而言於淨居天得成佛道名為法身耶？答曰：非閻浮提成佛，十地功德非欲界法，況於閻浮提得成正覺。我先不言八住菩薩盡一切結漏能作千世界梵王，九住菩薩作二千世界梵王，十住菩薩作三千大千世界梵王。以誓願力故生淨居天，斯有是處。於閻浮提實身成佛者，則非其義。以是義故，當知淨居天成佛，非閻浮提乎。</p>
<p>問曰：假使生於閻浮提得成佛者，亦能於三千大千世界而得自在。答曰：此事不然。何以故？福德果報決定有處，汝不知故而作是說。若釋迦牟尼佛生閻浮提，於三千大千世界得自在者，於一切十方世界亦應自在。</p>
<p>問曰：縱令十方皆使自在，復有何過？答曰：若爾者，但是一佛世界，十方諸佛則無依果。復次如諸經說，皆謂釋迦如來王領三千大千世界，不言乃至十方世界。若如汝語，則無因果。如經中說，諸佛出世，國土眾生皆是依報，各有齊限。是故當知，在淨居天成於正覺，領三千大千世界，非閻浮提。</p>
<p>問曰：若佛非閻浮提成正覺者，如來四塔則無利益。答曰：我先不已說耶。若以結使因緣受身，則無成道、無尸波羅蜜，若無尸波羅蜜則無諸波羅蜜，若無諸波羅蜜則無佛，若無佛則無四塔。</p>
<p>問曰：汝之所說皆非義理。何以故？一切諸部論師皆說，一切諸佛皆從閻浮提出。而釋迦如來生於林彌尼園，在伽耶城坐於道場成等正覺，於波羅㮏而轉法輪，拘尸那城入般涅槃。是故汝言非也。答曰：此事不然。何以故？我意不欲令諸如來於此而出，在首陀會天而成正覺。若首陀會成正覺者，則無王宮生亦無出家亦無成道。何以故？若爾，如來便無親族，亦無生處亦無有滅。如《法華經》、《智照經》、《如來出生經》皆廣說，如來不生不滅。迦葉亦自說言，我依一切種智出家。當知此義即是示現如來不生；於金棺內而出其脚，迦葉致禮，則明如來不滅。是故當知如來法身不生不滅。</p>
<p>問曰：如來都無少生滅耶？答曰：我今依理正說如來實無生滅，非為虛妄。如來但以方便示現生滅，皆是不可思議，為化眾生故。如佛於《修賴經》中說，我於娑婆世界若以實身現者，則無一人而受我化。是故此處最為甚深，亦是祕密，亦名顯現，皆為下根眾生智慧微淺，不能得知甚深之法，是故方便為現斯事。以偈頌曰：</p>

<div class="lg regular" style="margin-left:1em;"><div class='lg-row'>「大乘甚深廣，　顯現易可說，</div>
<div class='lg-row'>鈍智心狹劣，　聞則懷驚疑。</div>
<div class='lg-row'>真是佛子者，　能知其甚深，</div>
<div class='lg-row'>今乃真實說，　但為求佛者。</div>
<div class='lg-row'>成就於二乘，　人天諸利根，</div>
<div class='lg-row'>受福乘此乘，　是名大乘道。</div>
<div class='lg-row'>大乘能出生，　聲聞緣覺道，</div>
<div class='lg-row'>若遮大乘者，　云何得諸果？</div>
<div class='lg-row'>猶如諸字本，　離本則無字，</div>
<div class='lg-row'>若離摩訶衍，　亦無一切乘。</div>
<div class='lg-row'>鈍根少智者，　不信於大乘，</div>
<div class='lg-row'>以不能信故，　則無一切乘。</div>
<div class='lg-row'>自利而兼他，　是名無上乘，</div>
<div class='lg-row'>是故當親近，　乃至成佛道。」</div>
</div><p>是義甚深、難可顯現，不應處處而為人說。</p>
<p>問曰：雖不得一切處說，應為能解者說。若發大心增長智慧，應為是人具足分別如前所說。答曰：有四不思議，所謂佛不思議、禪定不思議、龍神不思議、業報不思議。佛不思議應顯現法，唯有利根眾生，從盧舍那佛以來所說諸法悉能堪受。</p>
<p>問曰：云何得從彼佛以為次第乃至今耶？答曰：如來法身為化眾生有四方便。何等為四？一者多檀多羅波羅比地、二者多檀多羅尼比致、三者阿亶多波羅比致、四者阿亶多羅比致<span class='note-inline'>(此四深妙，秦言無以譯之，故存梵本耳)</span>。問曰：若如來法身常是寂滅無相無為，云何而得隨順有相？答曰：以本願力故。如入滅盡定比丘，雖無心相，以先要心，若打揵搥聲發至耳，隨其聲發即得出定。菩薩亦復如是，發菩提心本誓願力：若使我得寂滅法身，爾時心識雖復無相，以無作力故教化眾生。是故如來無相法身，便能普應隨順有相。如三千大千世界百億兜率天、百億炎摩天，皆悉俱時示現色身。現色身已，或復捨壽、或現入胎、或現初生、或作釋梵四天王等接事左右、或現行七步、或現師子吼、或復自言天上人間最尊最上、最後邊身斷生老病死，或現童子、或現入宮、或現出家、或現苦行、或現坐道場、或現降魔、或現初成佛、或現覺悟眾生、或現久成佛、或現釋梵請轉法輪、或現成熟不成熟眾生、或現度脫已成熟者、或現當入涅槃、或現已入涅槃、或現閻浮提全身舍利分身舍利、或現兜率下來，乃至現度脫成熟眾生，隨應所見皆為現形，或復數數示現、或復暫時示現。如是說者，名真實義。終不三阿僧祇劫修行諸波羅蜜而成，四十五十年果便滅盡耶？云何當說，因如須彌只羅山等，果如芥子微塵分許。是故汝說即是顛倒。如我法中，乃可令使因如芥子，果如須彌只羅大山，此合斯義。是故三阿僧祇因，得盡一切生死果報，應化眾生法身常存，如《法花．壽量》所明，亦如〈文殊師利授記品〉中說也。彼云何名為多但多羅尼比致？如佛所說：我作佛事已竟。語諸比丘：我涅槃時到。如是十方諸佛亦復如是，為化眾生故作如是語，其實不滅。一切佛國神通變化，皆與虛空法界齊等。是故當知，法身是常，色身應化故無常。若以色身觀佛者，不名見如來。如佛說偈：</p>

<div class="lg regular" style="margin-left:1em;"><div class='lg-row'>「若以色見佛，　音聲求如來，</div>
<div class='lg-row'>是人行邪道，　不名為見佛。」</div>
</div><p>以是義故，以法身觀佛，名真見如來。如蓮花比丘尼見佛色身，便作是念：我最先見佛。佛言：汝不先見我。唯須菩提識於法身，已先見我。是故當知，位階十住名見法身。若禮法身，即禮一切色身。如佛於《法華經》中說，若人稱名供養觀世音法身者，勝供養六十二億諸佛色身。何以故？以其位階十地，得佛法身，亦名菩薩亦名為佛。以是故知，法身為本，無量色身皆依法身而現化出。是故佛便假說六十二億恒河沙色身，不如供養一法身乎。如佛於《寶積經》中所說，如是迦葉！如世間人，月初出時恭敬禮拜，至其盛滿而不恭敬。何以故？從初以至滿故。如是迦葉！若善男子欲恭敬我者，先當敬禮菩薩。何以故？以佛從菩薩地得滿足故，乃至經歷生死變化色像利益眾生。以是義故，彼已得佛果，是佛實說，非虛妄也。</p>
<p>問曰：若未入菩薩地者，受具戒比丘得為禮不？答曰：得禮，以初發心菩薩勝於一切聲聞辟支佛故。如尊者羅睺所說偈：</p>

<div class="lg regular" style="margin-left:1em;"><div class='lg-row'>「若發深心，　必生菩提，　故為一切，</div>
<div class='lg-row'>之所恭敬。」</div>
</div><p>問曰：云何受具足戒比丘而禮不具足戒未入正位菩薩耶？答曰：應禮菩薩。何以故？聲聞戒要須受得盡壽便捨；菩薩發心成就自性第一義戒、解脫戒，是故聲聞雖受具足戒，猶應禮彼未入正位菩薩。以菩薩體性不殺、遠離刀杖，乃至虫蟻盡無殺心而有慚愧。如是廣說，體性不盜，乃至體性不邪見。如波羅提木叉戒，命終時捨、罷道時捨；菩薩大士性戒成就，乃至道場終不中捨。以是義故，雖受具戒，應為作禮。</p>
<p>問曰：成就體性戒者乃可供養，不應禮拜。答曰：不然。以有戒功德故，亦應禮拜，豈但供養。汝言不受戒菩薩不應向禮，我今復當為汝廣說，不但以白四羯磨故而受具足戒。如比尼毘婆沙中說，有十種受具足戒，菩薩有種種受戒。何等為十？如佛自言善來比丘，自然已得受具足戒，如摩訶迦葉。自誓因緣受具足戒，如憍陳如。見諦故受具足戒，如波闍波提比丘尼。以八法受具足戒，如達摩提那比丘尼。遣使受具足戒，如須陀尼耶沙彌。論義受具足戒，如耶舍比丘等。善來受具足戒，如拔陀羅波楞伽。三歸受具足戒，如邊地第五律師受具足戒。中國白四羯磨受具足戒。是以菩薩常受具足戒，未曾捨離。</p>
<p>問曰：若被法服菩薩得禮白衣菩薩不？答曰：菩薩方便具足五通，隨順眾生一切形相而同其服，亦隨一切眾生入於諸趣同其狀類。大菩薩等隨眾生業報變化受身，如尊者拘摩羅陀所說偈言：</p>

<div class="lg regular" style="margin-left:1em;"><div class='lg-row'>「諸趣悉變化，　唯除淨居天，</div>
<div class='lg-row'>隨業種種轉，　無處不受生。」</div>
</div><p>以是故知，諸菩薩常同利益，隨其受生而化導之，以方便力但為眾生，不隨煩惱業報所繫。如尊者提婆所說偈：</p>

<div class="lg regular" style="margin-left:1em;"><div class='lg-row'>「或現作師長，　或復為弟子，</div>
<div class='lg-row'>以種種方便，　為化諸凡愚，</div>
<div class='lg-row'>自在於諸趣，　常為眾恭敬；</div>
<div class='lg-row'>若不恭敬者，　是大憍慢業。」</div>
</div><p>是以菩薩雖形服在俗，應得禮敬。猶如如來為化眾生，作若干種形。亦如化弗迦沙王，作老比丘形、作瓦師形、作力士形、作琴瑟伎術師形，亦現種種在家人形。雖為種種無量形狀，一切皆應恭敬禮拜。是故雖同俗服，應加禮敬。如佛所說偈：</p>

<div class="lg regular" style="margin-left:1em;"><div class='lg-row'>「嚴飾諸行而寂滅，　調伏決定修梵行，</div>
<div class='lg-row'>於諸眾生捨刀杖，　是名沙門婆羅門。」</div>
</div><p>是以於諸菩薩，不應取其形狀相貌而生分別。菩薩但為三界眾生作大舍宅，或化為佛、或化為天人，乃至化為種種畜生，一切皆應禮彼菩薩功德妙聚；不應作心禮其狀貌，如彼世人致禮形像。遠敬法身，豈在金石泥團土木而尊事乎？是故菩薩以諸方便作內外形利益眾生，禮無咎耶。是以如來非是涅槃、非不涅槃，如羅睺羅所說偈：</p>

<div class="lg regular" style="margin-left:1em;"><div class='lg-row'>「生死苦長遠，　應當入涅槃；</div>
<div class='lg-row'>以大慈悲力，　久住而不捨。」</div>
</div><p>是故當知，隨生死久遠，法身常住、色身應現，猶如燈滅，是故菩薩法身勝於諸佛色身。諸佛色身於欲界而成正覺，菩薩法身住於淨居。菩薩法身住於諸佛一切種智，諸佛色身為化眾生，令諸釋梵、四天王等皆悉恭敬。是以佛說，供養六十二億恒河沙諸佛色身，不如供養菩薩一法身也。如《集一切福德三昧經》中所說，喜樂正法。終不說佛入於涅槃，如《法華經》中說偈：</p>

<div class="lg regular" style="margin-left:1em;"><div class='lg-row'>「常在靈鷲山，　及餘諸住處；</div>
<div class='lg-row'>凡愚無智者，　雖在而不見。」</div>
</div><p>如《入一切世界大莊嚴三昧經》中說，告善男子：汝見如來法身不？白言：世尊！唯然已見。於一毛孔見億百那由他諸佛世界，身口業等遍滿一切諸佛世界。又如來密藏中說持速疾菩薩觀如來頂，上至無量諸佛世界猶不能見。如目連尋如來說法音聲，乃至野馬世界猶不能盡於佛音聲。如《首楞嚴經》中所說，如來處於宮中，而現無量世界初生、轉法輪、入涅槃。如《密藏經》中說，如來法身住於一切眾生身中，光影外現，猶如淨綵裹摩尼珠，無所障蔽亦復如是。是故當知，如來法身遍在一切諸眾生中。如佛所說，乃至枯樹焦木亦悉皆入不應生害，況復餘類。是故不應稱量眾生，除諸如來無能知者。如維摩詰所說，一切佛土皆悉嚴淨，此娑婆世界亦是。大心眾生有如來藏故，釋迦如來以善方便，令諸聲聞大弟子等現五濁世。諸外道等雖計一異，如是人等一切身中亦有法身，悉從菩薩善方便生，皆為顯發摩訶衍道。是故當知，菩薩於三千大千世界教化眾生故，種種不同，若利根眾生，為讚大乘而無譏嫌，令心易解；若鈍根眾生，入邪見林、著愚癡網，得見諸佛菩薩因緣故，滅諸邪見乃入大乘。是故摩訶衍於諸乘中最為根本。若有眾生受持信解此大乘者，當知是人業報煩惱皆悉消除，如世尊為阿闍世王解諸疑悔經中所說，光相！勿作是言。何以故？汝於餘佛世界十劫修諸禪定，不如於此娑婆世界能一食頃修行慈心。何以故？於餘世界斷除煩惱，亦復不如於此娑婆世界一食頃中修習善業。如與文殊師利授記中說，及餘諸經皆具分別。若有眾生誹謗正法，如《般若經》及《法花》中廣說其謗法過逆罪；若能受持信解大乘，乃至五無間等皆悉消盡。如佛所說偈：</p>

<div class="lg regular" style="margin-left:1em;"><div class='lg-row'>「所作重惡業，　能深自悔責，</div>
<div class='lg-row'>敬信大乘法，　拔除諸罪根。」</div>
</div><p>佛說如是真實法相，信心次第相續連注皆悉空寂，先所造惡即能消滅。如世尊解除疑悔經中說也。大王！觀察汝心，以何心殺父？為過去心、未來心、現在心耶？若過去心，過去心已滅，若心已滅則無方所亦無住處。若未來心，未來心未至。若現在心，現在心不住。譬如幻化，非青黃赤白紫頗梨色，體性純淨，乃至非相非可見。如是廣說，即得勝趣。是故當知，摩訶衍者是根本乘。如《彌勒莊嚴經》中說發菩提心事，解菩提心、住菩提心，得大利益、不墮惡趣。解菩提心、淨菩提心，從地至地漸漸增益而得法身，能現神通如盧舍那佛所作變化。而說偈言：</p>

<div class="lg regular" style="margin-left:1em;"><div class='lg-row'>「若得無垢身，　色像則無量，</div>
<div class='lg-row'>或出於閻浮，　或處於兜率。</div>
<div class='lg-row'>從於定光佛，　乃盡生死際，</div>
<div class='lg-row'>知時與非時，　當知定光化。</div>
<div class='lg-row'>非是形色處，　亦復非無相，</div>
<div class='lg-row'>悉由於本行，　亦如水中月。</div>
<div class='lg-row'>身口意皆密，　悉是不共法，</div>
<div class='lg-row'>一切諸世界，　色身現解脫。</div>
<div class='lg-row'>持世諸天人，　欲觀見佛頂，</div>
<div class='lg-row'>無邊不思議，　過於億世界。</div>
<div class='lg-row'>目連諸弟子，　至心求佛聲，</div>
<div class='lg-row'>亦過百千界，　尋聲無邊際。</div>
<div class='lg-row'>法身功德業，　一切無能知，</div>
<div class='lg-row'>不可以形類，　言辭巧宣說。」</div>
<div class='lg-row'>見聞唯佛力，　非我之境界，</div>
<div class='lg-row'>念報佛恩者，　頂戴信奉行。</div>
<div class='lg-row'>今我所說法，　迴施諸眾生，</div>
<div class='lg-row'>悉滅煩惱結，　得證無上道。</div>
</div>
<p class='juan'>入大乘論卷下</p></div>
</div><!-- end of div[@id='body'] -->
</body></html>