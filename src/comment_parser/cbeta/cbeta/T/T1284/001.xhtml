<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說聖寶藏神儀軌經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1284
<div class='div-jing'>
<p class='juan'><a id='mulu1' />佛說聖寶藏神儀軌經卷上</p><p class="byline">西天譯經三藏朝散大夫試鴻臚少卿傳教大師臣法天奉　詔譯</p>
<div class="lg regular"><div class='lg-row'>歸命一切佛菩薩　頂禮依法寶藏神</div>
<div class='lg-row'>藏神歡喜令求者　成就牟尼一切事</div>
</div><p>今說寶藏神廣大儀軌護摩法則。若持誦之人。須一向歸命三寶先受灌頂。為一切眾生慈心忍辱。如所說法深信依行。具此德者可行持誦儀軌之法。欲作此法先自安坐諦淨身心。思惟清淨之地可安賢聖堂殿之位。所有河岸邊園林中山㵎內。聖賢經行處有聖跡處。無盜賊處三惡不生清淨處。但得一處殊妙。及無蛇蟲蚊虻潔淨地位。去其瓦石。取河岸上淨土填令平正。以五種淨水。誦心真言及外心真言八百遍。加持於水灑彼地上。起首先誦真言。如得好祥瑞之時。即於彼處或面東。或面西或面北。作廣大殊勝賢聖堂殿。復用五種淨水結淨自身。其水仍加持八千遍。施一切眾生及餓鬼等。然自志誠齋戒。一日三時沐浴。又於三時換著新淨之衣。意中思念三妙解脫。如是而行。於晚間入此道場持誦至求。辰日半出時持誦終畢。然後用淨水入淨土少許。洗身上分。即默然面東。或面西或面北。端坐洗身下分。復別取淨土和水漱口三遍。持聖無能勝真言。以手摩頂遍加持亦三。即得擁護自身。復頂禮賢聖誦心真言或外心真言。加持香水三遍。以水灑賢聖堂。即獻二十種供養。結三昧印成金剛牆。結金剛橛印成金剛網。即以兩手平掌相對。以二中指相並。無名指屈第三節。二頭指附彼無名指背。二大指附二頭指邊。二小指如金剛針。作寶藏神根本印。此印結中間當得寶藏神得現。復誦根本真言。</p>
<p class="dharani">曩謨<span class='note-inline'>(引)</span>囉怛曩<span class='note-inline'>(二合)</span>怛囉<span class='note-inline'>(二合)</span>夜<span class='note-inline'>(引)</span>野曩謨<span class='note-inline'>(引)</span>麼<span class='note-inline'>(引)</span>尼婆捺囉<span class='note-inline'>(二合引)</span>野摩賀<span class='note-inline'>(引)</span>藥叉細<span class='note-inline'>(引)</span>曩<span class='note-inline'>(引)</span>鉢哆曳<span class='note-inline'>(引)</span>唵<span class='note-inline'>(引)</span>惹<span class='note-inline'>(惹敢反)</span>婆羅惹隷<span class='note-inline'>(隸靳反)</span>野娑嚩<span class='note-inline'>(二合引)</span>賀<span class='note-inline'>(引)</span></p>
<p>復誦心真言。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝惹<span class='note-inline'>(惹敢反)</span>羅惹隷<span class='note-inline'>(引)</span>捺囉<span class='note-inline'>(二合)</span>野娑嚩<span class='note-inline'>(二合引)</span>賀</p>
<p>復誦外心真言。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝惹<span class='note-inline'>(惹敢反)</span>婆羅謨契<span class='note-inline'>(啟孕反)</span>捺囉<span class='note-inline'>(二合引)</span>野娑嚩賀</p>
<p>誦此真言已。即以二頭指竪如金剛。此成金剛牆印。二頭指如環此成金剛網印。如是頭指相合。此成金剛橛印。此三印與寶藏神真言同用。得大擁護。</p>
<p>次請召賢聖。於賢聖前作香臺。以無蟲牛頭檀香及沈香等作香燭。如是執彼香燭面向賢聖。合掌恭敬安身不動。即誦此真言。</p>
<p class="dharani">曀呬曳<span class='note-inline'>(二合引)</span>呬婆誐鑁</p>
<p>誦此真言已。即以大指屈入頭指中間作召請印。復誦召請真言。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝曀呬曳<span class='note-inline'>(二合引)</span>呬祖嚕祖嚕馱囉馱囉惹羅曩舍野曩必哩<span class='note-inline'>(二合)</span>野囉野娑嚩<span class='note-inline'>(二合引)</span>賀</p>
<p>誦召請真言。已得賢聖降臨。即合掌各令三隻指屈第三節。以中指相並。大指相離。作寶藏神師子座印以獻座。此印結中間。寶藏神并及眷屬。皆坐其中而作施願。</p>
<p>次作結淨。用烏尸囉木作拂。畫本尊賢聖色相。即以右手作拳左手按腰。作用拂印而用拂拭。誦結淨真言七遍獻於賢聖。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩諦賀囉賀囉囉祖誐囉<span class='note-inline'>(二合)</span>賀囉拏<span class='note-inline'>(引)</span>野娑嚩<span class='note-inline'>(二合)</span>賀</p>
<p>復說曼拏羅結淨儀則。以衢摩夷及香作泥。塗曼拏羅地。四方廣闊十二指。若十二指已上亦合儀則。乃作結淨印。即以兩手各舒五指。指各相離而下按地。作結淨印已。即誦曼拏羅真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝俱胝羅俱胝羅<span class='note-inline'>(引)</span>襪哩哆<span class='note-inline'>(二合)</span>必哩<span class='note-inline'>(二合)</span>夜<span class='note-inline'>(引)</span>野娑嚩<span class='note-inline'>(二合引)</span>賀</p>
<p>復說燃燈儀則。於新器中盛黃牛酥。用覩羅綿為燈炷。即以兩手作拳相合。展兩大指兩小指。相合如針作寶藏神燈印。復誦燈真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝護嚕護嚕鉢囉<span class='note-inline'>(二合)</span>迦<span class='note-inline'>(引)</span>舍野娑嚩<span class='note-inline'>(二合)</span>賀</p>
<p>復說洗浴賢聖儀則。若是金銀玉石等像。即可以水洗浴像身。若是土塐綵畫㡧像等。以鏡照像浴其鏡像。或夜後對月浴於像影。作如是言我今獻浴。即以兩手合掌令二小指相叉。過二無名指入於掌中。二頭指頭相抵屈如環。二大指屈上節。此是洗浴印。復誦洗浴真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝薩曩<span class='note-inline'>(二合引)</span>曩必哩<span class='note-inline'>(二合)</span>夜<span class='note-inline'>(引)</span>佉吒佉吒婆惹羅供婆惹羅娑嚩<span class='note-inline'>(二合引)</span>賀</p>
<p>復說塗香儀則。以無蟲白檀牛頭栴檀等香為塗香。結香印作如是言我今獻香。即以二手大指相向。磔開二頭指屈於中節。作塗香印。復誦塗香真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝羅羅羅羅迦<span class='note-inline'>(引)</span>羅迦羅酥巘馱巘馱必哩<span class='note-inline'>(二合)</span>夜<span class='note-inline'>(引)</span>野娑嚩<span class='note-inline'>(二合)</span>賀</p>
<p>復說燒香儀則。以無蟲白檀牛頭栴檀沈香乳香等。於爐內裝燒之時。作如是言我今獻香。以二手大指頭。捻中指等三指甲頭。令二頭指屈第三節。作燒香印。復誦燒香真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝覩嚕覩嚕摩賀<span class='note-inline'>(引)</span>度波必哩<span class='note-inline'>(二合)</span>夜野娑嚩<span class='note-inline'>(二合)</span>賀<span class='note-inline'>(引)</span></p>
<p>復說獻花儀則。惹帝花摩隷迦花。曼陀羅花蓮花。優鉢羅花摩俱羅花等。而供養時。作如是言我今獻花。即以兩拳相向竪。展二大指作獻花印。復誦獻花真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝補瑟波<span class='note-inline'>(二合)</span>鉢羅<span class='note-inline'>(二合)</span>嚕呬哩呬哩補瑟波<span class='note-inline'>(二合)</span>禰<span class='note-inline'>(引)</span>伽娑嚩<span class='note-inline'>(二合)</span>賀<span class='note-inline'>(引)</span></p>
<p>復說五色粉壇獻食儀則。用青黃赤白綠五色粉。以惹帝花摩隷花等裛過。專心粉曼拏羅。及獻食時作如是言我今獻食。即以兩手五指平正按地。作五色粉壇獻食印。復誦五色粉壇獻食真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝呬<span class='note-inline'>(引)</span>呬<span class='note-inline'>(引)</span>摩賀譬<span class='note-inline'>(引)</span>曩<span class='note-inline'>(引)</span>麼隷必里<span class='note-inline'>(二合)</span>野<span class='note-inline'>(引)</span>輸<span class='note-inline'>(引)</span>婆<span class='note-inline'>(引)</span>野娑嚩<span class='note-inline'>(二合)</span>賀</p>
<p>若所獻飲食。用上好粆糖乳蜜。造種種飲食及種種酥食。其酥酪乳糖蜜。名三味甜食食中最上。及用五穀食乳汁蔬菜等諸味具足。白日供獻夜分即已。又以薑鹽胡椒。三種具足作藥叉食。每日夜分出此供養白日即已。若持誦者先須乞食。或乳汁蔬菜果子等。結齋食已淨洗浴身。然可課習所持之法。令其精熟。以前三白等食。於賢聖堂外大樹下而為供獻。作如是言我今獻食。即以二手平舒。十指端直。令二大指安掌中作獻食印。</p>
<p>復誦獻食真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺嚩<span class='note-inline'>(二合)</span>曩帝舍迦舍迦麼隷囉<span class='note-inline'>(引)</span>惹惹努劍波迦麼隷捺<span class='note-inline'>(引)</span>野迦禰<span class='note-inline'>(引)</span>呬禰<span class='note-inline'>(引)</span>呬娑嚩<span class='note-inline'>(二合)</span>賀</p>
<p>復說鈴儀則。須用新鈴內有簧聲相最妙者。安挂曼拏羅門樓之上。作如是言我今獻鈴。即以右手覆下作鈴印。復誦獻鈴真言一七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝枳尼枳尼健吒迦囉拏具<span class='note-inline'>(引)</span>釤室里<span class='note-inline'>(二合)</span>拏<span class='note-inline'>(尼所反)</span>娑嚩<span class='note-inline'>(二合)</span>賀</p>
<p>復說作蓋儀則。以木作蓋身。用新淨白綾絹等為垂帶。於帶上畫賢聖等。及於帶中間以珠寶莊嚴。成其寶蓋。作如是言我今獻寶蓋。即合掌頂禮。屈兩手中間如蓋相作寶蓋印。復誦獻寶蓋真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝仡里<span class='note-inline'>(二合)</span>恨拏<span class='note-inline'>(二合)</span>仡里<span class='note-inline'>(二合)</span>恨拏<span class='note-inline'>(二合)</span>蹉怛囉<span class='note-inline'>(二合)</span>必里<span class='note-inline'>(二合)</span>舒蹉怛囉<span class='note-inline'>(二合)</span>囉叉迦娑嚩<span class='note-inline'>(二合)</span>賀</p>
<p>復說幢幡儀則。所造幢幡宜用新鮮顏色。即以左手大指捻中指無名指小指。頭指竪立少斜作幡印。以右手大指捻無名指及小指。竪立中指及頭指。少斜振動作幢印。復誦獻幢幡真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝惹野惹野覩嚕覩嚕吠<span class='note-inline'>(引)</span>惹演帝必里<span class='note-inline'>(二合)</span>夜<span class='note-inline'>(引)</span>野娑嚩<span class='note-inline'>(二合引)</span>賀</p>
<p>如是二十種供養。其根本真言內心印外心印。加持供獻皆可同用。復以二手作拳小指如針。作寶藏神印。此印中間見寶藏神得歡喜。我今說彼聖寶藏神曼拏羅。能令無財者得一切財無善者獲一切善。能成就一切事滅一切罪。能得夜叉富貴。及得夜叉同住。</p>
<p>復說曼拏羅。名夜叉門。於清淨無人陸地樹林中。以衢摩夷塗地。種種香花恒用供養。誦夜叉真言作灌頂法。誦夜叉心真言作請召法。及依法粉壇。其曼拏羅令作四方。每方各開一門。方位周正。於曼拏羅中心安寶藏神。於寶藏上坐。依次第裝嚴。身色作白黃赤。復作螺藏蓮花藏。左名寶藏無量光。右名寶藏金光。東方安置夜叉王。東南隅名摩尼光。南方名寶光。西南隅名水光。西方名儞囉羯囉[牟*含]。西北隅名伊舍那天。北方名寶賢。此八為大寶藏神眷屬。若於此根本真言中求成就者。細意思惟如法依行。若不依者如行大地虛施辛苦。令彼求者反成魔事。是故一心於曼拏羅八眷屬處。依法思惟志求成就。五逆重罪皆悉除滅。又持誦者先須受持齋戒。常行慈悲喜捨。所作曼拏羅先創一土臺。四方平正以香水灑淨。却移大力寶藏神安置東北方。却於曼拏羅中方安本尊釋迦牟尼佛。結跏趺坐合眼如入定相。為三界師身真金色頂相圓滿。一切莊嚴富貴第一。彼佛左邊安大明菩薩。名恒沙無畏觀自在。身具四臂色如鵝。如軍那花如月。如真珠如乳色。坐蓮華座手持蓮華。頭作髮髻頂戴天冠。上有無量光佛作善相圓滿。誦者作如是言我今獻拂。即以右手大指捻小指甲。其餘三指如金剛杵相。向上而轉作獻拂印。復誦獻拂真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝左摩囉左摩囉必里<span class='note-inline'>(二合)</span>夜<span class='note-inline'>(引)</span>野度吒度吒娑嚩<span class='note-inline'>(二合引)</span>賀</p>
<p>復說佛身莊嚴儀則。所戴頭冠寶帶瓔珞等。皆用金寶莊嚴。如闕金寶而以木作莊嚴之具。及用雌黃等色莊畫衣服。作如是言我今獻此莊嚴。即以二手大指。各捻中指下三指甲。以兩手頭指屈而相鉤。向上轉作莊嚴印。</p>
<p>復誦莊嚴真言七遍。真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝彌伽<span class='note-inline'>(引)</span>婆囉拏惹藍<span class='note-inline'>(引)</span>目伽曩娑嚩<span class='note-inline'>(二合引)</span>賀</p>
<p>復說供養儀則。以殊妙花鬘香花寶物。及閼伽香藥清淨衣服眼藥金筯。及五穀和合閼伽鉢。供獻賢聖作如是言。我今獻閼伽供養。於師子座前。即磔開大指作閼伽印。復誦閼伽真言七遍。真言如前誦。如是持誦者。於此閼伽真言法等先作精熟。方可成就閼伽供養以頗璃寶等作十團食。如闕緣。以綠豆等五穀作十團食。如闕五穀。即以淨土為十團食而用供養。次用果子。如尾惹布囉迦果等。應是吉祥甘美果子。有殊妙香味自落者。及果葉而為供養。次用香。如無妙香。但以有香氣樹皮及花為粖。作於香燭而為供養。次用酥燈。如無酥油。以尸哩沙木或松脂等。皆可燃燈而為供養。若粉壇用七寶粖。如闕緣即以五色米麵為粉。如無米麵。以上色白土或石粖淨沙。染成五色可以粉壇。次為賢聖出食。如無飲食以果實藥根等代用。如是儀則。誦人雖闕緣須具二十種供獻。若作曼拏羅。須依行十波羅蜜。無其罪業者而得成就。不久速得法眼清淨證無為果。若前十團食。用五寶或五金或五穀等。若用五穀為團食。須染成作五寶色。如以菉豆為食。即染為青色。假作大青寶等。而彼誦者作如是言。我今獻閼伽等供養。</p>
<p>次說發遣儀則。用不蟲白檀及牛頭栴檀沈香龍華等。即以中指無名指與大指相捻。誦發遣真言加持七遍。然後三說。諸來賢聖隨自方位各歸本處。以其香粖向空擲之。用請召印磔開指頭亦成發遣印。其發遣真言曰。</p>
<p class="dharani">囉怛曩<span class='note-inline'>(二合)</span>婆捺囉<span class='note-inline'>(二合)</span>曩帝呬呬訖里<span class='note-inline'>(二合)</span>哆<span class='note-inline'>(引)</span>帝<span class='note-inline'>(引)</span>左婆捺囉<span class='note-inline'>(二合)</span>婆誐鑁捺<span class='note-inline'>(引)</span>惹拏<span class='note-inline'>(二合)</span>誐蹉誐蹉娑嚩<span class='note-inline'>(二合引)</span>賀</p>
<p>持誦者乃自啟言。我以信心為作利益。唯願納受此閼伽香花等。將自眷屬乘虛空道。往本世界最上所居。火天等天。如楞嚴經天藏經等所說。如是諸方各有賢聖。東方過五十世界有世界名曰開花。彼有世尊名開花王如來。彼有菩薩名妙吉祥。而住於彼。西方有國名為極樂。彼有世尊名無量光如來。彼有菩薩名觀自在。而住於彼。北方有國名阿拏嚩底。彼有聖金剛手菩薩寶賢菩薩。滿賢菩薩及寶藏神等大菩薩。而住於彼。如是等眾令還本位。前曼拏內所有幢幡寶蓋。香花燈燭杖拂飲食。種種殊妙閼伽花等。當欲供獻之。時持誦者。於賢聖右邊面前而住。就左邊供獻持誦。及同事者即須預洗浴結淨一依儀則。召請賢聖供獻事畢。然後發遣。</p>

<p class='juan'>佛說聖寶藏神儀軌經卷上</p></div>
</div><!-- end of div[@id='body'] -->
</body></html>