<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛果圜悟禪師碧巖錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' /><a id='mulu14' />佛果圜悟禪師碧巖錄卷第六</p>
<div class='div-other'><p>垂示云。纔有是非。紛然失心。不落階級。又無摸索。且道放行即是。把住即是。到這裏。若有一絲毫解路。猶滯言詮。尚拘機境。盡是依草附木。直饒便到獨脫處。未免萬里望鄉關。還搆得麼。若未搆得。且只理會箇理成公案。試舉看。</p>
<p style="margin-left:1em">【五一】舉。雪峯住庵時。有兩僧來禮拜<span class='note-inline'>(作什麼。一狀領過)</span>峯見來。以手托庵門。放身出云。是什麼<span class='note-inline'>(鬼眼睛。無孔笛子。擎頭戴角)</span>僧亦云。是什麼<span class='note-inline'>(泥彈子氈拍板。箭鋒相拄)</span>峯低頭歸庵<span class='note-inline'>(爛泥裏有刺。如龍無足。似蛇有角。就中難為措置)</span>僧後到巖頭<span class='note-inline'>(也須是問過始得。同道方知)</span>頭問。什麼處來<span class='note-inline'>(也須是作家始得。這漢往往納敗闕。若不是同參。洎乎放過)</span>僧云。嶺南來<span class='note-inline'>(傳得什麼消息來。也須是通箇消息。還見雪峯麼)</span>頭云。曾到雪峯麼<span class='note-inline'>(勘破了多時。不可道不到)</span>僧云。曾到<span class='note-inline'>(實頭人難得。打作兩橛)</span>頭云。有何言句<span class='note-inline'>(便恁麼去也)</span>僧舉前話<span class='note-inline'>(便恁麼去也。重重納敗闕)</span>頭云。他道什麼<span class='note-inline'>(好劈口便打。失却鼻孔了也)</span>僧云。他無語低頭歸庵<span class='note-inline'>(又納敗闕。爾且道他是什麼)</span>頭云。噫我當初悔不向他道末後句<span class='note-inline'>(洪波浩渺白浪滔天)</span>若向伊道。天下人不奈雪老何<span class='note-inline'>(癩兒牽伴。不必。須彌也須粉碎。且道他圈繢在什麼處)</span>僧至夏末。再舉前話請益<span class='note-inline'>(已是不惺惺。正賊去了多時。賊過後張弓)</span>頭云。何不早問<span class='note-inline'>(好與掀倒禪床。過也)</span>僧云。未敢容易<span class='note-inline'>(這棒本是這僧喫。穿却鼻孔。停囚長智。已是兩重公案)</span>頭云。雪峯雖與我同條生。不與我同條死<span class='note-inline'>(漫天網地)</span>要識末句後。只這是<span class='note-inline'>(賺殺一船人。我也不信。洎乎分疎不下)</span>。</p>
<p>大凡扶竪宗教。須是辨箇當機。知進退是非。明殺活擒縱。若忽眼目迷黎麻羅。到處逢問便問。逢答便答。殊不知鼻孔在別人手裏。只如雪峯巖頭。同參德山。此僧參雪峯。見解只到恁麼處。及乎見巖頭。亦不曾成得一事。虛煩他二老宿。一問一答。一擒一縱。直至如今。天下人成節角誵訛。分疎不下。且道節角誵訛。在什麼處。雪峯雖遍歷諸方。末後於鰲山店。巖頭因而激之。方得勦絕大徹。巖頭後值沙汰。於湖邊作渡子。兩岸各懸一板。有人過敲板一下。頭云。爾過那邊。遂從蘆葦間。舞棹而出。雪峯歸嶺南住庵。這僧亦是久參底人。雪峯見來。以手托庵門。放身出云。是什麼。如今有底。恁麼問著。便去他語下咬嚼。這僧亦怪。也只向他道是什麼。峯低頭歸庵。往往喚作無語會去也。這僧便摸索不著。有底道。雪峯被這僧一問直得。無語歸庵。殊不知雪峯意有毒害處。雪峯雖得便宜。爭奈藏身露影。這僧後辭雪峯。持此公案。令巖頭判。既到彼。巖頭問。什麼處來。僧云。嶺南來。頭云。曾到雪峯麼。若要見雪峯。只此一問。也好急著眼看。僧云。曾到。頭云。有何言句。此語亦不空過。這僧不曉。只管逐他語脈轉。頭云。他道什麼。僧云。他低頭無語歸庵。這僧殊不知。巖頭著草鞋。在他肚皮裏行。幾回了也。巖頭云。噫我當初悔不向他道末後句。若向他道。天下人不奈雪老何。巖頭也是扶強不扶弱。這僧依舊黑漫漫地。不分緇素。懷一肚皮疑。真箇道。雪峯不會。至夏末。再舉前話。請益巖頭。頭云。何不早問。這老漢。計較生也。僧云。未敢容易。頭云。雪峯雖與我同條生。不與我同條死。要識末後句。只這是巖頭太殺不惜眉毛。諸人畢竟作麼生會。雪峯在德山會下作飯頭。一日齋晚。德山托鉢下至法堂。峯云。鐘未鳴鼓未響。這老漢。托鉢向什麼處去。山無語低頭歸方丈。雪峯舉似巖頭。頭云。大小德山。不會末後句。山聞令侍者喚至方丈問云。汝不肯老僧那頭密啟其語。山至來日上堂。與尋常不同。頭於僧堂前。撫掌大笑云。且喜老漢會末後句。他後天下人。不奈他何。雖然如是。只得三年。此公案中。如雪峯見德山無語。將謂得便宜。殊不知著賊了也。蓋為他曾著賊來。後來亦解做賊。所以古人道。末後一句。始到牢關。有者道。巖頭勝雪峯。則錯會了也。巖頭常用此機示眾云。明眼漢沒窠臼。却物為上。逐物為下。這末後句。設使親見祖師來。也理會不得。德山齋晚。老子自捧鉢下法堂去。巖頭道。大小德山。未會末後句在。雪竇拈云。曾聞說箇獨眼龍。元來只具一隻眼。殊不知。德山是箇無齒大蟲。若不是巖頭識破。爭知得昨日與今日不同。諸人要會末後句麼。只許老胡知。不許老胡會。自古及今。公案萬別千差。如荊棘林相似。爾若透得去。天下人不奈何。三世諸佛。立在下風。爾若透不得。巖頭道。雪峯雖與我同條生。不與我同條死。只這一句自然有出身處。雪竇頌云。</p>
<p style="margin-left:1em" class="lg-abnormal"><div class='lg-row'>末後句<span class='note-inline'>(已在言前。將謂真箇。覷著則瞎)</span>　為君說<span class='note-inline'>(舌頭落也。說不著。有頭無尾有尾無頭)</span></div>
<div class='lg-row'>明暗雙雙底時節<span class='note-inline'>(葛藤老漢。如牛無角似虎有角。彼此是恁麼)</span></div>
<div class='lg-row'>同條生也共相知<span class='note-inline'>(是何種族。彼此沒交涉。君向瀟湘我向秦)</span>　不同條死還殊絕<span class='note-inline'>(拄杖子在我手裏。爭怪得山僧。爾鼻孔為什麼在別人手裏)</span></div>
<div class='lg-row'>還殊絕<span class='note-inline'>(還要喫棒麼。有什麼摸索處)</span></div>
<div class='lg-row'>黃頭碧眼須甄別<span class='note-inline'>(盡大地人亡鋒結舌。我也恁麼。他人却不恁麼。只許老胡知。不許老胡會)</span></div>
<div class='lg-row'>南北東西歸去來<span class='note-inline'>(收。脚跟下。猶帶五色線在。乞爾一條拄杖子)</span></div>
<div class='lg-row'>夜深同看千巖雪<span class='note-inline'>(猶較半月程。從他大地雪漫漫。填溝塞壑無人會。也只是箇瞎漢。還識得末後句麼。便打)</span></div>
</p><p>末後句為君說。雪竇頌此末後句。他意極有落草相為。頌則殺頌。只頌毛彩些子。若要透見也未在。更敢開大口便道。明暗雙雙底時節。與爾開一綫路。亦與爾一句打殺了也。末後更與爾注解。只如招慶一日問羅山云。巖頭道。恁麼恁麼不恁麼不恁麼。意旨如何。羅山召云。大師。師應諾。山云。雙明亦雙暗。慶禮謝而去。三日後又問。前日蒙和尚垂慈。只是看不破。山云。盡情向爾道了也。慶云。和尚是把火行。山云。若恁麼據大師疑處問將來。慶云。如何是雙明亦雙暗。山云。同生亦同死。慶當時禮謝而去。後有僧問招慶。同生亦同死時如何。慶云。合取狗口。僧云。大師收取口喫飯。其僧却來問羅山云。同生不同死時如何。山云。如牛無角。僧云。同生亦同死時如何。山云。如虎戴角。末後句。正是這箇道理。羅山會下有僧。便用這箇意。致問招慶。慶云。彼此皆知。何故我若東勝身洲道一句。西瞿耶尼洲也知。天上道一句。人間也知。心心相知。眼眼相照。同條生也則猶易見。不同條死也還殊絕。釋迦達磨也摸索不著。南北東西歸去來。有些子好境界。夜深同看千巖雪。且道是雙明雙暗。是同條生是同條死。具眼衲僧試甄別看。</p>
<p style="margin-left:1em">【五二】舉。僧問趙州。久響趙州石橋。到來只見略彴<span class='note-inline'>(也有人來捋虎鬚。也是衲僧本分事)</span>州云。汝只見略彴。且不見石橋<span class='note-inline'>(慣得其便。這老漢賣身去也)</span>僧云。如何是石橋<span class='note-inline'>(上釣來也。果然)</span>州云。渡驢渡馬<span class='note-inline'>(一網打就。直得盡大地人無出氣處。一死更不再活)</span>彴<span class='note-inline'>(實若切)</span>。</p>
<p>趙州有石橋。蓋李膺造也。至今天下有名。略彴者。即是獨木橋也。其僧故意減他威光問他道。久響趙州石橋。到來只見略彴。趙州便道。汝只見略彴。且不見石橋。據他問處。也只是平常說話相似。趙州用去釣他。這僧果然上鉤。隨後便問。如何是石橋。州云。渡驢渡馬。不妨言中自有出身處。趙州不似臨濟德山。行棒行喝。他只以言句殺活。這公案好好看來。只是尋常鬪機鋒相似。雖然如是。也不妨難湊泊。一日與首座看石橋。州乃問首座。是什麼人造。座云。李膺造。州云。造時向什麼處下手。座無對。州云。尋常說石橋。問著下手處也不知。又一日州掃地次。僧問。和尚是善知識。為什麼有塵。州云。外來底。又問。清淨伽藍。為什麼有塵。州云。又有一點也。又僧問。如何是道。州云。牆外底。僧云。不問這箇道。問大道。州云。大道透長安。趙州偏用此機。他到平實安穩處。為人更不傷鋒犯手。自然孤峻。用得此機甚妙。雪竇頌云。</p>
<p style="margin-left:1em" class="lg-abnormal"><div class='lg-row'>孤危不立道方高<span class='note-inline'>(須是到這田地始得。言猶在耳。還他本分草料)</span>　入海還須釣巨鼇<span class='note-inline'>(坐斷要津不通凡聖。蝦蜆螺蚌不足問。大丈夫漢。不可兩兩三三)</span></div>
<div class='lg-row'>堪笑同時灌溪老<span class='note-inline'>(也有恁麼人曾恁麼來。也有恁麼用機關底手脚)</span></div>
<div class='lg-row'>解云劈箭亦徒勞<span class='note-inline'>(猶較半月程。似則似是則未是)</span></div>
</p><p>孤危不立道方高。雪竇頌趙州尋常為人處。不立玄妙。不立孤危。不似諸方道打破虛空。擊碎須彌。海底生塵。須彌鼓浪。方稱他祖師之道。所以雪竇道。孤危不立道方高。壁立萬仞。顯佛法奇特靈驗。雖然孤危峭峻。不如不立孤危。但平常自然轉轆轆地。不立而自立。不高而自高。機出孤危方見玄妙。所以雪竇云。入海還須釣巨鼇。看他具眼宗師等閑垂一語。用一機不釣鰕蜆螺蚌。直釣巨鼇。也不妨是作家。此一句用顯前面公案。堪笑同時灌溪老。不見僧問灌溪。久響灌溪。及乎到來。只見箇漚麻池。溪云。汝只見漚麻池。且不見灌溪。僧云。如何是灌溪。溪云。劈箭急。又僧問黃龍。久響黃龍。及乎到來。只見箇赤斑蛇。龍云。子只見赤斑蛇。且不見黃龍。僧云。如何是黃龍。龍云。拕拕地。僧云。忽遇金翅鳥來時如何。龍云。性命難存。僧云。恁麼則遭他食噉去也。龍云。謝子供養。此總是立孤危。是則也是不免費力。終不如趙州尋常用底。所以雪竇道。解云劈箭亦徒勞。只如灌溪黃龍即且致。趙州云。波驢渡馬。又作麼生會。試辨看。</p>
<p>垂示云。遍界不藏。全機獨露。觸途無滯。著著有出身之機。句下無私。頭頭有殺人之意。且道古人。畢竟向什麼處休歇。試舉看。</p>
<p style="margin-left:1em">【五三】舉。馬大師與百丈行次。見野鴨子飛過<span class='note-inline'>(兩箇落草漢草裏輥。驀顧作什麼)</span>大師云。是什麼<span class='note-inline'>(和尚合知。這老漢鼻孔也不知)</span>丈云。野鴨子<span class='note-inline'>(鼻孔已在別人手裏。只管供欵。第二杓惡水更毒)</span>大師云。什麼處去也<span class='note-inline'>(前箭猶輕後箭深。第二回啗啄。也合自知)</span>丈云。飛過去也<span class='note-inline'>(只管隨他後轉。當面蹉過)</span>大師遂扭百丈鼻頭<span class='note-inline'>(父母所生鼻孔却在別人手裏。捩轉鎗頭。裂轉鼻孔來也)</span>丈作忍痛聲<span class='note-inline'>(只在這裏。還喚作野鴨子得麼。還識痛痒麼)</span>大師云。何曾飛去<span class='note-inline'>(莫瞞人好。這老漢元來只在鬼窟裏作活計)</span>。</p>
<p>正眼觀來却是百丈具正因。馬大師無風起浪。諸人要與佛祖為師。參取百丈。要自救不了。參取馬祖大師。看他古人二六時中。未甞不在箇裏。百丈丱歲離塵。三學該練。屬大寂闡化南昌。乃傾心依附。二十年為侍者。及至再參。於喝下方始大悟。而今有者道。本無悟處。作箇悟門建立此事。若恁麼見解。如獅子身中蟲。自食獅子肉不見古人道。源不深者流不長。智不大者見不遠。若用作建立會。佛法豈到如今。看他馬大師與百丈行次。見野鴨子飛過。大師豈不知是野鴨子。為什麼却恁麼問。且道他意落在什麼處。百丈只管隨他後走。馬祖遂扭他鼻孔。丈作忍痛聲馬祖云。何曾飛去百丈便省。而今有底錯會。纔問著便作忍痛聲。且喜跳不出。宗師家為人須為教徹。見他不會。不免傷鋒犯手。只要教他明此事。所以道。會則途中受用。不會則世諦流布。馬祖當時若不扭住。只成世諦流布。也須是逢境遇緣。宛轉教歸自己。十二時中。無空缺處。謂之性地明白。若只依草附木。認箇驢前馬後。有何用處。看他馬祖百丈恁麼用。雖似昭昭靈靈。却不住在昭昭靈靈處。百丈作忍痛聲。若恁麼見去。遍界不藏頭頭成現。所以道。一處透千處萬處一時透。馬祖次日陞堂眾纔集。百丈出卷却拜蓆。馬祖便下座。歸方丈次問百丈。我適來上堂。未曾說法。爾為什麼。便卷却蓆丈云。昨日被和尚扭得鼻孔痛。祖云。爾昨日向甚處留心。丈云。今日鼻頭又不痛也。祖云。爾深知今日事。丈乃作禮。却歸侍者寮哭。同事侍者問云。爾哭作什麼。丈云。爾去問取和尚。侍者遂去問馬祖。祖云。爾去問取他看。侍者却歸寮問百丈。丈却呵呵大笑。侍者云。爾適來哭。而今為什麼却笑。丈云。我適來哭。如今却笑。看他悟後。阿轆轆地。羅籠不住。自然玲瓏。雪竇頌云。</p>
<p style="margin-left:1em" class="lg-abnormal"><div class='lg-row'>野鴨子<span class='note-inline'>(成群作隊又有一隻)</span>　知何許<span class='note-inline'>(用作什麼。如麻似粟)</span>　馬祖見來相共語<span class='note-inline'>(打葛藤有什麼了期。說箇什麼。獨有馬祖識箇俊底)</span></div>
<div class='lg-row'>話盡山雲海月情<span class='note-inline'>(東家杓柄長。西家杓柄短。知他打葛藤多少)</span></div>
<div class='lg-row'>依前不會還飛去<span class='note-inline'>(㘞。莫道他不會言。飛過什麼處去)</span></div>
<div class='lg-row'>欲飛去<span class='note-inline'>(鼻孔在別人手裏。已是與他下注脚了也)</span></div>
<div class='lg-row'>却把住<span class='note-inline'>(老婆心切。更道什麼)</span>　道道<span class='note-inline'>(什麼道。不可也教山僧道。不可作野鴨子叫。蒼天蒼天。脚跟下好與三十棒。不知向什麼處去)</span></div>
</p><p>雪竇劈頭便頌道。野鴨子知何許。且道有多少。馬祖見來相共語。此頌馬祖問百丈云。是什麼。丈云。野鴨子。語盡山雲海月情。頌再問百丈什麼處去。馬大師為他意旨自然脫體。百丈依前不會。却道飛過去也。兩重蹉過欲飛去。却把住。雪竇據欵結案。又云。道道。此是雪竇轉身處。且道。作麼生道。若作忍痛聲則錯。若不作忍痛聲。又作麼生會。雪竇雖然頌得甚妙。爭奈也跳不出。</p>
<p>垂示云。透出生死。撥轉機關。等閑截鐵斬釘。隨處蓋天蓋地。且道是什麼人行履處。試舉看。</p>
<p style="margin-left:1em">【五四】舉。雲門問僧近離甚處<span class='note-inline'>(不可也道西禪。探竿影草。不可道東西南北)</span>僧云。西禪<span class='note-inline'>(果然。可殺實頭。當時好與本分草料)</span>門云。西禪近日有何言句<span class='note-inline'>(欲舉恐驚和尚。深辨來風。也似和尚相似寐語)</span>僧展兩手<span class='note-inline'>(敗闕了也。勾賊破家。不妨令人疑著)</span>門打一掌<span class='note-inline'>(據令而行。好打。快便難逢)</span>僧云。某甲話在<span class='note-inline'>(爾待要翻欵那。却似有攙旗奪鼓底手脚)</span>門却展兩手<span class='note-inline'>(嶮駕與青龍不解騎)</span>僧無語<span class='note-inline'>(可惜)</span>門便打<span class='note-inline'>(不可放過。此棒合是雲門喫。何故。當斷不斷返招其亂。闍黎合喫多少。放過一著。若不放過合作麼生)</span>。</p>
<p>雲門問這僧。近離甚處。僧云。西禪。這箇是當面話。如閃電相似。門云。近日有何言句。也只是平常說話。這僧也不妨是箇作家。却倒去驗雲門。便展兩手。若是尋常人遭此一驗。便見手忙脚亂。他雲門有石火電光之機。便打一掌。僧云。打即故是。爭奈某甲話在。這僧有轉身處。所以雲門放開。却展兩手。其僧無語。門便打。看他雲門自是作家。行一步知一步落處。會瞻前亦解顧後。不失蹤由。這僧只解瞻前不能顧後。頌云。</p>
<p style="margin-left:1em" class="lg-abnormal"><div class='lg-row'>虎頭虎尾一時收<span class='note-inline'>(殺人刀活人劍。須是這僧始得。千兵易得一將難求)</span>　凜凜威風四百州<span class='note-inline'>(坐斷天下人舌頭。蓋天蓋地)</span></div>
<div class='lg-row'>却問不知何太嶮<span class='note-inline'>(不可盲枷瞎棒。雪竇元來未知在。闍黎相次著也)</span></div>
<div class='lg-row'>師云。放過一著<span class='note-inline'>(若不放過又作麼生。盡天下人一時落節。擊禪床一下)</span></div>
</p><p>雪竇頌得此話極易會。大意只頌雲門機鋒。所以道。虎頭虎尾一時收。古人云。據虎頭收虎尾。第一句下明宗旨。雪竇只據欵結案。愛雲門會據虎頭。又能收虎尾。僧展兩手。門便打。是據虎頭。雲門展兩手。僧無語。門又打。是收虎尾。頭尾齊收。眼似流星。自然如擊石火。似閃電光。直得凜凜威風四百州。直得盡大地世界風颯颯地。却問。不知何太嶮。不妨有嶮處。雪竇云。放過一著。且道如今不放過時又作麼生。盡大地人。總須喫棒。如今禪和子。總道等他展手時。也還他本分草料。似則也似。是則未是。雲門不可只恁麼教爾休。也須別有事在。</p>
<p>垂示云。穩密全真。當頭取證。涉流轉物。直下承當。向擊石火閃電光中。坐斷誵訛。於據虎頭收虎尾處。壁立千仞。則且置。放一線道。還有為人處也無。試舉看。</p>
<p style="margin-left:1em">【五五】舉。道吾與漸源至一家弔慰。源拍棺云。生邪死邪<span class='note-inline'>(道什麼。好不惺惺。這漢猶在兩頭)</span>吾云。生也不道。死也不道<span class='note-inline'>(龍吟霧起。虎嘯風生。買帽相頭。老婆心切)</span>源云。為什麼不道<span class='note-inline'>(蹉過了也。果然錯會)</span>吾云。不道不道<span class='note-inline'>(惡水驀頭澆。前箭猶輕後箭深)</span>回至中路<span class='note-inline'>(太惺惺)</span>源云。和尚快與某甲道。若不道。打和尚去也<span class='note-inline'>(却較些子。罕逢穿耳客。多遇刻舟人。似這般不唧[口*留]漢。入地獄如箭)</span>吾云。打即任打。道即不道<span class='note-inline'>(再三須重事。就身打劫。這老漢滿身泥水。初心不改)</span>源便打<span class='note-inline'>(好打且道。打他作什麼。屈棒元來有人喫在)</span>後道吾遷化。源到石霜舉似前話<span class='note-inline'>(知而故犯。不知是不是。是則也大奇)</span>霜云。生也不道。死也不道<span class='note-inline'>(可殺新鮮。這般茶飯却元來有人喫)</span>源云。為什麼不道<span class='note-inline'>(語雖一般。意無兩種。且道與前來問是同是別)</span>霜云。不道不道<span class='note-inline'>(天上天下。曹溪波浪如相似。無限平人被陸沈)</span>源於言下有省<span class='note-inline'>(瞎漢。且莫瞞山僧好)</span>源一日將鍬子。於法堂上。從東過西。從西過東<span class='note-inline'>(也是死中得活。好與先師出氣。莫問他。且看這漢一場懡㦬)</span>霜云。作什麼<span class='note-inline'>(隨後婁藪也)</span>源云。覓先師靈骨<span class='note-inline'>(喪車背後懸藥袋。悔不慎當初。爾道什麼)</span>霜云。洪波浩渺白浪滔天。覓什麼先師靈骨<span class='note-inline'>(也須還他作家始得。成群作隊作什麼)</span>雪竇著語云。蒼天蒼天<span class='note-inline'>(太遲生。賊過後張弓。好與一坑埋却)</span>源云。正好著力<span class='note-inline'>(且道落在什麼處。先師曾向爾道什麼。這漢從頭到尾。直至如今。出身不得)</span>太原孚云。先師靈骨猶在<span class='note-inline'>(大眾見麼。閃電相似。是什麼破草鞋。猶較些子)</span>。</p>
<p>道吾與漸源。至一家弔慰。源拍棺木云。生邪死邪。吾曰生也不道。死也不道。若向句下便入得。言下便知歸。只這便是透脫生死底關鍵。其或未然。往往當頭蹉過。看他古人行住坐臥。不妨以此事為念。纔至人家弔慰。漸源便拍棺問道吾云。生邪死邪。道吾不移易一絲毫。對他道。生也不道。死也不道。漸源當面蹉過。逐他語句走更云。為什麼不道。吾云。不道不道。吾可謂赤心片片。將錯就錯。源猶自不惺惺。回至中路又云。和尚快與某甲道。若不道。打和尚去也。這漢識什麼好惡。所謂好心不得好報。道吾依舊老婆心切更向他道。打即任打。道即不道。源便打。雖然如是。却是他贏得一籌。道吾恁麼血滴滴地為他。漸源得恁麼不瞥地。道吾既被他打。遂向漸源云。汝且去。恐院中知事探得。與爾作禍。密遣漸源出去。道吾忒殺傷慈。源後來至一小院。聞行者誦觀音經云。應以比丘身得度者即現比丘身而為說法。忽然大悟云。我當時錯怪先師。爭知此事。不在言句上。古人道。沒量大人。被語脈裏轉却。有底情解道。道吾云。不道不道。便是道了也。喚作打背翻筋斗。教人摸索不著。若恁麼會。作麼生得平穩去。若脚踏實地。不隔一絲毫。不見七賢女遊屍陀林。遂指屍問云。屍在這裏。人在什麼處。大姊云。作麼作麼。一眾齊證無生法忍。且道有幾箇。千箇萬箇。只是一箇。漸源後到石霜。舉前話。石霜依前云。生也不道。死也不道。源云。為什麼不道。霜云。不道不道。他便悟去。一日將鍬子。於法堂上。從東過西。從西過東。意欲呈己見解。霜果問云。作什麼。源云。覓先師靈骨。霜便截斷他脚跟云。我這裏洪波浩渺白浪滔天。覓什麼先師靈骨。他既是覓先師靈骨。石霜為什麼却恁麼道。到這裏。若於生也不道。死也不道處。言下薦得。方知自始至終全機受用。爾若作道理。擬議尋思。直是難見。漸源云。正好著力。看他悟後道得自然奇特。道吾一片頂骨如金色。擊時作銅聲。雪竇著語云。蒼天蒼天。其意落在兩邊。太原孚云。先師靈骨猶在。自然道得穩當。這一落索。一時拈向一邊。且道作麼生是省要處。作麼生是著力處。不見道。一處透千處萬處一時透。若向不道不道處透得去。便乃坐斷天下人舌頭。若透不得。也須是自參自悟。不可容易過日。可惜許時光。雪竇頌云。</p>
<p style="margin-left:1em" class="lg-abnormal"><div class='lg-row'>兔馬有角<span class='note-inline'>(斬可殺奇特。可殺新鮮)</span>　牛羊無角<span class='note-inline'>(斬。成什麼模樣。瞞別人即得)</span></div>
<div class='lg-row'>絕毫絕氂<span class='note-inline'>(天上天下唯我獨尊。爾向什麼處摸索)</span>　如山如嶽<span class='note-inline'>(在什麼處。平地起波瀾。[祝/土]著爾鼻孔)</span></div>
<div class='lg-row'>黃金靈骨今猶在<span class='note-inline'>(截却舌頭。塞却咽喉。拈向一邊。只恐無人識得伊)</span></div>
<div class='lg-row'>白浪滔天何處著<span class='note-inline'>(放過一著。脚跟下蹉過。眼裏耳裏著不得)</span></div>
<div class='lg-row'>無處著<span class='note-inline'>(果然。却較些子果然沒溺深坑)</span>　隻履西歸曾失却<span class='note-inline'>(祖禰不了。累及兒孫。打云。為什麼却在這裏)</span></div>
</p><p>雪竇偏會下注脚。他是雲門下兒孫。凡一句中。具三句底鉗鎚。向難道處道破。向撥不開處撥開。去他緊要處頌出。直道兔馬有角。牛羊無角。且道兔馬為什麼有角。牛羊為什麼却無角。若透得前話。始知雪竇有為人處。有者錯會道。不道便是道。無句是有句。兔馬無角。却云有角。牛羊有角。却云無角。且得沒交涉。殊不知。古人千變萬化。現如此神通。只為打破爾這精靈鬼窟。若透得去。不消一箇了字。兔馬有角牛羊無角。絕毫絕氂。如山如嶽。這四句。似摩尼寶珠一顆相似。雪竇渾淪地。吐在爾面前了也。末後皆是據欵結案。黃金靈骨。今猶在。白浪滔天何處著。此頌石霜與大原孚語。為什麼無處著。隻履西歸曾失却。靈龜曳尾。此是雪竇轉身為人處。古人道。他參活句不參死句。既是失却。他一火為什麼。却競頭爭。</p>
<p>垂示云。諸佛不曾出世。亦無一法與人。祖師不曾西來。未甞以心傳授。自是時人不了。向外馳求。殊不知自己脚跟下。一段大事因緣。千聖亦摸索不著。只如今見不見聞不聞。說不說知不知。從什麼處得來。若未能洞達。且向葛藤窟裏會取。試舉看。</p>
<p style="margin-left:1em">【五六】舉。良禪客問欽山。一鏃破三關時如何<span class='note-inline'>(嶮不妨奇特。不妨是箇猛將)</span>山云。放出關中主看<span class='note-inline'>(劈面來也。也要大家知。主山高按山低)</span>良云。恁麼則知過必改<span class='note-inline'>(見機而作。已落第二頭)</span>山云。更待何時<span class='note-inline'>(有擒有縱。風行草偃)</span>良云。好箭放不著所在便出<span class='note-inline'>(果然。擬待翻欵那。第二棒打人不痛)</span>山云。且來闍黎<span class='note-inline'>(呼則易遣則難。喚得回頭。堪作什麼)</span>良回首<span class='note-inline'>(果然把不住。中也)</span>山把住云。一鏃破三關即且止。試與欽山發箭看<span class='note-inline'>(虎口裏橫身。逆水之波。見義不為無勇也)</span>良擬議<span class='note-inline'>(果然摸索不著。打云。可惜許)</span>山打七棒云。且聽這漢疑三十年<span class='note-inline'>(令合恁麼。有始有終。頭正尾正。這箇棒合是欽山喫)</span>。</p>
<p>良禪客也不妨是一員戰將。向欽山手裏。左盤右轉。墜鞭閃鐙。末後可惜許。弓折箭盡。雖然如是。李將軍自有嘉聲在。不得封侯也是閑。這箇公案。一出一入。一擒一縱。當機覿面提。覿面當機疾。都不落有無得失。謂之玄機。稍虧些子力量。便有顛蹶。這僧亦是箇英靈底衲子。致箇問端。不妨驚群。欽山是作家宗師。便知他問頭落處。鏃者箭鏃也。一箭射透三關時如何。欽山意道。爾射透得則且置。試放出關中主看。良云。恁麼則知過必改。也不妨奇特。欽山云。更待何時。看他恁麼祇對。欽山所問。更無些子空缺處。後頭良禪客却道。好箭放不著所在。拂袖便出。欽山纔見他恁麼道。便喚云。且來闍黎。良禪客果然把不住。便回首。欽山擒住云。一鏃破三關則且止。試與欽山發箭看。良擬議。欽山便打七棒。更隨後與他念一道呪云。且聽這漢疑三十年。如今禪和子盡道。為什麼不打八下。又不打六下。只打七下。不然等他問道試與欽山發箭看。便打。似則也似。是則未是在。這箇公案。須是胸襟裏不懷些子道理計較。超出語言之外。方能有一句下破三關。及有放箭處。若存是之與非。卒摸索不著。當時這僧。若是箇漢。欽山也大嶮。他既不能行此令。不免倒行。且道關中主。畢竟是什麼人。看雪竇頌云。</p>
<p style="margin-left:1em" class="lg-abnormal"><div class='lg-row'>與君放出關中主<span class='note-inline'>(中也。當頭蹉過。退後退後)</span>　放箭之徒莫莽鹵<span class='note-inline'>(一死不再活。大誵訛過了)</span></div>
<div class='lg-row'>取箇眼兮耳必聾<span class='note-inline'>(左眼半斤。放過一著。左邊不前右邊不後)</span></div>
<div class='lg-row'>捨箇耳兮目雙瞽<span class='note-inline'>(右眼八兩。只得一路。進前則墮坑落壍。退後則猛虎䘖脚)</span></div>
<div class='lg-row'>可隣一鏃破三關<span class='note-inline'>(全機恁麼來時如何。道什麼。破也。墮也)</span></div>
<div class='lg-row'>的的分明箭後路<span class='note-inline'>(死漢。咄。打云。還見麼)</span>　君不見<span class='note-inline'>(癩兒牽伴。打葛藤去也)</span></div>
<div class='lg-row'>玄沙有言兮<span class='note-inline'>(那箇不是玄沙)</span>　大丈夫先天為心祖<span class='note-inline'>(一句截流萬機寢削。鼻孔在我手裏。未有天地世界已前。在什麼處安身立命)</span></div>
</p><p>此頌數句。取歸宗頌中語。歸宗昔日。因作此頌。號曰歸宗。宗門中謂之宗旨之說。後來同安聞之云。良公善能發箭。要且不解中的。有僧便問。如何得中的。安云。關中主是什麼人。後有僧舉似欽山。山云。良公若恁麼。也未免得欽山口。雖然如是。同安不是好心。雪竇道。與君放出關中主。開眼也著。合眼也著。有形無形。盡斬為三段。放箭之徒莫莽鹵。若善能放箭。則不莽鹵。若不善放。則莽鹵可知。取箇眼兮耳必聾。捨箇耳兮目雙瞽。且道取箇眼。為什麼却耳聾。捨箇耳。為什麼却雙瞽。此語無取捨。方能透得。若有取捨則難見。可憐一鏃破三關的的分明箭後路。良禪客問。一鏃破三關時如何。欽山云。放出關中主看。乃至末後同安公案。盡是箭後路。畢竟作麼生。君不見。玄沙有言兮。大丈夫先天為心祖。尋常以心為祖宗極則。這裏為什麼。却於天地未生已前。猶為此心之祖。若識破這箇時節。方識得關中主。的的分明箭後路。若要中的。箭後分明有路。且道作麼生是箭後路。也須是自著精彩始得。大丈夫先天為心祖。玄沙常以此語示眾。此乃是歸宗有此頌。雪竇誤用為玄沙語。如今參學者。若以此心為祖宗。參到彌勒佛下生。也未會在若。是大丈夫漢心猶是兒孫。天地未分已是第二頭。且道正當恁麼時。作麼生是先天地。</p>
<p>垂示云。未透得已前。一似銀山鐵壁。及乎透得了。自己元來是鐵壁銀山。或有人問且作麼生。但向他道。若尚箇裏。露得一機。看得一境。坐斷要津不通凡聖。未為分外。苟或未然。看取古人樣子。</p>
<p style="margin-left:1em">【五七】舉。僧問趙州。至道無難唯嫌揀擇。如何是不揀擇<span class='note-inline'>(這鐵蒺藜。多少人吞不得。大有人疑著在。滿口含霜)</span>州云。天上天下唯我獨尊<span class='note-inline'>(平地上起骨堆。衲僧鼻孔一時穿却。金剛鑄鐵券)</span>僧云。此猶是揀擇<span class='note-inline'>(果然隨他轉了也。拶著這老漢)</span>州云。田厙奴。什麼處是揀擇<span class='note-inline'>(山高石裂)</span>僧無語<span class='note-inline'>(放爾三十棒。直得目瞪口呿)</span>厙<span class='note-inline'>(式夜切音含)</span>。</p>
<p>僧問趙州。至道無難唯嫌揀擇。三祖信心銘劈頭便道這兩句。有多少人錯會。何故至道本無難。亦無不難。只是唯嫌揀擇。若恁麼會。一萬年也未夢見在。趙州常以此語問人。這僧將此語。倒去問他。若向語上覓。此僧却驚天動地。若不在語句上。又且如何更參三十年。這箇些子關捩子。須是轉得始解。捋虎鬚也須是本分手段始得。這僧也不顧危亡。敢捋虎鬚便道。此猶是揀擇。趙州劈口便塞道。田厙奴。什麼處是揀擇。若問著別底。便見脚忙手亂。爭奈這老漢是作家。向動不得處動。向轉不得處轉。爾若透得一切惡毒言句。乃至千差萬狀。世間戲論。皆是醍醐上味。若到著實處。方見趙州赤心片片。田厙奴。乃福唐人。鄉語罵人。似無意智相似。這僧道此猶是揀擇。趙州道田厙奴。什麼處是揀擇。宗師眼目。須至恁麼。如金翅鳥擘海直取龍吞。雪竇頌云。</p>
<p style="margin-left:1em" class="lg-abnormal"><div class='lg-row'>似海之深<span class='note-inline'>(是什麼度量。淵源難測。也未得一半在)</span>　如山之固<span class='note-inline'>(什麼人撼得。猶在半途)</span></div>
<div class='lg-row'>蚊虻弄空裏猛風<span class='note-inline'>(也有恁麼底。果然不料力。可殺不自量)</span></div>
<div class='lg-row'>螻蟻撼於鐵柱<span class='note-inline'>(同坑無異土。且得沒交涉。闍黎與他同參)</span>　揀兮擇兮<span class='note-inline'>(擔水河頭賣。道什麼趙州來也)</span></div>
<div class='lg-row'>當軒布鼓<span class='note-inline'>(已在言前一坑埋却。如麻似粟打云。塞却爾咽喉)</span></div>
</p><p>雪竇注兩句云。似海之深如山之固。僧云。此猶是揀擇。雪竇道。這僧一似蚊虻弄空裏猛風。螻蟻撼於鐵柱。雪竇賞他膽大。何故此是上頭人用底。他敢恁麼道。趙州作不放他。便云。田厙奴。什麼處是揀擇。豈不是猛風鐵柱。揀兮擇兮。當軒布鼓。雪竇末後提起教活。若識得明白。十分爾自將來了也。何故不見道。欲得親切。莫將問來問。是故當軒布鼓。</p>
<p style="margin-left:1em">【五八】舉。僧問趙州。至道無難唯嫌揀擇。是時人窠窟否<span class='note-inline'>(兩重公案。也是疑人處。踏著秤鎚硬似鐵。猶有這箇在。莫以己妨人)</span>州云。曾有人問我。直得五年分疎不下<span class='note-inline'>(面赤不如語直。胡孫喫毛蟲。蚊子咬鐵牛)</span>。</p>
<p>趙州平生不行棒喝。用得過於棒喝。這僧問得來。也甚奇怪。若不是趙州。也難答伊。蓋趙州是作家。只向伊道。曾有人問我。直得五年分疎不下。問處壁立千仞。答處亦不輕他。只恁麼會直是當頭。若不會。且莫作道理計較。不見投子宗道者。在雪竇會下作書記。雪竇令參至道無難唯嫌揀擇。於此有省。一日雪竇問他。至道無難唯嫌揀擇。意作麼生。宗云。畜生畜生。後隱居投子。凡去住持。將袈裟裹草鞋與經文。僧問。如何是道者家風。宗云。袈裟裹草鞋。僧云。未審意旨如何。宗云。赤脚下桐城。所以道。獻佛不在香多。若透得脫去。縱奪在我。既是一問一答。歷歷現成。為什麼趙州却道。分疎不下。且道是時人窠窟否。趙州在窠窟裏答他。在窠窟外答他。須知此事不在言句上。或有箇漢徹骨徹髓。信得及去。如龍得水。似虎靠山。頌云。</p>
<p style="margin-left:1em" class="lg-abnormal"><div class='lg-row'>象王嚬呻<span class='note-inline'>(富貴中之富貴。誰人不悚然。好箇消息)</span>　獅子哮吼<span class='note-inline'>(作家中作家。百獸腦裂。好箇入路)</span></div>
<div class='lg-row'>無味之談<span class='note-inline'>(相罵饒爾接嘴。鐵橛子相似。有什麼咬嚼處。分疎不下五年強。一葉舟中載大唐。渺渺兀然波浪起。誰知別有好思量)</span></div>
<div class='lg-row'>塞斷人口<span class='note-inline'>(相唾饒爾潑水。咦闍黎道甚麼)</span></div>
<div class='lg-row'>南北東西<span class='note-inline'>(有麼有麼。天上天下。蒼天蒼天)</span>　烏飛兔走<span class='note-inline'>(自古自今一時活埋)</span></div>
</p><p>趙州道。曾有人問我。直得五年分疎不下。似象王嚬呻獅子哮吼。無味之談。塞斷人口。南北東西。烏飛兔走。雪竇若無末後句。何處更有雪竇來。既是烏飛兔走。且道趙州雪竇山僧畢竟落在什麼處。</p>
<p>垂示云。該天括地。越聖超凡。百草頭上指出涅槃妙心。干戈叢裏點定衲僧命脈。且道承箇什麼人恩力。便得恁麼。試舉看。</p>
<p style="margin-left:1em">【五九】舉。僧問趙州。至道無難。唯嫌揀擇<span class='note-inline'>(再運前來。道什麼。三重公案)</span>纔有語言是揀擇<span class='note-inline'>(滿口含霜)</span>和尚如何為人<span class='note-inline'>(拶著這老漢。㘞)</span>州云。何不引盡這語<span class='note-inline'>(賊是小人智過君子。白拈賊。騎賊馬趁賊)</span>僧云。某甲只念到這裏<span class='note-inline'>(兩箇弄泥團漢。逢著箇賊。垛根難敵手)</span>州云。只這至道無難唯嫌揀擇<span class='note-inline'>(畢竟由這老漢。被他換却眼睛。捉敗了也)</span>。</p>
<p>趙州道。只這至道無難唯嫌揀擇。如擊石火似閃電光。擒縱殺活。得恁麼自在。諸方皆謂。趙州有逸群之辯。趙州尋常示眾。有此一篇云。至道無難唯嫌揀擇。纔有語言。是揀擇。是明白。老僧不在明白裹。是汝等還護惜也無。</p>
<p>時有僧問云。既不在明白裏。護惜箇什麼。州云。我亦不知。僧云。和尚既不知。為什麼道。不在明白裏。州云。問事即得。禮拜了退。後來這僧只拈他釁罅處去問他。問得也不妨奇特。爭奈只是心行。若是別人奈何他不得。爭奈趙州是作家。便道何不引盡這語。這僧也會轉身吐氣。便道某甲只念到這裏。一似安排相似。趙州隨聲拈起便答。不須計較。古人謂之相續也大難。他辨龍蛇別休咎。還他本分作家。趙州換却這僧眼睛。不犯鋒鋩。不著計較。自然恰好。爾喚作有句也不得。喚作無句也不得。喚作不有不無句也不得。離四句絕百非。何故。若論此事。如擊石火。似閃電光。急著眼看方見。若或擬議躊躇。不免喪身失命。雪竇頌云　躊躇<span class='note-inline'>(上音躊。下音除。猶豫不進也)</span>。</p>
<p style="margin-left:1em" class="lg-abnormal"><div class='lg-row'>水灑不著<span class='note-inline'>(說什麼太深遠生。有什麼共語處)</span>　風吹不入<span class='note-inline'>(如虛空相似。硬剝剝地。望空啟告)</span></div>
<div class='lg-row'>虎步龍行<span class='note-inline'>(他家得自在。不妨奇特)</span>　鬼號神泣<span class='note-inline'>(大眾掩耳。草偃風行。闍黎莫是與他同參)</span></div>
<div class='lg-row'>頭長三尺知是誰<span class='note-inline'>(怪底物。何方聖者。見麼見麼)</span></div>
<div class='lg-row'>相對無言獨足立<span class='note-inline'>(咄。縮頭去。放過一著。山魈。放過即不可。便打)</span></div>
</p><p>水灑不著。風吹不入。虎步龍行。鬼號神泣。無爾啗啄處。此四句頌趙州答話大似龍馳虎驟。這僧只得一場懡㦬。非但這僧。直得鬼也號神也泣。風行草偃相似。末後兩句。可謂一子親得。頭長三尺知是誰。相對無言獨足立。不見僧問古德。如何是佛。古德云。頭長三尺頸長二寸。雪竇引用。未審諸人還識麼。山僧也不識。雪竇一時脫體畫却趙州。真箇在裏了也。諸人須子細著眼看。</p>
<p>垂示云。諸佛眾生本來無異。山河自己寧有等差。為什麼却渾成兩邊去也。若能撥轉話頭。坐斷要津。放過即不可。若不放過。盡大地不消一揑。且作麼生是撥轉話頭處。試舉看。</p>
<p style="margin-left:1em">【六〇】舉。雲門以拄杖示眾云<span class='note-inline'>(點化在臨時。殺人刀活人劍。換却爾眼睛了也)</span>拄杖子化為龍<span class='note-inline'>(何用周遮。用化作什麼)</span>吞却乾坤了也<span class='note-inline'>(天下衲僧性命不存。還礙著咽喉麼。闍黎向什麼處安身立命)</span>山河大地甚處得來<span class='note-inline'>(十方無壁落。四面亦無門。東西南北四維上下。爭奈這箇何)</span>。</p>
<p>只如雲門道。挂杖子化為龍。吞却乾坤了也。山河大地甚處得來。若道有則瞎。若道無則死。還見雲門為人處麼。還我拄杖子來。如今人不會他雲門獨露處。却道即色明心。附物顯理。且如釋迦老子四十九年說法。不可不知此議論。何故。更用拈花。迦葉微笑。這老漢便搽胡道。吾有正法眼藏涅槃妙心。分付摩訶大迦葉。更何必單傳心印。諸人既是祖師門下客。還明得單傳底心麼。胸中若有一物。山河大地。摐然現前胸中若無一物。外則了無絲毫。說什麼理與智冥境與神會。何故一會一切會。一明一切明。長沙道。學道之人不識真。只為從前認識神。無量劫來生死本。癡人喚作本來人。忽若打破陰界。身心一如身外無餘。猶未得一半在。說什麼即色明心附物顯理。古人道。一塵纔起。大地全收。且道是那箇一塵。若識得這一塵。便識得拄杖子。纔拈起拄杖子。便見縱橫妙用。恁麼說話。早是葛藤了也。何況更化為龍。慶藏主云。五千四十八卷。還曾有恁麼。說話麼。雲門每向拄杖處。拈掇全機大用。活潑潑地為人。芭蕉示眾云。衲僧巴鼻。盡在拄杖頭上。永嘉亦云。不是標形虛事褫。如來寶杖親蹤跡。如來昔於然燈佛時。布髮掩泥。以待彼佛。然燈曰。此處當建梵剎。時有一天子。遂標一莖草云。建梵剎竟。諸人且道。這箇消息。從那裏得來。祖師道。棒頭取證。喝下承當。且道承當箇什麼。忽有人問。如何是拄杖子。莫是打筋斗麼。莫是撫掌一下麼。總是弄精魂。且喜沒交涉。雪竇頌云　褫<span class='note-inline'>(音馳)</span>。</p>
<p style="margin-left:1em" class="lg-abnormal"><div class='lg-row'>拄杖子吞乾坤<span class='note-inline'>(道什麼。只用打狗)</span>　徒說桃花浪奔<span class='note-inline'>(撥開向上一竅。千聖齊立下風。也不在拏雲攫霧處。說得千遍萬遍。不如手脚羅籠一遍)</span></div>
<div class='lg-row'>燒尾者不在拏雲攫霧<span class='note-inline'>(左之右之。老僧只管看。也只是一箇乾柴片)</span></div>
<div class='lg-row'>曝腮者何必喪膽亡魂<span class='note-inline'>(人人氣宇如王。自是爾千里。萬里。爭奈悚然)</span></div>
<div class='lg-row'>拈了也<span class='note-inline'>(謝慈悲。老婆心切)</span></div>
<div class='lg-row'>聞不聞<span class='note-inline'>(不免落草。用聞作什麼)</span>　直須灑灑落落<span class='note-inline'>(殘羹餿飯乾。坤大地甚處得來)</span></div>
<div class='lg-row'>休更紛紛紜紜<span class='note-inline'>(舉令者先犯。相次到爾頭上。打云放過則不可)</span></div>
<div class='lg-row'>七十二棒且輕恕<span class='note-inline'>(山僧不曾行此令。據令而行。賴值得山僧)</span>　一百五十難放君<span class='note-inline'>(正令當行。豈可只恁麼了。直饒朝打三千暮打八百堪作什麼)</span></div>
<div class='lg-row'>師驀拈拄杖下座。大眾一時走散<span class='note-inline'>(雪竇龍頭蛇尾作什麼)</span></div>
<div class='lg-row'>曝<span class='note-inline'>(音僕日乾也。通作暴。又薄報切)</span></div>
</p><p>雲門委曲為人。雪竇截徑為人。所以撥却化為龍。不消恁麼道。只是拄杖子吞乾坤。雪竇大意免人情解。更道徒說桃花浪奔。更不必化為龍也蓋禹門有三級浪。每至三月。桃花浪漲。魚能逆水。而躍過浪者即化為龍。雪竇道縱化為龍。亦是徒說。燒尾者不在拏雲攫霧。魚過禹門。自有天火燒其尾。拏雲攫霧而去。雪竇意道。縱化為龍。亦不在拏雲攫霧也。曝腮者何必喪膽亡魂。清涼疏序云。積行菩薩。尚乃曝腮於龍門。大意明華嚴境界非小德小智之所造詣。獨如魚過龍門透不過者。點額而回。困於死水沙磧中。曝其腮也。雪竇意道。既點額而回。必喪膽亡魂拈了也。聞不聞。重下注脚。一時與爾掃蕩了也。諸人直須灑灑落落去。休更紛紛紜紜。爾若更紛紛紜紜。失却拄杖子了也。七十二棒且輕恕。雪竇為爾捨重從輕。古人道七十二棒。翻成一百五十。如今人錯會。却只算數目。合是七十五棒。為什麼。却只七十二棒殊不知。古人意在言外。所以道。此事不在言句中。免後人去穿鑿。雪竇所以引用。直饒真箇灑灑。落落正好與爾七十二棒。猶是輕恕直饒總。不如此一百五十難放君。一時頌了也。却更拈拄杖。重重相為雖然恁麼。也無一箇皮下有血。</p>
</div>
<p class='juan'>佛果圜悟禪師碧巖錄卷第六終</p>
<div class='div-w'><p>嵎中書隱鼎刊圜悟碧巖錄。幸已訖事。四方禪友或收得祖庭事苑萬善同歸錄及禪宗文字。世罕刊本者。幸乞見示當為繡梓。以廣禪學。此亦方便接引之一端也。告毋舍玉幸甚　稟白。</p>
</div>
</div><!-- end of div[@id='body'] -->
</body></html>