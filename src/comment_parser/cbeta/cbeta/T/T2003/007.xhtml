<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛果圜悟禪師碧巖錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' /><a id='mulu16' />佛果圜悟禪師碧巖錄卷第七</p>
<div class='div-other'><p>垂示云。建法<span class='corr'>幢</span>立宗旨。還他本分宗師。定龍蛇別緇素。須是作家知識。劍刃上論殺活。棒頭上別機宜。則且置。且道獨據寰中事一句作麼生商量。試舉看。</p>
<p style="margin-left:1em">【六一】舉。風穴垂語云<span class='note-inline'>(興雲致雨。也要為主為賓)</span>若立一塵<span class='note-inline'>(我為法王於法自在。花簇簇錦簇簇)</span>家國興盛<span class='note-inline'>(不是他屋裏事)</span>不立一塵<span class='note-inline'>(掃蹤滅跡。失却眼睛。和鼻孔失也)</span>家國喪亡<span class='note-inline'>(一切處光明。用家國作什麼。全是他家屋裏事)</span>雪竇拈拄杖云<span class='note-inline'>(須是壁立千仞始得。達磨來也)</span>還有同生同死底衲僧麼<span class='note-inline'>(還我話頭來。雖然如是。要平不平之事。須於雪竇商量始得還知麼。若知許爾自由自在。若不知朝打三千暮打八百)</span>。</p>
<p>只如風穴示眾云。若立一塵。家國興盛。不立一塵。家國喪亡。且道立一塵即是。不立一塵即是。到這裏。須是大用現前始得。所以道。設使言前薦得。猶是滯殼迷封。直饒句下精通。未免觸途狂見。他是臨濟下尊宿。直下用本分草料。若立一塵。家國興盛野老顰蹙。意在立國安邦。須藉謀臣猛將。然後麒麟出鳳凰翔。乃太平之祥瑞也。他三家村裏人。爭知有恁麼事。不立一塵。家國喪亡。風颯颯地。野老為什麼。出來謳歌。只為家國喪亡。洞下謂之轉變處。更無佛無眾生。無是無非。無好無惡。絕音響蹤跡。所以道。金屑雖貴。落眼成瞖。又云。金屑眼中瞖。衣珠法上塵。己靈猶不重。佛祖是何人。七穿八穴。神通妙用。不為奇特。到箇裏。衲被蒙頭萬事休。此時山僧都不會。若更說心說性。說玄說妙。都用不著。何故。他家自有神仙境。南泉示眾云。黃梅七百高僧。盡是會佛法底人。不得他衣鉢。唯有盧行者。不會佛法。所以得他衣鉢。又云。三世諸佛不知有。狸奴白牯却知有。野老或顰蹙。或謳歌且道作麼生會。且道他具什麼眼却恁麼。須知野老門前。別有條章。雪竇雙拈了。却拈拄杖云。還有同生同死底衲僧麼。當時若有箇漢出來。道得一句。互為賓主。免得雪竇這老漢後面自點胸。</p>
<p style="margin-left:1em" class="lg-abnormal"><div class='lg-row'>野老從教不展眉<span class='note-inline'>(三千里外有箇人。美食不中飽人喫)</span>　且圖家國立雄基<span class='note-inline'>(太平一曲大家知。要行即行要住。即住盡乾坤大地是箇解脫門。爾作麼生立)</span></div>
<div class='lg-row'>謀臣猛將今何在<span class='note-inline'>(有麼有麼。土曠人稀相逢者少。且莫點胸)</span></div>
<div class='lg-row'>萬里清風只自知<span class='note-inline'>(旁若無人。教誰掃地。也是雲居羅漢)</span></div>
</p><p>適來雙提了也。這裏却只拈一邊。放一邊裁長補短。捨重從輕。所以道。野老從教不展眉。我且圖家國立雄基。謀臣猛將今何在。雪竇拈拄杖云。還有同生同死底衲僧麼。一似道還有謀臣猛將麼。一口吞却一切人了也。所以道。土曠人稀相逢者少。還有相知者麼。出來一坑埋却。萬里清風只自知便。是雪竇點胸處也。</p>
<p>垂示云。以無師智。發無作妙用。以無緣慈。作不請勝友。向一句下。有殺有活。於一機中。有縱有擒。且道什麼人曾恁麼來。試舉看。</p>
<p style="margin-left:1em">【六二】舉。雲門示眾云。乾坤之內<span class='note-inline'>(土曠人稀。六合收不得)</span>宇宙之間<span class='note-inline'>(休向鬼窟裏作活計蹉過了也)</span>中有一寶<span class='note-inline'>(在什麼處。光生也。切忌向鬼窟裏覓)</span>祕在形山<span class='note-inline'>(拶點)</span>拈燈籠向佛殿裏<span class='note-inline'>(猶可商量)</span>將三門來燈籠上<span class='note-inline'>(雲門大師是即是不妨誵訛。猶較些子。若子細撿點將來。未免屎臭氣)</span>。</p>
<p>雲門道。乾坤之內。宇宙之間。中有一寶。祕在形山。且道雲門意在釣竿頭。意在燈籠上。此乃肇法師寶藏論數句。雲門拈來示眾。肇公時於後秦逍遙園造論。寫維摩經。方知莊老未盡其妙。肇乃禮羅什為師。又參瓦棺寺跋陀婆羅菩薩。從西天二十七祖處。傳心印來。肇深造其堂奧。肇一日遭難。臨刑之時。乞七日假。造寶藏論。雲門便拈論中四句。示眾。大意云。如何以無價之寶。隱在陰界之中。論中語言。皆與宗門說話相符合。不見鏡清問曹山。清虛之理。畢竟無身時如何。山云。理即如是。事作麼生。清云。如理如事。山云瞞曹山一人即得。爭柰諸聖眼。何清。云若無諸聖眼。爭知不恁麼。山云。官不容針。私通車馬。所以道。乾坤之內。宇宙之間。中有一寶。祕在形山。大意明人人具足箇箇圓成。雲門便拈來示眾。已是十分現成。不可更似座主相似。與爾注解去。他慈悲更與爾下注脚道。拈燈籠向佛殿裏。將三門來燈籠上。且道雲門恁麼道。意作麼生。不見古人云。無明實性即佛性。幻化空身即法身。又云。即凡心而見佛心。形山即是四大五蘊也。中有一寶。祕在形山。所以道。諸佛在心頭。迷人向外求。內懷無價寶不識。一生休。又道。佛性堂堂顯現。住相有情難見。若悟眾生無我。我面何殊佛面。心是本來心。面是娘生面。劫石可移動。箇中無改變。有者。只認箇昭昭靈靈為寶。只是不得其用。亦不得其妙。所以動轉不得。開撥不行。古人道。窮則變。變則通。拈燈籠向佛殿裏。若是常情可測度得。將三門來燈籠上。還測度得麼。雲門與爾一時。打破情識意想得失是非了也。雪竇道。我愛韶陽新定機。一生與人抽釘拔楔。又云。曲木據位知幾何。利刃剪却令人愛。他道。拈燈籠向佛殿裏。這一句已截斷了也。又將三門來燈籠上。若論此事。如擊石火。似閃電光。雲門道。汝若相當去。且覓箇入路。微塵諸佛在爾脚跟下。三藏聖教。在爾舌頭上。不如悟去好。和尚子莫妄想。天是天地是地。山是山水是水。僧是僧俗是俗。良久云。與我拈面前按山來看。便有僧出問云。學人見山是山水是水時如何。門云。三門為什麼從這裏過。恐爾死却。遂以手劃一劃云。識得時。是醍醐上味。若識不得。反為毒藥也。所以道。了了了時無可了。玄玄玄處直須呵。雪竇又拈云。乾坤之內宇宙之間。中有一寶。祕在形山。掛在壁上。達磨九年。不敢正眼覷著。而今衲僧要見。劈脊便棒。看他本分宗師。終不將實法繫綴人。玄沙云。羅籠不肯住。呼喚不回頭。雖然恁麼。也是靈龜曳尾。雪竇頌云。</p>
<p style="margin-left:1em" class="lg-abnormal"><div class='lg-row'>看看<span class='note-inline'>(高著眼。用看作什麼。驪龍玩珠)</span>　古岸何人把釣竿<span class='note-inline'>(孤危甚孤危。壁立甚壁立。賊過後張弓。腦後見腮。莫與往來)</span></div>
<div class='lg-row'>雲冉冉<span class='note-inline'>(打斷始得。百匝千重。炙脂帽子鶻臭布衫)</span></div>
<div class='lg-row'>水漫漫<span class='note-inline'>(左之右之。前遮後擁)</span>　明月蘆花君自看<span class='note-inline'>(看著則瞎。若識得雲門語。便見雪竇末後句)</span></div>
</p><p>若識得雲門語。便見雪竇為人處。他向雲門示眾後面兩句。便與爾下箇注脚云。看看。爾便作瞠眉瞠眼會。且得沒交涉。古人道。靈光獨耀。逈脫根塵。體露真常。不拘文字。心性無染。本自圓成。但離妄緣。即如如佛。若只向瞠眉努眼處坐殺。豈能脫得根塵。雪竇道。看看。雲門如在古岸把釣竿相似。雲又冉冉。水又漫漫。明月映蘆花。蘆花映明月。正當恁麼時。且道是何境界。若便直下見得。前後只是一句相似　瞠<span class='note-inline'>(抽庚切。直視也)</span>。</p>
<p>垂示云。意路不到。正好提撕。言詮不及。宜急著眼。若也電轉星飛。便可傾湫倒嶽。眾中莫有辨得底麼。試舉看。</p>
<p style="margin-left:1em">【六三】舉。南泉一日東西兩堂爭猫兒<span class='note-inline'>(不是今日合閙。也一場漏逗)</span>南泉見遂提起云。道得即不斬<span class='note-inline'>(正令當行。十方坐斷。這老漢有定龍蛇手脚)</span>眾無對<span class='note-inline'>(可惜放過。一隊漆桶堪作什麼。杜撰禪和如麻似粟)</span>泉斬猫兒為兩段<span class='note-inline'>(快哉快哉。若不如此。盡是弄泥團漢。賊過後張弓。已是第二頭未舉起時好打)</span>。</p>
<p>宗師家。看他一動一靜。一出一入。且道意旨如何。這斬猫兒話。天下叢林。商量浩浩地。有者道。提起處便是。有底道。在斬處。且得都沒交涉。他若不提起時。亦匝匝地作盡道理。殊不知。他古人。有定乾坤底眼。有定乾坤底劍。爾且道。畢竟是誰斬猫兒。只如南泉提起云。道得即不斬。當時忽有人道得。且道南泉斬不斬。所以道。正令當行十方坐斷。出頭天外看。誰是箇中人。其實當時元不斬。此話亦不在斬與不斬處。此事軒知。如此分明。不在情塵意見上討。若向情塵意見上討。則辜負南泉去。但向當鋒劍刃上看。是有也得無也得。不有不無也得。所以古人道。窮則變變則通。而今人不解變通。只管向語句上走。南泉恁麼提起。不可教人合下得甚語。只要教人自薦。各各自用自知。若不恁麼會。卒摸索不著。雪竇當頭頌云。</p>
<p style="margin-left:1em" class="lg-abnormal"><div class='lg-row'>兩堂俱是杜禪和<span class='note-inline'>(親言出親口。一句道斷。據欵結案)</span>　撥動煙塵不柰何<span class='note-inline'>(看爾作什麼折合。現成公案。也有些子)</span></div>
<div class='lg-row'>賴得南泉能舉令<span class='note-inline'>(舉拂子云。一似這箇。王老師猶較些子。好箇金剛王寶劍。用切泥去也)</span></div>
<div class='lg-row'>一刀兩段任偏頗<span class='note-inline'>(百雜碎。忽有人按住刀。看他作什麼。不可放過也。便打)</span></div>
<div class='lg-row'>頗<span class='note-inline'>(普禾切偏也音坡)</span></div>
</p><p>兩堂俱是杜禪和。雪竇不向句下死。亦不認驢前馬後。有撥轉處。便道撥動煙塵不柰何。雪竇與南泉把手共行。一句說了也。兩堂首座。沒歇頭處。到處只管撥動煙塵。柰何不得。賴得南泉與他斷這公案。收得淨盡。他爭柰前不搆村後不迭店。所以道。賴得南泉能舉令。一刀兩段任偏頗。直下一刀兩段。更不管有偏頗。且道南泉據什麼令。</p>
<p style="margin-left:1em">【六四】舉南泉復舉前話。問趙州<span class='note-inline'>(也須是同心同意始得。同道者方知)</span>州便脫草鞋。於頭上戴出<span class='note-inline'>(不免拖泥帶水)</span>南泉云。子若在。恰救得猫兒<span class='note-inline'>(唱拍相隨。知音者少。將錯就錯)</span>。</p>
<p>趙州乃南泉的子。道頭會尾。舉著便知落處。南泉晚間復舉前話問趙州。州是老作家。便脫草鞋。於頭上戴出。泉云。子若在却救得猫兒。且道真箇恁麼不恁麼。南泉云。道得即不斬。如擊石火似閃電光。趙州便脫草鞋。於頭上戴出。他參活句。不參死句。日日新時時新。千聖移易一絲毫不得。須是運出自己家珍。方見他全機大用。他道。我為法王於法自在。人多錯會道。趙州權將草鞋。作猫兒。有者道。待他云道得即不斬。便戴草鞋出去。自是爾斬猫兒。不干我事。且得沒交涉。只是弄精魂。殊不知。古人意。如天普蓋。似地普擎。他父子相投。機鋒相合。那箇舉頭。他便會尾。如今學者。不識古人轉處。空去意路上卜度。若要見。但去他南泉趙州轉處便見好。頌云。</p>
<p style="margin-left:1em" class="lg-abnormal"><div class='lg-row'>公案圓來問趙州<span class='note-inline'>(言猶在耳。不消更斬。喪車背後懸藥袋)</span>　長安城裏任閑遊<span class='note-inline'>(得恁麼快活。得恁麼自在。信手拈來草。不可不教爾恁麼去也)</span></div>
<div class='lg-row'>草鞋頭戴無人會<span class='note-inline'>(也有一箇半箇。別是一家風。明頭也合暗頭也合)</span></div>
<div class='lg-row'>歸到家山即便休<span class='note-inline'>(脚跟下好與三十棒。且道過在什麼處。只為爾無風起浪。彼此放下只恐不恁麼。恁麼也太奇)</span></div>
<div class='lg-row'>[祝/土]<span class='note-inline'>(側六切塞也)</span>　磕<span class='note-inline'>(克盍切石聲同音榼)</span></div>
</p><p>公案圓來問趙州。慶藏主道。如人結案相似。八棒是八棒。十三是十三。已斷了也。却拈來問趙州。州是他屋裏人。會南泉意旨。他是透徹底人。[祝/土]著磕著便轉。具本分作家眼腦。纔聞舉著。剔起便行。雪竇道。長安城裏任閑遊。漏逗不少。古人道。長安雖樂。不是久居。又云。長安甚閙。我國晏然也。須是識機宜別休咎始得。草鞋頭戴無人會。戴草鞋處。這些子。雖無許多事。所以道。唯我能知。唯我能證。方見得南泉趙州雪竇同得同用處。且道而今作麼生會。歸到家山即便休。什麼處是家山。他若不會。必不恁麼道。他既會。且道家山在什麼處。便打。</p>
<p>垂示云。無相而形。充十虛而方廣。無心而應。遍剎海而不煩。舉一明三目機銖兩。直得棒如雨點喝似雷奔。也未當得向上人行履在。且道作麼生。是向上人事。試舉。</p>
<p style="margin-left:1em">【六五】舉。外道問佛。不問有言。不問無言<span class='note-inline'>(雖然如是。屋裏人也有些子香氣。雙劍倚空飛。賴是不問)</span>世尊良久<span class='note-inline'>(莫謗世尊。其聲如雷。坐者立者皆動他不得)</span>外道讚歎云。世尊大慈大悲。開我迷雲。令我得入<span class='note-inline'>(伶俐漢一撥便轉。盤裏明珠)</span>外道去後阿難問佛。外道有何所證。而言得入<span class='note-inline'>(不妨令入疑著。也要大家知。錮鐪著生鐵)</span>佛云。如世良馬見鞭影而行<span class='note-inline'>(且道喚什麼作鞭影。打一拂子。棒頭有眼明如日。要識真金火裏看。拾得口喫飯)</span>。</p>
<p>此事若在言句上。三乘十二分教。豈是無言句。或道無言便是。又何消祖師西來作什麼。只如從上來。許多公案。畢竟如何見其下落。這一則公案。話會者不少。有底喚作良久。有底喚作據坐。有底喚作默然不對。且喜沒交涉。幾曾摸索得著來。此事其實。不在言句上。亦不離言句中。若稍有擬議。則千里萬里去也。看他外道省悟後。方知亦不在此。亦不在彼。亦不在是。亦不在不是。且道是箇什麼。天衣懷和尚頌云。維摩不默不良久。據坐商量成過咎。吹毛匣裏冷光寒。外道天魔皆拱手。百丈常和尚參法眼。眼令看此話。法眼一日問。爾看什麼因緣。常云。外道問佛話。眼云。爾試舉看。常擬開口。眼云。住住。爾擬向良久處會那。常於言下。忽然大悟。後示眾云。百丈有三訣。喫茶珍重。歇。擬議更思量。知君猶未徹。翠巖真點胸拈云。六合九。有青黃赤白。一一交羅外道會四維陀典論。自云。我是一切智人。在處索人論議。他致問端。要坐斷釋迦老子舌頭。世尊不費纖毫氣力。他便省去。讚歎云。世尊大慈大悲。開我迷雲。令我得入且道作麼生。是大慈大悲處。世尊隻眼通三世。外道雙眸貫五天。溈山真如拈云。外道懷藏至寶。世尊親為高提。森羅顯現。萬象歷然。且畢竟外道悟箇什麼。如趁狗逼牆。至極則無路處。他須回來。便乃活鱍鱍地。若計較是非。一時放下情盡見除。自然徹底分明。外道去後。阿難問佛云。外道有何所證而言得入。佛云。如世良馬見鞭影而行。後來諸方便道。又被風吹別調。中又云。龍頭蛇尾。什麼處是世尊鞭影。什麼處是見鞭影處。雪竇云。邪正不分。過由鞭影。真如云。阿難金鐘再擊。四眾共聞。雖然如是。大似二龍爭珠。長他智者威獰。雪竇頌云。</p>
<p style="margin-left:1em" class="lg-abnormal"><div class='lg-row'>機輪曾未轉<span class='note-inline'>(在這裏。果然不動一絲毫)</span>　轉必兩頭走<span class='note-inline'>(不落有必落無。不東則西。左眼半斤右眼八兩)</span></div>
<div class='lg-row'>明鏡忽臨臺<span class='note-inline'>(還見釋迦老子麼。一撥便轉破也破也。敗也敗也)</span></div>
<div class='lg-row'>當下分妍醜<span class='note-inline'>(盡大地是箇解脫門。好與三十棒。還見釋迦老子麼)</span>　妍醜分兮迷雲開<span class='note-inline'>(放一線道。許爾有箇轉身處。爭奈只是箇外道)</span></div>
<div class='lg-row'>慈門何處生塵埃<span class='note-inline'>(遍界不曾藏。退後退後。達磨來也)</span></div>
<div class='lg-row'>因思良馬窺鞭影<span class='note-inline'>(我有拄杖子。不消爾與我。且道什麼處是鞭影處。什麼處是良馬處)</span></div>
<div class='lg-row'>千里追風喚得回<span class='note-inline'>(騎佛殿出三門去也。轉身即錯。放過即不可。便打)</span></div>
<div class='lg-row'>喚得回鳴指三下<span class='note-inline'>(前不搆村。後不迭店。拗折拄杖子。向什麼處去。雪竇雷聲甚大。雨點全無)</span></div>
</p><p>機輪曾未轉。轉必兩頭走。機乃千聖靈機。輪是從本已來諸人命脈。不見古人道。千聖靈機不易親。龍生龍子莫因循。趙州奪得連城璧。秦王相如總喪身。外道却是把得住作得主。未甞動著。何故他道。不問有言。不問無言。豈不是全機處。世尊會看風使帆。應病與藥。所以良久。全機提起。外道全體會去。機輪便阿轆轆地轉。亦不轉向有。亦不轉向無。不落得失。不拘凡聖。二邊一時坐斷。世尊纔良久。他便禮拜。如今人多落在無。不然落在有。只管在有無處。兩頭走。雪竇道。明鏡忽臨臺。當下分妍醜。這箇不曾動著。只消箇良久。如明鏡臨臺相似。萬象不能逃其形質。外道云。世尊大慈大悲。開我迷雲。令我得入。且道是什麼處。是外道入處。到這裏。須是箇箇自參自究。自悟自會始得。便於一切處。行住坐臥。不問高低。一時現成。更不移易一絲毫。纔作計較。有一絲毫道理。即礙塞殺人。更無入作分也。後面。頌世尊大慈大悲。開我迷雲。令我得入。當下忽然分妍醜。妍醜分兮迷雲開。慈門何處生塵埃。盡大地是世尊大慈大悲門戶。爾若透得。不消一揑。此亦是放開底門戶。不見世尊。於三七日中。思惟如是事。我寧不說法。疾入於涅槃。因思良馬窺鞭影。千里追風喚得回。追風之馬。見鞭影而便過千里。教回即回。雪竇意賞他道。若得俊流。方可一撥便轉。一喚便回。若喚得回。便鳴指三下。且道是點破。是撒沙。</p>
<p>垂示云。當機覿面。提陷虎之機。正按傍提。布擒賊之略。明合暗合。雙放雙收解弄死蛇。還他作者。</p>
<p style="margin-left:1em">【六六】舉。巖頭問僧什麼處來<span class='note-inline'>(未開口時納敗缺了也。穿過髑髏。要知來處也不難)</span>僧云。西京來<span class='note-inline'>(果然一箇小賊)</span>頭云。黃巢過後。還收得劍麼<span class='note-inline'>(平生不曾做草賊。不懼頭落。便恁麼問。好大膽)</span>僧云。收得<span class='note-inline'>(敗也。未識轉身處。茅廣漢如麻似粟)</span>巖頭引頸近前云。㘞<span class='note-inline'>(也須識機宜始得。陷虎之機。是什麼心行)</span>僧云。師頭落也<span class='note-inline'>(只見錐頭利。不見鑿頭方。識甚好惡。著也)</span>巖頭呵呵大笑<span class='note-inline'>(盡天下衲僧不奈何。欺殺天下人。尋這老漢頭落處不得)</span>僧後到雪峯<span class='note-inline'>(依前顢頇<span class='corr'>懞</span>懂。這僧往往十分納敗缺去)</span>峯問。什麼處來<span class='note-inline'>(不可不說來處。也要勘過)</span>僧云。巖頭來<span class='note-inline'>(果然納敗缺)</span>峯云。有何言句<span class='note-inline'>(舉得不免喫棒)</span>僧舉前話<span class='note-inline'>(便好趕出)</span>雪峯打三十棒趕出<span class='note-inline'>(雖然斬釘截鐵。因甚只打三十棒。拄杖子也未到折在。且未是本分。何故朝打三千暮打八百。若不是同參。爭辨端的。雖然如是。且道雪峯巖頭落在什麼處)</span>。</p>
<p>大凡挑囊負鉢。撥草瞻風。也須是具行脚眼始得。這僧眼似流星。也被巖頭勘破了一串穿却。當時若是箇漢。或殺或活。舉著便用。這僧砑郎當。却道收得。似恁麼行脚。閻羅老子問爾。索飯錢在。知他踏破多少草鞋。直到雪峯。當時若有些子眼筋。便解瞥地去。豈不快哉。這箇因緣。有節角誵訛處。此事雖然無得失。得失甚大。雖然無揀擇。到這裏。却要具眼揀擇。看他龍牙行脚時。致箇問端。問德山。學人仗鏌鎁劍。擬取師頭時如何。德山引頸近前云。㘞。龍牙云。師頭落也。山便歸方丈。牙後舉似洞山。洞山云。德山當時道什麼。牙云。他無語。洞山云。他無語則且置。借我德山落底頭來看。牙於言下大悟。遂焚香遙望德山禮拜懺悔。有僧傳到德山處。德山云。洞山老漢。不識好惡。這漢死來多少時也。救得有什麼用處。這箇公案。與龍牙底一般。德山歸方丈。則暗中最妙。巖頭大笑。他笑中有毒。若有人辨得。天下橫行。這僧當時若辨得出。千古之下。免得檢責。於巖頭門下。已是一場蹉過。看他雪峯老人是同參。便知落處。也不與他說破。只打三十棒趕出院。可以光前絕後。這箇是拈作家衲僧鼻孔。為人底手段。更不與他如之若何。教他自悟去。本分宗師為人。有時籠罩。不教伊出頭。有時放令死郎當地。却須有出身處。大小大巖頭雪峯倒被箇喫飯禪和勘破。只如巖頭道。黃巢過後還收得劍麼。諸人且道。這裏合下得什麼語。免得他笑。又免得雪峯行棒趕出。這裏誵訛。若不曾親證親悟。縱使口頭快利。至究竟透脫生死不得。山僧尋常教人覰這機關轉處。若擬議則遠之遠矣。不見投子問鹽平僧云。黃巢過後。收得劍麼。僧以手指地。投子云。三十年弄馬騎。今日却被驢子撲。看這僧。也不妨是箇作家。也不道收得。也不道收不得。與西京僧。如隔海在。真如拈云。他古人。一箇做頭。一箇做尾定也。雪竇頌云。</p>
<p style="margin-left:1em" class="lg-abnormal"><div class='lg-row'>黃巢過後曾收劍<span class='note-inline'>(孟八郎漢有什麼用處。只是錫刀子一口)</span>　大笑還應作者知<span class='note-inline'>(一子親得。能有機箇。不是渠儂爭得自由)</span></div>
<div class='lg-row'>三十山藤且輕恕<span class='note-inline'>(同條生同條死。朝三千暮八百。東家人死西家人助哀。却與救得活)</span></div>
<div class='lg-row'>得便宜是落便宜<span class='note-inline'>(據欵結案。悔不慎當初。也有些子)</span></div>
</p><p>黃巢過後曾收劍。大笑還應作者知。雪竇便頌這僧與巖頭大笑處。這箇些子。天下人摸索不著。且道他笑箇什麼。須是作家方知。這笑中有權有實。有照有用。有殺有活。三十山藤且輕恕。頌這僧後到雪峯面前。這僧依舊莽鹵。峯便據令而行。打三十棒趕出。且道為什麼却如此。爾要盡情會這話麼。得便宜是落便宜。</p>
<p style="margin-left:1em">【六七】舉。梁武帝請傅大士講金剛經<span class='note-inline'>(達磨兄弟來也。魚行酒肆即不無。衲僧門下即不可。這老漢老老大大作這般去就)</span>大士便於座上。揮案一下。便下座<span class='note-inline'>(直得火星迸散。似則似是則未是。不煩打葛藤)</span>武帝愕然<span class='note-inline'>(兩回三度被人瞞。也教他摸索不著)</span>誌公問。陛下還會麼<span class='note-inline'>(黨理不黨情。盵膊不向外。也好與三十棒)</span>帝云。不會<span class='note-inline'>(可惜許)</span>誌公云。大士講經竟<span class='note-inline'>(也須逐出國始得。當時和誌公。一時與趕出國。始是作家。兩箇漢同坑無異土)</span>。</p>
<p>梁高祖武帝。蕭氏。諱衍。字叔達。立功業。以至受齊禪。即位後。別註五經講議。奉黃老甚篤。而性至孝。一日思得出世之法。以報劬勞。於是捨道事佛。廼受菩薩戒。於婁約法師處。披佛袈裟。自講放光般若經。以報父母。時誌公大士。以顯異惑眾。繫於獄中。誌公乃分身。遊化城邑。帝一日知之。感悟極推重之。誌公數行遮護。隱顯逮不可測。時婺州有大士者。居雲黃山。手栽二樹。謂之雙林。自稱當來善慧大士。一日修書。命弟子。上表聞於帝。時朝廷以其無君臣之禮不受。傅大士將入金陵城中賣魚。時武帝或請誌公講金剛經。誌公曰。貧道不能講。市中有傅大士者。能講此經。帝下詔召之入禁中。傅大士既至。於講座上。揮案一下。便下座。當時便與推轉。免見一場狼籍。却被誌公云陛下還會麼。帝云。不會。誌公云。大士講經竟也。是一人作頭。一人作尾。誌公恁麼道。還夢見傅大士麼。一等是弄精魂。這箇就中奇特。雖是死蛇。解弄也活。既是講經為甚。却不大分為二。一如尋常座主道。金剛之體堅固。物物不能壞。利用故能摧萬物。如此講說。方喚作講經。雖然如是。諸人殊不知。傅大士只拈向上關捩子。略露鋒鋩。教人知落處。直截與爾。壁立萬仞。恰好被誌公不識好惡。却云大士講經竟。正是好心不得好報。如美酒一盞。却被誌公以水攙過。如一釜羹。被誌公將一顆鼠糞污了。且道既不是講經。畢竟喚作什麼。頌云。</p>
<p style="margin-left:1em" class="lg-abnormal"><div class='lg-row'>不向雙林寄此身<span class='note-inline'>(只為他把不住。囊裏豈可藏錐)</span>　却於梁土惹埃塵<span class='note-inline'>(若不入草。爭見端的。不風流處也風流)</span></div>
<div class='lg-row'>當時不得誌公老<span class='note-inline'>(作賊不須本。有牽伴底癩兒)</span></div>
<div class='lg-row'>也是栖栖去國人<span class='note-inline'>(正好一狀領過。便打)</span></div>
</p><p>不向雙林寄此身。却於梁土惹埃塵。傅大士與沒板齒老漢。一般相逢。達磨初到金陵。見武帝。帝問。如何是聖諦第一義。磨云。廓然無聖。帝云。對朕者誰。磨云。不識。帝不契。遂渡江至魏。武帝舉問誌公。公云。陛下還識此人否。帝云。不識。誌公云。此是觀音大士。傳佛心印。帝悔。遂遣使去取。誌公云。莫道陛下。發使去取。合國人去。他亦不回。所以雪竇道。當時不得誌公老。也是栖栖去國人。當時若不是誌公。為傅大士出氣。也須是趕出國去。誌公既饒舌。武帝却被他熱瞞一上。雪竇大意道。不須他來梁士。講經揮案。所以道。何不向雙林寄此身。喫粥喫飯。隨分過時。却來梁士。恁麼指注揮案一下。便下座。便是他惹埃塵處。既是要殊勝。則目視雲霄。上不見有佛。下不見有眾生。若論出世邊事。不免灰頭土面。將無作有。將有作無。將是作非。將麁作細。魚行酒肆。橫拈倒用。教一切人明此箇事。若不恁麼放行。直到彌勒下生。也無一箇半箇。傅大士既是拖泥帶水。賴是有知音。若不得誌公老。幾乎趕出國了。且道即今在什麼處。</p>
<p>垂示云。掀天關翻地軸。擒虎兕辨龍蛇。須是箇活鱍鱍漢。始得句句相投機機相應。且從上來什麼人合恁麼。請舉看。</p>
<p style="margin-left:1em">【六八】舉。仰山問三聖。汝名什麼<span class='note-inline'>(名實相奪。勾賊破家)</span>聖云。惠寂<span class='note-inline'>(坐斷舌頭。攙旗奪鼓)</span>仰山云。惠寂是我<span class='note-inline'>(各自守封疆)</span>聖云。我名惠然<span class='note-inline'>(閙市裏奪。去彼此却守本分)</span>仰山呵呵大笑<span class='note-inline'>(可謂是箇時節。錦上鋪花。天下人不知落處。何故土廣人。稀相逢者少。一似巖頭笑。又非巖頭笑。一等是笑。為什麼却作兩段。具眼者始定當看)</span>。</p>
<p>三聖是臨濟下尊宿。少具出群作略。有大機有大用。在眾中。昂昂藏藏。名聞諸方。後辭臨濟。遍遊淮海。到處叢林。皆以高賓待之。自向北至南方。先造雪峯便問。透網金鱗。未審以何為食。峯云。待汝出網來。即向汝道。聖云。一千五百人善知識。話頭也不識。峯云。老僧住持事繁。峯往寺莊。路逢獼猴。乃云。這獼猴各各佩一面古鏡。聖云。歷劫無名。何以彰為古鏡。峯云。瑕生也。聖云。一千五百人善知識。話頭也不識。峯云。罪過。老僧住持事繁。後至仰山。山極愛其俊利。待之於明窓下。一日有官人來參仰山。山問。官居何位。云推官。山竪起拂子云。還推得這箇麼。官人無語。眾人下語。俱不契仰山意。時三聖病在延壽堂。仰山令侍者持此語問之。聖云。和尚有事也。再令侍者問未審有什麼事。聖云。再犯不容。仰山深肯之。百丈當時。以禪板蒲團付黃檗。拄杖拂子付溈山。溈山後付仰山。仰山既大肯三聖。聖一日辭去。仰山以拄杖拂子付三聖。聖云。某甲已有師。仰山詰其由。乃臨濟的子也。只如仰山問三聖。汝名什麼。他不可不知其名。何故更恁麼問。所以作家。要驗人得知子細。只似等閑。問云。汝名什麼。更道無計較。何故三聖不云惠然。却道惠寂。看他具眼漢。自然不同。三聖恁麼。又不是顛。一向攙旗奪鼓。意在仰山語外。此語不墮常情。難為摸索。這般漢手段。却活得人。所以道。他參活句。不參死句。若順常情。則歇人不得。看他古人念道如此。用盡精神。始能大悟。既悟了用時還同未悟時人相似。隨分一言半句。不得落常情。三聖知他仰山落處。便向他道。我名惠寂。仰山要收三聖。三聖倒收仰山。仰山只得就身打劫道。惠寂是我。是放行處。三聖云。我名惠然。亦是放行。所以雪竇後面頌云。雙收雙放若為宗。只一句內一時頌了。仰山呵呵大笑。也有權有實。也有照有用。為他八面玲瓏。所以用處得大自在。這箇笑與巖頭笑不同。巖頭笑有毒藥。這箇笑。千古萬古。清風凜凜地。雪竇頌云。</p>
<p style="margin-left:1em" class="lg-abnormal"><div class='lg-row'>雙收雙放若為宗<span class='note-inline'>(知他有幾人。八面玲瓏。將謂真箇有恁麼事)</span>　騎虎由來要絕功<span class='note-inline'>(若不是頂門上有眼肘臂下有符。爭得到這裏。騎則不妨。只恐爾下不得。不是恁麼人。爭明恁麼事)</span></div>
<div class='lg-row'>笑罷不知何處去<span class='note-inline'>(盡四百軍州覓恁麼人。也難得。言猶在耳。千古萬古有清風)</span></div>
<div class='lg-row'>只應千古動悲風<span class='note-inline'>(如今在什麼處。咄。既是大笑。為什麼却動悲風。大地黑漫漫)</span></div>
</p><p>雙收雙放若為宗。放行互為賓主。仰山云。汝名什麼。聖云。我名惠寂是雙放。仰山云。惠寂是我。聖云。我名惠然是雙收。其實是互換之機。收則大家收。放則大家放。雪竇一時頌盡了也。他意道。若不放收。若不互換。爾是爾我是我。都來只四箇字。因甚却於裏頭。出沒卷舒。古人道。爾若立我便坐。爾若坐我便立。若也同坐同立。二俱瞎漢。此是雙收雙放。可以為宗要。騎虎由來要絕功。有如此之高風最上之機要。要騎便騎。要下便下。據虎頭亦得。收虎尾亦得。三聖仰山。二俱有此之風。笑罷不知何處去。且道他笑箇什麼。直得清風凜凜為什麼。末後却道。只應千古動悲風。也是死而不弔。一時與爾注解了也。爭柰天下人啗啄不入。不知落處。縱是山僧。也不知落處。諸人還知麼。</p>
<p>垂示云。無啗啄處。祖師心印。狀似鐵牛之機。透荊棘林。衲僧家。如紅爐上一點雪。平地上七穿八穴則且止。不落寅緣。又作麼生。試舉看。</p>
<p style="margin-left:1em">【六九】舉。南泉歸宗麻谷。同去禮拜忠國師。至中路<span class='note-inline'>(三人同行必有我師。有什麼奇特。也要辨端的)</span>南泉於地上。畫一圓相云。道得即去<span class='note-inline'>(無風起浪。也要人知。擲却陸沈船。若不驗過。爭辨端的)</span>歸宗於圓相中坐<span class='note-inline'>(一人打鑼。同道方知)</span>麻谷便作女人拜<span class='note-inline'>(一人打鼓。三箇也得)</span>泉云。恁麼則不去也<span class='note-inline'>(半路抽身是好人。好一場曲調作家作家)</span>歸宗云。是什麼心行<span class='note-inline'>(賴得識破。當時好與一掌。孟八郎漢)</span>。</p>
<p>當時馬祖盛化於江西。石頭道行於湖湘。忠國師道化於長安。他親見六祖來。是時南方擎頭帶角者。無有不欲升其堂入其室。若不爾。為人所恥。這老漢三箇。欲去禮拜忠國師。至中路。做這一場敗缺。南泉云。恁麼則不去也。既是一一道得。為什麼却道不去。且道古人意作麼生。當時待他道恁麼則不去也。劈耳便掌。看他作什麼伎倆。萬古振綱宗。只是這些子機要。所以慈明道。要牽只在索頭邊。撥著點著便轉。如水上捺葫蘆子相似。人多喚作不相肯語。殊不知。此事到極則處。須離泥離水。拔楔抽釘。爾若作心行會。則沒交涉。古人轉變得好。到這裏。不得不恁麼。須是有殺有活。看他一人去圓相中坐。一人作女人拜。也甚好。南泉云。恁麼則不去也。歸宗云。是什麼心行。孟八郎漢。又恁麼去也。他恁麼道。大意要驗南泉。南泉尋常道。喚作如如。早是變了也。南泉歸宗麻谷。却是一家裏人。一擒一縱。一殺一活。不妨奇特。雪竇頌云。</p>
<p style="margin-left:1em" class="lg-abnormal"><div class='lg-row'>由基箭射猿<span class='note-inline'>(當頭一路誰敢向前。觸處得妙。未發先中)</span>　遶樹何太直<span class='note-inline'>(若不承當爭敢恁麼。東西南北一家風。已周遮多時也)</span></div>
<div class='lg-row'>千箇與萬箇<span class='note-inline'>(如麻似粟。野狐精一隊。爭奈得南泉何)</span></div>
<div class='lg-row'>是誰曾中的<span class='note-inline'>(一箇半箇。更洛一箇。一箇也用不得)</span>　相呼相喚歸去來<span class='note-inline'>(一隊弄泥團漢。不如歸去好。却較些子)</span></div>
<div class='lg-row'>曹溪路上休登陟<span class='note-inline'>(大勞生想料。不是曹溪門下客。低低處平之有餘。高高處觀之不足)</span>。</div>
</p><p style="margin-left:1em">復云。曹溪路坦平。為什麼休登陟<span class='note-inline'>(不唯南泉半路抽身。雪竇亦乃半路抽身。好事不如無。雪竇也患這般病痛)</span></p>
<p>由基箭射猿。遶樹何太直。由基乃是楚時人。姓養。名叔。字由基。時楚莊王出獵。見一白猿。使人射之。其猿捉箭而戲。勅群臣射之。莫有中者。王遂問群臣。群臣奏曰。由基者善射。遂令射之。由基方彎弓。猿乃抱樹悲號。至箭發時。猿遶樹避之。其箭亦遶樹中殺。此乃神箭也。雪竇何故却言太直。若是太直則不中。既是遶樹。何故却云太直。雪竇借其意。不妨用得好。此事出春秋。有者道。遶樹是圓相。若真箇如此。蓋不識語之宗旨。不知太直處。三箇老漢。殊途而同歸一揆。一齊太直。若是識得他去處。七縱八橫。不離方寸。百川異流。同歸大海。所以南泉道。恁麼則不去也。若是衲僧正眼覷著。只是弄精魂。若喚作弄精魂。却不是弄精魂。五祖先師道。他三人是慧炬三昧。莊嚴王三昧。雖然如此。作女人拜。他終不作女人拜會。雖畫圓相。他終不作圓相會。既不恁麼會。又作麼生會。雪竇道。千箇與萬箇。是誰曾中的。能有幾箇。百發百中。相呼相喚歸去來。頌南泉道恁麼則不去也。南泉從此不去。故云。曹溪路上休登陟。滅却荊棘林。雪竇把不定。復云。曹溪路坦平。為什麼休登陟。曹溪路絕塵絕迹。露裸裸赤灑灑。平坦坦翛然地。為什麼却休登陟。各自看脚下。</p>
<p>垂示云。快人一言快馬一鞭。萬年一念一念萬年。要知直截。未舉已前。且道未舉已前。作麼生摸索。請舉看。</p>
<p style="margin-left:1em">【七〇】舉。溈山五峯雲巖。同侍立百丈<span class='note-inline'>(阿呵呵。終始誵訛。君向西秦我之東魯)</span>百丈問溈山。併却咽喉唇吻。作麼生道<span class='note-inline'>(一將難求)</span>溈山云。却請和尚道<span class='note-inline'>(借路經過)</span>丈云。我不辭向汝道。恐已後喪我兒孫<span class='note-inline'>(不免老婆心切。面皮厚三寸。和泥合水。就身打劫)</span>。</p>
<p>溈山五峯雲巖。同侍立百丈。百丈問溈山。併却咽喉唇吻。作麼生道。山云。却請和尚道。丈云。我不辭向汝道。恐已後喪我兒孫。百丈雖然如此。鍋子已被別人奪去了也。丈復問五峯。峯云。和尚也須併却。丈云。無人處斫額望汝。又問雲巖。巖云。和尚有也未。丈云。喪我兒孫。三人各是一家。古人道。平地上死人無數。過得荊棘林者。是好手。所以宗師家。以荊棘林驗人。何故若於常情句下。驗人不得。衲僧家須是句裏呈機。言中辨的。若是擔板漢。多向句中死却。便道。併却咽喉唇吻。更無下口處。若是變通底人。有逆水之波。只向問頭上有一條路。不傷鋒犯手。溈山云。却請和尚道。且道他意作麼生。向箇裏如擊石火似閃電光相似。拶他問處便答。自有出身之路。不費纖毫氣力。所以道。他參活句。不參死句。百丈却不<span class='corr'>采</span>他。只云。不辭向汝道。恐已後喪我兒孫。大凡宗師為人。抽釘拔楔。若是如今人便道。此答不肯他不領話。殊不知。箇裏一路生機處。壁立千仞。賓主互換。活鱍鱍地。雪竇愛他此語風措。宛轉自在。又能把定封疆。所以頌云。</p>

<div class="lg regular" style="margin-left:1em"><div class='lg-row'>却請和尚道<span class='note-inline'>(函蓋乾坤。已是傷鋒犯手)</span>　虎頭生角出荒草<span class='note-inline'>(可殺驚群。不妨奇特)</span></div>
<div class='lg-row'>十洲春盡花凋殘<span class='note-inline'>(觸處清涼讚歎也不及)</span>　珊瑚樹林日杲杲<span class='note-inline'>(千重百匝。爭柰百草頭上尋他不得。答處蓋天蓋地)</span></div>
</div><p>此三人答處。各各不同。也有壁立千仞。也有照用同時。也有自救不了。却請和尚道。雪竇便向此一句中。呈機了也。更就中輕輕拶。令人易見云。虎頭生角出荒草。溈山答處。一似猛虎頭上安角。有什麼近傍處。不見僧問羅山。同生不同死時如何。山云。如牛無角。僧云。同生亦同死時如何。山云。如虎戴角。雪竇只一句頌了也。他有轉變餘才。更云。十洲春盡花凋殘。海上有三山十洲。以百年為一春。雪竇語帶風措。宛轉盤礴。春盡之際。百千萬株花。一時凋殘。獨有珊瑚樹林。不解凋落。與大陽相奪。其光交映。正當恁麼時。不妨奇特。雪竇用此。明他却請和尚道。十洲皆海外諸國之所附。一祖洲。出反魂香。二瀛洲。生芝草玉石泉如酒味。三玄洲。出仙藥。服之長生。四長洲。出木瓜玉英。五炎洲。出火浣布。六元洲。出靈泉如蜜。七生洲。有山川無寒暑。八鳳麟洲。人取鳳喙麟角。煎續弦膠。九聚窟洲。出獅子銅頭鐵額之獸。十檀洲<span class='note-inline'>(一作流洲)</span>出琨吾石。作劍切玉如泥。珊瑚外國雜傳云。大秦西南。漲海中。可七八百里。到珊瑚洲。洲底盤石。珊瑚生其石上。人以鐵網取之。又十洲記云。珊瑚生南海底。如樹高三二尺。有枝無皮。似玉而紅潤。感月而生。凡枝頭皆有月暈<span class='note-inline'>(此一則與八卷首公案同看)</span>。</p>

<p class='juan'>佛果圜悟禪師碧巖錄卷第七<span class='note-inline'>(終)</span></p></div>
</div><!-- end of div[@id='body'] -->
</body></html>