<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛果圜悟禪師碧巖錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu19' /><a id='mulu20' />佛果圜悟禪師碧巖錄卷第九</p><p>垂示云。攙旗奪鼓。千聖莫窮。坐斷誵訛。萬機不到。不是神通妙用。亦非本體如然。且道。憑箇什麼。得恁麼奇特。</p>
<p style="margin-left:1em">【八一】舉。僧問藥山。平田淺草麈鹿成群。如何射得麈中麈<span class='note-inline'>(把髻投衙。擎頭帶角出來。腦後拔箭)</span>山云。看箭<span class='note-inline'>(就身打劫。下坡不走。快便難逢。著)</span>僧放身便倒<span class='note-inline'>(灼然不同。一死更不再活。弄精魂漢)</span>山云。侍者拕出這死漢<span class='note-inline'>(據令而行。不勞再勘。前箭猶輕。後箭深)</span>僧便走<span class='note-inline'>(棺木裏瞠眼。死中得活。猶有氣息在)</span>山云。弄泥團漢有什麼限<span class='note-inline'>(可惜許放過。據令而行。雪上加霜)</span>雪竇拈云。三步雖活五步須死<span class='note-inline'>(一手擡一手搦。直饒走百步。也須喪身失命。復云。看箭。且道。雪竇意落在什麼處。若是同死同生。藥山直得目瞪口呿。一向似無孔鎚。堪作何用)</span>　麈<span class='note-inline'>(音主)</span>　瞪<span class='note-inline'>(直耕切。怒目直視也)</span>　呿<span class='note-inline'>(袪遮立伽二切。張口貌)</span>。</p>
<p>這公案。洞下謂之借事問。亦謂之辨主問。用明當機。鹿與麈尋常易射。唯有麈中麈。是鹿中之王。最是難射。此麈鹿常於崖石上利其角。如鋒鋩頴利。以身護惜群鹿。虎亦不能近傍。這僧亦似惺惺。引來問藥山。用明第一機。山云。看箭。作家宗師。不妨奇特。如擊石火。似閃電光。豈不見。三平初參石鞏。鞏才見來。便作彎弓勢云。看箭。三平撥開胸云。此是殺人箭活人箭。鞏彈弓弦三下。三平便禮拜。鞏云。三十年。一張弓兩隻箭。今日只射得半箇聖人。便拗折弓箭。三平後舉似大顛。顛云。既是活人箭。為什麼向弓弦上辨。三平無語。顛云。三十年後。要人舉此話。也難得。法燈有頌云。古有石鞏師。架弓矢而坐。如是三十年。知音無一箇。三平中的來。父子相投和。子細返思量。元伊是射垛。石鞏作略。與藥山一般。三平頂門具眼。向一句下便中的。一似藥山道看箭。其僧便作麈放身倒。這僧也似作家。只是有頭無尾。既做圈繢要陷藥山。爭奈藥山是作家。一向逼將去。山云。侍者拕出這死漢。如展陣向前相似。其僧便走也好。是則是。爭奈不脫灑。粘脚粘手。所以藥山云。弄泥團漢有什麼限。藥山當時。若無後語。千古之下遭人檢點。山云。看箭。這僧便倒。且道。是會是不會。若道是會。藥山因什麼。却恁麼道。弄泥團漢。這箇最惡。正似僧問德山。學人仗鏌鎁劍。擬取師頭時如何。山引頸近前云。㘞。僧云。師頭落也。德山低頭歸方丈。又巖頭問僧。什麼處來。僧云。西京來。巖頭云。黃巢過後。曾收得劍麼。僧云。收得。巖頭引頸。近前云。㘞。僧云。師頭落也。巖頭呵呵大笑。這般公案。都是陷虎之機。正類此。恰是藥山不管他。只為識得破。只管逼將去。雪竇云。這僧三步雖活。五步須死。這僧雖甚解看箭。便放身倒。山云。侍者拕出這死漢。僧便走。雪竇道。只恐三步外不活。當時若跳出五步外。天下人便不奈他何。作家相見。須是賓主始終互換。無有間斷。方有自由自在分。這僧當時既不能始終。所以遭雪竇檢點。後面亦自用他語。頌云。</p>
<p style="margin-left:1em" class="lg-abnormal"><div class='lg-row'>麈中麈<span class='note-inline'>(高著眼看。擎頭戴角去也)</span>　君看取<span class='note-inline'>(何似生第二頭走。要射便射。看作什麼)</span></div>
<div class='lg-row'>下一箭<span class='note-inline'>(中也。須知藥山好手)</span>　走三步<span class='note-inline'>(活鱍鱍地。只得三步。死了多時)</span>　五步若活<span class='note-inline'>(作什麼。跳百步。忽有箇死中得活時如何)</span></div>
<div class='lg-row'>成群趁虎<span class='note-inline'>(二俱並照。須與他倒退始得。天下衲僧放他出頭。也只在草窠裏)</span></div>
<div class='lg-row'>正眼從來付獵人<span class='note-inline'>(爭奈藥山未肯承當這話。藥山則故是雪竇又作麼生。也不干藥山事。也不干雪竇事。也不干山僧事。也不干上座事)</span></div>
<div class='lg-row'>雪竇高聲云。　看箭<span class='note-inline'>(一狀領過。也須與他倒退始得。打云。已塞却爾咽喉了也)</span></div>
</p><p>麈中麈。君看取。衲僧家須是具麈中麈底眼。有麈中麈底頭角。有機關有作略。任是插翼猛虎戴角大蟲。也只得全身遠害。這僧當時放身便倒自道。我是麈。下一箭。走三步。山云。看箭。僧便倒。山云。侍者拕出這死漢。這僧便走也甚好。爭奈只走得三步。五步若活。成群趁虎。雪竇道。只恐五步須死。當時若跳得出五步外活時。便能成群去趁虎。其麈中麈。角利如鎗。虎見亦畏之而走。麈為鹿中王。常引群鹿。趁虎入別山。雪竇後面頌藥山亦有當機出身處。正眼從來付獵人。藥山如能射獵人。其僧如麈。雪竇是時因上堂。舉此語束為一團話。高聲道一句云。看箭。坐者立者。一時起不得。</p>
<p>垂示云。竿頭絲線具眼方知。格外之機作家方辨。且道作麼生是竿頭絲線格外之機。試舉看。</p>
<p style="margin-left:1em">【八二】舉。僧問大龍。色身敗壞。如何是堅固法身<span class='note-inline'>(話作兩橛。分開也好)</span>龍云。山花開似錦。㵎水湛如藍<span class='note-inline'>(無孔笛子撞著氈拍板。渾崙擘不破。人從陳州來。却往許州去)</span>。</p>
<p>此事若向言語上覓。一如掉棒打月。且得沒交涉。古人分明道。欲得親切。莫將問來問。何故問在答處。答在問處。這僧擔一檐莽鹵。換一檐鶻突。致箇問端。敗缺不少。若不是大龍。爭得蓋天蓋地。他恁麼問。大龍恁麼答。一合相。更不移易一絲毫頭。一似見兔放鷹。看孔著楔。三乘十二分教。還有這箇時節麼。也不妨奇特。只是言語無味。杜塞人口。是故道。一片白雲橫谷口。幾多歸鳥夜迷巢。有者道。只是信口答將去。若恁麼會。盡是滅胡種族漢。殊不知。古人一機一境。敲枷打鎖。一句一言。渾金璞玉。若是衲僧眼腦。有時把住。有時放行。照用同時。人境俱奪。雙放雙收。臨時通變。若無大用大機。爭解恁麼籠天罩地。大似明鏡當臺。胡來胡現漢來漢現。此公案與花藥欄話一般。然意却不同。這僧問處不明。大龍答處恰好。不見僧問雲門。樹凋葉落時如何。門云。體露金風。此謂之箭鋒相拄。這僧問大龍。色身敗壞。如何是堅固法身。大龍云。山花開似錦。㵎水湛如藍。一如君向西秦我之東魯。他既恁麼行。我却不恁麼行。與他雲門一倍相返。那箇恁麼行却易見。這箇却不恁麼行却難見。大龍不妨三寸甚密。雪竇頌云。</p>
<p style="margin-left:1em" class="lg-abnormal"><div class='lg-row'>問曾不知<span class='note-inline'>(東西不辨。弄物不知名。買帽相頭)</span>　答還不會<span class='note-inline'>(南北不分。換却髑髏。江南江北)</span></div>
<div class='lg-row'>月冷風高<span class='note-inline'>(何似生。今日正當這時節。天下人有眼不曾見。有耳不曾聞)</span></div>
<div class='lg-row'>古巖寒檜<span class='note-inline'>(不雨時更好。無孔笛子撞著氈拍板)</span>　堪笑路逢達道人<span class='note-inline'>(也須是親到這裏始得。還我拄杖子來。成群作隊恁麼來)</span></div>
<div class='lg-row'>不將語默對<span class='note-inline'>(向什麼處見大龍。將箇什麼對他好)</span></div>
<div class='lg-row'>手把白玉鞭<span class='note-inline'>(一至七拗折了也)</span>　驪珠盡擊碎<span class='note-inline'>(留與後人看。可惜許)</span></div>
<div class='lg-row'>不擊碎<span class='note-inline'>(放過一著。又恁麼去)</span>　增瑕纇<span class='note-inline'>(弄泥團作什麼。轉見郎當。過犯彌天)</span></div>
<div class='lg-row'>國有憲章<span class='note-inline'>(識法者懼。朝打三千暮打八百)</span>　三千條罪<span class='note-inline'>(只道得一半在。八萬四千無量劫來墮無間業。也未還得一半在)</span></div>
</p><p>雪竇頌得。最有工夫。前來頌雲門話。却云。問既有宗。答亦攸同。這箇却不恁麼。却云。問曾不知。答還不會。大龍答處傍瞥。直是奇特。分明是誰恁麼問。未問已前。早納敗缺了也。他答處俯能恰好。應機宜道。山花開似錦。㵎水湛如藍。爾諸人如今作麼生會大龍意。答處傍瞥。直是奇特。所以雪竇頌出。教人知道月冷風高。更撞著古巖寒檜。且道他意作麼生會。所以適來道。無孔笛子撞著氈拍板。只這四句頌了也。雪竇又怕人作道理。却云。堪笑路逢達道人。不將語默對。此事且不是見聞覺知。亦非思量分別。所以云。的的無兼帶。獨運何依賴。路逢達道人。不將語默對。此是香巖頌雪竇引用也。不見僧問趙州。不將語默對。未審將什麼對。州云。呈漆器。這箇便同適來話。不落爾情塵意想。一似什麼。手把白玉鞭驪珠盡擊碎。是故祖令當行十方坐斷。此是劍刃上事。須是有恁麼作略。若不恁麼。總辜負從上諸聖。到這裏要無些子事。自有好處。便是向上人行履處也。既不擊碎。必增瑕纇。便見漏逗。畢竟是作麼生得是。國有憲章三千條罪。五刑之屬三千。莫大於不孝。憲是法章是條。三千條罪。一時犯了也。何故如此。只為不以本分事接人。若是大龍必不恁麼也。</p>
<p style="margin-left:1em">【八三】舉。雲門示眾云。古佛與露柱相交。是第幾機<span class='note-inline'>(三千里外沒交涉。七花八裂)</span>自代云<span class='note-inline'>(東家人死。西家人助哀。一合相不可得)</span>南山起雲<span class='note-inline'>(乾坤莫覩。刀斫不入)</span>北山下雨<span class='note-inline'>(點滴不施。半河南半河北)</span>。</p>
<p>雲門大師。出八十餘員善知識。遷化後七十餘年。開塔觀之。儼然如故。他見地明白。機境迅速。大凡垂語別語代語。直下孤峻。只這公案。如擊石火。似閃電光。直是神出鬼沒。慶藏主云。一大藏教還有這般說話麼。如今人多向情解上作活計。道佛是三界導師四生慈父。既是古佛。為什麼却與露柱相交。若恁麼會。卒摸索不著。有者喚作無中唱出。殊不知宗師家說話。絕意識絕情量。絕生死絕法塵。入正位更不存一法。爾纔作道理計較。便纏脚纏手。且道他古人意作麼生。但只使心境一如。好惡是非。撼動他不得。便說有也得無也得。有機也得無機也得。到這裏拍拍是令。五祖先師道。大小雲門元來膽小。若是山僧。只向他道第八機。他道。古佛與露柱相交。是第幾機。一時間且向目前包裹。僧問。未審意旨如何。門云。一條絛三十文買。他有定乾坤底眼。既無人會。後來自代云。南山起雲北山下雨。且與後學通箇入路。所以雪竇只拈他定乾坤處教人見。若纔犯計較露箇鋒鋩。則當面蹉過。只要原他雲門宗旨。明他峻機。所以頌出云。</p>
<p style="margin-left:1em" class="lg-abnormal"><div class='lg-row'>南山雲<span class='note-inline'>(乾坤莫覩。刀斫不入)</span>　北山雨<span class='note-inline'>(點滴不施。半河南半河北)</span>　四七二三面相覩<span class='note-inline'>(幾處覓不見。帶累傍人。露柱掛燈籠)</span></div>
<div class='lg-row'>新羅國裏曾上堂<span class='note-inline'>(東湧西沒。東行不見西行利。那裏得這消息來)</span></div>
<div class='lg-row'>大唐國裏未打鼓<span class='note-inline'>(遲一刻。還我話頭來。先行不到。末後太過)</span></div>
<div class='lg-row'>苦中樂<span class='note-inline'>(教阿誰知)</span>　樂中苦<span class='note-inline'>(兩重公案。使誰舉。苦便苦樂便樂。那裏有兩頭三面來)</span></div>
<div class='lg-row'>誰道黃金如糞土<span class='note-inline'>(具眼者辨。試拂試看。阿剌剌。可惜許。且道是古佛是露柱)</span></div>
</p><p>南山雲北山雨。雪竇買帽相頭。看風使帆。向劍刃上與爾下箇注脚。直得四七二三面相覩。也莫錯會。此只頌古佛與露柱相交。是第幾機了也。後面劈開路。打葛藤要見他意。新羅國裏曾上堂。大唐國裏未打鼓。雪竇向電轉星飛處便道。苦中樂樂中苦。雪竇似堆一堆七珍八寶。在這裏了。所以末後有這一句子。云。誰道黃金如糞土。此一句是禪月行路難詩。雪竇引來用。禪月云。山高海深人不測。古往今來轉青碧。淺近輕浮莫與交。地卑只解生荊棘。誰道黃金如糞土。張耳陳餘斷消息。行路難行路難。君自看。且莫土曠人稀。雲居羅漢。</p>
<p>垂示云。道是是無可是。言非非無可非。是非已去。得失兩忘。淨裸裸赤灑灑。且道。面前背後是箇什麼。或有箇衲僧出來道。面前是佛殿三門。背後是寢堂方丈。且道。此人還具眼也無。若辨得此人。許爾親見古人來。</p>
<p style="margin-left:1em">【八四】舉。維摩詰問文殊師利<span class='note-inline'>(這漢太殺合閙一場。合取口)</span>何等是菩薩入不二法門<span class='note-inline'>(知而故犯)</span>文殊曰。如我意者<span class='note-inline'>(道什麼。直得分疎不下。擔枷過狀。把髻投衙)</span>於一切法<span class='note-inline'>(喚什麼作一切法)</span>無言無說<span class='note-inline'>(道什麼)</span>無示無識<span class='note-inline'>(瞞別人即得)</span>離諸問答<span class='note-inline'>(道什麼)</span>是為入不二法門<span class='note-inline'>(用入作什麼。用許多葛藤作什麼)</span>於是文殊師利問維摩詰。我等各自說已。仁者當說。何等是菩薩入不二法門<span class='note-inline'>(這一靠莫道金粟如來。設使三世諸佛。也開口不得。倒轉鎗頭來也。刺殺一人。中箭還似射人時)</span>雪竇云。維摩道什麼<span class='note-inline'>(咄。萬箭攢心。替他說道理)</span>復云。勘破了也<span class='note-inline'>(非但當時。即今也恁麼。雪竇也是賊過後張弓。雖然為眾竭力。爭奈禍出私門。且道雪竇還見得落處麼。夢也未夢見。說什麼勘破。嶮。金毛獅子也摸索不著)</span>。</p>
<p>維摩詰令諸大菩薩各說不二法門。時三十二菩薩。皆以二見有為無為真俗二諦。合為一見。為不二法門。後問文殊。文殊云。如我意者。於一切法。無言無說。無示無識。離諸問答。是為入不二法門。蓋為三十二人以言遣言。文殊以無言遣言。一時掃蕩總不要。是為入不二法門。殊不知靈龜曳尾。拂迹成痕。又如掃箒掃塵相似。塵雖去。箒迹猶存。末後依前除蹤跡。於是文殊却問維摩詰云。我等各自說已。仁者當自說。何等是菩薩入不二法門。維摩詰默然。若是活漢。終不去死水裏浸却。若作恁麼見解。似狂狗逐塊。雪竇亦不說良久。亦不說默然據坐。只去急急處云。維摩道什麼。只如雪竇恁麼道。還見維摩麼。夢也未夢見在。維摩乃過去古佛。亦有眷屬。助佛宣化。具不可思議辯才。有不可思議境界。有不可思議神通妙用。於方丈室中。容三萬二千獅子寶座。與八萬大眾。亦不寬狹。且道是什麼道理。喚作神通妙用得麼。且莫錯會。若是不二法門。雖同得同證方乃相共證知。獨有文殊。可與酬對。雖然恁麼。還免得雪竇檢責也無。雪竇恁麼道。也要與這二人相見云。維摩道什麼。又云。勘破了也。爾且道是什麼處。是勘破處。只這些子。不拘得失。不落是非。如萬仞懸崖。向上捨得性命。跳得過去。許爾親見維摩。如捨不得。大似群羊觸藩。雪竇故然是捨得性命底人。所以頌出云。</p>
<p style="margin-left:1em" class="lg-abnormal"><div class='lg-row'>咄這維摩老<span class='note-inline'>(咄他作什麼。朝打三千暮打八百。咄得不濟事。好與三十棒)</span>　悲生空懊惱<span class='note-inline'>(悲他作什麼。自有金剛王寶劍。為他閑事長無明。勞而無功)</span></div>
<div class='lg-row'>臥疾毘耶離<span class='note-inline'>(因誰致得。帶累一切人)</span></div>
<div class='lg-row'>全身太枯槁<span class='note-inline'>(病則且置。為什麼口似匾擔。飯也喫不得。喘也喘不得)</span></div>
<div class='lg-row'>七佛祖師來<span class='note-inline'>(客來須看。賊來須打。成群作隊。也須是作家始得)</span></div>
<div class='lg-row'>一室且頻掃<span class='note-inline'>(猶有這箇在。元來在鬼窟裏作活計)</span>　請問不二門<span class='note-inline'>(若有可說。被他說了也。打云。和闍黎。也尋不見)</span></div>
<div class='lg-row'>當時便靠倒<span class='note-inline'>(蒼天蒼天。道什麼)</span></div>
<div class='lg-row'>不靠倒<span class='note-inline'>(死中得活。猶有氣息在)</span>　金毛獅子無處討<span class='note-inline'>(咄。還見麼。蒼天蒼天)</span></div>
</p><p>雪竇道。咄這維摩老。頭上先下一咄作什麼。以金剛王寶劍。當頭直截。須朝打三千暮打八百始得。梵語云維摩詰。此云無垢稱。亦云淨名。乃過去金粟如來也。不見僧問雲居簡和尚。既是金粟如來。為什麼却於釋迦如來會中聽法。簡云。他不爭人我。大解脫人不拘成佛不成佛。若道他修行務成佛道。轉沒交涉。譬如圓覺經云。以輪迴心。生輪迴見。入於如來大寂滅海。終不能至。永嘉云。或是或非人不識。逆行順行天莫測。若順行則趣佛果位中。若逆行則入眾生境界。壽禪師道。直饒爾磨鍊得到這田地。亦未可順汝意在。直待證無漏聖身。始可逆行順行。所以雪竇道。悲生空懊惱。維摩經云。為眾生有病故。我亦有病。懊惱則悲絕也。臥疾毘耶離。維摩示疾於毘耶離城也。唐時王玄策使西域過其居。遂以手板縱橫量其室得十笏。因名方丈。全身太枯槁。因以身疾。廣為說法云。是身無常無強無力無堅。速朽之法。不可信也。為苦為惱。眾病所集。乃至陰界入所共合成。七佛祖師來。文殊是七佛祖師。承世尊旨往彼問疾。一室且頻掃。方丈內皆除去所有。唯留一榻等文殊至。請問不二法門也。所以雪竇道。請問不二門。當時便靠倒。維摩口似匾檐。如今禪和子便道。無語是靠倒。且莫錯認定盤星。雪竇拶到萬仞懸崖上。却云不靠倒。一手擡一手搦。他有這般手脚。直是用得玲瓏。此頌前面拈云維摩道什麼。金毛獅子無處討。非但當時。即今也恁麼。還見維摩老麼。盡山河大地草木叢林。皆變作金毛獅子。也摸索不著。</p>
<p>垂示云。把定世界不漏纖毫。盡大地人亡鋒結舌。是衲僧正令。頂門放光。照破四天下。是衲僧金剛眼睛。點鐵成金。點金成鐵。忽擒忽縱。是衲僧拄杖子。坐斷天下人舌頭。直得無出氣處。倒退三千里。是衲僧氣宇。且道總不恁麼時。畢竟是箇什麼人。試舉看。</p>
<p style="margin-left:1em">【八五】舉。僧到桐峯庵主處便問。這裏忽逢大蟲時。又作麼生<span class='note-inline'>(作家弄影漢。草窠裏一箇半箇)</span>庵主便作虎聲<span class='note-inline'>(將錯就錯。却有牙爪。同生同死。承言須會宗)</span>僧便作怕勢<span class='note-inline'>(兩箇弄泥團漢。見機而作。似則也似。是則未是)</span>庵主呵呵大笑<span class='note-inline'>(猶較些子。笑中有刀。亦能放亦能收)</span>僧云。這老賊<span class='note-inline'>(也須識破。敗也。兩箇都放行)</span>庵主云。爭奈老僧何<span class='note-inline'>(劈耳便掌。可惜放過。雪上加霜又一重)</span>僧休去<span class='note-inline'>(恁麼休去。二俱不了。蒼天蒼天)</span>雪竇云。是則是兩箇惡賊。只解掩耳偷鈴<span class='note-inline'>(言猶在耳。遭他雪竇點檢。且道當時合作麼生免得點檢。天下衲僧不到)</span>。</p>
<p>大雄宗派下。出四庵主。大梅白雲。虎溪桐峯。看他兩人恁麼眼親手辨。且道誵訛在什麼處。古人一機一境。一言一句。雖然出在臨時。若是眼目周正。自然活鱍鱍地。雪竇拈教人識邪正辨得失。雖然如此。在他達人分上。雖處得失。却無得失。若以得失見他古人。則沒交涉。如今人須是各各窮到無得失處。然後以得失辨人。若一向去揀擇言句處用心。又到幾時得了去。不見雲門大師道。行脚漢莫只空遊州獵縣。只欲得提搦閑言語。待老和尚口動。便問禪問道。向上向下。如何若何。大卷抄將去。[祝/土]向肚皮裏卜度。到處火爐邊。三箇五箇聚頭舉口。喃喃地便道。這箇是公才語。這箇是就身打出語。這箇是事上道底語。這箇是體裏語。體爾屋裏老爺老娘。噇却飯了。只管說夢。便道我會佛法了也。將知恁麼行脚。驢年得休歇去。古人暫時間拈弄。豈有勝負得失是非等見。桐峯見臨濟。其時在深山卓庵。這僧到彼中遂問。這裏忽逢大蟲時又作麼生。峯便作虎聲。也好就事便行。這僧也會將錯就錯。便作怕勢。庵主呵呵大笑。僧云。這老賊。峯云。爭奈老僧何。是則是二俱不了。千古之下遭人點檢。所以雪竇道。是則是兩箇惡賊。只解掩耳偷鈴。他二人雖皆是賊。當機却不用。所以掩耳偷鈴。此二老如排百萬軍陣。却只鬪掃箒。若論此事。須是殺人不眨眼底手脚。若一向縱而不擒。一向殺而不活。不免遭人怪笑。雖然如是。他古人亦無許多事。看他兩箇恁麼。總是見機而作。五祖道。神通遊戲三昧。慧炬三昧。莊嚴王三昧。自是後人脚跟不點地。只去點檢古人便道。有得有失。有底道。分明是庵主落節。且得沒交涉。雪竇道。他二人相見皆有放過處。其僧道。這裏忽逢大蟲時又作麼生。峯便作虎聲。此便是放過處。乃至道。爭奈老僧何。此亦是放過處。著著落在第二機。雪竇道。要用便用。如今人聞恁麼道。便道當時好與行令。且莫<span class='corr'>盲</span>枷瞎棒。只如德山入門便棒。臨濟入門便喝。且道古人意如何。雪竇後面。便只如此頌出。且道畢竟作麼生免得掩耳偷鈴去。頌云。</p>
<p style="margin-left:1em" class="lg-abnormal"><div class='lg-row'>見之不取<span class='note-inline'>(蹉過了也。已是千里萬里)</span>　思之千里<span class='note-inline'>(悔不慎當初。蒼天蒼天)</span></div>
<div class='lg-row'>好箇斑斑<span class='note-inline'>(闍黎自領出去。爭奈未解用在)</span>　爪牙未備<span class='note-inline'>(只恐用處不明。待爪牙備向爾道)</span></div>
<div class='lg-row'>君不見。大雄山下忽相逢<span class='note-inline'>(有條攀條。無條攀例)</span></div>
<div class='lg-row'>落落聲光皆振地<span class='note-inline'>(這大蟲却恁麼去。猶較些子。幾箇男兒是丈夫)</span>　大丈夫見也無<span class='note-inline'>(老婆心切。若解開眼同生同死。雪竇打葛藤)</span></div>
<div class='lg-row'>收虎尾兮捋虎鬚<span class='note-inline'>(忽然突出如何收。收天下衲僧在這裏。忽有箇出來便與一拶。若無收放爾三十棒。教爾轉身吐氣。喝打云。何不道這老賊)</span></div>
</p><p>見之不取。思之千里。正當嶮處都不能使。等他道爭奈老僧何。好與本分草料。當時若下得這手脚。他必須有後語。二人只解放不解收。見之不取。早是白雲萬里。更說什麼思之千里。好箇斑斑爪牙未備。是則是箇大蟲。也解藏牙伏爪。爭奈不解咬人。君不見。大雄山下忽相逢。落落聲光皆振地。百丈一日問黃檗云。什麼處來。檗云。山下採菌子來。丈云。還見大蟲麼。檗便作虎聲。丈於腰下取斧作斫勢。檗約住便掌。丈至晚上堂云。大雄山下有一虎。汝等諸人出入切須好看。老僧今日親遭一口。後來溈山問仰山。黃檗虎話作麼生。仰云。和尚尊意如何。溈山云。百丈當時合一斧斫殺。因什麼到如此。仰山云。不然。溈山云。子又作麼生。仰山云。不唯騎虎頭。亦解收虎尾。溈山云。寂子甚有嶮崖之句。雪竇引用明前面公案。聲光落落振於大地也。這箇些子轉變自在。要句中有出身之路。大丈夫見也無。還見麼。收虎尾兮捋虎鬚。也須是本分。任爾收虎尾捋虎鬚。未免一時穿却鼻孔。</p>
<p>垂示云。把定世界不漏絲毫。截斷眾流不存涓滴。開口便錯擬議即差。且道作麼生是透關底眼。試道看。</p>
<p style="margin-left:1em">【八六】舉。雲門垂語云。人人盡有光明在<span class='note-inline'>(黑漆桶)</span>看時不見暗昏昏<span class='note-inline'>(看時瞎)</span>作麼生是諸人光明<span class='note-inline'>(山是山水是水。漆桶裏洗黑汁)</span>自代云。厨庫三門<span class='note-inline'>(老婆心切。打葛藤作什麼)</span>又云。好事不如無<span class='note-inline'>(自知較一半。猶較些子)</span>。</p>
<p>雲門室中垂語接人。爾等諸人脚跟下。各各有一段光明。輝騰今古逈絕見知。雖然光明。恰到問著又不會。豈不是暗昏昏地。二十年垂示。都無人會他意。香林後來請代語。門云。厨庫三門。又云。好事不如無。尋常代語只一句。為什麼這裏却兩句。前頭一句為爾略開一線路教爾見。若是箇漢。聊聞舉著剔起便行。他怕人滯在此。又云。好事不如無。依前與爾掃却。如今人纔聞舉著光明。便去瞠眼云。那裏是厨庫。那裏是三門。且得沒交涉。所以道。識取鉤頭意。莫認定盤星。此事不在眼上。亦不在境上。須是絕知見忘得失。淨裸裸赤灑灑。各各當人分上究取始得。雲門云。日裏來往日裏辨人。忽然半夜無日月燈光。曾到處則故是。未曾到處取一件物。還取得麼。參同契云。當明中有暗。勿以暗相覩。當暗中有明。勿以明相遇。若坐斷明暗。且道是箇什麼。所以道。心花發明。照十方剎。盤山云。光非照境。境亦非存。光境俱忘。復是何物。又云。即此見聞非見聞。無餘聲色可呈君。箇中若了全無事。體用何妨分不分。但會取末後一句了。却去前頭游戲。畢竟不在裏頭作活計。古人道。以無住本。立一切法。不得去這裏弄光影弄精魂。又不得作無事會。古人道。寧可起有見如須彌山。不可起無見如芥子許。二乘人多偏墜此見。雪竇頌云。</p>
<p style="margin-left:1em" class="lg-abnormal"><div class='lg-row'>自照列孤明<span class='note-inline'>(森羅萬象。賓主交參。列轉鼻孔。瞎漢作什麼)</span>　為君通一線<span class='note-inline'>(何止一線。十日並照。放一線道即得)</span></div>
<div class='lg-row'>花謝樹無影<span class='note-inline'>(打葛藤有什麼了期。向什麼處摸索。黑漆桶裏盛黑汁)</span></div>
<div class='lg-row'>看時誰不見<span class='note-inline'>(瞎。不可總扶籬摸壁。兩瞎三瞎)</span>　見不見<span class='note-inline'>(兩頭俱坐斷。瞎)</span></div>
<div class='lg-row'>倒騎牛兮入佛殿<span class='note-inline'>(中。三門合掌。還我話頭來。打云。向什麼處去也。雪竇也只向鬼窟裏作活計。還會麼。半夜日頭出。日午打三更)</span></div>
</p><p>自照列孤明。自家脚跟下。本有此一段光明。只是尋常用得暗。所以雲門大師。與爾羅列此光明。在爾面前。且作麼生是諸人光明。厨庫三門。此是雲門列孤明處也。盤山道。心月孤圓光吞萬像。這箇便是真常獨露。然後與君通一線。亦怕人著在厨庫三門處。厨庫三門則且從却。朝花亦謝樹亦無影。日又落月又暗。盡乾坤大地。黑漫漫地。諸人還見麼。看時誰不見。且道是誰不見。到這裏。當明中有暗。暗中有明。皆如前後步自可見。雪竇道。見不見。頌好事不如無。合見又不見。合明又不明。倒騎牛兮入佛殿。入黑漆桶裏去也。須是爾自騎牛入佛殿。看道是箇什麼道理。</p>
<p>垂示云。明眼漢沒窠臼。有時孤峯頂上草漫漫。有時鬧市裏頭赤灑灑。忽若忿怒那吒。現三頭六臂。忽若日面月面。放普攝慈光。於一塵現一切身。為隨類人。和泥合水。忽若撥著向上竅。佛眼也覻不著。設使千聖出頭來。也須倒退三千里。還有同得同證者麼。試舉看。</p>
<p style="margin-left:1em">【八七】舉。雲門示眾云。藥病相治<span class='note-inline'>(一合相不可得)</span>盡大地是藥<span class='note-inline'>(苦瓠連根苦。擺向一邊)</span>那箇是自己<span class='note-inline'>(甜瓜徹蔕甜。那裏得這消息來)</span>治<span class='note-inline'>(澄之切。攻理也。音持)</span>。</p>
<p>雲門道。藥病相治。盡大地是藥那箇是自己。諸人還有出身處麼。二六時中。管取壁立千仞。德山棒如雨點。臨濟喝似雷奔。則且致。釋迦自釋迦。彌勒自彌勒。未知落處者。往往喚作藥病相投會去。世尊四十九年。三百餘會。應機設教。皆是應病與藥。如將蜜果換苦葫蘆相似。既淘汝諸人業根。令灑灑落落。盡大地是藥。爾向什麼處插嘴。若插得嘴。許爾有轉身吐氣處。便親見雲門。爾若回顧躊躇。管取插嘴不得。雲門在爾脚跟底。藥病相治。也只是尋常語論。爾若著有。與爾說無。爾若著無。與爾說有。爾若著不有不無。與爾去糞掃堆上。現丈六金身。頭出頭沒。只如今盡大地森羅萬象乃至自<span class='corr'>己</span>。一時是藥。當恁麼時。却喚那箇是自己。爾一向喚作藥。彌勒佛下生。也未夢見雲門在。畢竟如何。識取鉤頭意。莫認定盤星。文殊一日。令善財去採藥云。不是藥者採將來。善財遍採。無不是藥。却來白云。無不是藥者。文殊云。是藥者採將來。善財乃拈一枝草。度與文殊。文殊提起示眾云。此藥亦能殺人。亦能活人。此藥病相治話。最難看。雲門室中尋常用接人。金鵝長老。一日訪雪竇。他是箇作家。乃臨濟下尊宿。與雪竇論此藥病相治話。一夜至天光。方能盡善。到這裏。學解思量計較。總使不著。雪竇後有頌送他道。藥病相治見最難。萬重關鎖太無端。金鵝道者來相訪。學海波瀾一夜乾。雪竇後面頌得最有工夫。他意亦在賓亦在主。自可見也。頌云。</p>
<p style="margin-left:1em" class="lg-abnormal"><div class='lg-row'>盡大地是藥<span class='note-inline'>(教誰辨的。撒沙撒土。架高處著)</span>　古今何太錯<span class='note-inline'>(言中有響。一筆句下。咄)</span></div>
<div class='lg-row'>閉門不造車<span class='note-inline'>(大小雪竇為眾竭力。禍出私門。坦蕩不掛一絲毫。阿誰有閑工夫。向鬼窟裏作活計)</span></div>
<div class='lg-row'>通途自寥廓<span class='note-inline'>(脚下便入草。上馬見路。信手拈來。不妨奇特)</span></div>
<div class='lg-row'>錯錯<span class='note-inline'>(雙劍倚空飛。一箭落雙雕)</span>　鼻孔遼天亦穿却<span class='note-inline'>(頭落也。打云。穿却了也)</span></div>
</p><p>盡大地是藥。古今何太錯。爾若喚作藥會。自古自今。一時錯了也。雪竇云。有般漢不解截斷太梅脚跟。只管道貪程太速。他解截雲門脚跟。為雲門這一句惑亂天下人。雲門云。拄杖子是浪。許爾七縱八橫。盡大地是浪。看爾頭出頭沒。閉門不造車。通途自寥廓。雪竇道。為爾通一線路。爾若閉門造車。出門合轍。濟箇甚事。我這裏閉門也不造車。出門自然寥廓。他這裏略露些子縫罅。教人見。又連忙却道。錯錯。前頭也錯。後頭也錯。誰知雪竇開一線路。也是錯。既然鼻孔遼天。為什麼也穿却。要會麼。且參三十年。爾有拄杖子。我與爾拄杖子。爾若無拄杖子。不免被人穿却鼻孔。</p>
<p>垂示云。門庭施設。且恁麼。破二作三。入理深談。也須是七穿八穴。當機敲點。擊碎金鎖玄關。據令而行。直得掃蹤滅跡。且道誵訛在什麼處。具頂門眼者。請試舉看。</p>
<p style="margin-left:1em">【八八】舉。玄沙示眾云。諸方老宿。盡道接物利生<span class='note-inline'>(隨分開箇鋪席。隨家豐儉)</span>忽遇三種病人來。作麼生接<span class='note-inline'>(打草只要蛇驚。山僧直得目瞪口呿。管取倒退三千里)</span>患盲者。拈鎚竪拂。他又不見<span class='note-inline'>(端的瞎。是則接物利生。未必不見在)</span>患聾者。語言三昧。他又不聞<span class='note-inline'>(端的聾。是則接物利生。未必聾在。是那箇未聞在)</span>患啞者教伊說。又說不得<span class='note-inline'>(端的啞。是則接物利生。未必啞在。是那箇未說在)</span>且作麼生接。若接此人不得。佛法無靈驗<span class='note-inline'>(誠哉是言。山僧拱手歸降。已接了也。便打)</span>僧請益雲門<span class='note-inline'>(也要諸方共知。著)</span>雲門云。汝禮拜著<span class='note-inline'>(風行草偃。咄)</span>僧禮拜起<span class='note-inline'>(這僧拗折拄杖子也)</span>雲門以拄杖挃。僧退後。門云。汝不是患盲<span class='note-inline'>(端的瞎。莫道這僧患盲好)</span>復喚近前來。僧近前<span class='note-inline'>(第二杓惡水澆。觀音來也。當時好與一喝)</span>門云。汝不是患聾<span class='note-inline'>(端的聾。莫道這僧患聾好)</span>門乃云。還會麼<span class='note-inline'>(何不與本分草料。當時好莫作聲)</span>僧云。不會<span class='note-inline'>(兩重公案。蒼天蒼天)</span>門云。汝不是患啞<span class='note-inline'>(端的啞。口吧吧地。莫道這僧啞好)</span>僧於此有省<span class='note-inline'>(賊過後張弓。討什麼碗)</span>　瞪<span class='note-inline'>(持陵切。怒目直視也)</span>　呿<span class='note-inline'>(去伽切。張口貌)</span>　挃<span class='note-inline'>(陟栗切。音窒撞空也)</span>。</p>
<p>玄沙參到絕情塵意想。淨裸裸赤灑灑地處。方解恁麼道。是時諸方。列剎相望。尋常示眾道。諸方老宿。盡道接物利生。忽遇三種病人來時。作麼生接。患盲者。拈鎚竪拂他又不見。患聾者。語言三昧他又不聞。患啞者。教他說又說不得。且作麼生接。若接此人不得。佛法無靈驗。如今人若作盲聾瘖啞會。卒摸索不著。所以道。莫向句中死却。須是會他玄沙意始得。玄沙常以此語接人。有僧久在玄沙處。一日上堂。僧問和尚云。三種病人話。還許學人說道理也無。玄沙云許。僧便珍重下去。沙云。不是不是。這僧會得他玄沙意。後來法眼云。我聞地藏和尚舉這僧語。方會三種病人話。若道這僧不會。法眼為什麼却恁麼道。若道他會。玄沙為什麼。却道不是不是。一日地藏道。某甲聞。和尚有三種病人話是否。沙云是。藏云。珪琛現有眼耳鼻舌。和尚作麼生接。玄沙便休去。若會得玄沙意。豈在言句上。他會底自然殊別。後有僧舉似雲門。門便會他意云。汝禮拜著。僧禮拜起。門以拄杖挃。這僧退後。門云。汝不是患盲。復喚近前來。僧近前。門云。汝不是患聾。乃云會麼僧云。不會。門云。汝不是患啞。其僧於此有省。當時若是箇漢。等他道禮拜著。便與掀倒禪床。豈見有許多葛藤。且道雲門與玄沙會處。是同是別。他兩人會處都只一般。看他古人出來。作千萬種方便。意在鉤頭上。多少苦口。只令諸人各各明此一段事。五祖老師云。一人說得却不會。一人却會說不得。二人若來參。如何辨得他。若辨這兩人不得。管取為人解粘去縛不得在。若辨得。纔見入門。我便著草鞋向爾肚裏走幾遭了也。猶自不省。討什麼碗出去。且莫作盲聾瘖啞會好。若恁麼計較。所以道。眼見色如盲等。耳聞聲如聾等。又道。滿眼不視色。滿耳不聞聲。文殊常觸目。觀音塞耳根。到這裏眼見如盲相似。耳聞如聾相似。方能與玄沙意不爭多。諸人還識盲聾瘖啞底漢子落處麼。看取雪竇頌云。</p>
<p style="margin-left:1em" class="lg-abnormal"><div class='lg-row'>盲聾瘖啞<span class='note-inline'>(已在言前。三竅俱明。已做一段了也)</span>　杳絕機宜<span class='note-inline'>(向什麼處摸索。還做計較得麼。有什麼交涉)</span></div>
<div class='lg-row'>天上天下<span class='note-inline'>(正理自由。我也恁麼)</span>　堪笑堪悲<span class='note-inline'>(笑箇什麼。悲箇什麼。半明半暗)</span></div>
<div class='lg-row'>離婁不辨正色<span class='note-inline'>(瞎漢。巧匠不留蹤。端的瞎)</span></div>
<div class='lg-row'>師曠豈識玄絲<span class='note-inline'>(聾漢。大功不立賞。端的聾)</span>　爭如獨坐虛窓下<span class='note-inline'>(須是恁麼始得。莫向鬼窟裏作活計。一時打破漆桶)</span></div>
<div class='lg-row'>葉落花開自有時<span class='note-inline'>(即今什麼時節。切不得作無事會。今日也從朝至暮。明日也從朝至暮)</span>。</div>
</p><p style="margin-left:1em">復云。還會也無<span class='note-inline'>(重說偈言)</span>無孔鐵鎚<span class='note-inline'>(自領出去。可惜放過。便打)</span></p>
<p>盲聾瘖啞杳絕機宜。盡爾見與不見聞與不聞說與不說。雪竇一時與爾掃却了也。直得盲聾瘖啞見解。機宜計較。一時杳絕。總用不著。這箇向上事。可謂真盲真聾真啞。無機無宜。天上天下堪笑堪悲。雪竇一手擡一手搦。且道笑箇什麼悲箇什麼。堪笑是啞却不啞。是聾却不聾。堪悲明明不盲却盲。明明不聾却聾。離婁不辨正色。不能辨青黃赤白。正是瞎。離婁黃帝時人。百步外能見秋毫之末。其目甚明。黃帝游於赤水沈珠。令離朱尋之不見。令喫詬尋之亦不得。後令象罔尋之方獲之。故云。象罔到時光燦爛。離婁行處浪滔天。這箇高處一著。直是離婁之目亦辨他正色不得。師曠豈識玄絲。周時絳州晉景公之子。師曠字子野<span class='note-inline'>(一云。晉平公之樂太師也)</span>善別五音六律。隔山聞蟻鬪。時晉與楚爭覇。師曠唯鼓琴。撥動風絃。知戰楚必無功。雖然如是。雪竇道。他尚未識玄絲在。不聾却是聾底人。這箇高處玄音。直是師曠亦識不得。雪竇道。我亦不作離婁。亦不作師曠。爭如獨坐虛窓下。葉落花開自有時。若到此境界。雖然見似不見。聞似不聞。說似不說。飢即喫飯。困即打眠。任他葉落花開。葉落時是秋。花開時是春。各各自有時節。雪竇與爾一時掃蕩了也。又放一線道云。還會也無。雪竇力盡神疲。只道得箇無孔鐵鎚。這一句急著眼看方見。若擬議又蹉過。師舉拂子云。還見麼。遂敲禪床一下云。還聞麼。下禪床云。還說得麼。</p>
<p>垂示云。通身是眼見不到。通身是耳聞不及。通身是口說不著。通身是心鑒不出。通身即且止。忽若無眼作麼生見。無耳作麼生聞。無口作麼生說。無心作麼生鑒。若向箇裏撥轉得一線道。便與古佛同參。參則且止。且道參箇什麼人。</p>
<p style="margin-left:1em">【八九】舉。雲巖問道吾。大悲菩薩。用許多手眼作什麼<span class='note-inline'>(當時好與本分草料。爾尋常走上走下作什麼。闍黎問作什麼)</span>。吾云。如人夜半背手摸枕子<span class='note-inline'>(何不用本分草料。一盲引眾盲)</span>巖云。我會也<span class='note-inline'>(將錯就錯。賺殺一船人。同坑無異土。未免傷鋒犯手)</span>吾云。汝作麼生會<span class='note-inline'>(何勞更問。也要問過。好與一拶)</span>巖云。遍身是手眼<span class='note-inline'>(有什麼交涉。鬼窟裏作活計。泥裏洗土塊)</span>吾云。道即太殺道。只道得八成<span class='note-inline'>(同坑無異土。奴見婢慇懃。癩兒牽伴)</span>巖云。師兄作麼生<span class='note-inline'>(取人處分爭得。也好與一拶)</span>吾云。通身是手眼<span class='note-inline'>(鰕跳不出斗。換却爾眼睛。移却舌頭。還得十成也未。喚爹作爺)</span>。</p>
<p>雲巖與道吾同參藥山。四十年脇不著席。藥山出曹洞一宗。有三人法道盛行。雲巖下洞山。道吾下石霜船子下夾山。大悲菩薩有八萬四千母陀羅臂。大悲有許多手眼。諸人還有也無。百丈云。一切語言文字。俱皆宛轉歸于自己。雲巖常隨道吾咨參決擇。一日問他道。大悲菩薩用許多手眼作什麼。當初好與他劈脊便棒。免見後有許多葛藤。道吾慈悲不能如此。却與他說道理。意要教他便會。却道如人夜半背手摸枕子。當深夜無燈光時。將手摸枕子。且道眼在什麼處。他便道我會也。吾云汝作麼生會。巖云遍身是手眼。吾云。道即太殺道。只道得八成。巖云。師兄又作麼生。吾云。通身是手眼。且道遍身是底是。通身是底是。雖似爛泥却脫灑。如今人多去作情解道。遍身底不是。通身底是。只管咬他古人言句。於古人言下死了。殊不知。古人意不在言句上。此皆是事不獲已而用之。如今下注脚。立格則道。若透得此公案。便作罷參會。以手摸渾身。摸燈籠露柱。盡作通身話會。若恁麼會。壞他古人不少。所以道。他參活句不參死句。須是絕情塵意想。淨裸裸赤灑灑地。方可見得大悲話。不見曹山問僧。應物現形如水中月時如何。僧云。如驢覰井。山云。道即殺道只道得八成。僧云。和尚又作麼生。山云。如井覷驢。便同此意也。爾若去語上見。總出道吾雲巖圈繢不得。雪竇作家。更不向句下死。直向頭上行。頌云。</p>
<p style="margin-left:1em" class="lg-abnormal"><div class='lg-row'>遍身是<span class='note-inline'>(四肢八節。未是衲僧極則處)</span>　通身是<span class='note-inline'>(頂門上有半邊。猶在窠窟裏。瞎)</span>　拈來猶較十萬里<span class='note-inline'>(放過則不可。何止十萬里)</span></div>
<div class='lg-row'>展翅鵬騰六合雲<span class='note-inline'>(些子境界。將謂奇特。點)</span></div>
<div class='lg-row'>搏風鼓蕩四溟水<span class='note-inline'>(些子塵埃。將謂天下人不奈爾何。過)</span></div>
<div class='lg-row'>是何埃壒兮忽生<span class='note-inline'>(重為禪人下注脚。斬拈却著那裏)</span>　那箇毫釐兮未止<span class='note-inline'>(別別。吹散了也。截)</span></div>
<div class='lg-row'>君不見<span class='note-inline'>(又恁麼去)</span>　網珠垂範影重重<span class='note-inline'>(大小大雪竇作這箇去就。可惜許。依舊打葛藤)</span></div>
<div class='lg-row'>棒頭手眼從何起<span class='note-inline'>(咄。賊過後張弓。放爾不得。盡大地人無出氣處。放得又須喫棒。又打咄云。且道山僧底是雪竇底是)</span></div>
<div class='lg-row'>咄<span class='note-inline'>(三喝四喝後作麼生)</span>　壒<span class='note-inline'>(於蓋切。塵也通作堨)</span></div>
</p><p>遍身是通身是。若道背手摸枕子底便是。以手摸身底便是。若作恁麼見解。盡向鬼窟裏作活計。畢竟遍身通身都不是。若要以情識去見他大悲話。直是猶較十萬里。雪竇弄得一句活道。拈來猶較十萬里。後句頌雲巖道吾奇特處云。展翅鵬騰六合雲。搏風鼓蕩四溟水。大鵬吞龍以翼搏風鼓浪。其水開三千里。遂取龍吞之。雪竇道。爾若大鵬能搏風鼓浪。也太殺雄壯。若以大悲千手眼觀之。只是些子塵埃忽生相似。又似一毫釐風吹未止相似。雪竇道。爾若以手摸身用作手眼堪作何用。於是大悲話上。直是未在。所以道。是何埃壒兮忽生。那箇毫釐兮未止。雪竇自謂作家。一時拂迹了也。爭奈後面依舊漏逗說箇諭子。依前只在圈繢裏。君不見。網珠垂範影重重。雪竇引帝網明珠。以用垂範。手眼且道落在什麼處。華嚴宗中。立四法界。一理法界。明一味平等故。二事法界。明全理成事故。三理事無礙法界。明理事相融大小無礙故。四事事無礙法界。明一事遍入一切事。一切事遍攝一切事。同時交參無礙故。所以道。一塵纔舉大地全收。一一塵含無邊法界。一塵既爾諸塵亦然。網珠者。乃天帝釋善法堂前。以摩尼珠為網。凡一珠中映現百千珠。而百千珠俱現一珠中。交映重重。主伴無盡。此用明事事無礙法界也。昔賢首國師。立為鏡燈諭。圓列十鏡。中設一燈。若看東鏡。則九鏡鏡燈歷然齊現。若看南鏡則鏡鏡如然。所以世尊初成正覺。不離菩提道場。而遍昇忉利諸天。乃至於一切處。七處九會。說華嚴經。雪竇以帝網珠。垂示事事無礙法界。然六相義甚明白。即總即別。即同即異。即成即壞。舉一相則六相俱該。但為眾生日用而不知。雪竇拈帝網明珠。垂範況此大悲話。直是如此。爾若善能向此珠網中。明得拄杖子。神通妙用。出入無礙。方可見得手眼。所以雪竇云。棒頭手眼從何起。教爾棒頭取證喝下承當。只如德山入門便棒。且道手眼在什麼處。臨濟入門便喝。且道手眼在什麼處。且道雪竇末後。為什麼更著箇咄字參。</p>
<p>垂示云。聲前一句千聖不傳。面前一絲長時無間。淨裸裸赤灑灑。頭鬔鬆耳卓朔。且道作麼生。試舉看。</p>
<p style="margin-left:1em">【九〇】舉。僧問智門。如何是般若體<span class='note-inline'>(通身無影象。坐斷天下人舌頭。用體作什麼)</span>門云。蚌含明月<span class='note-inline'>(光吞萬象。即且止。棒頭正眼事如何。曲不藏直。雪上加霜又一重)</span>僧云。如何是般若用<span class='note-inline'>(倒退三千里。要用作什麼)</span>門云。兔子懷胎<span class='note-inline'>(嶮。苦瓠連根苦。甜瓜徹帶甜。向光影中作活計。不出智門窠窟。若有箇出來。且道是般若體是般若用。且要土上加泥)</span>。</p>
<p>智門道。蚌含明月兔子。懷胎。都用中秋意。雖然如此。古人意却不在蚌兔上。他是雲門會下尊宿。一句語須具三句。所謂函蓋乾坤句。截斷眾流句。隨波逐浪句。亦不消安排。自然恰好。便去嶮處。答這僧話。略露些子鋒鋩。不妨奇特。雖然恁麼。他古人終不去弄光影。只與爾指些路頭教人見。這僧問。如何是般若體。智門云。蚌含明月。漢江出蚌。蚌中有明珠。到中秋月出。蚌於水面浮。開口含月光。感而產珠。合浦珠是也。若中秋有月則珠多。無月則珠少。如何是般若用。門云。兔子懷胎。此意亦無異。兔屬陰。中秋月生。開口吞其光。便乃懷胎。口中產兒。亦是有月則多。無月則少。他古人答處。無許多事。他只借其意。而答般若光也。雖然恁麼。他意不在言句上。自是後人。去言句上作活計。不見盤山道。心月孤圓光吞萬象。光非照境境亦非存。光境俱亡復是何物。如今人但瞠眼喚作光。只去情上生解。空裏釘橛。古人道。汝等諸人。六根門頭晝夜放大光明。照破山河大地。不只止眼根放光。鼻舌身意亦皆放光也。到這裏直須打疊六根下無一星事。淨裸裸赤灑灑地。方見此話落處。雪竇正恁麼頌出。</p>
<p style="margin-left:1em" class="lg-abnormal"><div class='lg-row'>一片虛凝絕謂情<span class='note-inline'>(擬心即差動念即隔。佛眼也覰不見)</span>　人天從此見空生<span class='note-inline'>(須菩提好與三十棒。用這老漢作什麼。設使須菩提也倒退三千里)</span></div>
<div class='lg-row'>蚌含玄兔深深意<span class='note-inline'>(也須是當人始得。有什麼意。何須更用深深意)</span></div>
<div class='lg-row'>曾與禪家作戰爭<span class='note-inline'>(干戈已息天下太平。還會麼。打云。闍黎喫得多少)</span></div>
</p><p>一片虛凝絕謂情。雪竇一句便頌得好。自然見得古人意。六根湛然。是箇什麼。只這一片虛明凝寂。不消去天上討。也不必向別人求。自然常光現前。是處壁立千仞。謂情即是絕言謂情塵也。法眼圓成實性頌云。理極忘情謂。如何得諭齊。到頭霜夜月。任運落前溪。果熟兼猿重。山遙似路迷。舉頭殘照在。元是住居西。所以道。心是根法是塵。兩種猶如鏡上痕。塵垢盡時光始現。心法雙忘性即真。又道三間茅屋從來住。一道神光萬境閑。莫把是非來辨我。浮生穿鑿不相關。只此頌亦見一片虛凝絕謂情也。人天從此見空生。不見須菩提巖中宴坐。諸天雨花讚歎。尊者云。空中雨花讚歎。復是何人。天云。我是梵天。尊者云。汝云何讚歎。天云。我重尊者善說般若波羅蜜多。尊者云。我於般若未甞說一字。汝云何讚歎。天云。尊者無說。我乃無聞。無說無聞是真般若。又復動地雨花。看他須菩提善說般若。且不說體用。若於此見得。便可見智門道蚌含明月兔子懷胎。古人意雖不在言句上。爭奈答處有深深之旨。惹得雪竇道蚌含玄兔深深意。到這裏曾與禪家作戰爭。天下禪和子。鬧浩浩地商量。未甞有一人夢見在。若要與智門雪竇同參。也須是自著眼始得。</p>

<p class='juan'>佛果圜悟禪師碧巖錄卷第九<span class='note-inline'>(終)</span></p></div>
</div><!-- end of div[@id='body'] -->
</body></html>