<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘四法經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 772
<p class='juan'><a id='mulu1' />大乘四法經</p><p class="byline">大唐天竺三藏地婆訶羅譯</p>
<div class='div-jing'><p>如是我聞：</p>
<p>一時薄伽梵在室羅筏，住誓多林給孤獨園，與大苾芻眾千二百五十人俱，復有無量菩薩摩訶薩眾。</p>
<p>爾時世尊告諸苾芻：「有四種法，菩薩摩訶薩盡其壽量，常應修行，乃至雖遇喪命因緣，亦不得捨。何者為四？諸苾芻、菩薩盡壽，乃至逢遇喪命因緣，必定不得捨菩提心；諸苾芻、菩薩盡壽，乃至逢遇喪命因緣，必定不得捨善知識；諸苾芻、菩薩盡壽，乃至逢遇喪命因緣，不得棄捨堪忍愛樂；諸苾芻、菩薩盡壽，乃至逢遇喪命因緣，必定不得捨阿練若。諸苾芻！如是四法，菩薩盡壽，常應堅持，寧喪身命而不捨離。」</p>
<p>爾時世尊重演其義，說伽他曰：</p>

<div class="lg regular" style="margin-left:1em;"><div class='lg-row'>「世間明慧者，　應發菩提心，</div>
<div class='lg-row'>常思一切智，　恒近善知識，</div>
<div class='lg-row'>住堪忍愛樂，　依止阿練若，</div>
<div class='lg-row'>猶如師子王，　遠離諸驚怖。</div>
</div><p>「諸明慧者修行此法，速能超出眾魔羅網，疾證無上正等菩提。」</p>
<p>時薄伽梵說此經已，諸苾芻等歡喜奉行。</p>
</div>
<p class='juan'>大乘四法經</p>
</div><!-- end of div[@id='body'] -->
</body></html>