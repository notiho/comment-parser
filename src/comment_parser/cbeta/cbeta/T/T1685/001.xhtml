<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說八大靈塔名號經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1685
<p class='juan'><a id='mulu1' />佛說八大靈塔名號經</p><p class="byline">西天譯經三藏朝散大夫試光祿卿明教大師臣法賢奉　詔譯</p>
<div class='div-jing'><p>爾時世尊告諸苾芻：「我今稱揚八大靈塔名號。汝等諦聽，當為汝說。何等為八？所謂第一迦毘羅城龍彌儞園是佛生處，第二摩伽陀國泥連河邊菩提樹下佛證道果處，第三迦尸國波羅柰城轉大法輪處，第四舍衛國祇陀園現大神通處，第五曲女城從忉利天下降處，第六王舍城聲聞分別佛為化度處，第七廣嚴城靈塔思念壽量處，第八拘尸那城娑羅林內大雙樹間入涅槃處。如是八大靈塔。」重說頌曰：</p>

<div class="lg regular" style="margin-left:1em;"><div class='lg-row'>「淨飯王都迦毘城，　龍彌儞園佛生處；</div>
<div class='lg-row'>摩伽陀泥連河側，　菩提樹下成正覺；</div>
<div class='lg-row'>迦尸國波羅柰城，　轉大法輪十二行；</div>
<div class='lg-row'>舍衛大城祇園內，　遍滿三界現神通；</div>
<div class='lg-row'>桑迦尸國曲女城，　忉利天宮而降下；</div>
<div class='lg-row'>王舍大城僧分別，　如來善化行慈悲；</div>
<div class='lg-row'>廣嚴大城靈塔中，　如來思念壽量處；</div>
<div class='lg-row'>拘尸那城大力地，　娑羅雙樹入涅槃。</div>
</div><p>「如是八大靈塔，若有婆羅門及善男子善女人等，發大信心修建塔廟、承事供養，是人得大利益、獲大果報、具大稱讚，名聞普遍甚深廣大，乃至諸苾芻亦應當學。</p>
<p>「復次諸苾芻，若有淨信善男子善女人，能於此八大靈塔，向此生中至誠供養，是人命終速生天界。」</p>
<p>爾時世尊復告諸苾芻：「汝等諦聽，我今當說，遊止國城及於住世。」而說頌曰：</p>

<div class="lg regular" style="margin-left:1em;"><div class='lg-row'>「二十九載處王宮，　六年雪山修苦行，</div>
<div class='lg-row'>五歲王舍城化度，　四年在於毘沙林，</div>
<div class='lg-row'>二年惹里巖安居，　二十三載止舍衛，</div>
<div class='lg-row'>廣嚴城及鹿野苑，　摩拘梨與忉利天，</div>
<div class='lg-row'>尸輸那及憍睒彌，　寶塔山頂并大野，</div>
<div class='lg-row'>尾努聚落吠蘭帝，　淨飯王都迦毘城，</div>
<div class='lg-row'>此等聖境各一年，　釋迦如來而行住，</div>
<div class='lg-row'>如是八十年住也，　然後牟尼入涅槃。」</div>
</div>
<p class='juan'>佛說八大靈塔名號經</p></div>
</div><!-- end of div[@id='body'] -->
</body></html>