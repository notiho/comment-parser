<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu33' />大方廣佛華嚴經卷第十四</p><p class="byline">于闐國三藏實叉難陀奉　制譯</p>
<div class='div-pin'><a id='mulu34' />
<p class='h1'>淨行品第十一</p><p>爾時，智首菩薩問文殊師利菩薩言：「佛子！菩薩云何得無過失身、語、意業？云何得不害身、語、意業？云何得不可毀身、語、意業？云何得不可壞身、語、意業？云何得不退轉身、語、意業？云何得不可動身、語、意業？云何得殊勝身、語、意業？云何得清淨身、語、意業？云何得無染身、語、意業？云何得智為先導身、語、意業？云何得生處具足、種族具足、家具足、色具足、相具足、念具足、慧具足、行具足、無畏具足、覺悟具足？云何得勝慧、第一慧、最上慧、最勝慧、無量慧、無數慧、不思議慧、無與等慧、不可量慧、不可說慧？云何得因力、欲力、方便力、緣力、所緣力、根力、觀察力、奢摩他力、毘鉢舍那力、思惟力？云何得蘊善巧、界善巧、處善巧、緣起善巧、欲界善巧、色界善巧、無色界善巧、過去善巧、未來善巧、現在善巧？云何善修習念覺分、擇法覺分、精進覺分、喜覺分、猗覺分、定覺分、捨覺分、空、無相、無願？云何得圓滿檀波羅蜜、尸波羅蜜、羼提波羅蜜、毘梨耶波羅蜜、禪那波羅蜜、般若波羅蜜，及以圓滿慈、悲、喜、捨？云何得處非處智力、過未現在業報智力、根勝劣智力、種種界智力、種種解智力、一切至處道智力、禪解脫三昧染淨智力、宿住念智力、無障礙天眼智力、斷諸習智力？云何常得天王、龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王、人王、梵王之所守護，恭敬供養？云何得與一切眾生為依、為救、為歸、為趣、為炬、為明、為照、為導、為勝導、為普導？云何於一切眾生中，為第一、為大、為勝、為最勝、為妙、為極妙、為上、為無上、為無等、為無等等？」</p>
<p>爾時，文殊師利菩薩告智首菩薩言：</p>
<p>「善哉！佛子！汝今為欲多所饒益、多所安隱，哀愍世間，利樂天人，問如是義。佛子！若諸菩薩善用其心，則獲一切勝妙功德；於諸佛法，心無所礙，住去、來、今諸佛之道；隨眾生住，恒不捨離；如諸法相，悉能通達；斷一切惡，具足眾善；當如普賢，色像第一，一切行願皆得具足；於一切法，無不自在，而為眾生第二導師。佛子！云何用心能獲一切勝妙功德？佛子！</p>

<div class="lg regular" style="margin-left:1em;"><div class='lg-row'>「菩薩在家，　當願眾生：　知家性空，</div>
<div class='lg-row'>免其逼迫。　孝事父母，　當願眾生：</div>
<div class='lg-row'>善事於佛，　護養一切。　妻子集會，</div>
<div class='lg-row'>當願眾生：　怨親平等，　永離貪著。</div>
<div class='lg-row'>若得五欲，　當願眾生：　拔除欲箭，</div>
<div class='lg-row'>究竟安隱。　妓樂聚會，　當願眾生：</div>
<div class='lg-row'>以法自娛，　了妓非實。　若在宮室，</div>
<div class='lg-row'>當願眾生：　入於聖地，　永除穢欲。</div>
<div class='lg-row'>著瓔珞時，　當願眾生：　捨諸偽飾，</div>
<div class='lg-row'>到真實處。　上昇樓閣，　當願眾生：</div>
<div class='lg-row'>昇正法樓，　徹見一切。　若有所施，</div>
<div class='lg-row'>當願眾生：　一切能捨，　心無愛著。</div>
<div class='lg-row'>眾會聚集，　當願眾生：　捨眾聚法，</div>
<div class='lg-row'>成一切智。　若在厄難，　當願眾生：</div>
<div class='lg-row'>隨意自在，　所行無礙。　捨居家時，</div>
<div class='lg-row'>當願眾生：　出家無礙，　心得解脫。</div>
<div class='lg-row'>入僧伽藍，　當願眾生：　演說種種，</div>
<div class='lg-row'>無乖諍法。　詣大小師，　當願眾生：</div>
<div class='lg-row'>巧事師長，　習行善法。　求請出家，</div>
<div class='lg-row'>當願眾生：　得不退法，　心無障礙。</div>
<div class='lg-row'>脫去俗服，　當願眾生：　勤修善根，</div>
<div class='lg-row'>捨諸罪軛。　鬀除鬚髮，　當願眾生：</div>
<div class='lg-row'>永離煩惱，　究竟寂滅。　著袈裟衣，</div>
<div class='lg-row'>當願眾生：　心無所染，　具大仙道。</div>
<div class='lg-row'>正出家時，　當願眾生：　同佛出家，</div>
<div class='lg-row'>救護一切。　自歸於佛，　當願眾生：</div>
<div class='lg-row'>紹隆佛種，　發無上意。　自歸於法，</div>
<div class='lg-row'>當願眾生：　深入經藏，　智慧如海。</div>
<div class='lg-row'>自歸於僧，　當願眾生：　統理大眾，</div>
<div class='lg-row'>一切無礙。　受學戒時，　當願眾生：</div>
<div class='lg-row'>善學於戒，　不作眾惡。　受闍梨教，</div>
<div class='lg-row'>當願眾生：　具足威儀，　所行真實。</div>
<div class='lg-row'>受和尚教，　當願眾生：　入無生智，</div>
<div class='lg-row'>到無依處。　受具足戒，　當願眾生：</div>
<div class='lg-row'>具諸方便，　得最勝法。　若入堂宇，</div>
<div class='lg-row'>當願眾生：　昇無上堂，　安住不動。</div>
<div class='lg-row'>若敷床座，　當願眾生：　開敷善法，</div>
<div class='lg-row'>見真實相。　正身端坐，　當願眾生：</div>
<div class='lg-row'>坐菩提座，　心無所著。　結跏趺坐，</div>
<div class='lg-row'>當願眾生：　善根堅固，　得不動地。</div>
<div class='lg-row'>修行於定，　當願眾生：　以定伏心，</div>
<div class='lg-row'>究竟無餘。　若修於觀，　當願眾生：</div>
<div class='lg-row'>見如實理，　永無乖諍。　捨跏趺坐，</div>
<div class='lg-row'>當願眾生：　觀諸行法，　悉歸散滅。</div>
<div class='lg-row'>下足住時，　當願眾生：　心得解脫，</div>
<div class='lg-row'>安住不動。　若舉於足，　當願眾生：</div>
<div class='lg-row'>出生死海，　具眾善法。　著下帬時，</div>
<div class='lg-row'>當願眾生：　服諸善根，　具足慚愧。</div>
<div class='lg-row'>整衣束帶，　當願眾生：　檢束善根，</div>
<div class='lg-row'>不令散失。　若著上衣，　當願眾生：</div>
<div class='lg-row'>獲勝善根，　至法彼岸。　著僧伽梨，</div>
<div class='lg-row'>當願眾生：　入第一位，　得不動法。</div>
<div class='lg-row'>手執楊枝，　當願眾生：　皆得妙法，</div>
<div class='lg-row'>究竟清淨。　嚼楊枝時，　當願眾生：</div>
<div class='lg-row'>其心調淨，　噬諸煩惱。　大小便時，</div>
<div class='lg-row'>當願眾生：　棄貪瞋癡，　蠲除罪法。</div>
<div class='lg-row'>事訖就水，　當願眾生：　出世法中，</div>
<div class='lg-row'>速疾而往。　洗滌形穢，　當願眾生：</div>
<div class='lg-row'>清淨調柔，　畢竟無垢。　以水盥掌，</div>
<div class='lg-row'>當願眾生：　得清淨手，　受持佛法。</div>
<div class='lg-row'>以水洗面，　當願眾生：　得淨法門，</div>
<div class='lg-row'>永無垢染。　手執錫杖，　當願眾生：</div>
<div class='lg-row'>設大施會，　示如實道。　執持應器，</div>
<div class='lg-row'>當願眾生：　成就法器，　受天人供。</div>
<div class='lg-row'>發趾向道，　當願眾生：　趣佛所行，</div>
<div class='lg-row'>入無依處。　若在於道，　當願眾生：</div>
<div class='lg-row'>能行佛道，　向無餘法。　涉路而去，</div>
<div class='lg-row'>當願眾生：　履淨法界，　心無障礙。</div>
<div class='lg-row'>見昇高路，　當願眾生：　永出三界，</div>
<div class='lg-row'>心無怯弱。　見趣下路，　當願眾生：</div>
<div class='lg-row'>其心謙下，　長佛善根。　見斜曲路，</div>
<div class='lg-row'>當願眾生：　捨不正道，　永除惡見。</div>
<div class='lg-row'>若見直路，　當願眾生：　其心正直，</div>
<div class='lg-row'>無諂無誑。　見路多塵，　當願眾生：</div>
<div class='lg-row'>遠離塵坌，　獲清淨法。　見路無塵，</div>
<div class='lg-row'>當願眾生：　常行大悲，　其心潤澤。</div>
<div class='lg-row'>若見險道，　當願眾生：　住正法界，</div>
<div class='lg-row'>離諸罪難。　若見眾會，　當願眾生：</div>
<div class='lg-row'>說甚深法，　一切和合。　若見大柱，</div>
<div class='lg-row'>當願眾生：　離我諍心，　無有忿恨。</div>
<div class='lg-row'>若見叢林，　當願眾生：　諸天及人，</div>
<div class='lg-row'>所應敬禮。　若見高山，　當願眾生：</div>
<div class='lg-row'>善根超出，　無能至頂。　見棘刺樹，</div>
<div class='lg-row'>當願眾生：　疾得翦除，　三毒之刺。</div>
<div class='lg-row'>見樹葉茂，　當願眾生：　以定解脫，</div>
<div class='lg-row'>而為蔭映。　若見華開，　當願眾生：</div>
<div class='lg-row'>神通等法，　如華開敷。　若見樹華，</div>
<div class='lg-row'>當願眾生：　眾相如華，　具三十二。</div>
<div class='lg-row'>若見果實，　當願眾生：　獲最勝法，</div>
<div class='lg-row'>證菩提道。　若見大河，　當願眾生：</div>
<div class='lg-row'>得預法流，　入佛智海。　若見陂澤，</div>
<div class='lg-row'>當願眾生：　疾悟諸佛，　一味之法。</div>
<div class='lg-row'>若見池沼，　當願眾生：　語業滿足，</div>
<div class='lg-row'>巧能演說。　若見汲井，　當願眾生：</div>
<div class='lg-row'>具足辯才，　演一切法。　若見涌泉，</div>
<div class='lg-row'>當願眾生：　方便增長，　善根無盡。</div>
<div class='lg-row'>若見橋道，　當願眾生：　廣度一切，</div>
<div class='lg-row'>猶如橋梁。　若見流水，　當願眾生：</div>
<div class='lg-row'>得善意欲，　洗除惑垢。　見修園圃，</div>
<div class='lg-row'>當願眾生：　五欲圃中，　耘除愛草。</div>
<div class='lg-row'>見無憂林，　當願眾生：　永離貪愛，</div>
<div class='lg-row'>不生憂怖。　若見園苑，　當願眾生：</div>
<div class='lg-row'>勤修諸行，　趣佛菩提。　見嚴飾人，</div>
<div class='lg-row'>當願眾生：　三十二相，　以為嚴好。</div>
<div class='lg-row'>見無嚴飾，　當願眾生：　捨諸飾好，</div>
<div class='lg-row'>具頭陀行。　見樂著人，　當願眾生：</div>
<div class='lg-row'>以法自娛，　歡愛不捨。　見無樂著，</div>
<div class='lg-row'>當願眾生：　有為事中，　心無所樂。</div>
<div class='lg-row'>見歡樂人，　當願眾生：　常得安樂，</div>
<div class='lg-row'>樂供養佛。　見苦惱人，　當願眾生：</div>
<div class='lg-row'>獲根本智，　滅除眾苦。　見無病人，</div>
<div class='lg-row'>當願眾生：　入真實慧，　永無病惱。</div>
<div class='lg-row'>見疾病人，　當願眾生：　知身空寂，</div>
<div class='lg-row'>離乖諍法。　見端正人，　當願眾生：</div>
<div class='lg-row'>於佛菩薩，　常生淨信。　見醜陋人，</div>
<div class='lg-row'>當願眾生：　於不善事，　不生樂著。</div>
<div class='lg-row'>見報恩人，　當願眾生：　於佛菩薩，</div>
<div class='lg-row'>能知恩德。　見背恩人，　當願眾生：</div>
<div class='lg-row'>於有惡人，　不加其報。　若見沙門，</div>
<div class='lg-row'>當願眾生：　調柔寂靜，　畢竟第一。</div>
<div class='lg-row'>見婆羅門，　當願眾生：　永持梵行，</div>
<div class='lg-row'>離一切惡。　見苦行人，　當願眾生：</div>
<div class='lg-row'>依於苦行，　至究竟處。　見操行人，</div>
<div class='lg-row'>當願眾生：　堅持志行，　不捨佛道。</div>
<div class='lg-row'>見著甲冑，　當願眾生：　常服善鎧，</div>
<div class='lg-row'>趣無師法。　見無鎧仗，　當願眾生：</div>
<div class='lg-row'>永離一切，　不善之業。　見論議人，</div>
<div class='lg-row'>當願眾生：　於諸異論，　悉能摧伏。</div>
<div class='lg-row'>見正命人，　當願眾生：　得清淨命，</div>
<div class='lg-row'>不矯威儀。　若見於王，　當願眾生：</div>
<div class='lg-row'>得為法王，　恒轉正法。　若見王子，</div>
<div class='lg-row'>當願眾生：　從法化生，　而為佛子。</div>
<div class='lg-row'>若見長者，　當願眾生：　善能明斷，</div>
<div class='lg-row'>不行惡法。　若見大臣，　當願眾生：</div>
<div class='lg-row'>恒守正念，　習行眾善。　若見城廓，</div>
<div class='lg-row'>當願眾生：　得堅固身，　心無所屈。</div>
<div class='lg-row'>若見王都，　當願眾生：　功德共聚，</div>
<div class='lg-row'>心恒喜樂。　見處林藪，　當願眾生：</div>
<div class='lg-row'>應為天人，　之所歎仰。　入里乞食，</div>
<div class='lg-row'>當願眾生：　入深法界，　心無障礙。</div>
<div class='lg-row'>到人門戶，　當願眾生：　入於一切，</div>
<div class='lg-row'>佛法之門。　入其家已，　當願眾生：</div>
<div class='lg-row'>得入佛乘，　三世平等。　見不捨人，</div>
<div class='lg-row'>當願眾生：　常不捨離，　勝功德法。</div>
<div class='lg-row'>見能捨人，　當願眾生：　永得捨離，</div>
<div class='lg-row'>三惡道苦。　若見空鉢，　當願眾生：</div>
<div class='lg-row'>其心清淨，　空無煩惱。　若見滿鉢，</div>
<div class='lg-row'>當願眾生：　具足成滿，　一切善法。</div>
<div class='lg-row'>若得恭敬，　當願眾生：　恭敬修行，</div>
<div class='lg-row'>一切佛法。　不得恭敬，　當願眾生：</div>
<div class='lg-row'>不行一切，　不善之法。　見慚恥人，</div>
<div class='lg-row'>當願眾生：　具慚恥行，　藏護諸根。</div>
<div class='lg-row'>見無慚恥，　當願眾生：　捨離無慚，</div>
<div class='lg-row'>住大慈道。　若得美食，　當願眾生：</div>
<div class='lg-row'>滿足其願，　心無羨欲。　得不美食，</div>
<div class='lg-row'>當願眾生：　莫不獲得，　諸三昧味。</div>
<div class='lg-row'>得柔軟食，　當願眾生：　大悲所熏，</div>
<div class='lg-row'>心意柔軟。　得麁澁食，　當願眾生：</div>
<div class='lg-row'>心無染著，　絕世貪愛。　若飯食時，</div>
<div class='lg-row'>當願眾生：　禪悅為食，　法喜充滿。</div>
<div class='lg-row'>若受味時，　當願眾生：　得佛上味，</div>
<div class='lg-row'>甘露滿足。　飯食已訖，　當願眾生：</div>
<div class='lg-row'>所作皆<span class='corr'>辦</span>，　具諸佛法。　若說法時，</div>
<div class='lg-row'>當願眾生：　得無盡辯，　廣宣法要。</div>
<div class='lg-row'>從舍出時，　當願眾生：　深入佛智，</div>
<div class='lg-row'>永出三界。　若入水時，　當願眾生：</div>
<div class='lg-row'>入一切智，　知三世等。　洗浴身體，</div>
<div class='lg-row'>當願眾生：　身心無垢，　內外光潔。</div>
<div class='lg-row'>盛暑炎毒，　當願眾生：　捨離眾惱，</div>
<div class='lg-row'>一切皆盡。　暑退涼初，　當願眾生：</div>
<div class='lg-row'>證無上法，　究竟清涼。　諷誦經時，</div>
<div class='lg-row'>當願眾生：　順佛所說，　總持不忘。</div>
<div class='lg-row'>若得見佛，　當願眾生：　得無礙眼，</div>
<div class='lg-row'>見一切佛。　諦觀佛時，　當願眾生：</div>
<div class='lg-row'>皆如普賢，　端正嚴好。　見佛塔時，</div>
<div class='lg-row'>當願眾生：　尊重如塔，　受天人供。</div>
<div class='lg-row'>敬心觀塔，　當願眾生：　諸天及人，</div>
<div class='lg-row'>所共瞻仰。　頂禮於塔，　當願眾生：</div>
<div class='lg-row'>一切天人，　無能見頂。　右遶於塔，</div>
<div class='lg-row'>當願眾生：　所行無逆，　成一切智。</div>
<div class='lg-row'>遶塔三匝，　當願眾生：　勤求佛道，</div>
<div class='lg-row'>心無懈歇。　讚佛功德，　當願眾生：</div>
<div class='lg-row'>眾德悉具，　稱歎無盡。　讚佛相好，</div>
<div class='lg-row'>當願眾生：　成就佛身，　證無相法。</div>
<div class='lg-row'>若洗足時，　當願眾生：　具神足力，</div>
<div class='lg-row'>所行無礙。　以時寢息，　當願眾生：</div>
<div class='lg-row'>身得安隱，　心無動亂。　睡眠始寤，</div>
<div class='lg-row'>當願眾生：　一切智覺，　周顧十方。</div>
</div><p>「佛子！若諸菩薩如是用心，則獲一切勝妙功德；一切世間諸天、魔、梵、沙門、婆羅門、乾闥婆、阿脩羅等，及以一切聲聞、緣覺，所不能動。」</p>
</div>
<div class='div-pin'><a id='mulu35' /><a id='mulu36' />
<p class='h1'><span class='corr'></span>賢首品第十二之一</p><p>爾時，文殊師利菩薩說無濁亂清淨行大功德已，欲顯示菩提心功德故，以偈問賢首菩薩曰：</p>

<div class="lg regular" style="margin-left:1em;"><div class='lg-row'>「我今已為諸菩薩，　說佛往修清淨行，</div>
<div class='lg-row'>仁亦當於此會中，　演暢修行勝功德。」</div>
</div><p>爾時，賢首菩薩以偈答曰：</p>

<div class="lg regular" style="margin-left:1em;"><div class='lg-row'>「善哉仁者應諦聽，　彼諸功德不可量，</div>
<div class='lg-row'>我今隨力說少分，　猶如大海一滴水。</div>
<div class='lg-row'>若有菩薩初發心，　誓求當證佛菩提，</div>
<div class='lg-row'>彼之功德無邊際，　不可稱量無與等。</div>
<div class='lg-row'>何況無量無邊劫，　具修地度諸功德，</div>
<div class='lg-row'>十方一切諸如來，　悉共稱揚不能盡。</div>
<div class='lg-row'>如是無邊大功德，　我今於中說少分，</div>
<div class='lg-row'>譬如鳥足所履空，　亦如大地一微塵。</div>
<div class='lg-row'>菩薩發意求菩提，　非是無因無有緣，</div>
<div class='lg-row'>於佛法僧生淨信，　以是而生廣大心。</div>
<div class='lg-row'>不求五欲及王位，　富饒自樂大名稱，</div>
<div class='lg-row'>但為永滅眾生苦，　利益世間而發心。</div>
<div class='lg-row'>常欲利樂諸眾生，　莊嚴國土供養佛，</div>
<div class='lg-row'>受持正法修諸智，　證菩提故而發心。</div>
<div class='lg-row'>深心信解常清淨，　恭敬尊重一切佛，</div>
<div class='lg-row'>於法及僧亦如是，　至誠供養而發心。</div>
<div class='lg-row'>深信於佛及佛法，　亦信佛子所行道，</div>
<div class='lg-row'>及信無上大菩提，　菩薩以是初發心。</div>
<div class='lg-row'>信為道元功德母，　長養一切諸善法，</div>
<div class='lg-row'>斷除疑網出愛流，　開示涅槃無上道。</div>
<div class='lg-row'>信無垢濁心清淨，　滅除憍慢恭敬本，</div>
<div class='lg-row'>亦為法藏第一財，　為清淨手受眾行。</div>
<div class='lg-row'>信能惠施心無吝，　信能歡喜入佛法，</div>
<div class='lg-row'>信能增長智功德，　信能必到如來地。</div>
<div class='lg-row'>信令諸根淨明利，　信力堅固無能壞，</div>
<div class='lg-row'>信能永滅煩惱本，　信能專向佛功德。</div>
<div class='lg-row'>信於境界無所著，　遠離諸難得無難，</div>
<div class='lg-row'>信能超出眾魔路，　示現無上解脫道。</div>
<div class='lg-row'>信為功德不壞種，　信能生長菩提樹，</div>
<div class='lg-row'>信能增益最勝智，　信能示現一切佛。</div>
<div class='lg-row'>是故依行說次第，　信樂最勝甚難得，</div>
<div class='lg-row'>譬如一切世間中，　而有隨意妙寶珠。</div>
<div class='lg-row'>若常信奉於諸佛，　則能持戒修學處；</div>
<div class='lg-row'>若常持戒修學處，　則能具足諸功德。</div>
<div class='lg-row'>戒能開發菩提本，　學是勤修功德地；</div>
<div class='lg-row'>於戒及學常順行，　一切如來所稱美。</div>
<div class='lg-row'>若常信奉於諸佛，　則能興集大供養；</div>
<div class='lg-row'>若能興集大供養，　彼人信佛不思議。</div>
<div class='lg-row'>若常信奉於尊法，　則聞佛法無厭足；</div>
<div class='lg-row'>若聞佛法無厭足，　彼人信法不思議。</div>
<div class='lg-row'>若常信奉清淨僧，　則得信心不退轉；</div>
<div class='lg-row'>若得信心不退轉，　彼人信力無能動。</div>
<div class='lg-row'>若得信力無能動，　則得諸根淨明利；</div>
<div class='lg-row'>若得諸根淨明利，　則能遠離惡知識。</div>
<div class='lg-row'>若能遠離惡知識，　則得親近善知識；</div>
<div class='lg-row'>若得親近善知識，　則能修集廣大善。</div>
<div class='lg-row'>若能修集廣大善，　彼人成就大因力；</div>
<div class='lg-row'>若人成就大因力，　則得殊勝決定解。</div>
<div class='lg-row'>若得殊勝決定解，　則為諸佛所護念；</div>
<div class='lg-row'>若為諸佛所護念，　則能發起菩提心。</div>
<div class='lg-row'>若能發起菩提心，　則能勤修佛功德；</div>
<div class='lg-row'>若能勤修佛功德，　則得生在如來家。</div>
<div class='lg-row'>若得生在如來家，　則善修行巧方便；</div>
<div class='lg-row'>若善修行巧方便，　則得信樂心清淨。</div>
<div class='lg-row'>若得信樂心清淨，　則得增上最勝心；</div>
<div class='lg-row'>若得增上最勝心，　則常修習波羅蜜。</div>
<div class='lg-row'>若常修習波羅蜜，　則能具足摩訶衍；</div>
<div class='lg-row'>若能具足摩訶衍，　則能如法供養佛。</div>
<div class='lg-row'>若能如法供養佛，　則能念佛心不動；</div>
<div class='lg-row'>若能念佛心不動，　則常覩見無量佛。</div>
<div class='lg-row'>若常覩見無量佛，　則見如來體常住；</div>
<div class='lg-row'>若見如來體常住，　則能知法永不滅。</div>
<div class='lg-row'>若能知法永不滅，　則得辯才無障礙；</div>
<div class='lg-row'>若得辯才無障礙，　則能開演無邊法。</div>
<div class='lg-row'>若能開演無邊法，　則能慈愍度眾生；</div>
<div class='lg-row'>若能慈愍度眾生，　則得堅固大悲心。</div>
<div class='lg-row'>若得堅固大悲心，　則能愛樂甚深法；</div>
<div class='lg-row'>若能愛樂甚深法，　則能捨離有為過。</div>
<div class='lg-row'>若能捨離有為過，　則離憍慢及放逸；</div>
<div class='lg-row'>若離憍慢及放逸，　則能兼利一切眾。</div>
<div class='lg-row'>若能兼利一切眾，　則處生死無疲厭；</div>
<div class='lg-row'>若處生死無疲厭，　則能勇健無能勝。</div>
<div class='lg-row'>若能勇健無能勝，　則能發起大神通；</div>
<div class='lg-row'>若能發起大神通，　則知一切眾生行。</div>
<div class='lg-row'>若知一切眾生行，　則能成就諸群生；</div>
<div class='lg-row'>若能成就諸群生，　則得善攝眾生智。</div>
<div class='lg-row'>若得善攝眾生智，　則能成就四攝法；</div>
<div class='lg-row'>若能成就四攝法，　則與眾生無限利。</div>
<div class='lg-row'>若與眾生無限利，　則具最勝智方便；</div>
<div class='lg-row'>若具最勝智方便，　則住勇猛無上道。</div>
<div class='lg-row'>若住勇猛無上道，　則能摧殄諸魔力；</div>
<div class='lg-row'>若能摧殄諸魔力，　則能超出四魔境。</div>
<div class='lg-row'>若能超出四魔境，　則得至於不退地；</div>
<div class='lg-row'>若得至於不退地，　則得無生深法忍。</div>
<div class='lg-row'>若得無生深法忍，　則為諸佛所授記；</div>
<div class='lg-row'>若為諸佛所授記，　則一切佛現其前。</div>
<div class='lg-row'>若一切佛現其前，　則了神通深密用；</div>
<div class='lg-row'>若了神通深密用，　則為諸佛所憶念。</div>
<div class='lg-row'>若為諸佛所憶念，　則以佛德自莊嚴；</div>
<div class='lg-row'>若以佛德自莊嚴，　則獲妙福端嚴身。</div>
<div class='lg-row'>若獲妙福端嚴身，　則身晃耀如金山；</div>
<div class='lg-row'>若身晃耀如金山，　則相莊嚴三十二。</div>
<div class='lg-row'>若相莊嚴三十二，　則具隨好為嚴飾；</div>
<div class='lg-row'>若具隨好為嚴飾，　則身光明無限量。</div>
<div class='lg-row'>若身光明無限量，　則不思議光莊嚴；</div>
<div class='lg-row'>若不思議光莊嚴，　其光則出諸蓮華。</div>
<div class='lg-row'>其光若出諸蓮華，　則無量佛坐華上；</div>
<div class='lg-row'>示現十方靡不遍，　悉能調伏諸眾生。</div>
<div class='lg-row'>若能如是調眾生，　則現無量神通力。</div>
<div class='lg-row'>若現無量神通力，　則住不可思議土，</div>
<div class='lg-row'>演說不可思議法，　令不思議眾歡喜。</div>
<div class='lg-row'>若說不可思議法，　令不思議眾歡喜，</div>
<div class='lg-row'>則以智慧辯才力，　隨眾生心而化誘。</div>
<div class='lg-row'>若以智慧辯才力，　隨眾生心而化誘，</div>
<div class='lg-row'>則以智慧為先導，　身語意業恒無失。</div>
<div class='lg-row'>若以智慧為先導，　身語意業恒無失，</div>
<div class='lg-row'>則其願力得自在，　普隨諸趣而現身。</div>
<div class='lg-row'>若其願力得自在，　普隨諸趣而現身，</div>
<div class='lg-row'>則能為眾說法時，　音聲隨類難思議。</div>
<div class='lg-row'>若能為眾說法時，　音聲隨類難思議，</div>
<div class='lg-row'>則於一切眾生心，　一念悉知無有餘。</div>
<div class='lg-row'>若於一切眾生心，　一念悉知無有餘，</div>
<div class='lg-row'>則知煩惱無所起，　永不沒溺於生死。</div>
<div class='lg-row'>若知煩惱無所起，　永不沒溺於生死，</div>
<div class='lg-row'>則獲功德法性身，　以法威力現世間。</div>
<div class='lg-row'>若獲功德法性身，　以法威力現世間，</div>
<div class='lg-row'>則獲十地十自在，　修行諸度勝解脫。</div>
<div class='lg-row'>若獲十地十自在，　修行諸度勝解脫，</div>
<div class='lg-row'>則獲灌頂大神通，　住於最勝諸三昧。</div>
<div class='lg-row'>若獲灌頂大神通，　住於最勝諸三昧，</div>
<div class='lg-row'>則於十方諸佛所，　應受灌頂而昇位。</div>
<div class='lg-row'>若於十方諸佛所，　應受灌頂而昇位，</div>
<div class='lg-row'>則蒙十方一切佛，　手以甘露灌其頂。</div>
<div class='lg-row'>若蒙十方一切佛，　手以甘露灌其頂，</div>
<div class='lg-row'>則身充遍如虛空，　安住不動滿十方。</div>
<div class='lg-row'>若身充遍如虛空，　安住不動滿十方，</div>
<div class='lg-row'>則彼所行無與等，　諸天世人莫能知。</div>
<div class='lg-row'>菩薩勤修大悲行，　願度一切無不果，</div>
<div class='lg-row'>見聞聽受若供養，　靡不皆令獲安樂。</div>
<div class='lg-row'>彼諸大士威神力，　法眼常全無缺減，</div>
<div class='lg-row'>十善妙行等諸道，　無上勝寶皆令現。</div>
<div class='lg-row'>譬如大海金剛聚，　以彼威力生眾寶，</div>
<div class='lg-row'>無減無增亦無盡，　菩薩功德聚亦然。</div>
<div class='lg-row'>或有剎土無有佛，　於彼示現成正覺，</div>
<div class='lg-row'>或有國土不知法，　於彼為說妙法藏。</div>
<div class='lg-row'>無有分別無功用，　於一念頃遍十方，</div>
<div class='lg-row'>如月光影靡不周，　無量方便化群生。</div>
<div class='lg-row'>於彼十方世界中，　念念示現成佛道，</div>
<div class='lg-row'>轉正法<span class='corr'>輪</span>入寂滅，　乃至舍利廣分布。</div>
<div class='lg-row'>或現聲聞獨覺道，　或現成佛普莊嚴，</div>
<div class='lg-row'>如是開闡三乘教，　廣度眾生無量劫。</div>
<div class='lg-row'>或現童男童女形，　天龍及以阿脩羅，</div>
<div class='lg-row'>乃至摩睺羅伽等，　隨其所樂悉令見。</div>
<div class='lg-row'>眾生形相各不同，　行業音聲亦無量，</div>
<div class='lg-row'>如是一切皆能現，　海印三昧威神力。</div>
<div class='lg-row'>嚴淨不可思議剎，　供養一切諸如來，</div>
<div class='lg-row'>放大光明無有邊，　度脫眾生亦無限。</div>
<div class='lg-row'>智慧自在不思議，　說法言辭無有礙，</div>
<div class='lg-row'>施戒忍進及禪定，　智慧方便神通等。</div>
<div class='lg-row'>如是一切皆自在，　以佛華嚴三昧力，</div>
<div class='lg-row'>一微塵中入三昧，　成就一切微塵定，</div>
<div class='lg-row'>而彼微塵亦不增，　於一普現難思剎。</div>
<div class='lg-row'>彼一塵內眾多剎，　或有有佛或無佛，</div>
<div class='lg-row'>或有雜染或清淨，　或有廣大或狹小，</div>
<div class='lg-row'>或復有成或有壞，　或有正住或傍住，</div>
<div class='lg-row'>或如曠野熱時焰，　或如天上因陀網。</div>
<div class='lg-row'>如一塵中所示現，　一切微塵悉亦然。</div>
<div class='lg-row'>此大名稱諸聖人，　三昧解脫神通力，</div>
<div class='lg-row'>若欲供養一切佛，　入于三昧起神變，</div>
<div class='lg-row'>能以一手遍三千，　普供一切諸如來。</div>
<div class='lg-row'>十方所有勝妙華，　塗香末香無價寶，</div>
<div class='lg-row'>如是皆從手中出，　供養道樹諸最勝。</div>
<div class='lg-row'>無價寶衣雜妙香，　寶幢幡蓋皆嚴好，</div>
<div class='lg-row'>真金為華寶為帳，　莫不皆從掌中雨。</div>
<div class='lg-row'>十方所有諸妙物，　應可奉獻無上尊，</div>
<div class='lg-row'>掌中悉雨無不備，　菩提樹前持供佛。</div>
<div class='lg-row'>十方一切諸妓樂，　鐘鼓琴瑟非一類，</div>
<div class='lg-row'>悉奏和雅妙音聲，　靡不從於掌中出。</div>
<div class='lg-row'>十方所有諸讚頌，　稱歎如來實功德，</div>
<div class='lg-row'>如是種種妙言辭，　皆從掌內而開演。</div>
<div class='lg-row'>菩薩右手放淨光，　光中香水從空雨，</div>
<div class='lg-row'>普灑十方諸佛土，　供養一切照世燈。</div>
<div class='lg-row'>又放光明妙莊嚴，　出生無量寶蓮華，</div>
<div class='lg-row'>其華色相皆殊妙，　以此供養於諸佛。</div>
<div class='lg-row'>又放光明華莊嚴，　種種妙華集為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明香莊嚴，　種種妙香集為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明末香嚴，　種種末香聚為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明衣莊嚴，　種種名衣集為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明寶莊嚴，　種種妙寶集為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明蓮莊嚴，　種種蓮華集為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明瓔莊嚴，　種種妙瓔集為帳，</div>
<div class='lg-row'>普散十方諸國土，　供養一切大德尊。</div>
<div class='lg-row'>又放光明幢莊嚴，　其幢絢煥備眾色，</div>
<div class='lg-row'>種種無量皆殊好，　以此莊嚴諸佛土。</div>
<div class='lg-row'>種種雜寶莊嚴蓋，　眾妙繒幡共垂飾，</div>
<div class='lg-row'>摩尼寶鐸演佛音，　執持供養諸如來。</div>
<div class='lg-row'>手出供具難思議，　如是供養一導師，</div>
<div class='lg-row'>一切佛所皆如是，　大士三昧神通力。</div>
<div class='lg-row'>菩薩住在三昧中，　種種自在攝眾生，</div>
<div class='lg-row'>悉以所行功德法，　無量方便而開誘。</div>
<div class='lg-row'>或以供養如來門，　或以難思布施門，</div>
<div class='lg-row'>或以頭陀持戒門，　或以不動堪忍門。</div>
<div class='lg-row'>或以苦行精進門，　或以寂靜禪定門，</div>
<div class='lg-row'>或以決了智慧門，　或以所行方便門。</div>
<div class='lg-row'>或以梵住神通門，　或以四攝利益門，</div>
<div class='lg-row'>或以福智莊嚴門，　或以因緣解脫門。</div>
<div class='lg-row'>或以根力正道門，　或以聲聞解脫門，</div>
<div class='lg-row'>或以獨覺清淨門，　或以大乘自在門。</div>
<div class='lg-row'>或以無常眾苦門，　或以無我壽者門，</div>
<div class='lg-row'>或以不淨離欲門，　或以滅盡三昧門。</div>
<div class='lg-row'>隨諸眾生病不同，　悉以法藥而對治；</div>
<div class='lg-row'>隨諸眾生心所樂，　悉以方便而滿足；</div>
<div class='lg-row'>隨諸眾生行差別，　悉以善巧而成就。</div>
<div class='lg-row'>如是三昧神通相，　一切天人莫能測。</div>
<div class='lg-row'>有妙三昧名隨樂，　菩薩住此普觀察，</div>
<div class='lg-row'>隨宜示現度眾生，　悉使歡心從法化。</div>
<div class='lg-row'>劫中饑饉災難時，　悉與世間諸樂具，</div>
<div class='lg-row'>隨其所欲皆令滿，　普為眾生作饒益。</div>
<div class='lg-row'>或以飲食上好味，　寶衣嚴具眾妙物，</div>
<div class='lg-row'>乃至王位皆能捨，　令好施者悉從化。</div>
<div class='lg-row'>或以相好莊嚴身，　上妙衣服寶瓔珞，</div>
<div class='lg-row'>華鬘為飾香塗體，　威儀具足度眾生。</div>
<div class='lg-row'>一切世間所好尚，　色相顏容及衣服，</div>
<div class='lg-row'>隨應普現愜其心，　俾樂色者皆從道。</div>
<div class='lg-row'>迦陵頻伽美妙音，　俱枳羅等妙音聲，</div>
<div class='lg-row'>種種梵音皆具足，　隨其心樂為說法。</div>
<div class='lg-row'>八萬四千諸法門，　諸佛以此度眾生，</div>
<div class='lg-row'>彼亦如其差別法，　隨世所宜而化度。</div>
<div class='lg-row'>眾生苦樂利衰等，　一切世間所作法，</div>
<div class='lg-row'>悉能應現同其事，　以此普度諸眾生。</div>
<div class='lg-row'>一切世間眾苦患，　深廣無涯如大海，</div>
<div class='lg-row'>與彼同事悉能忍，　令其利益得安樂。</div>
<div class='lg-row'>若有不識出離法，　不求解脫離諠憒，</div>
<div class='lg-row'>菩薩為現捨國財，　常樂出家心寂靜。</div>
<div class='lg-row'>家是貪愛繫縛所，　欲使眾生悉免離，</div>
<div class='lg-row'>故示出家得解脫，　於諸欲樂無所受。</div>
<div class='lg-row'>菩薩示行十種行，　亦行一切大人法，</div>
<div class='lg-row'>諸仙行等悉無餘，　為欲利益眾生故。</div>
<div class='lg-row'>若有眾生壽無量，　煩惱微細樂具足，</div>
<div class='lg-row'>菩薩於中得自在，　示受老病死眾患。</div>
<div class='lg-row'>或有貪欲瞋恚癡，　煩惱猛火常熾然，</div>
<div class='lg-row'>菩薩為現老病死，　令彼眾生悉調伏。</div>
<div class='lg-row'>如來十力無所畏，　及以十八不共法，</div>
<div class='lg-row'>所有無量諸功德，　悉以示現度眾生。</div>
<div class='lg-row'>記心教誡及神足，　悉是如來自在用，</div>
<div class='lg-row'>彼諸大士皆示現，　能使眾生盡調伏。</div>
<div class='lg-row'>菩薩種種方便門，　隨順世法度眾生，</div>
<div class='lg-row'>譬如蓮華不著水，　如是在世令深信。</div>
<div class='lg-row'>雅思淵才文中王，　歌舞談說眾所欣，</div>
<div class='lg-row'>一切世間眾技術，　譬如幻師無不現。</div>
<div class='lg-row'>或為長者邑中主，　或為賈客商人導，</div>
<div class='lg-row'>或為國王及大臣，　或作良醫善眾論。</div>
<div class='lg-row'>或於曠野作大樹，　或為良藥眾寶藏，</div>
<div class='lg-row'>或作寶珠隨所求，　或以正道示眾生。</div>
<div class='lg-row'>若見世界始成立，　眾生未有資身具，</div>
<div class='lg-row'>是時菩薩為工匠，　為之示現種種業。</div>
<div class='lg-row'>不作逼惱眾生物，　但說利益世間事，</div>
<div class='lg-row'>呪術藥草等眾論，　如是所有皆能說。</div>
<div class='lg-row'>一切仙人殊勝行，　人天等類同信仰，</div>
<div class='lg-row'>如是難行苦行法，　菩薩隨應悉能作。</div>
<div class='lg-row'>或作外道出家人，　或在山林自勤苦，</div>
<div class='lg-row'>或露形體無衣服，　而於彼眾作師長。</div>
<div class='lg-row'>或現邪命種種行，　習行非法以為勝，</div>
<div class='lg-row'>或現梵志諸威儀，　於彼眾中為上首。</div>
<div class='lg-row'>或受五熱隨日轉，　或持牛狗及鹿戒，</div>
<div class='lg-row'>或著壞衣奉事火，　為化是等作導師。</div>
<div class='lg-row'>或有示謁諸天廟，　或復示入恒河水，</div>
<div class='lg-row'>食根果等悉示行，　於彼常思已勝法。</div>
<div class='lg-row'>或現蹲踞或翹足，　或臥草棘及灰上，</div>
<div class='lg-row'>或復臥杵求出離，　而於彼眾作師首。</div>
<div class='lg-row'>如是等類諸外道，　觀其意解與同事，</div>
<div class='lg-row'>所示苦行世靡堪，　令彼見已皆調伏。</div>
<div class='lg-row'>眾生迷惑稟邪教，　住於惡見受眾苦，</div>
<div class='lg-row'>為其方便說妙法，　悉令得解真實諦。</div>
<div class='lg-row'>或邊呪語說四諦，　或善密語說四諦，</div>
<div class='lg-row'>或人直語說四諦，　或天密語說四諦，</div>
<div class='lg-row'>分別文字說四諦，　決定義理說四諦，</div>
<div class='lg-row'>善破於他說四諦，　非外所動說四諦，</div>
<div class='lg-row'>或八部語說四諦，　或一切語說四諦，</div>
<div class='lg-row'>隨彼所解語言音，　為說四諦令解脫。</div>
<div class='lg-row'>所有一切諸佛法，　皆如是說無不盡，</div>
<div class='lg-row'>知語境界不思議，　是名說法三昧力。</div>
</div>
<p class='juan'>大方廣佛華嚴經卷第十四</p></div>
</div><!-- end of div[@id='body'] -->
</body></html>