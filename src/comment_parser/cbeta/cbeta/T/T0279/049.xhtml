<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu131' />大方廣佛華嚴經卷第四十九</p><p class="byline">于闐國三藏實叉難陀奉　制譯</p>
<div class='div-pin'><a id='mulu132' />
<p class='h1'>普賢行品第三十六</p><p>爾時，普賢菩薩摩訶薩復告諸菩薩大眾言：</p>
<p>「佛子！如向所演，此但隨眾生根器所宜，略說如來少分境界。何以故？諸佛世尊，為諸眾生，無智作惡，計我、我所，執著於身，顛倒疑惑，邪見分別，與諸結縛恒共相應，隨生死流遠如來道故，出興于世。佛子！我不見一法為大過失，如諸菩薩於他菩薩起瞋心者。何以故？佛子！若諸菩薩於餘菩薩起瞋恚心，即成就百萬障門故。何等為百萬障？所謂：不見菩提障；不聞正法障；生不淨世界障；生諸惡趣障；生諸難處障；多諸疾病障；多被謗毀障；生頑鈍諸趣障；壞失正念障；闕少智慧障；眼障；耳障；鼻障；舌障；身障；意障；惡知識障；惡伴黨障；樂習小乘障；樂近凡庸障；不信樂大威德人障；樂與離正見人同住障；生外道家障；住魔境界障；離佛正教障；不見善友障；善根留難障；增不善法障；得下劣處障；生邊地障；生惡人家障；生惡神中障；生惡龍、惡夜叉、惡乾闥婆、惡阿脩羅、惡迦樓羅、惡緊那羅、惡摩睺羅伽、惡羅剎中障；不樂佛法障；習童蒙法障；樂著小乘障；不樂大乘障；性多驚怖障；心常憂惱障；愛著生死障；不專佛法障；不喜見聞佛自在神通障；不得菩薩諸根障；不行菩薩淨行障；退怯菩薩深心障；不生菩薩大願障；不發一切智心障；於菩薩行懈怠障；不能淨治諸業障；不能攝取大福障；智力不能明利障；斷於廣大智慧障；不護持菩薩諸行障；樂誹謗一切智語障；遠離諸佛菩提障；樂住眾魔境界障；不專修佛境界障；不決定發菩薩弘誓障；不樂與菩薩同住障；不求菩薩善根障；性多見疑障；心常愚闇障；不能行菩薩平等施故，起不捨障；不能持如來戒故，起破戒障；不能入堪忍門故，起愚癡、惱害、瞋恚障；不能行菩薩大精進故，起懈怠垢障；不能得諸三昧故，起散亂障；不修治般若波羅蜜故，起惡慧障；於處、非處中無善巧障；於度眾生中無方便障；於菩薩智慧中不能觀察障；於菩薩出離法中不能了知障；不成就菩薩十種廣大眼故，眼如生盲障；耳不聞無礙法故，口如啞羊障；不具相好故，鼻根破壞障；不能辨了眾生語言故，成就舌根障；輕賤眾生故，成就身根障；心多狂亂故，成就意根障；不持三種律儀故，成就身業障；恒起四種過失故，成就語業障；多生貪、瞋、邪見故，成就意業障；賊心求法障；斷絕菩薩境界障；於菩薩勇猛法中心生退怯障；於菩薩出離道中心生嬾惰障；於菩薩智慧光明門中心生止息障；於菩薩念力中心生劣弱障；於如來教法中不能住持障；於菩薩離生道不能親近障；於菩薩無失壞道不能修習障；隨順二乘正位障；遠離三世諸佛菩薩種性障。</p>
<p>「佛子！若菩薩於諸菩薩起一瞋心，則成就如是等百萬障門。何以故？佛子！我不見有一法為大過惡，如諸菩薩於餘菩薩起瞋心者。是故，諸菩薩摩訶薩欲疾滿足諸菩薩行，應勤修十種法。何等為十？所謂：心不棄捨一切眾生，於諸菩薩生如來想，永不誹謗一切佛法，知諸國土無有窮盡，於菩薩行深生信樂，不捨平等虛空法界菩提之心，觀察菩提入如來力，精勤修習無礙辯才，教化眾生無有疲厭，住一切世界心無所著。是為十。</p>
<p>「佛子！菩薩摩訶薩安住此十法已，則能具足十種清淨。何等為十？所謂：通達甚深法清淨，親近善知識清淨，護持諸佛法清淨，了達虛空界清淨，深入法界清淨，觀察無邊心清淨，與一切菩薩同善根清淨，不著諸劫清淨，觀察三世清淨，修行一切諸佛法清淨。是為十。</p>
<p>「佛子！菩薩摩訶薩住此十法已，則具足十種廣大智。何等為十？所謂：知一切眾生心行智，知一切眾生業報智，知一切佛法智，知一切佛法深密理趣智，知一切陀羅尼門智，知一切文字辯才智，知一切眾生語言、音聲、辭辯善巧智，於一切世界中普現其身智，於一切眾會中普現影像智，於一切受生處中具一切智智。是為十。</p>
<p>「佛子！菩薩摩訶薩住此十智已，則得入十種普入。何等為十？所謂：一切世界入一毛道，一毛道入一切世界；一切眾生身入一身，一身入一切眾生身；不可說劫入一念，一念入不可說劫；一切佛法入一法，一法入一切佛法；不可說處入一處，一處入不可說處；不可說根入一根，一根入不可說根；一切根入非根，非根入一切根；一切想入一想，一想入一切想；一切言音入一言音，一言音入一切言音；一切三世入一世，一世入一切三世。是為十。</p>
<p>「佛子！菩薩摩訶薩如是觀察已，則住十種勝妙心。何等為十？所謂：住一切世界語言、非語言勝妙心，住一切眾生想念無所依止勝妙心，住究竟虛空界勝妙心，住無邊法界勝妙心，住一切深密佛法勝妙心，住甚深無差別法勝妙心，住除滅一切疑惑勝妙心，住一切世平等無差別勝妙心，住三世諸佛平等勝妙心，住一切諸佛力無量勝妙心。是為十。</p>
<p>「佛子！菩薩摩訶薩住此十種勝妙心已，則得十種佛法善巧智。何等為十？所謂：了達甚深佛法善巧智，出生廣大佛法善巧智，宣說種種佛法善巧智，證入平等佛法善巧智，明了差別佛法善巧智，悟解無差別佛法善巧智，深入莊嚴佛法善巧智，一方便入佛法善巧智，無量方便入佛法善巧智，知無邊佛法無差別善巧智，以自心自力於一切佛法不退轉善巧智。是為十。</p>
<p>「佛子！菩薩摩訶薩聞此法已，咸應發心，恭敬受持。何以故？菩薩摩訶薩持此法者，少作功力，疾得阿耨多羅三藐三菩提，皆得具足一切佛法，悉與三世諸佛法等。」</p>
<p>爾時，佛神力故，法如是故，十方各有十不可說百千億那由他佛剎微塵數世界六種震動，雨出過諸天一切華雲、香雲、末香雲、衣蓋、幢幡、摩尼寶等及以一切莊嚴具雲，雨眾妓樂雲，雨諸菩薩雲，雨不可說如來色相雲，雨不可說讚歎如來善哉雲，雨如來音聲充滿一切法界雲，雨不可說莊嚴世界雲，雨不可說增長菩提雲，雨不可說光明照耀雲，雨不可說神力說法雲。如此世界四天下菩提樹下菩提場菩薩宮殿中，見於如來成等正覺演說此法，十方一切諸世界中悉亦如是。</p>
<p>爾時，佛神力故，法如是故，十方各過十不可說佛剎微塵數世界外，有十佛剎微塵數菩薩摩訶薩來詣此土，充滿十方，作如是言：「善哉善哉！佛子！乃能說此諸佛如來最大誓願授記深法。佛子！我等一切同名普賢，各從普勝世界普幢自在如來所來詣此土，悉以佛神力故，於一切處演說此法；如此眾會，如是所說，一切平等無有增減。我等皆承佛威神力，來此道場為汝作證。如此道場，我等十佛剎微塵數菩薩而來作證，十方一切諸世界中悉亦如是。」</p>
<p>爾時，普賢菩薩摩訶薩以佛神力、自善根力，觀察十方洎<span class='corr'>于</span>法界，欲開示菩薩行，欲宣說如來菩提界，欲說大願界，欲說一切世界劫數，欲明諸佛隨時出現，欲說如來隨根熟眾生出現令其供養，欲明如來出世功不唐捐，欲明所種善根必獲果報，欲明大威德菩薩為一切眾生現形說法令其開悟，而說頌言：</p>

<div class="lg regular" style="margin-left:1em;"><div class='lg-row'>「汝等應歡喜，　捨離於諸蓋，</div>
<div class='lg-row'>一心恭敬聽，　菩薩諸願行。</div>
<div class='lg-row'>往昔諸菩薩，　最勝人師子，</div>
<div class='lg-row'>如彼所修行，　我當次第說。</div>
<div class='lg-row'>亦說諸劫數，　世界并諸業，</div>
<div class='lg-row'>及以無等尊，　於彼而出興。</div>
<div class='lg-row'>如是過去佛，　大願出于世，</div>
<div class='lg-row'>云何為眾生，　滅除諸苦惱？</div>
<div class='lg-row'>一切論師子，　所行相續滿，</div>
<div class='lg-row'>得佛平等法，　一切智境界。</div>
<div class='lg-row'>見於過去世，　一切人師子，</div>
<div class='lg-row'>放大光明網，　普照十方界。</div>
<div class='lg-row'>思惟發是願：　『我當作世燈，</div>
<div class='lg-row'>具足佛功德，　十力一切智。</div>
<div class='lg-row'>一切諸眾生，　貪恚癡熾然；</div>
<div class='lg-row'>我當悉救脫，　令滅惡道苦。』</div>
<div class='lg-row'>發如是誓願，　堅固不退轉，</div>
<div class='lg-row'>具修菩薩行，　獲十無礙力。</div>
<div class='lg-row'>如是誓願已，　修行無退怯，</div>
<div class='lg-row'>所作皆不虛，　說名論師子。</div>
<div class='lg-row'>於一賢劫中，　千佛出于世，</div>
<div class='lg-row'>彼所有普眼，　我當次第說。</div>
<div class='lg-row'>如一賢劫中，　無量劫亦然，</div>
<div class='lg-row'>彼未來佛行，　我當分別說。</div>
<div class='lg-row'>如一佛剎種，　無量剎亦然，</div>
<div class='lg-row'>未來十力尊，　諸行我今說。</div>
<div class='lg-row'>諸佛次興世，　隨願隨名號，</div>
<div class='lg-row'>隨彼所得記，　隨其所壽命，</div>
<div class='lg-row'>隨所修正法，　專求無礙道；</div>
<div class='lg-row'>隨所化眾生，　正法住於世；</div>
<div class='lg-row'>隨所淨佛剎，　眾生及法輪，</div>
<div class='lg-row'>演說時非時，　次第淨群生；</div>
<div class='lg-row'>隨諸眾生業，　所行及信解，</div>
<div class='lg-row'>上中下不同，　化彼令修習。</div>
<div class='lg-row'>入於如是智，　修其最勝行，</div>
<div class='lg-row'>常作普賢業，　廣度諸眾生。</div>
<div class='lg-row'>身業無障礙，　語業悉清淨，</div>
<div class='lg-row'>意行亦如是，　三世靡不然。</div>
<div class='lg-row'>菩薩如是行，　究竟普賢道，</div>
<div class='lg-row'>出生淨智日，　普照於法界。</div>
<div class='lg-row'>未來世諸劫，　國土不可說，</div>
<div class='lg-row'>一念悉了知，　於彼無分別。</div>
<div class='lg-row'>行者能趣入，　如是最勝地，</div>
<div class='lg-row'>此諸菩薩法，　我當說少分。</div>
<div class='lg-row'>智慧無邊際，　通達佛境界，</div>
<div class='lg-row'>一切皆善入，　所行不退轉。</div>
<div class='lg-row'>具足普賢慧，　成滿普賢願，</div>
<div class='lg-row'>入於無等智，　我當說彼行。</div>
<div class='lg-row'>於一微塵中，　悉見諸世界，</div>
<div class='lg-row'>眾生若聞者，　迷亂心發狂。</div>
<div class='lg-row'>如於一微塵，　一切塵亦然，</div>
<div class='lg-row'>世界悉入中，　如是不思議。</div>
<div class='lg-row'>一一塵中有，　十方三世法，</div>
<div class='lg-row'>趣剎皆無量，　悉能分別知。</div>
<div class='lg-row'>一一塵中有，　無量種佛剎，</div>
<div class='lg-row'>種種皆無量，　於一靡不知。</div>
<div class='lg-row'>法界中所有，　種種諸異相，</div>
<div class='lg-row'>趣類各差別，　悉能分別知。</div>
<div class='lg-row'>深入微細智，　分別諸世界，</div>
<div class='lg-row'>一切劫成壞，　悉能明了說。</div>
<div class='lg-row'>知諸劫修短，　三世即一念，</div>
<div class='lg-row'>眾行同不同，　悉能分別知。</div>
<div class='lg-row'>深入諸世界，　廣大非廣大，</div>
<div class='lg-row'>一身無量剎，　一剎無量身。</div>
<div class='lg-row'>十方中所有，　異類諸世界，</div>
<div class='lg-row'>廣大無量相，　一切悉能知。</div>
<div class='lg-row'>一切三世中，　無量諸國土，</div>
<div class='lg-row'>具足甚深智，　悉了彼成敗。</div>
<div class='lg-row'>十方諸世界，　有成或有壞，</div>
<div class='lg-row'>如是不可說，　賢德悉深了。</div>
<div class='lg-row'>或有諸國土，　種種地嚴飾；</div>
<div class='lg-row'>諸趣亦復然，　斯由業清淨。</div>
<div class='lg-row'>或有諸世界，　無量種雜染；</div>
<div class='lg-row'>斯由眾生感，　一切如其行。</div>
<div class='lg-row'>無量無邊剎，　了知即一剎，</div>
<div class='lg-row'>如是入諸剎，　其數不可知。</div>
<div class='lg-row'>一切諸世界，　悉入一剎中，</div>
<div class='lg-row'>世界不為一，　亦復無雜亂。</div>
<div class='lg-row'>世界有仰覆，　或高或復下，</div>
<div class='lg-row'>皆是眾生想，　悉能分別知。</div>
<div class='lg-row'>廣博諸世界，　無量無有邊，</div>
<div class='lg-row'>知種種是一，　知一是種種。</div>
<div class='lg-row'>普賢諸佛子，　能以普賢智，</div>
<div class='lg-row'>了知諸剎數，　其數無邊際。</div>
<div class='lg-row'>知諸世界化，　剎化眾生化，</div>
<div class='lg-row'>法化諸佛化，　一切皆究竟。</div>
<div class='lg-row'>一切諸世界，　微細廣大剎，</div>
<div class='lg-row'>種種異莊嚴，　皆由業所起。</div>
<div class='lg-row'>無量諸佛子，　善學入法界，</div>
<div class='lg-row'>神通力自在，　普遍於十方。</div>
<div class='lg-row'>眾生數等劫，　說彼世界名，</div>
<div class='lg-row'>亦不能令盡，　唯除佛開示。</div>
<div class='lg-row'>世界及如來，　種種諸名號，</div>
<div class='lg-row'>經於無量劫，　說之不可盡。</div>
<div class='lg-row'>何況最勝智，　三世諸佛法，</div>
<div class='lg-row'>從於法界生，　充滿如來地！</div>
<div class='lg-row'>清淨無礙念，　無邊無礙慧，</div>
<div class='lg-row'>分別說法界，　得至於彼岸。</div>
<div class='lg-row'>過去諸世界，　廣大及微細，</div>
<div class='lg-row'>修習所莊嚴，　一念悉能知。</div>
<div class='lg-row'>其中人師子，　修佛種種行，</div>
<div class='lg-row'>成於等正覺，　示現諸自在。</div>
<div class='lg-row'>如是未來世，　次第無量劫，</div>
<div class='lg-row'>所有人中尊，　菩薩悉能知。</div>
<div class='lg-row'>所有諸行願，　所有諸境界，</div>
<div class='lg-row'>如是勤修行，　於中成正覺。</div>
<div class='lg-row'>亦知彼眾會，　壽命化眾生，</div>
<div class='lg-row'>以此諸法門，　為眾轉法輪。</div>
<div class='lg-row'>菩薩如是知，　住普賢行地，</div>
<div class='lg-row'>智慧悉明了，　出生一切佛。</div>
<div class='lg-row'>現在世所攝，　一切諸佛土，</div>
<div class='lg-row'>深入此諸剎，　通達於法界。</div>
<div class='lg-row'>彼諸世界中，　現在一切佛，</div>
<div class='lg-row'>於法得自在，　言論無所礙。</div>
<div class='lg-row'>亦知彼眾會，　淨土應化力，</div>
<div class='lg-row'>盡無量億劫，　常思惟是事。</div>
<div class='lg-row'>調御世間尊，　所有威神力，</div>
<div class='lg-row'>無盡智慧藏，　一切悉能知。</div>
<div class='lg-row'>出生無礙眼，　無礙耳鼻身，</div>
<div class='lg-row'>無礙廣長舌，　能令眾歡喜。</div>
<div class='lg-row'>最勝無礙心，　廣大普清淨，</div>
<div class='lg-row'>智慧遍充滿，　悉知三世法。</div>
<div class='lg-row'>善學一切化，　剎化眾生化，</div>
<div class='lg-row'>世化調伏化，　究竟化彼岸。</div>
<div class='lg-row'>世間種種別，　皆由於想住，</div>
<div class='lg-row'>入佛方便智，　於此悉明了。</div>
<div class='lg-row'>眾會不可說，　一一為現身，</div>
<div class='lg-row'>悉使見如來，　度脫無邊眾。</div>
<div class='lg-row'>諸佛甚深智，　如日出世間，</div>
<div class='lg-row'>一切國土中，　普現無休息。</div>
<div class='lg-row'>了達諸世間，　假名無有實，</div>
<div class='lg-row'>眾生及世界，　如夢如光影。</div>
<div class='lg-row'>於諸世間法，　不生分別見，</div>
<div class='lg-row'>善離分別者，　亦不見分別。</div>
<div class='lg-row'>無量無數劫，　解之即一念，</div>
<div class='lg-row'>知念亦無念，　如是見世間。</div>
<div class='lg-row'>無量諸國土，　一念悉超越，</div>
<div class='lg-row'>經於無量劫，　不動於本處。</div>
<div class='lg-row'>不可說諸劫，　即是須臾頃，</div>
<div class='lg-row'>莫見修與短，　究竟剎那法。</div>
<div class='lg-row'>心住於世間，　世間住於心，</div>
<div class='lg-row'>於此不妄起，　二非二分別。</div>
<div class='lg-row'>眾生世界劫，　諸佛及佛法，</div>
<div class='lg-row'>一切如幻化，　法界悉平等。</div>
<div class='lg-row'>普於十方剎，　示現無量身，</div>
<div class='lg-row'>知身從緣起，　究竟無所著。</div>
<div class='lg-row'>依於無二智，　出現人師子，</div>
<div class='lg-row'>不著無二法，　知無二非二。</div>
<div class='lg-row'>了知諸世間，　如焰如光影，</div>
<div class='lg-row'>如響亦如夢，　如幻如變化。</div>
<div class='lg-row'>如是隨順入，　諸佛所行處，</div>
<div class='lg-row'>成就普賢智，　普照深法界。</div>
<div class='lg-row'>眾生剎染著，　一切皆捨離，</div>
<div class='lg-row'>而興大悲心，　普淨諸世間。</div>
<div class='lg-row'>菩薩常正念，　論師子妙法，</div>
<div class='lg-row'>清淨如虛空，　而興大方便。</div>
<div class='lg-row'>見世常迷倒，　發心咸救度，</div>
<div class='lg-row'>所行皆清淨，　普遍諸法界。</div>
<div class='lg-row'>諸佛及菩薩，　佛法世間法，</div>
<div class='lg-row'>若見其真實，　一切無差別。</div>
<div class='lg-row'>如來法身藏，　普入世間中，</div>
<div class='lg-row'>雖在於世間，　於世無所著。</div>
<div class='lg-row'>譬如清淨水，　影像無來去；</div>
<div class='lg-row'>法身遍世間，　當知亦如是。</div>
<div class='lg-row'>如是離染著，　身世皆清淨，</div>
<div class='lg-row'>湛然如虛空，　一切無有生。</div>
<div class='lg-row'>知身無有盡，　無生亦無滅，</div>
<div class='lg-row'>非常非無常，　示現諸世間。</div>
<div class='lg-row'>除滅諸邪見，　開示於正見，</div>
<div class='lg-row'>法性無來去，　不著我我所。</div>
<div class='lg-row'>譬如工幻師，　示現種種事，</div>
<div class='lg-row'>其來無所從，　去亦無所至。</div>
<div class='lg-row'>幻性非有量，　亦復非無量，</div>
<div class='lg-row'>於彼大眾中，　示現量無量。</div>
<div class='lg-row'>以此寂定心，　修習諸善根，</div>
<div class='lg-row'>出生一切佛，　非量非無量。</div>
<div class='lg-row'>有量及無量，　皆悉是妄想，</div>
<div class='lg-row'>了達一切趣，　不著量無量。</div>
<div class='lg-row'>諸佛甚深法，　廣大深寂滅，</div>
<div class='lg-row'>甚深無量智，　知甚深諸趣。</div>
<div class='lg-row'>菩薩離迷倒，　心淨常相續，</div>
<div class='lg-row'>巧以神通力，　度無量眾生。</div>
<div class='lg-row'>未安者令安，　安者示道場，</div>
<div class='lg-row'>如是遍法界，　其心無所著。</div>
<div class='lg-row'>不住於實際，　不入於涅槃，</div>
<div class='lg-row'>如是遍世間，　開悟諸群生。</div>
<div class='lg-row'>法數眾生數，　了知而不著，</div>
<div class='lg-row'>普雨於法雨，　充洽諸世間。</div>
<div class='lg-row'>普於諸世界，　念念成正覺，</div>
<div class='lg-row'>而修菩薩行，　未曾有退轉。</div>
<div class='lg-row'>世間種種身，　一切悉了知；</div>
<div class='lg-row'>如是知身法，　則得諸佛身。</div>
<div class='lg-row'>普知諸眾生，　諸劫及諸剎，</div>
<div class='lg-row'>十方無涯際，　智海無不入。</div>
<div class='lg-row'>眾生身無量，　一一為現身；</div>
<div class='lg-row'>佛身無有邊，　智者悉觀見。</div>
<div class='lg-row'>一念之所知，　出現諸如來，</div>
<div class='lg-row'>經於無量劫，　稱揚不可盡。</div>
<div class='lg-row'>諸佛能現身，　處處般涅槃，</div>
<div class='lg-row'>一念中無量，　舍利各差別。</div>
<div class='lg-row'>如是未來世，　有求於佛果，</div>
<div class='lg-row'>無量菩提心，　決定智悉知。</div>
<div class='lg-row'>如是三世中，　所有諸如來，</div>
<div class='lg-row'>一切悉能知，　名住普賢行。</div>
<div class='lg-row'>如是分別知，　無量諸行地，</div>
<div class='lg-row'>入於智慧處，　其輪不退轉。</div>
<div class='lg-row'>微妙廣大智，　深入如來境，</div>
<div class='lg-row'>入已不退轉，　說名普賢慧。</div>
<div class='lg-row'>一切最勝尊，　普入佛境界，</div>
<div class='lg-row'>修行不退轉，　得無上菩提。</div>
<div class='lg-row'>無量無邊心，　各各差別業，</div>
<div class='lg-row'>皆由想積集，　平等悉了知。</div>
<div class='lg-row'>染污非染污，　學心無學心，</div>
<div class='lg-row'>不可說諸心，　念念中悉知。</div>
<div class='lg-row'>了知非一二，　非染亦非淨，</div>
<div class='lg-row'>亦復無雜亂，　皆從自想起。</div>
<div class='lg-row'>如是悉明見，　一切諸眾生，</div>
<div class='lg-row'>心想各不同，　起種種世間。</div>
<div class='lg-row'>以如是方便，　修諸最勝行，</div>
<div class='lg-row'>從佛法化生，　得名為普賢。</div>
<div class='lg-row'>眾生皆妄起，　善惡諸趣想，</div>
<div class='lg-row'>由是或生天，　或復墮地獄。</div>
<div class='lg-row'>菩薩觀世間，　妄想業所起，</div>
<div class='lg-row'>妄想無邊故，　世間亦無量。</div>
<div class='lg-row'>一切諸國土，　想網之所現，</div>
<div class='lg-row'>幻網方便故，　一念悉能入。</div>
<div class='lg-row'>眼耳鼻舌身，　意根亦如是，</div>
<div class='lg-row'>世間想別異，　平等皆能入。</div>
<div class='lg-row'>一一眼境界，　無量眼皆入，</div>
<div class='lg-row'>種種性差別，　無量不可說。</div>
<div class='lg-row'>所見無差別，　亦復無雜亂，</div>
<div class='lg-row'>各隨於自業，　受用其果報。</div>
<div class='lg-row'>普賢力無量，　悉知彼一切，</div>
<div class='lg-row'>一切眼境界，　大智悉能入。</div>
<div class='lg-row'>如是諸世間，　悉能分別知，</div>
<div class='lg-row'>而修一切行，　亦復無退轉。</div>
<div class='lg-row'>佛說眾生說，　及以國土說，</div>
<div class='lg-row'>三世如是說，　種種悉了知。</div>
<div class='lg-row'>過去中未來，　未來中現在，</div>
<div class='lg-row'>三世互相見，　一一皆明了。</div>
<div class='lg-row'>如是無量種，　開悟諸世間，</div>
<div class='lg-row'>一切智方便，　邊際不可得。」</div>
</div></div>
<p class='juan'>大方廣佛華嚴經卷第四十九</p>
</div><!-- end of div[@id='body'] -->
</body></html>