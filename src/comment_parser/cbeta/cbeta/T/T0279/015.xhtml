<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu37' />大方廣佛華嚴經卷第十五</p><p class="byline">于闐國三藏實叉難陀奉　制譯</p><a id='mulu38' />
<p class='h1'>賢首品第十二之二</p>
<div class="lg regular" style="margin-left:1em;"><div class='lg-row'>「有勝三昧名安樂，　能普救度諸群生，</div>
<div class='lg-row'>放大光明不思議，　令其見者悉調伏。</div>
<div class='lg-row'>所放光明名善現，　若有眾生遇此光，</div>
<div class='lg-row'>必令獲益不唐捐，　因是得成無上智。</div>
<div class='lg-row'>彼光示現於諸佛，　示法示僧示正道，</div>
<div class='lg-row'>亦示佛塔及形像，　是故得成此光明。</div>
<div class='lg-row'>又放光明名照耀，　映蔽一切諸天光，</div>
<div class='lg-row'>所有闇障靡不除，　普為眾生作饒益。</div>
<div class='lg-row'>此光覺悟一切眾，　令執燈明供養佛，</div>
<div class='lg-row'>以燈供養諸佛故，　得成世中無上燈。</div>
<div class='lg-row'>然諸油燈及酥燈，　亦然種種諸明炬，</div>
<div class='lg-row'>眾香妙藥上寶燭，　以是供佛獲此光。</div>
<div class='lg-row'>又放光明名濟度，　此光能覺一切眾，</div>
<div class='lg-row'>令其普發大誓心，　度脫欲海諸群生。</div>
<div class='lg-row'>若能普發大誓心，　度脫欲海諸群生，</div>
<div class='lg-row'>則能越度四瀑流，　示導無憂解脫城。</div>
<div class='lg-row'>於諸行路大水處，　造立橋梁及船筏，</div>
<div class='lg-row'>毀呰有為讚寂靜，　是故得成此光明。</div>
<div class='lg-row'>又放光明名滅愛，　此光能覺一切眾，</div>
<div class='lg-row'>令其捨<span class='corr'>離</span>於五欲，　專思解脫妙法味。</div>
<div class='lg-row'>若能捨離於五欲，　專思解脫妙法味，</div>
<div class='lg-row'>則能以佛甘露雨，　普滅世間諸渴愛。</div>
<div class='lg-row'>惠施池井及泉流，　專求無上菩提道，</div>
<div class='lg-row'>毀呰五欲讚禪定，　是故得成此光明。</div>
<div class='lg-row'>又放光明名歡喜，　此光能覺一切眾，</div>
<div class='lg-row'>令其愛慕佛菩提，　發心願證無師道。</div>
<div class='lg-row'>造立如來大悲像，　眾相莊嚴坐華座，</div>
<div class='lg-row'>恒歎最勝諸功德，　是故得成此光明。</div>
<div class='lg-row'>又放光明名愛樂，　此光能覺一切眾，</div>
<div class='lg-row'>令其心樂於諸佛，　及以樂法樂眾僧。</div>
<div class='lg-row'>若常心樂於諸佛，　及以樂法樂眾僧，</div>
<div class='lg-row'>則在如來眾會中，　逮成無上深法忍。</div>
<div class='lg-row'>開悟眾生無有量，　普使念佛法僧寶，</div>
<div class='lg-row'>及示發心功德行，　是故得成此光明。</div>
<div class='lg-row'>又放光明名福聚，　此光能覺一切眾，</div>
<div class='lg-row'>令行種種無量施，　以此願求無上道。</div>
<div class='lg-row'>設大施會無遮限，　有來求者皆滿足，</div>
<div class='lg-row'>不令其心有所乏，　是故得成此光明。</div>
<div class='lg-row'>又放光明名具智，　此光能覺一切眾，</div>
<div class='lg-row'>令於一法一念中，　悉解無量諸法門。</div>
<div class='lg-row'>為諸眾生分別法，　及以決了真實義，</div>
<div class='lg-row'>善說法義無虧減，　是故得成此光明。</div>
<div class='lg-row'>又放光明名慧燈，　此光能覺一切眾，</div>
<div class='lg-row'>令知眾生性空寂，　一切諸法無所有。</div>
<div class='lg-row'>演說諸法空無主，　如幻如焰水中月，</div>
<div class='lg-row'>乃至猶如夢影像，　是故得成此光明。</div>
<div class='lg-row'>又放光名法自在，　此光能覺一切眾，</div>
<div class='lg-row'>令得無盡陀羅尼，　悉持一切諸佛法。</div>
<div class='lg-row'>恭敬供養持法者，　給侍守護諸賢聖，</div>
<div class='lg-row'>以種種法施眾生，　是故得成此光明。</div>
<div class='lg-row'>又放光明名能捨，　此光覺悟慳眾生，</div>
<div class='lg-row'>令知財寶悉非常，　恒樂惠施心無著。</div>
<div class='lg-row'>慳心難調而能調，　解財如夢如浮雲，</div>
<div class='lg-row'>增長惠施清淨心，　是故得成此光明。</div>
<div class='lg-row'>又放光明名除熱，　此光能覺毀禁者，</div>
<div class='lg-row'>普使受持清淨戒，　發心願證無師道。</div>
<div class='lg-row'>勸引眾生受持戒，　十善業道悉清淨，</div>
<div class='lg-row'>又令發向菩提心，　是故得成此光明。</div>
<div class='lg-row'>又放光明名忍嚴，　此光覺悟瞋恚者，</div>
<div class='lg-row'>令彼除瞋離我慢，　常樂忍辱柔和法。</div>
<div class='lg-row'>眾生暴惡難可忍，　為菩提故心不動，</div>
<div class='lg-row'>常樂稱揚忍功德，　是故得成此光明。</div>
<div class='lg-row'>又放光明名勇猛，　此光覺悟嬾墮者，</div>
<div class='lg-row'>令彼常於三寶中，　恭敬供養無疲厭。</div>
<div class='lg-row'>若彼常於三寶中，　恭敬供養無疲厭，</div>
<div class='lg-row'>則能超出四魔境，　速成無上佛菩提。</div>
<div class='lg-row'>勸化眾生令進策，　常勤供養於三寶，</div>
<div class='lg-row'>法欲滅時專守護，　是故得成此光明。</div>
<div class='lg-row'>又放光明名寂靜，　此光能覺亂意者，</div>
<div class='lg-row'>令其遠離貪恚癡，　心不動搖而正定。</div>
<div class='lg-row'>捨離一切惡知識，　無義談說雜染行，</div>
<div class='lg-row'>讚歎禪定阿蘭若，　是故得成此光明。</div>
<div class='lg-row'>又放光明名慧嚴，　此光覺悟愚迷者，</div>
<div class='lg-row'>令其證諦解緣起，　諸根智慧悉通達。</div>
<div class='lg-row'>若能證諦解緣起，　諸根智慧悉通達，</div>
<div class='lg-row'>則得日燈三昧法，　智慧光明成佛果。</div>
<div class='lg-row'>國財及<span class='corr'>己</span>皆能捨，　為菩提故求正法，</div>
<div class='lg-row'>聞已專勤為眾說，　是故得成此光明。</div>
<div class='lg-row'>又放光明名佛慧，　此光覺悟諸含識，</div>
<div class='lg-row'>令見無量無邊佛，　各各坐寶蓮華上。</div>
<div class='lg-row'>讚佛威德及解脫，　說佛自在無有量，</div>
<div class='lg-row'>顯示佛力及神通，　是故得成此光明。</div>
<div class='lg-row'>又放光明名無畏，　此光照觸恐怖者，</div>
<div class='lg-row'>非人所持諸毒害，　一切皆令疾除滅。</div>
<div class='lg-row'>能於眾生施無畏，　遇有惱害皆勸止，</div>
<div class='lg-row'>拯濟厄難孤窮者，　以是得成此光明。</div>
<div class='lg-row'>又放光明名安隱，　此光能照疾病者，</div>
<div class='lg-row'>令除一切諸苦痛，　悉得正定三昧樂。</div>
<div class='lg-row'>施以良藥救眾患，　妙寶延命香塗體，</div>
<div class='lg-row'>酥油乳蜜充飲食，　以是得成此光明。</div>
<div class='lg-row'>又放光明名見佛，　此光覺悟將沒者，</div>
<div class='lg-row'>令隨憶念見如來，　命終得生其淨國。</div>
<div class='lg-row'>見有臨終勸念佛，　又示尊像令瞻敬，</div>
<div class='lg-row'>俾於佛所深歸仰，　是故得成此光明。</div>
<div class='lg-row'>又放光明名樂法，　此光能覺一切眾，</div>
<div class='lg-row'>令於正法常欣樂，　聽聞演說及書寫。</div>
<div class='lg-row'>法欲盡時能演說，　令求法者意充滿，</div>
<div class='lg-row'>於法愛樂勤修行，　是故得成此光明。</div>
<div class='lg-row'>又放光明名妙音，　此光開悟諸菩薩，</div>
<div class='lg-row'>能令三界所有聲，　聞者皆是如來音。</div>
<div class='lg-row'>以大音聲稱讚佛，　及施鈴鐸諸音樂，</div>
<div class='lg-row'>普使世間聞佛音，　是故得成此光明。</div>
<div class='lg-row'>又放光名施甘露，　此光開悟一切眾，</div>
<div class='lg-row'>令捨一切放逸行，　具足修習諸功德。</div>
<div class='lg-row'>說有為法非安隱，　無量苦惱悉充遍，</div>
<div class='lg-row'>恒樂稱揚寂滅樂，　是故得成此光明。</div>
<div class='lg-row'>又放光明名最勝，　此光開悟一切眾，</div>
<div class='lg-row'>令於佛所普聽聞，　戒定智慧增上法。</div>
<div class='lg-row'>常樂稱揚一切佛，　勝戒勝定殊勝慧，</div>
<div class='lg-row'>如是為求無上道，　是故得成此光明。</div>
<div class='lg-row'>又放光明名寶嚴，　此光能覺一切眾，</div>
<div class='lg-row'>令得寶藏無窮盡，　以此供養諸如來。</div>
<div class='lg-row'>以諸種種上妙寶，　奉施於佛及佛塔，</div>
<div class='lg-row'>亦以惠施諸貧乏，　是故得成此光明。</div>
<div class='lg-row'>又放光明名香嚴，　此光能覺一切眾，</div>
<div class='lg-row'>令其聞者悅可意，　決定當成佛功德。</div>
<div class='lg-row'>人天妙香以塗地，　供養一切最勝主，</div>
<div class='lg-row'>亦以造塔及佛像，　是故得成此光明。</div>
<div class='lg-row'>又放光名雜莊嚴，　寶幢幡蓋無央數，</div>
<div class='lg-row'>焚香散華奏眾樂，　城邑內外皆充滿。</div>
<div class='lg-row'><span class='corr'>本</span>以微妙妓樂音，　眾香妙華幢蓋等，</div>
<div class='lg-row'>種種莊嚴供養佛，　是故得成此光明。</div>
<div class='lg-row'>又放光明名嚴潔，　令地平坦猶如掌，</div>
<div class='lg-row'>莊嚴佛塔及其處，　是故得成此光明。</div>
<div class='lg-row'>又放光明名大雲，　能起香雲雨香水，</div>
<div class='lg-row'>以水灑塔及庭院，　是故得成此光明。</div>
<div class='lg-row'>又放光明名嚴具，　令裸形者得上服，</div>
<div class='lg-row'>嚴身妙物而為施，　是故得成此光明。</div>
<div class='lg-row'>又放光明名上味，　能令飢者獲美食，</div>
<div class='lg-row'>種種珍饌而為施，　是故得成此光明。</div>
<div class='lg-row'>又放光明名大財，　令貧乏者獲寶藏，</div>
<div class='lg-row'>以無盡物施三寶，　是故得成此光明。</div>
<div class='lg-row'>又放光名眼清淨，　能令盲者見眾色，</div>
<div class='lg-row'>以燈施佛及佛塔，　是故得成此光明。</div>
<div class='lg-row'>又放光名耳清淨，　能令聾者悉善聽，</div>
<div class='lg-row'>鼓樂娛佛及佛塔，　是故得成此光明。</div>
<div class='lg-row'>又放光名鼻清淨，　昔未聞香皆得聞，</div>
<div class='lg-row'>以香施佛及佛塔，　是故得成此光明。</div>
<div class='lg-row'>又放光名舌清淨，　能以美音稱讚佛，</div>
<div class='lg-row'>永除麁惡不善語，　是故得成此光明。</div>
<div class='lg-row'>又放光名身清淨，　諸根缺者令具足，</div>
<div class='lg-row'>以身禮佛及佛塔，　是故得成此光明。</div>
<div class='lg-row'>又放光名意清淨，　令失心者得正念，</div>
<div class='lg-row'>修行三昧悉自在，　是故得成此光明。</div>
<div class='lg-row'>又放光名色清淨，　令見難思諸佛色，</div>
<div class='lg-row'>以眾妙色莊嚴塔，　是故得成此光明。</div>
<div class='lg-row'>又放光名聲清淨，　令知聲性本空寂，</div>
<div class='lg-row'>觀聲緣起如谷響，　是故得成此光明。</div>
<div class='lg-row'>又放光名香清淨，　令諸臭穢悉香潔，</div>
<div class='lg-row'>香水洗塔菩提樹，　是故得成此光明。</div>
<div class='lg-row'>又放光名味清淨，　能除一切味中毒，</div>
<div class='lg-row'>恒供佛僧及父母，　是故得成此光明。</div>
<div class='lg-row'>又放光名觸清淨，　能令惡觸皆柔軟，</div>
<div class='lg-row'>戈鋋劍戟從空雨，　皆令變作妙華鬘。</div>
<div class='lg-row'>以昔曾於道路中，　塗香散華布衣服，</div>
<div class='lg-row'>迎送如來令蹈上，　是故今獲光如是。</div>
<div class='lg-row'>又放光名法清淨，　能令一切諸毛孔，</div>
<div class='lg-row'>悉演妙法不思議，　眾生聽者咸欣悟。</div>
<div class='lg-row'>因緣所生無有生，　諸佛法身非是身，</div>
<div class='lg-row'>法性常住如虛空，　以說其義光如是。</div>
<div class='lg-row'>如是等比光明門，　如恒河沙無限數，</div>
<div class='lg-row'>悉從大仙毛孔出，　一一作業各差別。</div>
<div class='lg-row'>如一毛孔所放光，　無量無數如恒沙，</div>
<div class='lg-row'>一切毛孔悉亦然，　此是大仙三昧力。</div>
<div class='lg-row'>如其本行所得光，　隨彼宿緣同行者，</div>
<div class='lg-row'>今放光明故如是，　此是大仙智自在。</div>
<div class='lg-row'>往昔同修於福業，　及有愛樂能隨喜，</div>
<div class='lg-row'>見其所作亦復然，　彼於此光咸得見。</div>
<div class='lg-row'>若有自修眾福業，　供養諸佛無央數，</div>
<div class='lg-row'>於佛功德常願求，　是此光明所開覺。</div>
<div class='lg-row'>譬如生盲不見日，　非為無日出世間，</div>
<div class='lg-row'>諸有目者悉明見，　各隨所務修其業。</div>
<div class='lg-row'>大士光明亦如是，　有智慧者皆悉見，</div>
<div class='lg-row'>凡夫邪信劣解人，　於此光明莫能覩。</div>
<div class='lg-row'>摩尼宮殿及輦乘，　妙寶靈香以塗瑩，</div>
<div class='lg-row'>有福德者自然備，　非無德者所能處。</div>
<div class='lg-row'>大士光明亦如是，　有深智者咸照觸，</div>
<div class='lg-row'>邪信劣解凡愚人，　無有能見此光明。</div>
<div class='lg-row'>若有聞此光差別，　能生清淨深信解，</div>
<div class='lg-row'>永斷一切諸疑網，　速成無上<span class='corr'>功德</span>幢。</div>
<div class='lg-row'>有勝三昧能出現，　眷屬莊嚴皆自在，</div>
<div class='lg-row'>一切十方諸國土，　佛子眾會無倫匹。</div>
<div class='lg-row'>有妙蓮華光莊嚴，　量等三千大千界，</div>
<div class='lg-row'>其身端坐悉充滿，　是此三昧神通力。</div>
<div class='lg-row'>復有十剎微塵數，　妙好蓮華所圍遶，</div>
<div class='lg-row'>諸佛子眾於中坐，　住此三昧威神力。</div>
<div class='lg-row'>宿世成就善因緣，　具足修行佛功德，</div>
<div class='lg-row'>此等眾生遶菩薩，　悉共合掌觀無厭。</div>
<div class='lg-row'>譬如明月在星中，　菩薩處眾亦復然，</div>
<div class='lg-row'>大士所行法如是，　入此三昧威神力。</div>
<div class='lg-row'>如於一方所示現，　諸佛子眾共圍遶，</div>
<div class='lg-row'>一切方中悉如是，　住此三昧威神力。</div>
<div class='lg-row'>有勝三昧名方網，　菩薩住此廣開示，</div>
<div class='lg-row'>一切方中普現身，　或現入定或從出。</div>
<div class='lg-row'>或於東方入正定，　而於西方從定出；</div>
<div class='lg-row'>或於西方入正定，　而於東方從定出；</div>
<div class='lg-row'>或於餘方入正定，　而於餘方從定出。</div>
<div class='lg-row'>如是入出遍十方，　是名菩薩三昧力。</div>
<div class='lg-row'>盡於東方諸國土，　所有如來無數量，</div>
<div class='lg-row'>悉現其前普親近，　住於三昧寂不動。</div>
<div class='lg-row'>而於西方諸世界，　一切諸佛如來所，</div>
<div class='lg-row'>皆現從於三昧起，　廣修無量諸供養。</div>
<div class='lg-row'>盡於西方諸國土，　所有如來無數量，</div>
<div class='lg-row'>悉現其前普親近，　住於三昧寂不動。</div>
<div class='lg-row'>而於東方諸世界，　一切諸佛如來所，</div>
<div class='lg-row'>皆現從於三昧起，　廣修無量諸供養。</div>
<div class='lg-row'>如是十方諸世界，　菩薩悉入無有餘，</div>
<div class='lg-row'>或現三昧寂不動，　或現恭敬供養佛。</div>
<div class='lg-row'>於眼根中入正定，　於色塵中從定出，</div>
<div class='lg-row'>示現色性不思議，　一切天人莫能知。</div>
<div class='lg-row'>於色塵中入正定，　於眼起定心不亂，</div>
<div class='lg-row'>說眼無生無有起，　性空寂滅無所作。</div>
<div class='lg-row'>於耳根中入正定，　於聲塵中從定出，</div>
<div class='lg-row'>分別一切語言音，　諸天世人莫能知。</div>
<div class='lg-row'>於聲塵中入正定，　於耳起定心不亂，</div>
<div class='lg-row'>說耳無生無有起，　性空寂滅無所作。</div>
<div class='lg-row'>於鼻根中入正定，　於香塵中從定出，</div>
<div class='lg-row'>普得一切上妙香，　諸天世人莫能知。</div>
<div class='lg-row'>於香塵中入正定，　於鼻起定心不亂，</div>
<div class='lg-row'>說鼻無生無有起，　性空寂滅無所作。</div>
<div class='lg-row'>於舌根中入正定，　於味塵中從定出，</div>
<div class='lg-row'>普得一切諸上味，　諸天世人莫能知。</div>
<div class='lg-row'>於味塵中入正定，　於舌起定心不亂，</div>
<div class='lg-row'>說舌無生無有起，　性空寂滅無所作。</div>
<div class='lg-row'>於身根中入正定，　於觸塵中從定出，</div>
<div class='lg-row'>善能分別一切觸，　諸天世人莫能知。</div>
<div class='lg-row'>於觸塵中入正定，　於身起定心不亂，</div>
<div class='lg-row'>說身無生無有起，　性空寂滅無所作。</div>
<div class='lg-row'>於意根中入正定，　於法塵中從定出，</div>
<div class='lg-row'>分別一切諸法相，　諸天世人莫能知。</div>
<div class='lg-row'>於法塵中入正定，　從意起定心不亂，</div>
<div class='lg-row'>說意無生無有起，　性空寂滅無所作。</div>
<div class='lg-row'>童子身中入正定，　壯年身中從定出，</div>
<div class='lg-row'>壯年身中入正定，　老年身中從定出；</div>
<div class='lg-row'>老年身中入正定，　善女身中從定出；</div>
<div class='lg-row'>善女身中入正定，　善男身中從定出；</div>
<div class='lg-row'>善男身中入正定，　比丘尼身從定出；</div>
<div class='lg-row'>比丘尼身入正定，　比丘身中從定出；</div>
<div class='lg-row'>比丘身中入正定，　學無學身從定出；</div>
<div class='lg-row'>學無學身入正定，　辟支佛身從定出；</div>
<div class='lg-row'>辟支佛身入正定，　現如來身從定出；</div>
<div class='lg-row'>於如來身入正定，　諸天身中從定出；</div>
<div class='lg-row'>諸天身中入正定，　大龍身中從定出；</div>
<div class='lg-row'>大龍身中入正定，　夜叉身中從定出；</div>
<div class='lg-row'>夜叉身中入正定，　鬼神身中從定出；</div>
<div class='lg-row'>鬼神身中入正定，　一毛孔中從定出；</div>
<div class='lg-row'>一毛孔中入正定，　一切毛孔從定出；</div>
<div class='lg-row'>一切毛孔入正定，　一毛端頭從定出；</div>
<div class='lg-row'>一毛端頭入正定，　一微塵中從定出；</div>
<div class='lg-row'>一微塵中入正定，　一切塵中從定出；</div>
<div class='lg-row'>一切塵中入正定，　金剛地中從定出；</div>
<div class='lg-row'>金剛地中入正定，　摩尼樹上從定出；</div>
<div class='lg-row'>摩尼樹上入正定，　佛光明中從定出；</div>
<div class='lg-row'>佛光明中入正定，　於河海中從定出；</div>
<div class='lg-row'>於河海中入正定，　於火大中從定出；</div>
<div class='lg-row'>於火大中入正定，　於風起定心不亂；</div>
<div class='lg-row'>於風大中入正定，　於地大中從定出；</div>
<div class='lg-row'>於地大中入正定，　於天宮殿從定出；</div>
<div class='lg-row'>於天宮殿入正定，　於空起定心不亂。</div>
<div class='lg-row'>是名無量功德者，　三昧自在難思議，</div>
<div class='lg-row'>十方一切諸如來，　於無量劫說不盡。</div>
<div class='lg-row'>一切如來咸共說，　眾生業報難思議，</div>
<div class='lg-row'>諸龍變化佛自在，　菩薩神力亦難思。</div>
<div class='lg-row'>欲以譬諭而顯示，　終無有諭能諭此，</div>
<div class='lg-row'>然諸智慧聰達人，　因於譬故解其義。</div>
<div class='lg-row'>聲聞心住八解脫，　所有變現皆自在，</div>
<div class='lg-row'>能以一身現多身，　復以多身為一身。</div>
<div class='lg-row'>於虛空中入火定，　行住坐臥悉在空，</div>
<div class='lg-row'>身上出水身下火，　身上出火身下水。</div>
<div class='lg-row'>如是皆於一念中，　種種自在無邊量。</div>
<div class='lg-row'>彼不具足大慈悲，　不為眾生求佛道，</div>
<div class='lg-row'>尚能現此難思事，　況大饒益自在力。</div>
<div class='lg-row'>譬如日月遊虛空，　影像普遍於十方，</div>
<div class='lg-row'>泉池陂澤器中水，　眾寶河海靡不現。</div>
<div class='lg-row'>菩薩色像亦復然，　十方普現不思議，</div>
<div class='lg-row'>此皆三昧自在法，　唯有如來能證了。</div>
<div class='lg-row'>如淨水中四兵像，　各各別異無交雜，</div>
<div class='lg-row'>劍戟弧矢類甚多，　鎧冑車輿非一種。</div>
<div class='lg-row'>隨其所有相差別，　莫不皆於水中現，</div>
<div class='lg-row'>而水本自無分別，　菩薩三昧亦如是。</div>
<div class='lg-row'>海中有神名善音，　其音普順海眾生，</div>
<div class='lg-row'>所有語言皆辯了，　令彼一切悉歡悅。</div>
<div class='lg-row'>彼神具有貪恚癡，　猶能善解一切音，</div>
<div class='lg-row'>況復總持自在力，　而不能令眾歡喜！</div>
<div class='lg-row'>有一婦人名辯才，　父母求天而得生，</div>
<div class='lg-row'>若有離惡樂真實，　入彼身中生妙辯。</div>
<div class='lg-row'>彼有貪欲瞋恚癡，　猶能隨行與辯才，</div>
<div class='lg-row'>何況菩薩具智慧，　而不能與眾生益！</div>
<div class='lg-row'>譬如幻師知幻法，　能現種種無量事，</div>
<div class='lg-row'>須臾示作日月歲，　城邑豐饒大安樂。</div>
<div class='lg-row'>幻師具有貪恚癡，　猶能幻力悅世間，</div>
<div class='lg-row'>況復禪定解脫力，　而不能令眾歡喜！</div>
<div class='lg-row'>天阿脩羅鬪戰時，　脩羅敗<span class='corr'>衄</span>而退走，</div>
<div class='lg-row'>兵仗車輿及徒旅，　一時竄匿莫得見。</div>
<div class='lg-row'>彼有貪欲瞋恚癡，　尚能變化不思議，</div>
<div class='lg-row'>況住神通無畏法，　云何不能現自在！</div>
<div class='lg-row'>釋提桓因有象王，　彼知天主欲行時，</div>
<div class='lg-row'>自化作頭三十三，　一一六牙皆具足；</div>
<div class='lg-row'>一一牙上七池水，　清淨香潔湛然滿；</div>
<div class='lg-row'>一一清淨池水中，　各七蓮華妙嚴飾；</div>
<div class='lg-row'>彼諸嚴飾蓮華上，　各各有七天玉女，</div>
<div class='lg-row'>悉善技藝奏眾樂，　而與帝釋相娛樂。</div>
<div class='lg-row'>彼象或復捨本形，　自化其身同諸天，</div>
<div class='lg-row'>威儀進止悉齊等，　有此變現神通力。</div>
<div class='lg-row'>彼有貪欲瞋恚癡，　尚能現此諸神通，</div>
<div class='lg-row'>何況具足方便智，　而於諸定不自在！</div>
<div class='lg-row'>如阿脩羅變作身，　蹈金剛際海中立，</div>
<div class='lg-row'>海水至深僅其半，　首共須彌正齊等。</div>
<div class='lg-row'>彼有貪欲瞋恚癡，　尚能現此大神通，</div>
<div class='lg-row'>況伏魔怨照世燈，　而無自在威神力！</div>
<div class='lg-row'>天阿脩羅共戰時，　帝釋神力難思議，</div>
<div class='lg-row'>隨阿脩羅軍眾數，　現身等彼而與敵。</div>
<div class='lg-row'>諸阿脩羅發是念：　『釋提桓因來向我，</div>
<div class='lg-row'>必取我身五種縛。』　由是彼眾悉憂悴。</div>
<div class='lg-row'>帝釋現身有千眼，　手持金剛出火焰，</div>
<div class='lg-row'>被甲持杖極威嚴，　脩羅望見咸退伏。</div>
<div class='lg-row'>彼以微小福德力，　猶能摧破大怨敵，</div>
<div class='lg-row'>何況救度一切者，　具足功德不自在！</div>
<div class='lg-row'>忉利天中有天鼓，　從天業報而生得，</div>
<div class='lg-row'>知諸天眾放逸時，　空中自然出此音。</div>
<div class='lg-row'>一切五欲悉無常，　如水聚沫性虛偽，</div>
<div class='lg-row'>諸有如夢如陽焰，　亦如浮雲水中月。</div>
<div class='lg-row'>放逸為怨為苦惱，　非甘露道生死徑，</div>
<div class='lg-row'>若有作諸放逸行，　入於死滅大魚口。</div>
<div class='lg-row'>世間所有眾苦本，　一切聖人皆厭患，</div>
<div class='lg-row'>五欲功德滅壞性，　汝應愛樂真實法。</div>
<div class='lg-row'>三十三天聞此音，　悉共來昇善法堂，</div>
<div class='lg-row'>帝釋為說微妙法，　咸令順寂除貪愛。</div>
<div class='lg-row'>彼音無形不可見，　猶能利益諸天眾，</div>
<div class='lg-row'>況隨心樂現色身，　而不濟度諸群生！</div>
<div class='lg-row'>天阿脩羅共鬪時，　諸天福德殊勝力，</div>
<div class='lg-row'>天鼓出音告其眾：　『汝等宜應勿憂怖！』</div>
<div class='lg-row'>諸天聞此所告音，　悉除憂畏增益力。</div>
<div class='lg-row'>時阿脩羅心震懼，　所將兵眾咸退走。</div>
<div class='lg-row'>甘露妙定如天鼓，　恒出降魔寂靜音，</div>
<div class='lg-row'>大悲哀愍救一切，　普使眾生滅煩惱。</div>
<div class='lg-row'>帝釋普應諸天女，　九十有二那由他，</div>
<div class='lg-row'>令彼各各心自謂：　『天王獨與我娛樂。』</div>
<div class='lg-row'>如天女中身普應，　善法堂內亦如是，</div>
<div class='lg-row'>能於一念現神通，　悉至其前為說法。</div>
<div class='lg-row'>帝釋具有貪恚癡，　能令眷屬悉歡喜，</div>
<div class='lg-row'>況大方便神通力，　而不能令一切悅！</div>
<div class='lg-row'>他化自在六天王，　於欲界中得自在，</div>
<div class='lg-row'>以業惑苦為罥網，　繫縛一切諸凡夫。</div>
<div class='lg-row'>彼有貪欲瞋恚癡，　猶於眾生得自在，</div>
<div class='lg-row'>況具十種自在力，　而不能令眾同行！</div>
<div class='lg-row'>三千世界大梵王，　一切梵天所住處，</div>
<div class='lg-row'>悉能現身於彼坐，　演暢微妙梵音聲。</div>
<div class='lg-row'>彼住世間梵道中，　禪定神通尚如意，</div>
<div class='lg-row'>況出世間無有上，　於禪解脫不自在！</div>
<div class='lg-row'>摩醯首羅智自在，　大海龍王降雨時，</div>
<div class='lg-row'>悉能分別數其滴，　於一念中皆辨了。</div>
<div class='lg-row'>無量億劫勤修學，　得是無上菩提智，</div>
<div class='lg-row'>云何不於一念中，　普知一切眾生心！</div>
<div class='lg-row'>眾生業報不思議，　<span class='corr'>以</span>大風力起世間，</div>
<div class='lg-row'>巨海諸山天宮殿，　眾寶光明萬物種。</div>
<div class='lg-row'>亦能興雲降大雨，　亦能散滅諸雲氣，</div>
<div class='lg-row'>亦能成熟一切穀，　亦能安樂諸群生。</div>
<div class='lg-row'>風不能學波羅蜜，　亦不學佛諸功德，</div>
<div class='lg-row'>猶成不可思議事，　何況具足諸願者！</div>
<div class='lg-row'>男子女人種種聲，　一切鳥獸諸音聲，</div>
<div class='lg-row'>大海川流雷震聲，　皆能稱悅眾生意。</div>
<div class='lg-row'>況復知聲性如響，　逮得無礙妙辯才，</div>
<div class='lg-row'>普應眾生而說法，　而不能令世間喜！</div>
<div class='lg-row'>海有希奇殊特法，　能為一切平等印，</div>
<div class='lg-row'>眾生寶物及川流，　普悉包容無所拒。</div>
<div class='lg-row'>無盡禪定解脫者，　為平等印亦如是，</div>
<div class='lg-row'>福德智慧諸妙行，　一切普修無厭足。</div>
<div class='lg-row'>大海龍王遊戲時，　普於諸處得自在，</div>
<div class='lg-row'>興雲充遍四天下，　其雲種種莊嚴色：</div>
<div class='lg-row'>第六他化自在天，　於彼雲色如真金，</div>
<div class='lg-row'>化樂天上赤珠色；　兜率陀天霜雪色；</div>
<div class='lg-row'>夜摩天上瑠璃色；　三十三天碼碯色；</div>
<div class='lg-row'>四王天上玻瓈色；　大海水上金剛色；</div>
<div class='lg-row'>緊那羅中妙香色；　諸龍住處蓮華色；</div>
<div class='lg-row'>夜叉住處白鵝色；　阿脩羅中山石色；</div>
<div class='lg-row'>欝單越處金焰色；　閻浮提中青寶色；</div>
<div class='lg-row'>餘二天下雜莊嚴，　隨眾所樂而應之。</div>
<div class='lg-row'>又復他化自在天，　雲中電耀如日光；</div>
<div class='lg-row'>化樂天上如月光；　兜率天上閻浮金；</div>
<div class='lg-row'>夜摩天上珂雪色；　三十三天金焰色；</div>
<div class='lg-row'>四王天上眾寶色；　大海之中赤珠色；</div>
<div class='lg-row'>緊那羅界瑠璃色；　龍王住處寶藏色；</div>
<div class='lg-row'>夜叉所住玻瓈色；　阿脩羅中碼碯色；</div>
<div class='lg-row'>欝單越境火珠色；　閻浮提中帝青色；</div>
<div class='lg-row'>餘二天下雜莊嚴，　如雲色相電亦然。</div>
<div class='lg-row'>他化雷震如梵音；　化樂天中大鼓音；</div>
<div class='lg-row'>兜率天上歌唱音；　夜摩天上天女音；</div>
<div class='lg-row'>於彼三十三天上，　如緊那羅種種音；</div>
<div class='lg-row'>護世四王諸天所，　如乾闥婆所出音；</div>
<div class='lg-row'>海中兩山相擊聲；　緊那羅中簫笛聲；</div>
<div class='lg-row'>諸龍城中頻伽聲；　夜叉住處龍女聲；</div>
<div class='lg-row'>阿脩羅中天鼓聲；　於人道中海潮聲。</div>
<div class='lg-row'>他化自在雨妙香，　種種雜華為莊嚴；</div>
<div class='lg-row'>化樂天雨多羅華，　曼陀羅華及澤香；</div>
<div class='lg-row'>兜率天上雨摩尼，　具足種種寶莊嚴，</div>
<div class='lg-row'>髻中寶珠如月光，　上妙衣服真金色；</div>
<div class='lg-row'>夜摩中雨幢幡蓋，　華鬘塗香妙嚴具，</div>
<div class='lg-row'><span class='corr'>赤</span>真珠色上好衣，　及以種種眾妓樂；</div>
<div class='lg-row'>三十三天如意珠，　堅黑沈水栴檀香，</div>
<div class='lg-row'>欝金雞羅多摩等，　妙華香水相雜雨；</div>
<div class='lg-row'>護世城中雨美膳，　色香味具增長力，</div>
<div class='lg-row'>亦雨難思眾妙寶，　悉是龍王之所作。</div>
<div class='lg-row'>又復於彼大海中，　注雨不斷如車軸，</div>
<div class='lg-row'>復雨無盡大寶藏，　亦雨種種莊嚴寶。</div>
<div class='lg-row'>緊那羅界雨瓔珞，　眾色蓮華衣及寶，</div>
<div class='lg-row'>婆利師迦末利香，　種種樂音皆具足；</div>
<div class='lg-row'>諸龍城中雨赤珠；　夜叉城內光摩尼；</div>
<div class='lg-row'>阿脩羅中雨兵仗，　摧伏一切諸怨敵；</div>
<div class='lg-row'>欝單越中雨瓔珞，　亦雨無量上妙華；</div>
<div class='lg-row'>弗婆瞿耶二天下，　悉雨種種莊嚴具；</div>
<div class='lg-row'>閻浮提雨清淨水，　微細悅澤常應時，</div>
<div class='lg-row'>長養眾華及果藥，　成熟一切諸苗稼。</div>
<div class='lg-row'>如是無量妙莊嚴，　種種雲電及雷雨，</div>
<div class='lg-row'>龍王自在悉能作，　而身不動無分別。</div>
<div class='lg-row'>彼於世界海中住，　尚能現此難思力，</div>
<div class='lg-row'>況入法海具功德，　而不能為大神變！</div>
<div class='lg-row'>彼諸菩薩解脫門，　一切譬諭無能顯，</div>
<div class='lg-row'>我今以此諸譬諭，　略說於其自在力。</div>
<div class='lg-row'>第一智慧廣大慧，　真實智慧無邊慧，</div>
<div class='lg-row'>勝慧及以殊勝慧，　如是法門今已說。</div>
<div class='lg-row'>此法希有甚奇特，　若人聞已能忍可，</div>
<div class='lg-row'>能信能受能讚說，　如是所作甚為難。</div>
<div class='lg-row'>世間一切諸凡夫，　信是法者甚難得，</div>
<div class='lg-row'>若有勤修清淨福，　以昔因力乃能信。</div>
<div class='lg-row'>一切世界諸群生，　少有欲求聲聞乘，</div>
<div class='lg-row'>求獨覺者轉復少，　趣大乘者甚難遇。</div>
<div class='lg-row'>趣大乘者猶為易，　能信此法倍更難，</div>
<div class='lg-row'>況復持誦為人說，　如法修行真實解！</div>
<div class='lg-row'>有以三千大千界，　頂戴一劫身不動，</div>
<div class='lg-row'>彼之所作未為難，　信是法者乃為難。</div>
<div class='lg-row'>有以手擎十佛剎，　盡於一劫空中住，</div>
<div class='lg-row'>彼之所作未為難，　能信此法乃為難。</div>
<div class='lg-row'>十剎塵數眾生所，　悉施樂具經一劫，</div>
<div class='lg-row'>彼之福德未為勝，　信此法者為最勝。</div>
<div class='lg-row'>十剎塵數如來所，　悉皆承事盡一劫，</div>
<div class='lg-row'>若於此品能誦持，　其福最勝過於彼。」</div>
</div><p>時，賢首菩薩說此偈已，十方世界六返震動，魔宮隱蔽，惡道休息。十方諸佛普現其前，各以右手而摩其頂，同聲讚言：「善哉！善哉！快說此法！我等一切悉皆隨喜。」</p>
</div>
<p class='juan'>大方廣佛華嚴經卷第十五</p>
</div><!-- end of div[@id='body'] -->
</body></html>