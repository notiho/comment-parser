<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />大方廣佛華嚴經卷第十三</p><p class="byline">于闐國三藏實叉難陀奉　制譯</p>
<div class='div-pin'><a id='mulu31' />
<p class='h1'>光明覺品第九</p><p>爾時，世尊從兩足輪下放百億光明，照此三千大千世界百億閻浮提、百億弗婆提、百億瞿耶尼、百億欝單越、百億大海、百億輪圍山、百億菩薩受生、百億菩薩出家、百億如來成正覺、百億如來轉法輪、百億如來入涅槃、百億須彌山王、百億四天王眾天、百億三十三天、百億夜摩天、百億兜率天、百億化樂天、百億他化自在天、百億梵眾天、百億光音天、百億遍淨天、百億廣果天、百億色究竟天；其中所有，悉皆明現。如此處，見佛世尊坐蓮華藏師子之座，十佛剎微塵數菩薩所共圍遶；其百億閻浮提中，百億如來亦如是坐。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其名曰：文殊師利菩薩、覺首菩薩、財首菩薩、寶首菩薩、功德首菩薩、目首菩薩、精進首菩薩、法首菩薩、智首菩薩、賢首菩薩。是諸菩薩所從來國，所謂：金色世界、妙色世界、蓮華色世界、薝蔔華色世界、優鉢羅華色世界、金色世界、寶色世界、金剛色世界、玻瓈色世界、平等色世界。此諸菩薩各於佛所淨修梵行，所謂：不動智佛、無礙智佛、解脫智佛、威儀智佛、明相智佛、究竟智佛、最勝智佛、自在智佛、梵智佛、觀察智佛。爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「若有見正覺，　解脫離諸漏，</div>
<div class='lg-row'>不著一切世，　彼非證道眼。</div>
<div class='lg-row'>若有知如來，　體相無所有，</div>
<div class='lg-row'>修習得明了，　此人疾作佛。</div>
<div class='lg-row'>能見此世界，　其心不搖動，</div>
<div class='lg-row'>於佛身亦然，　當成勝智者。</div>
<div class='lg-row'>若於佛及法，　其心了平等，</div>
<div class='lg-row'>二念不現前，　當踐難思位。</div>
<div class='lg-row'>若見佛及身，　平等而安住，</div>
<div class='lg-row'>無住無所入，　當成難遇者。</div>
<div class='lg-row'>色受無有數，　想行識亦然，</div>
<div class='lg-row'>若能如是知，　當作大牟尼。</div>
<div class='lg-row'>世及出世見，　一切皆超越，</div>
<div class='lg-row'>而能善知法，　當成大光耀。</div>
<div class='lg-row'>若於一切智，　發生迴向心，</div>
<div class='lg-row'>見心無所生，　當獲大名稱。</div>
<div class='lg-row'>眾生無有生，　亦復無有壞，</div>
<div class='lg-row'>若得如是智，　當成無上道。</div>
<div class='lg-row'>一中解無量，　無量中解一，</div>
<div class='lg-row'>了彼<span class='corr'>互</span>生起，　當成無所畏。」</div>
</div><p>爾時，光明過此世界，遍照東方十佛國土；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。如此處，見佛世尊坐蓮華藏師子之座，十佛剎微塵數菩薩所共圍遶；彼一一世界中，各有百億閻浮提、百億如來，亦如是坐。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「眾生無智慧，　愛刺所傷毒，</div>
<div class='lg-row'>為彼求菩提，　諸佛法如是。</div>
<div class='lg-row'>普見於諸法，　二邊皆捨離，</div>
<div class='lg-row'>道成永不退，　轉此無等輪。</div>
<div class='lg-row'>不可思議劫，　精進修諸行，</div>
<div class='lg-row'>為度諸眾生，　此是大仙力。</div>
<div class='lg-row'>導師降眾魔，　勇健無能勝，</div>
<div class='lg-row'>光中演妙義，　慈悲故如是。</div>
<div class='lg-row'>以彼智慧心，　破諸煩惱障，</div>
<div class='lg-row'>一念見一切，　此是佛神力。</div>
<div class='lg-row'>擊于正法鼓，　覺寤十方剎，</div>
<div class='lg-row'>咸令向菩提，　自在力能爾。</div>
<div class='lg-row'>不壞無邊境，　而遊諸億剎，</div>
<div class='lg-row'>於有無所著，　彼自在如佛。</div>
<div class='lg-row'>諸佛如虛空，　究竟常清淨，</div>
<div class='lg-row'>憶念生歡喜，　彼諸願具足。</div>
<div class='lg-row'>一一地獄中，　經於無量劫，</div>
<div class='lg-row'>為度眾生故，　而能忍是苦。</div>
<div class='lg-row'>不惜於身命，　常護諸佛法，</div>
<div class='lg-row'>無我心調柔，　能得如來道。」</div>
</div><p>爾時，光明過十世界，遍照東方百世界；南、西、北方，四維、上、下，亦復如是。彼諸世界中，皆有百億閻浮提，乃至百億色究竟天；其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等：所從來國，謂：金色世界等；本所事佛，謂：不動智如來等。爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「佛了法如幻，　通達無障礙，</div>
<div class='lg-row'>心淨離眾著，　調伏諸群生。</div>
<div class='lg-row'>或有見初生，　妙色如金山，</div>
<div class='lg-row'>住是最後身，　永作人中月。</div>
<div class='lg-row'>或見經行時，　具無量功德，</div>
<div class='lg-row'>念慧皆善巧，　丈夫師子步。</div>
<div class='lg-row'>或見紺青目，　觀察於十方，</div>
<div class='lg-row'>有時現戲笑，　為順眾生欲。</div>
<div class='lg-row'>或見師子吼，　殊勝無比身，</div>
<div class='lg-row'>示現最後生，　所說無非實。</div>
<div class='lg-row'>或有見出家，　解脫一切縛，</div>
<div class='lg-row'>修治諸佛行，　常樂觀寂滅。</div>
<div class='lg-row'>或見坐道場，　覺知一切法，</div>
<div class='lg-row'>到功德彼岸；　癡暗煩惱盡。</div>
<div class='lg-row'>或見勝丈夫，　具足大悲心，</div>
<div class='lg-row'>轉於妙法輪，　度無量眾生。</div>
<div class='lg-row'>或見師子吼，　威光最殊特，</div>
<div class='lg-row'>超一切世間，　神通力無等。</div>
<div class='lg-row'>或見心寂靜，　如世燈永滅，</div>
<div class='lg-row'>種種現神通，　十力能如是。」</div>
</div><p>爾時，光明過百世界，遍照東方千世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「佛於甚深法，　通達無與等，</div>
<div class='lg-row'>眾生不能了，　次第為開示。</div>
<div class='lg-row'>我性未曾有，　我所亦空寂，</div>
<div class='lg-row'>云何諸如來，　而得有其身。</div>
<div class='lg-row'>解脫明行者，　無數無等倫，</div>
<div class='lg-row'>世間諸因量，　求過不可得。</div>
<div class='lg-row'>佛非世間蘊，　界處生死法，</div>
<div class='lg-row'>數法不能成，　故號人師子。</div>
<div class='lg-row'>其性本空寂，　內外俱解脫，</div>
<div class='lg-row'>離一切妄念，　無等法如是。</div>
<div class='lg-row'>體性常不動，　無我無來去，</div>
<div class='lg-row'>而能寤世間，　無邊悉調伏。</div>
<div class='lg-row'>常樂觀寂滅，　一相無有二，</div>
<div class='lg-row'>其心不增減，　現無量神力。</div>
<div class='lg-row'>不作諸眾生，　業報因緣行，</div>
<div class='lg-row'>而能了無礙，　善逝法如是。</div>
<div class='lg-row'>種種諸眾生，　流轉於十方，</div>
<div class='lg-row'>如來不分別，　度脫無邊類。</div>
<div class='lg-row'>諸佛真金色，　非有遍諸有，</div>
<div class='lg-row'>隨眾生心樂，　為說寂滅法。」</div>
</div><p>爾時，光明過千世界，遍照東方十千世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天：其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「發起大悲心，　救護諸眾生，</div>
<div class='lg-row'>永出人天眾，　如是業應作。</div>
<div class='lg-row'>意常信樂佛，　其心不退轉，</div>
<div class='lg-row'>親近諸如來，　如是業應作。</div>
<div class='lg-row'>志樂佛功德，　其心永不退，</div>
<div class='lg-row'>住於清涼慧，　如是業應作。</div>
<div class='lg-row'>一切威儀中，　常念佛功德，</div>
<div class='lg-row'>晝夜無暫斷，　如是業應作。</div>
<div class='lg-row'>觀無邊三世，　學彼佛功德，</div>
<div class='lg-row'>常無厭倦心，　如是業應作。</div>
<div class='lg-row'>觀身如實相，　一切皆寂滅，</div>
<div class='lg-row'>離我無我著，　如是業應作。</div>
<div class='lg-row'>等觀眾生心，　不起諸分別，</div>
<div class='lg-row'>入於真實境，　如是業應作。</div>
<div class='lg-row'>悉舉無邊界，　普飲一切海，</div>
<div class='lg-row'>此神通智力，　如是業應作。</div>
<div class='lg-row'>思惟諸國土，　色與非色相，</div>
<div class='lg-row'>一切悉能知，　如是業應作。</div>
<div class='lg-row'>十方國土塵，　一塵為一佛，</div>
<div class='lg-row'>悉能知其數，　如是業應作。」</div>
</div><p>爾時，光明過十千世界，遍照東方百千世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。</p>
<p>爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「若以威德色種族，　而見人中調御師，</div>
<div class='lg-row'>是為病眼顛倒見，　彼不能知最勝法。</div>
<div class='lg-row'>如來色形諸相等，　一切世間莫能測，</div>
<div class='lg-row'>億那由劫共思量，　色相威德轉無邊。</div>
<div class='lg-row'>如來非以相為體，　但是無相寂滅法，</div>
<div class='lg-row'>身相威儀悉具足，　世間隨樂皆得見。</div>
<div class='lg-row'>佛法微妙難可量，　一切言說莫能及，</div>
<div class='lg-row'>非是和合非不合，　體性寂滅無諸相。</div>
<div class='lg-row'>佛身無生超戲論，　非是蘊聚差別法，</div>
<div class='lg-row'>得自在力決定見，　所行無畏離言道。</div>
<div class='lg-row'>身心悉平等，　內外皆解脫，</div>
<div class='lg-row'>永劫住正念，　無著無所繫。</div>
<div class='lg-row'>意淨光明者，　所行無染著，</div>
<div class='lg-row'>智眼靡不周，　廣大利眾生。</div>
<div class='lg-row'>一身為無量，　無量復為一，</div>
<div class='lg-row'>了知諸世間，　現形遍一切。</div>
<div class='lg-row'>此身無所從，　亦無所積聚，</div>
<div class='lg-row'>眾生分別故，　見佛種種身。</div>
<div class='lg-row'>心分別世間，　是心無所有，</div>
<div class='lg-row'>如來知此法，　如是見佛身。」</div>
</div><p>爾時，光明過百千世界，遍照東方百萬世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。</p>
<p>爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「如來最自在，　超世無所依，</div>
<div class='lg-row'>具一切功德，　度脫於諸有。</div>
<div class='lg-row'>無染無所著，　無想無依止，</div>
<div class='lg-row'>體性不可量，　見者咸稱歎。</div>
<div class='lg-row'>光明遍清淨，　塵累悉蠲滌，</div>
<div class='lg-row'>不動離二邊，　此是如來智。</div>
<div class='lg-row'>若有見如來，　身心離分別，</div>
<div class='lg-row'>則於一切法，　永出諸疑滯。</div>
<div class='lg-row'>一切世間中，　處處轉法輪，</div>
<div class='lg-row'>無性無所轉，　導師方便說。</div>
<div class='lg-row'>於法無疑惑，　永絕諸戲論，</div>
<div class='lg-row'>不生分別心，　是念佛菩提。</div>
<div class='lg-row'>了知差別法，　不著於言說，</div>
<div class='lg-row'>無有一與多，　是名隨佛教。</div>
<div class='lg-row'>多中無一性，　一亦無有多，</div>
<div class='lg-row'>如是二俱捨，　普入佛功德。</div>
<div class='lg-row'>眾生及國土，　一切皆寂滅，</div>
<div class='lg-row'>無依無分別，　能入佛菩提。</div>
<div class='lg-row'>眾生及國土，　一異不可得，</div>
<div class='lg-row'>如是善觀察，　名知佛法義。」</div>
</div><p>爾時，光明過百萬世界，遍照東方一億世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。彼一一閻浮提中，各見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。</p>
<p>爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「智慧無等法無邊，　超諸有海到彼岸，</div>
<div class='lg-row'>壽量光明悉無比，　此功德者方便力。</div>
<div class='lg-row'>所有佛法皆明了，　常觀三世無厭倦，</div>
<div class='lg-row'>雖緣境界不分別，　此難思者方便力。</div>
<div class='lg-row'>樂觀眾生無生想，　普見諸趣無趣想，</div>
<div class='lg-row'>恒住禪寂不繫心，　此無礙慧方便力。</div>
<div class='lg-row'>善巧通達一切法，　正念勤修涅槃道，</div>
<div class='lg-row'>樂於解脫離不平，　此寂滅人方便力。</div>
<div class='lg-row'>有能勸向佛菩提，　趣如法界一切智，</div>
<div class='lg-row'>善化眾生入於諦，　此住佛心方便力。</div>
<div class='lg-row'>佛所說法皆隨入，　廣大智慧無所礙，</div>
<div class='lg-row'>一切處行悉已臻，　此自在修方便力。</div>
<div class='lg-row'>恒住涅槃如虛空，　隨心化現靡不周，</div>
<div class='lg-row'>此依無相而為相，　到難到者方便力。</div>
<div class='lg-row'>晝夜日月及年劫，　世界始終成壞相，</div>
<div class='lg-row'>如是憶念悉了知，　此時數智方便力。</div>
<div class='lg-row'>一切眾生有生滅，　色與非色想非想，</div>
<div class='lg-row'>所有名字悉了知，　此住難思方便力。</div>
<div class='lg-row'>過去現在未來世，　所有言說皆能了，</div>
<div class='lg-row'>而知三世悉平等，　此無比解方便力。」</div>
</div><p>爾時，光明過一億世界，遍照東方十億世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。</p>
<p>爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「廣大苦行皆修習，　日夜精勤無厭怠，</div>
<div class='lg-row'>已度難度師子吼，　普化眾生是其行。</div>
<div class='lg-row'>眾生流轉愛欲海，　無明網覆大憂迫，</div>
<div class='lg-row'>至仁勇猛悉斷除，　誓亦當然是其行。</div>
<div class='lg-row'>世間放逸著五欲，　不實分別受眾苦，</div>
<div class='lg-row'>奉行佛教常攝心，　誓度於斯是其行。</div>
<div class='lg-row'>眾生著我入生死，　求其邊際不可得，</div>
<div class='lg-row'>普事如來獲妙法，　為彼宣說是其行。</div>
<div class='lg-row'>眾生無怙病所纏，　常淪惡趣起三毒，</div>
<div class='lg-row'>大火猛焰恒燒熱，　淨心度彼是其行。</div>
<div class='lg-row'>眾生迷惑失正道，　常行邪徑入闇宅，</div>
<div class='lg-row'>為彼大然正法燈，　永作照明是其行。</div>
<div class='lg-row'>眾生漂溺諸有海，　憂難無涯不可處，</div>
<div class='lg-row'>為彼興造大法船，　皆令得度是其行。</div>
<div class='lg-row'>眾生無知不見本，　迷惑癡狂險難中，</div>
<div class='lg-row'>佛哀愍彼建法橋，　正念令昇是其行。</div>
<div class='lg-row'>見諸眾生在險道，　老病死苦常逼迫，</div>
<div class='lg-row'>修諸方便無限量，　誓當悉度是其行。</div>
<div class='lg-row'>聞法信解無疑惑，　了性空寂不驚怖，</div>
<div class='lg-row'>隨形六道遍十方，　普教群迷是其行。」</div>
</div><p>爾時，光明過十億世界，遍照東方百億世界、千億世界、百千億世界、那由他億世界、百那由他億世界、千那由他億世界、百千那由他億世界，如是無數無量、無邊無等、不可數、不可稱、不可思、不可量、不可說，盡法界、虛空界、所有世界；南、西、北方，四維、上、下，亦復如是。彼一一世界中，皆有百億閻浮提，乃至百億色究竟天；其中所有，悉皆明現。彼一一閻浮提中，悉見如來坐蓮華藏師子之座，十佛剎微塵數菩薩所共圍遶。悉以佛神力故，十方各有一大菩薩，一一各與十佛剎微塵數諸菩薩俱，來詣佛所。其大菩薩，謂：文殊師利等；所從來國，謂：金色世界等；本所事佛，謂：不動智如來等。爾時，一切處文殊師利菩薩，各於佛所，同時發聲，說此頌言：</p>

<div class="lg regular" style="margin-left:1em;"><div class='lg-row'>「一念普觀無量劫，　無去無來亦無住，</div>
<div class='lg-row'>如是了知三世事，　超諸方便成十力。</div>
<div class='lg-row'>十方無比善名稱，　永離諸難常歡喜，</div>
<div class='lg-row'>普詣一切國土中，　廣為宣揚如是法。</div>
<div class='lg-row'>為利眾生供養佛，　如其意獲相似果，</div>
<div class='lg-row'>於一切法悉順知，　遍十方中現神力。</div>
<div class='lg-row'>從初供佛意柔忍，　入深禪定觀法性，</div>
<div class='lg-row'>普勸眾生發道心，　以此速成無上果。</div>
<div class='lg-row'>十方求法情無異，　為修功德令滿足，</div>
<div class='lg-row'>有無二相悉滅除，　此人於佛為真見。</div>
<div class='lg-row'>普往十方諸國土，　廣說妙法興義利，</div>
<div class='lg-row'>住於實際不動搖，　此人功德同於佛。</div>
<div class='lg-row'>如來所轉妙法輪，　一切皆是菩提分，</div>
<div class='lg-row'>若能聞已悟法性，　如是之人常見佛。</div>
<div class='lg-row'>不見十力空如幻，　雖見非見如盲覩，</div>
<div class='lg-row'>分別取相不見佛，　畢竟離著乃能見。</div>
<div class='lg-row'>眾生隨業種種別，　十方內外難盡見，</div>
<div class='lg-row'>佛身無礙遍十方，　不可盡見亦如是。</div>
<div class='lg-row'>譬如空中無量剎，　無來無去遍十方，</div>
<div class='lg-row'>生成滅壞無所依，　佛遍虛空亦如是。」</div>
</div></div>
<div class='div-pin'><a id='mulu32' />
<p class='h1'><span class='corr'></span>菩薩問明品第十</p><p>爾時，文殊師利菩薩問覺首菩薩言：「佛子！心性是一。云何見有種種差別？所謂：往善趣、惡趣；諸根滿、缺；受生同、異；端正、醜陋；苦、樂不同；業不知心，心不知業；受不知報，報不知受；心不知受，受不知心；因不知緣，緣不知因；智不知境，境不知智。」</p>
<p>時，覺首菩薩以頌答曰：</p>

<div class="lg regular" style="margin-left:1em;"><div class='lg-row'>「仁今問是義，　為曉悟群蒙，</div>
<div class='lg-row'>我如其性答，　惟仁應諦聽。</div>
<div class='lg-row'>諸法無作用，　亦無有體性，</div>
<div class='lg-row'>是故彼一切，　各各不相知。</div>
<div class='lg-row'>譬如河中水，　湍流競奔逝，</div>
<div class='lg-row'>各各不相知，　諸法亦如是。</div>
<div class='lg-row'>亦如大火聚，　猛焰同時發，</div>
<div class='lg-row'>各各不相知，　諸法亦如是。</div>
<div class='lg-row'>又如長風起，　遇物咸鼓扇，</div>
<div class='lg-row'>各各不相知，　諸法亦如是。</div>
<div class='lg-row'>又如眾地界，　展轉因依住，</div>
<div class='lg-row'>各各不相知，　諸法亦如是。</div>
<div class='lg-row'>眼耳鼻舌身，　心意諸情根，</div>
<div class='lg-row'>以此常流轉，　而無能轉者。</div>
<div class='lg-row'>法性本無生，　示現而有生，</div>
<div class='lg-row'>是中無能現，　亦無所現物。</div>
<div class='lg-row'>眼耳鼻舌身，　心意諸情根，</div>
<div class='lg-row'>一切空無性，　妄心分別有。</div>
<div class='lg-row'>如理而觀察，　一切皆無性，</div>
<div class='lg-row'>法眼不思議，　此見非顛倒。</div>
<div class='lg-row'>若實若不實，　若妄若非妄，</div>
<div class='lg-row'>世間出世間，　但有假言說。」</div>
</div><p>爾時，文殊師利菩薩問財首菩薩言：「佛子！一切眾生非眾生。云何如來隨其時、隨其命、隨其身、隨其行、隨其解、隨其言論、隨其心樂、隨其方便、隨其思惟、隨其觀察，於如是諸眾生中，為現其身，教化調伏？」</p>
<p>時，財首菩薩以頌答曰：</p>

<div class="lg regular" style="margin-left:1em;"><div class='lg-row'>「此是樂寂滅，　多聞者境界，</div>
<div class='lg-row'>我為仁宣說，　仁今應聽受。</div>
<div class='lg-row'>分別觀內身，　此中誰是我，</div>
<div class='lg-row'>若能如是解，　彼達我有無。</div>
<div class='lg-row'>此身假安立，　住處無方所，</div>
<div class='lg-row'>諦了是身者，　於中無所著。</div>
<div class='lg-row'>於身善觀察，　一切皆明見，</div>
<div class='lg-row'>知法皆虛妄，　不起心分別。</div>
<div class='lg-row'>壽命因誰起，　復因誰退滅，</div>
<div class='lg-row'>猶如旋火輪，　初後不可知。</div>
<div class='lg-row'>智者能觀察，　一切有無常，</div>
<div class='lg-row'>諸法空無我，　永離一切相。</div>
<div class='lg-row'>眾報隨業生，　如夢不真實，</div>
<div class='lg-row'>念念常滅壞，　如前後亦爾。</div>
<div class='lg-row'>世間所見法，　但以心為主，</div>
<div class='lg-row'>隨解取眾相，　顛倒不如實。</div>
<div class='lg-row'>世間所言論，　一切是分別，</div>
<div class='lg-row'>未曾有一法，　得入於法性。</div>
<div class='lg-row'>能緣所緣力，　種種法出生，</div>
<div class='lg-row'>速滅不暫停，　念念悉如是。」</div>
</div><p>爾時，文殊師利菩薩問寶首菩薩言：「佛子！一切眾生，等有四大，無我、無我所。云何而有受苦、受樂，端正、醜陋，內好、外好，少受、多受，或受現報，或受後報？然法界中，無美、無惡。」</p>
<p>時，寶首菩薩以頌答曰：</p>

<div class="lg regular" style="margin-left:1em;"><div class='lg-row'>「隨其所行業，　如是果報生，</div>
<div class='lg-row'>作者無所有，　諸佛之所說。</div>
<div class='lg-row'>譬如淨明鏡，　隨其所對質，</div>
<div class='lg-row'>現像各不同，　業性亦如是。</div>
<div class='lg-row'>亦如田種子，　各各不相知，</div>
<div class='lg-row'>自然能出生，　業性亦如是。</div>
<div class='lg-row'>又如巧幻師，　在彼四衢道，</div>
<div class='lg-row'>示現眾色相，　業性亦如是。</div>
<div class='lg-row'>如機關木人，　能出種種聲，</div>
<div class='lg-row'>彼無我非我，　業性亦如是。</div>
<div class='lg-row'>亦如眾鳥類，　從㲉而得出，</div>
<div class='lg-row'>音聲各不同，　業性亦如是。</div>
<div class='lg-row'>譬如胎藏中，　諸根悉成就，</div>
<div class='lg-row'>體相無來處，　業性亦如是。</div>
<div class='lg-row'>又如在地獄，　種種諸苦事，</div>
<div class='lg-row'>彼悉無所從，　業性亦如是。</div>
<div class='lg-row'>譬如轉輪王，　成就勝七寶，</div>
<div class='lg-row'>來處不可得，　業性亦如是。</div>
<div class='lg-row'>又如諸世界，　大火所燒然，</div>
<div class='lg-row'>此火無來處，　業性亦如是。」</div>
</div><p>爾時，文殊師利菩薩問德首菩薩言：「佛子！如來所悟，唯是一法。云何乃說無量諸法，現無量剎，化無量眾，演無量音，示無量身，知無量心，現無量神通，普能震動無量世界，示現無量殊勝莊嚴，顯示無邊種種境界？而法性中，此差別相，皆不可得。」</p>
<p>時，德首菩薩以頌答曰：</p>

<div class="lg regular" style="margin-left:1em;"><div class='lg-row'>「佛子所問義，　甚深難可了，</div>
<div class='lg-row'>智者能知此，　常樂佛功德。</div>
<div class='lg-row'>譬如地性一，　眾生各別住，</div>
<div class='lg-row'>地無一異念，　諸佛法如是。</div>
<div class='lg-row'>亦如火性一，　能燒一切物，</div>
<div class='lg-row'>火焰無分別，　諸佛法如是。</div>
<div class='lg-row'>亦如大海一，　波濤千萬異，</div>
<div class='lg-row'>水無種種殊，　諸佛法如是。</div>
<div class='lg-row'>亦如風性一，　能吹一切物，</div>
<div class='lg-row'>風無一異念，　諸佛法如是。</div>
<div class='lg-row'>亦如大雲雷，　普雨一切地，</div>
<div class='lg-row'>雨滴無差別，　諸佛法如是。</div>
<div class='lg-row'>亦如地界一，　能生種種芽，</div>
<div class='lg-row'>非地有殊異，　諸佛法如是。</div>
<div class='lg-row'>如日無雲曀，　普照於十方，</div>
<div class='lg-row'>光明無異性，　諸佛法如是。</div>
<div class='lg-row'>亦如空中月，　世間靡不見，</div>
<div class='lg-row'>非月往其處，　諸佛法如是。</div>
<div class='lg-row'>譬如大梵王，　應現滿三千，</div>
<div class='lg-row'>其身無別異，　諸佛法如是。」</div>
</div><p>爾時，文殊師利菩薩問目首菩薩言：「佛子！如來福田，等一無異。云何而見眾生布施果報不同？所謂：種種色、種種形、種種家、種種根、種種財、種種主、種種眷屬、種種官位、種種功德、種種智慧；而佛於彼，其心平等，無異思惟。」</p>
<p>時，目首菩薩以頌答曰：</p>

<div class="lg regular" style="margin-left:1em;"><div class='lg-row'>「譬如大地一，　隨種各生芽，</div>
<div class='lg-row'>於彼無怨親，　佛福田亦然。</div>
<div class='lg-row'>又如水一味，　因器有差別，</div>
<div class='lg-row'>佛福田亦然，　眾生心故異。</div>
<div class='lg-row'>亦如巧幻師，　能令眾歡喜，</div>
<div class='lg-row'>佛福田如是，　令眾生敬悅。</div>
<div class='lg-row'>如有才智王，　能令大眾喜，</div>
<div class='lg-row'>佛福田如是，　令眾悉安樂。</div>
<div class='lg-row'>譬如淨明鏡，　隨色而現像，</div>
<div class='lg-row'>佛福田如是，　隨心獲眾報。</div>
<div class='lg-row'>如阿揭陀藥，　能療一切毒，</div>
<div class='lg-row'>佛福田如是，　滅諸煩惱患。</div>
<div class='lg-row'>亦如日出時，　照曜於世間，</div>
<div class='lg-row'>佛福田如是，　滅除諸黑暗。</div>
<div class='lg-row'>亦如淨滿月，　普照於大地，</div>
<div class='lg-row'>佛福田亦然，　一切處平等。</div>
<div class='lg-row'>譬如毘藍風，　普震於大地，</div>
<div class='lg-row'>佛福田如是，　動三有眾生。</div>
<div class='lg-row'>譬如大火起，　能燒一切物，</div>
<div class='lg-row'>佛福田如是，　燒一切有為。」</div>
</div><p>爾時，文殊師利菩薩問勤首菩薩言：「佛子！佛教是一，眾生得見，云何不即悉斷一切諸煩惱縛而得出離？然其色蘊、受蘊、想蘊、行蘊、識蘊，欲界、色界、無色界，無明、貪愛，無有差別，是則佛教。於諸眾生，或有利益？或無利益？」</p>
<p>時，勤首菩薩以頌答曰：</p>

<div class="lg regular" style="margin-left:1em;"><div class='lg-row'>「佛子善諦聽，　我今如實答，</div>
<div class='lg-row'>或有速解脫，　或有難出離。</div>
<div class='lg-row'>若欲求除滅，　無量諸過惡，</div>
<div class='lg-row'>當於佛法中，　勇猛常精進。</div>
<div class='lg-row'>譬如微少火，　樵濕速令滅，</div>
<div class='lg-row'>於佛教法中，　懈怠者亦然。</div>
<div class='lg-row'>如鑽燧求火，　未出而數息，</div>
<div class='lg-row'>火勢隨止滅，　懈怠者亦然。</div>
<div class='lg-row'>如人持日珠，　不以物承影，</div>
<div class='lg-row'>火終不可得，　懈怠者亦然。</div>
<div class='lg-row'>譬如赫日照，　孩稚閉其目，</div>
<div class='lg-row'>怪言何不覩，　懈怠者亦然。</div>
<div class='lg-row'>如人無手足，　欲以芒草箭，</div>
<div class='lg-row'>遍射破大地，　懈怠者亦然。</div>
<div class='lg-row'>如以一毛端，　而取大海水，</div>
<div class='lg-row'>欲令盡乾竭，　懈怠者亦然。</div>
<div class='lg-row'>又如劫火起，　欲以少水滅，</div>
<div class='lg-row'>於佛教法中，　懈怠者亦然。</div>
<div class='lg-row'>如有見虛空，　端居不搖動，</div>
<div class='lg-row'>而言普騰躡，　懈怠者亦然。」</div>
</div><p>爾時，文殊師利菩薩問法首菩薩言：「佛子！如佛所說：『若有眾生，受持正法，悉能除斷一切煩惱。』何故復有受持正法而不斷者？隨貪、瞋、癡，隨慢、隨覆、隨忿、隨恨、隨嫉、隨慳、隨誑、隨諂，勢力所轉，無有離心。能受持法，何故復於心行之內起諸煩惱？」</p>
<p>時，法首菩薩以頌答曰：</p>

<div class="lg regular" style="margin-left:1em;"><div class='lg-row'>「佛子善諦聽，　所問如實義，</div>
<div class='lg-row'>非但以多聞，　能入如來法。</div>
<div class='lg-row'>如人水所漂，　懼溺而渴死，</div>
<div class='lg-row'>於法不修行，　多聞亦如是。</div>
<div class='lg-row'>如人設美膳，　自餓而不食，</div>
<div class='lg-row'>於法不修行，　多聞亦如是。</div>
<div class='lg-row'>如人善方藥，　自疾不能救，</div>
<div class='lg-row'>於法不修行，　多聞亦如是。</div>
<div class='lg-row'>如人數他寶，　自無半錢分，</div>
<div class='lg-row'>於法不修行，　多聞亦如是。</div>
<div class='lg-row'>如有生王宮，　而受餧與寒，</div>
<div class='lg-row'>於法不修行，　多聞亦如是。</div>
<div class='lg-row'>如聾奏音樂，　悅彼不自聞，</div>
<div class='lg-row'>於法不修行，　多聞亦如是。</div>
<div class='lg-row'>如盲繢眾像，　示彼不自見，</div>
<div class='lg-row'>於法不修行，　多聞亦如是。</div>
<div class='lg-row'>譬如海船師，　而於海中死，</div>
<div class='lg-row'>於法不修行，　多聞亦如是。</div>
<div class='lg-row'>如在四衢道，　廣說眾好事，</div>
<div class='lg-row'>內自無實德，　不行亦如是。」</div>
</div><p>爾時，文殊師利菩薩問智首菩薩言：「佛子！於佛法中，智為上首。如來何故，或為眾生讚歎布施，或讚持戒，或讚堪忍，或讚精進，或讚禪定，或讚智慧，或復讚歎慈、悲、喜、捨？而終無有唯以一法，而得出離成阿耨多羅三藐三菩提者。」</p>
<p>時，智首菩薩以頌答曰：</p>

<div class="lg regular" style="margin-left:1em;"><div class='lg-row'>「佛子甚希有，　能知眾生心，</div>
<div class='lg-row'>如仁所問義，　諦聽我今說。</div>
<div class='lg-row'>過去未來世，　現在諸導師，</div>
<div class='lg-row'>無有說一法，　而得於道者。</div>
<div class='lg-row'>佛知眾生心，　性分各不同，</div>
<div class='lg-row'>隨其所應度，　如是而說法。</div>
<div class='lg-row'>慳者為讚施，　毀禁者讚戒，</div>
<div class='lg-row'>多瞋為讚忍，　好懈讚精進。</div>
<div class='lg-row'>亂意讚禪定，　愚癡讚智慧，</div>
<div class='lg-row'>不仁讚慈愍，　怒害讚大悲。</div>
<div class='lg-row'>憂慼為讚喜，　曲心讚歎捨，</div>
<div class='lg-row'>如是次第修，　漸具諸佛法。</div>
<div class='lg-row'>如先立基堵，　而後造宮室，</div>
<div class='lg-row'>施戒亦復然，　菩薩眾行本。</div>
<div class='lg-row'>譬如建城廓，　為護諸人眾，</div>
<div class='lg-row'>忍進亦如是，　防護諸菩薩。</div>
<div class='lg-row'>譬如大力王，　率土咸戴仰，</div>
<div class='lg-row'>定慧亦如是，　菩薩所依賴。</div>
<div class='lg-row'>亦如轉輪王，　能與一切樂，</div>
<div class='lg-row'>四等亦如是，　與諸菩薩樂。」</div>
</div><p>爾時，文殊師利菩薩問賢首菩薩言：「佛子！諸佛世尊，唯以一道，而得出離。云何今見一切佛土，所有眾事，種種不同？所謂：世界、眾生界、說法調伏、壽量、光明、神通、眾會、教儀、法住，各有差別。無有不具一切佛法，而成阿耨多羅三藐三菩提者。」</p>
<p>時，賢首菩薩以頌答曰：</p>

<div class="lg regular" style="margin-left:1em;"><div class='lg-row'>「文殊法常爾，　法王唯一法，</div>
<div class='lg-row'>一切無礙人，　一道出生死。</div>
<div class='lg-row'>一切諸佛身，　唯是一法身，</div>
<div class='lg-row'>一心一智慧，　力無畏亦然。</div>
<div class='lg-row'>如本趣菩提，　所有迴向心，</div>
<div class='lg-row'>得如是剎土，　眾會及說法。</div>
<div class='lg-row'>一切諸佛剎，　莊嚴悉圓滿，</div>
<div class='lg-row'>隨眾生行異，　如是見不同。</div>
<div class='lg-row'>佛剎與佛身，　眾會及言說，</div>
<div class='lg-row'>如是諸佛法，　眾生莫能見。</div>
<div class='lg-row'>其心已清淨，　諸願皆具足，</div>
<div class='lg-row'>如是明達人，　於此乃能覩。</div>
<div class='lg-row'>隨眾生心樂，　及以業果力，</div>
<div class='lg-row'>如是見差別，　此佛威神故。</div>
<div class='lg-row'>佛剎無分別，　無憎無有愛，</div>
<div class='lg-row'>但隨眾生心，　如是見有殊。</div>
<div class='lg-row'>以是於世界，　所見各差別，</div>
<div class='lg-row'>非一切如來，　大仙之過咎。</div>
<div class='lg-row'>一切諸世界，　所應受化者，</div>
<div class='lg-row'>常見人中雄，　諸佛法如是。」</div>
</div><p>爾時，諸菩薩謂文殊師利菩薩言：「佛子！我等所解，各自說已。唯願仁者，以妙辯才，演暢如來所有境界！何等是佛境界？何等是佛境界因？何等是佛境界度？何等是佛境界入？何等是佛境界智？何等是佛境界法？何等是佛境界說？何等是佛境界知？何等是佛境界證？何等是佛境界現？何等是佛境界廣？」</p>
<p>時，文殊師利菩薩以頌答曰：</p>

<div class="lg regular" style="margin-left:1em;"><div class='lg-row'>「如來深境界，　其量等虛空，</div>
<div class='lg-row'>一切眾生入，　而實無所入。</div>
<div class='lg-row'>如來深境界，　所有勝妙因，</div>
<div class='lg-row'>億劫常宣說，　亦復不能盡。</div>
<div class='lg-row'>隨其心智慧，　誘進咸令益，</div>
<div class='lg-row'>如是度眾生，　諸佛之境界。</div>
<div class='lg-row'>世間諸國土，　一切皆隨入，</div>
<div class='lg-row'>智身無有色，　非彼所能見。</div>
<div class='lg-row'>諸佛智自在，　三世無所礙，</div>
<div class='lg-row'>如是慧境界，　平等如虛空。</div>
<div class='lg-row'>法界眾生界，　究竟無差別，</div>
<div class='lg-row'>一切悉了知，　此是如來境。</div>
<div class='lg-row'>一切世間中，　所有諸音聲，</div>
<div class='lg-row'>佛智皆隨了，　亦無有分別。</div>
<div class='lg-row'>非識所能識，　亦非心境界，</div>
<div class='lg-row'>其性本清淨，　開示諸群生。</div>
<div class='lg-row'>非業非煩惱，　無物無住處，</div>
<div class='lg-row'>無照無所行，　平等行世間。</div>
<div class='lg-row'>一切眾生心，　普在三世中，</div>
<div class='lg-row'>如來於一念，　一切悉明達。」</div>
</div><p>爾時，此娑婆世界中，一切眾生所有法差別、業差別、世間差別、身差別、根差別、受生差別、持戒果差別、犯戒果差別、國土果差別，以佛神力，悉皆明現。如是，東方百千億那由他無數無量、無邊無等、不可數、不可稱、不可思、不可量、不可說，盡法界、虛空界、一切世界中，所有眾生法差別，乃至國土果差別，悉以佛神力故，分明顯現；南、西、北方，四維、上、下，亦復如是。</p>
</div>
<p class='juan'>大方廣佛華嚴經卷第十三</p>
</div><!-- end of div[@id='body'] -->
</body></html>