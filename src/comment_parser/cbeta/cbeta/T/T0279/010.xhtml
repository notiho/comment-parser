<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方廣佛華嚴經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu23' />大方廣佛華嚴經卷第十</p><p class="byline">于闐國三藏實叉難陀奉　制譯</p><a id='mulu24' />
<p class='h1'>華藏世界品第五之三</p><p>爾時，普賢菩薩復告大眾言：</p>
<p>「諸佛子！彼離垢焰藏香水海東，次有香水海，名：變化微妙身；此海中，有世界種，名：善布差別方。次有香水海，名：金剛眼幢；世界種，名：莊嚴法界橋。次有香水海，名：種種蓮華妙莊嚴；世界種，名：<span class='corr'>恒</span>出十方變化。次有香水海，名：無間寶王輪；世界種，名：寶蓮華莖密雲。次有香水海，名：妙香焰普莊嚴；世界種，名：毘盧遮那變化行。次有香水海，名：寶末閻浮幢；世界種，名：諸佛護念境界。次有香水海，名：一切色熾然光；世界種，名：最勝光遍照。次有香水海，名：一切莊嚴具境界；世界種，名：寶焰燈……。如是等不可說佛剎微塵數香水海，其最近輪圍山香水海，名：玻瓈地；世界種，名：常放光明，以世界海清淨劫音聲為體。此中最下方，有世界，名：可愛樂淨光幢，佛剎微塵數世界圍遶，純一清淨，佛號；最勝三昧精進慧。此上過十佛剎微塵數世界，與金剛幢世界齊等，有世界，名：香莊嚴幢，十佛剎微塵數世界圍遶，純一清淨，佛號：無障礙法界燈。此上過三佛剎微塵數世界，與娑婆世界齊等，有世界，名：放光明藏；佛號：遍法界無障礙慧明。此上過七佛剎微塵數世界，至此世界種最上方，有世界，名：最勝身香，二十佛剎微塵數世界圍遶，純一清淨，佛號：覺分華。</p>
<p>「諸佛子！彼無盡光明輪香水海外，次有香水海，名：具足妙光；世界種，名：遍無垢。次有香水海，名：光耀蓋；世界種，名：無邊普莊嚴。次有香水海，名：妙寶莊嚴；世界種，名：香摩尼軌度形。次有香水海，名：出佛音聲；世界種，名：善建立莊嚴。次有香水海，名：香幢須彌藏；世界種，名：光明遍滿。次有香水海，名：栴檀妙光明；世界種，名：華焰輪。次有香水海，名：風力持：世界種，名：寶焰雲幢。次有香水海，名：帝釋身莊嚴；世界種，名：真珠藏。次有香水海，名：平坦嚴淨；世界種，名：毘瑠璃末種種莊嚴……。如是等不可說佛剎微塵數香水海，其最近輪圍山香水海，名：妙樹華：世界種，名：出生諸方廣大剎，以一切佛摧伏魔音為體。此中最下方，有世界，名：焰炬幢；佛號：世間功德海。此上過十佛剎微塵數世界，與金剛幢世界齊等，有世界，名：出生寶；佛號：師子力寶雲。此上與娑婆世界齊等，有世界，名：衣服幢；佛號：一切智海王。於此世界種最上方，有世界，名：寶瓔珞師子光明；佛號：善變化蓮華幢。</p>
<p>「諸佛子！彼金剛焰光明香水海外，次有香水海，名：一切莊嚴具瑩飾幢；世界種，名：清淨行莊嚴。次有香水海，名：一切寶華光耀海；世界種，名：功德相莊嚴。次有香水海，名：蓮華開敷；世界種，名：菩薩摩尼冠莊嚴。次有香水海，名：妙寶衣服；世界種，名：淨珠輪。次有香水海，名：可愛華遍照；世界種，名：百光雲照耀。次有香水海，名：遍虛空大光明；世界種，名：寶光普照。次有香水海，名：妙華莊嚴幢；世界種，名：金月眼瓔珞。次有香水海，名：真珠香海藏；世界種，名：佛光明。次有香水海，名：寶輪光明；世界種，名：善化現佛境界光明……。如是等不可說佛剎微塵數香水海，其最近輪圍山香水海，名：無邊輪莊嚴底；世界種，名：無量方差別，以一切國土種種言說音為體。此中最下方，有世界，名：金剛華蓋；佛號：無盡相光明普門音。此上過十佛剎微塵數世界，有世界，與金剛幢世界齊等，名：出生寶衣幢；佛號：福德雲大威勢。此上與娑婆世界齊等，有世界，名：眾寶具妙莊嚴；佛號：勝慧海。於此世界種最上方，有世界，名：日光明衣服幢；佛號：智日蓮華雲。</p>
<p>「諸佛子！彼帝青寶莊嚴香水海外，次有香水海，名：阿修羅宮殿；世界種，名：香水光所持。次有香水海，名：寶師子莊嚴；世界種，名：遍示十方一切寶；次有香水海，名：宮殿色光明雲；世界種，名：寶輪妙莊嚴。次有香水海，名：出大蓮華；世界種，名：妙莊嚴遍照法界。次有香水海，名：燈焰妙眼；世界種，名：遍觀察十方變化。次有香水海，名：不思議莊嚴輪；世界種，名：十方光明普名稱。次有香水海，名：寶積莊嚴；世界種，名：燈光照耀。次有香水海，名：清淨寶光明；世界種，名：須彌無能為礙風。次有香水海，名：寶衣欄楯；世界種，名：如來身光明……。如是等不可說佛剎微塵數香水海，其最近輪圍山香水海，名：樹莊嚴幢；世界種，名：安住帝網，以一切菩薩智地音聲為體。此中最下方，有世界，名：妙金色；佛號：香焰勝威光。此上過十佛剎微塵數世界，與金剛幢世界齊等，有世界，名：摩尼樹華；佛號：無礙普現。此上與娑婆世界齊等，有世界，名：毘瑠璃妙莊嚴；佛號：法自在堅固慧。於此世界種最上方，有世界，名：梵音妙莊嚴；佛號：蓮華開敷光明王。</p>
<p>「諸佛子！彼金剛輪莊嚴底香水海外，次有香水海，名：化現蓮華處；世界種，名：國土平正。次有香水海，名：摩尼光；世界種，名：遍法界無迷惑。次有香水海，名：眾妙香日摩尼；世界種，名：普現十方。次有香水海，名：<span class='corr'>恒</span>納寶流；世界種，名：普行佛言音。次有香水海，名：無邊深妙音；世界種，名：無邊方差別。次有香水海，名：堅實積聚；世界種，名：無量處差別。次有香水海，名：清淨梵音；世界種，名：普清淨莊嚴。次有香水海，名：栴檀欄楯音聲藏；世界種，名：逈出幢。次有香水海，名：妙香寶王光莊嚴；世界種，名：普現光明力。</p>
<p>「諸佛子！彼蓮華因陀羅網香水海外，次有香水海，名：銀蓮華妙莊嚴；世界種，名：普遍行。次有香水海，名：毘瑠璃竹密焰雲；世界種，名：普出十方音。次有香水海，名：十方光焰聚；世界種，名：恒出變化分布十方。次有香水海，名：出現真金摩尼幢；世界種，名：金剛幢相。次有香水海，名：平等大莊嚴；世界種，名：法界勇猛旋。次有香水海，名：寶華叢無盡光；世界種，名：無邊淨光明。次有香水海，名：妙金幢；世界種，名：演說微密處。次有香水海，名：光影遍照；世界種，名：普莊嚴。次有香水海，名：寂音；世界種，名：現前垂布……。如是等不可說佛剎微塵數香水海，其最近輪圍山香水海，名：密焰雲幢；世界種，名：一切光莊嚴，以一切如來道場眾會音為體。於此最下方，有世界，名：淨眼莊嚴；佛號：金剛月遍照十方。此上過十佛剎微塵數世界，與金剛幢世界齊等，有世界，名：蓮華德；佛號：大精進善覺慧。此上與娑婆世界齊等，有世界，名：金剛密莊嚴；佛號：娑羅王幢。此上過七佛剎微塵數世界，有世界，名：淨海莊嚴；佛號：威德絕倫無能制伏。</p>
<p>「諸佛子！彼積集寶香藏香水海外，次有香水海，名：一切寶光明遍照；世界種，名：無垢稱莊嚴。次有香水海，名：眾寶華開敷；世界種，名：虛空相。次有香水海，名：吉祥幄遍照；世界種，名：無礙光普莊嚴。次有香水海，名：栴檀樹華；世界種，名：普現十方旋。次有香水海，名：出生妙色寶；世界種，名：勝幢周遍行。次有香水海，名普生金剛華；世界種，名：現不思議莊嚴。次有香水海，名：心王摩尼輪嚴飾；世界種，名：示現無礙佛光明。次有香水海，名：積集寶瓔珞；世界種，名：淨除疑。次有香水海，名：真珠輪普莊嚴；世界種，名：諸佛願所流……。如是等不可說佛剎微塵數香水海，其最近輪圍山香水海，名：閻浮檀寶藏輪；世界種，名：普音幢，以入一切智門音聲為體。此中最下方，有世界，名：華蘂焰；佛號：精進施。此上過十佛剎微塵數世界，與金剛幢世界齊等，有世界，名：蓮華光明幢；佛號：一切功德最勝心王。此上過三佛剎微塵數世界，與娑婆世界齊等，有世界，名：十力莊嚴；佛號：善出現無量功德王。於此世界種最上方，有世界，名：摩尼香山幢；佛號：廣大善眼淨除疑。</p>
<p>「諸佛子！彼寶莊嚴香水海外，次有香水海，名：持須彌光明藏；世界種，名：出生廣大雲。次有香水海，名：種種莊嚴大威力境界；世界種，名：無礙淨莊嚴。次有香水海，名：密布寶蓮華；世界種，名：最勝燈莊嚴。次有香水海，名：依止一切寶莊嚴；世界種，名：日光明網藏。次有香水海，名：眾多嚴淨；世界種，名：寶華依處。次有香水海，名：極聰慧行：世界種，名：最勝形莊嚴。次有香水海，名：持妙摩尼峯；世界種，名：普淨虛空藏。次有香水海，名：大光遍照；世界種，名：帝青炬光明。次有香水海，名：可愛摩尼珠充滿遍照；世界種，名：普吼聲……。如是等不可說佛剎微塵數香水海，其最近輪圍山香水海，名：出帝青寶；世界種，名：周遍無差別，以一切菩薩震吼聲為體。此中最下方，有世界，名：妙勝藏；佛號：最勝功德慧。此上過十佛剎微塵數世界，與金剛幢世界齊等，有世界，名：莊嚴相；佛號：超勝大光明。此上與娑婆世界齊等，有世界，名：瑠璃輪普莊嚴；佛號：須彌燈。於此世界種最上方，有世界，名：華幢海；佛號：無盡變化妙慧雲。</p>
<p>「諸佛子！彼金剛寶聚香水海外，次有香水海，名：崇飾寶埤堄；世界種，名：秀出寶幢。次有香水海，名：寶幢莊嚴；世界種，名：現一切光明。次有香水海，名：妙寶雲；世界種，名：一切寶莊嚴光明遍照。次有香水海，名：寶樹華莊嚴；世界種，名：妙華間飾。次有香水海，名：妙寶衣莊嚴；世界種，名：光明海。次有香水海，名：寶樹峯；世界種，名：寶焰雲。次有香水海，名：示現光明；世界種，名：入金剛無所礙。次有香水海，名：蓮華普莊嚴；世界種，名：無邊岸海淵。次有香水海，名：妙寶莊嚴；世界種，名：普示現國土藏……。如是等不可說佛剎微塵數香水海，其最近輪圍山香水海，名：不可壞海；世界種，名：妙輪間錯蓮華場，以一切佛力所出音為體。此中最下方，有世界，名：最妙香；佛號；變化無量塵數光。此上過十佛剎微塵數世界，與金剛幢世界齊等，有世界，名：不思議差別莊嚴門；佛號：無量智。此上與娑婆世界齊等，有世界，名：十方光明妙華藏；佛號：師子眼光焰雲。於此最上方，有世界，名：海音聲；佛號：水天光焰門。</p>
<p>「諸佛子！彼天城寶堞香水海外，次有香水海，名：焰輪赫奕光；世界種，名：不可說種種莊嚴。次有香水海，名：寶塵路；世界種，名：普入無量旋。次有香水海，名：具一切莊嚴；世界種，名：寶光遍照。次有香水海，名：布眾寶網；世界種，名：安布深密。次有香水海，名：妙寶莊嚴幢；世界種，名：世界海明了音。次有香水海，名：日宮清淨影；世界種，名：遍入因陀羅網。次有香水海，名：一切鼓樂美妙音；世界種，名，圓滿平正。次有香水海，名：種種妙莊嚴；世界種，名：淨密光焰雲。次有香水海，名：周遍寶焰燈；世界種，名：隨佛本願種種形……。如是等不可說佛剎微塵數香水海，其最近輪圍山香水海，名：積集瓔珞衣；世界種，名：化現妙衣，以三世一切佛音聲為體。此中最下方，有香水海，名：因陀羅華藏，世界名：發生歡喜，佛剎微塵數世界圍遶，純一清淨，佛號：堅悟智。此上過十佛剎微塵數世界，<span class='corr'>與</span>金剛幢世界齊等，有世界，名：寶網莊嚴，十佛剎微塵數世界圍遶，純一清淨，佛號：無量歡喜光。此上過三佛剎微塵數世界，與娑婆世界齊等，有世界，名：寶蓮華師子座，十三佛剎微塵數世界圍遶，佛號：最清淨不空聞。此上過七佛剎微塵數世界，至此世界種最上方，有世界，名：寶色龍光明，二十佛剎微塵數世界圍遶，純一清淨，佛號：遍法界普照明。</p>
<p>「諸佛子！如是十不可說佛剎微塵數香水海中，有十不可說佛剎微塵數世界種，皆依現一切菩薩形摩尼王幢莊嚴蓮華住，各各莊嚴際無有間斷，各各放寶色光明，各各光明雲而覆其上，各各莊嚴具，各各劫差別，各各佛出現，各各演法海，各各眾生遍充滿，各各十方普趣入，各各一切佛神力所加持。此一一世界種中，一切世界依種種莊嚴住，遞相接連，成世界網；於華藏莊嚴世界海，種種差別，周遍建立。」</p>
<p>爾時，普賢菩薩欲重宣其義，承佛威力而說頌言：</p>

<div class="lg regular" style="margin-left:1em;"><div class='lg-row'>「華藏世界海，　法界等無別，</div>
<div class='lg-row'>莊嚴極清淨，　安住於虛空。</div>
<div class='lg-row'>此世界海中，　剎種難思議，</div>
<div class='lg-row'>一一皆自在，　各各無雜亂。</div>
<div class='lg-row'>華藏世界海，　剎種善安布，</div>
<div class='lg-row'>殊形異莊嚴，　種種相不同。</div>
<div class='lg-row'>諸佛變化音，　種種為其體，</div>
<div class='lg-row'>隨其業力見，　剎種妙嚴飾。</div>
<div class='lg-row'>須彌山城網，　水旋輪圓形，</div>
<div class='lg-row'>廣大蓮華開，　彼彼互圍遶。</div>
<div class='lg-row'>山幢樓閣形，　旋轉金剛形，</div>
<div class='lg-row'>如是不思議，　廣大諸剎種。</div>
<div class='lg-row'>大海真珠焰，　光網不思議，</div>
<div class='lg-row'>如是諸剎種，　悉在蓮華住。</div>
<div class='lg-row'>一一諸剎種，　光網不可說，</div>
<div class='lg-row'>光中現眾剎，　普遍十方海。</div>
<div class='lg-row'>一切諸剎種，　所有莊嚴具，</div>
<div class='lg-row'>國土悉入中，　普見無有盡。</div>
<div class='lg-row'>剎種不思議，　世界無邊際，</div>
<div class='lg-row'>種種妙嚴好，　皆由大仙力。</div>
<div class='lg-row'>一切剎種中，　世界不思議，</div>
<div class='lg-row'>或成或有壞，　或有已壞滅。</div>
<div class='lg-row'>譬如林中葉，　有生亦有落，</div>
<div class='lg-row'>如是剎種中，　世界有成壞。</div>
<div class='lg-row'>譬如依樹林，　種種果差別，</div>
<div class='lg-row'>如是依剎種，　種種眾生住。</div>
<div class='lg-row'>譬如種子別，　生果各殊異，</div>
<div class='lg-row'>業力差別故，　眾生剎不同。</div>
<div class='lg-row'>譬如心王寶，　隨心見眾色，</div>
<div class='lg-row'>眾生心淨故，　得見清淨剎。</div>
<div class='lg-row'>譬如大龍王，　興雲遍虛空，</div>
<div class='lg-row'>如是佛願力，　出生諸國土。</div>
<div class='lg-row'>如幻師呪術，　能現種種事，</div>
<div class='lg-row'>眾生業力故，　國土不思議。</div>
<div class='lg-row'>譬如眾繢像，　畫師之所作，</div>
<div class='lg-row'>如是一切剎，　心畫師所成。</div>
<div class='lg-row'>眾生身各異，　隨心分別起，</div>
<div class='lg-row'>如是剎種種，　莫不皆由業。</div>
<div class='lg-row'>譬如見導師，　種種色差別，</div>
<div class='lg-row'>隨眾生心行，　見諸剎亦然。</div>
<div class='lg-row'>一切諸剎際，　周布蓮華網，</div>
<div class='lg-row'>種種相不同，　莊嚴悉清淨。</div>
<div class='lg-row'>彼諸蓮華網，　剎網所安住，</div>
<div class='lg-row'>種種莊嚴事，　種種眾生居。</div>
<div class='lg-row'>或有剎土中，　險惡不平坦，</div>
<div class='lg-row'>由眾生煩惱，　於彼如是見。</div>
<div class='lg-row'>雜染及清淨，　無量諸剎種，</div>
<div class='lg-row'>隨眾生心起，　菩薩力所持。</div>
<div class='lg-row'>或有剎土中，　雜染及清淨，</div>
<div class='lg-row'>斯由業力起，　菩薩之所化。</div>
<div class='lg-row'>有剎放光明，　離垢寶所成，</div>
<div class='lg-row'>種種妙嚴飾，　諸佛令清淨。</div>
<div class='lg-row'>一一剎種中，　劫燒不思議，</div>
<div class='lg-row'>所現雖敗惡，　其處常堅固。</div>
<div class='lg-row'>由眾生業力，　出生多剎土，</div>
<div class='lg-row'>依止於風輪，　及以水輪住。</div>
<div class='lg-row'>世界法如是，　種種見不同，</div>
<div class='lg-row'>而實無有生，　亦復無滅壞。</div>
<div class='lg-row'>一一心念中，　出生無量剎，</div>
<div class='lg-row'>以佛威神力，　悉見淨無垢。</div>
<div class='lg-row'>有剎泥土成，　其體甚堅鞕，</div>
<div class='lg-row'>黑闇無光照，　惡業者所居。</div>
<div class='lg-row'>有剎金剛成，　雜染大憂怖，</div>
<div class='lg-row'>苦多而樂少，　薄福之所處。</div>
<div class='lg-row'>或有用鐵成，　或以赤銅作，</div>
<div class='lg-row'>石山險可畏，　罪惡者充滿。</div>
<div class='lg-row'>剎中有地獄，　眾生苦無救，</div>
<div class='lg-row'>常在黑闇中，　焰海所燒然。</div>
<div class='lg-row'>或復有畜生，　種種醜陋形，</div>
<div class='lg-row'>由其自惡業，　常受諸苦惱。</div>
<div class='lg-row'>或見閻羅界，　飢渴所煎逼，</div>
<div class='lg-row'>登上大火山，　受諸極重苦。</div>
<div class='lg-row'>或有諸剎土，　七寶所合成，</div>
<div class='lg-row'>種種諸宮殿，　斯由淨業得。</div>
<div class='lg-row'>汝應觀世間，　其中人與天，</div>
<div class='lg-row'>淨業果成就，　隨時受快樂。</div>
<div class='lg-row'>一一毛孔中，　億剎不思議，</div>
<div class='lg-row'>種種相莊嚴，　未曾有迫隘。</div>
<div class='lg-row'>眾生各各業，　世界無量種，</div>
<div class='lg-row'>於中取著生，　受苦樂不同。</div>
<div class='lg-row'>有剎眾寶成，　常放無邊光，</div>
<div class='lg-row'>金剛妙蓮華，　莊嚴淨無垢。</div>
<div class='lg-row'>有剎光為體，　依止光輪住，</div>
<div class='lg-row'>金色栴檀香，　焰雲普照明。</div>
<div class='lg-row'>有剎月輪成，　香衣悉周布，</div>
<div class='lg-row'>於一蓮華內，　菩薩皆充滿。</div>
<div class='lg-row'>有剎眾寶成，　色相無諸垢，</div>
<div class='lg-row'>譬如天帝網，　光明恒照耀。</div>
<div class='lg-row'>有剎香為體，　或是金剛華，</div>
<div class='lg-row'>摩尼光影形，　觀察甚清淨。</div>
<div class='lg-row'>或有難思剎，　華旋所成就，</div>
<div class='lg-row'>化佛皆充滿，　菩薩普光明。</div>
<div class='lg-row'>或有清淨剎，　悉是眾華樹，</div>
<div class='lg-row'>妙枝布道場，　蔭以摩尼雲。</div>
<div class='lg-row'>有剎淨光照，　金剛華所成，</div>
<div class='lg-row'>有是佛化音，　無邊列成網。</div>
<div class='lg-row'>有剎如菩薩，　摩尼妙寶冠，</div>
<div class='lg-row'>或有如座形，　從化光明出。</div>
<div class='lg-row'>或是栴檀末，　或是眉間光，</div>
<div class='lg-row'>或佛光中音，　而成斯妙剎。</div>
<div class='lg-row'>有見清淨剎，　以一光莊嚴，</div>
<div class='lg-row'>或見多莊嚴，　種種皆奇妙。</div>
<div class='lg-row'>或用十國土，　妙物作嚴飾，</div>
<div class='lg-row'>或以千土中，　<span class='corr'>一</span>切為莊校；</div>
<div class='lg-row'>或以億剎物，　莊嚴於一土，</div>
<div class='lg-row'>種種相不同，　皆如影像現。</div>
<div class='lg-row'>不可說土物，　莊嚴於一剎，</div>
<div class='lg-row'>各各放光明，　如來願力起。</div>
<div class='lg-row'>或有諸國土，　願力所淨治，</div>
<div class='lg-row'>一切莊嚴中，　普見眾剎海。</div>
<div class='lg-row'>諸修普賢願，　所得清淨土，</div>
<div class='lg-row'>三世剎莊嚴，　一切於中現。</div>
<div class='lg-row'>佛子汝應觀，　剎種威神力，</div>
<div class='lg-row'>未來諸國土，　如夢悉令見。</div>
<div class='lg-row'>十方諸世界，　過去國土海，</div>
<div class='lg-row'>咸於一剎中，　現像猶如化。</div>
<div class='lg-row'>三世一切佛，　及以其國土，</div>
<div class='lg-row'>於一剎種中，　一切悉觀見。</div>
<div class='lg-row'>一切佛神力，　塵中現眾土，</div>
<div class='lg-row'>種種悉明見，　如影無真實。</div>
<div class='lg-row'>或有眾多剎，　其形如大海，</div>
<div class='lg-row'>或如須彌山，　世界不思議。</div>
<div class='lg-row'>有剎善安住，　其形如帝網，</div>
<div class='lg-row'>或如樹林形，　諸佛滿其中。</div>
<div class='lg-row'>或作寶輪形，　或有蓮華狀，</div>
<div class='lg-row'>八隅備眾飾，　種種悉清淨。</div>
<div class='lg-row'>或有如座形，　或復有三隅，</div>
<div class='lg-row'>或如佉勒迦，　城廓梵王身。</div>
<div class='lg-row'>或如天主髻，　或有如半月，</div>
<div class='lg-row'>或如摩尼山，　或如日輪形。</div>
<div class='lg-row'>或有世界形，　譬如香海旋，</div>
<div class='lg-row'>或作光明輪，　佛昔所嚴淨。</div>
<div class='lg-row'>或有輪輞形，　或有壇墠形，</div>
<div class='lg-row'>或如佛毫相，　肉髻廣長眼。</div>
<div class='lg-row'>或有如佛手，　或如金剛杵，</div>
<div class='lg-row'>或如焰山形，　菩薩悉周遍。</div>
<div class='lg-row'>或如師子形，　或如海蚌形，</div>
<div class='lg-row'>無量諸色相，　體性各差別。</div>
<div class='lg-row'>於一剎種中，　剎形無有盡，</div>
<div class='lg-row'>皆由佛願力，　護念得安住。</div>
<div class='lg-row'>有剎住一劫，　或住於十劫，</div>
<div class='lg-row'>乃至過百千，　國土微塵數。</div>
<div class='lg-row'>或於一劫中，　見剎有成壞，</div>
<div class='lg-row'>或無量無數，　乃至不思議。</div>
<div class='lg-row'>或有剎有佛，　或有剎無佛，</div>
<div class='lg-row'>或有唯一佛，　或有無量佛。</div>
<div class='lg-row'>國土若無佛，　他方世界中，</div>
<div class='lg-row'>有佛變化來，　為現諸能事。</div>
<div class='lg-row'>沒天與降神，　處胎及出生，</div>
<div class='lg-row'>降魔成正覺，　轉無上法輪。</div>
<div class='lg-row'>隨眾生心樂，　示現種種相，</div>
<div class='lg-row'>為轉妙法輪，　悉應其根欲。</div>
<div class='lg-row'>一一佛剎中，　一佛出興世，</div>
<div class='lg-row'>經於億千歲，　演說無上法。</div>
<div class='lg-row'>眾生非法器，　不能見諸佛，</div>
<div class='lg-row'>若有心樂者，　一切處皆見。</div>
<div class='lg-row'>一一剎土中，　各有佛興世，</div>
<div class='lg-row'>一切剎中佛，　億數不思議。</div>
<div class='lg-row'>此中一一佛，　現無量神變，</div>
<div class='lg-row'>悉遍於法界，　調伏眾生海。</div>
<div class='lg-row'>有剎無光明，　黑闇多恐懼，</div>
<div class='lg-row'>苦觸如刀劍，　見者自酸毒。</div>
<div class='lg-row'>或有諸天光，　或有宮殿光，</div>
<div class='lg-row'>或日月光明，　剎網難思議。</div>
<div class='lg-row'>有剎自光明，　或樹放淨光，</div>
<div class='lg-row'>未曾有苦惱，　眾生福力故。</div>
<div class='lg-row'>或有山光明，　或有摩尼光，</div>
<div class='lg-row'>或以燈光照，　悉眾生業力。</div>
<div class='lg-row'>或有佛光明，　菩薩滿其中，</div>
<div class='lg-row'>有是蓮華光，　焰色甚嚴好。</div>
<div class='lg-row'>有剎華光照，　有以香水照，</div>
<div class='lg-row'>塗香燒香照，　皆由淨願力。</div>
<div class='lg-row'>有以雲光照，　摩尼蚌光照，</div>
<div class='lg-row'>佛神力光照，　能宣悅意聲。</div>
<div class='lg-row'>或以寶光照，　或金剛焰照，</div>
<div class='lg-row'>淨音能遠震，　所至無眾苦。</div>
<div class='lg-row'>或有摩尼光，　或是嚴具光，</div>
<div class='lg-row'>或道場光明，　照耀眾會中。</div>
<div class='lg-row'>佛放大光明，　化佛滿其中，</div>
<div class='lg-row'>其光普照觸，　法界悉周遍。</div>
<div class='lg-row'>有剎甚可畏，　嘷叫大苦聲，</div>
<div class='lg-row'>其聲極酸楚，　聞者生厭怖。</div>
<div class='lg-row'>地獄畜生道，　及以閻羅處，</div>
<div class='lg-row'>是濁惡世界，　恒出憂苦聲。</div>
<div class='lg-row'>或有國土中，　常出可樂音，</div>
<div class='lg-row'>悅意順其教，　斯由淨業得。</div>
<div class='lg-row'>或有國土中，　恒聞帝釋音，</div>
<div class='lg-row'>或聞梵天音，　一切世主音。</div>
<div class='lg-row'>或有諸剎土，　雲中出妙聲，</div>
<div class='lg-row'>寶海摩尼樹，　及樂音遍滿。</div>
<div class='lg-row'>諸佛圓光內，　化聲無有盡，</div>
<div class='lg-row'>及菩薩妙音，　周聞十方剎。</div>
<div class='lg-row'>不可思議國，　普轉法輪聲，</div>
<div class='lg-row'>願海所出聲，　修行妙音聲。</div>
<div class='lg-row'>三世一切佛，　出生諸世界，</div>
<div class='lg-row'>名號皆具足，　音聲無有盡。</div>
<div class='lg-row'>或有剎中聞，　一切佛力音，</div>
<div class='lg-row'>地度及無量，　如是法皆演。</div>
<div class='lg-row'>普賢誓願力，　億剎演妙音，</div>
<div class='lg-row'>其音若雷震，　住劫亦無盡。</div>
<div class='lg-row'>佛於清淨國，　示現自在音，</div>
<div class='lg-row'>十方法界中，　一切無不聞。」</div>
</div></div>
<p class='juan'>大方廣佛華嚴經卷第十</p>
</div><!-- end of div[@id='body'] -->
</body></html>