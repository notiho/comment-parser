<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>出曜經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu72' />出曜經卷第三十<p class="byline">姚秦涼州沙門竺佛念譯</p>梵志品之二</p>
<div class="lg regular"><div class='lg-row'>◎若見侵欺，　但念守戒，　端身自調，</div>
<div class='lg-row'>是謂梵志。</div>
</div><p>若復有人所見侵欺，不興惡懷有瞋怒意，守戒多聞降伏意識，身正影直心平道存。是故說曰，若見侵欺，但念守戒，端身自調，是謂梵志。</p>

<div class="lg regular"><div class='lg-row'>世所善惡，　脩短巨細，　無取無與，</div>
<div class='lg-row'>是謂梵志。</div>
</div><p>世俗方略事有若干，欲察人情先採其語，說善說惡不記于懷，不見有長短廣狹，亦復不見有取有與，具足如是行者是謂梵志。是故說曰，世所善惡，脩短巨細，無取無與，是謂梵志。</p>

<div class="lg regular"><div class='lg-row'>身為行本，　口意無犯，　能辦三處，</div>
<div class='lg-row'>是謂梵志。</div>
</div><p>身不行殺、口不惡罵、意不嫉妬，於五鼎沸世能具此三行者，乃名為梵志。是故說曰，身為行本，口意無犯，能辦三處，是謂梵志。</p>

<div class="lg regular"><div class='lg-row'>來不作歡，　去亦不憂，　於聚離聚，</div>
<div class='lg-row'>是謂梵志。</div>
</div><p>彼習行人持心牢固毀譽不動，見有來者不孚用歡，設見去者亦不用憂，若在大眾若復離眾，心恒平等亦無高下。是故說曰，來不作歡，去亦不憂，於聚離聚，是謂梵志。</p>

<div class="lg regular"><div class='lg-row'>來亦不歡，　去亦不憂，　無憂清淨，</div>
<div class='lg-row'>是謂梵志。</div>
</div><p>若見愛念不愛念者亦不用作歡。所以然者？恐心染著興起因緣。設見去者便自念言：「我於彼人各無所犯，內外清淨息意不起亦名為梵志。」是故說曰，來亦不歡，去亦不憂，無憂清淨，是謂梵志。</p>

<div class="lg regular"><div class='lg-row'>以斷恩愛，　離家無欲，　愛有已盡，</div>
<div class='lg-row'>是謂梵志。</div>
</div><p>如彼行人修習於道，永斷恩愛離家無欲遠遊無礙，盡諸有愛缺三界漏，能具足如此者乃名梵志。是故說曰，以斷恩愛，離家無欲，愛有已盡，是謂梵志。</p>

<div class="lg regular"><div class='lg-row'>適彼無彼，　彼彼以無，　捨離貪欲，</div>
<div class='lg-row'>是謂梵志。</div>
</div><p>所謂彼者外六入也，所謂無彼者內六入也，行人執意觀內外諸情斯悉虛寂，捨離貪淫不興六情，具足如此眾行之本者，乃名為梵志。是故說曰，適彼無彼，彼彼以無，捨離貪欲，是謂梵志。</p>

<div class="lg regular"><div class='lg-row'>適彼無彼，　彼彼以虛，　不染三處，</div>
<div class='lg-row'>是謂梵志。</div>
</div><p>彼習行人解知內外皆無結使，不著欲界色界無色界，能具足如此眾行者，乃名為梵志。是故說曰，適彼無彼，彼彼以虛，不染三處，是謂梵志。</p>

<div class="lg regular"><div class='lg-row'>能捨家業，　拔於愛欲，　無貪知足，</div>
<div class='lg-row'>是謂梵志。</div>
</div><p>夫人離家莫與世俗從事，正使出家不修其法，毀戒不精進，亦不多聞，亦不應與坐起從事，更不思惟當來利養，能具如此者乃名梵志。是故說曰，能捨家業，拔於愛欲，無貪知足，是謂梵志。</p>

<div class="lg regular"><div class='lg-row'>如今所知，　究其苦際，　無復有欲，</div>
<div class='lg-row'>是謂梵志。</div>
</div><p>於見法中能分別微妙無有眾惡，知苦是眾病之原首，能斷此者乃應於妙。於見法中不與欲意共相應，瞋恚愚癡永盡無餘離諸縛著，能具如此者故名為梵志。是故說曰，如今所知，究其苦際，無復有欲，是謂梵志。</p>

<div class="lg regular"><div class='lg-row'>於罪與福，　兩行永除，　無憂無塵，</div>
<div class='lg-row'>是謂梵志。</div>
</div><p>正使有福世俗有漏善本功德得為人身，由故不脫生老病死。又復作罪種三惡本經歷生死，罪之與福二不足貪，兩行永除無復塵垢，能具此行者，是謂梵志。是故說曰，於罪與福，兩行永除，無憂無塵，是謂梵志。</p>

<div class="lg regular"><div class='lg-row'>於罪與福，　兩行永除，　三處無染，</div>
<div class='lg-row'>是謂梵志。</div>
</div><p>福之與罪無欲無染，中間禪樂無色禪樂，行人盡捨無所染著，不著三界欲界色界無色界，能解此具足者乃名梵志。是故說曰，於罪與福，兩行永除，三處無染，是謂梵志。</p>

<div class="lg regular"><div class='lg-row'>猶如眾華葉，　以鍼貫芥子，</div>
<div class='lg-row'>不為欲所染，　是謂名梵志。</div>
</div><p>猶如蓮華之葉不受塵水，彼修行人亦復如是，以離於欲不復著色聲香味細滑法，猶若以鍼欲貫藍豆及與芥子，難可獲也。彼修行人無有婬欲，略說其要，不為惡所染。是故說曰，猶如眾華葉，以鍼貫芥子，不為欲所染，是謂名梵志。</p>

<div class="lg regular"><div class='lg-row'>心喜無垢，　如月盛滿，　謗毀已除，</div>
<div class='lg-row'>是謂梵志。</div>
</div><p>猶如月盛滿清淨無瑕穢無有五翳，眾星圍遶放大光明靡所不照。彼比丘清淨行人，永除五翳無復五結，心得解脫諸覺道品，眾定正受而自圍遶，於中獨尊無有眾瑕，捨世八法毀譽已除，能具此行者故名為梵志。是故說曰，心喜無垢，如月盛滿，謗毀已除，是謂梵志。</p>

<div class="lg regular"><div class='lg-row'>如月清明，　懸處虛空，　不染於欲，</div>
<div class='lg-row'>是謂梵志。</div>
</div><p>如秋時月不為五事所翳，清淨無瑕放大光明靡所不照，修行比丘亦復如是，不為婬怒癡五結所翳，能具此行者故名為梵志。是故說曰，如月清明，懸處虛空，不染於欲，是謂梵志。</p>

<div class="lg regular"><div class='lg-row'>避諍不諍，　犯而不慍，　惡來善待，</div>
<div class='lg-row'>是謂梵志。</div>
</div><p>彼入定人不起諍訟，禪定一意念待喜安，自守五行具足乃名為定。設有惡意來相向者恒以善待。是故說曰，避諍不諍，犯而不慍，惡來善待，是謂梵志。</p>

<div class="lg regular"><div class='lg-row'>解微妙慧，　辨道不道，　體行上義，</div>
<div class='lg-row'>是謂梵志。</div>
</div><p>諸有人聞籌量算計圖度萬物分別義趣，一一分明辨其道趣，可就知就可捨知捨，體行上義。所謂上義者，滅盡泥洹是，能具足此法者故名為梵志。是故說曰，解微妙慧，辨道不道，體行上義，是謂梵志。</p>

<div class="lg regular"><div class='lg-row'>諸在人間，　乞索自濟，　無我無著，</div>
<div class='lg-row'>不失梵行，　說智無崖，　是謂梵志。</div>
</div><p>或有貴族姓子，從四姓中出家學道，捨憍慢意去高就下不著榮冀，在在處處周旋往來。興有佛事恭奉三寶，若得衣食床臥具病瘦醫藥，便為呪願使彼施家世世受福，或以神足騰在虛空作十八變，施主見者莫不歡喜，便從受法皆得開悟，能具此行者故名為梵志。是故說曰，諸在人間，乞索自濟，無我無著，不失梵行，說智無崖，是謂梵志。</p>

<div class="lg regular"><div class='lg-row'>若能棄欲，　去家捨愛，　以斷欲漏，</div>
<div class='lg-row'>是謂梵志。</div>
</div><p>如彼行人盡能斷欲，親近道門愛而不捨，或有梵志未盡究竟，欲意未斷貪著五樂，雖稱梵志不離於欲。諸有學人永滅欲漏不習恩愛，能具足此行者故名為梵志。是故說曰，若能棄欲，去家捨愛，以斷欲漏，是謂梵志。</p>

<div class="lg regular"><div class='lg-row'>慈愍於人，　使不驚懼，　不害有益，</div>
<div class='lg-row'>是謂梵志。</div>
</div><p>眾行之要四等為本，恒當慈愍加被眾生，見有恐懼懷憂惱者，便往恤化永處安隱，無害於人興致供養，能具此行者名曰梵志。是故說曰，慈愍於人，使不驚懼，不害有益，是謂梵志。</p>

<div class="lg regular"><div class='lg-row'>避怨不怨，　無所傷損，　去其邪僻，</div>
<div class='lg-row'>故曰梵志。</div>
</div><p>行人執意志操不同，用心平等設見怨家視如赤子，慈心普等平均無二。猶若忍心如地平等如秤，<span class='corr'>蜎</span>飛蠕動蚑行喘息，視如己身，念之如父、念之如母、念之如子、念之如身，而無有異。能具此眾行者名曰梵志。是故說曰，避怨不怨，無所傷損，去其邪僻，故曰梵志。</p>

<div class="lg regular"><div class='lg-row'>于後于前，　及中無有，　無操無捨，</div>
<div class='lg-row'>是謂梵志。</div>
</div><p>猶如有人，於未來世不作眾惡行，已不作當不作，於過去世不作眾惡行，已作眾惡行，已不作當不作現不作，及其中間作眾惡行不作眾惡行，已不作當不作現不作。能捨此眾惡行者，故名為梵志。是故說曰，于後于前，及中無有，無操無捨，是謂梵志。</p>

<div class="lg regular"><div class='lg-row'>去婬怒癡，　憍慢諸惡，　鍼貫芥子，</div>
<div class='lg-row'>是謂梵志。</div>
</div><p>如彼行人欲為污心，不得至於虛寂之道，除去憍慢諸不善法，便得漸進至泥洹境，猶若鍼貫芥子終不可得。彼心亦復如是，不為婬怒癡繫所拘礙，能具此行者是謂梵志。是故說曰，去婬怒癡，憍慢諸惡，鍼貫芥子，是謂梵志。</p>

<div class="lg regular"><div class='lg-row'>城以塹為固，　往來受其苦，</div>
<div class='lg-row'>欲適渡彼岸，　不肯受他語，</div>
<div class='lg-row'>唯能滅不起，　是謂名梵志。</div>
</div><p>生死久遠涉苦無數，唯有禪定之人越此生死之難，去邪疑意無復猶豫，捨煩惱結使，受清淨結使。能具此者故名為梵志。是故說曰，城以塹為固，往來受其苦，欲適渡彼岸，不肯受他語，唯能滅不起，是謂名梵志。</p>

<div class="lg regular"><div class='lg-row'>人能斷愛，　今世後世，　有愛已盡，</div>
<div class='lg-row'>是謂梵志。</div>
</div><p>愛根未盡則不至道，愛根已盡者乃能為道，欲求道者不斷三界結使則不至於道，能斷愛根然後乃至於道，能具足此者故名為梵志。是故說曰，人能斷愛，今世後世，有愛已盡，是謂梵志。</p>

<div class="lg regular"><div class='lg-row'>人無希望，　今世後世，　以無希望，</div>
<div class='lg-row'>是謂梵志。</div>
</div><p>所謂希望者，天下萬物皆人之所希望，然此希望故未斷絕，如今現身未死見存於世，正使後世取其命終，身死神逝無復希望。能如此功德具足者，名曰梵志。是故說曰，人無希望，今世後世，以無希望，是謂梵志。</p>

<div class="lg regular"><div class='lg-row'>自不識知，　天揵沓和，　知無量觀，</div>
<div class='lg-row'>是謂梵志。</div>
</div><p>當佛如來坐禪之時，諸天世人竟不知佛今為所在。有一比丘名曰多耆奢，往至世尊所，便以此偈而讚如來曰：</p>

<div class="lg regular" style="margin-left:1em;"><div class='lg-row'>「歸命人中尊，　歸命人中上，</div>
<div class='lg-row'>不審今世尊，　為因何等禪？</div>
<div class='lg-row'>唯願天中天，　敷演其教義。」</div>
</div><p>如來自說：「梵行之中無有出我者，所以知其然，禪解脫正受定意，猶是世之常法，諸天龍神不能知我之所在，況我當行佛事眾智之妙門？天龍鬼神能知我處乎？」是故說曰，自不識知，天揵沓和，知無量觀，是謂梵志。</p>

<div class="lg regular"><div class='lg-row'>自識宿命，　見天人道，　知生苦源，</div>
<div class='lg-row'>智心永寂。</div>
</div><p>自識宿命無數劫事，觀知地獄天上之事，餘者不能，唯有佛、如來、至真、等正覺，觀三千大千世界如掌觀珠，知生苦源究暢其本，捷疾之智速成羅漢道，隨意所念而無流滯。是故說曰，自識宿命，見天人道，知生苦源，智心永寂。</p>

<div class="lg regular"><div class='lg-row'>自知心解脫，　脫欲無所著，</div>
<div class='lg-row'>三明以成就，　是謂為梵志。</div>
</div><p>如彼行人知心所念，解脫者不解脫者皆悉明知，欲想諸行永得解脫。所謂三明者，自識宿命、天眼、漏盡，若具足如是行者名曰梵志。是故說曰，自知心解脫，脫欲無所著，三明以成就，是謂為梵志。</p>

<div class="lg regular"><div class='lg-row'>自識於宿命，　知眾生因緣，</div>
<div class='lg-row'>如來佛無著，　是謂為梵志。</div>
</div><p>是時，如來知無數事，觀眾生性行一一分明，生者死者皆悉了知，猶如天雨普潤世界，是時，世尊觀生死之類亦復如是，生者死者無不觀練。</p>
<p>爾時世尊與舍利弗，在閑靜室獨共遊處。爾時有人已取命終，處在中陰精神不移。佛告舍利弗：「汝今觀此中陰中識神，為從何許中來？設復遷轉為處何所？」是時，舍利弗即入四禪定意，觀此人神為從何來？設當遷轉為處何處？時，舍利弗不知此人為從何來？為趣何處？爾時世尊告舍利弗曰：「汝今所見不及諸佛境界，此神所從來處此無數世界，非汝神力之所能見。」佛告舍利弗：「汝復觀此精神當生何處？」時舍利弗復入三昧，而不知精神所湊，舍利弗即從三昧起，前白佛言：「今日入定遍觀世界不知神之所湊。」佛告舍利弗：「此神今日復當過一億世界，當生某甲家姓某字某。如來所見，非是聲聞辟支佛所及知，宿命通唯有如來等正覺得此宿命通。」是故說曰，自識於宿命，知眾生因緣，如來佛無著，是謂為梵志。</p>

<div class="lg regular"><div class='lg-row'>盡斷一切結，　亦不有熱惱，</div>
<div class='lg-row'>如來佛無著，　是謂為梵志。</div>
</div><p>諸有眾生斷一切結使，羅漢辟支雖斷結使，由有相似結在，諸佛世尊無有相似，是故如來佛無所著。是故說曰。盡斷一切結。亦不有熱惱。如來佛無著。是謂為梵志。</p>

<div class="lg regular"><div class='lg-row'>仙人龍中上，　大仙最為尊，</div>
<div class='lg-row'>無數佛沐浴，　是謂為梵志。</div>
</div><p>所謂仙人者，得五通道，在群最尊無有出上，內外清徹無有眾瑕。仙者亦名為象，長育形體獸中最大，執意剛強能却眾敵。無數沐浴，所謂沐浴者八解正浴池，去諸塵垢無有結使。如來舒手，手所及處塵垢不著，伺察惡人不得其便。是故說曰，仙人龍中上，大仙最為尊，無數佛沐浴，是謂為梵志。</p>

<div class="lg regular"><div class='lg-row'>所有盡無，　渡流無漏，　從此越岸，</div>
<div class='lg-row'>是謂梵志。</div>
</div><p>彼修行人，都越一切諸法，審諦分明解世所有悉無所有。所謂流者，流有四名：一名欲流，二名有流，三名無明流，四名見流。渡此四流者，然後乃得無漏之行。羅漢辟支猶尚思惟空、無<span class='corr'>相</span>願忍、煖、頂法，雖可思惟有漏俗法意結所在，或有是時，欲念無漏先念有漏，是以如來深藏則有大闕。如來大聖繫意禪定從有至無，於無漏法觀未始有闕，得諸總持強記不<span class='corr'>忘</span>，十力、四無畏、大慈大悲、三無礙道及神足行，是謂如來所修之法，非羅漢辟支佛所修之法。是故說曰，所有盡無，渡流無漏，從此越岸，是謂梵志。</p>

<div class="lg regular"><div class='lg-row'>無禪無說，　亦不念惡，　禪智清淨，</div>
<div class='lg-row'>是謂梵志。</div>
</div><p>彼修行人不念惡禪，夫入禪之人，無言無說常思善法。設見罵詈但守其法，若得味相應禪及中間禪，執意守之無所嬈惱，能具足此行者故名為梵志。是故說曰，無禪無說，亦不念惡，禪智清淨，是謂梵志。</p>

<div class="lg regular"><div class='lg-row'>比丘塜間衣，　觀於欲非真，</div>
<div class='lg-row'>坐樹空閑處，　是謂為梵志。</div>
</div><p>塜間衣有四種：一者發家著衣出家學者，二者檀越施衣受而守護，三者百納拾諸遺餘，四者塜間污穢不淨。如來初學發家著衣，觀欲非真捨六萬夫人，棄轉輪王位，出家學道在閑靜處，坐樹王下，降伏魔王破十八億眾。能具此眾德者故名為梵志。是故說曰，比丘塜間衣，觀於欲非真，坐樹空閑處，是謂為梵志。</p>

<div class="lg regular"><div class='lg-row'>人無識知，　無語無說，　體冷無煖，</div>
<div class='lg-row'>是謂梵志。</div>
</div><p>如來出世，無事不知無事不包，無語無說者，永除狐疑不懷猶豫，諸煩惱結使永盡無餘，逮甘露滅，能具此眾行故名為梵志。是故說曰，人無識知，無語無說，體冷無煖，是謂梵志。</p>

<div class="lg regular"><div class='lg-row'>棄捐家居，　無家之畏，　逮甘露滅，</div>
<div class='lg-row'>是謂梵志。</div>
</div><p>所以居家者，安處人民得自生活，身者眾結之屋室，是以聖人教人離家，在於閑靜求甘露滅，能具如是眾德者故曰梵志。是故說曰，棄捐家居，無家之畏，逮甘露滅，是謂梵志。</p>

<div class="lg regular"><div class='lg-row'>斷絕世事，　口無麤言，　八道審諦，</div>
<div class='lg-row'>是謂梵志。</div>
</div><p>如來世尊光相炳著，初轉法輪，八萬諸天及二王人、梵志七人，摩竭國王洴沙萬二千人，摩竭國界石室之中，釋提桓因萬二千天，拘尸那竭國，最後度須拔。佛滅度後當有羅漢出世，名曰優波掘，於其中間濟度眾生不可稱計，演說八道無礙之法。是故說曰，斷絕世事，口無麤言，八道審諦，是謂梵志。</p>

<div class="lg regular"><div class='lg-row'>遠逝獨遊，　隱藏無形，　難降能降，</div>
<div class='lg-row'>是謂梵志。</div>
</div><p>如彼行人興無涯之想、散無邊之念，身形在此心在海表，人欲觀意知其形狀者甚為難剋。心意流馳彈指之頃，過數千萬億江河山表，是以故說遠逝獨遊。復有問者，心有十大地法，心為十一，何以故說遠逝獨遊乎？報曰：「心者恒逐因緣隨前任行，當心在色聲，爾時無有香味細滑法；當心在香，爾時無有色味細滑法；心在味，無色香細滑法；心在細滑，爾時無色聲香味法；心在法，無上五事。當在色時心為法本，猶如王行羽儀賓從無不備有。但以王為名。此亦如是，心造因緣十法備有但不受名，亦如飛鳥飛行空中依其六翮，然但以鳥為名。此亦如是，心之無形亦無窠窟，非是世人肉眼所見，依止五陰，陰散則離非有形質，心之難化猶木鑽鋼。是以聖人遺教後生，欲降伏心者，晨用百藥中用百藥暮用百藥，空無<span class='corr'>相</span>願止觀滅盡，用療心病使得除愈，能具此者故曰梵志。」是故說曰，遠逝獨遊，隱藏無形，難降能降，是謂梵志。</p>

<div class="lg regular"><div class='lg-row'>無色不可見，　此亦不可見，</div>
<div class='lg-row'>解知此句者，　念則有所由，</div>
<div class='lg-row'>覺知結使盡，　是世最梵志。</div>
</div><p>無色不可見者，何者？心也。夫心興患與身招殃，猶若象馬剛強[怡-台+龍]戾不調，有目之士加於捶杖，使知楚痛，然後調良。人心為患，牽致地獄餓鬼畜生，雖得為人處在卑賤，顏色醜陋為人所嫉。是故說曰，無色不可見，此亦不可見。解知此句者，念則有所由，覺知結使盡，是世最梵志。諸佛世尊所以出世者，正欲降此弊惡之心，諸佛世尊慈慜一切，弘慈普蓋靡所不照，雖處於世無所染著。</p>

<div class="lg regular"><div class='lg-row'>斷生死河，　能忍超度，　自覺出壍，</div>
<div class='lg-row'>是謂梵志。</div>
</div><p>如彼行人為五欲所繫，流轉生死之河，要須大聖指授權宜，從此岸得至彼岸。如來降形非事不豫，要接有緣後乃滅度。壍者憍慢之壍，能度此壍不為憍慢所繫。能具此者故名為梵志。是故說曰，斷生死河，能忍超度，自覺出壍，是謂梵志。</p>

<div class="lg regular"><div class='lg-row'>當求截流渡，　梵志無有欲，</div>
<div class='lg-row'>內自觀諸情，　<span class='corr'>是</span>謂為梵志，</div>
<div class='lg-row'>能知如是者，　乃復為梵志。</div>
</div><p>如彼行人不斷愛流四駛四淵者，進趣於道不亦難乎？如河暴溢必有所傷，梵志貪欲死趣惡道。是以如來誡以除貪，與說欲本污穢不淨，當斷諸邪使不流馳。能具此眾行者故名為梵志。是故說曰，當求截流渡，梵志無有欲，內自觀諸情，是謂為梵志，能知如是者，乃名為梵志。</p>

<div class="lg regular"><div class='lg-row'>先去其母，　王及二臣，　盡勝境界，</div>
<div class='lg-row'>是謂梵志。</div>
</div><p>先去其母者，愛心流馳以為源本，無漏意識能去斯病使盡無餘。王者我慢也，二臣戒盜身見。盡勝境界者，一切諸結使，能去眾結之患。故曰為梵志。是故說曰，先去其母，王及二臣，盡勝境界，是謂梵志。</p>

<div class="lg regular"><div class='lg-row'>不捶梵志，　不放梵志，　咄捶梵志，</div>
<div class='lg-row'>放者亦咄。</div>
</div><p>所謂梵志者，得阿羅漢道，不得以手捲刀杖加彼真人，不放梵志者，此是真人，恒當供養衣被服飯食床臥具病瘦醫藥，四事供養令不減少。咄捶梵志，行惡之人，放者亦咄，復是惡人，不留供養飲食床臥具病瘦醫藥，能具此行故名為梵志。是故說曰，不捶梵志，不放梵志，咄捶梵志，放者亦咄。</p>

<div class="lg regular"><div class='lg-row'>諸有知深法，　不問老以少，</div>
<div class='lg-row'>審諦守戒信，　猶祀火梵志。</div>
</div><p>昔佛在世周旋教化。時諸比丘不廣多聞，爾時世尊便作是念：「今諸比丘多有懈怠意不精懃，復自觀察當來過去三世之事，知當來世當有比丘，嫉妬恚癡不順道教，便興誹謗損如來法輕慢於師，亦復不敬說法之人。」是以世尊觀察後世遺法中間，恐有老少共相上下尊卑不別，老恃耆艾少恃聰叡。老者自陳：「吾所目覩，非卿所知，汝今所見如螢火虫。」少者自陳：「老頓嚚鹵，情喪心塞，知何可歸？」如來教曰：「當自守戒，猶若事火梵志五處然火，晝夜承事不失時節，香華繒綵事事供養。」是故說曰，諸有知深法，不問老以少，審諦守戒信，猶祀火梵志，歸命人中尊，亦如事火神。</p>

<div class="lg regular"><div class='lg-row'>諸有知深法，　等覺之所說，</div>
<div class='lg-row'>審諦守戒信，　猶祀火梵志。</div>
</div><p>如來出現，億千萬劫時時乃出，遭賢遇聖實不可得，人能守戒信不失儀，如祀火梵志。昔佛在世誡諸比丘：「自今以後不得誦外書外道異學所誦習者。何以故？彼所陳說非真正義，亦復不是至道之本。」是故說曰，諸有知深法，等覺之所說，審諦守戒信，猶祀火梵志，真誠歸命佛。</p>

<div class="lg regular"><div class='lg-row'>於己法在外，　梵志為最上，</div>
<div class='lg-row'>一切諸有漏，　皆盡皆無餘。</div>
<div class='lg-row'>或復觀於痛，　皆盡皆無餘，</div>
<div class='lg-row'>或復觀合會，　皆盡皆無餘。</div>
<div class='lg-row'>或復觀因緣，　皆盡皆無餘。</div>
</div><p>於己法在外者，彼脩行人觀了一切眾法，無事不關無事不知，猶若梵志知天文地理星宿災變皆悉觀了，一切諸漏皆盡無餘。觀諸苦痛若好若醜，皆歸於盡，觀其合會必有離別，因緣暫有亦復歸滅。</p>

<div class="lg regular"><div class='lg-row'>猶若內法本，　梵志為在表，</div>
<div class='lg-row'>若使共床褥，　如彼婆鉤盧。</div>
</div><p>所謂內法者，四諦真如一一分別不失次緒，梵志於內則謂為表。是故說曰，猶若內法本，梵志為在表。若使共床褥，如婆鉤盧者。此婆鉤盧比丘出家以來，未曾與人說四句之義，正使與共同坐不聞說其正法，從生至老八十一鉢和藍，未曾畜沙彌弟子及餘使人，若為人鮮潔託志虛無繫意玄寂。是故說曰，若使共床褥，如彼婆鉤盧。</p>

<div class="lg regular"><div class='lg-row'>猶如內法，　梵志在表，　知生知老，</div>
<div class='lg-row'>轉當至死。</div>
</div><p>所謂內法者不誑惑人，一向而無傾，一向而無邪，唯有如來能越此境界，以盡其生更不受有，如實知之。是故說曰，猶若內法，梵志在表，知生知老，轉當至死。</p>

<div class="lg regular"><div class='lg-row'>日照於晝，　月照於夜，　甲兵照軍，</div>
<div class='lg-row'>禪照道人，　佛出天下，　照一切冥。</div>
</div><p>日照於晝者，當日天子初出之時，放億百千萬光明，使星宿月光無復光明；若復日沒之時，月及星宿皆共競明，俱有所照其明不同。猶若大將之士兩敵相向，揚威奮武決戰勝負，震赫精刃鍾皷雷鳴。禪定之人移山飛岳海水揚塵手捫日月，有此神力不自稱譽。方此諸人雖有此德，不及如來。佛出世間眾相具足，放大光明靡所不照，光明所及晝夜不絕，其見光者聾盲瘖瘂考掠苦痛自然休息。是故說曰，如日照於晝，月照於夜，甲兵照軍，禪照道人，佛出天下，照一切冥。</p>

<div class="lg regular"><div class='lg-row'>梵志無有是，　有憂無憂念，</div>
<div class='lg-row'>如如意所轉，　彼彼滅狐疑。</div>
</div><p>梵志無有是，意著於殊妙之法，見樂不以為喜，見憂不以為慼，如如意所轉恒自念善，彼彼自滅惡，得習聖諦分別諸使。是故說曰，梵志無有是，有憂無憂念，如如意所轉，彼彼滅狐疑。</p>

<div class="lg regular"><div class='lg-row'>出生諸深法，　梵志習入禪，</div>
<div class='lg-row'>能解狐疑網，　身知其苦痛。</div>
</div><p>如來等正覺初成佛時，七日之中禪定正受思惟十二因緣，一一分別知起知滅。爾時如來即從三昧起而說斯偈：</p>

<div class="lg regular" style="margin-left:1em;"><div class='lg-row'>「出生諸深法，　梵志習入禪，</div>
<div class='lg-row'>能解狐疑網，　身知其苦痛。</div>
</div><p>「如我所習積行所致，今日成等正覺實而不虛。」梵志習入禪，去諸惡法悉壞狐疑網，於諸深法得無礙智，所念自在深知苦際，深知因緣合數之法權詐非實。略誦其要，當觀因緣法，復當觀盡法，一切諸法皆由合數，一切諸法皆由於痛，當知盡滅不造有漏。</p>

<div class="lg regular"><div class='lg-row'>出生諸深法，　梵志習入禪，</div>
<div class='lg-row'>遍照一切世，　猶日在虛空。</div>
</div><p>法能成人非法不就，晝夜思惟不去胸懷，身口意行不妄有犯，能成就如此法，便能照一切法。以己所得盡施眾生，猶若明日處在虛空普有所照，其有覩者莫不蒙光。是故說曰，出生諸深法，梵志習入禪，遍照一切世，猶日在虛空。</p>

<div class="lg regular"><div class='lg-row'>出生諸深法，　梵志習入禪，</div>
<div class='lg-row'>能却魔眾敵，　如佛脫眾垢。</div>
</div><p>出生諸深法者，如來成等正覺，具足三十七道品之法，身口意行與無漏相應，降伏魔怨進却時宜，如來等正覺脫一切結使。</p>
</div>
<p class='juan'>出曜經卷第三十</p>
</div><!-- end of div[@id='body'] -->
</body></html>