<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說聖最上燈明如來陀羅尼經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1355 [Nos. 1351-1354]
<div class='div-jing'>
<p class='juan'><a id='mulu1' />佛說聖最上燈明如來陀羅尼經</p><p class="byline">西天北印度烏填曩國帝釋宮寺三藏傳法大師賜紫沙門臣施護奉　詔譯</p><p>如是我聞。一時佛在舍衛國祇樹給孤獨園。與大苾芻眾千二百五十人俱。及百千無央數人天菩薩之眾。恭敬圍遶而為說法。爾時百千俱胝佛剎皆往詣。彼無邊花世界。最上燈明如來應正等覺。現身住止經行說法。彼有二菩薩。一名大光明二名無量光。爾時彼佛遣二菩薩。往娑訶世界祇樹給孤獨園。詣釋迦如來正遍知覺所。到已頭面禮世尊足而坐一面。彼二菩薩白世尊言。去此佛土經行百千俱胝佛剎。有世界名無邊花。彼土有佛。名最上燈明如來應供正遍知。現住其中恒說妙法。彼世尊最上燈明如來正遍知覺故。遣我等詣娑訶世界。問訊世尊少病少惱。云何氣力輕利安住快樂。彼如是說。又此所有人非人。部多毘舍佐藥叉羅剎。供盤茶供盤茶軍主。王法盜賊。蛇蝎惡瘡蟲蟻羯拏怖嚩蟲。如是等類擾亂煩惱故。彼世尊最上燈明如來應供正遍知。說此陀羅尼真言章句。名聞十方故遣來此。為利益安樂一切眾生。顏貌怡悅色相具足身意泰然。以此祕密功德力故擁護有情。即說陀羅尼曰。</p>
<p class="dharani">怛儞也<span class='note-inline'>(二合)</span>他<span class='note-inline'>(去一引)</span>入嚩<span class='note-inline'>(二合引)</span>禮<span class='note-inline'>(二)</span>入嚩<span class='note-inline'>(二合引)</span>攞㜸帝<span class='note-inline'>(三)</span>呼迦穆迦<span class='note-inline'>(四)</span>三<span class='note-inline'>(去)</span>麼帝麼賀<span class='note-inline'>(引五)</span>三<span class='note-inline'>(去)</span>麼帝<span class='note-inline'>(六)</span>麼賀<span class='note-inline'>(引)</span>入嚩<span class='note-inline'>(二合引)</span>禮<span class='note-inline'>(七)</span>入嚩<span class='note-inline'>(二合引)</span>攞銘<span class='note-inline'>(八)</span>薩呬薩禮<span class='note-inline'>(九)</span>麼賀<span class='note-inline'>(引)</span>入嚩<span class='note-inline'>(二合引)</span>禮<span class='note-inline'>(十)</span>塢計蘇計<span class='note-inline'>(十一)</span>多銘三麼帝<span class='note-inline'>(十二)</span>麼賀<span class='note-inline'>(引)</span>三麼帝<span class='note-inline'>(十三)</span>麼賀<span class='note-inline'>(引)</span>三銘<span class='note-inline'>(十四)</span>娑嚩<span class='note-inline'>(二合引)</span>賀<span class='note-inline'>(引十五)</span></p>
<p>爾時世尊告尊者阿難言。汝今諦聽。此陀羅尼章句甚為難得。受持讀誦為他解說。此阿牟尼陀羅尼。佛出世時亦難得遇。若有族姓男族姓女。聽聞受持為他解說。得宿命通見彼七生之中宿命之事。一切煩惱皆悉消除。一切宿業而皆不受。</p>
<p>復次阿難陀。此陀羅尼真言章句。七十七俱胝佛同共宣說。若一切有情。聞此陀羅尼章句不信毀謗者。即同毀謗七十七俱胝佛。</p>
<p>爾時無能勝菩薩摩訶薩。即從坐起偏袒右肩右膝著地。合掌向佛白佛言。世尊我亦宣說陀羅尼真言章句。為利益安樂諸眾生故。以此祕密擁護有情。增長殊勝福力色相怡悅故。即說陀羅尼曰。</p>
<p class="dharani">怛儞也<span class='note-inline'>(二合)</span>他<span class='note-inline'>(去引)</span>阿跓<span class='note-inline'>(摘固反)</span>嚩跓<span class='note-inline'>(准上切一)</span>曩跓<span class='note-inline'>(亦准上)</span>麼賀<span class='note-inline'>(引)</span>矩曩跓<span class='note-inline'>(亦准上二)</span>阿乞嚩<span class='note-inline'>(二合)</span>枲迦枲<span class='note-inline'>(三)</span>阿曩<span class='note-inline'>(引)</span>迦枲<span class='note-inline'>(四)</span>麼曩迦枲<span class='note-inline'>(五)</span>阿拏<span class='note-inline'>(拏固反)</span>哆<span class='note-inline'>(六)</span>佉祖<span class='note-inline'>(引)</span>麼賀<span class='note-inline'>(引)</span>佉祖<span class='note-inline'>(七)</span>薩嬭<span class='note-inline'>(奴賈反)</span>契哆嬭<span class='note-inline'>(准上七切)</span>契<span class='note-inline'>(八)</span>哆嚕銘<span class='note-inline'>(九)</span>咄嚕銘<span class='note-inline'>(十)</span>醯禮蜜禮底禮<span class='note-inline'>(十一)</span>娑嚩<span class='note-inline'>(二合引)</span>賀<span class='note-inline'>(十二引)</span></p>
<p>爾時世尊告尊者阿難陀言。汝今諦聽。此摩尼陀羅尼章句甚為希有。汝當受持讀誦為他解說。佛出于世亦甚希有。復次阿難陀。若族姓男族姓女。如是聞此陀羅尼章句。若受持諷念讀誦解說。得宿命通見彼十二生中宿命之事。一切宿業而不復受。</p>
<p>復次阿難陀。此陀羅尼章句。八十俱胝諸佛同共宣說。若有毀謗此陀羅尼者。即為毀謗八十俱胝佛而無有異。</p>
<p>爾時文殊師利童子。即從坐起偏袒右肩右膝著地。合掌恭敬白佛言。世尊我亦說此陀羅尼章句為利益安樂一切眾生。以此祕密殊勝大力擁護有情。增長色相身心怡悅故。即說陀羅尼曰。</p>
<p class="dharani">怛儞也<span class='note-inline'>(二合)</span>替能<span class='note-inline'>(去一)</span>阿罽麼罽<span class='note-inline'>(二)</span>曩爾<span class='note-inline'>(仁際反)</span>[寧*頁]<span class='note-inline'>(三)</span>曩<span class='note-inline'>(引)</span>誐囉枲<span class='note-inline'>(四)</span>曩醯<span class='note-inline'>(上)</span>禮<span class='note-inline'>(五)</span>曩醯<span class='note-inline'>(上)</span>禮<span class='note-inline'>(六)</span>惹醯<span class='note-inline'>(上)</span>攞贊儞<span class='note-inline'>(七)</span>贊拏禮<span class='note-inline'>(八)</span>贊拏<span class='note-inline'>(上)</span>攞嚩帝<span class='note-inline'>(九)</span>娑嚩<span class='note-inline'>(二合引)</span>賀<span class='note-inline'>(引十)</span></p>
<p>爾時世尊告尊者阿難陀言。汝今諦聽。阿難陀此陀羅尼章句難得希有。汝當受持讀誦為他解說。阿難陀此陀羅尼章句。佛出世時亦復希有。阿難陀此陀羅尼章句。若有族姓男族姓女。聽聞受持讀誦諷念為他解說。得宿命通見彼十三生宿命之事。一切煩惱皆悉消除。一切宿業而皆不受。</p>
<p>復次阿難陀。此陀羅尼章句。八十二俱胝菩薩同共宣說。若有毀謗此陀羅尼者。即為毀謗八十二俱胝菩薩而無有異。</p>
<p>爾時世尊告諸苾芻言。我亦說此陀羅尼章句。為利益安樂一切眾生。令諸有情福德增長。身心怡悅名稱普聞。有大勢力顏貌端正。以此祕密擁護故。即說陀羅尼曰。</p>
<p class="dharani">怛儞也<span class='note-inline'>(二合)</span>替能<span class='note-inline'>(去一)</span>阿跓<span class='note-inline'>(摘固反引)</span>嚩跓<span class='note-inline'>(准上切二)</span>曩跓<span class='note-inline'>(亦准上)</span>矩曩跓<span class='note-inline'>(准上三)</span>姹計姹囉計<span class='note-inline'>(四)</span>多嚕吠覩嚕吠<span class='note-inline'>(五)</span>囉吒吠<span class='note-inline'>(六)</span>[口*路]<span class='note-inline'>(去引)</span>禮魯禮<span class='note-inline'>(七)</span>賀禮蜜禮<span class='note-inline'>(八)</span>底禮始禮<span class='note-inline'>(九)</span>尸里<span class='note-inline'>(上)</span>含禮<span class='note-inline'>(十)</span>阿普嚩普<span class='note-inline'>(十一)</span>曩普矩曩恥<span class='note-inline'>(十二)</span>阿曩跛底<span class='note-inline'>(丁以反十三)</span>嚩曩跛底<span class='note-inline'>(准上切)</span>計枲計枲計枲<span class='note-inline'>(十四)</span>姹<span class='note-inline'>(輕呼)</span>枲姹枲姹枲<span class='note-inline'>(十五)</span>麼賀<span class='note-inline'>(引)</span>姹枲娑嚩<span class='note-inline'>(二合引)</span>賀<span class='note-inline'>(引十六)</span></p>
<p>爾時世尊告尊者阿難陀言。汝今帝聽阿難受持此陀羅尼章句。讀誦諷念為他解說。阿難陀此陀羅尼章句甚為希有。阿難陀此阿牟尼陀羅尼章句。佛出世時亦甚希有。阿難陀若族姓男族姓女。聽聞受持為他解說。得宿命通見彼十四生中宿命之事。一切煩惱皆悉消除。一切宿業而皆不受。復次阿難陀此陀羅尼章句。八十四俱胝佛同共宣說。若有毀謗此陀羅尼者。即為毀謗八十四俱胝佛而無有異。阿難陀若有族姓男族姓女。於枯朽樹下以此陀羅尼章句若讀若誦。潛護救濟火不能燒。令彼枯樹重生枝葉花菓敷榮。何況受持之人。爾時世尊復告諸苾芻言。我今重說陀羅尼章句。為利益安樂一切眾生。顏貌怡悅名稱普聞。福德增長色相端嚴。以此祕密擁護故。即說陀羅尼曰。</p>
<p class="dharani">怛儞也<span class='note-inline'>(二合)</span>替能<span class='note-inline'>(去一)</span>阿跓<span class='note-inline'>(摘固反)</span>嚩跓<span class='note-inline'>(亦准上二)</span>姹計姹囉計<span class='note-inline'>(三)</span>多嚕跛底<span class='note-inline'>(四)</span>覩嚕跛底<span class='note-inline'>(五)</span>覩嚕蜜底<span class='note-inline'>(六)</span>覩嚕蜜蜜底<span class='note-inline'>(七)</span>覩嚕覩㘑<span class='note-inline'>(八)</span>蘇㘑醯禮<span class='note-inline'>(九)</span>母禮底禮<span class='note-inline'>(十)</span>娑嚩<span class='note-inline'>(二合引)</span>賀<span class='note-inline'>(引十一)</span></p>
<p>爾時世尊告尊者阿難陀言。汝今諦聽。此陀羅尼章句甚為希有。汝等受持讀誦為他解說。阿難陀此阿牟尼陀羅尼佛出于世亦甚希有。阿難陀若族姓男族姓女。聞此陀羅尼章句。受持讀誦為他解說。得宿命通見彼二十一生宿命之事。一切煩惱皆悉消除。一切宿業而皆不受。又復擁護所有一切部多。一切天龍藥叉犍闥嚩阿蘇囉㜸嚕茶緊那羅麼護囉誐人非人不能侵害。乃至一切惡瘡蛇蟲羯拏婆蟲亦不能為害。又復無彼一切瘧病風黃痰癊。如是等病須臾發動。至一日二日三日四日。乃至七日半月一月一年。長時不能侵害。又復無彼一切瘡腫癰疽痑緩疥癩瘡癬。一切病惱一切業障一切厭禱。及一切吠跢茶皆不能侵害。復次阿難陀此陀羅尼章句。九十九俱胝佛同共宣說。若有毀謗此陀羅尼者。即為毀謗九十九俱胝佛而無有異。復次阿難陀此陀羅尼章句。入王宮時憶念。入羅剎中時憶念。入師子虎狼中時憶念。入曠野中時憶念。入暴惡河中時憶念。為水火難時憶念。為毒藥所中時憶念。一切怖畏時憶念。皆不能為害。復次阿難陀。有受持此陀羅尼者。若遇惡人執持刀棒。瞋怒逼趁欲來傷害。彼持刀棒自然碎折而得解脫。阿難陀我意觀見人間天上。及魔羅梵天沙門天人阿蘇囉眾中。若以此陀羅尼真言章句。擁護救濟結界守護。息除災難無越此陀羅尼者。何以故。阿難陀此阿牟尼陀羅尼。加持護念一切煩惱悉皆消除。爾時四大天王白世尊言。此正法滅時。我等與彼正法助威神力。廣宣流布令法久住。彼受持法師我亦加護。遣除一切魔羅。世尊讚言。善哉四大天王。發勇猛慈而護正法。爾時四大天王知其佛意。亦從坐起說陀羅尼曰。</p>
<p class="dharani">怛儞也<span class='note-inline'>(二合)</span>他<span class='note-inline'>(去引一)</span>吠難<span class='note-inline'>(去)</span>膩吠難<span class='note-inline'>(去)</span>膩<span class='note-inline'>(二)</span>麼賀<span class='note-inline'>(引)</span>難<span class='note-inline'>(去)</span>膩<span class='note-inline'>(三)</span>娑檐<span class='note-inline'>(二合)</span>婆<span class='note-inline'>(去)</span>[寧*頁]<span class='note-inline'>(四)</span>染<span class='note-inline'>(引)</span>婆<span class='note-inline'>(去)</span>[寧*頁]<span class='note-inline'>(五)</span>吒吒[寧*頁]吒吒[寧*頁]<span class='note-inline'>(六)</span>麼賀<span class='note-inline'>(引)</span>吒吒[寧*頁]<span class='note-inline'>(七)</span>矩跓<span class='note-inline'>(摘固反)</span>矩跓<span class='note-inline'>(准上)</span>[寧*頁]<span class='note-inline'>(八)</span>麼賀<span class='note-inline'>(引)</span>矩吒<span class='note-inline'>(九)</span>達<span class='note-inline'>(轉舌)</span>麼禮瑳麼呬<span class='note-inline'>(上)</span>娑嚩<span class='note-inline'>(二合引)</span>賀<span class='note-inline'>(引十)</span></p>
<p>世尊言。若有族姓男族姓女。得聞此陀羅尼章句。解說彼明句義受持讀誦。一切煩惱悉皆消除。一切世間得無障礙。如持一切妙法。是時世尊告四天王言。善哉善哉如汝所願令法久住。復告阿難陀言。汝今諦聽。正法受持讀誦為他解說。令彼有情得大福德名稱普聞。阿難陀言。唯然世尊。若有聽聞我專記憶。爾時世尊以真實之義。方便開示而說偈言。</p>

<div class="lg regular"><div class='lg-row'>此經陀羅尼　過去諸佛說</div>
<div class='lg-row'>我今亦說此　真言章句義</div>
<div class='lg-row'>令彼聽受持　利益諸眾生</div>
<div class='lg-row'>見二十一生　種種宿命事</div>
<div class='lg-row'>無彼人非人　藥叉供盤茶</div>
<div class='lg-row'>羅剎布怛曩　而作諸障難</div>
<div class='lg-row'>宣示陀羅尼　所欲皆自在</div>
<div class='lg-row'>魔羅罪業等　障難自消除</div>
<div class='lg-row'>說彼陀羅尼　父母與兄弟</div>
<div class='lg-row'>知識及眷屬　惡事不能害</div>
<div class='lg-row'>受持陀羅尼　曠野道路中</div>
<div class='lg-row'>師子虎狼等　不能為怖畏</div>
<div class='lg-row'>讀誦陀羅尼　百千俱胝劫</div>
<div class='lg-row'>宿作諸罪業　七日盡消除</div>
<div class='lg-row'>解說陀羅尼　七日得一切</div>
<div class='lg-row'>菩薩之福德　俱胝劫不盡</div>
<div class='lg-row'>令此陀羅尼　常有四天王</div>
<div class='lg-row'>持國與多聞　增長及廣目</div>
<div class='lg-row'>領自一切眾　色相具威神</div>
<div class='lg-row'>擁護於四方　及持真言者</div>
</div><p>爾時世尊說此陀羅尼章句已。阿難陀及大聲聞眾。慈氏菩薩文殊師利菩薩摩訶薩。四大天王及天人阿蘇囉乾闥婆等。聞佛所說一心受持。歡喜踴躍作禮而退。</p>

<p class='juan'>佛說聖最上燈明如來陀羅尼經</p></div>
</div><!-- end of div[@id='body'] -->
</body></html>