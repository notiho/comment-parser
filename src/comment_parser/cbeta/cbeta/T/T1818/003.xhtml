<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華論疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu4' />法華論疏卷下</p><p class="byline">胡吉藏撰</p><p>自此已下。釋譬喻品。初身子領解。此文大意者。上釋方便品令小乘人悟入一乘得受記。今釋小乘悟入一乘竟自呵責小乘過失。就文為二。初牒經。二偈。次論釋。</p>
<p>譬喻品尊者舍利弗說偈言金色三十二十力諸解脫同共一法中而不得此事八十種妙好十八不共法如是諸功德而我皆已失　論釋為二。一者問偈意。二者釋偈意。論曰此偈示現何義者。即是問偈意。</p>
<p>釋曰此偈示現何義　舍利弗自呵責身下。第二答釋偈意。就文又二。初列呵責章門。次釋呵責章門。即兼解偈。就初又三。一者總標自呵。二別明自呵。是故舍利弗下總結。</p>
<p>舍利弗自呵責身言　我不見諸佛不往諸佛所及不聞佛說法不供養恭敬諸佛無利益眾生事於未得法退　自呵凡列六句。一不見佛。謂身子但值頞鞞爾時不見佛也。二不往佛所者。值頞鞞時不往佛所也。三不聞佛說法者。值頞鞞時聞說三諦。得道竟不聞佛說法也。四不供養者。值頞鞞時不供養佛也。五不恭敬者。值頞鞞時未恭敬諸佛也。六無利益眾生事者。值頞鞞時無利物心及利事也。前五明無上求心。後一明無下利心。於未得法中退者。應得上來六事。但取小果竟不得之。所以名退　是故舍利弗下。第三結自呵責。</p>
<p>是故舍利弗作如是等呵責自身　不見佛者。第二釋上六門。即兼解二偈。初釋第一不見佛章門。</p>
<p>不見諸佛者示現不見諸佛如來大人之相不生恭敬供養心故　以不見佛故。不生恭敬供養之心　不往佛所者。釋第二章門。</p>
<p>不往佛所者示現教化眾生力故　若往佛所知佛者。有示現教化眾生之力。便不取小果。今遂不往佛所便取小果失化物之力也　放金色光明者。上來釋二章。今解釋偈。問。論主何故作此釋。答。前有二句。一不見佛。二不往佛所。若見佛往佛所即見佛放金色光明三十二相。此二義相成。是故合釋。</p>
<p>放金色光明者示現佛自身異身獲得無量諸功德故　放金色光明者。牒初偈金色三十二也。示現見佛自身異身者。用後見佛釋前不見佛之過失也。自身即是本身。異身謂化身也。見此二身即獲無量福。當知前不見佛。不往佛所失無量福也　聞說法者。釋第三章門。</p>
<p>聞說法者示現能作利益一切眾生故　示現能作利益一切眾生事者。釋章門也。若聞佛說法知佛能作利益之事。便不取小果也。今不聞法便不知此事。故取小果也　力者釋初偈中十力之言。佛正住十力說法。能作利物之事。此二相開。故一處合釋。</p>
<p>力者示現眾生有疑依十力斷疑故　初牒力章門。示現眾生有疑依十力斷故者。釋章門。十力正明斷疑。如雜心論說　供養者。釋第四章門。</p>
<p>供養者示現能教化眾生力故　以供養佛知佛示現教化眾生力故。今遂不供養即不知此事。又佛所以可供養者。為佛有化物之力故也。我若供養於佛亦得此力。便不證小果。以不供養佛取於小果故失化物力也　十八不共法者。釋第二偈第二句。以佛有十八不共法無諸過失故可供養。二義相成。故一處合釋。</p>
<p>十八不共法者示現遠離諸障礙故　初牒不共章門。示現遠離下。釋不共義。以無一切障礙過失故名不共法。問。何故不解八十種妙好。答。此猶屬金色三十二也。又屬見佛等中攝。故不別釋　恭敬者。釋第五章門。</p>
<p>恭敬者示現出生無量福德依如來教得解脫故　初牒章。從示現下釋章。即是釋恭敬之意。以恭敬佛故得無量福及得解脫。以不敬佛便失此利。問。何故釋福德及解脫。不釋第六無利益眾生事。答。恭敬佛得福德及得解脫即是利益眾生事。又無利益眾生事。是總以上來句句皆有此言故不別釋也　以人無我法無我者。釋第二偈如是諸功德句。</p>
<p>以人無我及法無我一切諸法悉平等故　以二無我攝一切功德盡。又於諸功德中勝。亦可此語釋上無利益眾生事。亦得重釋上依佛教得解脫　是故舍利弗下。釋偈第四而我皆已失。又此文來者。初標呵責於未得法中退。次釋自呵責於未得法中退。今結自呵責於未得法中退。</p>
<p>是故舍利弗自呵責身言我未得如是法於未得中退故　自此已下為七種人者。詳論意。上方便品總為眾生總說一乘法。故論後文云。方便品五章但為破二歸一也。從火宅譬竟經別破十種人病。次明十種無上義也。就文為二。初破十種人病。次明十種無上。初又二。第一總明為十種人能治所治心勸知。第二別破十種人病。初又二。前列為七種凡夫人能治所治勸知。次明為無煩惱聖人能治所治勸知。就初又四。一出所為人。二明能治。三辨所治。四勸知。具足煩惱染性眾生者。明所為人。</p>
<p>自此已下次為七種具足煩惱染性眾生　具足煩惱。明是凡夫為煩惱所染稱為染性　說七種譬喻者。第二明能治也。</p>
<p>說七種譬喻　對治七種增上慢者。第三明所治也。</p>
<p>對治七種增上慢心　此七種人竝於增上法中。而自高舉慢而不求名增上慢　此義應知下。第四文也。</p>
<p>此義應知　所以勸知者。令行人識此七種過患。依經對治而捨離之。是故勸知　又三種下。第二次明無煩惱人亦四。一明所為人。二辨所治之病。三明能治之藥。四勸知。三種染慢無煩惱人者。出所為人也。</p>
<p>又復次為三種染慢無煩惱人　斷小乘中諸煩惱盡。故名無煩惱人。而望大乘猶有煩惱。為大乘煩惱所染。故稱為染。未得究竟自謂究竟。以此自高稱之為慢　三昧解脫見等染慢者。第二出所治之病。</p>
<p>三昧解脫見等染慢　則釋上染慢也。如勝鬘云。三界外恒沙煩惱。謂上上煩惱觀上煩惱等也。今明三昧中煩惱即是勝鬘正受上煩惱。於大乘解脫中煩惱即是果上煩惱。見煩惱應是智上煩惱也。等者等取一切恒沙煩惱也　對治此故下。第三出能治。</p>
<p>對治此故說三種平等　第四勸知。</p>
<p>此義應知　如文　何者七種具足下。第二別釋。又開為二。初別釋七種人。第二別釋三種人。初又三。一標七種人。二明能治所治。三總結第一。前列七人。</p>
<p>何者七種具足煩惱性人一者求勢力人二者求聲聞解脫人三者求大乘人四者有定人五者無定人六者集功德人七者不集功德人　如文　何等七種增上慢心已下。釋上第二能治所治章門。就文為二。一者依經略釋第二。論主重釋。就釋七人即成七別。一一中為二。第一出所為人。則明所治之病。二明能治之藥。顛倒求諸功德增上慢心者。此第一所治之病。</p>
<p>何等七種增上慢心云何七種譬喻對治一者顛倒求諸功德增上慢心謂以世間中諸煩惱染熾燃增上而求天人勝妙境界有漏果報如是倒取　三界實是苦境。而求常樂。故名顛倒。初標顛倒求諸功德增上慢心三章門。謂世間中下。釋上增上慢心也。初遂近釋增上慢心。增上慢心者。謂世間中諸煩惱熾然增上也。而求天人勝妙境界下。釋上顛倒求諸功德也　對治此故明火宅喻者。第二明能治也。</p>
<p>對治此故為說火宅譬喻應知　二者聲聞人下。釋第二中亦二。初出所治。次出能治。</p>
<p>二者聲聞人一向決定增上慢心自言我乘與如來乘等無差別如是倒取　聲聞人者。標其人也。一向決定增上慢者。敘其病也。自言我乘與如來乘等無差別者。釋上病也。求二乘人謂佛與二乘人同斷三界煩惱盡。同得盡無生智。同是三無學人同得無餘。如是倒取者。佛與二乘其實不同。不同謂同。故名倒取也　對治此故下。第二出能治。</p>
<p>對治此故為說窮子譬喻應知　如窮子比於長者草菴方於大宅。故二乘與佛不同也　三者大乘人亦開為二。一所治。二能治。</p>
<p>三者大乘人一向決定增上慢心起如是意無別聲聞辟支佛乘如是倒取　大乘人者。標人也。一向決定。標病也。起如是意。釋病也。謂無別二乘人。故稱為病。此人初聞一乘經謂唯有佛乘無有餘乘。遂有二失。一失於一說三。二失於緣成三。如是倒取者。實有二種。二乘有而言無。故言倒取　為對治此故下。第二出能治。</p>
<p>對治此故為說雲雨譬喻應知　雖地雨是一於草木成差。隨草木成差雖理是一隨緣成三。於緣成三也　第四人亦雨初明所治。第二明能治。</p>
<p>四者實無而謂有增上慢心已有世間有漏三昧三摩跋提實無涅槃而生涅槃想如是倒取　所治中。初標實無功德謂有增上慢心章門。以有世間有漏下。釋章門。此人得有漏定實無涅槃生涅槃想。此可有二人。一者內道。如智度論云。有一比丘。得初禪時謂得初果。乃至得四禪時謂得四果。二者外道之人。得非想無想二定謂為涅槃。如是倒取者。實無涅槃謂是涅槃。故名倒取。又實是有漏謂是無漏。故名倒取也　對治此故下。第二明能治。</p>
<p>對治此故為說化城譬喻應知　此有二義。一者且說二乘涅槃以為真城。為治前二種人虛偽之城。二者次為此人說於化城。二乘涅槃尚是化城。汝之所得云何真實。問。經文但言說化城。云何說真城。答。化城品中具敘今昔。意敘昔即明是真。敘今即明是化也。又現下論文也　第五人亦二。初明所治。次明能治。所治中初標二門。次釋二門。</p>
<p>五者散亂增上慢心　標二門者。一散亂。二增上慢心　實無有定下。釋二門。</p>
<p>實無有定過去雖有大乘善根而不覺知不覺知故不求大乘於狹劣心中生虛妄解謂以為第一乘如是倒取　初釋散亂章門。於狹劣心中下。釋增上慢章門。如是倒取者。小乘非第一。謂為第一。故名倒取。又實有大乘而不求大乘。實無小乘而求小乘。亦是倒取　為對治下。第二明能治。</p>
<p>對治此故為說繫寶珠譬喻應知　說繫珠譬。令其憶菩提心捨小求大　第六亦二。初所治。次能治。</p>
<p>六者實有功德增上慢心聞說大乘法而取非大乘如是倒取　聞大乘法取非大乘者。此人本學大乘。但作有所得學。故聞說大乘退大取小果。如大品中有大鳥之譬。初生無翅鳥子未有兩翅而學飛。故遂便墮落。有所得人雖發大心大行無慧方便。聞說大乘退取小果。故大品中六十菩薩聞說波若成阿羅漢。此中是凡夫人。不同大品成阿羅漢。與其大略相似也。如是倒取者。實有大乘而不取大。實無小乘而取小乘。故名為倒。又實學大乘而取於小。故是倒也　對治此故下。第二明能治。</p>
<p>對治此故為說輪王解髻中明珠與之譬喻應知　頂髻之珠最為尊貴。一乘最勝。以此賜之令其取大　第七人亦二。初明所治。第二明能治。</p>
<p>七者實無功德增上慢心於第一乘不曾修集諸善根故聞說第一乘心中不取以為第一如是倒取　初牒實無功德及增上慢心二章門。於第一乘不修習諸善根故。釋上實無功德。此人過去不集大乘善根故也。聞說大乘下。釋上增慢心。如是倒取者。於第一法謂非第一。故名倒取　為對治下。第二明能治。</p>
<p>對治此故為說醫師譬喻應知　良醫正治狂子。佛示涅槃令服大乘第一之藥也　第一人者已下。第二論主就義重釋。令七種人竝皆成佛亦成七段。初文有三。</p>
<p>第一人者示世間中種種善根三昧功德方便令喜然後令入大涅槃故　第一前標其人。示世間中種種善根三昧功德者。出化此人之方也。此中示世間中善根者。此釋佛意。佛意我本說世間善根。拔汝三塗重苦。令汝歡喜。然後令入大涅槃城。云何乃保為勝妙果報。為治此故。故說火宅譬喻。問。前第一人正求世間人天果報。今云何言示世間中種種善根。答。此中世間異上世間。上之世間是三界世間。今明未得真無漏已來發菩提心。及十信等地前方便名為世間。下論釋法師品中。及分別功德品竝明地前未得真無漏故名世間。今說地前種種功德令其歡喜。善根者無貪瞋癡三種善根。以其人正貪著三界故說無貪等善根。其人正貪著五欲等外樂故。為說有覺有觀等諸禪三昧以為入大涅槃方便。即是因世間證出世間也。言大涅槃者。以大涅槃樂代其貪著世間小樂也。然後入大涅槃者。前是行因。今令得果。其人前求有漏果報。今得無漏大涅槃果　釋第二人。</p>
<p>第二人者以三為一令入大乘故　以三為一令入大乘者。非是三外別更有一。以會三乘終歸一乘。如會三聚米成於一斗米也。一論大宗如是。故下文云。破二歸一。又上文云三乘同一乘者同一法身故　釋第三人。</p>
<p>第三人者令知種種乘異諸佛如來平等說法隨諸眾生善根種子而生牙故　令知種種乘者。令知五乘也。諸佛說法隨眾生善根種子而生牙者。眾生過去世稟過去佛五乘教門。有五乘種子。而故五乘人感佛出世說五乘法令五乘種子生五乘牙乃至果實　釋第四人。</p>
<p>第四人者方便令入涅槃城故涅槃城者所謂諸佛禪三昧城故過彼城已然後令入大涅槃城故　云方便令入涅槃城故者。論意明欲令其人前知。世間非是真城方便說小乘涅槃以為真城。然後始令捨小城入大乘涅槃城也　釋第五人。</p>
<p>第五人者示其過去所有善根令憶念已然後教令入三昧故　前示其過去善根。令其憶念曾發菩提心。已然後令得三昧常憶菩提心不忘也　釋第六人。</p>
<p>第六人者說大乘法以此法門同十地行滿諸佛如來密與授記故　說大乘法者。即是賜其頂髻明珠。以此法門同十地行滿者。此法門即是一乘法門。一乘法門明十地行究竟圓滿。故得成佛。問。此釋何義。答。釋頂上明珠最為尊極。一乘經同十地行滿亦是尊極。諸佛如來密與授記故者。以賜其珠密欲令其成轉輪王也。為說法華即是密與授記令其成佛也釋第七人。</p>
<p>第七人者根未純熟為令熟故如是示現得涅槃量　根未熟令熟故者。即是狂子未敢服藥。欲令其服也。示現涅槃量。如父欲令服藥故現死。佛今亦爾。欲令眾生了悟示現涅槃　為是義故如來說此七種譬喻。即是也。第三總結為七人。說七種譬喻。</p>
<p>為是義故如來說此七種譬喻　何者三種無煩惱人下。第二釋上為三種無煩惱人說三種對治。就文為二。初總明為三種人說三對治。第二別明授記。就文又二。第一明所治。第二明能治。所治中有二。初總標。次別釋。初總標。</p>
<p>何者三種無煩惱人三種染慢所謂三種顛倒信故　如文　何等為三下。第二別出三病。</p>
<p>何等為三一者信種種乘異二者信世間涅槃異三者信彼此身異　實無乘異而信三乘異。故名顛倒。二者實無世間涅槃異。無異謂異。故名顛倒。三者實無彼此身異。無異謂異故。故名顛倒　為對治三種下。第二明能治亦二。一總標。二別釋。</p>
<p>為對治此三種染慢故說三種平等此義應知　初如文　何者三種下。第二別釋即成三別。</p>
<p>何者名為三種平等云何對治一者乘平等謂與聲聞授菩提記唯有大乘無二乘故是乘平等無差別故　謂與聲聞授菩提記。謂乘平等一句。釋塔品已前乘權乘實經文。</p>
<p>二者世間涅槃平等以多寶如來入於涅槃世間涅槃彼此平等無差別故　釋第二中。云多寶如來入於涅槃。此句標世間涅槃平等章門也。世間涅槃彼此平等無差別故者。以多寶如來常在十方世界中而稱入涅槃。故知世間涅槃平等　釋第三章。</p>
<p>三者法身平等多寶如來已入涅槃復示現身自身他身法身平等無差別故　多寶如來已入涅槃復示現身者。此牒上世間涅槃平等也。上即指多寶如來在世者。是涅槃。今明多寶入涅槃者。常在世間。故知世間涅槃平等。世間涅槃既平等。故知自身他身亦平等也。自身即多寶身。他身謂十方佛釋迦佛身。文相正爾。須作深觀行取之。又多寶雖入涅槃常示現世間。以此為世間涅槃平等。即類釋迦等十方佛。雖在世間常是涅槃亦是世間涅槃平等。又多寶佛常在世間而稱入涅槃。釋迦等十方佛雖在世間亦是涅槃也。故知多寶與釋迦自他不異也。亦自他法身平等也。維摩有三種如。謂一切法亦如也一切眾生亦如也眾賢聖亦如也。一切法亦如也。是第三平等。一切眾生亦如也。此是第二平等。眾賢聖亦如也。是第一平等。欲示世間涅槃平等如中論涅槃品云。世間與涅槃無有小分別。涅槃與世間亦無小分別。生死之實際及與涅槃際。如是二際者無豪釐差別。智度論云。唯大乘法中說生死涅槃平等。小乘法中無有此理。與法華論意同　如是三種無煩惱人者。第二別論受記義。亦是重釋三平等中初乘平等。又二乘作佛是法華正宗。如智度論云。法華經是祕密法。明阿羅漢作佛故也。就文有五。第一明授記所由。第二明受聲聞菩薩記差別。第三明受記不同。第四明聲聞得記不得記。第五重論三乘一乘。就初文又二。第一敘病。第二明對治藥。就初又四。第一總明三種人有染慢之心。</p>
<p>如是三種無煩惱人染慢之心　即是無明心也　見彼此身所作差別者。第二見六道三乘不同。</p>
<p>見彼此身所作差別　此即是分別心也　以不知彼此法身佛性悉平等故。第三不得無分別智也。</p>
<p>以不知彼此佛性法身悉平等故　即謂彼人我證此法彼人不得。第四重起分別心。</p>
<p>即謂彼人我證此法彼人不得　對治此義。第二明能治之藥。</p>
<p>對治此故與諸聲聞授記應知　彼聲聞等為實成佛下。第二論聲聞菩薩得記不同。就文為二。初問。次答。問中有二。初定二關。</p>
<p>問曰彼聲聞等為實成佛故與授記為不成佛與授記耶　從若實成佛者。第二雙結兩難。</p>
<p>若實成佛者菩薩何故於無量劫修集無量種種功德若不成佛者云何虛妄與之授記　文處易知　彼聲聞等得受記下。第二雙通兩難。就文亦二。第一雙答。第二雙非。第一雙答即成二別。今前通答第一難。</p>
<p>答曰彼聲聞等得授記者得決定心非謂聲聞成就法性　難意云。若聲聞實成佛菩薩何故無量劫修習無量功德。故今釋云。聲聞得受記者但得決定心耳。言得決定心者。決定者名信。得入十信位非成就法性故。正答其問。下文明法性即是法身。聲聞未成法身。初明得決定心。即十信之始非成就法性。未得究竟之修　如來依彼三種平等說一乘法故者。釋第二難。</p>
<p>如來依彼三種平等說一乘法故以如來法身與彼聲聞法身平等無異故故與授記　難意云。聲聞若不成佛云何虛妄為之受記。是故先釋云。以如來法身與聲聞法身平等無異故與受記。非是虛妄。問。前云得決定心故與受記。後明依佛性平等故與受記。此二何異。答。前是緣因後是正因。又前是引出佛性。後是自性住佛性。所以為異　非是具足修行功德者。第二雙非結酬前兩難也。</p>
<p>非即具足修行功德故是故菩薩功德具足諸聲聞人功德未具足　前結酬初難也。是故菩薩功德具足諸聲聞人功德未具足。結酬第二難也　言受記者有六處示現下。第三論受記不同。就文為二。第一總標授記不同。第二別釋。就初又二。第一總明六處示現。</p>
<p>言授記者有六處示現　五是如來記一是菩薩記下。第二別明結授記人唯有兩種。</p>
<p>五是如來記一者菩薩記　如來記者。第二別釋二人。即成二別。就釋如來記五人即成五別。第一人眾所知識名號不同故與別記。</p>
<p>如來記者謂舍利弗摩訶迦葉等眾所知識故名號不同故與別記　身子迦葉等四大聲聞。此之五人是眾所知識。成佛名號不同故前後與記。稱為別記也　第二類成佛同一名號。故俱時與記。</p>
<p>富樓那等五百人千二百人等同一名故俱時與記　第三類成佛俱同一號。但非眾所知識。故與第二為異。亦俱時與記。</p>
<p>學無學等俱同一號又復非是眾所知識故一時與記　提婆達多記者。上之三類與善人記。今與惡人記。</p>
<p>與提婆達多記者示現如來無怨惡故　示現如來無怨惡者。調達迹中造三逆罪名為怨惡。今示佛無有怨惡。故與授記　前之四類雖有善之與惡皆是男子。第五比丘尼與天女即幽顯二女。對前善惡兩男亦皆得記。</p>
<p>與比丘尼及諸天女記者示現女人在家出家修菩薩行者皆證佛果故　法華文中。不見天女得記。但有龍女。或可即詺龍女以為天女。授女人記意者。示預是修菩薩行者皆得得佛故也　菩薩授記者。釋第二章門。</p>
<p>菩薩授記者如不輕菩薩品示現應知禮拜讚歎作如是言我不輕汝汝等皆當作佛者示諸眾生皆有佛性故　正示眾生有佛性者皆得成佛。故與受記　聲聞授記者下。第四簡聲聞得記不得記。就文為二。初列四種聲聞。</p>
<p>言聲聞授記者聲聞有四種一者決定聲聞二者增上慢聲聞三者退菩提心聲聞四者應化聲聞　從二種聲聞下。第二明得記不得記。就文又二。初就佛明二種聲聞得記二種不得記。從菩薩與授記者下。第二明菩薩通得與記。</p>
<p>二種聲聞如來與授記謂應化聲聞退已還發菩提心者決定增上慢者二種聲聞根未熟故如來不與授記　就菩薩與記中有二。第一句正明菩薩與授記。</p>
<p>菩薩與授記　從菩薩記者已下。第二釋疑。</p>
<p>菩薩授記者方便令發菩提心故　疑者云。若增上慢聲聞佛不與受記者。不輕菩薩何故通二人與之受記。釋云。佛就根熟未熟。故與記不與記。菩薩約二種義故。所以與記。一者如前明有佛性故得與授記。二者方便令發菩提心故與提記也。問。若爾佛何故不依此二義通授此四種人記。答。以菩薩例佛義亦得也　又依何義故下。第五論三乘名一乘義。就文為二。一者問。二者答。</p>
<p>又依何義故如來說三乘名為一乘　問意云。佛依何義說三乘名為一乘　依同義故者。第二答。就答為二。一據今教明同義故三乘名一乘。第二約昔義明不同故有三乘。就初又二。初標同義。</p>
<p>依同義故與諸聲聞大菩提記　同義者已下。舉法身平等以釋同義。</p>
<p>言同義者以如來法身聲聞法身彼此平等無差別故　以三乘同有法身平等。是故三乘同名一乘　以諸聲聞下。第二明約昔教有三乘不同。</p>
<p>以諸聲聞辟支佛等異乘故有差別以彼二乘非大乘故　以昔教未說三乘同法身平等故也　如來說言不離我身是無上義者。自上已來破十種人病明十種對治竟。從此已去第二明十種無上。就文為二。第一總明無上意。第二別明十無上。就初又二。第一標無上義唯在於佛。第二明說無上不說無上意。</p>
<p>如來說言不離我身是無上義　如來說言不離我身是無上義者。佛於一切人中最為無上。故判無上唯在於佛。而言不離我身者。謂不離法身最是無上。問。何因緣故忽此此語來。答。因上同不同義故生。今明三乘同有法身。昔明三乘不同法身。因於此語故明同有法身便是無上。若前門中不明同有法身便非無上也　一切聲聞下。第二明說無上不說無上意。初明二乘法中不說無上義。</p>
<p>一切聲聞辟支佛二乘法中不說此義以其不能如實解故　以二乘人不能解故　以是義故下。明菩薩法中說於無上。</p>
<p>以是義故諸菩薩等行菩薩行非為虛妄　以菩薩能解能行非為虛妄。此同攝大乘論十種勝相并無等聖教也　無上義者。第二別釋十種無上。就文又二。初總標十。第二別釋十。總標中。初一句牒無上義。</p>
<p>無上義者　自餘殘修多羅下。示明無上經處。仍勸物令知。</p>
<p>自餘殘修多羅明無上義無上義者有十種應知　亦如攝論。應知勝相等　一者示現種子無上故下。第二釋即成十階。就初文為三。初標章。</p>
<p>一者示現種子無上故　種子無上即是菩提心。華嚴云。菩提心者是十方三世諸佛種子。三世諸佛以菩提心成正覺故　說雲雨譬喻下。第二示經處。</p>
<p>說雲雨譬喻　雲雨是能生種子之法。故舉能生以顯所生。又雲雨譬中明種子無上故也　汝等所行是菩薩道。第三釋經。</p>
<p>汝等所行是菩薩道者謂發菩提心退已還發者前所修行善根不滅同後得果故　初牒經。謂發菩提心退已還發者。敘聲聞人有三時。一過去本發菩提心時。二者中間退菩提心時。三者聞法華經還發菩提心時。今即取前後菩提心為種無上。故取此文而釋之也。所修行善根不滅同後得果故者。過去發菩提心行菩薩行。中間雖退菩提心種子不滅。如攝大乘論云。此種子竝附著梨耶。同後得果者。初發菩提心同後重發菩提心得成佛果故也　二者示現行無上故者。釋第二。前釋。次示經處。</p>
<p>二者示現修行無上故　以初發菩提心。次令修菩薩行。菩薩行比四乘行最為無上。故言行無上也　次示經處。</p>
<p>說大通智勝如來本事等故　三根聲聞及十六沙彌。於大通智勝佛時行佛行也　三者示現增長力無上者。釋第三。</p>
<p>三者示現增長力無上故說商主譬喻　以行菩薩行故菩薩行便增長。故言增長力無上。故說商主譬喻者。商主即是化城品導師也。經取能道眾人。故以導師為譬。論取能令價客獲於珍寶。故以商主為譬。</p>
<p>四者示現令解無上故說繫寶珠譬喻　四者示現令解無上者。親友示衣內之<span class='corr'>珠</span>。衣內之珠即菩提心。解菩提心是悟解中無上之解。故名解無上。問。何故云令解無上。答。過去十六沙彌說法華經。令三根人得無上解故發菩提心。故云令解無上五者示現清淨國土無上者。上來四種竝是敘因無上。從此已下明果無上。問。上四種明因為是釋迦因。為是所化眾生因。答。通得明於二種。別正是敘釋迦因。以釋迦初發菩提心故。有第一種子無上。發菩提心後於大通智勝佛所修行故有第二行無上。以行增長能導引示眾人之力。故云增長力無上。以力增長故能於過去世繫於寶珠。故有能令解無上。問。既云能令眾生得無上解名解無上者。亦令眾生修行增長名增長力無上以不。答。亦得爾互文也。問。何以能知竝就釋迦辨十無上。答。初總標中不離我身有無上義。故前十種無上敘釋迦從初發心乃至成佛始終事盡也。釋迦既爾。說此十事亦令眾生同於釋迦具於十種。攝論有無等境無等行無等果。今此經十種無上正明無等行無等果。境蘊在其中。五者示現清淨土無上者。釋第五。從此已去明果無上。問。何以得知前四是因。答。種子及行此二是因。故知繫珠是過去世事亦是因。即繫珠還領商主。繫珠既是因商主亦是因。繫珠商主由是一人故兩義說之。能導作佛。故名商主。令不失菩提心義故名繫珠。初明淨土要前有土然後佛方出也。前明淨土無上。</p>
<p>五者示現清淨國土無上故示現多寶如來塔　如塔品一一方四百萬億那由他土。合為一土。即一切土中最勝為淨土無上也。</p>
<p>六者示現說無上故說解髻中明珠譬喻次示現說無上者。讓頂珠賜之。即是為說平等大慧。謂一切說中最勝為說無上。既有淨土便有教門故。次辨說無上也　次教化眾生無上。</p>
<p>七者示現教化眾生無上故地中涌出無量菩薩摩訶薩等故　既有教門便有眷屬故。次明教化眾生無上。以化得千世界塵數菩薩。三十二相皆已具足。數多德積一切所化眾生中最勝。謂眾生無上。即眷屬果也　八示現菩提無上。既有所化便有能化故。次辨得菩提果。有三乘菩提佛菩提。於二菩提中最勝。故云無上。就佛菩提中有五種。一發心菩提。二伏心菩提。三明心菩提。四出到菩提。五無上菩提。今明第五菩提。故云菩提無上。此文釋壽量品菩提無上文也。凡釋二事。第一釋三種菩提。第二釋本行菩薩道等三句。合釋六句經文。釋三菩提即三。一釋化身菩提。二釋報身菩提。三釋法身菩提。若就修行次第前明法身。法身即是自性住佛性故。根本有佛性。所以第一前明法身以有佛性故行因滿足。佛性顯現稱曰報身菩提。自德既成。次明化物故有化身菩提。今明說門次第釋迦八相成道示現於伽耶得佛。故知化身菩提。此之化身由報身故。次明報身菩提。報身由法身故。次明法佛菩提。就中有二。一者標菩提無上。總明三種菩提。</p>
<p>八者示現成大菩提無上故示現三種佛菩提　從一者已下。第二別明三菩提。即成三別。一一中有二。初正釋。次引經。釋中有二。初標應化。</p>
<p>一者應化佛菩提　隨所應見下。合釋應化。</p>
<p>隨所應見而為示現故　此與攝論三佛小異。攝論分應化為二。今合應化為一。何以然者。攝論明應身與真如相應。即是此論報身化身即是八相成道。故分應化成二門。今此中明自德為報身。化他之義名應化身。又攝論及同性經。淨土中化諸菩薩名曰應身。今此中合若淨土穢土悉屬化他合名應化身也。論云。報身常住隨所應見。而為示現名為化身。</p>
<p>如經皆謂如來出釋氏宮去伽耶城不遠坐於道場得阿耨多羅三藐三菩提故　引經易知　二者報身菩提亦二。初釋。次引經。</p>
<p>二者報佛菩提十地行滿足得常涅槃證故　攝論云應身。今明報身者。與真如相應。故名應身。行因所得酬因義邊自之為報。義不相違。二論各舉其一而無違也。得常涅槃證者。還是佛性顯現。故名為報。佛性既常故報身常。報身既常顯前化身即是無常。</p>
<p>如經善男子我實成佛以來無量無邊百千萬億那由他劫故　引經易知　三者法佛菩提。就文有三。一略釋。二引經。三釋經。</p>
<p>三者法佛菩提謂如來藏性淨涅槃常恒清涼不變義故　初標法佛菩提。法即是性淨涅槃真如法。即如體有覺義。故名為佛。至妙虛通名之為道。道即菩提也。謂如來藏性淨涅槃者。出法佛菩提體經論不同。餘經云。隱名如來藏。顯名法身。此論正以如來藏為法身。顯即名報身。言性淨涅槃者。涅槃有二種。一性淨。二方便淨。本性清淨名為性淨。修方便斷煩惱得淨名方便淨。今此用性淨涅槃是法佛菩提。方便淨屬報佛也。二淨即是攝論有垢真如無垢真如也。常恒清涼不變者。出性淨涅槃體。此性淨涅槃。體是常住故言常恒。攝論云。清者是淨。涼者是樂。是淨樂二德故言清涼也。又云。清者有餘。涼者無餘。宜用前意釋此文。不變如上釋　如經已下。第二示經處。</p>
<p>如經如來如實知見三界之相乃至不如三界見於三界故　從如來如實知見乃至不如三界見於三界。竝是釋法佛菩提文　言三界相者。第三釋經。凡釋五句經文。即成五段。一一中有二。初牒經。次釋。</p>
<p>三界相者　三界相者。牒初句經也　謂眾生界即涅槃界。第二釋經。</p>
<p>謂眾生界即涅槃界不離眾生界有如來藏故　眾生界本來四絕。即涅槃界也。不離眾生界有如來藏故者。上標即。今以不離釋上即也　無有生死若退若出者。釋第二句。初牒。</p>
<p>無有生死若退若出者　謂常恒清涼不變義故者。釋經。</p>
<p>謂常恒清涼不變義故　以如來藏常恒清涼不變故。無有生死若退若出也　亦無在世及滅度者。釋第三句。初牒經。謂如來藏真如之體。第二釋經。</p>
<p>亦無在世及滅度者　釋經有二。初牒如來藏體。</p>
<p>謂如來藏真如之體　不即眾生界不離眾生界。釋上經文。</p>
<p>不即眾生界不離眾生界故　不即眾生界。釋上無有在世。不離眾生界。釋上及無滅度者。亦得云如來藏不在世間故不即眾生界。如來藏無有滅度不離眾生界。故經論得反覆相釋也。又於理未始二。故不離眾生界。於緣未始一。故不即眾生界也。亦是六道常法身故不離法身。於緣成六道故不即　非實非虛非如非異者。釋第四句。初牒。</p>
<p>非實非虛非如非異者　謂離四種相者。第二釋經也。</p>
<p>謂離四種相有四種相者是無常故　言四種相者。依此文謂實虛如異以為四也。問。此四云何是無常。答。此四竝是名言所及。故是無常。法身絕於名言。所以常住。若依佛性論明四相者。一者緣相。二者因相。三者生相。四者<span class='corr'>壞</span>相。緣相是無明煩惱。謂方便生死。因相是無漏業。謂因緣生死。生相是有有生死。壞相是無有生死。離此四種相即無四種生死。故法身常住　不如三界見於三界者。釋五句。初牒經。</p>
<p>不如三界見於三界者　如來能見下。第二釋經。</p>
<p>如來能見能證真如法身凡夫不見故　是故經言如來明見。此第三句。長取一經證第五句也。</p>
<p>是故經言如來明見無有錯謬故　我本行菩薩道今猶未滿者。自上已來解三佛菩提竟。此下第二更釋三句經即成三別。第一前釋行菩薩道滿本願經。以得三佛菩提竟須滿本願故。次釋滿本願經。初牒經。</p>
<p>我本行菩薩道今猶未滿者　以本願未滿者。此釋經也。</p>
<p>以本願故眾生界未盡願非究竟故言未滿者非謂菩提不滿足故　為菩薩時願度法界眾生令盡。今雖得佛眾生未盡。故願未滿。非謂菩提不滿足故者。論主恐尋經人聞行菩薩道本願未滿。言是菩提未滿足。故簡之云是願未滿。非是菩提未滿　所成壽命復倍上數者。釋第二句經文。前牒經。</p>
<p>所成壽命復倍上數者　此文示現如來常命者。第二釋經。就文為二。初標常命以釋經。巧方便顯多數故者。釋上常命也。</p>
<p>此文示現如來常命　上明四種數。一世界不可知。二末世界為塵不可知。三約塵數劫。劫不可知。四明佛壽。復過上三數不可知。今是第五數。復過前四。以壽數不可知。所以為常　言巧方便者。歎如來有善巧方便。</p>
<p>善巧方便顯多數過上數量不可數知故　能作如此多數過上數量不可得知。以顯壽以數不可知故。所以為常。昔僧叡法師對羅什翻法華云。多寶照其不滅壽量定其非數。爾時論猶未來。而言之與意俱與論合。什公[火*毛]舌不爛。可謂翻之與釋得經旨也。問。何故如來常命不可盡。答。凡有五義。一為滿本願故。佛命若無常不得常度於物。即本願不滿。以佛常住故常度眾生得滿本願也。二者破小乘人執。佛無常灰身滅智不復度物。即成負誓之佛。三者示有因果義。初發心時願成佛道普度一切。初發心願此即是因今得佛常住普度一切。名之為果。故因果義成。若如小乘佛者即是有因無果。初心願度為因。得佛欲人涅槃便是無果。然既無果因亦不成。四者佛若無常即與二乘涅槃俱盡。二乘之流便不捨小求大。欣果行因。今欲令一切眾生欣果行因捨小求大。故辨佛常命也。又昔北土江南五宗四時。正用復倍上數之言。證法華猶是無常之佛。今論正用此句。顯佛是常。故知凡夫講人多有愚癡謗罪。經無論者難可釋成　我淨土不毀而眾見燒盡者。釋經第三句。自上已來釋正果。今此一句次釋依果。初牒經也。</p>
<p>我淨土不毀而眾見燒盡者　報佛如來下。釋經。即是舉人釋土。</p>
<p>報佛如來真實淨土第一義諦之所攝故　報佛既常如前所釋。當知報佛之土亦常以常故不可燒也。問。既是常土云何得有諸天擊鼓及散華等耶。答。於常土無障礙用故得有斯事也　九者示現涅槃無上。前牒章。故說醫師譬喻下。第二示經處。</p>
<p>九者示現涅槃無上　小乘灰身滅智實入無餘。此是有上涅槃。今為狂子方便言滅三德涅槃。實非永滅故是無上。上釋菩提無上謂果義。今釋涅槃無上謂果果義。竝與涅槃經意同。而昔作無常及覆相常以釋法華者一何謬哉。</p>
<p>故說醫師譬喻　問。醫師之譬是長行其文在前。我淨土不毀是偈其文在後。論主何故迴文釋耶。答。論主取前三菩提為正果。淨土為依果。此二竝明常義故總屬菩提無上。故一處釋之。涅<span class='corr'>槃</span>無上明果果義。故在後釋也　十者示現力無上。釋第十無上。就文為三。一標總示經處。二重論多寶塔土無上義。三者復宗還釋力無上。初文又二。前標名。</p>
<p>十者示現勝妙力無上故。言勝妙力無上者。共歎法華有勝妙巧用。故名之力也　自餘殘修多羅者。第二示經處。</p>
<p>自餘殘修多羅說示現應知　即是從分別功德品去竟一經也　多寶如來塔下。第二重論前十無上中第五示現清淨國土無上。仍釋見寶塔一品。問。何故不即就前第五無上中釋。至此方解耶。答。上來數解此門。今欲示有疑者不了前意。故重論之。就文有二。初總明八種。次別釋。總明又二。初總明是淨土。第二別明八種。</p>
<p>多寶如來塔顯示一切佛土清淨者示現諸佛實相境界中種種眾寶間錯莊嚴故　多寶如來塔者。此句牒多寶佛塔也。顯示一切佛土清淨者。明欲開寶塔現一切淨土意也。此非獨釋迦佛土。故言顯示一切佛土也。示現諸佛實相境界中者。出淨土事也　示現有八種者下。淨土是總總攝八事。於淨土中別明八種事。</p>
<p>示現有八種一者塔二者量三者略四者住持五者示現無量佛六者離穢七者多寶八者同一塔坐　如文　塔者已下。第二別釋八事成八別。一一中初標章。次解釋。</p>
<p>塔者示現如來舍利住持故　示現如來舍利住持者。所以立塔者。為欲住持舍利利益物故也　量者。釋第二。初牒章。</p>
<p>量者　量有二義。一者土果形量。謂一一方四百萬億那由他土果形量。二者因量。謂無漏善根生非有漏善根起也　方便示現下。還釋上二量。初釋果量。</p>
<p>方便示現一切佛國土清淨莊嚴　是出世間下。釋因量。</p>
<p>是出世間清淨無漏善根所生非是世間有漏善根之所生故　略者。釋第三。初牒。</p>
<p>略者　次釋。</p>
<p>多寶如來身一體示現攝取一切諸佛真法身故　多寶身一體攝一切佛法身故者。此以多寶之一對分身之多故也。以法身不二故多寶唯一。以化用不一故分身即多。亦是釋疑。故來疑者云。何故唯一多寶塔無有多塔涌現。是故釋云。多寶是法身。十方諸佛同一真如法身。故多寶法身攝一切佛法身。所以唯一也。問。多寶為是法身。為表法身。答。依光宅等師乃言。多寶是化身家舍利非三身所攝。亦得屬佛寶所攝。今明四種意。一者據迹而言是佛舍利故。八義中。初義云塔者示現如來舍利住持故。二者以多寶表法身。如叡云。多寶明其不滅。寄多寶之身顯法身不滅也。三者天親前釋三平等中。明多寶身即是法身。以多寶此身即是入涅槃。此是入三德涅槃。三德涅槃即是法身。又八義中第三義。多寶如來身一體攝一切諸佛法身。故知即是法身。四者多寶雖入涅槃常在世間。故世間涅槃不二。即非世間非涅槃。言亡慮絕也。故中論云。生死之實際及以涅槃際。如是二際者無豪釐差別　住持者釋第四。</p>
<p>住持者示現諸佛如來法身自在身力故　釋中。諸佛法身自在身力者。此釋多寶於十方世界涌現及發聲歎佛之事。以法身遍一切處故。能於一切處有此功德。住持佛法故為住持也　示現無量佛者。釋第五。</p>
<p>示現無量佛者示現彼此所作諸業無差別故　釋中。云示現彼此所作諸業無差別故。釋意明示現十方分身佛。故目之為彼。釋迦之身稱之為此。亦得十方分身相望自為彼此。十方諸佛同欲弘道利人。故云十方諸佛所作諸業無有差別也。又十方分身佛同住淨土同說一乘同化菩薩。即是顯諸佛道同。故名所作業無差別。諸佛道既同故。當知今日釋迦亦同諸佛　遠離穢不淨下。釋第六。</p>
<p>遠離穢不淨者　即是釋經中移諸天人及山海事也。</p>
<p>示現一切諸佛國土平等清淨故　言多寶者。釋第七。</p>
<p>言多寶者　即釋經中以瑠璃為地。乃至以華布地等也。</p>
<p>示現一切諸佛國土同寶性故　同一塔坐者。釋第八。</p>
<p>同一塔坐者示現化佛法佛報佛等皆為成大事故　釋中。云示現化佛報佛法佛等皆為成大事故者。明三佛同為一大事。一大事者大品云。救一切眾生名為大事。今明。釋迦共多寶同一塔座。同命覓弘經人之。令周旋往返十方世界弘一乘道。竝皆成佛。謂之為大事也。問。唯多寶與釋迦同一塔坐。分身不同塔坐。云何言三佛同一大事。答。即釋迦自具三佛。示現伽耶成佛謂化身也。久已成佛行因所得謂報身佛也。有真故即有法身。故釋迦具三身。即是三佛同坐共成一大事也。問。乃知釋迦具三身。文中但云釋迦與多寶同坐。此是二佛。云何言三佛共作大事。答。分身乃不同坐。而諸佛意同成大事。問。多寶釋迦分身佛此三是何佛耶。答。依文判者論主云。多寶是法身。釋迦為報身佛。分身為化身佛也。問。前明隱時為法身。多寶豈是隱時耶。答。論解二種法身。一者隱時名法身。此非多寶也。二者顯時名法身。即多寶也。問。若爾與報佛何異。答。體一義殊。酬因義邊目之為報。眾法所依正法為身。故名法身也。有人言。分身佛是應身佛。何以知之。攝論及同性經竝言應身。住淨土中說法化菩薩。今分身竝在淨土中說法。當知即是應身應身即報身也。釋迦在穢土故是化佛。今明作斯釋者。亦得然也。各取一義　自此已下。示現法力持力修行力。此第三料簡多寶塔。竟還復宗釋前勝妙力無上。就文為二。一總標三力勸知。</p>
<p>自此已下示現法力持力修行力應知　從法力者已中。別釋三力即成三別。一一中有二。一標章。二解釋。法力者。標章也。</p>
<p>法力者　法即是法華之法有勝功用。故稱法力　五門示現者。第二示解釋處。開為二。一者總標列五門。二者別釋。就初文三。第一總標五門。</p>
<p>五種門示現　一者證已下。第二列五門。</p>
<p>一者證門二者信門。三者供養門四者聞法門五者讀誦持說門　四種門彌勒品中示現者。第三示門處。</p>
<p>四種法門彌勒品中示現一法門常精進菩薩品中示現　彌勒品即是分別功德品。常精進品即法師功德品。此二從人以立名。羅什經從法以受稱　彌勒品中四門者。第二別釋。初牒四。一者證門已下。次釋四門。</p>
<p>彌勒品中四種門者　釋四門即四。初門為二。一標證門。</p>
<p>一是證門　如經已下。第二引經示處。就文為二。第一釋初得無上忍。第二釋八生乃至一生得三菩提。初又二。一牒經。</p>
<p>如經我說是如來壽命長遠時六百八十萬億那由他恒河沙眾生得無生法忍故　得無生法忍下。第二釋經。</p>
<p>此言無生法忍者謂初地證智應知　如智度論　一初地無生七地無生。今此中明初地無生也。以初地初證得真如法身無生故云得無生忍也　八生乃至一生下。第二釋最後經。就文亦二。一牒經。二釋經。牒經中有二。一牒八生乃至一生。</p>
<p>八生乃至一生　二牒得阿耨三菩提。</p>
<p>得阿耨多羅三藐三菩提者　謂證初地菩提故下。第二釋經。就文為三。一就位釋。二解八生一生。三與異人諍經。</p>
<p>謂證初地菩提法故　謂初地菩提者。經有二句。一者八生乃至一生。二者得三菩提。今前遂近釋得三菩提。謂初地菩提故也。</p>
<p>八生一生者謂諸凡夫決定能證初地隨力隨分乃八生乃至一生證初地故　八生一生者。牒初句經也。謂諸凡夫下。釋經明地前菩薩是凡夫。聞法華經隨力淺深或經八生入於初地。乃至或經一生得入初地也　言阿耨三菩提者。第二與異人諍經。</p>
<p>言阿耨多羅三藐三菩提者以離三界中分段生死隨分能見真如佛性名得菩提非謂究竟滿足如來方便涅槃故　異人言。經云阿耨三菩提五種菩提中。此是無上菩提非初地菩提。初地乃是明心菩提耳。為有此疑故論主牒阿耨三菩提經文來。以離三界中分段生死者。論主釋經有二句。前明是初地菩提。次明非無上菩提以離三界分段生死。明有所離也。以此文證地前菩薩猶受分段生死。以定諸解也。有攝論師等或言地前已離分段。無文證也。復證地前竝是凡夫也。問。攝論云。十解菩薩得人無我名為聖人。此論云地前是凡夫。云何會通。答。依仁王瓔珞及以此論地前是伏忍相似聖耳。未即是聖也。隨分能見下。上明所離。今明所得。此對地前未得真如非是無上。登地能見真如。故名無上菩提耳。非謂究竟下。第二辨非無上菩提。方便涅槃即是方便淨涅槃。此涅槃是究竟其人未得此涅槃。故非果地無上也　二者信門。釋第二發菩提心。</p>
<p>二是信門者　即入十信位名為信門　如經已下。示釋處。</p>
<p>如經復有八世界微塵數眾生皆發阿耨多羅三藐三菩提心故　問。此中利益有何次第。答。此中明三種利益。一者上品利益。謂初得無生乃至轉清淨法輪。二者中品利益。謂八生乃至一生得三菩提。三下品利益。謂八佛世界眾生發菩提心。吾初讀此論執天親八生一生得三菩提言。初從得無生乃至八生一生竝是增數自淺之深。不知三品之益。講數百遍始乃解之。問。八生一生云何是中品利益。答。初聞法華即得無生。乃至有能轉清淨法輪。今聞法華經八過受生方入初地。乃至經一過受生方入初地。故是中品利益論主合此三益以之為二。初二益竝稱為證。以同得無生。後一始得發心。故稱為信也。問。說壽量一品。何故顯有多人得道。答。此敘釋迦從初發心至後際等。一切化主教門徒眾處所時節。其中若事若理若權若實。無不顯現。故得道者多也　三供養門者。牒第三門解釋。</p>
<p>三供養門如經是諸菩薩摩訶薩得大法利時於虛空中雨曼陀羅華如是等故　壽量品是如來說法功德。分別功德品是如來說人功德。以法無不顯人無不利故。數感八種供養　四聞法門如隨喜品說應知者。釋第四。</p>
<p>四聞法門如隨喜品說應知　聞法而生歡喜。轉更為他說。故言聞法。問。前云屬彌勒品。今云何屬隨喜品。答。隨喜品初至彌勒問隨喜。依此義亦得稱為彌勒品。若從隨喜義立名稱隨喜。故不相違也。亦可是翻經人謬語也　一法門下。上法力有五門。前釋四。即今釋第五讀誦持說門。就文為四。初牒門示品處。</p>
<p>一法門常精進菩薩品示現者　謂讀誦下。第二略釋。即是章門。</p>
<p>謂讀誦解說書寫等得六根清淨故　讀誦等為因。得六根清淨等為果　如經下。第三引經處證上因果。初證上因。</p>
<p>如經若善男子善女人受持法華經若讀若誦若解說若書寫　是人當得下。次證上果。</p>
<p>是人當得八百眼功德乃至千二百意功德故　此得六根清淨者。第四論釋。就釋中為二。初就位釋。次重釋六根清淨也。就位釋中有二。初釋。次引經證。</p>
<p>此得六根清淨者謂凡夫人以經力故得勝根用未入初地菩薩正位。此義應知　謂凡夫以經力故得勝根用未入初地者下。證地前是凡夫也　如經已下。次引經證。</p>
<p>如經以父母所生清淨肉眼見於三千大千世界如是等故　既云父母所生肉眼。故是凡夫未得初地法身法眼　又六根清淨者。第二重釋。此文可有三義故來。一者上釋眼根見三千乃至意亦爾。今釋六根互用。二者上釋眼根事。今釋鼻根事。三者上明六根各用。今釋互用也。就文為二。初正明六根互用。</p>
<p>又六根清淨者於一一根中悉能具足見色聞聲辨香別味覺觸知法等諸根互用此義應知　眼所見者聞香能知。此略就一根釋互用。</p>
<p>眼所見者聞香能知　如經以下。引經證眼見聞香能知也。</p>
<p>如經釋提桓因在勝殿上五欲娛樂乃至說法故聞香知者此是知境以鼻根知故　聞香知此釋聞香能知也。此是知境者。香者是鼻根所知境也。以鼻根知故者。出能知也。又以眼所見境者。以鼻根知故是互用　持力者。自上已來釋法力竟。今釋第二持力。就文為二。初標。</p>
<p>持力者　言持力者。以受持經有大功用。故言持力　有三種法門者。第二釋持力也。就文為二。一總釋三品。二別釋法師。</p>
<p>有三種法門示現如法師品安樂行品勸持品等廣說法力如經應知　如法師品。即指三品為三種法門也。問。羅什經但云持品。今何以云勸持品。答。牒前之勸明後之持。故云勸持品。亦是因勸而持。故云勸持。實是持品。廣說法力者。問。應云廣說持力。云何乃言法力耶。答。有二義。一者出所持之法。故言法力。實是持力也。二者此是三品中指法師品為法力。何以知之。以次此文即釋法師品經故也　其心決定知水必近者。此第二別釋法師品中語也。</p>
<p>其心決定知水必近者受持此經得佛性水成阿耨多羅三藐三菩提故　修行力者。釋第三力。初牒次釋。</p>
<p>修行力者　言修行力者依經修行有勝功用。故言修行力也　有五門示現下。第二解釋文為三。初總列五門。次別釋五門。三別料簡第三門。</p>
<p>五門示現一者說力二者行苦行力三者護眾生諸難力四者功德勝力五者護法力　初如文　說力者已下。第二別釋五別。一一門中。初牒次釋。</p>
<p>說力者　言說力者。佛為十方世界眾生說法。故名說力。亦是謦欬中說偈。令十方世界聞名為說力　有三種已下。初總標三種示品處。</p>
<p>有三種法門神力品中示現　一出舌相令憶念故者。第二別釋也。</p>
<p>一出廣長舌者令憶念故二謦欬聲者說偈令聞故令聞聲已如實修行不放逸故三彈指令覺悟眾生者令修行者得覺悟故　言憶念如來有此舌相異一切世間故。佛語必可信受。又舌相正主說法。亦是說力。二謦欬聲令聞者。羅什經直明謦欬。此論意謦欬出聲說偈。令十方聞修行不放逸故　釋第二苦行力有二品。</p>
<p>行苦行力者藥王菩薩品示現教化眾生故又行苦行力者妙音菩薩品示現教化眾生故　問。藥王可是苦行。妙音云何亦是苦行。答。妙音分形四生六道。為物弘經。及救濟諸難亦是苦行　釋第三護難力亦二品。</p>
<p>護眾生諸難力者觀世音菩薩品陀羅尼品示現　觀音以人護難。陀羅尼品以法護難。又觀音品一人護難。陀羅尼眾人護難。</p>
<p>功德勝力者妙莊嚴王品示現依過去功德彼二童子有如是力故　釋第四功德勝力者。正明淨藏淨眼二童子得諸三昧。又得六度道品又得神通回父邪見。引導眾人見佛聽受法華。故言二童子有如是力　第五護法力。</p>
<p>護法力者普賢菩薩品及後品示現　普賢正是護法。故文云。若法華經行閻浮提。皆普賢之力。及後品者是囑累品中佛付諸菩薩。令諸菩薩弘通正法。亦是護法也　又說言受持觀世音下。第二料簡上第三護難力經文。就文又三。一牒經標平等。二釋平等。三結平等。</p>
<p>又說言受持觀世音菩薩名及受持六十二億恒河沙等諸佛名號彼功德平等者　初如文　有二種義下。第二釋平等。就經中有二。初列二門。次釋二門。</p>
<p>有二種義一者信力故二者畢竟知故　言二門者。一者信力。即是地前信平等。二者畢竟知。謂登地證平等　從信力下。第二釋二門。前釋信力門。</p>
<p>信力者有二種一者求我身如觀世音自在無異畢竟信力故二謂於彼生恭敬心如彼功德我亦如是畢竟得故　信平等有二。一者信己身與觀音身平等彼此同一法身。二者德平等。既同一法身亦同一功德。初亦是人平等。後是法平等　從畢竟知者下。釋第二門。</p>
<p>畢竟知者謂能決定知法界故言法界者名為法性彼法性者名為一切諸佛菩薩平等法身故平等法身者謂真如法身初地菩薩乃能證能入　初明法界法性法身。皆是異名。從初地能證入平等法身也　是故受持下。第三結平等。</p>
<p>是故受持六十二億恒河沙等諸佛名號受持觀世音名號所得功德無差別　以觀音與六十二億同證法身平等。是故功德等。問。同證法身故平等者何故但云六十二億答。是趣舉一數耳。問。但應明證入法身平等。何故舉信平等耶。答。舉地前之信欲顯後證平等也。又論主欲通釋一切平等。一切平等不出信等及以證等也　第一序品下。第三重牒章門。追示分齊。</p>
<p>第一序品示現七種功德成就第二方便品有五分示現破二明一餘品如前處分易解　言餘品如向處分者。即是破十病。及述十無上也。</p>

<div class='div-w'><p>　　　　　　日東天台後學沙門實觀分會</p>
</div>
<p class='juan'>法華論疏卷下<span class='note-inline'>(畢)</span></p></div>
</div><!-- end of div[@id='body'] -->
</body></html>