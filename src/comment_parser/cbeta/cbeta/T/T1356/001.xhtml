<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說華積陀羅尼神呪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1356 [Nos. 1357, 1359]
<div class='div-jing'>
<p class='juan'><a id='mulu1' />佛說華積陀羅尼神呪經</p><p class="byline">吳月支國居士支謙譯</p><p>如是我聞。一時佛在阿耨達池龍王宮中。與大比丘五百人俱。及菩薩摩訶薩具足一千。悉得一切陀羅尼。餘一生在住十住地。次當作佛。如王太子。俱於十方皆成佛道。具大莊嚴不疑如來一切功德。天龍八部一時俱會。爾時師子威菩薩。從座而起右膝著地。合掌向佛而白佛言。世尊若善男子善女人。於如來所而修供養功德多不。佛告師子威勿作是語。若善男子善女人。於如來所而修供養功德多不。何以故。如來無量戒定慧解脫解脫知見之所成就。若善男子善女人。於如來所若存若亡而修供養。師子威當知是人終必於三乘中。隨其因緣而得解脫。復次師子威。若復有人見佛世尊。心生歡喜尊重讚歎。以諸供養施於如來。又復有人於如來滅後。若見舍利心生歡喜。是二功德等無有異。復次師子威。若在家菩薩以諸珍寶積如須彌。供養聲聞及辟支佛。不如出家菩薩發菩提心。以一金錢供養如來。復次師子威若復有人。於千萬歲親近世尊備修供養。若復有人如來滅後發菩提心。以一香華入僧伽藍。舉足下足作如是言。南無世尊。以此深解殷重信心。供養如來舍利寶塔。不以求報不以疑惑。未得解脫中間。若千萬億劫不墮惡道。師子威諦聽。有陀羅尼名曰華積。我今當說。為諸天人多所饒益。若善男子。能於華積陀羅尼呪。受持讀誦親近依行。功德勝彼。是人世世得一聞持。不墮諸惡險棘道中離諸艱難。常見妙寶常見諸佛諸根常具。不生下賤卑隷人家。常得不離菩薩弘心。常得種種無量慧辯。為無量十方諸佛如來之所知見。乃說呪曰。</p>
<p class="dharani">但施<span class='note-inline'>(峙耶反)</span>他<span class='note-inline'>(一)</span>杜羅禰<span class='note-inline'>(二)</span>拖羅禰<span class='note-inline'>(三)</span>拖羅尼<span class='note-inline'>(四)</span>拖羅尼<span class='note-inline'>(五)</span>侔尼<span class='note-inline'>(六)</span>波羅婆<span class='note-inline'>(負荷反)</span>娑禰<span class='note-inline'>(七)</span>悉諦<span class='note-inline'>(八)</span>栴禘<span class='note-inline'>(九)</span>那侔紙<span class='note-inline'>(十)</span>嫟訶<span class='note-inline'>(引)</span>囇<span class='note-inline'>(狸迤反十一)</span>魯伽婆底<span class='note-inline'>(十二)</span>佛陀婆底<span class='note-inline'>(十三)</span>底囇<span class='note-inline'>(狸迤反十四)</span>柯羅知<span class='note-inline'>(胝迤反十五)</span>羅竪波伽知<span class='note-inline'>(胝迤反十六)</span>知<span class='note-inline'>(胝迤反)</span>杜婆底<span class='note-inline'>(十七)</span>毘捨羅佛地<span class='note-inline'>(十八)</span>達摩婆徙<span class='note-inline'>(十九)</span>惡叉耶葛俾<span class='note-inline'>(二十)</span>葛波毘伽知<span class='note-inline'>(胝迤二十一)</span>阿媚多葛波休多大多禰<span class='note-inline'>(二十二)</span>闍波底<span class='note-inline'>(<span class='corr'>二</span>十三)</span>哆嫟<span class='note-inline'>(微耶反)</span>沙摩憙<span class='note-inline'>(吳音反)</span>知<span class='note-inline'>(胝迤反二十四)</span>蜀伽羅婆底<span class='note-inline'>(二十五)</span>陟沙拏佛朕<span class='note-inline'>(持引反)</span>地耶佛地瑣訶<span class='note-inline'>(引二十六)</span></p>
<p>師子威當知。若善男子能於此華積神呪。若讀若誦。是人當於三月四月九月。從八日至十五日。一心憶念如來相好。夜中三誦華積神呪。日中亦三。至月圓時。當以香華燈燭於形像前而修供養。并誦華積陀羅尼呪。其人是夜夢見如來。相好具足坐蓮華座為眾說法。亦得華積陀羅尼呪。於現世中常得強記。智慧深信。從今身乃至涅槃。常一聞持一切聞見。一切經教一切學解。一切技藝通達無礙。於一切三昧深得清淨。解四聖諦無上法輪。說是經已。師子威等天龍八部。一切大眾歡喜奉行。</p>

<p class='juan'>華積陀羅尼神呪經</p></div>
</div><!-- end of div[@id='body'] -->
</body></html>