<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>福蓋正行所集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu5' />福蓋正行所集經卷第五</p><p class="byline">龍樹菩薩集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><p>復以何義說名為憂？謂諸有情由貪欲故沒憂怖中，猶如猛獸被火圍遶，如深淵魚置之陸地，如入大海損其船筏，深心愁慼恐失身命，如以少水滴熱鐵團。將入死門命不久住，譬如釜中煮豆彌滿騰沸，復增乾薪。彼世間人身處于家，為憂逼切，諸根衰悴、心無暫安，如以酥瓶近於炎火，當知不久則為消壞。</p>
<p>復以何義說名為悲？謂諸有情，先有珍財不能任持，身復懶惰以致貧苦，身形裸露、容色憔悴、咽喉乾焦、言意悽切，念昔富饒不復能得。</p>
<p>復以何義說名為苦？謂諸有情造非法行，身觸憲網、刀杖毒藥，或為非人斫刺殘害，乃至斷命、受諸楚毒。</p>
<p>復以何義說名為惱？謂諸有情惡言相加，如中毒箭，諸根煩擾失壞樂想。</p>
<p>復何名為求不得苦？或諸有情樂習正法，不能入解身心勞苦，或由放逸多求不遂發生熱惱。無欲無求心則安隱。</p>
<p>復何名為愛別離苦？謂於所樂眷屬朋友和合歡慰，忽爾離散，心懷戀慕而生熱惱。</p>
<p>復何名為冤憎會苦？謂彼有情樂著貪欲、多求財利，互相侵競而結深冤，或為妻子恩愛纏縛，猶如桎梏不得自在。當知女色使人惑亂，其語柔軟如拘牟那花，愚夫嗜之，銷除壯色、不久枯悴，如喬答摩仙。乃至諸天多著欲樂，如薪近火，必為所焚。是故比丘常當遠離；若近彼欲得第一苦。一切世間諸天及人，皆為欲火普遍逼迫，現招眾苦、死墮惡趣，為彼十三廣大火聚圍繞燒然。佛為世間眾生慈父，憐愍彼故而說此經。所謂地獄有十三種，一者等活、二者黑繩、三者眾合、四者號叫、五者大號叫、六者燒然、七者極燒然、八者無間、九者煻煨、十者屍糞、十一者鋒刃、十二者劍林、十三者灰河。如是地獄，諸惡險難、無量苦惱聚集其中。無數有情造諸惡業，命終入彼受多種苦，為諸獄卒種種治罰，以熱鐵鎚忿恚而擊，形體碎爛周遍流血，諸骨節間悉皆火然。復捉其足擲入火坑，舉手忙亂惡聲號哭。彼琰摩卒極惡可懼，諸受罪人見即惶怖。或復趁入煻煨獄中，皮肉筋骨下足消潰，由惡業故旋踵還生。復有深廣極熱屍糞臭不可聞，有鐵觜蟲名酤拏波，往來其中囓罪人足，徹肉穿骨取髓而食。復以無數銛利鋒刃次第排列而為其路，逐彼罪人以足履踐，復為猛風吹走其上。由避其苦入劍葉林，無數劍鋒從空而下，斫刺其身無不斷壞。復有大河灰汁盈滿，波浪涌沸煮彼罪人。於其兩岸有諸獄卒，執三戟叉往來叉刺，受極重苦或時悶絕。亦有藏竄如魚沈泥，即以鐵鈎挽脣而出，以大鐵網摝置熱地，大火猛焰翻覆燒烙。復以鐵鉗擘開其口，即以銅汁逼以灌之，或熱鐵丸驅令吞噉，齗齶喉舌各各焦爛，從咽徹下悉為所燒。復有兩石以夾其身，自首至足而鋸解之。獄卒暴惡猶如醉象，怒髮衝直、火星四迸，驅彼罪人臥鐵床上，以線抨之或斸或鑿，火焰四起，唯聞號哭。復有山峯從空而墜，擊彼罪人身肢俱碎，悶絕躄地良久乃蘇。有諸獄卒其狀醜惡，或執利斧、椎棒刀輪、弓箭杵砲、熱鐵器杖，種種苦具考掠罪人。復有百千猛焰火刺，從四方來叢集其身，如燃杌木悉皆焦爛。復以利刀而取其舌，或斫或剉為百千分，乃至所有一切身肢，倏然分散猶若浮雲。復置罪人熱鐵甕中，熾火四逼其湯沸溢，上下漂沈猶如煮豆，身體脹裂、皮肉消盡，唯餘骨鎖，撈摝於地，業風所吹還活如故。如是眾苦甚可怖畏，墮此獄者無能得免。復有廣大寒[冰-水+(洗-冼+水)]地獄，有大雪聚其高如山，嚴冷惡風飄注不絕。有大深淵結成[冰-水+(洗-冼+水)]臼，其狀宛若水精所成。有諸獄卒逐彼罪人盡入其中，寒苦逼切，發聲悲號。復有二杵更相上下而以擣之，其身碎壞如聚沫團，業風吹活如前不異，長時受苦，業盡方出。彼諸有情皆由染慧邪欲因緣，於他身色妉著不捨，貪微少樂受多苦報。是故世尊深生憐愍，起大悲心而說此經。</p>
<p>「諸比丘！世間所有種種苦因，生為根本。若無生緣，輪迴自息，何況未來無量生苦。由有生故則有色蘊，由色蘊故則有受蘊，由受蘊故則有想蘊，由想蘊故則有行蘊，由行蘊故則有識蘊。如是次第相續而起，增長苦聚、輪轉無窮。譬如群賊入於城隍，縱燎抄掠擾惱黎庶。如是五蘊依彼識城，生諸煩惱損害諸根。</p>
<p>「又老病死，於諸世間樂為損惱。是不可愛，如三種冤常所隨逐，一者常求過隙、二者令墮險難、三者伺斷其命。是故比丘！常當脩習福蓋正行，受持經典，如說脩行。設老病死眾冤圍繞，不生惶怖，於險惡道則能超越。是大丈夫為二世益，如火中蓮，甚為希有，則為安住寂靜妙樂。諸比丘！彼福體性正所顯示，自因及果皆可愛樂，乃至發生無漏善法，身語意業咸得清淨，住不退轉、得授道記，如秋滿月放盛光明，一切世間咸蒙利益。樂廣大施無有限礙，諸來乞者皆給與之，令諸有情心生悅豫。如戰勝將心進勇銳，如依善王安隱而住。猶如大海納諸川流，如彌盧山安固不動，一切眾生奉如父母，得諸世間供養恭敬，獲得殊勝第一吉祥，親友朋屬之所稱讚，一切所願皆得成就，畢竟超越輪迴苦海。此義所明福之自性，猶如金器堅固可愛，為諸眾生最勝依止。非福自性不可愛樂，猶如坯瓶決定破壞，令諸眾生流轉惡道。如世之蓋人所執持，四方攸往遮諸炎熱，工巧所為不久則壞。如是福蓋正行所持，能袪生等所有熱惱，及地獄火之所燒煮，眾善所成任持不壞。」</p>
<p>如舍衛城中有長者女，與族姓子共為匹偶，後生一兒。費用無度，日漸衰窘，謂其妻曰：「我詣遠方，勤力求索。汝當愛念長育其子。」久歷歲月，夫猶未還。年既長大，漸生放逸，與隣處女迭生愛樂，彼女即解所帶寶鬘而授與之。母於後時知其所由，乃以善言種種教誨：「我子不應樂為鄙事，當自慎護，無罹我懷。」日加檢束不令游行，夜於寢門以設其榻。子於一夕貪欲所嬈，暫臥復起須臾不停，白母開門欲往便利。母語子言：「此有盆具，不須出也。」為母嚴約，轉增欲心，遂興惡意以害其母。造是罪已，深生惶怖，遂往伽藍白言：「大德！我欲出家，願垂攝受。」時諸比丘不能觀察、詰其來由，便與剃髮。作比丘已，遠遁他國，勇猛精進，堅持淨戒、修習禪定、樂誦經典。彼有長者，覩其比丘具如是德，興心供養，為造伽藍，命其為主，八方眾僧咸來依附。爾時比丘為眾講宣大乘經典，復令脩習相應禪觀，四事供給無所乏少。時諸大眾勤修匪懈，漸次有證羅漢果者。而此比丘後縈病苦，雖服妙藥轉增尫瘵。召集眾僧，巧懺謝曰：「謬當主宰，輕慢眾德，諸弟子等惱亂亦然。唯願眾慈，施我歡喜。常者皆盡、高者亦墜、合會有離、生必歸滅。」說是語已奄忽命終。時諸大眾及彼弟子，共營善利以資冥福，乃相議曰：「我師趣寂，未知神識當生何所？」其弟子中有證聖者，乃入定觀，始於諸天、次及人間，乃至鬼畜皆悉不見，遂復遍觀諸地獄中，乃知其師墮無間獄。弟子見已生大疑惑：「我大和尚在世之日，堅持淨戒、多聞辯才，精進脩行未常暫廢，攝受供給八方僧眾。以何緣故受茲劇報？」時彼弟子復入定觀，乃見先因甞害其母，以是報故墮無間獄，熾然火聚而燒其身，為彼獄卒種種訶毀：「汝在世時下劣無智，造此逆罪。今遣誰當？」獄卒即以極熱鐵鎚以碎其首，血流悶絕，苦不可言。是時弟子大阿羅漢，見是事已，運悲願力息除苦惱，憑法威德令知宿命，緣念三寶續其善根。即時命絕，生夜摩天。法爾新生諸天子等，住彼天已起三種念：一觀前身受生何族、二於何處身謝命終、三修何福得生天上。時彼天子作是觀已，乃見自身先造逆罪，承佛恩力得生此天。而作是念：「我今一心無別異想，唯求見佛親近供養，以報大恩。」由天福力，自然而有眾寶瓔絡莊嚴其身。於初夜分，身放光明照祇陀林皆悉顯現，前詣佛所，頭面禮足。即以天上眾色蓮華、曼陀羅華以散佛上，積過于膝。作供養已，退坐一面。</p>
<p>爾時世尊知彼天子心之所念，即為宣說四諦法輪三轉行相。聞已悟解，即得見諦，不起于座證預流果，無漏堅固金剛智杵摧壞身見邪慢諸山。是四諦法，非諸沙門及婆羅門。父母朋屬而能宣說。唯佛世尊愍念於我，泣血盈海、積骨如山，閉惡趣門、開生天路，救拔地獄、餓鬼、畜生，皆令安住人天善果。時彼天子即說偈曰：</p>

<div class="lg regular" style="margin-left:1em;"><div class='lg-row'>「我由染欲深過患，　墮於無間地獄中，</div>
<div class='lg-row'>蒙佛恩力得生天，　復令證得涅盤道。</div>
<div class='lg-row'>我由依止淨法眼，　永脫輪迴諸惡趣，</div>
<div class='lg-row'>及彼未來生死流，　得至寂靜菩提岸。</div>
<div class='lg-row'>我今得見牟尼主，　百千生中難值遇，</div>
<div class='lg-row'>善超生老病苦因，　應受世間廣供養。</div>
<div class='lg-row'>持寶瓔珞以奉獻，　合掌右繞心忻慶，</div>
<div class='lg-row'>故我頂禮二足尊，　能使人天生覺悟。」</div>
</div>
<p class='juan'>福蓋正行所集經卷第五</p></div>
</div><!-- end of div[@id='body'] -->
</body></html>