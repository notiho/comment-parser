<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>福蓋正行所集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu4' />福蓋正行所集經卷第四</p><p class="byline">龍樹菩薩集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><p>以何義故名祇陀林<span class='note-inline'>(華言戰勝林，順古不譯也)</span>？昔勝軍王與其隣國鬪戰獲勝，當於是時誕生太子，乃以戰勝而立名焉。林屬彼故，稱祇陀林，富貴自在、無量莊嚴，一切人民咸悉喜見。於此林中，廣以人財營治守護，為嬉遊處。其林稠密、枝葉欝茂，清陰彌布蔽諸炎光，夏多清涼、冬無嚴風、雨無泥淖，奇蘤芬馥周遍開敷，樛枝偃亞其狀如蓋。多諸警衛，無聞盜寇，其地清勝，侔歡喜園。</p>
<p>以何義故名給孤獨？於無親者施與飲食而周給故，如毘奈耶藏中廣明其事。由彼長者宿善根力，欲請世尊供養恭敬，先與如來造立精舍。即以百千俱胝黃金為其價直，於太子所貿易其地。既遂其志，召集諸方一切奇巧，造作最上宮殿樓閣，門軒戶牖、流泉浴池，種種莊嚴皆悉具備，崇峻垣牆周匝圍繞。於是長者詣王舍城，頂禮佛足而作是言：「我今請佛詣舍衛城，唯願如來大慈允諾，彼有伽藍廣大清淨，及諸弟子同往安居。」是時長者白已而還。時王舍城有一長者其名善寂，白世尊言：「不須往彼。我當與佛造立精舍。」佛即止之。時佛至彼舍衛城已，長者乃以所造伽藍奉施如來。哀愍彼故，佛即受之，復為稱讚：「彼地方所最上吉祥、第一安隱，過去諸佛亦於此地利益安樂一切眾生。汝於先佛久植德本，由昔願力，今復如是。」時有外道名摩多唧致那，居止草菴脩習苦行，於諸世間一切眾生言論智慧皆悉通達，謂：「祇陀林最上殊妙、極諸奢麗，云何世尊及諸比丘而得受用？」佛知是已，以大方便憐愍彼類而語之曰：「我諸弟子得盡苦際，善達出世經律論藏，斷煩惱故。」於是世尊為彼外道說伽陀曰：</p>

<div class="lg regular" style="margin-left:1em;"><div class='lg-row'>「汝雖如大龍，　尚為貪所染，</div>
<div class='lg-row'>於讚毀二種，　則為彼所動。</div>
<div class='lg-row'>身若有眾瘡，　飛蠅則隨逐，</div>
<div class='lg-row'>循環三有中，　如蟲居糞壤。」</div>
</div><p>時彼外道聞佛說已，心生悟解，以偈讚佛：</p>

<div class="lg regular" style="margin-left:1em;"><div class='lg-row'>「如來出世間，　慧日破諸暗，</div>
<div class='lg-row'>況我微劣智，　何由得悟解？</div>
<div class='lg-row'>設於多劫中，　復以百千舌，</div>
<div class='lg-row'>稱讚佛功德，　少分不能盡。</div>
<div class='lg-row'>佛為天中僊，　知眾生諸行，</div>
<div class='lg-row'>於四威儀中，　唯利樂含識。」</div>
</div><p>時舍衛城多諸外道及婆羅門，聰叡智者聞佛至此競來詰難。如來方便隨宜為說，如師子吼怖諸群獸，悉令了悟、離諸癡暗。時有智者名羅護羅，聞讚佛德而說偈言：</p>

<div class="lg regular" style="margin-left:1em;"><div class='lg-row'>「大悲無上尊，　專修利他行，</div>
<div class='lg-row'>不求世名聞，　及增長財利。</div>
<div class='lg-row'>初降生王宮，　於四方瞻視，</div>
<div class='lg-row'>現微笑思惟，　皆為度群有。」</div>
</div><p>是時復有妙臂童子，亦說伽陀而讚於佛：</p>

<div class="lg regular" style="margin-left:1em;"><div class='lg-row'>「牟尼尊大僊，　善說諸法要，</div>
<div class='lg-row'>離過無希望，　聞者皆蒙益。</div>
<div class='lg-row'>諸天及世人，　咸供養恭敬，</div>
<div class='lg-row'>歸命十力尊，　唯願見攝受。」</div>
</div><p>此祇陀林給孤獨園，由五種因咸生愛樂：一者廣博居城中央、二者比丘乞食不遠、三者幽寂離諸喧閙、四者清潔無諸蚊虻、五者善人多遊其中。是故世尊多樂居此。住如實智、離無慚行，一切功德依止顯現，具足十力、福智莊嚴，為彼世間第一導師，故能成熟眾生善根，猶如蓮華出於淤泥，自利利他悉圓滿故。</p>
<p>時勝軍王并諸人民，及諸外道、婆羅門等，皆悉往詣祇園精舍，合掌志心頂禮佛足。時佛世尊憐愍攝受諸有情故，破諸異見令生信解，由不善因馳流五趣，當依正法而求出離。為彼宣說六念之法。「善男子！於我法中信受教誨、具諸正見，是名念佛。若樂廣大聽聞正法、如理思惟，是名念法。於諸比丘，常生尊重善知識想，是名念僧。於諸善法，愛樂攝受、具足威儀，是名念戒。常以飲食施佛及僧，住如是因，是名念施。常樂禮敬諸大菩薩、隨順佛勅，名念賢聖。</p>
<p>「若諸眾生依佛所說，住正思惟則除疑惑，依止正念則無散亂。是為六念，生長諸善。」以何義故名為比丘？謂能永斷諸煩惱故。所有世間生苦、老苦、病苦、死苦、憂悲苦惱、五取蘊苦、求不得苦、愛別離苦、怨憎會苦，如是諸苦皆已盡故。此明世間五取蘊苦，作如是說。</p>
<p>何義名生？如世尊說：彼彼有情。造種種行，招感命根，蘊處界等展轉相續五根發生，五根生故眾同分生，由是增長形色圓滿。是名為生。</p>
<p>何義名老？如世尊說：行蘊遷壞，諸根衰朽、身形傴曲、肌肉枯槁、皮膚緩皺多生黶點、舉止沈重行須倚仗、疲乏無堪、假人守護。如是老相。此有二種，一者須人承事、二者無所依怙。是名為老。</p>
<p>何義名病？如世尊說：四大增損，界不平等，猶如毒蛇，生諸苦惱。此有二種，一者內所發起、二者外緣損害。復有三種，一者業報所招、二者橫難侵損、三者為他呪詛。委細分別有無數種，謂風癀痰癊、疥癩癰疽、嗽瀉熱毒、羸瘠疼痛等。是名為病。</p>
<p>何義名死？如世尊說：謂彼有情捨眾同分，諸蘊散亂、煖觸漸微、命根斷滅。此有二類，一者自盡、二者往詣。初復有三，謂命根雖盡其福未盡、或福雖盡其命未盡、或命與福俱時而盡。二者往詣亦有三種，一者自往<span class='note-inline'>(捕猛獸等)</span>、二者他詣<span class='note-inline'>(被劫掠等)</span>、三者自他相遇<span class='note-inline'>(如鬪戰等)</span>。復有三類，一者放逸、二者毀戒、三者報盡。由放逸故斷其慧命，由毀戒故破諸威儀，由報盡故內外眷屬圍繞悲戀不能捨去。是名為死。云何名憂？內心愁慼如火逼切，亦如炎日炙水如湯。是名為憂。云何名悲？涕泣流淚哽咽難言，如其孝子追念慈父及餘親屬，一切皆然，意不寂靜。是名為悲。云何為苦？磣辣荼毒與樂相違，同五識身相應領納。是名為苦。云何為惱？譬如枯木中以火燒，令彼有情煩惋懆擾，與意識身相應領納。是名為惱。云何名為求不得苦？謂於所求諸相應事未得如意，心生疲極，如陶家輪，此心隨轉。云何名為愛別離苦？於所樂境、相應眷屬所有色相，剎那變異。云何名為冤憎會苦？謂於一切非相應人互生嫌惡，而返值遇。此中所說生等次第，展轉推求皆為熱惱，如曠野鹿被火圍繞，不能自出必為所焚。唯除如來初降生時，增長善法、寂靜安隱，體性自然、離諸熱惱。如契經偈云：</p>

<div class="lg regular" style="margin-left:1em;"><div class='lg-row'>「諸佛出世樂，　演說正法樂，</div>
<div class='lg-row'>眾僧和合樂，　令修諸善行。</div>
<div class='lg-row'>若佛不興世，　三界何有樂？</div>
<div class='lg-row'>由佛出現故，　我等獲安樂。」</div>
</div><p>由諸有情不善種子以為其因，而能生長苦樹境界，常為三毒苦火所燒。於彼世間富樂等事，但聞他說，何由識知？馳涉曠野險難惡道，砂礫荊棘受諸艱辛，以乞自濟，無所歸趣。如是有情宿乏善本，沈溺惡道輪轉無窮，如俳優者易其形色。設得為人，生貧窮家，於母胎中受種種苦。</p>
<p>云何有情處胎藏中受諸苦惱？如世尊說：初結生時，攬其父母赤白二物不淨為緣，漸次增長成其形質，居生藏下熟藏之上，處其中間極惡臭穢。母或飽食、或時飢渴，身肢動轉及染欲事，皆受其苦。又將產時，於母胎中不樂居止，起不淨想迴趣生門。二手乍觸胎子身分，受大苦楚，極重熱惱。彼初生子由飢渴故，發聲啼哭向母求乳。又其乳者轉血所成，或食不充受其熱惱。漸為孾兒臥於便利、或時戲劇墜於溝坑。此名生已所受熱惱。餘世間人亦皆如此。又彼有情年漸長大，色力充滿，憍恣放逸，念念追求五欲塵境。由染慧故，耽著不捨，自任其情速至于斃。</p>
<p>云何衰老所有諸苦？形色羸瘦、面頰凹戾、牙齒疎缺、髮毛稀白、頸臂胸脇悉皆骨現，火力漸微飲食薄少，猶如飛禽置於籠內，日漸消瘦唯一毛聚，朝有所作暮即廢忘，初欲施為後則懈退，言如小兒無有期度。或時終日口不欲語，於晝夜中唯務睡眠，縱眠不寐喘嗽無時，欲說所苦言不明了。如遠行人不樂久住，諸有所作難可如意，小不稱心則生悲惱，親友慰諭宜自安懷。目視境界不能受用，諸快樂事但耳聞說，意欲遊行足不能動，唯假几杖以為其伴，為諸女人之所輕笑。因念昔日諸根康愈、受諸欲樂，剎那變壞，深自悔惱，久活何為？是名衰老熱惱行相。</p>
<p>云何病苦所有熱惱？謂諸愚夫盛年壯色，放逸著欲，漸成怯弱，縈纏痼疾，眾苦現前。善人覩之深生憐愍，善言誨誘使其發露。聞已憂怖，恐墮惡道。形貌端正病所侵奪，上妙飲食不能飡噉，雖處豪富如貧窶者。世有智人常自省察，當知病苦不可愛樂，如雹損苗頓傷榮盛，如陸地龜常思其水，如白晝月無彼光輝，如渴乏人墮其枯井，如油盡燈不得久住，如腐牆壁無有堅牢，如癡騃童人所輕侮，如彼狂象壞蓮花池。是名病苦所有熱惱。如何愚夫數數貪著，減損壽命、焚燬善根、無明所覆、邪命邪求，貪彼世間飲食衣服，身漏心漏破壞正智，不樂依止寂靜山林，受持讀誦大乘經典，不能堅固護持淨戒，何由能趣菩提彼岸？若心寂靜棄背欲境，或先所作諸放逸行皆悉厭患不復思惟，猶如深冤心不樂見，如甘蔗滓不可再味，如焚枯枿令盡無餘。如是覺了，是人不為琰摩羅王之所逼切。又諸女人多諸貪很，心懷怨嫉、樂為主宰，猶如漏瓶貯其不淨，如牝馬藏深可厭惡，如以毒藥和其美膳，如冤執劍不應俯近，如彼火聚觸生熱惱。若樂欲境心則錯亂，破諸梵行如無戒者，斷其樂因、喪失慧命，死軍現前獨一而往趣彼險難，無能救者。皆由染欲生諸妄念，無慚無愧、捨知足行，為世間人種種譏謗。</p>
<p>云何名死？如有頌云：</p>

<div class="lg regular" style="margin-left:1em;"><div class='lg-row'>「慧為最勝眼，　癡為極重暗，</div>
<div class='lg-row'>病必由其冤，　死稱第一怖。</div>
<div class='lg-row'>當意樂正法，　以慧善修作，</div>
<div class='lg-row'>是故命終時，　決定離險難。」</div>
</div><p>是名為死所有熱惱。</p>

<p class='juan'>福蓋正行所集經卷第四</p></div>
</div><!-- end of div[@id='body'] -->
</body></html>