<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>福蓋正行所集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu8' />福蓋正行所集經卷第八</p><p class="byline">龍樹菩薩集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><p>佛言：「大王！當知世間一切眾生，由淨施故所受福報，冤不能壞，設百千人亦不能奪，隨所至處福為前導，乃至他世福亦如是，猶如伴侶常所隨逐。」爾時世尊而說偈言：</p>

<div class="lg regular" style="margin-left:1em;"><div class='lg-row'>「由先世積集，　廣大諸福行，</div>
<div class='lg-row'>今得為人王，　具吉祥尊貴。</div>
<div class='lg-row'>百千諸營從，　住立於王前，</div>
<div class='lg-row'>福力所攝故，　瞻仰咸悚慄。</div>
<div class='lg-row'>當知彼福業，　如眼腹手足，</div>
<div class='lg-row'>常愛護任持，　令相續不斷。</div>
<div class='lg-row'>我昔修施行，　一切皆能捨，</div>
<div class='lg-row'>唯留於一象，　隨意乘所往。</div>
<div class='lg-row'>樂依止山林，　修習諸禪定，</div>
<div class='lg-row'>時彼諸人民，　皆悉來相從，</div>
<div class='lg-row'>或手執白拂，　或持於傘蓋，</div>
<div class='lg-row'>及以諸茵蓐，　所至敷床座。</div>
<div class='lg-row'>彼各白王言，　我等無福慧，</div>
<div class='lg-row'>今願咸親近，　同修諸善行。</div>
<div class='lg-row'>福為最勝財，　常得真實樂，</div>
<div class='lg-row'>福為第一親，　引至安隱處。</div>
<div class='lg-row'>福如如意寶，　置於己掌中，</div>
<div class='lg-row'>作最上吉祥，　所願皆成就。</div>
<div class='lg-row'>具殊妙色相，　受五欲快樂，</div>
<div class='lg-row'>語言人樂聞，　善巧極明了。</div>
<div class='lg-row'>壽命得長久，　安隱無憂惱，</div>
<div class='lg-row'>一切諸眾生，　見之若親友。」</div>
</div><p>若諸有情，於勝福田順其正理專注而施，決定此生現得富饒相應福報。如金鬘夫人，聞佛功德心生讚仰，以己先有微妙金鬘奉上如來。又善思王女，以妙飲食供養尊者須菩提。又脩髮婆羅門女，自剪首髮以鬻其直，飯彼尊者大迦旃延，髮復如故。是三女人由淨施故，現身皆得為國之后。又福嚴長者，躬往請佛及諸羅漢，就舍營齋，庫藏復溢；如牧牛女，持旃檀香；及田舍女，以麥䅌花供養佛塔，皆得生天。如是得受現報因緣，如《勝軍王經》所說。佛住舍衛城，時勝軍大王末利夫人始生一女，具十八種極醜之狀。年漸長大，當求所適，彼諸貴族不樂為姻，其下種姓王意不許。時有外國一長者子久住此城，費用皆盡，俜伶周行，未有所偶。臣吏白王，即可其請。王乃召對而謂之曰：「我有長女，納卿為婿。若相從者，永終富貴。設欲還國，亦可偕往。」時彼王女，即以上妙珍奇雜寶嚴飾其身而以妻之，及與無數種種財物。時長者子即娶為婦，未久之間同歸本國。既至家已，彼諸親族求見設禮。長者子曰：「我妻王女，觀何容易。若須見者，必當擇日。」後諸親屬復至其家，長者子言：「却後七日，出城花園，於彼相見。」眾復審曰：「此言決定。若不往者，我當罰錢五十萬數。」至七日已，彼長者子具辦種種美妙飲食，先取一分置其房中，白婦知已，固鏁其門。時長者子齎其所罰及諸飲食，往彼園中。是時眾人在園，遙見彼長者子乃只獨來，咸相謂曰：「是人誕妄，不依先議。」既至園已，白親屬曰：「幸無見怒。願輸所罰。」眾曰：「子妻尊崇，藏於深室，日月之光尚不令見，豈況我曹何能得覩！」時彼王女即自嗟念：「我雖年少，形容極醜。是何惡業招斯鄙陋？」厲聲歎曰：「苦哉苦哉！使其丈夫受多慚恥，常作虛言及遭譴罰。如斯處世，雖活奚為？」即以繒帶自經其頸。時守宅神見是事已，謂：「此王女我當釋之，保全其命使無中夭。」當知世尊無盡大悲，常樂救度彼彼有情，每作是念：</p>
<p>我今當於何等眾生，為說法要令生信解？</p>
<p>我今當於何等眾生，令彼洗除貪欲垢穢？</p>
<p>我今當於何等眾生，令彼息除嗔恚過患？</p>
<p>我今當於何等眾生，令彼滅除愚癡暗鈍？</p>
<p>我今當於何等眾生，令彼增長一切善根？</p>
<p>我今當於何等眾生，令彼出離生死淤泥？</p>
<p>我今當於何等眾生，令彼超越輪迴苦海？</p>
<p>我今當於何等眾生，令彼解脫煩惱結縛？</p>
<p>我今當於何等眾生，令彼拔除惡慧毒箭？</p>
<p>我今當於何等眾生，截四瀑流，令至彼岸？</p>
<p>我今當於何等眾生，令免三塗種種楚毒？</p>
<p>我今當於何等眾生，施其法水，令除渴愛？</p>
<p>我今當於何等眾生，令彼厭患境界癰疽？</p>
<p>我今當於何等眾生，令破無始無明卵㲉？</p>
<p>我今當於何等眾生，令彼摧伏我慢高山？</p>
<p>我今當於何等眾生，令遠諸惡，著慚愧衣？</p>
<p>我今當於何等眾生，令彼具修戒定慧學？</p>
<p>我今當於何等眾生，令達諸法，心得自在？</p>
<p>我今當於何等眾生，令彼獲得清淨智眼？</p>
<p>我今當於何等眾生，令彼越入大解脫門？</p>
<p>我今當於何等眾生，令彼發起大菩提心？</p>
<p>我今當於何等眾生，以菩提鬘而繫其首？</p>
<p>「我今當令勝軍王女，易醜陋形，得如所願。」是為世尊剎那剎那，念念觀察一切眾生，或近或遠、或多或少、或勝或劣、上中下性，皆能救度。慧眼悉見，無有遺餘。如有頌云：</p>

<div class="lg regular"><div class='lg-row'>佛不捨眾生，　遠近皆化度，</div>
<div class='lg-row'>如果成熟時，　自然生甘味。</div>
<div class='lg-row'>是故牟尼尊，　冤親唯一想，</div>
<div class='lg-row'>利樂諸眾生，　亦不希其報。</div>
</div><p>爾時世尊先為攝化裸形外道尼乾子故，現大人相坐寶蓮華、身被紅衣，如日初出，色相寂靜，安住威儀，猶若金山舒光無極，處於無數人天大會，如眾星中現其滿月，亦如天宮寶多羅樹微風徐動，人樂依止，如珊瑚株寶華莊嚴，如金盤中然大燈炬，如白香象入尼連河，為金蓮華蕋塵所坌，亦如春時羯尼迦樹開發金華，眾所愛樂。善能調御一切有情，入諸惡趣不生疲厭，遊化善道、善說諸法，皆使發心得安隱樂。由諸有情無始已來，相續造作貪嗔癡等種種惡行，若冤若親及非冤親，平等憐慜猶若一子，皆令出離輪迴險難，如日破暗令盡無餘。是時世尊以一切智聲為彼外道略說法要：當知世間動不動法，以智了達皆悉空寂，由虛妄心迷真實見，自性涅盤本來清淨。彼聞是說心得開悟，則能斷除堅執我慢，譬如師子發聲震吼，自然而能裂其巨石。時彼如來摧彼異見，論義為勝，現大神通上昇阿迦尼吒天，其中所有一切眾生皆悉稱讚佛之功德，一切世間無能勝者。又復顯現最勝離垢無見頂相，烏瑟尼沙右旋紺青潤澤可愛，復放眉間白毫相光如秋滿月。是為如來第一功德，非同梵天小善所感，是佛利他大悲所起。設諸眾生如微塵聚住正思惟，無能測彼。烏瑟尼沙非剛非柔、非成非壞、非忩非暇、非動非靜、非速非緩、非強非弱、非沈非掉、非夷非險、非諍非默、非合非散、非著非離、非勤非懈、非慮非度、非病非惱，一切眾生平等共有最勝吉祥第一功德。時彼外道心淨信解，於佛法中得安隱住。是時王女處其室中，蒙佛光照，心安泰然，即作是念：「今佛在世利樂眾生，有厄難者皆蒙濟度。唯願世尊！不捨大悲，哀愍覆護，現身我前。」作是語已，遙伸禮敬，悲泣淚下。佛知其意，令彼室中忽然嚴淨。是時如來從地涌出，身真金色，相好端嚴。時彼王女覩佛身相，歎未曾有，以妙花香虔伸供養，珍寶瓔珞而以奉施，合掌作禮恭敬親近。佛影蔽身，頓獲端正。心大歡喜，踊躍無量，住立佛前以偈讚曰：</p>

<div class="lg regular" style="margin-left:1em;"><div class='lg-row'>「最勝釋師子，　依枳羅巖窟，</div>
<div class='lg-row'>具少欲知足，　離世間過失。</div>
<div class='lg-row'>智慧為利牙，　慚愧為鬚鬣，</div>
<div class='lg-row'>降伏諸魔怨，　如囓彼麋鹿。</div>
<div class='lg-row'>忍為堅甲冑，　慈力以為弓，</div>
<div class='lg-row'>善發彼智箭，　永害煩惱賊。</div>
<div class='lg-row'>八解脫為池，　正行為隄岸，</div>
<div class='lg-row'>無垢精進水，　開覺意蓮花。</div>
<div class='lg-row'>勇猛離諸過，　拔除三有根，</div>
<div class='lg-row'>施平等法藥，　愈貪恚癡病。</div>
<div class='lg-row'>具熾盛威德，　相好而莊嚴，</div>
<div class='lg-row'>增長功德心，　荷擔於群有。</div>
<div class='lg-row'>善住於威儀，　諸根無散亂，</div>
<div class='lg-row'>如拘嚩羅花，　見者生愛樂。</div>
<div class='lg-row'>無怖無垢染，　最勝心寂靜，</div>
<div class='lg-row'>解脫一切縛，　成就一切智。</div>
<div class='lg-row'>牟尼大牛王，　世間無與等，</div>
<div class='lg-row'>能救諸眾生，　或病或憂惱。</div>
<div class='lg-row'>服紅僧伽梨，　湛然而不動，</div>
<div class='lg-row'>我以諸譬喻，　淨心而稱讚。</div>
<div class='lg-row'>如金多羅樹，　聳幹脩且直，</div>
<div class='lg-row'>亦如融金柱，　光明極晃耀。</div>
<div class='lg-row'>又如彼金聚，　塗以旃檀泥，</div>
<div class='lg-row'>如是佛身相，　比況不能知。</div>
<div class='lg-row'>或謂妙金山，　一峯極峻峙，</div>
<div class='lg-row'>為猛風所吹，　嶷然住於此。</div>
<div class='lg-row'>或謂阿修羅，　與天主交戰，</div>
<div class='lg-row'>墜彼金輦輿，　忽然現於此。</div>
<div class='lg-row'>或謂帝釋幢，　渾金所成就，</div>
<div class='lg-row'>挺特復煥爛，　忽然現於此。</div>
<div class='lg-row'>或謂多聞天，　微妙寶樓閣，</div>
<div class='lg-row'>以眾寶莊校，　忽然現於此。</div>
<div class='lg-row'>或持地佛母，　吐出妙寶藏，</div>
<div class='lg-row'>放種種光明，　忽然現於此。」</div>
</div><p>佛施化已，倐然隱沒。時彼王女加趺而坐，一心專注想念佛身。是長者子先在園中為諸親友逼飲而醉，眾相議曰：「可於彼手易取門鑰，疾往其舍開門視之。」乃見彼妻狀如天女，咸皆愕然，不覺作禮。長者子歸，見其端正，婦以上事白夫令知：「今佛世尊最上福田，我今復往恭敬供養。」作佛事已，乃自誓言：「若我此身所有惡業招斯醜報，願不復受。乃至世間一切眾生，離醜陋身，皆得端正。」即於佛前重說偈言：</p>

<div class="lg regular" style="margin-left:1em;"><div class='lg-row'>「世尊妙色相，　莊嚴皆具足，</div>
<div class='lg-row'>能令諸有情，　見者得如意。</div>
<div class='lg-row'>以我今少善，　普及諸有情，</div>
<div class='lg-row'>悉除醜陋因，　皆獲端嚴報。」</div>
</div><p>佛言：「賢女！我不自讚、不作妄語、不求供養。隨諸眾生所受業報，起大悲心而為救護。」即說偈言：</p>

<div class="lg regular" style="margin-left:1em;"><div class='lg-row'>「我為世間調御師，　不求名稱及利養，</div>
<div class='lg-row'>善能摧彼五欲幢，　咸使眾生心寂靜。</div>
<div class='lg-row'>三明二行悉具足，　當與人天作吉祥，</div>
<div class='lg-row'>我已降伏眾魔怨，　畢竟無有能勝者。</div>
<div class='lg-row'>永離三有諸過患，　不生熱惱心解脫，</div>
<div class='lg-row'>及彼習氣盡無餘，　得受世間廣供養。</div>
<div class='lg-row'>設有眾生來加惡，　其心不動如虛空，</div>
<div class='lg-row'>誓當荷負彼凡愚，　得證圓明無漏智。</div>
<div class='lg-row'>若有比丘四眾等，　咸來我所樂聞法，</div>
<div class='lg-row'>皆令具足諸律儀，　決定當得為智者。</div>
<div class='lg-row'>我是淨飯王太子，　樂修苦行栖山谷，</div>
<div class='lg-row'>得脫生老病苦源，　由是得成無上道。」</div>
</div><p>由彼王女於佛世尊淨心布施，現身獲得端嚴色相。若人樂求最上快樂，當於佛所清淨供養，是名佛說福蓋正行。汝等比丘！常樂受持，於施戒定當勤修學。</p>

<p class='juan'>福蓋正行所集經卷第八</p></div>
</div><!-- end of div[@id='body'] -->
</body></html>