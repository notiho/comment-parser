<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>福蓋正行所集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu10' />福蓋正行所集經卷第十</p><p class="byline">龍樹菩薩集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><p>是時長者復以伽陀稱讚佛已，發誠實言作大誓願：「以我所修善根功德，願未來世得成佛道，亦如世尊具足成就三十二相、八十種好，以無礙智無上法藥能愈眾生貪恚癡病，於無親者為作主宰，於黑暗者為作照明，未調伏者令善調伏，未信解者令生信解，未安隱者令得安隱，未涅盤者令得涅盤，畢竟出離生老病死憂悲苦惱，咸使生天受妙快樂。復能勸修八聖道行，開示宣暢四聖諦法，令彼聞已心得悟解，讚佛法僧種種功德、無量智慧，自性清淨、廣大威神無能勝者，能拔輪迴生死苦惱，方便誘導入解脫城，漸次令修諸功德法，守護淨戒，修奢摩他、毘鉢舍那，於四無畏及四神足、四正勤等治諸懈怠，於四念處明記不忘，四無量心平等修習，依五根力斷五趣障，了五蘊相自他同等，具足圓成六波羅蜜，以七聖財普施一切。修淨戒足，蹈七覺花，一心安住七方便觀，分別演說八聖道支，善能修習九次第定，具足十力，名聞十方、得十自在，乃至成佛。」</p>
<p>爾時世尊見彼長者於大眾中發誓願已，讚言：「善哉！汝今真是人中大龍、人中師子、最上最勝、人中大仙，離諸垢染如白蓮華，堪能運載一切眾生、堪能荷擔無上菩提。」是時世尊舒金色手如蓮華開，指間網絻其紋巧妙，如父撫子按長者頂，以梵音聲如春雷震而作是言：「汝於來世當得作佛，號能滿眾生志願如來、應供、正遍知、明行足、善逝、世間解、無上士、調御丈夫、天人師、佛、世尊。具足十力，破諸魔眾，其土清淨，廣大富樂。」時虛空中有諸天子，雨妙香花而為供養。普佛世界一切有情，皆發信心，樂修福行。爾時世尊而說偈言：</p>

<div class="lg regular" style="margin-left:1em;"><div class='lg-row'>「汝於未來世，　積集勝功德，</div>
<div class='lg-row'>於生死海中，　拯濟諸沈溺。</div>
<div class='lg-row'>過無數劫已，　當得成佛道，</div>
<div class='lg-row'>慧眼淨無垢，　現證一切法。</div>
<div class='lg-row'>具相放光明，　如世間杲日，</div>
<div class='lg-row'>令一切眾生，　除三毒黑暗。</div>
<div class='lg-row'>天人大眾中，　最勝無過上，</div>
<div class='lg-row'>善調伏有情，　皆令修梵行。</div>
<div class='lg-row'>為第一導師，　具足一切智，</div>
<div class='lg-row'>得最上菩提，　如蓮華出水。」</div>
</div><p>爾時世尊與彼長者於大眾中授佛記已，時頻婆娑羅王國內人民咸發信心，歎未曾有。由於佛等專修施行，於人天中常為主宰、有大威力，常以大悲利益安樂一切眾生，無上菩提決定獲得。是故佛勅諸比丘等，於此經典常當受持、為人宣說。</p>
<p>廣明施行，恐繁且止。持戒功德，今當顯示。云何布施之後即云持戒？此依諸經，次第如是。又諸眾生放逸著樂，多由內心自邪思惟，隨順造作乃至現行，流至身語破毀禁戒。為令眾生發起對治，故布施後說持戒相。若佛弟子及諸白衣，於彼禁戒堅持無犯，此說是名清淨持戒。若諸眾生發起邪思身語意業，造眾多罪，殺害眾生斷人命根，他所有物不與而取，妉著染欲心無暫捨，妄言、綺語、惡口、兩舌，起大邪見撥無因果，殺父、害母、殺阿羅漢、以惡毒心出佛身血、破和合僧，破塔壞寺、盜眾僧物、污淨行尼，於諸善人喜生罵辱，常樂聚集說無義語，輕法慢教、貪營世務。為邪活命，造諸惡業，魁膾獄卒、屠殺捕魚、穿窬抄劫，乃至貧人微少財物亦行剝奪。與他毒藥損害眾生，象馬牛等樂為犍犗。破壞聚落、斫伐林木。發言磣毒，譏刺賢善。詐現威儀，其心諂曲，善說不善，與令不與。造眾罪已，臨命終時，種種苦相皆悉現前。識既滅謝，惡業隨逐，墮地獄中受極重苦。地獄有四：一曰煻煨、二曰屍糞、三曰劍林、四曰灰河，是四地獄名為近邊。復有八熱根本地獄：一名燒然、二極燒然、三名眾合、四名號叫、五大號叫、六名炎熱、七極炎熱、八名無間。時彼獄中有諸獄卒，厥狀醜惡甚可怖畏，或作牛頭驢象頭等。其形長大、肥壯多力，身皮黑澁、髮毛黃赤，皺眉怒目、褰鼻嚲脣，兩臂堅硬，手執鐵棒，或持利斧、槍戟鎚鋸、劍輪罥索種種苦具，皆出猛焰。是諸獄卒兇險卒暴，於彼罪人無少慈心，或燒或煮、或斫或鋸，尋即命終，須臾復活。或復驅入煻煨屍糞地獄之中，下足燋爛，舉復如故。遙見林木即往逃避，到已枝葉皆為鋒刃，從上而墜斫截其身。有諸鷙獸、虎兕師子、摩竭魚等，張口吐火、齒牙銛利，咀嚼吞噉造惡有情。有大鐵樹名娑拉末黎，上有百千鋒刃鐵刺，一一鐵刺長十六指。時彼獄卒驅逐罪人，隨其上下而逆刺之。諸惡飛禽競集其上，利喙堅爪或鵮或躩。獄卒或以大熱鐵丸，以鈐擘口逼令吞之，或鎔銅汁灌其口中，從咽徹下悉皆燋爛。或以鐵釘而釘其舌，復以鐵犁使牛耕之。或投罪人大鐵臼中，復以其杵而擣碎之。或以鐵匣而夾其身，耳鼻口中悉皆流血，一切身分破壞無餘。有大炭坑極深炎熾，以彼罪人擲入其中，倏然之間變成火聚。時諸獄卒咸共呵責：「汝於昔時多造諸惡、心無慈行，破犯禁戒。今受其報，自當知之。」此中極苦難堪難忍，長時受罪，業盡方出。是故佛勅，汝等比丘常於此經受持讀誦、為人演說，令修施戒得成福蓋。</p>
<p>佛言彼破戒者，由彼惡慧內心思構，不起對治，熱惱逼迫造作眾罪。猶如乾枯樹穴之中置之炎火，必為所燒。如敗種子，雖植良田畢竟不能生長其芽；彼破戒者，於佛法田不生善芽亦復如是。又如林木悉伐其本，莖幹枝葉不復滋茂；破戒之人斷其善根、壞功德法亦復如是。猶如枯井，諸渴乏者欲求其水必不可得；彼破戒者，一切善人從其求法亦不復得。如旃茶羅不堪為王，一切人民不肯信伏；彼破戒者不堪說法，一切眾生不能聽受。譬如人於腐爛甘蔗欲求其味，終不可得；若於毀犯禁戒之人求其功德，畢竟無有。又諸白衣見彼沙門孤單無累、寂靜安樂，棄捨其家樂作沙門，彼無正因，心不決定愚癡暗鈍。作沙門已，復樂經營世俗事業、妉著染欲，破毀禁戒。時彼眾中有諸耆德，呵責於彼，為說偈言：</p>

<div class="lg regular" style="margin-left:1em;"><div class='lg-row'>「汝持佛三衣，　樂作非法行，</div>
<div class='lg-row'>污辱彼淨眾，　旃茶羅無異。</div>
<div class='lg-row'>內心邪思惟，　五欲諸境界，</div>
<div class='lg-row'>猶如彼犢子，　常念於水草。</div>
<div class='lg-row'>樂作世俗事，　貨易諸珍異，</div>
<div class='lg-row'>增減其價直，　言說無誠實。</div>
<div class='lg-row'>彼則如漏巵，　其心常不足，</div>
<div class='lg-row'>為求少財利，　營構虛詐事。</div>
<div class='lg-row'>譬如蜂採花，　當依蓮花林，</div>
<div class='lg-row'>返入荊棘叢，　枉受諸艱苦。</div>
<div class='lg-row'>我佛法大海，　終不容其屍，</div>
<div class='lg-row'>彼鹻鹵田中，　不復生種子，</div>
<div class='lg-row'>如癩病縈纏，　無方可療治。</div>
<div class='lg-row'>汝作諸惡業，　何不生驚怖？</div>
<div class='lg-row'>亦如漏舡舫，　自他豈能渡？」</div>
</div><p>佛言：破戒之人，無所堪任。由多欲故，心則多求，侵犯他色，常懷驚懼、失壞名聞、離善知識。當知此輩如彼慳者，畢竟無有少施功德。彼破戒人如貧無手，雖至寶山而無所得。如不淨瓶滿而流溢，如彼陷穽人見遠避，如室中蛇人常恐懼，如好園林中蹲猛虎，如險惡道人不欲往，如彼破車不能運載，如彼惡人眾皆擯棄，如彼毒蛇眼不欲視，如尸陀林人多厭惡，如彼狂象惡人所制，如竊盜人富者所忌。猶如彩畫占博迦花，彼無戒香亦復如是。如旃檀林有蓖麻樹，其臭相雜，速當斫伐。假使口中有百千舌，不能盡說破戒過失，欲知其數無有邊際。由破戒故，不能增長一切眾生平等善法。如契經說：有一士夫謂其婿曰：「汝今駕車，入林伐薪。」由伐薪故，乃失其牛。因尋牛故，令人守車。牛尚未獲，車復失矣。是人周慞，處處推覓。到一池所，見有飛禽，即取其斧遠而擲之。擊禽不中，斧墜池中。脫衣岸上，入池求斧，斧不復得，衣為人偷。裸形歸家，時已昏黑，既至門首，潛窺牕下。彼家中人咸謂賊至，以杖擊之，而傷一目，眼中流血悶絕于地。時有惡蟲從上而墜，聞其血腥，復食一目。向曉丈人自舍而出，知其是婿，怪而詰之。具陳上事。即為其婿乃說偈曰：</p>

<div class="lg regular" style="margin-left:1em;"><div class='lg-row'>「失衣及壞目，　人身何所為？</div>
<div class='lg-row'>既不堪承事，　由此而遐棄。</div>
<div class='lg-row'>亦如佛弟子，　寧廢其多聞，</div>
<div class='lg-row'>於戒當護持，　破戒如無目。</div>
<div class='lg-row'>是知毀戒者，　假名為沙門，</div>
<div class='lg-row'>不應受供養，　失諸善功德。」</div>
</div><p>此中復說，譬如長者而有多子，常加訓誨令無放逸，即以庫藏種種財物、奴婢僕從，悉付與之，如此則能長守快樂。其諸子中或有奢侈、樂著女色，長者聞已即集親屬苦切責之，以少財物遣出其舍，復誡之曰：「慎莫放逸散壞汝財，後受貧苦，為他所棄。」是長者子不從其教，未久之間所費都盡，形容憔悴，以乞自活，為彼親族之所惡賤。時父長者見已憂惱，心則棄捨，於眾人前高聲唱言：「此非我子。此非我子。」令彼聞已，深懷慚恧。佛言：「我亦如是。若諸弟子破毀禁戒、無慚無愧，即便擯出佛法之中，亦不付與菩提分等諸功德法、種種聖財。乃於人天、沙門婆羅門等大眾之中高聲唱言：『此破戒者，非我弟子。』令彼聞已。羞恥過罪。」</p>
<p>又諸白衣既出家已，當依沙門清淨而住，著袈裟衣、執持應器，被精進鐙、修習多聞。返依世俗作邪活命，乘御象馬、身擐甲冑、持弓負矢入軍陣中。如是等比，於我法中毀壞律儀，眼不欲視。譬如世間彩畫燈炬，設使眾多不能除暗。彼愚癡人不能發起無漏聖智為世照明，亦復如是。如俳優者著妙衣冠，於眾人前自稱王者，然彼實無第一娛樂。破戒之人雖服袈裟、作沙門相，則無清淨出世妙樂。又如貧人詐稱豪貴，於大眾中高聲自謂我是長者，然彼實無隨意自在。彼破戒者假名沙門，則不能得解脫妙果。</p>

<p class='juan'>福蓋正行所集經卷第十</p></div>
</div><!-- end of div[@id='body'] -->
</body></html>