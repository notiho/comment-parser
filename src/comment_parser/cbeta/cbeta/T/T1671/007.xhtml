<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>福蓋正行所集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu7' />福蓋正行所集經卷第七</p><p class="byline">龍樹菩薩集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p><p>若有眾生，以種種物於諸有情而用布施，所謂飲食衣服臥具醫藥，乃至一切眾妙珍寶及諸庫藏，皆能與之，如是施者名廣大施。或諸眾生心樂行施，未及如上種種諸物，隨己所有而能與之，如是施者名隨分施。</p>
<p>佛言：此二種施，謂身語意業及受想等蘊，與思俱轉、同時修作，現前而與、相續愛樂，是名為施。若剎那頃發起淨心，以己所有而能與者，亦名為施。</p>
<p>復明二種，一者不清淨、二者清淨，善行施者應當了知，則能建立一切種智。</p>
<p>若施者無戒、不順正理、不具正見，謂施無果，如是施者則無其報。或受者無戒、不解教法、深著邪見，說施無果，於彼施者亦無其報。此名不清淨。</p>
<p>若施者持戒、解法正見、知有施果，如是施者則有其報。或受者具戒、解法正見、說有施果，於彼施者則有其報。此名施者、受者二皆清淨正行圓滿。</p>
<p>若施者清淨、受者不清淨，此亦說名成就施報。或施者不清淨，謂彼愚夫固守其財，猶如僮僕奉事其主，或為傜役官吏催督，執縛憂惱然後而與；或為冤賊劫奪損害，受諸驚怖然後而與；或為熟老病苦纏綿漸逼死門，然後而與，如是等類，皆不名施。或觀歌舞種種伎藝，沽自美譽然後而與；或見他人與彼財物，自謂豪富而倍與之；於他美色心生愛樂，欲攝從己，倍與其直。如是與者，皆不名施。所以者何？彼雖與財，心常熱惱，與貪嗔癡疑惑等俱，不順正理、非善相應，唯趣輪迴、作不饒益，何能感彼出世善根、如來相好、手指網絻綺畫之相？此說名為施<span class='corr'>者</span>不清淨。</p>
<p>復說二種，一者施已不清淨、二者施已迴向清淨。時王舍城有諸檀越修福業已，於僧伽藍眾僧園中作諸伎樂娛樂遊戲。時主園者來白寺主。耆宿比丘語檀越言：「汝等何故至此放逸？暫雖適意，後招苦報。」主園比丘白耆宿言：「檀越在此，美言令喜；何故責彼令他生惱？」時彼耆宿呵主園者：「汝先未學，不知戒律。承奉白衣，苟其財利。汝且觀此富樂受用，能令眾人心生狂亂、非理作意，為壞法緣。」時彼耆宿即說偈言：</p>

<div class="lg regular" style="margin-left:1em;"><div class='lg-row'>「若於眾僧園，　嬉戲受欲樂，</div>
<div class='lg-row'>彼愚夫盲瞑，　破法墮惡道。</div>
<div class='lg-row'>應當於其中，　修布施持戒，</div>
<div class='lg-row'>此二為伴侶，　能趣解脫門。</div>
<div class='lg-row'>如清淨池沼，　中植於芙蕖，</div>
<div class='lg-row'>彼花既開敷，　後必結其實。」</div>
</div><p>云何說為施已迴向清淨？由彼施者堅持淨戒，體性意樂本來清淨，所有一切金銀珍寶、倉庫等物、象馬車乘，心無悋惜皆悉能施。知有施報及彼他世，厭患輪迴速疾流轉，樂證真常離諸過失，於彼世間五欲快樂不生染著皆能棄捨，於毀於譽其心不動。見來乞者，軟言慰問、面色和悅離於顰蹙，視如尊親、心無厭倦，隨彼意願皆令滿足，速疾持與不生疑悔，離諸諂誑、洗除慳垢，專樂利他荷負群有，守護威儀、斷諸諍訟。或有來乞身體肢分，善修忍辱不生恚惱，心不散亂樂最上施：「彼善方便從我求索，我當歡喜而施與之，令我具足淨戒、精進、禪定、勝慧諸波羅蜜，速證無為現法樂住，得成無上正等菩提。」又諸有情，由彼財富、色力勇健，多著欲樂。彼於世間，不親善友、不樂佛法，剛彊難化，乃至發起多種病苦，風癀痰癊或三集病，而取命終。又彼世間所有官屬農商工巧一切人民，心常怱遽無暫容豫，一向追求放逸娛樂，墮於五欲險難深坑，展轉輪迴不知出要。以大悲心開示教誨，於癡瞑者為發智明，無救護者拔除苦惱，無歸依者得安隱處，乃至現受地獄等苦，以我所修布施福業施諸有情，皆令離苦。以我布施所獲果報，不求世間五欲快樂，亦不愛樂尊榮豪富，願超輪迴畢竟解脫。此名施已迴向清淨。</p>
<p>佛言：「如是所作清淨施已往昔因緣，我今略說。乃往過去無量世時，國名善聲，王曰善勝，富貴自在、多諸眷屬，人民充滿、安隱豐樂，互相愛敬、無有諍訟，不聞惡言、無諸疾疫。林木欝茂、果蓏甘美，地唯沃壤、不生荊棘，資生之具皆悉充足。彼至治世，稟性仁賢，等視黎民猶若一子，愛樂正法未曾暫捨，決定大悲憐愍一切，厭離有為、了達無我，是大丈夫眾所稱讚，住廣大施，心無悋惜，一切所有彼皆能捨。每至明旦入施場中，諸來乞者善言安慰，或須飲<span class='corr'>食</span>即與美味，或求衣者即與妙服，乃至金銀琉璃、[王*車]磲瑪瑙、真珠摩尼、倉庫諸物，隨其所欲皆給與之。如是施已，王入後宮，召諸嬪嬙、童男童女、大臣官長，各各施與咸令滿足，種種所有盡捨無餘，唯有所著嚴身之服。時善勝王作是思惟：『今此城中一切人民，我已周給，皆得富饒。唯諸細蟲未曾沾惠，思以何物而能濟之。』時王即至多蚊䖟處，脫所著衣，令彼咂食皆得飽足，心無勞苦。是時帝釋下觀人世，見是事已，怪未曾有：『彼善勝王能發如是廣大悲心，利益安樂一切有情。我當自往驗其誠實。』時彼帝釋化一鷲鳥，羽翮黭黮、爪喙銛利，飛至其前欲啄二目。王積慈忍，殊無驚懾，返以愛眼顧其鷲曰：『今我身肉恣汝所噉。』禽急俯身，忽然不現。于時帝釋復變其身作婆羅門，來詣王前親近恭敬：『唯願大王施我二眼。』王即語曰：『大婆羅門！汝誠要者，當自取之。我於己目無少悋惜。』時彼帝釋知其施行真實不虛，隱婆羅門，現自色相，心生歡喜讚言善哉：『大王今者大悲堅固、願力決定，利益有情心不傾動。在在處處一切眾生，聞王名字得大吉祥。不久當證最上菩提。』如是施者，能施之人及所施物，或廣或少無不清淨。是人當得念處、正勤、神足、根、力諸功德法，於菩提道不復退轉，則為清淨最上福田，能長一切眾生善根。是大丈夫，則為父母親屬朋友作歸依處，如好舍宅能障風雨寒熱諸蟲，得安隱住。能於無數沙門婆羅門等大眾之中，善宣論議，額貌熙怡、身心勇銳，以決定慧伏諸異見。譬如雪山大力香象，摧彼怨敵，心無所畏，猶如宗師教詔徒眾，不捨是輩，如母念子。當知是人，如清涼池，能濟一切諸渴乏者。如奇妙華，人所愛樂隨開發處而為莊嚴。如彼醫師善治眾病，隨所至方能施安樂。如持呪者能除蛇螫，彼則善滅貪恚癡毒。見諸眾生貧無福慧，長劫沒溺生死淤泥，令修相應真實善法，漸次引至功德寶山。如旃檀林香風遠飄，隨所聞者無不悅意。是人美名亦復如此，於一切處咸得欽奉。如王都城安隱無畏，一切人民，依附而住。是人行施，眾所親近，如秋滿月光明清淨，一切世間共所瞻仰。樂行施者亦復如是。如牟尼尊，諸根寂<span class='corr'>靜</span>，說解脫法，歡喜布施，廣大圓滿相續無懈。是名布施正念解脫清淨。」</p>
<p>又彼施者，見有人來從己求索，當起迎勞先意問訊，奉眾香水以淨其手，然後如法設諸飲食，隨彼所求皆能與之。乃至所有娛樂境界，心無悋惜歡喜奉之。如是施已，彼能棄背一切障累，復能攝取一切善根，捨是身已中有明利，決定往生知足天上，第一快樂安隱之處。時彼天宮有劫波樹，翠葉欝茂放妙光明，寶花開敷皆悉周遍。復生種種上妙天衣，被諸天人隨意而取。復有廣大清淨宮殿，眾寶所成、黃金間錯，無數寶瓶周匝行列，眾妙繒幡隨風宛轉。復有無數百千天女，形體姝麗端正無比，上妙花鬘交飾其服，眾寶束帶以繫其身，臂釧耳璫珂珮瓔珞徐步和鳴甚可愛樂。如是天女充滿其中。時彼最勝第一天女，知有天子新生此間，與諸眷屬作眾伎樂，詣天城門躬往迎接。是時眾中新生天子，威德特尊、形色殊異，紺髮柔軟右旋潤澤，一切塵垢所不能染。目淨脩廣如青蓮葉，唇色赤好如頻婆果，齒白齊密猶若珂雪，身出光明與面相照，脩短得中見者忻樂。時彼最勝第一天女白天子言：「今此天中殊妙快樂，更無過者。唯願仁者與我為夫，久住於此共相娛<span class='corr'>樂</span>。」即以金瓶注水盥掌，及天寶冠、種種瓔珞嚴身之具而以奉獻。復有天女手執白拂以為前導，至寶花林，作眾歌舞、奏諸音樂，兩相瞻視受妙欲樂。復陞天中微妙樓觀，遊行宴處隨意自在。或於寶池共為遊戲，彼諸天女競採蓮花，各各奉上新生天子，或作散花以布其地，各生欲想咸來親近。復有一天來相慶慰：「汝昔人間修瑜伽行，破壞貪欲不淨因緣，今得生此受極妙樂，得諸天女恭敬圍繞。」時彼天人即禮其足，歡喜稱讚而說偈言：</p>

<div class="lg regular" style="margin-left:1em;"><div class='lg-row'>「善哉仁者生此天，　得受最上五欲樂，</div>
<div class='lg-row'>如淨滿月麗長空，　能拆青蓮香馥郁。</div>
<div class='lg-row'>昔修廣大諸善行，　身出微妙淨光明，</div>
<div class='lg-row'>常以慈眼視有情，　故得天人咸尊重。</div>
<div class='lg-row'>復有清淨旃檀林，　枝葉扶踈極可愛，</div>
<div class='lg-row'>脩藤彌布四垂下，　妙花周遍悉敷榮。</div>
<div class='lg-row'>有諸天女處其中，　容色潔白甚端雅，</div>
<div class='lg-row'>身肢柔軟出妙香，　競為歌舞無疲倦。</div>
<div class='lg-row'>我今得奉於仁者，　目明心悅未曾有，</div>
<div class='lg-row'>此生意樂不唐捐，　非小因緣之所得。</div>
<div class='lg-row'>百千天女常圍繞，　由先福行而莊嚴，</div>
<div class='lg-row'>如是施報難思議，　應當永斷諸疑惑。」</div>
</div><p>時彼新生天子以偈答曰：</p>

<div class="lg regular" style="margin-left:1em;"><div class='lg-row'>「若欲增長功德藏，　應修廣大清淨施，</div>
<div class='lg-row'>決定獲得上妙樂，　水火非人不能壞。</div>
<div class='lg-row'>天中快樂甚希有，　隨意受用悉現前，</div>
<div class='lg-row'>諸有世間聰利人，　當發淨心行施行。」</div>
</div><p>諸有情等當善思惟，如是施已受天勝報，後生人中大族姓家，具大名稱、有大威德，色相端嚴人所樂見，親屬圓滿、財富無量，設遇惡緣不能破壞。如《毘舍佉王母因緣經》說。時彼王女與其眷屬出于宮中，詣園遊看。翫已憇止，即解所戴上妙珠珍嚴身之具，收置幞中以付其婢，復往佛所樂欲聽法。聞已還宮，婢忽忘失所掌之物。女聞不悅，白父王知。母謂王曰：「此必定在，設有見者亦不能取。我於多生乃至此身，不於他物少分生貪。若起此念：我則欲取一切眾生身分財物。我則不能得見諸佛、令諸有情得如意果。」時彼尊者阿難見是物已，即為收之。明旦詣宮，即納王所。王曰：「彼所遺物，賴尊者見。餘人若得，必為隱匿。」母謂王曰：「子何不信？我以此物擲四衢道，驗其福力，誰能取之？」如是棄已，彼往來者各各見異，或謂不淨、或云毒蛇，捨之而去。王尚生疑，伺母熟睡，取其指環擲置河中。母睡覺言：「誰取環去？」王曰：「福力所護，何敢取者。」母言：「且止。後必當獲。」忽於一日，遣使市中買一魚歸，剖腹得環，眾皆驚異。王即讚言：「善哉我母！所言決定，如師子吼。」後時阿難復詣王所，王倍生信，乃云：「福力真實如此，我當畢竟樂修福業。」</p>

<p class='juan'>福蓋正行所集經卷第七</p></div>
</div><!-- end of div[@id='body'] -->
</body></html>