<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>福蓋正行所集經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1671
<p class='juan'><a id='mulu1' />福蓋正行所集經卷第一</p><p class="byline">龍樹菩薩集</p><p class="byline">西天譯經三藏朝散大夫試鴻臚卿宣梵大師賜紫沙門臣日稱等奉　詔譯</p>
<div class='div-jing'>
<div class="lg regular"><div class='lg-row'>稽首禮諸佛，　及菩薩聖眾，</div>
<div class='lg-row'>能以淨智眼，　普導於群有。</div>
<div class='lg-row'>帝釋具千眼，　大自在三目，</div>
<div class='lg-row'>及日月光明，　皆不能遍照。</div>
<div class='lg-row'>那羅延二目，　變現諸色像，</div>
<div class='lg-row'>降伏阿修羅，　恃憍慢嗔恚。</div>
<div class='lg-row'>唯佛具智光，　滅惡除積暗，</div>
<div class='lg-row'>如以孔雀尾，　拂除諸垢毒。</div>
<div class='lg-row'>如來大丈夫，　頂舒白毫相，</div>
<div class='lg-row'>七匝右成螺，　潤澤極可愛，</div>
<div class='lg-row'>日月世燈明，　隱蔽皆不現，</div>
<div class='lg-row'>諸天及世人，　咸供養稱讚。</div>
</div><p>聞是說已，欲何所作？當於佛言尊重愛樂。彼智光明如燈遠照，能破愚癡翳障黑暗，是故開示。佛之智眼，猶如大雲能注甘雨，如秋滿月能除熱惱，畢竟任持諸佛正法，增長一切佛之智慧，決定成就根力覺支，息除業惑二種風浪，不為愛河之所沒溺，乘正法船至於彼岸。於施等行應善修作，以諸珍寶持用布施，壞貪過失、增益義利，樂持淨戒，讀誦經典。如是作已，汝諸比丘於其福蓋速得圓滿。</p>
<p>如佛所說，於十善業何不修作？心為貪使猶如僮僕，身著快樂不悟無常，數數追求無有休息，由愚癡故而生我慢，於己財寶慳惜守護，諸來乞者䫌面而去，未甞暫於空閑靜處修持淨戒、習諸禪定，如佛所說利有情行，汝於是中無所得也。又此財者，增長憍慢、<span class='corr'>掉</span>舉散亂，多起憂惱、生諸怖畏、覆障善道，是散壞法、是墮落法、是無常法，無有主宰、無所歸趣，於前後際俱不可得，現在少樂，剎那不住，猶如夢境、幻化陽焰、乾闥婆城及旋火輪，如彼芭蕉中無有實，如水上<span class='corr'>沫</span>須臾散壞。愚夫不了，種種希取，以是緣故多苦少樂，積集一切煩惱根本。是故應當作不堅想、作無常想。如是對治，則不為彼盜賊水火、官吏親屬之所侵損，亦不為彼琰魔羅王之所吞噉，而於後世決定成就快樂福報。由以財施攝諸有情，是人同彼酤牟那花榮盛開敷眾所樂見，所有積集一切罪障剎那消滅，猶如熾火焚其乾薪無有遺餘，如於恒河滌諸垢染悉得清淨，如摩尼寶，隨意成就諸來乞者皆使滿足，咸共稱讚、是所依止。作勝吉祥真實功德，美名遐布、離諸過患、壽命長遠。廣修梵行，則能破壞貪恚癡毒、邪見等咎，乘功德乘永無墮落。若染污心耽著欲境，造黑業已，如誐摩那娑羅天子速疾遷謝。當知女人惡露可厭，愚癡有情爭競貪著。是著欲者，如彼渴人飲其醎水心無止足，如斷木根不久枯槁，如山瀑流不可隄障，如處蛇窟為彼侵螫，如熱鐵團觸生苦惱，如食毒果後必為損，如草泫露不得久停，如空浮雲倏忽散滅，如沙為城當亟摧毀，如坏為器體非堅牢，如帝釋弓不久隱沒，如乘破車動即顛覆，猶如網羅觸則為縛，一切災難以為伴侶，是故正士應當捨離。</p>
<p>又世尊言：若於五欲不生貪著，現前獲得無量樂報，彼則能截煩惱瀑流，乘正法船能到彼岸。我於三大阿僧祇劫積集福行，始能獲得豐義味辯，為諸眾生平等開示。汝等當詣空閑靜處，於我所說研究思擇，如於乳中求酥、酪、醍醐。如是知已，積集法財及清淨物以用布施。又諸如來已出三界煩惱淤泥，成就清淨無漏勝德，方便開示知足之法。如勝園林，居者清涼離諸熱惱。善修是行，得生梵天。我於是處，一切煩惱不能動亂，一切怖畏皆悉斷除。以是緣故，破壞輪迴得成正覺。</p>
<p>又諸如來大悲相應，善能降伏一切外道，以清淨智觀察揀擇，以柔軟言攝受教誨，施以無畏為說正法，令生信解、破壞魔網，於佛法中心得安住。是大丈夫能師子吼，如大龍象威德特尊，興大雲雷、注甘露雨，無漏戒定妙香薰修，諸有所作皆不唐捐。為諸眾生宣說法要，離諸很惱令眾悅豫，如劫波樹敷柔軟花，最上法藥蠲除心垢。</p>
<p>如世尊說：持淨戒者則有善法，離諸憂怖、得安隱樂，能越苦海到於彼岸，善破四魔，所<span class='corr'>謂</span>天魔、蘊魔、死魔及煩惱魔。是人則能吹大法螺、擊大法鼓、燃大法炬，心淨歡喜、利益一切，教化天人為作佛事。又諸如來，無量劫中積功累德、修習智慧，而能成就無礙辯才、四無所畏、十種智力，方便通達菩提分法，能以智箭破諸魔怨。現證如是諸功德已，於三界中最為第一，為諸有情作大慈父。</p>
<p>又諸如來，由具十種殊勝智力，化諸外道而為弟子，於佛智戒深生樂欲。最初證聖曰憍陳如。能決愚癡暗鈍瞖膜，於正法中最為殊特，曰摩訶迦葉、優樓頻螺迦葉。於梵志中為其上首，服佛法藥愈煩惱病，曰尊者舍利子。能以智鉤制心狂象，有大神力，曰大目乾連。具修勝行、躡正法梯，安處清淨解脫樓閣，謂阿㝹樓馱、賓頭盧、頗羅墮闍、摩訶俱絺羅、阿難陀等。又能化度頻婆娑羅王，於佛法中深生信解，尊重恭敬為佛弟子。是諸聖者，皆以智斧伐緣生樹，離諸妄念、希一切智，捨外道見、伏除我慢，悉能成就一切功德。</p>
<p>若於四大毒蛇、五蘊空聚，妄為主宰，則無解脫，當以慧劍而斷裂之。又智眼觀六處境界猶如冤賊，十二處等猶如叢棘。善入解者，不為內外煩惱爁焰之所燒逼，是人則為善持淨戒。住忍辱地、得念處分，具智光明破無明暗，彼則能飲八聖道水，復能開發菩提分花。是能超越三世樓閣，斷諸有結、入智慧海，於菩提場結<span class='corr'>加</span>趺坐，善住四禪無漏勝定，受用一切無上法樂。</p>
<p>又諸愚夫壞善法分，樂著世間五欲境界，如風觸露不能長久，漂流苦海不得解脫，見法橋梁捨而遠去。</p>
<p>如經中說：昔婆羅門有一長者，欲以利劍害彼女人。忽覩如來，高聲唱言：願佛救度。即得解脫。又如央崛摩羅欲害母等。又能降伏長爪梵志起大我慢，令入佛法飡正法味，亦令一切愚癡之人，聞是說已捨除憍慢。亦如惡龍心懷熱惱，吐猛毒氣損傷苗稼。又如夜叉，以惡眼視百千眾生而為損害。如眾商人沒於大海，為底彌魚欲即吞噉。如是恐怖諸惡險難，唯除如來能為救度。又如日月怖阿修羅，帝釋天主怖墮惡道，梵王異執計我為常，諸如是等不真實見，輪迴往來受諸逼迫，使聞正法咸得悟解，飲解脫味、破無明[聲-耳+卵]。彼智光明如月清淨，是故當於如來言教深生尊重，親近法師、樂聞正法、究真實義、如教奉行。彼外道教是輪迴法，諸有智者當善思之。</p>
<p>又牟尼尊說甘露法，為智光明破諸癡暗，如處高峯俯視群物。積聚非法如堆糞壤，當以智鍤而屏去之。摧諸魔怨、破諸異論，令入解已發生智心，皆得遣除身心熱惱，一切罪惡皆得消殄。彼牟尼言，如蓋廣蔭蔽煩惱日，而獲清涼。若能彩畫造作佛像，以香花鬘隨分供養，乃為生天之階漸也。依佛言故，所有業障剎那清淨，禪定解脫皆得現前；非如外道一生虛擲，無所修作起邪妄見，依恒河水洗求解脫。如是知已，應當勇猛越魔境界，執持慧劍破煩惱賊、壞生死輪、裂纏蓋網，具淨智眼滅諸癡暗、息貪愛心、降嗔毒蛇、斷諸邪見、摧我慢山。於佛生處愛樂尊重，散娑羅花而為供養，如意所求皆得成就。離諸毀謗、解脫諸怖，安住諸佛真實正理，離生滅相、得寂靜樂，應當一心樂欲聞法。</p>
<p>如是我聞：一時佛住舍衛城祇樹給孤獨園。是時眾會有二外道，曰迦毘羅大仙、烏嚧迦大仙，捨本邪見入解佛智，善除癡暗能越苦海，作是思惟：「云何如來成就清淨廣大福蓋功德乃爾，殊妙色相如鎔真金，巍巍挺特猶若須彌，三十二種大丈夫相及八十種隨形妙好，顯現分明端嚴無匹，一切塵垢所不能染。現丈六身，光明晃耀盡虛空界，若幽若顯無不遍矚。目如廣大青蓮花葉，眉間毫相如秋滿月，其面光澤微妙可愛，髮紺青色如孔雀尾，頂相平滿如天帝蓋，清淨肉髻如摩尼寶，舉身金光燦然相照，一切眾生之所樂見。譬如群蜂採妙花香，一一相好觀無厭足，如春開發拘蘇摩花。」是時如來如彼外道心之所念，以淨智眼觀彼無量無邊世界一切眾生，生大憐愍而告之曰：「汝善男子！我於三大阿僧祇劫，修習無量清淨正行，積集廣大無邊福智，非以少因而能獲得安住無盡功德寶藏，以大悲心決定拔濟無量百千地獄眾生，離冤親想咸令息苦。」</p>

<p class='juan'>福蓋正行所集經卷第一</p></div>
</div><!-- end of div[@id='body'] -->
</body></html>