<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='other'>
<p class='juan'><a id='mulu40' />攝大乘論釋卷第六</p><p class="byline">世親菩薩釋</p><p class="byline">陳天竺三藏真諦譯</p>
<p class='h2'>釋應知勝相之二十五卷成</p><p>論曰：云何得知此依他性，由分別性顯現似法，不與分別性同體？</p>
<p>釋曰：此問言分別性顯現似法，此似法不離依他性，應與依他性同體，云何言不同體？</p>
<p>論曰：未得名前，於義不應生智故。法體與名一，則此義相違。</p>
<p>釋曰：依他性雖復由分別性一分所顯，不與分別性同體。為顯此義，故立三證。此即第一證。若依他與分別共一體，此執相違。若依他與分別共一體，此智不開名，於義應生。譬如離瓶名，於瓶義瓶智不生。若瓶義與瓶名一體，此事不應成，名義不同相故。若執名義共一體，此執則相違。此證顯名是依他，顯義是分別。何以故？此依他由名所分別故。</p>
<p>論曰：由名多故。若名與義一，名既多，義應成多，此義體相違。</p>
<p>釋曰：此即第二證。或一義有多名，若名與義共一體，如名多，義亦應成多。若爾，一義應有多體。一物多體，此義相違。是故若兩性一體，則成第二相違。</p>
<p>論曰：由名不定，體相雜，此義相違。</p>
<p>釋曰：譬如瞿名目九義，若言名與義一體，是兩體相違，則成第三相違。瞿名所目諸義，相貌不同，由許一體，相違法一處得成。無如此義，是故兩性不可為一體。</p>
<p>論曰：此中說偈。</p>
<p>釋曰：重顯前義，是故說偈。初偈顯依他分別不共一體，此義得成，由三相違故。</p>
<p>論曰：</p>

<div class="lg regular"><div class='lg-row'>於名前無智，　多名及不定，</div>
<div class='lg-row'>義成由同體，　多雜體相違。</div>
<div class='lg-row'>法無顯似有，　無染而有淨，</div>
<div class='lg-row'>是故譬幻事，　亦以譬虛空。</div>
</div><p>論曰：義成。</p>
<p>釋曰：即明依他性與分別性不同體義成。</p>
<p>論曰：於名前無智。同體相違。</p>
<p>釋曰：此即第一相違。</p>
<p>論曰：多名同體，多體相違。</p>
<p>釋曰：此即第二相違。</p>
<p>論曰：及不定，同體、雜體相違。</p>
<p>釋曰：此即第三相違。後偈為教弟子，弟子於二事生疑。</p>
<p>論曰：法無顯似有，無染而有淨。</p>
<p>釋曰：此明於兩種相違生疑。無法顯似有法，是第一相違。於無染中而有淨，是第二相違。</p>
<p>論曰：是故譬幻事，亦以譬虛空。</p>
<p>釋曰：即以此譬釋弟子疑。譬如幻像實無，顯現為有。諸分別法亦爾，實無而顯現似有，此有亦可見。譬如虛空，非雲等五障所染，自性清淨。雲等障後滅時亦說空為淨。諸法亦爾，本無有染，自性清淨，客塵障蓋後滅則見清淨。</p>
<p>論曰：云何如此顯現而實非有，依他性一切種非不有？</p>
<p>釋曰：此問若依他性如所顯現如此無所有，一切一切種此性亦不無，此意云何？</p>
<p>論曰：若無依他性，真實性亦無，一切無不成。若無依他性及真實性，則無有染污及清淨品過失。此二品可知非無，是故非一切皆無。此中說偈：</p>

<div class="lg regular"><div class='lg-row'>若無依他性，　真實性亦無，</div>
<div class='lg-row'>則恒無二品，　謂染污清淨。</div>
</div><p>諸佛世尊於大乘中說鞞佛略經，此經中說：云何應知分別性？由說無有品類，此性應知。云何應知依他性？由說幻事、鹿渴、夢相、影光、谷響、水月、變化如此等譬，應知其性。云何應知真實性？由說四種清淨法，應知此性。</p>
<p>釋曰：若無此性，真實性亦無。何以故？若有染污則有清淨，若兩法悉無，則一切皆無。此一切無，由此方便能顯其不成。何者為方便？撥無生死涅槃，此義不可立。由染污品及清淨品可見，是故兩法顯現。若撥言無，則成邪見，亦名損減謗。是故分別性是無，依他性不可撥言無，故知依他、分別不得同體。</p>
<p>論曰：四種清淨法者，一、此法本來自性清淨，謂如如、空、實際、無相、真實、法界。</p>
<p>釋曰：由是法自性本來清淨，此清淨名如如。於一切眾生平等有，以是通相故。由此法是有故，說一切法名如來藏。</p>
<p>論曰：二、無垢清淨，謂此法出離一切客塵障垢。</p>
<p>釋曰：是如來藏離惑智兩障，由此永清淨故，諸佛如來得顯現。</p>
<p>論曰：三、至得道清淨，謂一切助道法，及諸波羅蜜等。</p>
<p>釋曰：為得清淨菩薩行道，此道能得清淨故，亦名清淨道，即般若波羅蜜及念處等諸助道法。</p>
<p>論曰：四、道生境界清淨，謂正說大乘法。</p>
<p>釋曰：道及助道法生所緣境界，謂修多羅等十二部正說，是清淨資糧故，亦名清淨。</p>
<p>論曰：何以故？</p>
<p>釋曰：云何說生道境界清淨是真實性攝，非分別及依他？</p>
<p>論曰：此說是清淨因故，非分別；清淨法界流故，非依他。由此四種清淨法，攝一切清淨法皆盡。</p>
<p>釋曰：此正說若屬分別性，應成染污因；是清淨因故，非分別性。若屬依他性，如依他性亦應成虛；此清淨法界流為體，是故非虛。以出二性外，故屬真實性。若說四清淨中隨一清淨，此說於大乘中應知屬真實性。第一第二清淨由無變異故成真實，第三第四由無顛倒故成真實。</p>
<p>論曰：此中說偈。</p>
<p>釋曰：欲重明此義令顯了故，更說偈。</p>
<p>論曰：</p>

<div class="lg regular"><div class='lg-row'>幻等顯依他，　說無顯分別，</div>
<div class='lg-row'>若說四清淨，　此說屬真實。</div>
<div class='lg-row'>清淨由本性，　無垢道緣緣，</div>
<div class='lg-row'>一切清淨法，　四皆攝品類。</div>
</div><p>論曰：幻等顯依他。</p>
<p>釋曰：是處如來說一切諸法如幻事，乃至如變化譬，應知此言是說依他。</p>
<p>論曰：說無顯分別。</p>
<p>釋曰：若說無色乃至無一切法，應知此言是說分別。為此意用，如來說依他性以幻事等為譬，今當說此義。</p>
<p>論曰：若說四清淨，此說屬真實。清淨由本性，無垢道緣緣。一切清淨法，四皆攝品類。何因何緣是依他性？如經所說幻事等譬所顯，於依他性中為除他虛妄疑惑。云何他於依他性中生虛妄疑惑？諸說於依他性中有如此虛妄疑心：若實無有物，云何成境界？為決此疑，故說幻事譬。</p>
<p>釋曰：於虛妄起疑，謂為實有，不信是虛妄，故名虛妄疑。此法若顯現成境界，云何言虛妄？故以幻事譬依他性。譬如幻像塵實不有，亦成境界。諸法亦爾，為除此疑故須立譬。</p>
<p>論曰：若無境界，心及心法云何得生？為決此疑，故說鹿渴譬。</p>
<p>釋曰：鹿渴譬心及心法。以水譬塵鹿渴動搖生識，緣水為境，實無有水。如此心及心法起變異事，於無有塵生緣塵識。</p>
<p>論曰：若實無塵，愛非愛受用云何得成？為決此疑，故說夢相譬。</p>
<p>釋曰：譬如於夢中無有實塵，亦見有愛憎受用。此依他性中亦爾，無有實塵亦見有愛憎受用。</p>
<p>論曰：若實無法，善惡二業愛非愛果報云何得生，為決此疑，故說影譬。</p>
<p>釋曰：譬如鏡中無實影塵，於面相起影識，此影塵非不顯現。愛憎兩果亦爾，實非有而顯現似有。</p>
<p>論曰：若實無法，云何種種智生？為決此疑，故說光影譬。</p>
<p>釋曰：譬如人弄影，見影有種種相貌，隨影起種種識，無實影塵。種種識塵亦爾，實無所有而有種種塵顯現。</p>
<p>論曰：若無實法，云何種種言說起？為決此疑，故說谷響譬。</p>
<p>釋曰：譬如實無響塵而顯現可聞。言說事亦爾，實無所有而顯現可聞。</p>
<p>論曰：若實無法，云何成緣真實法定心境界？為決此疑，故說水月譬。</p>
<p>釋曰：譬如無水月實塵而顯現可見，由水潤滑澄清故。若人心得定，無實塵為境亦顯現可見。水譬定，以定心潤滑澄清故。</p>
<p>論曰：若實無法，云何諸菩薩故作心無顛倒心，為他作利益事於六道受生？為決此疑，故說變化譬。</p>
<p>釋曰：譬如無實變化塵，隨變化者所作，一切所作事皆成，所化塵非不顯現。菩薩受生亦爾，實無六道受生身，作利益一切眾生事及受生身亦顯現。復有何義，佛世尊說幻事等譬？更有別義，今當說佛意。幻事譬為對治眼等六內根，諸根如幻像，實非有而顯現似有。鹿渴譬器世界，由此大故顯現如水，實無所有而於鹿渴顯現似有，以動搖故。此器世界眾生執為色等可受用法，如執鹿渴中水謂為可飲。為對治此執，故說夢相譬。譬如於夢中色等諸塵無所有，因此有愛憎受用。為對治身業故說影譬，依善惡身業有別色似影生。為對治口業故說谷響譬，由此譬顯口業為因，有口業果報，由如谷響。意業有三種：一不寂靜地，即是欲界散動業。二寂靜地，即修慧。三聞思二慧，為對治不寂靜地意業故說光影譬，由此譬顯意業果報譬如光影。為對治寂靜地意業故，說水月譬，顯意業果報譬如水月。如水中月實無有月而顯現似月，寂靜心亦爾，實無所有，於寂靜心中而有動搖，現在及未來世果顯現，離此寂靜心無有別果。為對治聞思品類意業故說變化譬，若是聞思熏習生業果報，譬如變化品類非有亦有顯現，聞思生業果報亦爾。由此法爾三性為相，如來所說經悉皆隨順。今當說隨順經義。</p>
<p>論曰：《婆羅門問經》中言：世尊依何義說如此言：如來不見生死、不見涅槃。於依他性中，依分別性及依真實性，生死為涅槃，依無差別義。何以故？此依他性由分別一分成生死，由真實一分成涅槃。</p>
<p>釋曰：依他性非生死，由此性因真實性成涅槃。此性非涅槃。何以故？此由分別分即是生死故。是故不可定說一分。若見一分，餘分性不異，是故不見生死亦不見涅槃。由此意故，如來答婆羅門如此。</p>
<p>論曰：阿毘達磨修多羅中，佛世尊說法有三種：一染污分、二清淨分、三染污清淨分。依何義說此三分？於依他性中，分別性為染污分，真實性為清淨分，依他性為染污清淨分，依如此義故說三分。</p>
<p>釋曰：阿毘達磨修多羅中，說分別性以煩惱為性，真實性以清淨品為性，依他性由具兩分，以二性為性故，說法有三種：一煩惱為分、二清淨為分、三二法為分，依此義故作此說。</p>
<p>論曰：於此義中以何為譬？以金藏土為譬。譬如於金藏土中見有三法：一地界、二金、三土。於地界中土非有而顯現，金實有不顯現。此土若以火燒鍊，土則不現，金相自現。此地界土顯現時由虛妄相顯現，金顯現時由真實相顯現，是故地界有二分。</p>
<p>釋曰：如來為顯此義故說金藏土譬。金為藏者，地界是金種子，故說名金藏。土以堅觸為地界，以所造色為土，謂色塵等。此三可了別。此地界先由土相顯現，後由金相顯現。何以故？此地界若為火所鍊，金相則顯。是故於地界實有金，此義可信。</p>
<p>論曰：如此本識未為無分別智火所燒鍊時，此識由虛妄分別性顯現，不由真實性顯現。若為無分別智火所燒鍊時，此識由成就真實性顯現，不由虛妄分別性顯現。是故虛妄分別性識，即依他性，有二分，譬如金藏土中所有地界。復次有處世尊說一切法常住，有處說一切法無常，有處說非常非無常。依何義說常？此依他性由真實性分常住，由分別性分無常，由二性分非常非無常。如依此義說常無常無二，如此說苦樂無二、善惡無二、空不空無二、有我無我無二、淨不淨無二、有性無性無二、有生無生無二、有滅無滅無二、本來寂靜不寂靜無二、本來涅槃非涅槃無二、生死涅槃無二。由如此等差別，諸佛如來依義密語，由此三性應隨決了。常無常等正說，如前解釋。此中說偈：</p>

<div class="lg regular"><div class='lg-row'>如法實不有，　如彼種種現，</div>
<div class='lg-row'>由此法非法，　故說無二義。</div>
</div><p>釋曰：諸法非法非非法，由此法實無所有故非法，如有顯現故非非法，由非法非非法故說無二義。</p>
<p>論曰：</p>

<div class="lg regular"><div class='lg-row'>依一分說言，　或有或非有，</div>
<div class='lg-row'>依二分說言，　非有非非有。</div>
</div><p>釋曰：若依一一分，不可說諸法有及非有。如所顯現不如是有，故不可說有；雖實非有，如有顯現故，不可說非有。若捉一一分，應如此判。若約依他性具有二分，說諸法非有非非有。</p>
<p>論曰：</p>

<div class="lg regular"><div class='lg-row'>如顯現不有，　是故說永無；</div>
<div class='lg-row'>如顯現實有，　是故說非無。</div>
</div><p>釋曰：如所顯現不如此有，依不有義，故說永無。雖復不有，非不顯現，依唯有顯現義，故說非無。</p>
<p>論曰：</p>

<div class="lg regular"><div class='lg-row'>由自體非有，　自體不住故，</div>
<div class='lg-row'>如取不有故，　三性成無性。</div>
<div class='lg-row'>由無性故成，　前為後依止，</div>
<div class='lg-row'>無生滅本淨，　及自性涅槃。</div>
</div><p>論曰：由自體非有。</p>
<p>釋曰：今當顯如來所說無性意。初句一分明無性通大小乘，此正是顯無性意。自非有者，顯通無性。由諸法離因緣和合，不關外緣自然成。無有此義故，一切法無性體。非有者亦是無性，此有別意，謂約過去未來此體已滅，由此體更立法為有，無如此義。此體未有，由此體預立法為有，亦無此義。是故去來二世並無自性。</p>
<p>論曰：自體不住故。</p>
<p>釋曰：若諸法已生過，唯生時無能住義。既不能住，故現在亦無體。此三世無性，亦通大小二乘。</p>
<p>論曰：如取不有故，三性成無性。</p>
<p>釋曰：由分別性所顯現，實無所有，故無相性。分別性無體相故，依他無所依，止故無生性。此二無性無無性，故真實無性性。此三無性，但大乘中有，餘乘則無。</p>
<p>論曰：由無性故成，前為後依止，無生滅本淨及自性涅槃。</p>
<p>釋曰：由諸法永實無性，一切無生等四義得成。何以故？若諸法無性是故無生，若無生則無滅，由無生無滅故本來寂靜，由本來寂靜故自性涅槃成者，前為後成立依止。謂無性成立無生故，為無生依止。後三亦爾。</p>
</div>
<div class='div-other'><a id='mulu41' />
<p class='h2'>顯了意依章第四</p><p>論曰：復次有四意、四依，一切佛世尊教應隨決了。</p>
<p>釋曰：如來所說正法，不出四意、四依。此意及依由三性故可決了，若離三性無別道理能決了此法。</p>
<p>論曰：一、平等意。</p>
<p>釋曰：譬如有人執平等法，爾說彼即是我。世尊亦爾，平等法身安置心中，說如是言。</p>
<p>論曰：譬如有說：昔是時中我名毘婆尸，久已成佛。</p>
<p>釋曰：非昔毘婆尸即是今釋迦牟尼，此說中以平等為意，是名通平等。若說別平等，謂因果恩德皆同，是名平等意。</p>
<p>論曰：二、別時意。</p>
<p>釋曰：若有眾生由懶惰障，不樂勤修行，如來以方便說。由此道理，於如來正法中能勤修行方便說者。</p>
<p>論曰：譬如有說：若人誦持多寶佛名，決定於無上菩提不更退墮。</p>
<p>釋曰：是懶惰善根，以誦持多寶佛名為進上品功德。佛意為顯上品功德，於淺行中欲令捨懶惰勤修道，不由唯誦佛名即不退墮決定得無上菩提。譬如由一金錢營覓得千金錢，非一日得千，由別時得千。如來意亦爾，此一金錢為千金錢因，誦持佛名亦爾，為不退墮菩提因。</p>
<p>論曰：復有說言：由唯發願，於安樂佛土得往彼受生。</p>
<p>釋曰：如前應知，是名別時意。</p>
<p>論曰：三、別義意。</p>
<p>釋曰：此言顯自覺了實相，由三性義道理。若但如聞覺了義是如來意者，嬰兒凡夫亦能覺了，是故如來意不如此。如來意云何？</p>
<p>論曰：譬如有說：事如是等恒伽所有沙數諸佛，於大乘法義得生覺了。</p>
<p>釋曰：此覺了非聞得成，若人已事恒伽沙數佛方得成就。是名別義意。</p>
<p>論曰：四、眾生樂欲意。譬如如來先為一人讚歎布施，後還毀呰。</p>
<p>釋曰：有眾生，如來先為讚歎布施功德，後時或為此人毀呰布施。如此意隨人得成。何以故？若人於財物有慳悋心，為除此心故先為讚歎布施。若人已欲樂行施，施是下品善根，如來後時更毀呰此施，令渴仰其餘勝行。若不由此意，讚毀則成相違。由如來有別意故，於一施中讚毀而不相違。</p>
<p>論曰：如施，戒及餘修亦爾，是名四種意。</p>
<p>釋曰：戒等亦如是。有人，如來為讚毀於修，此是世間修，故可毀呰；若出世間修，則無可毀義。意及依異相云何？如來心先緣此事，後為他說，故名為意。由此因，眾生決定入正定聚，故名此因為依。</p>
<p>論曰：四依者，一、令入依。譬如於大小乘中，佛世尊說人法二種通別二相所攝俗諦。</p>
<p>釋曰：於正說中約世諦理說有人法及通別二相，為令眾生入於正義故，名令入依。</p>
<p>論曰：二、相依。譬如隨所說法相中必有三性。</p>
<p>釋曰：於正說中，若應說法相必說三性，此三性是一切法總相。若欲了別一切法，必須依此三相，故名相依。</p>
<p>論曰：三、對治依。此中八萬四千眾生煩惱行對治顯現。</p>
<p>釋曰：於正說中，若說眾生行對治，不出八萬四千。謂說四諦等，此說能除眾生因果中身見戒取疑，以能成立眾生煩惱對治故，名對治依。</p>
<p>論曰：四、翻依。此中由說別義言詞以顯別義，譬如偈言。</p>
<p>釋曰：於正說中，由顯說別義文字但說別義，故名翻依。如偈言。</p>
<p>論曰：</p>
<p>阿娑離。娑羅摩多耶。毘跋耶斯者。修絺多。離施那者。僧柯履多。羅槃底菩提物多摩。</p>
<p>論曰：阿娑離。</p>
<p>釋曰：謂定。何以故？娑離者有二義：一實、二動。阿娑離謂不實、不動，不實是文句明了義，不動是祕密義，不動故名定。</p>
<p>論曰：娑羅摩多耶。</p>
<p>釋曰：名起實心，謂於定起尊重心。</p>
<p>論曰：毘跋耶斯者。</p>
<p>釋曰：謂四念處智慧。何以故？毘跋耶斯者亦有二義，一倒，謂於無常起常倒等。二翻倒，謂於常作無常解。倒是文句明了義，翻倒是祕密義。</p>
<p>論曰：修絺多。</p>
<p>釋曰：謂善住，善住於念處。</p>
<p>論曰：離施那者。</p>
<p>釋曰：謂正勤。何以故？離施那者亦有二義，一煩惱、二苦難。煩惱是文句明了義，苦難謂正勤是祕密義。</p>
<p>論曰：僧柯履多。</p>
<p>釋曰：亦有二義，一染污、二疲惓。染污是文句明了義，疲惓是祕密義。菩薩為眾生，於生死長時恒行苦行，是故疲惓。如羅睺羅法師言：世尊長時於生死劬勞，但由大悲，不由餘事。</p>
<p>論曰：羅槃底菩提物多摩。</p>
<p>釋曰：羅槃底言得，菩提言覺，物多摩言勝。若取此偈明了義判文，則成相違。若取祕密義判文，則是正說。欲令眾生依理判文，以理為依，不應依文，故說此偈。或有人憍慢輕蔑說者，自不能如理判義。欲破彼慢心故說此偈，是名翻依。</p>
<p>論曰：若人欲廣解釋大乘法，略說由三相應，當如此解釋。一廣解緣生體相、二廣解依因緣已生諸法實相、三廣解成立所說諸義。廣解緣生體相者，如偈說：言熏習所生，諸法此從彼，如此果報識，及以生起識，由更互因生。</p>
<p>釋曰：外塵分別所生本識中熏習種子故，稱言說熏習。一切餘法以此為因得生，謂生起識為性。言說熏習以諸法為因故，言此法從彼生。由此言說已顯本識與生起識更互為因。</p>
<p>論曰：廣解釋依因緣已生諸法實相者，諸法者謂生起識為相，有相及見識為自性。</p>
<p>釋曰。是諸法有相有見為自性，生起識為相，應如此知。諸法有兩體，若塵識以相為體，若識識以見為體。從因緣生果法，性相有三種。</p>
<p>論曰：復次諸法依止為相。</p>
<p>釋曰：謂依他性。</p>
<p>論曰：分別為相。</p>
<p>釋曰：謂分別性。</p>
<p>論曰：法爾為相。</p>
<p>釋曰：謂真實性。</p>
<p>論曰：由此言說，於三性中諸法體相則得顯現。</p>
<p>釋曰：由此言說一切從因緣所生法，由法爾故虛，虛故成倒，由倒故得虛果，由有果故有分別，由分別故有法爾。是故或順相成、或逆相成，此三種性相遍攝一切果。</p>
<p>論曰：如偈言。</p>
<p>釋曰：為顯此義故重說偈。</p>
<p>論曰：</p>
<p class="lg-abnormal"><div class='lg-row'>從有相有見，　應知法三相。</div>
</p><p>釋曰：諸法不出二種，一相、二見。於相見中應了別三性為相，此三相如此方便應解釋，今當顯說。</p>
<p>論曰：云何得解說此法相分別性？於依他性實無所有，真實性於中實有。由此二不有有故，非得及得、未見已見真如一時自然成。於依他性中分別性無故，真實性有故，若見彼不見此，若不見彼即見此。</p>
<p>釋曰：二謂分別性及真實性。此二，第一無、第二有故，言此二不有有。由見分別，不見真實。謂未見真實人是凡夫不見時，聖人不見分別即見真實。</p>
<p>論曰：如偈言。</p>
<p>釋曰：為顯此義故重說偈。</p>
<p>論曰：</p>

<div class="lg regular"><div class='lg-row'>依他中分別，　無但真實有，</div>
<div class='lg-row'>故不得及得，　於中二平等。</div>
</div><p>釋曰：於中謂於依他性中。此二平等，謂於依他性中分別無、真實有故。故凡夫人顛倒執，如此得不得聖人正見故，於依他中亦有得不得義。</p>
<p>論曰：廣解成立所說諸義者，譬如初所說文句，由所餘諸句顯示分別，或由功德依止、或因事義依止。功德依止者，廣說佛世尊功德、最清淨慧。</p>
<p>釋曰：因前二義，一切所說應如此解釋。今當說此方便。此中所說，或依功德義、或依因事義。依功德義中最清淨慧是初句，所餘諸句各顯此義。</p>
<p>論曰。無二行，謂於所知一切無障行起功德。</p>
<p>釋曰：不如聲聞獨覺智慧有障無障，由有障故不清淨，由無障故清淨。如來智慧於一切處悉無障，是故無淨不淨，由此義故無二。</p>
<p>論曰：無相法為勝依意行，謂於有無無二相，真如最清淨令入功德。</p>
<p>釋曰：即是無垢清淨真如，說名無相法。由此一切法無所有為體故，此法離有相；由自體實有故，此法離無相。於無相法由最清淨，是故自能通達，亦能令他通達，故說無相法為勝依意行。</p>
<p>論曰：住於佛住，謂不由功用，不捨如來事，佛住功德。</p>
<p>釋曰：此顯無住處涅槃。不在生死故無功用心，不在涅槃故不捨如來利益眾生事。如此二義，由無住處涅槃故得成立，故說此涅槃名為佛住。</p>
<p>論曰：至得諸佛平等，謂於法身依止及意事無差別功德。</p>
<p>釋曰：依止即法身，意是應身，事是化身。如此三身，一切十方三世如來平等無異，如此平等一切如來皆已至得。</p>
<p>論曰：行無礙行，謂修習一切障對治功德。</p>
<p>釋曰：為對治一切三障，如來恒修對治慧，是故如來智於法體及法相皆無障礙。</p>
<p>論曰：不可破無對轉法，謂降伏一切外道功德。</p>
<p>釋曰：於世間中無有天魔及外道諸說，能如理破如來所說正法、安立自法，亦無有能以自所立法對翻如來正法。何以故？如來所說無失本性故。</p>
<p>論曰：不可變異境，謂生於世間，非世間法所染污功德。</p>
<p>釋曰：世間是如來出生處，如來雖復生於世間，貪愛等八法及四倒不能染污。境即四念處，謂真如空。</p>
<p>論曰：不可思惟所成立法，謂安立正法功德。</p>
<p>釋曰：修多羅等十二部正法，不可量不可思，非凡夫所能知。如來安立此法竟，乃至嬰兒等亦能通達。如鳩摩羅迦葉等是前清淨慧句，於餘句一一應知相應。</p>
<p>論曰：至三世平等，謂四種善巧答他問功德。</p>
<p>釋曰：如來於現在證一切法，於過去未來亦證無比。由證此智平等，若他約三世問難，無不依證智作四種答故，智答皆等。如來至此二種平等。</p>
<p>論曰：於一切世界現身，謂於一切世界中顯現應化身功德。</p>
<p>釋曰：為化菩薩及二乘，隨眾生根性顯現二身，為說為行。</p>
<p>論曰：於一切法智慧無礙，謂能決他疑功德。</p>
<p>釋曰：由得四無畏，故自決無疑；由得四無礙辯，故能決他疑，是故能答難決疑。</p>
<p>論曰：一切行與智慧相應，謂由種種行能令他入功德。</p>
<p>釋曰：如來欲行他利益事，此事先是智所緣，由此事他得入真位，則與他智慧相應，此事以自智慧為因，以他智慧為果。一切如來所行方便，謂神通輪、記心輪、說法輪乃至出入息等，無不自與智慧相應，無不令他得智慧，無有空過。</p>
<p>論曰：於法智無疑，謂於未來世法生智功德。</p>
<p>釋曰：此法於未來應生，能如此智是故於未來世法無疑。為令他得此法，隨眾生根性能立教。</p>
<p>論曰：不可分別身，謂隨眾生樂顯現功德。</p>
<p>釋曰：眾生界過數量，意欲及入道方便亦過數量，處所亦過數量。如來能隨此事差別示現化身，數量相貌時節處所並不可分別。</p>
<p>論曰：一切菩薩所受智慧，謂能行無量依止眾生正教化事功德。</p>
<p>釋曰：由無量菩薩依止，是眾生教化事。應可作此事，由得佛無我為勝我。此智但是菩薩所受故，但佛能化菩薩，但菩薩能受佛化。無量菩薩依止者，此有二義無量，或屬菩薩、或屬依止。若屬菩薩，一切菩薩同一依止，謂以無我為勝我。若屬依止，顯法身遍滿，通為一切菩薩依止。</p>
<p>論曰：至無二佛住波羅蜜，謂平等法身波羅蜜成就功德。</p>
<p>釋曰：如來法身名佛住。三世如來此住不異故言無二，無二故平等。四德究竟故名波羅蜜。成就有二義：一、清淨佛法身，已離一切障究竟清淨故名成就；二、四德是法身所成就。</p>
<p>論曰：至無差別如來解脫智究竟，謂隨眾生意顯現純淨佛土功德。</p>
<p>釋曰：於無相雜如來智中至解脫究竟，如來智慧與真如無差別，隨眾生所願樂能顯現清淨佛土等，為生善心及成熟解脫故。</p>
<p>論曰：已得無邊佛地平等，謂是三種佛身無離無別處功德。</p>
<p>釋曰：如來三種身中，法身約處所不可度量，應化兩身亦爾。不可言但此世界有、彼世界無，無有一法出法身外，無有眾生界出應化兩身外。</p>
<p>論曰：法界為勝，謂窮生死際，能生一切眾生利益安樂功德。</p>
<p>釋曰：如來以法界為勝。法界有二種：一有染、二無染，無染清淨法界為後最勝。何以故？如來窮生死際，利益安樂眾生功能無盡。所以無盡者，由體、由能。體即法界，能即應化兩身。因化身得如來應身，因應身後轉得成如來法身，若成法身則無窮盡。</p>
<p>論曰：虛空界為後邊，謂由無盡功德。</p>
<p>釋曰：如來智慧無盡。譬如虛空虛空遍滿一切色際，無有生住滅變異。如來智亦爾，遍一切所知，無倒無變異故說如虛空。</p>
<p>論曰：最清淨慧如此初句，由所餘句次第應知分別解釋。若如此正說，法義得成。</p>
<p>釋曰：由二十道理，成就如來智慧最清淨故。如來自利滿足，由智慧清淨，如來所說法教理圓正故，利他得成。第一句為本，餘二十句為能成就。</p>
<p>論曰：因事義依止者，如經言：若菩薩與三十二法相應說名菩薩。</p>
<p>釋曰：因事有二義，一以意為因、以十六業為事；二以諸句為因、所成業為事。菩薩有二種：一在正定位、二在不定位。若入正定位者，與三十二法相應得菩薩名。若在不定位，<span class='corr'>未</span>與三十二法相應，不得名菩薩。</p>
<p>論曰：於一切眾生與利益安樂意相應。</p>
<p>釋曰：於一切眾生求欲起真實道，有方便故名利益意。於一切眾生求欲，起現在未來二世拔苦施樂方便故，名安樂意。菩薩與此意恒不相離，故名相應。此初句明利益安樂意，後有十六業及十六句合三十二法，並顯了初句義。</p>
<p>論曰：令入一切智智意，謂傳傳行業。</p>
<p>釋曰：若菩薩有意欲令眾生入一切智智，由此意傳傳化度眾生令得一切智智，譬如一燈傳然千燈。由此句及業，菩薩利益安樂意則得顯現，如此於一切句及業各顯初句悉應知之。</p>
<p>論曰：我今於何處中當相應如此智？謂無倒業。</p>
<p>釋曰：若菩薩有利益安樂意，菩薩不如實識自身則不能中道理安立眾生。譬如有人有利益安樂意安立眾生於飲酒，是顛倒業。若如實識自身，能中道理為眾生說無增上慢，安立眾生令入中善處，此利益安樂名無倒業。</p>
<p>論曰：捨高慢心，謂不由他事自行業。</p>
<p>釋曰：由此人捨離高慢心，不待他請，若眾生是法器則自往為說正法。</p>
<p>論曰：堅固善意，謂不可壞業。</p>
<p>釋曰：由菩薩心堅固，若眾生有過失，不能破壞菩薩利益安樂心。</p>
<p>論曰：非假作憐愍意，謂無求欲業，有三句解釋應知。</p>
<p>釋曰：前有三句，後更以三句釋前三句。</p>
<p>論曰：不貪報恩。</p>
<p>釋曰：此釋初句，非為自求利養故憐愍他。</p>
<p>論曰：於親非親所平等意，謂有恩無恩眾生不生愛憎心。</p>
<p>釋曰：親名有恩；怨及中人是非親，名無恩。若使非親堪受利益安樂事，菩薩則捨不平等心起平等親友心行利益事。</p>
<p>論曰：永作善友意乃至無餘涅槃，謂隨順行乃至餘生。</p>
<p>釋曰：隨順行利益安樂事，從今生乃至窮未來生永不捨離，故名無求欲業。此無求欲意云何可知？由隨處相應身口二業是故可知。</p>
<p>論曰：稱量談說歡笑先言，謂隨處相應言說業，有二句解釋應知。</p>
<p>釋曰：此二句約法及安慰以顯口業。稱量談說是約法，歡笑先言是約安慰。稱量有二種：一稱法不離餘語、二稱所解離非所解及疑。如此稱量談說歡笑，令他無疑畏心。先言是引他所作之方便。此二種口業，於怨、親、中三人無有別異，即成就無求欲業。</p>
<p>論曰：於諸眾生慈悲無異，謂有苦、有樂、無二眾生平等業。</p>
<p>釋曰：於有苦眾生，由苦苦起慈悲。於有樂眾生，由壞苦起慈悲。於無二眾生，由行苦起慈悲。無二謂無苦無樂，即是捨受。慈悲平等是身口業。何以故？菩薩於眾生先起意地慈悲，後隨時隨處行拔苦與樂行，故是身口業。此身口業，於怨、親、中三人無有別異，亦成就無求欲業。</p>
<p>論曰：於所作事無退弱心，謂無下劣業。</p>
<p>釋曰：若菩薩輕賤自身云：我今於無上菩提無有功能，一切所作皆不成就。名退弱心。菩薩不生此心故所作皆得成就，名無退弱心。</p>
<p>論曰：無厭倦心，謂不可令退轉業。</p>
<p>釋曰：菩薩於無上菩提起正勤無有厭倦。無厭倦有二種：一見因定、二知果希有，故於難行中心無厭倦。</p>
<p>論曰：聞義無足，謂攝方便業。</p>
<p>釋曰：若人多聞，能了別化他方便；由聞解義，則於正行無有疑心，故自能修行亦教他修行。</p>
<p>論曰：於自作罪能顯其過、於他作罪不怪訶責，謂厭惡所對治業，有二句解釋應知。</p>
<p>釋曰：由智及大悲故有此能。由智能了別因果故不覆藏自所作惡，由大悲不忍見他作苦因，雖恒訶責而不瞋怪。</p>
<p>論曰：於一切威儀中恒治菩提心，謂無間思量業。</p>
<p>釋曰：此顯無間修。無間修為遮一切放逸行，譬如威儀清淨品中所明，菩薩所作無不為令眾生得無上菩提。</p>
<p>論曰：不求果報而行布施，不著一切怖畏及道生受持禁戒，於一切眾生忍辱無礙，為引攝一切善法行於精進，修三摩提滅離無色定，與方便相應智四攝相應方便，謂行進勝位業，有七句解釋應知，正修加行六波羅蜜，恭敬行四攝。</p>
<p>釋曰：前有七句，後總舉六度四攝結前七句。此業能增長利益安樂意，若未生由此業得生，若已生由此業得增廣，即是生長之因。</p>
<p>論曰：於持戒破戒中善友無二，謂成就方便業，有六句解釋應知。</p>
<p>釋曰：前有六句，後更以六句釋前六句。</p>
<p>論曰：事善知識。</p>
<p>釋曰：此釋初句。若人持戒破戒不觀其過但取其德，若未得彼德則依彼修學，若已得彼德則共彼數習令堅固，若自有德令彼修學同我所得。此彼互相事，故言為善友無二。</p>
<p>論曰：恭敬心聽法，謂聽聞正法。</p>
<p>釋曰：為得未得、為修治已得，是故依善友聽聞正法。</p>
<p>論曰：恭敬心樂住阿蘭若處，謂住阿蘭若處。</p>
<p>釋曰：欲修行如所聞法故恭敬住阿蘭若處，若住此中一切邪覺觀不得起。</p>
<p>論曰：於世間希有不生安樂心，謂遠離邪覺觀。</p>
<p>釋曰：譬如妓樂等是世間所愛，於中不生喜樂心，是名遠離邪覺觀。</p>
<p>論曰：於下品乘不生喜樂心、於大乘教觀實功德，謂正思惟功德，有二句。</p>
<p>釋曰：離小修大，此二句名正思惟。</p>
<p>論曰：遠離惡友、敬事善友，謂顯事善友功德，有二句。</p>
<p>釋曰：遠惡親善，此二句名近善友功德。由治此六法故，利益安樂事得成就，故名成就方便業。成就體相云何？</p>
<p>論曰：恒治四種梵住，謂顯成就業，有三句解釋應知。</p>
<p>釋曰：前有三句，後更以三句釋前三句。</p>
<p>論曰：治無量心清淨。</p>
<p>釋曰：此釋初句。</p>
<p>論曰：恒遊戲五通慧，謂得威德。恒依智慧行，謂證得功德。</p>
<p>釋曰：先於眾生起無量心，由無量心欲引眾生令入正位故現五通慧。若眾生已入正位，欲令修正行故，依智慧令行，不應依識。由證智生故，能了別善惡兩法。</p>
<p>論曰：於住正行、不住正行眾生無捨離心，謂安立他業，有四句解釋應知。</p>
<p>釋曰：前有四句，後更以四句釋前四句。欲令眾生離惡法住善法，為安立此二事故作安立他業。</p>
<p>論曰：引攝大眾。</p>
<p>釋曰：此釋初句。於破戒人不棄捨亦不永擯，從惡處濟拔安置善處。於持戒人隨其根性，令進修定慧等行。</p>
<p>論曰：一向決定言說，謂無有疑心，立正教學處。</p>
<p>釋曰：由智慧決了無疑，一向立教及學處故可信受。若先說如此教、如此學處，後言先所說為非，由此事不定，言說則不可信受；無不定故可信受。</p>
<p>論曰：恭敬實事，謂法財兩攝。</p>
<p>釋曰：由此人以實語依真實道理說法，是名法攝。如法所得衣服等財物，以此攝眾生，是名真實財攝。</p>
<p>論曰：先恭敬行菩薩心，謂無染污心。</p>
<p>釋曰：由此人攝持菩薩心，能作一切眾生利益事，不為眾生敬事於我。云何？彼眾生由我利益信受正教，當來得無上菩提。為此善意故行法財二攝，是名無染污心。</p>
<p>論曰：與如此等法相應，說名菩薩。由如此文句，前說初句應知。解說初句者，謂於一切眾生利益安樂意。此利益安樂意文句，別有十六文句所顯業，應知解說。十六業者，如此等應知解釋初句。</p>
<p>釋曰：初句明利益安樂，所餘十六業及十六句，皆是利益安樂別義，故以別釋總。</p>
<p>論曰：此中說偈。</p>
<p>釋曰：更以一偈顯前所說德因總別義。</p>
<p>論曰：</p>

<div class="lg regular"><div class='lg-row'>取如前說句，　隨德句差別；</div>
<div class='lg-row'>取如前說句，　由義別句別。</div>
</div></div></div>
<p class='juan'>攝大乘論釋卷第六</p>
</div><!-- end of div[@id='body'] -->
</body></html>