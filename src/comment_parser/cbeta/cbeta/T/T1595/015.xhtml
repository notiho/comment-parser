<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu84' />攝大乘論釋卷第十五</p><p class="byline">世親菩薩釋</p><p class="byline">陳天竺三藏真諦譯</p>
<p class='h1'>釋智差別勝相第十之三</p><p>論曰：復次諸佛如來淨土清淨，其相云何應知？</p>
<p>釋曰：前於七念中，明如來大富樂即是淨土。前但說八人不可得、二人可得，未明不可得及可得所在之處。今欲顯示此處故，問淨土相。</p>
<p>論曰：如言百千經菩薩藏緣起中說。</p>
<p>釋曰：總舉諸經，故稱如言。菩薩藏中有別淨土經，經有百千偈，故名百千經。又《華嚴經》有百千偈，故名百千經，於此經緣起中廣說淨土相。如此淨土文句顯何功德？</p>
<p>論曰：佛世尊在周遍光明七寶莊嚴處。</p>
<p>釋曰：一金、二銀、三琉璃、四摩娑羅、五阿輸摩竭婆、六因陀羅尼羅、七盧嬉胝柯目多，此一一寶光明皆周遍一切處。此處以七寶為莊嚴，佛住其中。</p>
<p>論曰：能放大光明，普照無量世界。</p>
<p>釋曰：此明七寶光明所照之處，釋周遍義。此兩句明色相圓淨。</p>
<p>論曰：無量妙飾界處各各成立。</p>
<p>釋曰：此莊嚴希有無等，故言妙飾。有眾多妙飾，故言無量。所遊行地為界，所居地為處。一一界一一處莊嚴具足，故言成立。此句明形貌圓淨。</p>
<p>論曰：大域邊際不可度量。</p>
<p>釋曰：徑度為度，周圍為量。一一佛淨土邊際，非凡夫以由旬等數所能度量。此句明量圓淨。</p>
<p>論曰：出過三界行處。</p>
<p>釋曰：三界集諦為行，三界苦諦為處。淨土非<span class='corr'>三</span>界苦集所攝，故言出過三界行處。此句明處圓淨。若非苦集諦攝，以何因得生？以何法為體？</p>
<p>論曰：出出世善法功能所生。</p>
<p>釋曰：二乘善名出世，從八地已上乃至佛地名出出世。出世法為世法對治，出出世法為出世法對治。功能以四緣為相，從出出世善法功能生起此淨土故，不以集諦為因。此句明因圓淨。何者為出出世善法？無分別智、無分別後智所生善根，名出出世善法。</p>
<p>論曰：最清淨自在唯識為相。</p>
<p>釋曰：菩薩及如來唯識智，無相無功用，故言清淨。離一切障無退失，故言自在。此唯識智為淨土體故，不以苦諦為體。此句明果圓淨。</p>
<p>論曰：如來所鎮。</p>
<p>釋曰：如此相淨土，如來恒居其中。最為上首故言鎮。此句明主圓淨。</p>
<p>論曰：菩薩安樂住處。</p>
<p>釋曰：自受行正教、教他受行正教名安樂。菩薩於淨土助佛助道，具此二事，故名安樂住處。此句明助圓淨。</p>
<p>論曰：無量天、龍、夜叉、阿修羅、迦樓羅、緊那羅、摩睺羅伽、人非人等所行。</p>
<p>釋曰：淨土中實無此眾生，欲令不空故，佛化作如此雜類。此句明眷屬圓淨。若有如此眾生，諸菩薩等皆何所食？</p>
<p>論曰：大法味喜樂所持。</p>
<p>釋曰：大乘十二部經名大法，真如解脫等為味。緣此法味生諸菩薩憙樂，長養諸菩薩五分法身。此句明持圓淨。飡此法味作何等業？</p>
<p>論曰：一切眾生一切利益事為用。</p>
<p>釋曰：凡夫三乘名一切眾生。隨其所能，為說正教，令如說修行。離四惡道、離生死、離二乘自愛行，名一切利益。此句明業圓淨。若菩薩於眾生行如此業，能行及行處得何利益？</p>
<p>論曰：一切煩惱災橫所離。</p>
<p>釋曰：三界集諦名一切煩惱，三界苦諦名一切災橫。此二悉離，能行行處。此句明利益圓淨。若離如此法，有餘怖畏不？</p>
<p>論曰：非一切魔所行處。</p>
<p>釋曰：淨土中無陰魔、煩惱魔、死魔、天魔故，離一切怖畏。此句明無怖畏圓淨。若淨土中無一切怖畏，六根所受用法悉具有不？</p>
<p>論曰：勝一切莊嚴如來莊嚴所依處。</p>
<p>釋曰：非唯是有一切所受用具最勝無等，是如來福德智慧行圓滿因所感如來勝報依止此處，是故最勝。此句明住處圓淨。淨土中以何法為出入路？</p>
<p>論曰：大念慧行出離。</p>
<p>釋曰：大乘正法名大法，於大法中聞慧名念、思慧名慧、修慧名行。此三於淨土是往還道，故名出離。此句明路圓淨。若有此路，為乘何法？</p>
<p>論曰：大奢摩他毘鉢舍那乘。</p>
<p>釋曰：大乘中五百定名奢摩他，如理如量智名毘鉢舍那，以此二為乘。此句明乘圓淨。若有此乘，從何門入？</p>
<p>論曰：大空、無相、無願解脫門入處。</p>
<p>釋曰：於大乘中三解脫門一體，由無性故空，空故無相，無相故無願。若至此門，得入淨土。此句明門圓淨。世間世界，地輪依水輪、水輪依風輪，淨土為依何法？</p>
<p>論曰：無量功德聚所莊嚴大蓮花王為依止。</p>
<p>釋曰：以大蓮華王譬大乘所顯法界真如。蓮華雖在泥水之中，不為泥水所污。譬法界真如雖在世間，不為世間法所污。又蓮花性自開發，譬法界真如性自開發，眾生若證皆得覺悟。又蓮花為群蜂所採，譬法界真如為眾聖所用。又蓮花有四德，一香、二淨、三柔軟、四可愛，譬法界真如總有四德，謂常、樂、我、淨。於眾花中最大最勝，故名為王，譬法界真如於一切法中最勝。此花為無量色相功德聚所莊嚴，能為一切法作依止，譬法界真如為無量出世功德聚所莊嚴，此法界真如能為淨土作依止。復次如來願力所感寶蓮花，於諸花中最大最勝，故名王。無量色相等功德聚所莊嚴，能為淨土作依止。此句明依止圓淨。淨土中何法是如來住處？</p>
<p>論曰：大寶重閣，如來於此中住。</p>
<p>釋曰：此別明如來住處。如世間受用器世界，有無量過失；若受用淨土有何功德？</p>
<p>論曰：如此淨土，清淨顯色相圓淨，形貌量處、因果、主助眷屬、持業利益、無怖畏、住處、路乘門依止圓淨。由前文句，如此等圓淨皆得顯現。復次受用如此淨土清淨，一向淨、一向樂、一向無失、一向自在。</p>
<p>釋曰：恒無雜穢，故言一向淨。但受妙樂無苦無捨，故言一向樂。唯是實善無惡及無記，故言一向無失。一切事悉不觀外緣，皆由自心成，故名一向自在。復次依大淨說一向淨，依大樂說一向樂，依大常說一向無失，依大我說一向自在。菩薩若憶念如來富樂，應如此知。</p>
<p>論曰：復次諸佛法界，恒時應見有五業。</p>
<p>釋曰：此中應明法身業，而言諸佛法界者，欲顯法身含法界五義故，轉名法界。五義者，一性義，以無二我為性，一切眾生不過此性故。二因義，一切聖人四念處等法緣此生長故。三藏義，一切虛妄法所隱覆，非凡夫二乘所能緣故。四真實義，過世間法，世間法或自然壞、或由對治壞，離此二壞故。五甚深義，若與此相應，自性成淨善故；若外不相應，自性成㲉故。由法身含法界五義，諸菩薩應見法身恒與五業相應，無時暫離。</p>
<p>論曰：一救濟災橫為業，由唯現盲聾狂等疾惱災橫能滅除故。</p>
<p>釋曰：此明大悲力。若定業報眾生，如來於中則無自在，此如前釋。若不定業報，或現在過失、或有對治業，如此眾生若至佛所，如來作意及不作意皆能令離此等災橫。</p>
<p>論曰：二救濟惡道為業。從惡處引拔，安立於善處故。</p>
<p>釋曰：此明正行力。如來作意及不作意，一切眾生若至佛所，無不息惡行善。</p>
<p>論曰：三救濟行非方便為業。諸外道等加行非方便，降伏安立於佛正教故。</p>
<p>釋曰：此明威德力。諸外道多行非方便，若常見外道多行苦行，以計有未來生故；斷見外道多行樂行，以計無未來生故；或思惟自在天為道，或思惟我為道，或思惟自性為道，或思惟我自性中間為道，如此等悉是非方便行。如來以通慧導降伏其高慢，以記心導降伏其不信，以正教導降伏其邪見。既降伏已，隨其根性安立於三乘正教中。</p>
<p>論曰：四救濟行身見為業。為過度三界，能顯導聖道方便故。</p>
<p>釋曰：此明方便力。一切三界眾生無離身見。身見者，若為多物所成，體是無常故名身。為五陰等和合所成故名多物。未有有、已有滅，故名無常。外道於多計一，於無常執常，謂是一是常為我。為破此見亦非一非常，故名身見。若離身見，則得過三界集、度三界苦。說正教名顯，生彼三慧為導。苦法忍已去乃至阿羅漢果名聖道，從出家受戒乃至世第一法為聖道方便，顯道令修方便得聖道。又如來令眾生離身見出三界，此未是真實聖道，但是聖道方便。先顯導令修此方便聖道，為得真實聖道緣由。</p>
<p>論曰：五救濟乘為業。諸菩薩欲偏行別乘，及未定根性聲聞，能安立彼為修行大乘故。</p>
<p>釋曰：此明真實教力。乘有人法，人有大乘人、有小乘人，法有方便乘法、有正乘法。轉方便乘修治正乘，故名救濟乘。《摩訶般若經》說：乘有三義，一性義、二行義、三果義。二空所顯三無性真如名性，由此性修十度十地名行，由修此行究竟證得常樂我淨四德名果。又《中邊論》說乘有五義：一出離為體，謂真如；二福慧為因，能引出故；三眾生為攝，如根性攝令至果故；四無上菩提為果，行究竟至此果故；五三惑為障，除此三惑，前四義成故。諸菩薩在十信位中，修大行未堅固，多厭怖生死，慈悲眾生心猶劣薄，喜欲捨大乘本願修小乘道，故言欲偏行別乘。小乘說聲聞。若得信等五根，不名定根，以未得聖故。若得未知欲知等三根則名定根，以得聖故。若至頂位不名定性，以不免四惡道故。若至忍位名為定性，以免四惡道故。若依小乘解，未得定根性則可轉小為大，若得定根性則不可轉。如此聲聞無有改小為大義，云何得說一乘？今依大乘解，未專修菩薩道悉名未定根性故。一切聲聞皆有可轉為大義，安立如此大小乘人令修行大乘。</p>
<p>論曰：於如此五業，應知諸佛如來共同此業。</p>
<p>釋曰：世間眾生於五業不同，諸佛五業無不同義。</p>
<p>論曰：此中說偈。</p>
<p>釋曰：欲顯眾生不同業、諸佛同業，是故說偈。</p>
<p>論曰：</p>
<p class="lg-abnormal"><div class='lg-row'>因依事意及諸行，　異故世間許業異。</div>
</p><p>釋曰：此明眾生五業不同，一因、二依、三、事四意、五行。因不同者，如別因成地獄、別因成天、別因成人，畜生、餓鬼等亦爾，由因不同故作業不同。依不同者，依即彼身，由身不同故作業不同。事不同者，如人道中或商估或耕種或事王，如此等事不同，故業不同。意不同者，一切眾生根欲性名意，此等種種不同，故業不同。諸行不同者，色等五陰名諸行，色陰中如火所作異水等所作，受所作異想等所作，故業不同。由此五事，此作非彼作，世間愚智皆許其業有異。</p>
<p>論曰：</p>
<p class="lg-abnormal"><div class='lg-row'>此五種異於佛無，　是故世將同一業。</div>
</p><p>釋曰：前五種事於諸佛悉無。何以故？諸佛因同，同修福德智慧行故。諸佛依同，同一法身故。諸佛事同，同有自利利他事故。諸佛意同，同有利益安樂眾生意故。諸佛無諸行同，同出離有為法故。由無此五異，故皆同一業。大悲引導眾生俱向涅槃，故名世將。</p>
<p>論曰：若爾，聲聞獨覺非所共得，如此眾德相應諸佛法身。諸佛以何意故，說彼俱趣一乘與佛乘同？</p>
<p>釋曰：若諸佛無前五異，由法身五業是同。二乘人有五業異，不得法身，無五業同。如來為何義故，說二乘人同趣一乘皆得成佛？</p>
<p>論曰：此中說偈。</p>
<p>釋曰：為顯說一乘意，是故說偈。前偈以了義說一乘，後偈以密義說一乘。</p>
<p>論曰：</p>

<div class="lg regular"><div class='lg-row'>未定性聲聞，　及諸餘菩薩，</div>
<div class='lg-row'>於大乘引攝，　定性說一乘。</div>
</div><p>釋曰：有諸聲聞等，於小乘根性未定，欲引令信受大乘，攝令修行大乘，謂未得令得、已得令不退，云何彼捨小乘道，於大乘般涅槃？佛為此意故佛說一乘，引攝令入住大乘。</p>
<p>論曰：及諸餘菩薩，於大乘引攝。</p>
<p>釋曰：有諸菩薩於大乘根性未定。云何安立彼於大乘，令不捨大乘於小乘般涅槃？為此意故佛說一乘，引攝令入住大乘。</p>
<p>論曰：定性說一乘。</p>
<p>釋曰：有諸菩薩於大乘根性已定，無退異意，為此菩薩故說一乘。</p>
<p>論曰：</p>

<div class="lg regular"><div class='lg-row'>法無我解脫，　等故性不同，</div>
<div class='lg-row'>得二意涅槃，　究竟說一乘。</div>
</div><p>釋曰：由法等、無我等、解脫等，故說一乘。此中法即真如。一切三乘皆不離真如，是彼所應乘法。由真如法同，故說一乘。一切法唯法無人，若人實無，云何分別此人是聲聞、此人是獨覺、此人是菩薩？如此分別不稱道理，由無我義同故說一乘。三乘人同解脫惑障，如佛言：解脫與解脫無有差別。由滅惑義同，故說一乘。三義同故名等。</p>
<p>論曰：性不同。</p>
<p>釋曰：有二乘人，於自乘位根性不同。此人雖求二乘道，未得二乘，由二乘根性未定故，可轉作大乘根性。為化此人故說一乘。</p>
<p>論曰：得二意涅槃。</p>
<p>釋曰：二意中初名於眾生平等意。諸聲聞等人，於一切眾生作如此意：彼即是我、我即是彼。由此意故，謂彼得正覺即是我得正覺，我得正覺即是彼得正覺。如我應解脫自身，亦應如此解脫眾生。為如此意故說一乘。後名於法如平等意。諸聲聞等人，如來於《法華經》中為其授記已得佛意，但得法如平等意，未得佛法身。若得此法如平等意，彼作是思惟：如來法如即是我法如。由如此意，故說一乘。復次於法花大集中，有諸菩薩名同舍利弗等，此菩薩得此意，佛為授記，故說一乘。復次佛化作舍利弗等聲聞，為其授記，欲令已定根性聲聞更練根為菩薩，未定根性聲聞令直修佛道，由佛道般涅槃。如佛言曰：我今覺了過去世中，已經無量無數劫依聲聞乘般涅槃。欲顯小乘非究竟處，令其捨小求大故，現為此事。由如此義，故說一乘。</p>
<p>論曰：究竟說一乘。</p>
<p>釋曰：若說乘義，唯一乘是乘，所餘非乘，若過此乘無別行故。餘乘有上，所謂佛乘。由此義故，若彼乘比此乘，此乘無等，彼乘失沒，故名究竟。由如此義，故說一乘。</p>
<p>論曰：三世諸佛若共一法身，云何世數於佛不同？</p>
<p>釋曰：諸佛既同得一法身，云何有三世復有眾多？若有三世及眾多，云何言一？</p>
<p>論曰：此中說偈。</p>
<p>釋曰：有因證諸佛或一或多。今欲顯示此義，是故說偈。云何或一？</p>
<p>論曰：</p>

<div class="lg regular"><div class='lg-row'>於一界中無二故，　同時因成不可量，</div>
<div class='lg-row'>次第成佛非理故，　一時多佛此義成。</div>
</div><p>釋曰：一法界平等。諸佛是法界所顯，由法界一，故諸佛是一。復次一時中於一世界，無二佛俱出，故說或一。云何或多？</p>
<p>論曰：同時因成不可量。</p>
<p>釋曰：於一時有無數諸菩薩，同時修福德智慧二行，因已成熟。若不同時得無上菩提果，則修行唐捐。以諸菩薩修因，同時成熟、同時得果故，一時有多菩薩成佛不可度量。若言因雖俱成，必前後次第成佛。是義不然。何以故？</p>
<p>論曰：次第成佛非理故。</p>
<p>釋曰：諸菩薩不作是願：我當相待次第成佛。由此願故，因雖成熟故待次第。既無此願，云何因俱成熟，不同時得果？云何多人俱時修因不觀次第，得果之時必觀次第？故此義非理。</p>
<p>論曰：一時多佛此義成。</p>
<p>釋曰：此句明一時中十方世界有無量佛同時出世。若言有佛經證，於世間但一如來無俱出義。是義不然。經言無處無位，非前非後二如來阿羅訶三藐三佛陀出現於世。有處有位，若一如來出現於世，譬如二轉輪王不得同時共生一處。此經為當說大三千世界無二如來，為當說一切世界無二如來？宜應詳釋。此經說一切世界。何以故？不應限礙世尊勝能，唯世尊一人於一切處有勝能。若一佛不能於餘處化度眾生，餘佛亦應不能。復有經言：舍利弗！若人至汝所作如是問：大德舍利弗！於今時有沙門婆羅門，與沙門瞿曇平等平等於無上菩提不？汝得此問，當云何答？舍利弗言：若有人至我所作如是問，我當如是答：善男子！於今時無沙門婆羅門與世尊平等平等於無上菩提。何以故？世尊！我從世尊吉祥口聞、從世尊所得，無處無位，無前無後二如來並出於世。有處有位，唯一如來出現於世。若爾，云何於《梵王經》中，佛說但大三千世界中我自在成。如此言教，別有密意。若世尊不作意，但在自性中無功用心，於大三千世界言語光明五識等事自然得成。若有功用心，無邊世界是如來境。復有餘部說：於餘世界別有諸佛出世。何以故？有無量菩薩同時修行六度，因已成熟不可數量，無有道理諸佛於一處一時共生，無有別法能礙彼於餘處出世，是故定知於餘世界別有諸佛出世。此經證諸佛不同一時出世，譬如轉輪王。今當詳辯此經。此經若說一世界一佛出世，不妨餘處。若說一切世界一佛出世，餘轉輪王於別世界不應得生。既說轉輪王不俱生譬諸佛，汝若忍許餘世界有別轉輪王，云何不忍許諸佛出餘世界？佛出於世是大吉祥，何故不許於多世界有多佛出世？此無過咎。世間有多眾生，與最勝利益相應故，云何於一世界二佛不俱出現？以無用故。又隨宿願故。諸菩薩昔作是願：願我於盲闇世界無人將導處得成正覺：為作光明、為彼將導。由此願故，無二佛俱出。若爾，何故唯說一佛，不說多佛？為令眾生起極尊重及急修行故。何以故？若但於一佛，則起極尊重心，謂他無如此德。亦能急修行如來正教。何以故？佛若涅槃，我等則無歸依處。故偈言一時多佛，此義成。</p>
<p>論曰：云何應知諸佛法身非一向涅槃、非非一向涅槃？</p>
<p>釋曰：有諸師說諸佛如來不永般涅槃，別部聲聞乘人說諸佛如來永般涅槃。此二執非了義說，是密意所顯。</p>
<p>論曰：此中說偈。</p>
<p>釋曰：為顯此義，是故說偈。</p>
<p>論曰：</p>

<div class="lg regular"><div class='lg-row'>由離一切障，　應作未竟故，</div>
<div class='lg-row'>佛一向涅槃，　不一向涅槃。</div>
</div><p>釋曰：諸佛永解脫惑障及智障，是故一向涅槃。如來應作正事未究竟，謂未成熟令成熟、已成熟令解脫，此二事不可休廢，是故如來不一向涅槃。若如二乘一向涅槃，如來本願但有願無果。若了義說，應言有涅槃、有不涅槃。</p>
<p>論曰：云何受用身不成自性身？</p>
<p>釋曰：應身不成法身是道理，應身成法身非道理。此是非義。云何可知？</p>
<p>論曰：由六種因故。</p>
<p>釋曰：有六種因，證是非義。</p>
<p>論曰：一由色身及行身顯現故。</p>
<p>釋曰：十入名色身，受等名行身。諸佛以真如法為身，於法身中色行不可得，應身則不爾。此義云何？一切智、大定、大悲等恒河沙等如來功德雖依法身，若顯現時不離化身，此化身似佛，異一切眾生。為應身事相，故色行於應身有，於法身無。是故應身不成法身，是道理成，則非道理。</p>
<p>論曰：二由無量大集處差別顯現故。</p>
<p>釋曰：應身有差別，由佛弟子大集輪差別故。應身能集菩薩弟子眾，法身不爾。何以故？大通慧能集菩薩眾，大通慧即是應身，能說正法立義釋疑，此是般若功用，般若即是應身。日夜六時觀眾生根性，往彼為作利益事，是大悲功用，大悲即是應身。若以應身即是法身，則不能集化菩薩。若法身即是應身，則諸佛非常住。由此差別顯現故，應身不成法身。</p>
<p>論曰：三隨彼欲樂見，顯現自性不同故。</p>
<p>釋曰：彼為無量菩薩。欲樂觀如來眾德，但依應身觀。隨其欲樂，所見眾德顯現不同。如此應身自性不定，以多種類故。法身不爾，是故應身不成法身。復有別經為證，應身隨眾生欲樂現相不同。何以故？有諸眾生於應身欲見黃色青色等及樂受捨受等、有識無識等種種不同，皆悉得成。此經顯應身自性不定。法身則不爾，故應身不成法身。</p>
<p>論曰：四別異別異見，自性變動顯現故。</p>
<p>釋曰：有一眾生，先見此應身別異相顯現，此眾生後見此應身更有別異相顯現。如一人見不同，餘眾生見亦爾。為成熟此眾生善根故，初現麁相，次現中相，後現微妙相。應身有此變動相，法身不爾，故應身不成法身。</p>
<p>論曰：五菩薩聲聞天等種種大集相雜和合時，相雜顯現故。</p>
<p>釋曰：應身恒時由菩薩等種種大集相雜聽法時，應身有三相雜：一一切眾生各各見佛皆對其前，故名相雜。二隨無量眾生色相不同，佛如其色相，故名相雜。三隨其根性所宜，大智大定大悲有無量事用，故名相雜。應身有此相雜，法身不爾。若以法身為應身，佛無利益眾生事。若以應身為法身，佛無現世安樂義，以恒喧動離寂靜故。是故應身不成法身。</p>
<p>論曰：六阿黎耶識及生起識見轉依，非道理故。</p>
<p>釋曰：阿黎耶識及生起識即是受用身，此二識轉依名法身。若自性身即是受用身，轉二識依復得何身？由此非道理故，受用身不成自性身。若受用身即是自性身，則無大智等眾德。由不無眾德故，自性身不成受用身。</p>
<p>論曰：是故受用身無道理成自性身。</p>
<p>釋曰：由此六因，證知是道理非道理義。</p>
<p>論曰：云何變化身不成自性身？</p>
<p>釋曰：變化身不成法身，是道理。變化身成法身，非道理。是非義云何可知？</p>
<p>論曰：由八種因故。</p>
<p>釋曰：有八種因證是非義。</p>
<p>論曰：一、諸菩薩從久遠來，得無退三摩提，於兜率陀天道及人道中受生，不應道理。</p>
<p>釋曰：菩薩從得初地乃至十地，經三十大劫阿僧祇，得五百不退定，久已離欲三界，無有道理生天道中，何況有道理於人間，在釋迦王種中生。為化下眾生故現受人身，此身無因而於世間是有，故非果報身及自性身，但是變化身。</p>
<p>論曰：二、諸菩薩從久遠來恒憶宿住。</p>
<p>釋曰：菩薩從初地至十地，於長時中恒憶宿命，先所修得無量伎能悉不忘失。</p>
<p>論曰：方書算計數量印相工巧等論，行欲塵及受用欲塵中，菩薩無知，不應道理。</p>
<p>釋曰：六十四種方土異書，乘除等十六種算計法，離乘除等十六種觀聚知數多少、觀聚知量多少，以印印物為相，或增或減、或守或相，六十四能十八明處，六十四王伎祕巧術法，未得令得已得令長，已長付囑善人，為行欲塵。於六塵中，如歌舞和合衣著調鼎等事，名受用欲塵。菩薩於無量劫來，常憶宿世所修一切伎能，悉無忘失，無有道理於此等事不知不憶。為化眾生，示下品人可轉成上品故，顯自身未有此能方須修學。是故此身是變化身，非自性身及受用身。</p>
<p>論曰：三、諸菩薩從久遠來、已識別邪正法教、往外道所事彼為師、不應道理。</p>
<p>釋曰：菩薩於三十三大劫阿僧祇於正行中修正勤，福德智慧行悉已圓滿，無有道理於最後身，不能了別邪正說異。若無此知，得佛之時為知何法？為欲降伏諸外道故，現為此事。是故此身是變化身，非餘二身。</p>
<p>論曰：四、諸菩薩從久遠來，已通達三乘聖道正理，為求道故修虛苦行，不應道理。</p>
<p>釋曰：諸菩薩從三十三大劫阿僧祇來，在十解十行，初地已通達三乘聖道正理，離斷常執、不行苦樂邪行，是二乘聖道正理；捨有無執離一切分別，修無分別境智正行，是菩薩聖道正理。外道苦行能滅已得法，不能得未得法，於二世中但損無益，故名為虛，無有道理菩薩應習行此事。為化眾生示修苦行，無有果報故，現行此事。是故此身是變化身，非餘二身。</p>
<p>論曰：五、諸菩薩捨百拘胝閻浮提，於一處得無上菩提及轉法輪，不應道理。</p>
<p>釋曰：諸菩薩修道之時，遍滿萬億閻浮提，成熟萬億閻浮提眾生，成佛之時則應遍滿受身。然果報身唯得有一不得有多。若爾，何故不別於一勝處受身，以化身遍一切處行化？無有道理捨萬億閻浮提，偏於一閻浮提成佛轉法輪。為化眾生令知佛出世故，現為此事。是故此身是變化身，非餘二身。</p>
<p>論曰：六、若離顯無上菩提方便，但以化身於他方作佛事。若爾，則應於兜率陀天上成正覺。</p>
<p>釋曰：若汝執但於一閻浮提處得無上菩提，餘處則離入胎等方便，於餘處唯現化身作佛事。云何不執如此菩薩，在兜率陀天上得無上菩提，於餘處現化身作佛事？是故此身是變化身，非餘二身。</p>
<p>論曰：七、若不爾，云何佛不於一切閻浮提中平等出現？若不於他方出現，無阿含及道理可證此義。</p>
<p>釋曰：若不於天中得菩提，則應遍得。而菩薩於一切四天下，不遍得無上菩提，但於一處得，無阿含及道理能證此義。是故此身是變化身，非餘二身。</p>
<p>論曰：八、二如來於一世界俱現，此不相違，若許化身成多。</p>
<p>釋曰：一娑訶世界有二如來俱出世，此與義不相違。何以故？以許化身成多故。化身既多，處處有化身，此無所妨。是故此身是變化身，非餘二身。</p>
<p>論曰：由四天下攝一世界，如轉輪王於一世界，或一主或別主俱生，不應道理。諸佛亦爾。</p>
<p>釋曰：因此證可說，如此有一世界，在百拘胝世界中，於中不見佛。若汝說如此，則與經相違。有如此說，謂二佛不一時俱生大三千世界，譬如轉輪王。此中汝應判此經同轉輪王義，如兩轉輪王於一世界不得俱生，不妨於餘世界俱生。兩如來俱生非道理，判義亦應如此。</p>
<p>論曰：此中說偈。</p>
<p>釋曰：為顯具相無上覺義，故說此偈。</p>
<p>論曰：</p>

<div class="lg regular"><div class='lg-row'>佛微細化身，　多入胎平等，</div>
<div class='lg-row'>為顯具相覺，　於世間示現。</div>
</div><p>釋曰：佛在兜率陀天上下閻浮提受胎，是時中如來化作一切佛弟子，如淨命舍利弗等受胎。若安立彼具相，無上覺則得顯現。若無下中二乘，則不得顯佛是無上。若無二乘智慧淺狹，則不得顯佛是具相。為顯此義，故化身出現於世，諸佛如來非一向涅槃。今當顯示此義。</p>
<p>論曰：有六種因，諸佛世尊於化身中不得永住。</p>
<p>釋曰：有六因證佛須捨化身。</p>
<p>論曰：一、正事究竟故，由已解脫成熟眾生故。</p>
<p>釋曰：如來化身正事已究竟故，化身不永住。成熟眾生令得解脫是化身正事，眾生既悉成熟解脫，故名正事究竟。</p>
<p>論曰：二、若已得解脫，求般涅槃，為令彼捨般涅槃意，欲求得常住佛身故。</p>
<p>釋曰：若已解脫惑障，求無餘涅槃。為轉其意，欲示化身非實有，故捨化身，示別有常住法身是真實有，應轉求小乘無餘涅槃心，求常住法身，故化身不永住。</p>
<p>論曰：三、為除彼於佛所有輕慢心故，為令彼通達甚深真如法及正說法故。</p>
<p>釋曰：彼謂一切眾生。計佛有生老病死等與<span class='corr'>己</span>不異故，於如來起輕慢心。欲令眾生識如來真實身及假名身，真身即真如法及正說法，正說法從真如法流出名正說身，此二名法身。此法最甚深難可通達，非下位人境界。若通達此身，則於如來起極尊重心。假名身即化身，示此身是分別所作，非真實有故，化身不永住。</p>
<p>論曰：四、為令眾生於佛身起渴仰心，數見無厭足故。</p>
<p>釋曰：若恒住一化身，眾生始見生渴仰，後則歇薄。若色形改變種種希有，眾生數見新新渴仰則無厭足，故化身不永住。</p>
<p>論曰：五、為令彼向自身起極精進，由知正說者不可得故。</p>
<p>釋曰：若佛恒住化身，眾生則不起難遭想。故如來捨化身，令其知佛不久住世，起極正勤，急度自身不觀於他。又以自身證其是非，名向自身。故化身不永住。</p>
<p>論曰：六、為令彼速得至成熟位，向自身不捨荷負，極精進故。</p>
<p>釋曰：前明為未修正勤令修正勤，此明若已修正勤令不捨正勤，修習定慧疾得圓滿，故化身不永住。</p>
<p>論曰：此中說偈。</p>
<p>釋曰：為攝前六因，令多忘失者易得憶持，故重說偈。</p>
<p>論曰：</p>

<div class="lg regular"><div class='lg-row'>由正事究竟，　為除樂涅槃，</div>
<div class='lg-row'>令捨輕慢佛，　發起渴仰心，</div>
<div class='lg-row'>令向身精進，　及為速成熟，</div>
<div class='lg-row'>諸佛於化身，　許非一向住。</div>
</div><p>釋曰：如來不永般涅槃，今當顯示此義。</p>
<p>論曰：為度一切眾生，由發願及修行，尋求無上菩提，一向般涅槃，此事不應道理。</p>
<p>釋曰：如來昔在願樂地中，為度眾生發諸勝願求無上菩提，於見等位中為度眾生修諸勝行尋無上菩提。若得極果而捨眾生般涅槃，不應道理。何以故？</p>
<p>論曰：本願及修行，相違無果故。</p>
<p>釋曰：菩薩昔為度眾生發願及修行，令我當來常能利益一切眾生。利益眾生即願行果。今得極果，若棄捨眾生永般涅槃，則違發願修行本意。願行但有自利益果，無利益他果。由如來不永般涅槃，是故相應有果。</p>
<p>論曰：復次受用身及變化身無常故，云何諸佛以常住法為身？</p>
<p>釋曰：若如來不永般涅槃，則如來以常住法為身，受用身及變化身不應是無常。若是無常，云何復言以常住法為身？</p>
<p>論曰：由應身及化身恒依止法身故。</p>
<p>釋曰：法身為二身本，本既常住，末依於本相續恒在，故末亦常住。</p>
<p>論曰：由應身無捨離故。</p>
<p>釋曰：如來自圓德及利益諸菩薩，此二事與如來恒不相離。此二事即是應身，故應常住。</p>
<p>論曰：由化身數起現故。</p>
<p>釋曰：化身為度眾生，乃至窮生死際，無一剎那時不相續，示現得無上菩提及般涅槃。何以故？所度眾生恒有，如來大悲無休廢故。是故化身亦是常住。</p>
<p>論曰：如恒受樂、如恒施食，二身常住應如此知。</p>
<p>釋曰：為顯二身常住故，引此二事為譬。如世間說此人恒受樂、此人恒施食，非受樂施食二事無間名之為恒，由本及事二義不斷故名為恒。二身亦爾，由本及事二義不斷故名常住。</p>
<p>論曰：若法身無始時無差別無數量。</p>
<p>釋曰：若法身無始本有，於一切眾生無差別、不可度量。諸佛由法身於利益他事具足勝能，眾生為得法身，何用精進修道？</p>
<p>論曰：為得法身，不應不作功用。</p>
<p>釋曰：雖爾，不應不作功用，無自然證得法身故。</p>
<p>論曰：此中說偈。</p>
<p>釋曰：為釋此難，是故說偈。</p>
<p>論曰：</p>

<div class="lg regular"><div class='lg-row'>諸佛證得等無量，　是因眾生若捨勤，</div>
<div class='lg-row'>證得恒時不成因，　斷除正因不應理。</div>
</div><p>諸佛證得等無量是因。</p>
<p>釋曰：過去現在佛證得法身，證得無高下故言平等，所得功德無定齊限故言無量。如此證得，是眾生求得法身正勤之因。</p>
<p>論曰：眾生若捨勤。</p>
<p>釋曰：此證得若是眾生捨正勤因，如前所計，不須自作正勤由他得度故。</p>
<p>論曰：證得恒時不成因。</p>
<p>釋曰：諸佛證得法身，一切是有。若離自正勤，此證得則不成自證得因。何以故？若是因者，從昔以來無復凡夫，皆由他得度故。既無此義，是故雖有證得，不成自因。</p>
<p>論曰：斷除正因不應理。</p>
<p>釋曰：正勤與證得相應名正因，若斷除此二則不應道理。復次因有二種，一方便因、二正因。諸佛證得為方便因，以屬他故。自修正勤為正因，以依自身故。若斷除正因留方便因，此事不應道理，以不能成就自所願故。復次有諸菩薩慈悲莊飾相續，於眾生起愛念心皆如子想。不作此意：是眾生利益事，願他作、我不作。常作是意：若他或作或不作，我必應作。若眾生不應菩薩心作正勤，無得菩薩利益義。是故正勤是證得法身第一正因，此因不可斷除。若斷除此因，由他得法身，無有是處。</p>
<p>論曰：阿毘達磨大乘藏經中名攝大乘，此正說究竟。</p>

<div class="lg regular"><div class='lg-row'>由依佛言及道理，　說論為自得清淨，</div>
<div class='lg-row'>為利智信正行人，　為立正法令久住。</div>
<div class='lg-row'>依燈電寶日月光，　如淨眼人見眾色，</div>
<div class='lg-row'>依具智悲三解尊，　通達說論亦復爾。</div>
<div class='lg-row'>若真實義應法句，　能除皮肉心煩惱，</div>
<div class='lg-row'>諸顯涅槃道功德，　此是聖言餘悉非。</div>
<div class='lg-row'>若亂心人作是說，　能顯佛是無上師，</div>
<div class='lg-row'>隨順涅槃道資糧，　頂戴此言如佛教。</div>
<div class='lg-row'>世無慧人能勝佛，　具智通真理無餘，</div>
<div class='lg-row'>是佛自了法叵動，　若違正法由佛教。</div>
<div class='lg-row'>若謗聖人及正法，　迷人見執之所作，</div>
<div class='lg-row'>於此生智離三污，　如衣受染淨非垢。</div>
<div class='lg-row'>智鈍離信及白法，　邪慢法災不了執，</div>
<div class='lg-row'>貪利邪見事法怨，　離勝下願謗正法。</div>
<div class='lg-row'>於火蛇怨及霹靂，　法傷可畏此非畏，</div>
<div class='lg-row'>火等但斷世間命，　無間可畏不由此。</div>
<div class='lg-row'>若人數事諸惡友，　邪見五逆斷善根，</div>
<div class='lg-row'>思法速離無間苦，　謗法何因得解脫？</div>
<div class='lg-row'>眾寶界如覺德業，　我說句義所生善，</div>
<div class='lg-row'>因此願悉見彌陀，　由得淨眼成正覺。</div>
</div><p>如此十偈總義。為顯此總義，重說三偈。</p>

<div class="lg regular"><div class='lg-row'>從此及為此，　由此是所說，</div>
<div class='lg-row'>此流說四偈，　為顯前五義。</div>
<div class='lg-row'>守自身方便，　是故說二偈，</div>
<div class='lg-row'>傷法因說一，　傷法果說二。</div>
<div class='lg-row'>至大集法忍，　證無上菩提，</div>
<div class='lg-row'>略明此三法，　是重說勝果。</div>
</div><p>三藏法師翻講論竟，說此三偈：</p>

<div class="lg regular"><div class='lg-row'>若思了義論，　智人信三寶，</div>
<div class='lg-row'>由智信二根，　得入真如觀。</div>
<div class='lg-row'>故我依本記，　翻解攝大乘，</div>
<div class='lg-row'>凡所生功德，　迴向為三能：</div>
<div class='lg-row'>供養佛法僧，　降伏邪行者，</div>
<div class='lg-row'>救拔眾苦難，　願此能無窮。</div>
</div></div>
<p class='juan'>攝大乘論釋卷第十五</p>
</div><!-- end of div[@id='body'] -->
</body></html>