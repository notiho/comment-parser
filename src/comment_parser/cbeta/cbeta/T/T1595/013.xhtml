<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu80' />攝大乘論釋卷第十三</p><p class="byline">世親菩薩釋</p><p class="byline">陳天竺三藏真諦譯</p>
<div class='div-pin'><a id='mulu81' />
<p class='h1'>釋學果寂滅勝相第九</p><p>論曰：如此已說依慧學差別，云何應知寂滅差別？</p>
<p>釋曰：菩薩道與二乘道既有差別，由道得滅，菩薩滅與二乘滅亦應有差別，云何可知？</p>
<p>論曰：諸菩薩惑滅，即是無住處涅槃。</p>
<p>釋曰：二乘與菩薩同以惑滅為滅諦，二乘惑滅一向背生死趣涅槃，菩薩惑滅不背生死不背涅槃，故異二乘。菩薩此滅，於四種涅槃中是無住處，一本來清淨涅槃、二無住處涅槃、三有餘、四無餘。菩薩不見生死涅槃異，由般若不住生死、由慈悲不住涅槃，若分別生死則住生死，若分別涅槃則住涅槃，菩薩得無分別智，無所分別，故無所住。</p>
<p>論曰：此相云何？</p>
<p>釋曰：無住處涅槃以何法為相？</p>
<p>論曰：捨離惑與不捨離生死，二所依死，轉依為相。</p>
<p>釋曰：若菩薩在轉依位，不與諸惑緣起處，故名捨離。惑在出觀位，必起分別故，名不捨離生死。若偏觀前後明此二義，亦得一時具二義；若雙觀二義，必在一時，此二義並以依他性為依止。無住處涅槃以轉依為相，即轉二著，凡夫著生死、二乘著涅槃。菩薩得無分別智，不見生死涅槃有差別，雖滅惑不住涅槃，雖起分別不住生死，故此涅槃以轉依為相，此轉依即依止依他性。</p>
<p>論曰：此中生死是依他性不淨品一分為體，涅槃是依他性淨品一分為體。</p>
<p>釋曰：此釋二所依止義。本識名依他性，本識若起分別，即是不淨品，說此一分為生死體。如分別依他性，此性不如此有，此分別無所有即是淨品，依此一分為涅槃體。</p>
<p>論曰：本依者，是具淨不淨品二分依他性。</p>
<p>釋曰：分別性是生死，真實性是涅槃，從本以來此二品以依他性為依止，即說依他性為本依。</p>
<p>論曰：轉依者，對治起時，此依他性由不淨品分永改本性，由淨品分永成本性。</p>
<p>釋曰：轉依亦屬依他性。三乘道是對治，此依他性道未起時如見諦等，或能起諸業感惡道報，名不淨品。道起已後，如此不淨品滅不更生，故言永改本性。此依他性道及道果名淨品，道即戒定慧，道果有二種，謂有為無為。有為即解脫、解脫知見，無為即本惑滅及未來惑不生。道未起時，戒等淨品未成立，但有本性清淨。由道起故，與五分法身及無垢清淨相應，如此相應乃至得佛無有變異，故言永成本性。</p>
<p>論曰：此轉依若略說，有六種轉。</p>
<p>釋曰：若約三乘道及道果，廣說則有多轉依義，今略說故但有六種。</p>
<p>論曰：一益力損能轉，由隨信樂位，住聞熏習力故。</p>
<p>釋曰：由三乘聖道起阿黎耶識中，聞熏習功能更增，說名益力。於阿黎耶識中所有諸惑熏習，由對治起故無復本用，說名損能。此二事何位何因得成？若人住願樂位中，聞如來說廣大甚深正教，於中起三信，願樂修行隨順不違，此損益以聞熏習力為因，聞思慧為聞熏習體。因此二慧生修慧，修慧是聞熏習力。若無修慧，本依則不得轉。由此力故損益義成。若人已得如此轉依，煩惱行於此人云何？</p>
<p>論曰：由煩惱有羞行、慚弱行或永不行故。</p>
<p>釋曰：若人已得此轉依，煩惱若起即生慚羞，起亦不久。又復微弱，或永不起。何以故？能羞自身，深見諸過故。</p>
<p>論曰：二通達轉，謂已登地諸菩薩，由真實虛妄顯現為能故。</p>
<p>釋曰：得無分別智證真如，故名通達。由此通達，有別轉異於地前。若已登地，有時入觀，此通達為真實顯現因。何以故？如初通達明證真如，後入觀亦爾。有時出觀，此通達為虛妄顯現因。何以故？如先未入觀，以散心修自利利他俗行，今出觀亦爾。</p>
<p>論曰：此轉從初地至六地。</p>
<p>釋曰：此中同有出入觀異，故以六地為其位。</p>
<p>論曰：三修習轉，由未離障人，是一切相不顯現，真實顯現依故。</p>
<p>釋曰：前位修習依相起，此位修習依無相起。已離惑障，離一切智障未盡，是有學大乘人能得此轉。一切相，謂相相、生相、真實相。此三相體不顯現，依止此轉依得成；三無相得顯現，亦依止此轉依得成。</p>
<p>論曰：此轉從七地至十地。</p>
<p>釋曰：此中同修無相行，故以四地為其位。</p>
<p>論曰：四果圓滿轉，由已離障人，一切相不顯現，清淨真如顯現，至得一切相自在依故。</p>
<p>釋曰：三德具足名果圓滿。已離一切障人，即是諸佛，能得此轉。一切相不顯現，即是斷德；以一切相滅故。清淨真如顯現，即是智德；如理如量智圓滿故，謂具一切智及一切種智，至得一切相自在，即是恩德。依止一切相中所得自在，由得此自在，如意能作一切眾生利益事。三德並以此轉為依止。</p>
<p>論曰：五下劣轉，由聲聞通達人無我故，由一向背生死，為永捨離生死故。</p>
<p>釋曰：人、境、功能三義皆下劣。是聲聞人，故人下劣。但觀人無我，故境下劣。心求免離生死自出三界，未得究竟又不能兼濟眾生，故功能下劣。身見是聲聞繫縛，為除此見故修人無我觀。苦集通名生死，若得人無我，則能背苦捨集。</p>
<p>論曰：六廣大轉，由菩薩通達法無我故。</p>
<p>釋曰：人、境、功能三義皆廣大。是菩薩人，故人廣大。觀法無我，故境廣大。自度度他又能究竟，故功能廣大。分別是菩薩繫縛，為除此繫縛故，修法無我觀。法無我是本，人無我是末，若得法無我，必先得人無我。雖復先得，猶未清淨，以根本未除故，證法無我後方得清淨。法無我境能顯四德，故觀此境得離八倒。</p>
<p>論曰：於中觀寂靜功德故。</p>
<p>釋曰：謂於生死中觀法無我，故稱寂靜功德。</p>
<p>論曰：為捨不捨故。</p>
<p>釋曰：此顯法無我觀功能，於生死中由觀寂靜能離分別，不為惑染故捨煩惱；由見生死寂靜與真如不異故，不捨生死。</p>
<p>論曰：若菩薩在下劣轉位，有何過失？</p>
<p>釋曰：欲顯有三失，故為此問。</p>
<p>論曰：不觀眾生利益事故。</p>
<p>釋曰：此明失菩薩恩德。</p>
<p>論曰：過離菩薩法。</p>
<p>釋曰：如理如量智及隨智所起福德是菩薩法，不行菩薩智慧法為過、捨遠菩薩福德法為離，此明失智德。</p>
<p>論曰：與下乘人同得解脫，此為過失。</p>
<p>釋曰：但滅惑障不滅智障，此明失斷德。</p>
<p>論曰：諸菩薩若在廣大轉位，有何功德？</p>
<p>釋曰：欲顯有三德故，更為此問。</p>
<p>論曰：於生死法中，由自轉依為依故，得諸自在。</p>
<p>釋曰：得無分別智，滅智障種子，此滅即是轉依。以此轉依為依止，菩薩於一切法中得十種自在。</p>
<p>論曰：於一切道中能現一切身。</p>
<p>釋曰：以自在為依止，於六道中隨彼形類現種種身。</p>
<p>論曰：於世間富樂及於三乘，由種種教化方便勝能，能安立彼於正教，是廣大轉功德。</p>
<p>釋曰：富樂是三界善道。先令得世間善道，後令得三乘聖道，以三輪化度令住正法。何法為大菩提自性轉依？異二乘是大菩提自性。此轉依應知有四相：一生起依止為相、二永不生依止為相、三成熟思量所知果為相、四法界清淨為相。生起依止為相者，是佛相續所攝出世道依止。若不爾，未至此轉依，佛聖道不成，不應道理。若佛道離此轉依成，依未轉道應先成。永不生依止為相者，一切惑及習氣永不生依止。若不爾，因緣已聚集，未至此轉依，諸惑及習氣永不生不成，不應道理。成熟思量所知果依止為相者，成熟尋思及善通達所知真如所知實際果。若不爾，諸佛自性應更尋思、應更滅障。法界清淨為相者，伏滅一切相，最清淨法界所顯。若不爾，諸佛自性應無常應可思。佛自性常住，不可思為相，亦不可說。</p>
<p>論曰：此中說偈。</p>
<p>釋曰：為顯此轉依，故重說偈。</p>
<p>論曰：</p>
<p class="lg-abnormal"><div class='lg-row'>於凡夫覆真，　於彼顯虛妄。</div>
</p><p>釋曰：見諦無明於凡夫覆一切法人無我真空。於彼，謂於凡夫。此無明倒彼心，令見我相眾生相等，及六塵相諸虛妄法，因此顯現無明為其依止。</p>
<p>論曰：</p>
<p class="lg-abnormal"><div class='lg-row'>於菩薩一向，　捨虛顯真實。</div>
</p><p>釋曰：菩薩無分別智由滅無明故，捨一切虛妄法謂我相等，顯二空真如。無明生是凡夫依，無明滅是菩薩依。此偈明滅為轉依相。</p>
<p>論曰：</p>
<p class="lg-abnormal"><div class='lg-row'>不顯現顯現，　虛妄及真實。</div>
</p><p>釋曰：虛妄是分別性，分別不起即虛妄不顯現。真實是三無性，虛妄不顯故真實顯現。</p>
<p>論曰：</p>
<p class="lg-abnormal"><div class='lg-row'>是菩薩轉依，　解脫如意故。</div>
</p><p>釋曰：不顯現顯現是菩薩轉依，此轉依即菩薩解脫，得解脫已無復繫縛。為利他故，如意遍行於六道中，不同二乘解脫永滅無利他義，如被斬首命必不續。此偈明解脫虛妄清淨法身。此二由無分別智得成，即就三德明轉依。</p>
<p>論曰：</p>
<p class="lg-abnormal"><div class='lg-row'>於生死涅槃，　若智起平等。</div>
</p><p>釋曰：生死涅槃並是分別所作，同一真如。若得無分別智，緣此平等起。</p>
<p>論曰：</p>
<p class="lg-abnormal"><div class='lg-row'>生死即涅槃，　二無此彼故。</div>
</p><p>釋曰：不淨品名生死，淨品名涅槃。生死虛妄無人法二我，即是涅槃。得無分別智，見生死無所有，即是見涅槃無所有，故無此彼之異。若得此智有何功能？</p>
<p>論曰：</p>
<p class="lg-abnormal"><div class='lg-row'>是故於生死，　非捨非非捨。</div>
</p><p>釋曰：雖觀無我不離生死，是非捨義。雖在生死常觀無我，是非非捨。若爾，於涅槃云何？</p>
<p>論曰：</p>
<p class="lg-abnormal"><div class='lg-row'>於涅槃亦爾，　無得無不得。</div>
</p><p>釋曰：離生死無別法名涅槃。菩薩既不得生死，亦不得涅槃，是無得義；菩薩於生死常觀勝妙寂靜，是無不得義。</p>
</div>
<div class='div-pin'><a id='mulu82' />
<p class='h1'>攝大乘論釋釋智差別勝相第十之初</p><p>論曰。如此已說寂滅差別。云何應知智差別。</p>
<p>釋曰：前已說菩薩解脫與二乘解脫差別。菩薩解脫知見與二乘解脫知見，亦應有差別。云何可知？</p>
<p>論曰：由佛三身應知智差別。</p>
<p>釋曰：智差別是菩薩解脫知見，即菩提道究竟果，如二乘道究竟果名解脫知見。二乘解脫知見中無三身，菩薩解脫知見中有三身差別。何以故二乘不能滅智障？無一切智故，不得圓滿清淨法身；無大慈悲不行利益他事故，無應化兩身。菩薩具此二義故有三身，故以三身顯智差別。何法名三身？</p>
<p>論曰：一自性身、二受用身、三變化身。</p>
<p>釋曰：身以依止為義，由能持諸法。諸法隨身故得成，不隨則不成，故身為諸法依止。譬如身根為餘根依止，故得身名。法身亦爾，應化身及如來一切功德所依，故名為身。又身以實為義，不破壞故名實。身即是體，體以性為義。此性於一切位中不改故名實，實故不破壞。身有二種：一自然得、二人功得。自然得者，如經言：若佛出世若不出世法性常然，謂一切法由二空不空，二空由虛妄不空。此二法皆自然得，故說名自性。人功得者，謂六道身。由依惑起善惡不動業，由業得七種果，依果更生惑，是名人功所得。如來身亦有二種得：一自性得，是法身；二人功得，是應化兩身。為顯異人功所得，故立自性身。依止自性身起福德智慧二行，二行所得之果，謂淨土清淨及大法樂，能受用二果故名受用身。於他修行地中，由佛本願自在力故，彼識似眾生變異現，故名變化身。</p>
<p>論曰：此中自性身者，是諸如來法身。</p>
<p>釋曰：此三身中，若以自性為法身，自性有二種定，以何自性為法身？一切障滅故、一切白法圓滿故，唯有真如及真智獨存，說名法身。身以依止為義，何法為依止？</p>
<p>論曰：於一切法自在依止故。</p>
<p>釋曰：一切法自在，謂十種自在。又因中十波羅蜜、果中一切不共法，皆得已不失、如意運用，故名自在。自在不可數量，隨諸法數量自在亦爾。云何知此法依止法身？不離清淨及圓智，即如如，如如智故。</p>
<p>論曰：受用身者，諸佛種種土及大人集輪依止所顯現。</p>
<p>釋曰：土有眾寶差別，不可數量故稱種種。此無量寶土，依佛應身得成。諸菩薩名大人集，是菩薩眾親近善友、正聞正思正修等是輪體。如聖王金輪能從此至彼，未得令得、已得令不失，能上下平行，此是輪用。菩薩亦爾，若離應身則二事不成，故此二事以應身為依止。由能依止成故，所依止顯現。</p>
<p>論曰：此以法身為依止。</p>
<p>釋曰：法身無依止，此身有依止，如前言於一切法自在依止故。此即明應身依止法身，故二身有異。</p>
<p>論曰：諸佛土清淨大乘法受樂受用因故。</p>
<p>釋曰：菩薩於諸佛淨土中，自聽受大乘法受法樂，為他說大乘法亦受法樂，菩薩備受用此二法樂。若無應身則無此二受用法樂，故應身為此二受用法樂因。又釋受用有二義：一受用塵，即受用淨土；二受用法樂，即受用大乘法樂。若無應身則無此二受用，故以應身為此二受用因。變化身與法身、應身異相云何？</p>
<p>論曰：變化身者以法身為依止。</p>
<p>釋曰：法身無依止，此身有依止，如前言於一切法自在依止故。此即明變化身依止法身，故二身有異。</p>
<p>論曰：從住兜率陀天及退受生。</p>
<p>釋曰：此下明化身體異應身。應身以大智大定大悲為體，化身但以色形為體。所現色形先住兜率陀天中，後生人中，先二十年受中陰生故言退，後於釋迦家受生。</p>
<p>論曰：受學受欲塵。</p>
<p>釋曰：修習王祕密巧、六十四能等，為受學。納妃等，為受欲塵。</p>
<p>論曰：出家往外道所修苦行。</p>
<p>釋曰：捨王位往欝陀、阿羅羅仙人所，備修外道一切苦行。</p>
<p>論曰：得無上菩提、轉法輪、大般涅槃等事所顯現故。</p>
<p>釋曰：後捨外道法，修不苦不樂行，成無等覺，說三乘教，後方捨化。變化事非一，乃至滅後猶有遺形為佛事，故言等事。以此等事顯於化身。佛何故先住兜率陀天、後生人中？欲顯自身是天人類，以天人是聖道器故。欲示為天人師，攝利同類故，為斷外道毀謗故。</p>
<p>論曰：諸佛如來所有法身，其相云何？</p>
<p>釋曰：欲引相等十義證成法身。法身若成，餘二身亦成，故為此問。</p>
<p>論曰：若略說其相，應知有五種。</p>
<p>釋曰：若廣說如無生無滅等，有無量相。今略說故，言有五相，即十義中第一相義。</p>
<p>論曰：此中說欝陀那偈。</p>
<p>釋曰：為攝持散義故說此偈。偈中十義，後次第釋。</p>
<p>論曰：</p>

<div class="lg regular"><div class='lg-row'>相證得自在，　依止及攝持，</div>
<div class='lg-row'>差別德甚深，　念業明佛身。</div>
</div><p>五相者，一法身轉依為相。</p>
<p>釋曰：法身即是菩薩轉依。</p>
<p>論曰：一切障及不淨品分依他性滅已。</p>
<p>釋曰：障有二種，一具分障、二一分障。菩薩所斷一切智障，通三界內外，故名具分，即是一切障。二二乘所斷惑障，唯在三界內，名一分障，即是不淨品分。並以依他性為依止。治道起時即斷此二障，故言滅已。</p>
<p>論曰：解脫一切障。</p>
<p>釋曰：由二分障已滅，依他性一分解脫一切障。</p>
<p>論曰：於一切法得自在為能。</p>
<p>釋曰：此依他性一分，能通達一切法同一無性。已得無失，故名自在。</p>
<p>論曰：清淨性分依他性轉依為相故。</p>
<p>釋曰：欲顯異無分別後智，離一切分別故，言清淨性分。此無分別智又是依他性一分。依他性有二分，前明滅障顯無分別境，後明於一切法得自在，為能顯無分別智。此二分是轉依，轉依為法身相。</p>
<p>論曰：二白淨法為相。</p>
<p>釋曰：一切法有二種，一黑、二白。黑即是惡，白即是善。善中自有四種，法身是真實善故，言白淨法為相。</p>
<p>論曰：由六度圓滿，於法身至得十種自在勝能為相故。</p>
<p>釋曰：由修六度究竟，於法身得十自在，此十自在是法身勝能，即以法身為性。由六度究竟得十自在，其義云何？</p>
<p>論曰：何者為十？一命自在。</p>
<p>釋曰：於壽命中，修短及捨如意得成。</p>
<p>論曰：二心自在。</p>
<p>釋曰：於生死受生，不為生死染污。</p>
<p>論曰：三財物自在。</p>
<p>釋曰：十種財物飲食為初，隨時隨處如意能得。</p>
<p>論曰：此三由施度圓滿得成。</p>
<p>釋曰：若人一切處施、一切物施，以大悲施則施圓滿。由大悲行施為因，得心自在。由一切處施為因，得命自在。由一切物施為因，得財物自在。</p>
<p>論曰：四業自在、五生自在，此二由戒度圓滿得成。</p>
<p>釋曰：業為因、生為果故。此二相應，由能制身口業故，得業自在。乃至若分分斷身心，無變異身口業，由此心成故戒度圓滿。由戒度圓滿，若欲受餘生，如意能引，此業悉令現前，故名業自在。由業自在，於業果生中亦得自在，隨六道類如意往生，利益若竟如意能捨。取捨二事功能無礙，故名生自在。</p>
<p>論曰：六欲樂自在，由忍度圓滿得成。</p>
<p>釋曰：忍有三種，一忍辱忍、二安受忍、三通達忍。於他毀損事心不壞，名忍辱忍。於自苦事心無變異，名安受忍。於正法甚深道理心能明證，名通達忍。由此三忍，諸法皆隨逐心，後於諸法中隨所欲樂如意得成。</p>
<p>論曰：七願自在，由精進度圓滿得成。</p>
<p>釋曰：由精進波羅蜜能度一切所作事，於未來世一切所願如意得成，故名願自在。</p>
<p>論曰：八通慧自在，此五通所攝，由定度圓滿得成。</p>
<p>釋曰：於五通中，未得得、已得不失，故名自在。又於五通能自用，亦能令他如我所用，故名自在。由菩薩能得諸菩薩諸甚深定心，隨事調伏，若引五通處於自他如意皆成。</p>
<p>論曰：九智自在、十法自在，此二由般若波羅蜜圓滿得成。</p>
<p>釋曰：菩薩由般若波羅蜜圓滿，以無分別智於陰等法門心通達無餘，得一切種智，名智自在。以無分別後智通達一切法品類，得一切智，名智自在。以無分別後智，如自所證為他安立法門，如理得成，名法自在。</p>
<p>論曰：三無二為相，由無有無二相故。</p>
<p>釋曰：無二謂無有、無無。有為常、無為斷。無有無，無即是不常不斷，離於二邊。</p>
<p>論曰：一切法無所有，空相不無為相故。</p>
<p>釋曰：更釋上語，一切法皆分別所作，悉無所有，即是二空相故無有，不無二空相故無無，法身即是二空故，以無二邊為法身相。</p>
<p>論曰：復次有為無為無二為相。</p>
<p>釋曰：無二謂無有為、無無為。一切有流法必以有為為相。一切無流法有二種：若道等以有為為相，擇滅等以無為為相。法身與有為無為不一不異，是故不得偏以有為無為為相。由真如是有為無為通相，不可說異。真如是清淨境，有為無為非清淨境，不可說一。法身非有為無為為相、非非有為無為為相。何以故？</p>
<p>論曰：非惑業集所生故。</p>
<p>釋曰：一切有為法皆從惑業生。法身不從業惑生，故非有為。</p>
<p>論曰：由得自在，能顯有為相故。</p>
<p>釋曰：法身由得自在，能數數顯有為相，謂應化二身，故非無為。</p>
<p>論曰：復次一異無二為相，諸佛如來依止不異故。</p>
<p>釋曰：無二謂無一無異。三世諸佛由法身無異，法身即是依止，是故不異。</p>
<p>論曰：由無量依止能證此故。</p>
<p>釋曰：由此法身無量，已成熟善根諸菩薩無間所證，故不可說一。若一，餘人修行則應無用。</p>
<p>論曰：此中說偈。</p>
<p>釋曰：為顯法身不一異義，故重說偈。</p>
<p>論曰：</p>
<p class="lg-abnormal"><div class='lg-row'>我執不有故，　於中無依別。</div>
</p><p>釋曰：於世間由隨我執分別，眾生依止有差別。於法身無有我執分別故，如來依止無差別。若爾，云何立有多佛？</p>
<p>論曰：</p>
<p class="lg-abnormal"><div class='lg-row'>如前多依證，　假名說不一。</div>
</p><p>釋曰：如前因地無量依止能證故，若一一世間身無有法身，菩薩則無所證。由菩薩各各依自身證此法身故，約假名不可說一。</p>
<p>論曰：</p>

<div class="lg regular"><div class='lg-row'>性行異非虛，　圓滿無初故，</div>
<div class='lg-row'>不一無異故，　不多依真如。</div>
</div><p>釋曰：諸菩薩發心多故名性異，由性異故加行亦不同，由加行異故有功力，由有功力故能得果，有因義故非虛。若但有一佛，諸餘菩薩修行則空無所得。諸佛作眾生利益事無不圓滿，由安立彼於三乘故。若諸佛不安立他於無上菩提則所作佛事不圓滿，由利益事圓滿故佛不一。如生死無初，無量諸佛亦爾。無初無量，若唯一佛成，前後佛不成，則於一佛立始立終義則可成。由此五義故，諸佛不一。</p>
<p>論曰：無異故不多。</p>
<p>釋曰：依止不異故諸佛不多，不多故無異。何者為依止？</p>
<p>論曰：依真如。</p>
<p>釋曰：真如即清淨法界，法界無異故諸佛依止無差別。此二偈顯法身無一異相。</p>
<p>論曰：四常住為相，真如清淨相故。</p>
<p>釋曰：此下引三證立法身常住義。真如若出離一切垢，無垢清淨說名佛果。此真如常住，諸佛是清淨真如所顯，故法身常住。</p>
<p>論曰：昔願引通最為極故。</p>
<p>釋曰：從初發心乃至八地，經二十七大劫阿僧祇，於中如來依法界發願，成就願、秉持願是名引，於一切處無礙故名通，窮生死際故名最極，由依法界起此願故。法界若無常，願則有盡；願既無盡，故知法界常住。又由此願引通最極，不空無果，故得法身。願既無盡，故法身常住。</p>
<p>論曰：應作正事未究竟故。</p>
<p>釋曰：若言佛作眾生利益事竟，先願應窮，不可以願證法身常住者。是義不然。何以故？由正事未究竟故。從今時乃至無窮世，正事無邊。若眾生未皆得佛、未悉般涅槃，此正事無息。正事由法身成，正事不盡，故法身常住。</p>
<p>論曰：五不可思議為相，是真如清淨自證智所知故、無譬喻故、非覺觀行處故。</p>
<p>釋曰：法身有三因緣故不可思議。一非三慧境界故不可思議。非覺觀行處故非聞慧境，無譬喻故非思慧境，自證智所知故非世間及二乘修慧境，是故不可思議。二無分別最上真實故不可思議。無分別者，菩薩自證智所知，非凡夫分別境界。凡夫如生盲，不能分別色，以未曾見色故。亦非二乘分別境界，此境最極非二乘所證，故不能分別。二乘如新生嬰兒不見日輪，以根弱故。最上者，無譬喻故。法身於一切法中最極無等，無餘法可為譬喻故，非有上人所能知。真實者，不可言說故。若不可言說未曾見真實，眾生不能分別。一切覺觀隨言說起，既無言說，故非覺觀行處，是故不可思議。三法身是諸佛證智所知，非世間聰慧人所能分別，於世間中無物可等法身，由見此物以比知法身。於法身中一切心行皆絕，以境智無差別故，是故不可思議。</p>
<p>論曰：復次此法身證得云何？</p>
<p>釋曰：有證不得，有得不證，有亦證亦得，有不證不得。今欲顯亦證亦得。一切眾生在於生死，無有眾生本無法身，恒與法身相應故。此相應無始法自然成，如此相應說名為得。此得非觸得，非根識所證故。為離相應得，故立此問。如經言：於眾生聚中，無眾生在法身外，如無一色在虛空外，以一切眾生皆不離法身故，法身於眾生本來是得。得義如此，證義云何？</p>
<p>論曰：是觸從初所得。</p>
<p>釋曰：為顯觸得有始，由方便成利益無窮故。如眼證見色必具五義：一有實境對根、二根不壞、三有覺觀、四識不亂、五無闇等障，五義若不具則不能證色。證知法身亦爾，必須具五義。</p>
<p>論曰：由緣相雜大乘法為境。</p>
<p>釋曰：真如是大乘法，大乘十二部經所說法門皆共顯此真如。一切正說於真如法則同一味，故名相雜，如眾流歸海，相雜共為一味。智與境無差別故言緣。菩薩緣相雜大乘中真如法為境，此即第一顯境實有最勝。</p>
<p>論曰：無分別智、無分別後所得智。</p>
<p>釋曰：證智以無分別為相，由此智於真如境起，離分別故清淨成證智。此即第二顯智清淨如根不壞。無分別後所得智，是前後助法，由此智後更入真觀後後轉勝。此即第三明助法如覺觀。若有毘鉢舍那無奢摩他，無證得義，故須修奢摩他。修奢摩他有三相：一得因、二得伴類、三得功能。</p>
<p>論曰：五相修成熟修習。</p>
<p>釋曰：此明得因五修及五修所得五果，如因果修差別中說。得無退失名熟，得最上上品名成，數數觀察名修習。此明二種因：一不失因、二圓滿因，故名得因。</p>
<p>論曰：於一切地善集資糧。</p>
<p>釋曰：此明得伴類。從初地乃至十地，聚集福德智慧行為資糧故，名得伴類。</p>
<p>論曰：能破微細難破障故。</p>
<p>釋曰：此明得功能。由前二義故能破智障，此煩惱與二乘無流道俱起，故名微細；非二乘道所能破，故名難破，故名得功能。此即第四明得定如識不亂。</p>
<p>論曰：金剛譬三摩提。</p>
<p>釋曰：有四義故以金剛譬三摩提，一能破煩惱山、二能引無餘功德、三堅實不可毀壞、四用利能令智慧通達一切法無礙。</p>
<p>論曰：次此三摩提後滅離一切障故。</p>
<p>釋曰：得此定竟，滅一切障方盡。此即第五明滅惑如無闇等障。</p>
<p>論曰：是時由依止轉成證得應知。</p>
<p>釋曰：金剛心滅時名是時。是時第十地依止轉成佛依止，名證得。應如此知。</p>
<p>論曰：此法身有幾自在於中得自在？</p>
<p>釋曰：欲顯約五陰轉依明法身自在，故為此問。</p>
<p>論曰：若略說有五自在於中得自在。</p>
<p>釋曰：若廣說有無量自在，今略說止明五種。</p>
<p>論曰：一淨土顯示自身相好、無邊音、不可見頂自在。</p>
<p>釋曰：如意能現頗梨珂等淨土，隨眾生類如意現身於大集中，皆對眾生無有背者。又稱眾生所樂見現種種身，稱眾生所樂見現種種相好。所說法音如意遍滿十方世界，於一音中隨諸眾生所欲聞法各各得聞。諸梵天等見佛之時，如來身量倍高於彼故，頂不可見。於此等事皆得如意，故名自在。如此自在何因能得？</p>
<p>論曰：由轉色陰依故。</p>
<p>釋曰：一一陰皆有如滅差別中所說前四轉依。色識名色陰，形礙是色體。對治起時，由分別性不淨品一分永得相離、淨品一分恒得相應，即是色陰轉依。於此轉依中，得淨土等自在。</p>
<p>論曰：二無失無量大安樂住自在。</p>
<p>釋曰：不為諸惑及習氣染污，故名無失。如來安樂住不可數量，故言無量。過三界樂最勝無等，故名大安樂住。於此等事皆得如意，故名自在。</p>
<p>論曰：由轉受陰依故。</p>
<p>釋曰：受識名受陰，領苦樂是受體。由轉受陰依故，得此自在。</p>
<p>論曰：三具足一切名字文句聚等中正說自在。</p>
<p>釋曰：一切諸法名字及諸言教文句，從偈以去一章一品乃至一部皆名為聚，悉能了知如意正說，故名自在。</p>
<p>論曰：由轉想陰執相差別依故。</p>
<p>釋曰：想識為想陰，執相差別為想體。由轉想陰依，故得此自在。</p>
<p>論曰：四變化、改易、引、攝大集、牽白淨品自在。</p>
<p>釋曰。未有現有及分一為多是變化。轉其本性為改易。所欲見眾生，隨其遠近如意引導。天人夜叉等來大集中，隨彼所宜以四攝攝化。有流善為白、無流善為淨，牽此白淨品法生相續中。於此等事皆得如意，故名自在。</p>
<p>論曰：由轉行陰依故。</p>
<p>釋曰：行識為行陰，作意為行體。由轉行陰依故，得此自在。</p>
<p>論曰：五顯了平等迴觀作事智自在。</p>
<p>釋曰：如來於一切法無有過失，證知非現前境如對現前，譬如人憶持熟習文句，是名顯了智。從通達真如以來，於一切眾生得平等心，由證平等清淨法故，是名平等智。能守三摩提陀羅尼門，於此法門中所欲取法如意無礙，譬如財主守其庫藏取用無礙，是名迴觀智。能受兜率陀天生及般涅槃，為立聲聞及下地菩薩無流善根，能顯如來事，是名作事智。於此等事皆得如意，故名自在。</p>
<p>論曰：由轉識陰依故。</p>
<p>釋曰：識識為識陰，了別為識體，故轉識陰依得此自在。</p>
<p>論曰：此法身應知為幾法依止？</p>
<p>釋曰：欲顯如來無量功德皆從法身生，以法身為依止，故為此問。</p>
<p>論曰：若略說唯三。</p>
<p>釋曰：若廣說為無量法依止，今略說唯三。</p>
<p>論曰：諸佛如來種種住處依止故。</p>
<p>釋曰：住有四種，謂天住、梵住、聖住、佛住。於諸住中如來多住此四法，故偏說此四。得有二種，一自在得、二現前得。初成佛時一切如來法具足皆得，名自在得。後時隨所正用者，名現前得。若證法身，一切如來法皆自在得故，法身為住等法依止。何以故？無離法身得此法故。</p>
<p>論曰：此中說偈。</p>
<p>釋曰：欲顯法身為住等法依止，故重說偈。</p>
<p>論曰：</p>
<p class="lg-abnormal"><div class='lg-row'>諸佛如來受五喜。</div>
</p><p>釋曰：菩薩亦有此五德，但未圓滿，唯佛具足，故言諸佛如來。喜體唯一，但以無失最勝為體，由五因所得，故言五喜。諸佛自得解脫，以化身教二乘人令得解脫。何故如來自受五喜而二乘不得？</p>
<p>論曰：</p>
<p class="lg-abnormal"><div class='lg-row'>皆因證得自界故，　二乘無喜由不證。</div>
</p><p>釋曰：由因有異故，得果不同。以證自界為因，五喜為果。界是如來性，即性淨法身。如來自大功能所證，不由無因、不由他得，故言證自界。由證自界故，得五喜果。二乘不證此界，故無五喜。</p>
<p>論曰：</p>
<p class="lg-abnormal"><div class='lg-row'>求喜要須證佛界。</div>
</p><p>釋曰：若人欲求五喜等法，必須修道以證法身。何以故？以果無離因得故。此偈顯法身為五喜依止，由證法身故得五喜，不證法身則無五喜。</p>
<p>論曰：</p>
<p class="lg-abnormal"><div class='lg-row'>由能無量作事立，　由法美味欲德成。</div>
</p><p>釋曰：此偈示由五因故稱五喜。何者為五？一因自能無量故生喜。一切佛同覺了法身，一切佛同得勝能。一切佛勝能即是一佛勝能，一佛勝能等一切佛勝能。何以故？諸佛同一法身為體，體既是一，故餘佛勝能即是一佛勝能。諸佛勝能無量，一佛勝能亦無量，故一佛勝能得等諸佛勝能。諸佛法身同得勝能，是故生喜。由見證自界得此勝能，是故生喜。二因作事立故生喜。一佛所作眾生利益事，是一切佛正事，是一切眾生利益事。何以故？一切佛所作淨土等利益眾生正事，即是一佛所作正事。諸佛設皆不作正事，一佛所作正事通等諸佛所作正事，若利益一眾生即是利益一切眾生。若一眾生成佛，此眾生復能教化一切眾生，如此轉相利益。若諸佛已證自界，則成立此正事。由見證自界作正事立，是故生喜。三因法美味故生喜。由如來昔時學三乘十二部經，後成佛時各觀一切法無不從此法身生、無不還證此法身故，一切法門同一法身為味。由見修多羅祇夜等經同一法身味，是故生喜。四因欲德成故生喜。所欲得成功德亦成。所欲成者，如佛所思無不成就，謂淨土及大集等事。功德成者，謂十力四無畏等，一切如來不共法無不圓滿。由見此二事成，是故生喜。</p>
<p>論曰：</p>
<p class="lg-abnormal"><div class='lg-row'>得喜最勝無有失。</div>
</p><p>釋曰：過三界喜樂，故最勝。一切惑乃至習氣皆盡無餘，故無失。</p>
<p>論曰：</p>
<p class="lg-abnormal"><div class='lg-row'>諸佛恒見四無盡。</div>
</p><p>釋曰：復次如來見前四喜，乃至窮生死際無有滅盡，設入無餘涅槃亦無滅盡，是故生喜。此喜何相？一最勝為相，以過三界及二乘喜故。二無失為相，一切惑乃至習氣滅盡無餘。此顯最圓滿及最清淨，是名第一自利依止。</p>
<p>論曰：種種受用身依止，為成熟諸菩薩善根故。</p>
<p>釋曰：諸佛應身無量，故言種種。又一一佛應身品類不可說，故言種種。此法身為應身依止。何故為依止？為生此身故。若離應身，登地菩薩善根則不得成熟，故須應身。應身由法身立故，法身為應身依止。此即第二利益菩薩依止。</p>
<p>論曰：種種化身依止，為多成熟聲聞獨覺善根故。</p>
<p>釋曰：此法身不但為應身依止，亦是化身依止。何以故？若離化身，下願眾生謂聲聞獨覺所有善根不得成熟。多言，顯不止利益二乘願樂，地中菩薩善根亦因化身成熟故。法身為化身依止，此即第三利益二乘依止。</p>

<p class='juan'>攝大乘論釋卷第十三</p></div>
</div><!-- end of div[@id='body'] -->
</body></html>