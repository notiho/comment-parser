<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu50' />攝大乘論釋卷第八</p><p class="byline">世親菩薩釋</p><p class="byline">陳天竺三藏真諦譯</p>
<div class='div-other'>
<p class='h2'>釋應知入勝相第三之二</p><a id='mulu51' />
<p class='h2'>入資糧果章第七</p><p>釋曰：由入應知勝相，菩薩得何果？菩薩得資糧果有八種。</p>
<p>論曰：由入此相得入初歡喜地。</p>
<p>釋曰：此文即顯三果，一得勝時、二得勝方便、三得勝果。初即第一明得勝時果。從始發心修行求至此時，今始得之，故名為初。所求之時是入真觀時，此明得住真如果。又捨凡夫二乘位，始得菩薩真位，故名勝時。此時是轉依時故，名此初時為勝時，即是明轉依果。歡喜即第二，明得勝方便果。捨自愛名歡，生他愛名喜。若不惜自身、不憎惡他，於眾行中無難行者，此心於方便中最勝，以為眾行根本故，故初地從此立名。又未曾得大用及出世心，得時有大欣慶故，名歡喜地，即明第三得勝果。住攝是地義，出離真如是地體，住於此體故名勝果。地因名攝，謂福德智慧二種資糧。又所攝名攝，謂所利益眾生。又果名攝，謂無上菩提。又障名攝，謂三煩惱。如此等義說名為地，以是地所攝故。</p>
<p>論曰：善通達法界。</p>
<p>釋曰：即明第四得勝通達果。勝通達有三義：一由得四依故，菩薩依法不依人等，由此通達如來所說一切三乘三藏。菩薩如理釋文，是故由文能令自他解真如法界。二如來安立十地，約法界有十重，從初通達乃至上地皆善通達。三約四種方便故善通達法界，謂能通達生死苦，而能恒入是二方便。能通達涅槃，而不速求是二方便。能通達苦異凡夫，入苦而不厭怖異二乘。能通達涅槃樂異凡夫，而不速求涅槃異二乘。</p>
<p>論曰：得生十方諸佛如來家。</p>
<p>釋曰：即明第五得勝定位果。由入此勝相，是人決定應破無明㲉，不於卵中爛壞捨命。復次是人由入此勝相決定，應續十方諸佛種性令不斷絕，以自應成佛又令他成佛故。復次佛子有五義，一願樂無上乘為種子、二以般若為母、三以定為胎、四以大悲為乳母、五以諸佛為父，由此等義故說得生佛家。</p>
<p>論曰：得一切眾生心平等。</p>
<p>釋曰：即明第六得勝恩養果。恩養有四種：一廣大、二最極、三無邊、四無倒。由此四義故，於眾生得平等恩養心。復次如菩薩於自身起般涅槃心，於一切眾生平等起般涅槃心。復次由菩薩已得自他平等，求滅他苦如求滅自苦。</p>
<p>論曰：得一切菩薩心平等。</p>
<p>釋曰：即明第七得勝意用果。菩薩若欲有所為作，必先思量，故名為意。後如所思量而作，故名為用。復次求得三事為意，謂未下種令下種，未成熟令成熟，未解脫令解脫。行四攝為用，由前二攝令發心，由利行令成熟，由同利令解脫。</p>
<p>論曰：得一切諸佛如來心平等。</p>
<p>釋曰：即明第八得勝至得果。菩薩在見位中已得如來法身，由得此法身是故與諸佛心平等。復次於自身見法界無差別故，不見三世諸佛法界異自法界，故得諸佛心平等。</p>
<p>論曰：此觀名菩薩見道。</p>
<p>釋曰：菩薩見有三種，一除方便見、二應除見、三除滅見。除方便見者，謂四種如實智。應除見者，謂分別、依他二性。除滅見者，謂三無性。此三見皆因唯識觀得成，故名此觀為見道相生明次第。</p>
</div>
<div class='div-other'><a id='mulu52' />
<p class='h2'>二智用章第八</p><p>論曰：復次何故菩薩入唯識觀？</p>
<p>釋曰：此問顯二義，一顯唯識觀難入、二顯若得入有無窮利益用。</p>
<p>論曰：由緣極通法為境。</p>
<p>釋曰：先明入前後兩觀方便，答第一問入唯識觀道。此智有四德：一無倒、二清淨、三寂靜、四微細。此即明第一無倒。通法有四品，謂下、中、上、上上。下品謂一切有流苦，中品謂一切有為無常，上品謂一切法無我，上上品謂三無性。緣三無性為境，是故無倒。</p>
<p>論曰：出世。</p>
<p>釋曰：即第二清淨，由是出世無流智故清淨。</p>
<p>論曰：奢摩他。</p>
<p>釋曰：即第三明寂靜，由此智依奢摩他起，離散動地，是奢摩他智，故名寂靜。</p>
<p>論曰：毘鉢舍那智故。</p>
<p>釋曰：即第四微細，顯是菩薩修慧，非聞思慧及二乘修慧。此即初入唯識觀方便。</p>
<p>論曰：由無分別智後所得。</p>
<p>釋曰：欲顯此智從無倒智生故無倒，無倒故是如理智。</p>
<p>論曰：種種相識為相智故。</p>
<p>釋曰：此顯如量智似一切境起，以一切境識為相，於一切所知無礙。由此智得入唯識後觀，此即入後觀方便。由前後方便難入故，唯識觀難得。</p>
<p>論曰：為除滅共本阿梨耶識中一切有因諸法種子。</p>
<p>釋曰：此下正明二智用。二智用有三種：一滅障、二立因、三得佛法用。此文即明第一滅障用，現在惑未滅令滅故言除。未來惑未生遮令不生，故稱滅。唯識道通滅不淨品種子因果，因有三種：一因緣、二增上緣、三緣緣，果即是不淨品種子。既通滅種子因果，故稱共。阿陀那識及六識，為不淨品因緣故，名本。阿黎耶識是不淨品增上緣，緣緣即是六塵，六塵為種子緣緣故。一切法種子，即是一切不淨品法種子，種子即是果，此果有緣緣等三因。阿黎耶識既是種子增上緣故，種子在阿黎耶識中。</p>
<p>論曰：為生長能觸法身諸法種子。</p>
<p>釋曰：即明第二立因用。諸法即是六度。菩薩所行六波羅蜜熏習，能為無上菩提因，故名種子。此種子若生若長，能證得如來法身，故名為觸，為生長如此福慧二因故。入唯識觀故，唯識觀能立因，令得無上菩提。</p>
<p>論曰：為轉依。</p>
<p>釋曰：此下明第三得佛法用。為得如來無垢清淨法身，即漏盡無畏。</p>
<p>論曰：為得一切如來正法。</p>
<p>釋曰：即是能說障道、能說盡苦道二無畏，為利益他為安立正法。</p>
<p>論曰：為得一切智智。</p>
<p>釋曰：即是一切智無畏。此三句即顯三德，初明斷德、次明恩德、後明智德。</p>
<p>論曰：故入唯識觀。</p>
<p>釋曰：為成就前三用，故入唯識觀。若由無分別智滅障立因得果，故入唯識觀。入觀後，無分別後智其用云何？若依無分別智，正說諸法因果無有功能，以此智無分別故。由無分別後智，於諸法相中菩薩自無顛倒，如自所證，亦能為他說諸法因果。為得此兩用故，菩薩修無分別後智。</p>
<p>論曰：無分別智後所得智者，於本識及所生一切識識及相識相中。</p>
<p>釋曰：此文顯菩薩由此智，於因果中無倒本識是依他性，即是正因，所生一切識識即是本識所生果，謂七識，即是分別性相識，即是器世界及六塵，亦是本識果，亦是分別性。此文具明三相，謂內相、外相及內外相，故言相中。菩薩於如此因果中無復顛倒。</p>
<p>論曰：由觀似幻化等譬，自性無顛倒。</p>
<p>釋曰：菩薩以無分別後智觀此因果相，自然無顛倒，不執有外塵內根，唯識是實有法。何以故？菩薩已了別此等法似幻化等譬故，不可依見聞覺知相判諸法為實有。何以故？此心是清淨本所流故。</p>
<p>論曰：由此義故，菩薩如幻師，於一切幻事自了無倒。</p>
<p>釋曰：如幻師於幻事生見聞等四識，不依此識了別幻事。如本所解了別幻事故，於幻事中無倒。菩薩亦爾，由依本智了別故，於一切相及因果中無復顛倒，是名菩薩自利。</p>
<p>論曰：於一切相因緣及果中，若正說時常無偏倒。</p>
<p>釋曰：若菩薩依本智作利他事，謂正說三乘、三藏及五明等義，常無偏倒相違。不實不定名偏。符理真實不可動為無偏。處時相濫名倒。隨處隨時隨相名無倒，是名菩薩利他。</p>
</div>
<div class='div-other'><a id='mulu53' />
<p class='h2'>二智依止章第九</p><p>論曰：是時正入唯識觀位中，有四種三摩提，是四種通達分善根依止。菩薩云何應見？</p>
<p>釋曰：此問欲顯入觀有三義，一真境、二奢摩他、三毘鉢舍那。為明應入處，故言正入。唯識觀位中，唯識處即三無性真如。此真如非散動智境故，說四種三摩提為依止；是境與智不可分別故，說四種通達分善根為能證。云何應見此法？</p>
<p>論曰：由四種尋思，於下品無塵觀忍。</p>
<p>釋曰：樂觀無塵義，故名為忍。此忍未離三相，謂觀善成就因緣、惑污、清淨。未隨意修習，故是下品。</p>
<p>論曰：光得三摩提。</p>
<p>釋曰：無塵智名光。此定以無塵智為所得，此定為無塵智依止，故名光得。定即奢摩他。智即毘鉢舍那。若具五分五智，此定名三摩提。</p>
<p>論曰：是煖行通達分善根依止。</p>
<p>釋曰：福德智慧二行為煖行體，即是三十七品。此行是能燒惑薪道火前相，故名煖。此暖行已過地前四位，決定了別真如智，名通達。此方便道能助成通達智，故名分。能資生究竟位，故名善根。此定能為通達分增上緣，故名依止。又三十七品中立定為所依止，餘三十六為能依止。就三十六中，般若是通達，餘三十五為分。三十六通名善根。又四善根即是四分。</p>
<p>論曰：於最上品無塵觀忍光增三摩提，是頂行通達分善根依止。</p>
<p>釋曰：已離三相故，是最上品。無塵觀忍如前釋。無塵智名光。此智於方便中勝進，故名增。此定為無塵勝進智依止，故名光增。亦以福德智慧二行為頂行體。頂有三義：一如人頭頂能持身命，修道者亦爾，若至此位善根則不可斷。二如山頂是退際，有人至山頂而退還。修道者亦爾，或有至此位，住方便中不進故名退。三如山頂是進際，或有人至山頂而更昇進。修道者亦爾，或有至此位而進入勝位，故立頂名。已說菩薩於四種尋思修煖頂二種方便道。於四種如實智中修道云何？</p>
<p>論曰：於四種如實智，菩薩已入唯識觀，了別無塵故。</p>
<p>釋曰：若菩薩過四種尋思度煖頂兩位，則在四種如實智位中，菩薩緣何境？菩薩但緣唯識為境。緣唯識境，復何所得？了別無塵義。除無明及疑惑故，名了別。此三句顯位及境智。</p>
<p>論曰：正入真義一分。</p>
<p>釋曰：由此智故，菩薩入真義一分，謂無相性。未入無生性及無性性。</p>
<p>論曰：通行三摩提，是隨非安立諦忍依止。</p>
<p>釋曰：體無塵智名通，此定以無塵智為行，即為無塵智行依止，故名通行。三無性所顯人法二空，名非安立諦。何以故？此諦通一切法無有差別，故名非安立。無到無變異，故名諦忍。能符從此義，故名隨。亦以福德智慧二行為忍體。菩薩已決了無外塵義，於無能取所取義中心生信樂，故名忍。又能安受上品諦義，故名忍。於上品諦中心無退失，故名忍。</p>
<p>論曰：此三摩提最後剎那了伏唯識想。</p>
<p>釋曰：此三摩提即是通行三摩提，取通行上上品最後一剎那定。由先了別無相性，後更思量所緣既無所有，能緣必不得生，由此了別故能伏滅唯識想。唯識想既滅，從最後剎那更進第二剎那，即入初地。</p>
<p>論曰：轉名無間三摩提。</p>
<p>釋曰：此定與初地相隣，不為餘心所隔，故名無間。又下地惑不能礙其入初地，不如下地道隔勝方便不得即入初地，故稱無間。</p>
<p>論曰：應知是世第一法依止。</p>
<p>釋曰：菩薩以地前為世法，登地為出世法。此無間定猶是世法，於世法中無等，故名第一。何以故？世間眾生無有修行能等此法者。又此定雖是世法，能為菩薩出世道增上緣，餘世法則無此義，故名第一。又唯一剎那，故名第一。</p>
<p>論曰：此四種三摩提，是菩薩入非安立諦觀前方便。</p>
<p>釋曰：前二定是無間修，後二定是恭敬修。欲顯此四定非真道故，故說是前方便。</p>
</div>
<div class='div-other'><a id='mulu54' />
<p class='h2'>二智差別章第十</p><p>論曰：若菩薩如此入初地，已得見道，得通達入唯識。</p>
<p>釋曰：此下顯見道為修道依止。由先成立見道故，修道得成。若菩薩於願樂地中具修諸方便，得入初地。所以得入初地，由得見道故，見道即無分別智。所以得無分別智，由通達真如及俗諦，故知塵無所有是通達真如，唯有識是通達俗。復知此識無有生性是通達真如，此識是假有為通達俗。若不通達俗，無以能得見真，以離俗無真故。若不通達真，無以遣俗，以俗無別體故。所以能通達真俗，由能解唯識理故。此文即顯四義：一出世果、二出世行、三出世、境四出世方便。初地是果，總有為無為法為體。福德智慧行是有為，真如及煩惱不生是無為，初地是假名。由是總故，見道是行，所通達真俗是境，入唯識是方便。由入唯識為方便故能通達真俗境，由通達真俗境故得無分別智行，由得勝行故得初地果。</p>
<p>論曰：云何菩薩修習觀行入於修道？</p>
<p>釋曰：此云何凡問十義，一相、二次第、三修、四差別、五攝相助、六攝相礙、七功德、八更互觀察、九名、十淨不淨。數修所得為修習。福德智慧為行。般若為觀。一切行悉是般若事，皆屬般若，故名觀行。又六度之中般若為第一，故名觀行。又見道名觀，從見道後所得悉名為行。菩薩依止見道，以何相等得入初地？</p>
<p>論曰：如佛廣說所安立法相於菩薩十地。</p>
<p>釋曰：此中先明三慧境，後明三慧功能。此文即明三慧境。佛廣說是聞慧境。所安立法相，即相等十種法相，是思慧境。於菩薩十地，即修慧境。小乘亦有十地，故以菩薩標之。地地皆有十相，故言十地。</p>
<p>論曰：由攝一切如來所說大乘十二部經，故得現前。</p>
<p>釋曰：此下明三慧功能。此即明聞慧功能。聞慧能通達十二部教，故言攝。</p>
<p>論曰：由治所說通別二境。</p>
<p>釋曰：此明思慧功能。通別二境即相等十法，思慧能研習此十法，故言治。</p>
<p>論曰：由生起緣極通境。</p>
<p>釋曰：此下明修慧功能。方便為生，正觀為起，無間道為生，解脫道為起。入分為生，出分為起。見道為生，修道為起。出世道為生，世間道為起。如理如量智所緣為極通境。</p>
<p>論曰：出世無分別智及無分別智後所得。</p>
<p>釋曰：此正明修慧體。</p>
<p>論曰：奢摩他、毘鉢舍那智。</p>
<p>釋曰：顯此二智寂靜無倒，由奢摩他故寂靜，由毘鉢舍那故無倒。</p>
<p>論曰：由無量無數百千俱胝大劫中，依數數修習。</p>
<p>釋曰：此文顯三慧具四種修，不可以譬類得，知為無量。不可數知，為無數。百億為一俱胝，非一俱胝故言千，亦非一千故言百。非小劫故言大。此即明長時修、數數修習，即顯無間恭敬無餘三修。</p>
<p>論曰：由昔及今所得轉依。</p>
<p>釋曰：先於入見位時所得轉依，此法是修道攝持故。一切所修皆成聖道，已過願樂地故。</p>
<p>論曰：為得三種佛身，更修加行。</p>
<p>釋曰：是修道攝持究竟用。由如此道理，菩薩更修加行。先修道為見真如，今重修道為得三身，故言更修。復次。</p>
<p>論曰：云何？</p>
<p>釋曰：云何是問詞。凡約六義為問：一約修位境界為問。修道境界自有三種，一加行依止，謂文教；二修行資糧，謂依理判義；三修行所通達處，謂修慧境界。後三句明三慧境界，以答此問。二約修位三慧功能為問。後三句明三慧功能，以答此問。初明聞慧是修慧方便，次明思慧是修慧資糧，後明無分別智是修慧體。三約修位修慧因果為問。後明無分別智後所得，以答此問。由修慧此智得生故，是修慧果。若無此智不得進後道故，是修慧因。四約修位四修為問。後明長時修乃至無餘修，以答此問。五約修位依止為問。後明轉依，以答此問。若無此轉依為依止，修位不成聖道。何以故？凡夫依未轉故。六約修位勝用為問。後明三身，以答此問。為圓滿自利利他兩用，故修加行。復次。</p>
<p>論曰：云何？</p>
<p>釋曰：通問修位次第。後具明次第，從初起修心乃至修位究竟，以答此問。先以三句明聞思修位即三慧境；次三句顯能入三境功能即是三慧；次顯利他功能即無分別智後所得，如自所證為他解說；次明四修，顯修位由四修得成滿；次明轉依，顯自利轉依是得法身四德之本，故是自利。次明三身，三身於究竟修位得成，能平等利益自他，法身是自利、應化二身是利他。復次。</p>
<p>論曰：如佛廣說所安立法相於菩薩十地。</p>
<p>釋曰：十地即《華嚴經》中十地品所顯文句。此文句中，如來廣說隨所安立道理。復次。</p>
<p>論曰：由攝一切如來所說大乘十二部經，故得現前。</p>
<p>釋曰：合如來所說一切法，通為一境。復次。</p>
<p>論曰：由治所說通別二境。</p>
<p>釋曰：所合之境為單為複？欲顯雙觀真俗通一無相。復次。</p>
<p>論曰：由生起緣極通境，出世無分別智及無分別智後所得奢摩他毘鉢舍那智。</p>
<p>釋曰：顯道二體更互相攝。由奢摩他故智不散，由毘鉢舍那故定無噉味等染污。復次。</p>
<p>論曰：無分別智後所得奢摩他毘鉢舍那智，由無量無數百千俱胝大劫中依數數修習，由昔所得轉依，為得三種佛身更修加行。</p>
<p>釋曰：此智為是世智、為出世智？不可說是世智，以非世間所習故；不可說是出世智，以於世間心中起故。故此心異無分別智心，此心亦可說世出世及非世非出世。此二智於長時數習故得轉依，由轉依故菩薩作心云：我今必定應得三種佛身。為此義故更修加行。</p>
<p>論曰：是聲聞見道？是菩薩見道？此二見道差別云何？</p>
<p>釋曰：聲聞見道是他道，菩薩見道是自道。此二見道，道差別及果差別。其相云何？</p>
<p>論曰：聲聞、菩薩見道，應知有十一種差別。</p>
<p>釋曰：前五明道差別，後六明果差別。前五明道差別者。</p>
<p>論曰：何者為十一？一、由境界差別，謂緣大乘法為境。</p>
<p>釋曰：如來所說大乘十二部經，說修行法，緣此法為境故發道心。小乘道則無此事。</p>
<p>論曰：二、由依止差別，謂依大福德智慧資糧為依止。</p>
<p>釋曰：此道與二乘及世間道有異，世間但修福德而無智慧，二乘但修智慧而無福德，菩薩具修福德智慧故助道得成。助道即是依止，此依止在道方便中即思修二慧。</p>
<p>論曰：三、由通達差別，謂通達人法二無我。</p>
<p>釋曰：先於方便中已得思修慧，從此得入真觀能通達人法二無我理故，於人法不生愛著。凡夫著人，二乘著法，菩薩並不著，故言離欲人法。此即明菩薩所得真修慧，是正道體，異於小乘。</p>
<p>論曰：四、由涅槃差別，謂攝無住處涅槃以為住處。</p>
<p>釋曰：此涅槃非是道果，是道住處。何以故？由菩薩行般若，觀察生死過失，故修道不在生死。由菩薩行大悲，觀眾生苦，起救濟心，雖不在生死而不捨生死，故不住涅槃。由道住此處，不執真俗二相生故，名無相道。小乘道則無此事。</p>
<p>論曰：五、由地差別，謂依十地為出離。</p>
<p>釋曰：道有下中上，上即是十地。此十地出離四種生死，為通功能。依此十地菩薩道能出離，異於小乘。後六明果差別者。</p>
<p>論曰：六、七、由清淨差別，謂滅煩惱習氣，及治淨土為清淨。</p>
<p>釋曰：前有五事已明道差別，此下六事次明修道所得果與二乘有異。第六明內清淨，第七明外清淨。內由自相續中修道，滅除煩惱習氣故，名內清淨。外由修淨土行，所居之土無有五濁，如頗黎柯等世界故，名外清淨。內為自清淨，外為清淨他。小乘則無此事。</p>
<p>論曰：八、由於一切眾生得平等心差別，謂為成熟眾生，不捨加行功德善根。</p>
<p>釋曰：菩薩如自身應般涅槃，欲般涅槃一切眾生。由此平等心故，不捨加行功德善根。餘度為功德，般若為善根。又五度為功德，精進為善根。又般若精進為善根，餘度為功德。<span class='corr'>小</span>乘則無此事。</p>
<p>論曰：九、由受生差別，謂生如來家為生故。</p>
<p>釋曰：見真如理、證佛法身，能使如來種性不絕，故稱生如來家。由生如來家，乃至當來得成佛故，言為生故。小乘則無此事。</p>
<p>論曰：十、由顯現差別，謂於佛子大集輪中常能顯現，為攝受正法。</p>
<p>釋曰：諸菩薩通稱佛子。眾多菩薩聚會，故言大集。如來所說法有三義故名輪，一能上下、二未得能得已得能守、三能從此到彼。菩薩常於大集中顯現，示不破僧；常於法輪中顯現，示能護持正法。已得令不失為攝，未得令得為受。小乘則無此事。</p>
<p>論曰：十一、由果差別，謂十力、無畏、不共如來法及無量功德生為果故。</p>
<p>釋曰：菩薩修道皆為得如來如此等果。小乘則無此事。</p>
<p>論曰：此中說兩偈。</p>
<p>釋曰：此中即見道中說兩偈，顯從見道方便入真如觀。</p>
<p>論曰：</p>

<div class="lg regular"><div class='lg-row'>名義互為客，　菩薩應尋思，</div>
<div class='lg-row'>應觀二唯量，　及彼二假說。</div>
<div class='lg-row'>從此生實智，　離塵分別三，</div>
<div class='lg-row'>若見其非有，　得入三無性。</div>
</div><p>論曰：名義互為客，菩薩應尋思。</p>
<p>釋曰：名於義中是客，義於名中亦是客，以非本性類故。菩薩入寂靜位，應觀此道理。此即第一尋思方便。</p>
<p>論曰：應觀二唯量及彼二假說。</p>
<p>釋曰：菩薩應觀名義二法，唯無所有為量。何以故？義有二種，一自性、二差別，悉無所有，但是假說。此假說若與義同，義無所有，假說亦無所有。若與義不同，則自然無所有。假說即是名，名無所有，故於義是客；義無所有，故於名是客。無所有是名義本性故，以本性為唯量。若分別作名義，此分別本性無相故，以無相為名義唯量。此即第二如實智方便。</p>
<p>論曰：從此生實智，離塵分別三。</p>
<p>釋曰：從四種尋思生四種如實智。何人能得此四智？若人能見三種但是分別實無外塵，此人則得一分如實智。何者是三分別？一分別名、二分別自性、三分別差別。</p>
<p>論曰：若見其非有。</p>
<p>釋曰：前二句明了達三分別得入無塵觀，依依他性以遣分別性。此句明依真如遣依他性。云何能遣？由名義無所有，能分別亦不得是有。何以故？若所分別名義是有，能分別緣此名義可說是有。由名義無所有，所分別因緣既是無，能分別體亦無所有。若菩薩見名義無所有故，能分別亦無所有，此菩薩得入何觀？</p>
<p>論曰：得入三無性。</p>
<p>釋曰：菩薩見名義更互為客，入異名義分別性。若菩薩見名自性假說、差別假說唯分別為體，得入分別無相性。若菩薩但見亂識無六種相，此亂識體不成故不可說，因緣不成故不可執有生起。此中分別既無，言說亦不可得，則入依他無生性。若菩薩見此二義有無無所有，則入三無性非安立諦。</p>
<p>論曰：又正教兩偈，如《分別觀論》說。</p>
<p>釋曰：今此論中顯入見道境智不圓滿，故引分別觀論兩偈顯成此義。何人何位能見此心但是影無實法義？</p>
<p>論曰：</p>

<div class="lg regular"><div class='lg-row'>菩薩在靜位，　觀心唯是影，</div>
<div class='lg-row'>捨離外塵相，　唯定觀自想。</div>
<div class='lg-row'>菩薩住於內，　入所取非有，</div>
<div class='lg-row'>次觀能取空，　後觸二無得。</div>
</div><p>論曰：菩薩在靜位，觀心唯是影。</p>
<p>釋曰：唯菩薩人在寂靜位能作此觀法，義實無所有，心似法義顯現，故說唯是影。</p>
<p>論曰：捨離外塵相，唯定觀自想。</p>
<p>釋曰：若人在寂靜位中已了別心唯是影，能除外塵相，是自心似法及義相起，作如此觀。</p>
<p>論曰：菩薩住於內。</p>
<p>釋曰：若菩薩心如此得住實無有塵，心緣內心起不緣外塵，故住於內。若住於內，此心定何所觀？</p>
<p>論曰：入所取非有。</p>
<p>釋曰：是所取義實無所有，菩薩能見所取境空。</p>
<p>論曰：次觀能取空。</p>
<p>釋曰：由所取義既實非有，世間所說心是能取，如此道理亦不得成，是故觀行人亦不見有能取心。前已不見所取，後又不見能取，是時觀行人有何所得？</p>
<p>論曰：後觸二無得。</p>
<p>釋曰：真如非所取非能取，以無所得為體故，說真如為二無得。是人先已入無相性，次入無生性，後入真如無性性。觸以入得為義，由入得真如故名為觸。前兩偈與後兩偈異相云何？前兩偈約名義及假說，顯四尋思及四如實智為方便得入真觀；後兩偈明三性體及三無性。又前兩偈顯正教，明入三性及三無性；後兩偈顯所入三性及三無性。</p>
<p>論曰：復有《大乘莊嚴經論》所說五偈為顯此道。</p>
<p>釋曰：經義深隱難解，如實顯了經中正義，故名莊嚴經論。論解此經，故得莊嚴名。莊嚴經論中有眾多義，今但略取五偈。此偈欲何所顯？此偈為顯於修道中難覺了義。</p>
<p>論曰：</p>

<div class="lg regular"><div class='lg-row'>菩薩生長福及慧，　二種資糧無量際，</div>
<div class='lg-row'>於法思惟心決故，　能了義類分別因。</div>
</div><p>論曰：菩薩生長福及慧。</p>
<p>釋曰：菩薩如前釋，生在見位，長在修位。又初剎那名生，後剎那名長。又單名生，複名長，菩薩所修唯複無單，故生長一時而成。所生長何法？謂福及慧。施等三度名福，般若名慧。精進及定若為生福則屬福，若為生慧則屬慧。所以爾者，精進若生布施、持戒、忍辱則屬福，若為生聞思修慧則屬慧。定若依四無量起緣眾生為境則屬福，若為生盡智無生智及無分別智等則屬慧。誰能生長？謂菩薩人。</p>
<p>論曰：二種資糧無量際。</p>
<p>釋曰：此福及慧有二種功用，一能助道、二能成道體。由此二故道得成就，故說此二為道資糧。此二用幾功力、凡經幾時得成就道？功力無量、時節無際，無言顯長遠。譬如說大海無量、大劫無際，以長遠故。資糧亦爾，修一一度皆遍一切眾生，故功力無量。修一一度經三阿僧祇劫，故經時無際。</p>
<p>論曰：於法思惟心決故。</p>
<p>釋曰：由定後心觀察諸法，是故於法心得決定。又菩薩備修五明，於度量方便具足自能，故於思惟心得決定。</p>
<p>論曰：能了義類分別因。</p>
<p>釋曰：菩薩能比能證，故名能了。真俗二諦名為義類。知此義類但以分別為因，是故能了。</p>
<p>論曰：</p>

<div class="lg regular"><div class='lg-row'>已知義類但分別，　得住似義唯識中，</div>
<div class='lg-row'>故觀行人證法界，　能離二相及無二。</div>
</div><p>論曰：已知義類但分別。</p>
<p>釋曰：由菩薩已於義類及分別心決定故。</p>
<p>論曰：得住似義唯識中。</p>
<p>釋曰：由菩薩如此思惟，但識似塵顯現故，菩薩心住唯識中不緣外起。</p>
<p>論曰：故觀行人證法界。</p>
<p>釋曰：由觀行人離外塵但緣識住，知塵無相，名證法界。</p>
<p>論曰：能離二相及無二。</p>
<p>釋曰：所證法界有何相？離能取所取二相，及無人法二分別。如此法界，菩薩已證。</p>
<p>論曰：</p>

<div class="lg regular"><div class='lg-row'>若離於心知無餘，　由此即見心非有，</div>
<div class='lg-row'>智人見此二不有，　得住無二真法界。</div>
</div><p>論曰：若離於心知無餘。</p>
<p>釋曰：由此方便令法界可證。今顯此方便，知離唯識外無別有餘法。</p>
<p>論曰：由此即見心非有。</p>
<p>釋曰：由見所緣義非有，知能緣心亦非有。</p>
<p>論曰：智人見此二不有。</p>
<p>釋曰：智人謂諸菩薩，見境及心二皆非有。</p>
<p>論曰：得住無二真法界。</p>
<p>釋曰：菩薩若見二皆非有，則得住真法界。真法界者，無塵無識，故言無二。離顛倒及變異二虛妄故名真，是諸法第一性故名法界。</p>
<p>論曰：</p>

<div class="lg regular"><div class='lg-row'>由無分別智慧人，　恒平等行遍一切，</div>
<div class='lg-row'>染依稠密過聚性，　遣滅如藥能除毒。</div>
</div><p>論曰：由無分別智慧人，恒平等行遍一切。</p>
<p>釋曰：此已見真如菩薩說名慧人，已於見道中得無分別智。此智何相？一以無退為相，不退故稱恒。二以平等行為相，此智見一切法平等理猶如虛空，於如來所說十二部修多羅三乘等法，同見一味無有差別。內外法名一切。內外諸法同一如性，故名為遍。平等行，顯智慧體。遍一切，顯智慧境界。由如此無分別智，菩薩欲何所作？</p>
<p>論曰：染依稠密過聚性。</p>
<p>釋曰：三種不淨品名染。此染以過聚性為依止，從過聚性生故。此過聚性名稠密，以難解難破故。離如來正教，餘教不能令解，故言難解。離無分別智，餘智不能破，故言難破。一切染污法熏習種子，是過聚性體。</p>
<p>論曰：遣滅如藥能除毒。</p>
<p>釋曰：此性是三品不淨法因，難解難破惑等熏習種子為性。由無分別智聰慧人能遣能滅此過聚性，如阿伽陀藥能除諸毒。遣約現在，滅約未來，即是菩薩盡無生智。</p>
<p>論曰：</p>

<div class="lg regular"><div class='lg-row'>佛說正法善成立，　安心有根於法界，</div>
<div class='lg-row'>已知憶念唯分別，　功德海岸智人至。</div>
</div><p>論曰：佛說正法善成立。</p>
<p>釋曰：一切三世諸佛共說此法，所說理同不相違背，故名正法。又欲顯說者勝，故言佛說。由所說道理勝及所得果勝，故名正法。如來成立正法有三種：一立小乘、二立大乘、三立一乘。於此三中第三最勝，故名善成立。</p>
<p>論曰：安心有根於法界。</p>
<p>釋曰：菩薩先已得聞思二慧，安心於如來正法中。後合觀如來一切正說為境界，即是無分別智，此智名有根。得此智已餘智皆滅，唯此智不可動壞，故名有根。復次於三無流根中此智為第一，謂未知欲知根，故名有根。復次解脫有三事，一能生解脫、二能持解脫令住不失、三能用解脫自利利他。此解脫三事，即配三無流根。此無分別智通於三處得名，自體是根，又能為他作根，故名有根。此有根心安住法界中。</p>
<p>論曰：已知憶念唯分別。</p>
<p>釋曰：菩薩已住有根心中，後出觀時在無分別後智心中，如前入觀事皆能憶念，知此憶念非實有，唯是分別。由無分別智及無分別後智，菩薩得進何位？</p>
<p>論曰：功德海岸智人至。</p>
<p>釋曰：如來功德因中有十地十波羅蜜等，果中有智德、斷德、恩德。如此諸德唯佛一人，餘人所不能得，故名為海。因果究竟名之為岸。智人即是菩薩。菩薩乘前二智，能至未曾至功德海岸。此中五偈總明眾義，第一偈顯道資糧，第二偈顯道加行，第三偈顯見道，第四偈顯修道，第五偈顯究竟道。</p>
</div></div>
<p class='juan'>攝大乘論釋卷第八</p>
</div><!-- end of div[@id='body'] -->
</body></html>