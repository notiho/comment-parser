<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1595 [Nos. 1596, 1597; cf. Nos. 1592-1594, 1598]
<div class='div-xu'><a id='mulu1' />
<p class='h1'>攝大乘論釋序<span class='note-inline'>(十五卷成)</span></p><p class="byline">大唐桑門道基撰</p><p>《攝大乘論》者，蓋是希聲大教，至理幽微，超眾妙之門、閉邪論之軌，大士所作，其在茲乎！若夫實相宗極，言亡而慮斷；真如體妙，道玄而理邈。壯哉法界，廓爾無為，信矣！大方超然域外，是以王城三止、寶殿三加，至人垂範良有以也。佛去世後千一百餘載，群機將扣，感而遂通。北天竺國有二開士，結師資而接武、連花萼以承芳，無著闡於紘綱，所以俊撰論本；婆藪揚其名理，所以克精注述。諸論宗歸，所明各異：法華論旨，引三車而共轍；鞞沙幽致，開十住以同階。至如此論，眾名坦蕩，似王路之無枝；藏識常流，譬洪川之長注。三性殊旨混為一心、六度虛宗俱拪彼岸，躡十地之龍級、淤三學之夷路，涅槃無處，運悲慧之兩融；菩提圓極，齊真應之一揆。言攝大乘者，攝謂能攝，蘊積苞含，攝藏名攝。言大乘者，理必絕待，假大稱之，名曰大乘。其義郭周，體性該博，謂為大也。所行功德能至能證，名之為乘。論者，無著菩薩之所製造，窮源盡理、清微朗暢，謂為論也。釋者，婆藪論師之所注解，清辯剖扸、文理俱騰，其為釋焉。以梁大清二年，南身毒優禪尼國有真諦三藏，道超世表、學冠群英，以法濟時，來儀建業。屬梁季將潰，旋路嶺南，廣州刺史陽山公歐陽頠屈請停止，為菩薩戒師。世子衡州刺史歐陽紇復請翻譯。有丹陽義學僧僧宗慧愷傳語筆受，任得其人。論本釋論十有五卷，余以庸淺鑽仰無墜，聊述所聞以示來哲。</p>
<p style="margin-left:1em">豫章郡守王欽，開皇元年五月奏，此論與遷持論不殊。</p>
</div>
<div class='div-xu'><a id='mulu2' />
<p class='h1'>攝大乘論釋序</p><p class="byline">遷禪師江南將至徐州講唱</p><p>夫至道弘曠無思不洽，大悲平等誘進靡窮，德被含生理非偏漏，但迷塗易久淪惑難息，若先談出世則疑性莫啟，故設教立方各隨性欲。唐虞之前圖諜簡少，姬周以後經誥弘多，雖復製禮作訓並導之以俗法，而真假妙趣尚冥然未覩，故迹隱葱嶺已西、教祕滄海之外，自漢室受命方稍東漸，爰及晉朝斯風乃盛，梁有天下彌具興隆，歷千祀其將半、涉七代而迄今。法蘭導清源於前，童壽振芳塵於後，安、叡騁壯思以發義端，生、肇擅玄言以釋幽致，雖並策分鏕同瀾比派，而深淺競馳照晦相雜。自茲以降篤好愈廣，莫不異軌同奔傳相祖習，而去取隨情、開抑殊軫。慧愷志漸負槖、勤愧聚螢，謬得齒跡學徒稟承訓義，遊寓講肆多歷年所，名師勝友備得諮詢，但綜涉疎淺鑽仰無術，尋波討源多所未悟。此蓋慮窮於文字、思迷於弘旨，明發興嗟負心非一，每欲順風問道而未知厥路。有三藏法師是優禪尼國婆羅門種，姓頗羅墮，名拘羅那他，此土翻譯稱曰親依，識鑒淵曠、風表俊越，天才高傑、神辯閑縱，道氣逸群、德音邁俗，少遊諸國歷事眾師，先習外典備通書奧，苞四韋於懷抱、吞六論於胸衿，學窮三藏貫練五部，研究大乘備盡深極。法師既博綜墳籍妙達幽微，每欲振玄宗於他域、啟法門於未悟，以身許道無憚遠遊，跨萬里猶比隣、越四海如咫尺。以梁太清二年方屆建業，仍值梁季混淆橫流荐及，法師因此避地東西，遂使大法擁而不暢。末至九江及遊五嶺，凡所翻譯卷軸未多，後適閩越敷說不少。法師每懷慷慨，所歎知音者希，故伯牙絕絃、卞和泣璧，良由妙旨之曲難辯、盈尺之珍罕別。法師遊方既久，欲旋反舊國，經塗所亘遂達蕃禺。儀同三司廣州刺史陽山郡公歐陽頠，叡表岳靈、德洞河府，經文緯武、匡道佐時，康流民於百越、建正法於五嶺，欽法師之高行、慕大士之勝規，奉請為菩薩戒師，恭承盡弟子禮。愷昔甞受業，已少滌沈弊，服膺未久便致睽違，今重奉值倍懷蹈舞，復欲飡和稟德、訪道陳疑，雖慇懃三請而不蒙允遂，怳然失圖心魂靡託。</p>
<p>衡州刺史陽山公世子歐陽紇，風業峻整威武貞拔，該閱文史深達治要，崇瀾內湛清輝外溢，欽賢味道篤信愛奇，躬為請主兼申禮事，法師乃欣然受請許為翻譯。制旨寺主慧智法師，戒行清白、道氣宏壯，志業閑瞻、觸途必舉，匡濟不窮、輪煥靡息。征南長史袁敬德，履行沖明、志託夷遠，徽猷清蘭、氷桂齊質，弼諧蕃政民譽早聞，兼深重佛法崇情至理。黑白二賢為經始檀越，辰次昭陽、歲維協洽、月呂姑洗、神紀勾芒，於廣州制旨寺便就翻譯。法師既妙解聲論善識方言，詞有以而必彰、義無微而不暢，席間函丈終朝靡息，愷謹筆受，隨出隨書，一章一句備盡研覈，釋義若竟方乃著文。然翻譯事殊難，不可存於華綺，若一字參差則理趣胡越，乃可令質而得義不可使文而失旨，故今所翻文質相半。與僧忍等同共稟學，夙夜匪懈無棄寸陰，即以其年樹檀之月文義俱竟，本論三卷、釋論十二卷、義疏八卷，合二十三卷。</p>
<p>此論乃是大乘之宗極、正法之祕奧，妙義雲興、清詞海溢，深固幽遠，二乘由此迷墜；曠壯該含，十地之所宗學。如來滅後將千一百餘年，彌勒菩薩投適時機，降靈俯接忘己屈應，為阿僧伽法師廣釋大乘中義。阿僧伽者，此言無著。法師得一會道、體二居宗，詠玄鑒極凝神物表，欲敷闡至理故製造論，唯識微言因茲得顯，三性妙趣由此而彰，冠冕彜倫、舟航有識。本論即無著法師之所造也。</p>
<p>法師次弟婆藪槃豆，此曰天親，道亞生知、德備藏性，風格峻峙、神氣爽發，稟厥兄之雅訓，習大乘之弘旨。無著法師所造諸論，詞致淵玄理趣難曉，將恐後生復成紕紊，故製釋論以解本文，籠小乘於形內、挫外道於筆端，自斯以後迄于像季，方等圓教乃盛宣通。</p>
<p>慧愷不揆虛薄情慮庸淺，乃欲泛芥舟於巨壑、策駘足於長路，庶累毫成仞、聚爝為明。有識君子幸宜尋閱，其道必然無失墜也。</p>
</div>
<p class='juan'><a id='mulu3' />攝大乘論釋卷第一</p><p class="byline">世親菩薩釋</p><p class="byline">陳天竺三藏真諦譯</p>
<div class='div-pin'><a id='mulu4' />
<p class='h1'>釋依止勝相中</p>
<div class='div-pin'><a id='mulu5' />
<p class='h2'>眾名品第一</p>
<div class="lg regular"><div class='lg-row'>智障極盲闇，　謂真俗別執，</div>
<div class='lg-row'>由如理如量，　無分別智光，</div>
<div class='lg-row'>破成無等覺，　滅心惑無餘。</div>
<div class='lg-row'>常住德圓智，　恒隨行大悲，</div>
<div class='lg-row'>如眾生根性，　極解脫真道，</div>
<div class='lg-row'>於十方界說，　能無功用心。</div>
<div class='lg-row'>由無分別智，　不住於生死，</div>
<div class='lg-row'>常起大悲故，　不入於涅槃。</div>
<div class='lg-row'>由攝智方便，　至自他極利，</div>
<div class='lg-row'>我以身口意，　頂禮佛世尊。</div>
<div class='lg-row'>是無上正法，　如來自覺說，</div>
<div class='lg-row'>若人能正行，　至甘露妙迹，</div>
<div class='lg-row'>若誹謗此法，　沒無底枉坑，</div>
<div class='lg-row'>由智及信心，　頂禮真實法。</div>
<div class='lg-row'>住道住果僧，　普勝一切眾，</div>
<div class='lg-row'>智道浴清淨，　世無上福田。</div>
<div class='lg-row'>片善投於中，　廣大如空地，</div>
<div class='lg-row'>成就世間樂，　及清涼涅槃，</div>
<div class='lg-row'>我一心頂禮，　佛聖弟子眾。</div>
<div class='lg-row'>聰明邪慢人，　退阿含修得，</div>
<div class='lg-row'>行說隨自執，　正理非所證。</div>
<div class='lg-row'>事彌勒菩薩，　依止日光定，</div>
<div class='lg-row'>照了實法相，　無動及出世。</div>
<div class='lg-row'>為我等宣說，　正法真道理，</div>
<div class='lg-row'>如秋月日光，　文詞遍於世。</div>
<div class='lg-row'>甚深大種種，　句義依了經，</div>
<div class='lg-row'>能令聰慧人，　下心起尊敬。</div>
<div class='lg-row'>細密法難通，　智無著無礙，</div>
<div class='lg-row'>利等八世法，　心常無染著。</div>
<div class='lg-row'>無礙名稱義，　通敏者恒誦，</div>
<div class='lg-row'>天人普識知，　頂禮大師足。</div>
<div class='lg-row'>辯說常無盡，　雨甘露文義，</div>
<div class='lg-row'>依尊隨分聞，　猶如乞雨鳥。</div>
<div class='lg-row'>披閱決定藏，　以釋攝大乘，</div>
<div class='lg-row'>願此言利益，　怖大文海人。</div>
</div>
<p class='h2'>眾名品第一之一</p><p>釋曰：此品有三章，一、無等聖教；二、十義次第；三、眾名。</p>

<div class='div-other'><a id='mulu6' />
<p class='h3'>無等聖教章第一</p><p>論曰：攝大乘論，即是阿毘達磨教及大乘修多羅。</p>
<p>釋曰：此言依何義？因何而起？依一切所知依甚深廣大諸法實性。若離佛菩薩威力，何人有此功能能說此義！云何造論？由此相說，若離阿毘達磨名則不知此論是聖教，為此義故。又為顯經名，譬如《十地經》。今造此論其用云何？眾生無知疑倒，欲令得解。復次此論說阿毘達磨大乘修多羅名者，欲顯如來法門別類，及顯此論別名。言大乘者，欲簡小乘阿毘達磨。何故不但說阿毘達磨名，復說修多羅名？有阿毘達磨非是聖教。復次說阿毘達磨名者，顯此論是菩薩藏。復次立藏者欲何所為？為滅自惑，於大乘中是菩薩煩惱。何以故？諸菩薩以分別為煩惱。阿毘達磨者，甚深廣大法性為相。此菩薩藏凡有幾種？亦有三種，謂修多羅、阿毘達磨、毘那耶，此三由上下乘差別故成二種，謂聲聞藏、菩薩藏。此三及二云何名藏？由能攝故。此攝何法？一切應知義。云何成三？有九種因。別立修多羅者，為對治他疑惑。若人於此義中起疑，為令得決定智故，立修多羅。為對治受用二邊故，別立毘那耶。由佛遮有罪過受用立毘那耶，對治樂行邊；由佛隨喜無罪過受用立毘那耶，對治苦行邊。為對治自見取偏執故，別立阿毘達磨，能顯無倒實法相故。復次為說三種修學故別立修多羅，為成依戒依心學故別立毘那耶。何以故？若人持戒則心無悔，由無悔等能次第得定。為成依慧學故別立阿毘達磨。何以故？能簡擇無倒義故。復次正說法及義由修多羅。成就法義由毘那耶。何以故？若人修行惑，毘那耶得通達此二法及義。法義決定勝智由阿毘達磨。由此九因緣故立三藏。此三藏通用云何？為解脫生死是其通用。云何得解脫？能熏、覺、寂、通故得解脫。由聞思三藏故能熏，由熏故覺，由覺故寂，由寂故通，由通故得解脫。若略說三藏，各有四義。菩薩若能了別此義則具一切智，若聲聞能了一句一偈義則至流盡。云何一一藏各有四義？修多羅四義者，一依、二相、三法、四義。能顯示此四義，故名修多羅。依者，是處、是人、是用，依此三佛說修多羅，故名依。相者，謂真俗二諦相，故名相。法者，陰、界、入、緣生、諦、食、定、無量、無色、解脫、制入、遍入、助道、無礙辯、無諍等，故名法。義者，所作事，故名義。生道滅惑是事。阿毘達磨四義者，一對、二數、三伏、四解。對者，是法對向無住處涅槃。何以故？能顯諦道門，故名對。數者，諸法中隨一法，或以名、或以別相、或以通相等數數顯此一法，故名數。伏者，此法能伏諸說，立、破二能由正說依止等方便故，故名伏。解者，由阿毘達磨修多羅義易解，故名解。毘那耶有四義者，一由罪過、二由緣起、三由還淨、四由出離。罪過者，謂五篇七聚罪。緣起者，或四或八。四者，一無知、二放逸、三煩惱熾盛、四輕慢。八者，一由心不由身口、二由身不由心口、三由口不由身心、四由心身不由口、五由身口不由心、六由心口不由身、七由身口心、八不由身口心。還淨者，由善心不由治罰，善心者如本受持對治。出離者有七事，一各各發露遮相續；二受與學罰；三先制後開，先已制戒，後由別意故開；四更捨，若大眾聚集同意如本更捨，先犯罪人是時還淨；五轉依，比丘、比丘尼轉男女二根，若不共罪；六如實觀，由四種法欝陀那觀察諸法，又如對治法相恒觀察自罪；七法爾得，若見四諦，小隨小罪不更故犯，由法爾所得。復次毘那耶有四義應知：一人，佛世尊依此立戒。二立制，已說過失，大師集眾立學處。三分別，已略立制，更廣解釋。四決判，此立制中云何犯罪、云何不犯。今當釋本文。</p>
<p>論曰：佛世尊前。</p>
<p>釋曰：欲顯恭敬及無異言。</p>
<p>論曰：善入大乘句義菩薩摩訶薩。</p>
<p>釋曰：已得陀羅尼等功德，由此功德於文句及義善能攝持，又能如理顯說，故名善入。何故但言菩薩摩訶薩而不說名？欲顯諸菩薩摩訶薩眾通有此能。何故說兩名？欲顯具足二行。</p>
<p>論曰：欲顯大乘有勝功德依大乘教。</p>
<p>釋曰：唯大乘中有勝功德，餘乘中無。為明大乘不共德故，言欲顯大乘有勝功德依大乘教。</p>
<p>論曰：說如是言：諸佛世尊有十勝相，所說無等過於餘教。</p>
<p>釋曰：此言欲何所明？為顯大乘有勝功德為實有及利他故。諸佛世尊，如十號中解。</p>
<p>論曰：十勝相者。</p>
<p>釋曰：由依止等十相異故勝。十義為因，言說為果。以義勝故，所說無等。</p>
<p>論曰：一、應知依止勝相。</p>
<p>釋曰：應知者，謂淨不淨品法，即是三性。此三性依止三性因，即是勝相。由此依止勝相，如來言說亦勝。即是阿黎耶識依止，即是勝相。譬如石子乃至智果勝相亦如是。</p>
<p>論曰：二、應知勝相。</p>
<p>釋曰：應知勝相者，謂應知自性，或應知即是相。</p>
<p>論曰：三、應知入勝相。</p>
<p>釋曰：應知謂三性。入者謂能成入及所成入，即是唯識。</p>
<p>論曰：四、入因果勝相。</p>
<p>釋曰：入唯識因，即是施等世間六波羅蜜，在願樂位中。入果即入唯識後六波羅蜜在通達位中轉成果，名出世間。</p>
<p>論曰：五、入因果修差別勝相。</p>
<p>釋曰：入因果即世出世六波羅蜜。修者謂四德數習，此修地地不同，故名差別，即是歡喜等十地。</p>
<p>論曰：六、於修差別依戒學勝相。</p>
<p>釋曰：謂於修差別諸地中戒學，依戒菩薩修觀，即十地中菩薩一切戒，於諸惡法無復作心。</p>
<p>論曰：七、此中依心學勝相。</p>
<p>釋曰：學義如前解。心即是定，定以一心為體，依一心修習。謂一切菩薩定，名依心學。</p>
<p>論曰：八、此中依慧學勝相。</p>
<p>釋曰：為能得果名依慧。以慧為依止，發修行心，是依慧即是無分別智。</p>
<p>論曰：九、學果寂滅勝相。</p>
<p>釋曰：謂滅差別有三種，一最勝、二品類、三自對。解脫定智障滅，即是無住處涅槃。</p>
<p>論曰：十、智差別勝相。</p>
<p>釋曰：謂已離一切障智。智即無分別智，名對治道差別。即佛如來智已離一切隨眠障，此智無分別智差別。</p>
<p>論曰：由此十義勝相，如來所說過於餘教。如此釋修多羅文句，顯於大乘真是佛說。</p>
<p>釋曰：云何能顯？由此略釋文句，顯十義於小乘中無，唯大乘說。</p>
<p>論曰：復次云何此中略釋能顯大乘勝於餘教？令此略釋顯斯十義，唯大乘有，小乘中無。何者為十？謂阿黎耶識說名應知依止相。三種自性，一依他性、二分別性、三真實性，說名應知相。唯識教，說名應知入相。六波羅蜜，說名入因果相。</p>
<p>釋曰：何以故？由唯識道得入三性願樂位。六波羅蜜雖是世法，能引出世法，能生唯識道故，說是入三性因。菩薩已入地出世清淨六波羅蜜，即是入三性果。</p>
<p>論曰：菩薩十地，說名入因果修差別相。</p>
<p>釋曰：出世十種菩薩地，是名入因果修差別。</p>
<p>論曰：菩薩所受持守護禁戒，說名於修差別戒學相。首楞伽摩、虛空器等定，說名心學相。無分別智，說名慧學相。無住處涅槃，說名學果寂滅相。三種佛身，自性身、應身、化身，此三說名無分別智果相。</p>
<p>釋曰：於地中有三種修觀，說名三種依學。此學果即是滅，謂滅三障。無分別智名依慧學，此智若約聲聞無四倒分別名無分別；若約菩薩無一切法分別名無分別。二無分別，異相如此。三種佛身是無分別智果，若離自性身，法身不成，譬如眼根。若離法身，應身不成，譬如眼識離根不成，應知此二由能依所依故得相應。若離應身，已入大地菩薩無受用法樂。若無受用法樂，菩提資糧不具足，譬如見色。若離應身，化身不成。若無化身，諸菩薩在願樂位中，聲聞瘦澁願樂初發修行，皆不得成；是故決定應有三身。</p>
<p>論曰：如此十種處，唯大乘中有，異於小乘，故說第一。</p>
<p>釋曰：此十法是無上菩提因，次第相引乃至無上菩提。</p>
<p>論曰：佛世尊但為菩薩說此十義。</p>
<p>釋曰：大乘但是佛說，小乘則共說。大乘但為菩薩說，不為二乘說。由此三義，故勝小乘。</p>
<p>論曰：故依大乘，諸佛世尊有十勝相，所說無等過於餘教。復次云何此十勝相所說無等能顯大乘，是如來正說遮小乘決非大乘？於小乘中未曾見此十義，隨釋一義但見大乘中釋。復次此十義能引出無上菩提，成就隨順不相違。</p>
<p>釋曰：三義證十義能引無上菩提，以是無上菩提因故。成就者，若約聖教及正理簡擇思惟，此十義成就，不可破壞，譬如已見導師所說道相。隨順者，若人觀行在修位中，此十義隨順修觀而住，譬如導師所說道隨順而住。不相違者，於十地中無障因，譬如導師所說道中無劫盜虎狼等障。復有地地中生死涅槃不相妨礙，是故十義能引無上菩提。</p>
<p>論曰：為諸眾生得一切智智。</p>
<p>釋曰：由此十義具足三德，謂無等境、無等行、無等果。若人聞思修此，必得無上菩提，故言為諸眾生得一切智智。</p>
<p>論曰：而說偈言：</p>

<div class="lg regular"><div class='lg-row'>應知依及相，　入因果修異，</div>
<div class='lg-row'>三學及果滅，　智無上乘攝。</div>
<div class='lg-row'>十義餘處無，　見此菩提因，</div>
<div class='lg-row'>故大乘佛言，　由說十義勝。</div>
</div></div>
<div class='div-other'><a id='mulu7' />
<p class='h3'>十義次第章第二</p><p>論曰：云何十義如此次第說？菩薩初學應先觀諸法如實因緣，由此觀故於十二緣生應生聰慧，次後於緣生法應了別其體相，由智能離增益損減二邊過失。如此正修應通達所緣如實諸相，次後從諸障應解脫，次心已通達應知實相。是先所行六波羅蜜應更成就，令清淨無復退失。由依意內清淨故，次內清淨所攝諸波羅蜜，依十地差別應修，隨一三阿僧祇劫。次菩薩三學應令圓滿，圓滿已是學果涅槃及無上菩提次後應得。修十義次第如此。此次第說中，一切大乘皆得圓滿。</p>
<p>釋曰：此十義境界有次第、正行有次第、果有次第，由觀此次第故，立十義次第。復次若人已了別諸法因，於十二緣生則得聰慧。何以故？由果從因生，不從自在天等不平等因生，亦不無因生，是故立因果二智。次是法從因生，菩薩應識其相。何者為相？分別性實無有體，執言是有，名為增益。實有真實性，執言是無，名為損減。增無損有是名二邊，聰慧能離此二邊。次所執唯有識，由此智故是相應可通達，由此通達無復障礙，次隨順入唯識。世間六波羅蜜依俗諦得，依真諦清淨意所攝出世六波羅蜜亦應學。次於十地中隨差別應修習，各三阿僧祇劫，不同聲聞修得。何以故？聲聞於三生中下對治種，成熟對治道。對治道成熟故，於第三生中解脫三界得阿羅漢果。次此差別修中，戒等三學應令圓滿。次三學果涅槃煩惱障智障等滅，無上菩提及三身，此等應覺故，說如此次第。若立大乘，不出此法。何以故？若欲釋緣生義，即入阿黎耶識中。若欲釋法相，即入三性攝。若欲釋得，即入唯識中。若欲釋因果，即入唯識觀處。若欲釋地，即入因果處。若欲釋三學，即入十地處。若欲釋滅，即入三學處。若欲釋無上菩提及三身，即入無住處涅槃攝。若說佛體及因果，其數如此，故說次第。復有別釋：此十義能引無上菩提，生無虛無分別智故名成就。與四道理及三量不相違故名隨順，非先隨順後相違。如偈言：</p>

<div class="lg regular"><div class='lg-row'>能持愛及悲，　隨順於善故，</div>
<div class='lg-row'>非黑白我見，　有益亦有損。</div>
</div><p>故名不相違。能生一切智智者，於一切法無間如理如量智生故。復有別解：以後釋前。</p>
</div>
<div class='div-other'><a id='mulu8' />
<p class='h3'>眾名章第三</p><p>論曰：此初說應知依止立名阿黎耶識，世尊於何處說此識及說此識名阿黎耶？如佛世尊阿毘達磨略本偈中說：</p>

<div class="lg regular"><div class='lg-row'>此界無始時，　一切法依止，</div>
<div class='lg-row'>若有諸道有，　及有得涅槃。</div>
</div><p>釋曰：今欲引阿含證阿黎耶識體及名。阿含謂大乘阿毘達磨，此中佛世尊說偈。此即此阿黎耶識界，以解為性。此界有五義：一體類義，一切眾生不出此體類，由此體類眾生不異。二因義，一切聖人法四念處等，緣此界生故。三生義，一切聖人所得法身，由信樂此界法門故得成就。四真實義，在世間不破，出世間亦不盡。五藏義，若應此法自性善故成內，若外此法雖復相應則成㲉。故約此界。佛世尊說：比丘！眾生初際不可了達，無明為蓋，貪愛所縛，或流或接，有時泥黎耶、有時畜生、有時鬼道、有時阿修羅道、有時人道、有時天道。比丘！汝等如此長時受苦，增益貪愛恒受血滴。由此證故，知無始時。如經言：世尊！此識界是依、是持、是處，恒相應，及不相離、不捨智無為恒伽沙等數諸佛功德。世尊！非相應相離捨智，有為諸法是依是持是處。故言一切法依止。如經言：世尊！若如來藏有，由不了故，可言生死是有。故言若有諸道有。如經言：世尊！若如來藏非有，於苦無厭惡，於涅槃無欲樂願。故言及有得涅槃。復次此界無始時者，即是顯因；若不立因，可言有始。一切法依止者，由此識為一切法因故，說一切法依止。若有諸道有及有得涅槃者，此一切法依止，若有是道則有果報，亦有由此果報眾生受生，易可令解邪正兩說分別有異，後後能得上品正行應得勝德。由煩惱依止故，生極重煩惱及常起煩惱。是果報等四種差別，名依止勝。能翻此四種，名依止下劣。生死中不但道等非有，涅槃義亦非有。何以故？若有煩惱則有解脫應知。依止中復有阿含，能證阿黎耶識名。</p>
<p>論曰：阿毘達磨中復說偈言：</p>

<div class="lg regular"><div class='lg-row'>諸法依藏住，　一切種子識，</div>
<div class='lg-row'>故名阿黎耶，　我為勝人說。</div>
</div><p>釋曰：諸法依藏住者，第二句釋第一句。謂一切種子識，由煩惱業故變阿黎耶識相續，前果報、後成因。故名阿黎耶者，顯義證名，以名目識。我為勝人說者，勝人謂諸菩薩，是菩薩境界依止及能障菩薩道故，為菩薩說。</p>
<p>論曰：此阿含兩偈證識體及名。云何佛說此識名阿黎耶？</p>
<p>釋曰：此語欲顯立名之因。</p>
<p>論曰：一切有生不淨品法，於中隱藏為果故。</p>
<p>釋曰：一切謂三世，三世中取正生能生。不淨品法，謂翻五種淨品，名不淨品。</p>
<p>論曰：此識於諸法中隱藏為因故。</p>
<p>釋曰：諸法謂阿黎耶識果，即不淨品等。阿黎耶識藏住此果中為因。</p>
<p>論曰：復次諸眾生藏此識中，由取我相故，是故名阿黎耶識。</p>
<p>釋曰：藏者以執義，約阿陀那識及意識說眾生名。何以故？一切眾生無無我執。我執若起，緣何境緣本識起？微細一類相續不斷故。</p>
<p>論曰：阿含云，如《解節經》所說偈：</p>

<div class="lg regular"><div class='lg-row'>執持識深細，　法種子恒流，</div>
<div class='lg-row'>於凡我不說，　彼勿執為我。</div>
</div><p>釋曰：前引阿毘達磨偈為證，此中更引經偈為證。阿毘達磨以理為勝，經以教為勝，教必有理、理必順教，此二名證。若離此二證，立義不成。此證從《解節經》出。佛告廣慧菩薩：廣慧！於六道生死，是諸眾生隨在眾生聚，或受卵生、胎生、濕生、化生，此中得身及成就。初受生時，一切種識先熟合大長圓，依二種取，謂有依色根及相名分別言說習氣。若有色界中有二種取，若無色界無二種取。廣慧！此識或說名阿陀那。何以故？由此本識能執持身。或說名阿黎耶識。何以故？此本識於身常藏隱，同成壞故。或說名質多。何以故？此識色聲香味觸等諸塵所生長故。廣慧！依緣此本識，是識聚得生，謂眼識乃至意識。依有識眼根緣外色塵，眼識得生。與眼識同一時共境，有分別意識起。若一眼識生，是時一分別意識生，與眼識共境。此眼識若共二識或三四五共起，是時一有分別意識與五識共緣境生。如大水流，若有一能起浪因至則一浪起，若二若多能起浪因至則多浪起，是水常流不廢不斷。復次於清淨圓鏡面中，若有一能起影因至則一影起，若二若多能起影因至則多影起，是圓鏡面不轉成影亦無損減。此本識猶如水流及鏡面。依此本識，若有一能起眼識緣至則一眼識起，乃至若有五能起識因至則五識起。廣慧！如此菩薩依法如智有聰慧，能通達意心識祕密義。諸佛如來如理如量，由如此義，不記說諸菩薩能通達意識心祕密義。廣慧！諸菩薩由如實不見本識及阿陀那識等，於內於外不見藏住、不見生及長等、不見識眼色及眼識、不見耳聲及耳識乃至不見身觸及身識。廣慧！諸菩薩依法如智有聰慧，能通達意心識祕密義。諸佛如來如理如量，由如此義，記說諸菩薩能通達意識心祕密義。復次引偈重釋經所說義。執持識深細者，云何此識或說為阿陀那識？能執持一切有色諸根。謂能報持有依五根及相等習氣故，此識亦名阿陀那。深細者，難滅難解故。法種子恒流者，一切不淨品法能生熏習所依住，如水流念念生滅相續不斷。於凡我不說者，諸凡夫人無甚深行、不求一切智、根鈍故，不為凡夫及二乘說。彼勿執為我者，一相起，相續長。若眾生依經起邪分別，即執此識為我。恐起邪執故，我不為說。</p>
<p>論曰：云何此識或說為阿陀那識？</p>
<p>釋曰：前已引正理及正教證此識名阿梨耶，云何今復說此識名阿陀那？</p>
<p>論曰：能執持一切有色諸根，一切受生取依止故。何以故？有色諸根，此識所執持，不壞不失乃至相續後際。又正受生時，由能生取陰故，故六道身皆如是取。是取事用，識所攝持故，說名阿陀那。</p>
<p>釋曰：今立道理，為成阿陀那名。道理者，能執持一切有色諸根。由此識執持有色五根，不如死人身在黑脹壞等有變異位。若至死位，阿梨耶識捨離五根，是時黑脹壞等諸相即起。是故定知由為此識所執持，一期中五根不破壞。一切受生取依止故者，此言重答前問。此識眾生正受生時能生取陰，此取體性識所執持。由此識是正受生識，是故正受生時一切生類皆為此識所攝。一期受身亦為此識所攝，於阿梨耶識中身種子具足故。以是義故，阿梨耶識亦名阿陀那。</p>
<p>論曰：或說名心，如佛世尊言：心、意、識。</p>
<p>釋曰：阿梨耶識及意，見此二義不同心義，亦應有異。此三異相云何？</p>
<p>論曰：意有二種，一、能與彼生次第緣依故，先滅識為意。又以識生依止為意。</p>
<p>釋曰：若心前滅後生，無間能生後心，說此名意。復有意能作正生識依止，與現識不相妨。此二為識生緣，故名為意；正生者名識。此即意與識異。</p>
<p>論曰：二、有染污意，與四煩惱恒相應。</p>
<p>釋曰：此欲釋阿陀那識。何者四煩惱？</p>
<p>論曰：一身見、二我慢、三我愛、四無明。</p>
<p>釋曰：我見是執我心，隨此心起我慢。我慢者，由我執起高心，實無我起我貪，說名我愛。此三惑通以無明為因。謂諦實因果心迷不解，名為無明。</p>
<p>論曰：此識是餘煩惱識依止。此煩惱識，由第一依止生，由第二染污。</p>
<p>釋曰：此染污識由依止第一識生，由第二識染污。次第已滅說名意，餘識欲生，能與生依止故。第二識名染污識，煩惱依止故。若人正起善心，亦有此識。</p>
<p>論曰：由緣塵及次第能分別故，此二名意。</p>
<p>釋曰：以能取塵故名識。能與他生依止故名意。第二識是我相等，或依止能分別，故名意。</p>
<p>論曰：云何得知有染污心？</p>
<p>釋曰：以何道理能成立此義？</p>
<p>論曰。若無此心，獨行無明則不可說有。</p>
<p>釋曰：獨行無明其相云何？若人未得對治道，能障實慧惑名獨行無明。此無明於五識非有。何以故？若人在於五識不能為障。何以故？若是對治道生處則是障處，於染污意識此亦非有。何以故？但由此惑心應染污故。與餘惑相應共行，獨行名則不成。若汝說第六識由獨行無明染污，則第六識一向不清淨，以此無明不暫息，云何施等心成善？以第六識恒與無明相應故。若有人說心與善相應生，此人則有過失。若第六識恒被染污，則不得引對治道生。若有人說染污心相應有別善心，此善心能引生對治道，故染污心即滅。若作此說則無過失。</p>
<p>論曰：與五識相似此法應無。何以故？此五識共一時有自依止，謂眼等諸根。</p>
<p>釋曰：猶如眼識等五識，眼等五根同時為依止，意識必應有同時依止。若不立餘識，亦無此依止，如眼識無依止不得生，意識亦應爾。</p>
<p>論曰：復次意名應無有義。</p>
<p>釋曰：云何無義？若立前滅心為意，此但有名無義。何以故？意以了別為義，於無中云何可立？是識隨六識前已滅，此意名不可得，不能了別，以無體故。</p>
<p>論曰：復次無想定、滅心定應無有異。何以故？無想定有染污心所顯，滅心定不爾。若不爾，此二定應不異。</p>
<p>釋曰：若人立有染污心，此人於無想定則說有染污心，於滅心定則說無染污心，對此人二定則有差別。若不如此，於二定意識不行故，二定則無異。</p>
<p>論曰：復次於無想天一期應成無流無失，無染污故，於中若無我見及我慢等。復次一切時中起我執遍善惡無記心中。若不如此，但惡心與我執等相應故，我及我所此惑得行，於善無記中則不得行。若立二心同時生，無此過失。若立與第六識相應行，有此過失。</p>
<p>釋曰：於無想天生，若無染污心，一期生中則無我執及我慢等，此生便無流失，此定不應為聖人所厭惡。既為聖人所厭惡，故知此定有染污識。由我執恒相隨，施等諸善常為我執所雜、我執恒隨。若離無明，則無此事。此無明若離依止，則不得有。此無明依止若離阿陀那識，無有別體。</p>
<p>論曰：</p>

<div class="lg regular"><div class='lg-row'>無獨行無明，　及相似五識，</div>
<div class='lg-row'>二定無差別，　意名無有義。</div>
<div class='lg-row'>無想無我執，　一期生無流，</div>
<div class='lg-row'>善惡無記中，　我執不應起。</div>
<div class='lg-row'>離污心不有，　二與三相違，</div>
<div class='lg-row'>無此一切處，　我執不得生。</div>
<div class='lg-row'>證見真實義，　惑障令不起，</div>
<div class='lg-row'>恒行一切處，　名獨行無明。</div>
</div><p>論曰：此心染污故無記性攝。</p>
<p>釋曰：此心是無明所依，於三性中此心屬何性？由染污故屬有覆無記性。何以故？有染污故。云何有染污？</p>
<p>論曰：恒與四惑相應。</p>
<p>釋曰：不了無我境故起我執，由我執起我愛我慢，此四惑一切處恒起。</p>
<p>論曰：譬如色無色界惑是有覆無記，此二界煩惱奢摩他所藏故。</p>
<p>釋曰：界以生性為義。離婬欲及段食欲，由色欲生，故名色界。離下二界欲，由無色欲生，故名無色界。此二界惑雖與第六麁識相應，不失無記性，由八定所藏故。此惑若在欲界，散心應成不善，由依止麁故。若與第二識相應，雖不在定中亦非不善，以依止最細故。若在色無色界，依止雖麁八定所攝，心軟滑故亦非不善，能生生死亦非是善，故屬有覆無記性。第二識所起惑亦爾，依止細故非不善，是生死因故亦非是善。</p>
<p>論曰：此心恒生不廢。</p>
<p>釋曰：此染污心三性中，八定、無想定、無想天處恒生不廢。</p>
<p>論曰：尋第二體，離阿梨耶識不可得。</p>
<p>釋曰：第二識緣第一識起我執，若離第一識此識不得起，故知有第一識。今成就第二識，為顯第一識故。</p>
<p>論曰：是故阿梨耶識成就為意，依此以為種子餘識得生。</p>
<p>釋曰：離第<span class='corr'>一</span>識無別識體為第二識因及生起識因。佛說心名，此名目第二識。佛說識名，此名目六識。佛說意名，此名目第一識。何以故？第二識及生起識，若前已滅，後識欲生，必依第一識生；及能生自類故，說名意根。</p>
<p>論曰：云何此意復說為心？多種熏習種子所聚故。</p>
<p>釋曰：第一識或名質多。質多名有何義？謂種種義及滋長義。種種者，自有十義：一增上緣、二緣緣、三解相、四共作、五染污、六業熏習、七因、八果、九道、十地。此義中各有多種義，故名種種。滋長有三義：一由此十法聚集令心相續久住、二此心能攝持一切法種子、三是種種法熏習種子之所滋長。種子者，謂功能差別因。所滋長者，謂變異為三界。由此義故，佛說第一識亦名質多。</p>
<p>論曰：云何於聲聞乘不說此心相及說阿梨耶、阿陀那名？微細境界所攝故。</p>
<p>釋曰：問<span class='corr'>名</span>問名體，答通答兩問。此識於所知中最微細，以非二乘所緣故。此識亦是境界，若求佛果人必須通達此識，此識是應知等九義所依藏故，故名所攝。復次菩薩有微細境界藏，此識難解，故屬微細境界藏攝。</p>
<p>論曰：何以故？聲聞人無有勝位，為得一切智智。</p>
<p>釋曰：何故於聲聞乘不說微細境界？聲聞人不作正勤求知如來境界，修行唯為自利故。諸聲聞人惑障，由苦等智麁淺觀行可得除滅。</p>
<p>論曰：是故於聲聞人離此說，由成就智令本願圓滿，故不為說。</p>
<p>釋曰：諸佛見聲聞人少欲知足，求除自惑障。此障若離此智，由餘智可得滅除，本願得成。不為解脫他障、不發願求如來法身修行微細甚深道，故不為說。</p>
<p>論曰：諸菩薩應有勝位，為得一切智智，故佛為說。</p>
<p>釋曰：諸菩薩求滅自他惑障及智障故、修行正勤故，為諸菩薩說。</p>
<p>論曰：何以故若離此智得無上菩提，無有是處？</p>
<p>釋曰：若離甚深微細境，十種次第修則不得成。若離此修心，煩惱易除、法身易得，無有此義。</p>
<p>論曰：復次此識於聲聞乘，由別名如來曾顯。</p>
<p>釋曰：復有別道理可信此識是有。何以故？於聲聞乘，此義由別名處處顯現。</p>
<p>論曰：如《增一阿含經》言：於世間喜樂阿梨耶、愛阿梨耶、習阿梨耶、著阿梨耶，為滅阿梨耶，如來說正法。</p>
<p>釋曰：初句略說根本，後以三句約現在過去未來更廣釋之。著阿梨耶者，約現在世。習阿梨耶者，約過去世。愛阿梨耶者，約未來世。復有別釋：喜樂阿梨耶是現在世。云何現在世？喜樂阿梨耶由過去世著阿梨耶故。由過去現在數習阿梨耶，是故未來愛阿梨耶。復次或執此四句義不異。若不異云何有四句？如決定藏論所明，有二種愛，謂有愛、無有愛。有愛即三界愛，無有愛謂愛三界斷。喜樂者，若人生在欲界，緣已得塵生喜緣。未得塵生樂著者，若人生在色界，未離欲色界，貪著色界生及色界塵，由已得色界定，於定生染，不樂所未得定，於中執為解脫，故說名著。習者，若人生無色界，未離欲無色界，先且觀欲界過失。生色界欲，後觀色界過失，捨色界欲生無色界欲。此欲由習諸定所成，故說名習。此三名有愛。依常見起愛者，若人多行惡，畏受苦報，或執斷見求不更生故，說名愛。此一即無有愛，依斷見起。或約四倒釋四句，或約四愛釋四句，即飲食衣服住處有無有愛。或欲顯自法辯，令弟子得法辯因。或欲顯一義有多名。或欲令鈍根人，若忘此義由別名還得憶。或欲令鈍根人，因重說名故得解。或欲令別方弟子若不解一名，由餘名得解故，說四句名異義同。</p>
<p>論曰：世間樂聽。</p>
<p>釋曰：依信智兩根。</p>
<p>論曰：故屬耳。</p>
<p>釋曰：顯離散亂心，即是定根。</p>
<p>論曰：作意欲知。</p>
<p>釋曰：顯起恭敬不放逸，即是念根。</p>
<p>論曰：生起正勤。</p>
<p>釋曰：因此起勇猛，捨惡取善，即是精進根。此中所明是即三慧。</p>
<p>論曰：方得滅盡阿梨耶。</p>
<p>釋曰：此明道果，即是盡無生智。</p>
<p>論曰：乃至受行如來正法及似法。</p>
<p>釋曰：如教而行，是名受行。如來所說名句味稱正法，名句味所目義稱似法。復次正法謂正說，似法謂正行正得。復次正法以阿含為體，似法以所得為體。</p>
<p>論曰：由如來出世是第一希有，不可思議法於世間顯現。如本識，此如來出世四種功德經由別義於聲聞乘此識已顯現。</p>
<p>釋曰：別義有三種，一別意，如來欲說自出世功德，非欲顯阿梨耶識。此識與功德相應，故說此識。二別名，如來但說名不說義。三別義，微細境所攝，於二乘不宜說，但由義相應故，說名不釋義。</p>

<p class='juan'>攝大乘論釋卷第一</p></div></div></div>
</div><!-- end of div[@id='body'] -->
</body></html>