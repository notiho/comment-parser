<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu83' />攝大乘論釋卷第十四</p><p class="byline">世親菩薩釋</p><p class="byline">陳天竺三藏真諦譯</p>
<p class='h1'>釋智差別勝相第十之二</p><p>論曰：有幾種佛法應知攝此法身？</p>
<p>釋曰：不為顯攝法身體故為此問，為顯攝法身證得故為此問。</p>
<p>論曰：若略說有六種。</p>
<p>釋曰：若廣說有無量種，今略說故止言六種。</p>
<p>論曰：一清淨類法。</p>
<p>釋曰：滅不淨品盡證得法身，名為清淨法。云何得此清淨法？</p>
<p>論曰：由轉阿黎耶識依故。</p>
<p>釋曰：對治起時，離本識不淨品一分，與本識淨品一分相應，名為轉依。</p>
<p>論曰：由證得法身故。</p>
<p>釋曰：由此轉依，金剛道後證得法身。滅德以外，其餘諸德名清淨法。是證得類故，名清淨類法。</p>
<p>論曰：二果報類法。</p>
<p>釋曰：有如來法是果報類，如見色等智名果報法。云何得此果報法？</p>
<p>論曰：由轉有色根依故。</p>
<p>釋曰：對治起時，滅眼等五根色識，名為轉依。</p>
<p>論曰：由證得果報勝智故。</p>
<p>釋曰：由此轉依，諸佛得果報類智。此智於五塵中當十方世界眾生五根所生識，此智於五塵中起故名果報類。此果報類法是證得類故，名果報類法。</p>
<p>論曰：三住類法。</p>
<p>釋曰：如來遍證得一切法，名為住法。云何得此住法？</p>
<p>論曰：由轉受行欲塵依故。</p>
<p>釋曰：對治起時，滅世間受行欲塵識，故名轉依。</p>
<p>論曰：由無量智慧住故。</p>
<p>釋曰：由此轉依，如來得無量智住，無量境皆不忘失。此智即當受行欲塵觸中有忘失識，即是四不護體。此住類法是證得類故，名住類法。</p>
<p>論曰：四自在類法。</p>
<p>釋曰：於一切處勝能無礙，名為自在法。云何得此自在法？</p>
<p>論曰：由轉種種業等攝自在依故。</p>
<p>釋曰：於世間中有種種諸業，如耕種商賈等、或蓄聚財物，攝此種種事業。對治起時，滅此業等識，名為轉依。</p>
<p>論曰：由此於一切十方世界，無礙六通智自在故。</p>
<p>釋曰：由此轉依，於十方世界得無礙六通智。此自在法是證得類故，名自在類法。</p>
<p>論曰：五言說類法。</p>
<p>釋曰：如來有不共得四無礙解，於正說中具足勝能，名言說法。云何得此言說法？</p>
<p>論曰：由轉一切見聞覺知言說依故。</p>
<p>釋曰：於世間中有見聞覺知四種言說，依六識境起意識分別，由此分別生四種言說。對治起時，滅此言說識，名為轉依。</p>
<p>論曰：由此能飽滿一切眾生心，正說智自在故。</p>
<p>釋曰：由此轉依，如來於四言說中得不共四無礙解，能稱眾生根性，如意說法皆令得果。此言說法是證得類故，名言說類法。</p>
<p>論曰：六拔濟類法。</p>
<p>釋曰：是諸佛利益安樂眾生意，即是大悲。云何得此拔濟？</p>
<p>論曰：由轉一切災橫過失拔濟意依故。</p>
<p>釋曰：於世間中如王等所起災橫，菩薩昔由善友力自勢力財物力等，拔濟眾生災橫過失。對治起時，滅此拔濟識，名為轉依。</p>
<p>論曰：由此一切眾生災橫過失拔濟智自在故。</p>
<p>釋曰：由此轉依，能如意拔濟一切眾生災橫過失。此拔濟法是證得類故，名拔濟類法。</p>
<p>論曰：如此六種類法所攝諸佛如來法身應知。</p>
<p>釋曰：此六法，前四是自利、後二是利他。利他有二種，一永利、二暫利，永利是真實，暫利是假名。並是法身證得類，故言攝法，應如此知。</p>
<p>論曰：諸佛法身為可說有差別、為無差別？</p>
<p>釋曰：十方諸佛為同一法身、為當有異？</p>
<p>論曰：由依止意用業無異故，應知無差別。</p>
<p>釋曰：諸佛同以法身為依止，於眾生利益安樂意用亦同，於眾生中現成正覺乃至般涅槃此業亦同，由此義故，應知諸佛法身無差別。</p>
<p>論曰：由無量正覺等事故，應知有差別。</p>
<p>釋曰：有諸佛於法身已得正覺乃至已般涅槃，有諸佛正得正覺，有諸佛當得正覺，乃至般涅槃亦爾。如此等有無量事前後不同，是故應知法身有差別。</p>
<p>論曰：如法身，受用身亦爾。</p>
<p>釋曰：諸佛應身無差別有差別，義如法身。</p>
<p>論曰：由依止業不異故，應知無差別。</p>
<p>釋曰：十方諸佛應身同依止法身，依止不異，故應身無差別。應身以化身為業，諸佛應身無不皆為化身依止，起於化身以業同故無有差別。</p>
<p>論曰：不由能依止差別故無差別，無量依止轉依故。</p>
<p>釋曰：無量菩薩修道轉依，如菩薩數量，應身亦爾，不由依止無差別說無差別。由身各異，應身亦爾，故有差別。</p>
<p>論曰：變化身，應知如受用身。</p>
<p>釋曰：由依法身故無差別，由依應身故有差別。</p>
<p>論曰：此法身應知與幾種功德相應？與最清淨四無量相應，與八解脫、八制入、十一切入、無諍三摩提、願智、四無礙解、六通慧、三十二大人相、八十小相、四種一切相清淨、十力、四無畏、四不護、三念處、拔除習氣、無忘失法、大悲、十八不共法、一切相最勝智等諸法相應。</p>
<p>釋曰：此身與諸功德法相應，故名法身。欲顯相應法，故為此問。</p>
<p>論曰：此中說偈。</p>
<p>釋曰：偈有兩義，一顯如來功德、二顯恭敬有功德人。</p>
<p>論曰：</p>

<div class="lg regular"><div class='lg-row'>於眾生大悲，　離諸結縛意，</div>
<div class='lg-row'>不離眾生意，　利樂意頂禮。</div>
</div><p>論曰：於眾生大悲。</p>
<p>釋曰：此下一偈顯四無量。此句即明大悲。</p>
<p>論曰：離諸結縛意。</p>
<p>釋曰：此句明大慈，離染著意與眾生樂。</p>
<p>論曰：不離眾生意。</p>
<p>釋曰：此句明大喜，眾生若已離苦受樂則恒於彼起歡喜心。</p>
<p>論曰：利樂意頂禮。</p>
<p>釋曰：此句明大捨，捨不拔苦與樂意，常懷利樂意。又捨怨親等相，常懷平等利樂意。由有此德，是故頂禮。復次離諸結縛意者，明離外道及二乘悲心。外道悲心緣眾生起為結，二乘悲心緣法起為縛，如來大悲不緣此二起故言離。大悲既爾，慈等亦然。不離眾生意者，雖離眾生及法緣，如來於眾生常不離四無量意，於有苦者不離拔苦意，於無樂者不離與樂意，於己離苦受樂者不離歡喜意，於如此眾生不離平等意利樂意。頂禮者，令得出世益為利、令得世間益為樂。四無量具有二益。</p>
<p>論曰：</p>

<div class="lg regular"><div class='lg-row'>解脫一切障，　降伏世智者，</div>
<div class='lg-row'>應知智遍滿，　心解脫頂禮。</div>
</div><p>論曰：解脫一切障。</p>
<p>釋曰：此一偈顯三德。此句明八解脫。八解脫除二種障，一修習障、二勝類障。八解脫具二義，一是無流、二是究竟。是無流故除修習障，即見諦等惑是究竟故。除勝類障，即下劣心。</p>
<p>論曰：降伏世智者。</p>
<p>釋曰：此句明八制入。是無流非究竟，是究竟非無流，屬八制入故，異八解脫。心能制境，使境從心，故名降伏世智者即是佛。</p>
<p>論曰：應知智遍滿。</p>
<p>釋曰：此句明十一切入，應知是十境。智緣十境遍一切處，故言遍滿。</p>
<p>論曰：心解脫頂禮。</p>
<p>釋曰：心於此三處皆得解脫。</p>
<p>論曰：</p>

<div class="lg regular"><div class='lg-row'>諸眾生無餘，　能滅一切惑，</div>
<div class='lg-row'>害惑有染污，　常憐愍頂禮。</div>
</div><p>論曰：諸眾生無餘能滅一切惑。</p>
<p>釋曰：此偈明無諍三摩提，凡有所作不起一切眾生煩惱諍。</p>
<p>論曰：害惑有染污，常憐愍頂禮。</p>
<p>釋曰：佛能害眾生惑，眾生有染污，如來常起憐愍心。</p>
<p>論曰：</p>
<p class="lg-abnormal"><div class='lg-row'>無功用無著，　無礙恒寂靜。</div>
</p><p>釋曰：此半偈明願智。於三世一切事欲知為願，如來皆能證知為智，修習熟故無功用，習氣盡故無著。由此二義故，皆能證知。於三世境如量能知故無礙。如來恒不出觀故寂靜。寂靜顯無功用，無礙顯無著。</p>
<p>論曰：</p>

<div class="lg regular"><div class='lg-row'>一切眾生難，　能釋我頂禮，</div>
<div class='lg-row'>於依及能依，　應說言及智，</div>
<div class='lg-row'>於能說無礙，　說者我頂禮。</div>
</div><p>論曰：一切眾生難，能釋我頂禮。</p>
<p>釋曰：此下一偈半明四無礙解。由具四解，故能釋眾生難。</p>
<p>論曰：於依及能依，應說言及智。</p>
<p>釋曰：於依是義，能依是諸法門，應說言是方言，及智是巧辯。</p>
<p>論曰：能於說無礙。</p>
<p>釋曰：於此四中功能無礙，為他說亦無礙。</p>
<p>論曰：說者我頂禮。</p>
<p>釋曰：已離惑愛，所說無垢，有能說之德，故名說者。</p>
<p>論曰：</p>

<div class="lg regular"><div class='lg-row'>攝壽住及捨，　變化及改性，</div>
<div class='lg-row'>得定智自在，　世尊我頂禮。</div>
</div><p>釋曰：此偈明通慧。若壽命應盡，能更攝受令長，乃至經八萬大劫等，非止八萬劫而已，欲住多劫亦如意能住，欲捨亦如意能捨。又於諸定中亦有此三能，從一身中分出無量身為變化，轉金土等為改性。通慧皆由定成，如意無礙故，言得定智自在。</p>
<p>論曰：</p>

<div class="lg regular"><div class='lg-row'>諸眾生見尊，　信敬謂勝士，</div>
<div class='lg-row'>由他見能生，　淨心我頂禮。</div>
</div><p>釋曰：此一偈合明三十二大人相、八十小相。眾生見佛大小相，生信心及敬，心謂如來是最勝之士。如來大小相並能生眾生清淨心。</p>
<p>論曰：</p>

<div class="lg regular"><div class='lg-row'>故隨彼類音，　行往還出離，</div>
<div class='lg-row'>證知諸眾生，　正教我頂禮。</div>
</div><p>釋曰：此偈明四種一切相清淨，隨眾生形類及音辭示現。如彼眾生，過去受生為往，現在受生為還，行於二世之中，得三乘道果為出離。佛皆證知此事，如所應為說正教。由四清淨故有此能。</p>
<p>論曰：</p>

<div class="lg regular"><div class='lg-row'>方便歸依淨，　於中障眾生，</div>
<div class='lg-row'>於大乘出離，　摧魔我頂禮。</div>
</div><p>釋曰：從出家受戒乃至世第一法悉名方便。苦法忍乃至第二果為歸依。以得四不壞信故，第三第四果為淨，以離欲欲界乃至無色界故。魔於此中能障眾生，令不得此道果。若大乘中修十地行、出離三障，魔亦於中能為障礙。由如來具十力故，能為眾生摧伏眾魔。</p>
<p>論曰：</p>

<div class="lg regular"><div class='lg-row'>智滅及出離，　障事能顯說，</div>
<div class='lg-row'>於自他兩利，　降邪我頂禮。</div>
</div><p>釋曰：此偈明四無畏，智即一切智無畏、滅即流盡無畏、出離即說盡苦道無畏、障事即說障道無畏。若有外道難佛言非一切智、或言諸流未盡、或言如來說盡苦道，修之不能令離苦，說障道法起此障不妨得道。如來於中無畏，能降邪難。</p>
<p>論曰：</p>

<div class="lg regular"><div class='lg-row'>無制無過失，　無染濁無住，</div>
<div class='lg-row'>於諸法無動，　無戲論頂禮。</div>
</div><p>釋曰：此偈明四不護。無師制止，身口意命自無十惡等過失。非但無貪瞋邪見煩惱，一切煩惱皆已滅盡，不著諸法，故言無染濁無住。不作意知諸法，知諸法無復學義，離於分別智慧遍滿，故言無動。過失已除，故無戲論。</p>
<p>論曰：</p>

<div class="lg regular"><div class='lg-row'>於眾伏他說，　二惑所遠離，</div>
<div class='lg-row'>無護無忘失，　攝眾我頂禮。</div>
</div><p>釋曰：此偈明三念處。若有眾生於大集中聞如來說法生毀謗，如來亦不瞋；若能信受，如來亦不愛；若無毀無信，如來亦不捨。於此三處常起大悲，以方便力巧說正法令其入理。於大眾中能降伏如此眾生，為說正法不起瞋欲二惑。既無瞋欲，即知無無明，不由守護心故不忘失。大念大悲常自堅固故無忘失，以此大悲能攝大眾。</p>
<p>論曰：</p>

<div class="lg regular"><div class='lg-row'>於利益他事，　尊不過待時，</div>
<div class='lg-row'>所作恒不虛，　無迷我頂禮。</div>
</div><p>釋曰：十方無量眾生於一剎那中應得利益，如來以大悲力於一剎那中悉令得利益無空過者，亦無一眾生得道時未至，預往其所，待時至方為說法。凡有所作，皆應時得益，故所作無虛。迷是無明，無明即習氣體，由習氣盡故利益不虛。</p>
<p>論曰：</p>

<div class="lg regular"><div class='lg-row'>於一切行住，　無非圓智事，</div>
<div class='lg-row'>遍知一切世，　實體我頂禮。</div>
</div><p>釋曰：此偈明無忘失。已受生及未受生為行，正受生為住。眾生三世事皆是圓智境故，能遍知三世。真如為體故名實體，由體實智圓故無忘失。復次佛在因位修十地為行，得佛為住。圓智能通達此自因果事，遍知一切世明，能通達眾生三世事。此解通明能知自他。</p>
<p>論曰：</p>

<div class="lg regular"><div class='lg-row'>日夜六時觀，　一切眾生界，</div>
<div class='lg-row'>與大悲相應，　利樂意我禮。</div>
</div><p>釋曰：此偈明大悲。佛常觀眾生而言六時者，欲為物作軌摸，示修道有自利利他行，以六時修利他行、六時修自利行。眾生界即眾生性。眾生性不同，或因惡生善、或因善事生善、或因怖畏事生善、或因歡喜事生善。大悲能稱此性化度故，皆與大悲相應。根及欲樂亦爾。</p>
<p>論曰：</p>

<div class="lg regular"><div class='lg-row'>由行及由得，　由智及由事，</div>
<div class='lg-row'>於一切二乘，　無等我頂禮。</div>
</div><p>釋曰：此偈明十八不共法。行是因，得是果，智是如理如量智，事即利益眾生事，十八不共法不出四義，不與二乘等故名不共。</p>
<p>論曰：</p>

<div class="lg regular"><div class='lg-row'>由三身尊至，　具相無上覺，</div>
<div class='lg-row'>一切法他疑，　能除我頂禮。</div>
</div><p>釋曰：此偈明一切相最勝智。三身即是三德，法身是斷德、應身是智德、化身是恩德。由三身故，至具三德相果。由得無上覺故最勝，眾生於一切法中生疑，如來悉能為除斷。</p>
<p>論曰：</p>

<div class="lg regular"><div class='lg-row'>無繫無過失，　無麁濁無住，</div>
<div class='lg-row'>於諸法無動，　無戲論頂禮。</div>
</div><p>釋曰：此偈顯如來六種清淨。一惑障清淨，即無繫，由滅惑等三障故。二業障清淨，謂無過失，由滅二十二業障故。三報障清淨，謂無麁濁，由除七種生死故。四利益清淨，謂無住，由於生死涅槃無隔礙故。五自在清淨，謂於諸法無動，不由功用於一切法如意能現故。六無戲論清淨，由過言語覺觀思惟境界故。前三明自利、後三明利他故言等，即等此六清淨。</p>
<p>論曰：諸佛法身不但恒與如此等功德相應，復與餘功德相應。</p>
<p>釋曰：前所明功德通大小乘。已說法身與此功德相應，復有大乘不共功德與法身相應。</p>
<p>論曰：謂自性、因、果、業、相應、行事功德相應。</p>
<p>釋曰。此中略說大乘六種功德與法身相應，謂法身自性、法身因、法身果、法身業、法身相應、法身生起。</p>
<p>論曰：是故應知諸佛法身有無上功德。</p>
<p>釋曰：於大小乘中不與他共，故無有上。</p>
<p>論曰：此中說偈。</p>
<p>釋曰：為顯此六種功德，是故說偈。</p>
<p>論曰：</p>

<div class="lg regular"><div class='lg-row'>尊成就真如，　修諸地出離，</div>
<div class='lg-row'>至他無等位，　解脫諸眾生。</div>
</div><p>論曰：尊成就真如。</p>
<p>釋曰：此句明法身自性。成就真如是無垢清淨。若在道前道中垢累未盡，未得名成就；道後垢累已盡，故名成就。此真如為法身自性。</p>
<p>論曰：修諸地出離。</p>
<p>釋曰：此句明法身因。在因位修真如，所顯十地究竟，出離皮肉心三障，即是智斷二種轉依，由此轉依故得法身。</p>
<p>論曰：至他無等位。</p>
<p>釋曰：此句明法身果。若證法身果，則得淨我樂常四德果，淨不與闡提等、我不與外道等、樂不與聲聞等、常不與獨覺等。</p>
<p>論曰：解脫諸眾生。</p>
<p>釋曰：此句明法身業。若得此果，解脫眾生。解脫有四種，謂安立善道及三乘業，解脫凡夫及三乘人。</p>
<p>論曰：</p>

<div class="lg regular"><div class='lg-row'>無盡等功德，　相應現於世，</div>
<div class='lg-row'>於三輪易見，　難見人天等。</div>
</div><p>論曰：無盡等功德，相應現於世。</p>
<p>釋曰：此兩句明法身相應。無盡等有五種功德與法身相應，一清淨為勝、二一切為勝、三無量為勝、四難思為勝、五無盡為勝。從初地至七地，嫉妬等所對治習氣垢永滅不生，為依止故諸德清淨為勝，與法身相應。於第八地，無分別無間缺，自然無流道為依止故。諸佛於無流界諸功德一切為勝，與法身相應。於第九地，不可數量三摩提陀羅尼門海，能攝無量法智為依止故。從此海生一一功德，皆無量為勝，與法身相應。於第十地，一切如來所有祕密處現前證智為依止故，難思為勝，與法身相應。次此後證得佛地時，解脫一切障智為依止故，諸功德無盡為勝，與法身相應。無盡即是常住，為顯常住故言現於世。前四功德雖約諸地明其差別，同至果方究竟故，悉與法身相應。</p>
<p>論曰：於三輪易見，難見人天等。</p>
<p>釋曰：此兩句明生起。三輪即是三身。於三身中應化二身易見，法身難見。又法身於深行菩薩及諸佛為易見，於四種眾生為難見，一凡夫、二聲聞、三獨覺、四始修行菩薩。如經言：如來藏非墮身見眾生境界，非遊戲顛倒眾生境界，非於空散亂菩薩境界。何以故？凡夫人於色等諸法無如此性，執有我及我所性，不能信樂身見滅離處甘露界，何況能正覺諸佛境界如來藏。二乘人於常住最勝應修中，倒修常住相，遊戲無常相，修樂我淨亦爾。如此二乘人由倒修，不能得諸佛法身道。於中遊戲故，四德相應法身非其境界。始修行菩薩迷如來藏空道理，信樂空解脫門，計滅有物以為空，謂諸法先時是有，後則斷滅即是空。復有諸菩薩，由得空相思擇空義，謂離色等法有別物為空，我今修行為證此空當來必應得。如來藏非有非無為理故，非散亂心偏執有無境界。人天等即前四眾生，法身甚深非其境界故。生起此四種眾生迷惑行，於法身有此四事故，自性身於三輪中非人天能見。</p>
<p>論曰：復次如來法身甚深最甚深。</p>
<p>釋曰：以難行、難通達、難得故，甚深最甚深。復次言說難了達故稱甚深，義理無底故稱最甚深。復次文義難量故稱甚深，品類非一故稱最甚深。</p>
<p>論曰：此甚深云何可見？</p>
<p>釋曰：以何相能顯此甚深令得可見？</p>
<p>論曰：此中說偈。</p>
<p>釋曰：如大乘中所顯，法身甚深義有十二種，今以偈說此義。</p>
<p>論曰：</p>

<div class="lg regular"><div class='lg-row'>佛無生為生，　以無住為住，</div>
<div class='lg-row'>作事無功用，　第四食為食。</div>
</div><p>論曰：佛無生為生。</p>
<p>釋曰：此下一偈明第一甚深。此甚深中復有四種甚深，一生、二不住、三業、四住。此句明生甚深。諸佛受生，無生為相，有十種因以證此義，一與無明不同相故、二種種不同故、三攝受自在故、四於住自在故、五於捨自在故、六無二相故、七唯似顯現故、八同幻化譬故、九無住處為住處故、十能成就大事故。</p>
<p>論曰：以無住為住。</p>
<p>釋曰：此句明不住甚深。諸佛於生死涅槃悉無所住，亦有十種因以證此義，一非永所離故、二滅不盡故、三由諸佛非有法故、四由知非有為性故、五無所得無分別故、六由己離心故、七由得心故、八由心平等故、九住因不可得故、十不住因不可得故。</p>
<p>論曰：作事無功用。</p>
<p>釋曰：此句明業甚深，亦有十因為證，一一切礙滅故、二無依止故、三應作無思故、四作者不作心故、五業非運動故、六於非有無功用故、七由宿願疾利故、八所作已辦故、九應作未辦故、十由熟修一切法中自在故。</p>
<p>論曰：第四食為食。</p>
<p>釋曰：此句明住甚深，亦有十因為證，一示諸佛不資四食以顯自身由食住故、二為長眾生善根故、三為顯同諸人故、四欲令弟子如法學受用四種命緣故、五欲令他學知足行故、六令他起正勤方便故、七為成熟他善根故、八欲顯自身無染著故、九為治正法恭敬心故、十為圓滿本願生故。若如來由此義故食，於四食中是何食？是第四食。四食者，一非清淨依止住食，謂段等四食，令欲界眾生身得相續住。欲界眾生具見修二縛故，依止不清淨，此依止由四食得住，故名非清淨依止住食。二淨不淨依止住食，謂業識觸三食，令色無色界眾生身得相續住。此二界眾生已離下界惑，未離自地及上界惑故，依止亦淨不淨。此依止由三食得住故，名淨不淨依止住食。三清淨依止住食，謂段等四食，令聲聞緣覺身得相續住。二乘人三界惑已盡故依止清淨，此依止由四食得住，故名清淨依止住食。四能顯依止住食。段等四食悉是諸佛食。何以故？諸佛由此食故，顯自身得住於世，為生長施主淨信、為因功德善根故，此食不作如來食事。如來食時，諸天為受，施諸眾生，是如來意所許故，眾生由此食當得成佛。為令眾生得成佛故，如來示現以手觸食。如此等義悉是甚深。</p>
<p>論曰：</p>

<div class="lg regular"><div class='lg-row'>無異亦無量，　無數量一事，</div>
<div class='lg-row'>最堅不堅業，　無上應三身。</div>
</div><p>論曰：無異亦無量。</p>
<p>釋曰：此下一偈明第二甚深。此甚深中復有三種甚深，一安立、二數、三業。此句明安立甚深。諸佛法身無差別故無異，眾多依止法證得此法身故無量。</p>
<p>論曰：無數量一事。</p>
<p>釋曰：此句明數甚深。三乘眾生無有數量。於中諸佛一事。</p>
<p>論曰：最堅不堅業，無上應三身。</p>
<p>釋曰：此兩句明業甚深。諸佛有三身相應，實體常住故稱無上。由應身如來業堅固不可改轉，以真實故。由化身如來業不堅固，由權以方便引出二乘，後以應身教彼修菩薩道故。</p>
<p>論曰：</p>

<div class="lg regular"><div class='lg-row'>無一法能覺，　一切無不覺，</div>
<div class='lg-row'>一一念無量，　有不有所顯。</div>
</div><p>論曰：無一法能覺。</p>
<p>釋曰：此下一偈明第三正覺甚深。人法二非有，所覺既無，故能覺亦無。</p>
<p>論曰：一切無不覺。</p>
<p>釋曰：諸佛由假名故無非是佛，是故無一非覺。覺此法云何？</p>
<p>論曰：一一念無量。</p>
<p>釋曰：一一剎那無量諸佛正覺真如。若爾，諸佛與真如為一為異？若一則無覺，若異則無真如。</p>
<p>論曰：有不有所顯。</p>
<p>釋曰：一切法名有不有，謂一切法空。諸佛是諸法空所顯，是故不可說能覺、不可說不覺。</p>
<p>論曰：</p>

<div class="lg regular"><div class='lg-row'>無欲無離欲，　依欲得出離，</div>
<div class='lg-row'>已知欲無欲，　故入欲法如。</div>
</div><p>論曰：無欲無離欲。</p>
<p>釋曰：此下一偈明第四離欲甚深。由欲不有，故如來無欲。從本無欲，故亦無離欲。若欲是有，可有離欲；欲既本無，故無離欲。</p>
<p>論曰：依欲得出離。</p>
<p>釋曰：由諸菩薩永除上心欲，但留隨眠欲故，諸菩薩得出離成佛。何以故？苦不留此隨眠欲，則同二乘涅槃；若不除上心欲，則與凡夫不異。如《無上依經》說，菩薩作是念：諸惑本來不入眾生自性清淨心。諸惑唯是客塵，自分別所起。我今有能，為除諸眾生客塵煩惱，能說如理正教。由此念，菩薩不起下劣心。菩薩由此念，於眾生生貴敬心。諸菩薩復作是念：諸惑無力無能。何以故？諸惑無真實依止，但虛妄分別諸惑。如理正思惟所觀，不更起乖違，是故我等應作如此如此觀，由此觀諸惑不更生染著。若諸惑無復染著，是為最善，非是染著。若我愛惑染著，我云何能為眾生解煩惱繫縛、說如理正教。此惑能令生死相續，與善根相應，成熟眾生。是故我今應攝留此惑。</p>
<p>論曰：已知欲無欲，故入欲法如。</p>
<p>釋曰：菩薩見欲是分別性故欲不有，欲無相性即是欲法真如。菩薩知欲不有，得入此真如故，於欲得出離。</p>
<p>論曰：</p>

<div class="lg regular"><div class='lg-row'>諸佛過五陰，　於五陰中住，</div>
<div class='lg-row'>與陰非一異，　不捨陰涅槃。</div>
</div><p>論曰：諸佛過五陰，於五陰中住。</p>
<p>釋曰：此下一偈明第五滅陰甚深。諸佛已過色等五取陰，由不得五陰，於陰法如中住。</p>
<p>論曰：與陰非一異。</p>
<p>釋曰：諸佛已捨陰分別，依他性與陰非一非異。何以故？佛所住五陰真如，是分別依他陰家法，故不異。由此義雖一，非不異。真如是清淨境界，陰非清淨境界，故非一。</p>
<p>論曰：不捨陰涅槃。</p>
<p>釋曰：由與陰真如永相應，無捨離義，故如來般涅槃最勝。</p>
<p>論曰：</p>

<div class="lg regular"><div class='lg-row'>諸佛事相雜，　猶如大海水，</div>
<div class='lg-row'>我已正應作，　他事無是思。</div>
</div><p>論曰：諸佛事相雜，猶如大海水。</p>
<p>釋曰：此下一偈明第六成熟甚深。諸佛於眾生共同利益事，譬如眾流入於大海，同為龜魚等受用。如此諸佛共入法界，真如平等作利益事，成熟眾生。</p>
<p>論曰：我已正應作，他事無是思。</p>
<p>釋曰：我已作他利益事，正作當作，於三世中並無作意思量。雖不作意，利益事如法得成。譬如摩尼寶及天鼓，無有作意而所作事成。</p>
<p>論曰：</p>

<div class="lg regular"><div class='lg-row'>由失尊不現，　如月於破器，</div>
<div class='lg-row'>遍滿諸世間，　由法光如日。</div>
</div><p>論曰：由失尊不現，如月於破器。</p>
<p>釋曰：此下一偈明第七顯現甚深。諸佛於世間不顯現，而世間說諸佛身常住。若身常住，云何不顯現？譬如於破器中水不得住。由水不住故，於破器中實有月不得顯現。如此諸眾生無奢摩他軟滑相續，但有過失相續，於彼實有諸佛亦不顯現。水譬奢摩他軟滑性故。若佛不顯現，可無佛耶？</p>
<p>論曰：遍滿諸世間，由法光如日。</p>
<p>釋曰：若諸佛於非有過失眾生所見，亦恒作諸佛正事，說三乘十二部經，猶如光明，定是諸佛應作下種成熟解脫等諸利益事。如世間中生盲人雖不見日，日光恒照一切色像，為令有目者得見故。</p>
<p>論曰：</p>

<div class="lg regular"><div class='lg-row'>或現得正覺，　或涅槃如火，</div>
<div class='lg-row'>此二實不有，　諸佛常住故。</div>
</div><p>論曰：或現得正覺，或涅槃如火。</p>
<p>釋曰：此下一偈明第八菩提般涅槃甚深。諸佛有處現得正覺、有處現般涅槃。譬如火性有處然、有處滅，諸佛亦爾，有諸眾生已成熟，如來於彼現般涅槃；於未成熟，現得正覺，為令彼得成熟及解脫故。譬如火性由種類是一，法身亦爾，由真如性是一。</p>
<p>論曰：此二實不有，諸佛常住故。</p>
<p>釋曰：菩提般涅槃為二，但變異他心令他謂二，體實不有，由如來法身常住無前後故。</p>
<p>論曰：</p>

<div class="lg regular"><div class='lg-row'>如來於惡事，　人道及惡道，</div>
<div class='lg-row'>於非梵行法，　住第一住我。</div>
</div><p>釋曰：此一偈明第九住甚深。諸佛如來住最勝住、住最勝我。諸佛若住，不離此二處，或住最勝住、或住最勝我。惡事謂一切不善法，如來於不善法恒住最勝住，最勝住謂真空定，即是聖住。眾生若在人道中、若在惡道中，如來緣彼眾生住。或由第四定即是天住，謂最勝住。或由大悲即是梵住，謂最勝住。於非梵行法，謂六塵染著，此中佛住最勝我，最勝我即法界清淨。如來恒觀六塵空為體為境，即是佛住。</p>
<p>論曰：</p>

<div class="lg regular"><div class='lg-row'>佛一切處行，　亦不行一處，</div>
<div class='lg-row'>於一切生現，　非六根境界。</div>
</div><p>論曰：佛一切處行。</p>
<p>釋曰：此下一偈明第十顯現自體甚深。如來後智，於善惡無記法中遍滿恒行。</p>
<p>論曰：亦不行一處。</p>
<p>釋曰：由無分別智，離智境界不可分別，故無一處行。復次由化身無處不行，由法身應身無有行處。</p>
<p>論曰：於一切生現，非六根境界。</p>
<p>釋曰：諸佛如來由化身，於一切眾生中顯現具相。諸佛由化身，乃至地獄道等眾生亦見在彼受生，為化度彼故。由諸佛不現似變化性，彼眾生雖見不能了別，謂是已同類，故佛化身非地獄等眾生六根境界。</p>
<p>論曰：</p>

<div class="lg regular"><div class='lg-row'>諸惑已滅伏，　如毒呪所害，</div>
<div class='lg-row'>由惑至惑盡，　佛證一切智。</div>
</div><p>論曰：諸惑已滅伏，如毒呪所害。</p>
<p>釋曰：此下一偈明第十一滅惑甚深。諸惑謂見修煩惱，於菩薩地中先已滅盡。餘心煩惱雖復未滅，由智念所伏廢其功用，譬如眾毒呪力所害無復本能。心惑亦爾，智念所守，不能復生二惑染污。</p>
<p>論曰：由惑至惑盡，佛證一切智。</p>
<p>釋曰：諸菩薩留隨眠惑為助道分，不同二乘速般涅槃，由此事故修道究竟，得習氣滅盡及證圓智。</p>
<p>論曰：</p>

<div class="lg regular"><div class='lg-row'>諦惑成覺分，　生死為涅槃，</div>
<div class='lg-row'>得成大方便，　故佛難思議。</div>
</div><p>論曰：諦惑成覺分。</p>
<p>釋曰：此下明第十二不可思議甚深。若由留惑故得惑盡者，二乘集諦成菩薩覺分。如二乘覺分能滅彼集諦，菩薩用彼集諦以滅心惑故成覺分。</p>
<p>論曰：生死為涅槃。</p>
<p>釋曰：若集諦是覺分，苦諦即是涅槃。何以故？諸菩薩在生死不被染污，起自他兩利皆得圓滿，譬如二乘在有餘涅槃，不為二惑所染污，能得自利。</p>
<p>論曰，得成大方便，故佛難思議。</p>
<p>釋曰：在因位得大方便，謂般若大悲。在果位得大方便，謂三身。法身是自利方便，餘二身是利他方便，是故如來不可思議。</p>
<p>論曰：由此義故，十二種甚深應知，謂生不住業住甚深、安立數業甚深、正覺甚深、離欲甚深、陰滅甚深、成熟甚深、顯現甚深、菩提般涅槃顯現甚深、住甚深、顯現自體甚深、滅惑甚深、不可思議甚深。</p>
<p>釋曰：佛有三身，諸菩薩若念佛應緣何身？應緣法身。</p>
<p>論曰：諸菩薩緣法身憶念佛，此念緣幾相？</p>
<p>釋曰：法身有無量甚深道理，若緣法身應緣幾相？</p>
<p>論曰：若略說諸菩薩依法身修習念佛，有七種相。</p>
<p>釋曰：此七相是法身正用，即是法身圓德。為顯念佛須緣此圓德故，略說七相。一諸佛圓德屬自心，由六通自在故。二此德常住，是真實善故。三最無過失，滅習氣盡故。四無惓無難，無功用故。五受大法樂，由諸土清淨故。六無苦無難，無染障故。七有大事用，平等利他故。若菩薩憶念此七種圓德，則能通達法身。須依法身修習念佛者，為顯學一切觀行門皆緣真如得成，若不緣真如則觀行不清淨。</p>
<p>論曰：何等為七？一諸佛於一切法至無等自在。</p>
<p>釋曰：三世諸佛於六通境得最極自在，同類人不能為礙，下類人非所能及，在有心無心位中恒不廢，以修習成熟故，故名自在。非聲聞獨覺菩薩所得，又於世間無可譬，故名無等。</p>
<p>論曰：如此修習念佛。</p>
<p>釋曰：令此念與法身成一，故名修習。</p>
<p>論曰：於一切世界至得無礙無邊六通智故。</p>
<p>釋曰：諸佛成就六通，於十方世界無能沮損，無有限極，不同二乘有礙有邊故，如來通慧自在無等。</p>
<p>論曰：此中說偈。</p>
<p>釋曰：若諸佛於一切法有無等自在，云何一切眾生不悉般涅槃？為釋此難，是故說偈。此偈為顯此因，由此因故彼不般涅槃。</p>
<p>論曰：</p>

<div class="lg regular"><div class='lg-row'>被障因不具，　一切眾生界，</div>
<div class='lg-row'>住二種定中，　諸佛無自在。</div>
</div><p>論曰：被障因不具。</p>
<p>釋曰：一切眾生若有業等諸障，諸佛於此位中不能令彼般涅槃，通慧由被障故不得自在。若眾生無涅槃性，名因不具，諸佛於此位中不能令彼般涅槃，通慧亦無自在。無涅槃性，謂貪著生死、不信樂大乘。</p>
<p>論曰：一切眾生界，住二種定中，諸佛無自在。</p>
<p>釋曰：眾生界，謂四大、空、識六界是實。依此六界假立眾生，眾生是假名。有六道差別，故言一切。如此眾生若在二種定中，一所作業定、二受果報定。作業定，謂凡夫所作十惡等業，決定應感四惡道報。果報定，謂極鈍根顛狂眾生，及正受四惡道報。如來於此眾生亦無自在。何以故？以無外緣故。</p>
<p>論曰：二如來身常住。</p>
<p>釋曰：以十種因，共證法身及眾德常住。三因證法身，七因證餘身。三因證法身者，如論。</p>
<p>論曰：由真如無間解脫一切垢故。</p>
<p>釋曰：此即三因中一因。真如謂道後真如。無間位即佛金剛心，能滅最後微細無明，及無有生死苦集二諦，故言解脫一切垢。此無垢清淨真如是常住法，諸佛以此為身故，諸佛身常住。由此身常住，依此身有眾德故，眾德亦常住。此常住以真實性為相。</p>
<p>論曰：三如來最無失一切惑障，及智障永相離故。</p>
<p>釋曰：一切有失無失眾生中，如來最無失，由過失因緣已滅盡故。現在已滅、未來不生，故言永相離。</p>
<p>論曰：四一切如來事無功用成。</p>
<p>釋曰：作意名功用。緣三世起，謂我已作、正作、當作。離如此作意，名無功用。但由本願力，所欲作事自然皆成。</p>
<p>論曰：不由功用恒起正事永不捨故。</p>
<p>釋曰：若由功用有正事，則有起不起。以不由功用，是故恒起。由本願無盡，故永不捨。以眾生不盡故，本願不盡。</p>
<p>論曰：五如來大富樂位。</p>
<p>釋曰：大富由外財，大樂由正法。</p>
<p>論曰：一切佛土最微妙清淨為富樂故。</p>
<p>釋曰：淨土中有八不可得、二可得，故名最微妙清淨。八不可得者，一外道、二有苦眾生、三生姓家富等差別、四惡行人、五破戒人、六惡道、七下乘、八下意下行諸菩薩。二可得者，一最上品意行諸菩薩、二諸如來顯現於世。所住為最微清淨，能住為最妙清淨。</p>
<p>論曰：六如來最無染著。</p>
<p>釋曰：上心惑為染，隨眠惑為著。又約惑障為染，智障為著。又煩惱有二相，一以喜為相、二以憂為相。欲慢見等以喜為相，瞋疑無明等以憂為相。喜相惑為染，憂相惑為著。二惑皆滅盡，故名無染著。</p>
<p>論曰：出現世間，非一切世法所染，如塵不能染空故。</p>
<p>釋曰：因立故名出世，果成故名現世。又自利圓滿故名出世，利他圓滿故名現世。或佛出世未現於世，如已成道未轉法輪。若轉法輪，世間方能了別是佛、是一切智。世間所了別，故名現世。如來雖受用衣食等四緣，為生長眾生善根，非為資益自身。於此緣中不生憂喜，故不為世法之所染污。空以非有為體，體無礙故不為有物所染，如來亦爾。</p>
<p>論曰：七如來於世間有大事用。</p>
<p>釋曰：如來出世，以化身成道乃至般涅槃名大事。此身所作眾生利益事名用。</p>
<p>論曰：由現成無上菩提及大般涅槃，未成熟眾生令成熟、已成熟眾生令解脫故。</p>
<p>釋曰：為未下種及未成熟眾生令下種成熟故，現成菩提。為已成熟未解脫眾生令解脫故，現般涅槃。</p>
<p>論曰：此中說偈。</p>
<p>釋曰：此中說二偈重明七相，顯法身七種圓德。</p>
<p>論曰：</p>

<div class="lg regular"><div class='lg-row'>隨屬如來心，　圓德常無失，</div>
<div class='lg-row'>無功用能施，　眾生大法樂。</div>
</div><p>論曰：隨屬如來心圓德。</p>
<p>釋曰：諸佛圓德，謂六通等，但屬自心不關外緣。</p>
<p>論曰：常。</p>
<p>釋曰：此圓德由依常住法身真實善為性故，眾德皆常。</p>
<p>論曰：無失。</p>
<p>釋曰：由法身離一切障，所依無失，故能依亦無失。</p>
<p>論曰：無功用。</p>
<p>釋曰：由修因及本願成熟，所作佛事皆自然成，無惓無難，故言無功用。</p>
<p>論曰：能施眾生大法樂。</p>
<p>釋曰：由得淨土自在，有大人能受大法，得弘自如理行，令他如理行，故名法樂。</p>
<p>論曰：</p>

<div class="lg regular"><div class='lg-row'>遍行無有礙，　平等利多人，</div>
<div class='lg-row'>一切一切佛，　智人緣此念。</div>
</div><p>論曰：遍行無有礙。</p>
<p>釋曰：於八世法，如來後智恒分別此事，於中無憂喜心故遍行無礙。若有礙則有苦，無礙故安樂。諸佛雖行六塵，過於言說，以離有無執故。</p>
<p>論曰：平等利多人。</p>
<p>釋曰：凡夫、二乘、新行菩薩及深行菩薩名多人，如來能平等利益，說大富行、善道行、安樂行、自利行、二利行，此即是有大事用。</p>
<p>論曰：一切一切佛，智人緣此念。</p>
<p>釋曰：一切者即目智人，謂諸菩薩。諸菩薩緣此七相，念一切佛法身。</p>

<p class='juan'>攝大乘論釋卷第十四</p></div>
</div><!-- end of div[@id='body'] -->
</body></html>