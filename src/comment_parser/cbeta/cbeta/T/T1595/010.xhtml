<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu68' />攝大乘論釋卷第十</p><p class="byline">世親菩薩釋</p><p class="byline">陳天竺三藏真諦譯</p>
<div class='div-pin'><a id='mulu69' />
<p class='h1'>釋入因果修差別勝相第五之一</p>
<div class='div-pin'><a id='mulu70' />
<p class='h2'>對治章第一</p><p>釋曰：此義有五章，一對治、二立名、三得相、四修相、五修時。</p>
<p>論曰：如此已說入因果勝相，云何應知入因果修差別？</p>
<p>釋曰：前已總說六度因果差別，在願行位為因、在清淨位為果，未約地辯修差別故，目前總說為如此。唯識智名入。三無性為勝相。六度即是唯識智。入三無性因果，欲顯諸波羅蜜修習差別，故問云何應知。</p>
<p>論曰：由十種菩薩地。何者為十？一歡喜地、二無垢地、三明焰地、四燒然地、五難勝地、六現前地、七遠行地、八不動地、九善慧地、十法雲地。</p>
<p>釋曰：若欲知修差別，觀十地差別即知因果修差別。</p>
<p>論曰：云何應知以此義成立諸地為十？</p>
<p>釋曰：此問欲顯何義？若菩薩入初地，見真如即盡。何以故？真如無分數故。若見真如不盡，真如則有分數。若有分數，則同有為法。若見已盡，何故說有十地？</p>
<p>論曰：為對治地障十種無明故。</p>
<p>釋曰：真如實無一二分數。若約真如體，不可立有十種差別。真如有十種功德，能生十種正行。由無明覆故不見此功德，由不見功德故正行不成。為所障功德正行有十種故，分別能障無明亦有十種。</p>
<p>論曰：於十相所顯法界。</p>
<p>釋曰：十相謂十種功德及十種正行，此相皆能顯法界。</p>
<p>論曰：有十種無明猶在為障。</p>
<p>釋曰：此十種相雖復實有，由無明所覆不得顯現。故知菩薩初入真如觀障見道，無明即滅。所餘無明猶在未滅故，十無明覆十功德、障十正行。何者為十種無明？一凡夫性無明；二依身業等，於諸眾生起邪行無明；三心遲苦無明，聞思修忘失無明；四微細煩惱行共生身見等無明，此煩惱最下品故、隨思惟起故、已遠離隨順本所行事故，故名微細煩惱；五於下乘般涅槃無明；六麁相行無明；七微細相行無明；八於無相作功用心無明；九於眾生利益事不由功用無明；十於眾法中不得自在無明。凡夫性無明是初地障，此無明即是身見。身見有二種，一因、二果。法我執是因，人我執是果。因即凡夫性迷法無我，故稱無明。二乘但能除果不能斷因，若不斷此無明則不得入初地，故此無明為初地障。依身業等於諸眾生起邪行無明，是二地障。菩薩未入二地生如此想，謂三乘人有三行差別。迷一乘理故稱無明。又釋一切眾生所行之善，無非菩薩大清淨方便。何以故？清淨既一，未至大清淨位，無住義故。若悉應同歸菩薩大道，云何修方便不修正道？未入二地則無此智，由迷此義故稱無明。若不斷此無明，則不得入二地，故此無明為二地障。心遲苦無明，聞思修忘失無明，是三地障。未至智根位為遲，未得菩薩微妙勝定為苦，以障根及修故稱無明障。聞持等陀羅尼不得成就，令所聞思修有忘失，故稱無明。若不斷此無明，不得入三地，故此無明為三地障。微細煩惱行共生身見等無明，為四地障。煩惱行者，法執分別種子為體，生住滅不停故名行。此種子為身見因，此種子體亦即是身見，以是法分別種類故。此煩惱最下品故者，此釋微細義。由是最下品，不能染污菩薩心，故名微細。隨思惟起故者，此釋共生義。雖復不能染菩薩心，隨正思惟起，與正思惟相應，故不可說無，以能障菩薩一切智故。已遠離隨順本所行事故者，此釋離伴義。昔在凡夫共位中及地前，隨順本所行一切煩惱事，今修行四地離之已遠，由不了法我空故稱無明。若不斷此無明，則不得入四地，故此無明為四地障。於下乘般涅槃無明，是五地障。若人依四諦觀修行五地，見生死為無量過失火之所燒然，見涅槃最清涼寂靜功德圓滿，不欲捨生死，此行難行；不欲取涅槃，此行亦難行。若人修行五地，心多求般涅槃，故稱無明。若不斷此無明，不得入五地，故此無明為五地障。麁相行無明，是六地障。若人修行六地，一切諸行相續生如量如理證已，多住厭惡諸行心中，未能多住無相心中，故稱無明。若不斷此無明，不得入六地，故此無明為六地障。微細相行無明為七地障。若人修行七地，由心於百萬大劫中未能離諸行相續相，謂生及滅故，不能通達法界無染淨相。如經言：龍王！十二緣生者，或生或不生。云何生？由俗諦故。云何不生？由真諦故。於十二緣生中未能離生相住無生相，不得入七地，故稱無明。若不斷此無明，不得入七地，故此無明為七地障。於無相作功用心無明，為八地障。若人修行八地，由作功用心，為除微細相行無明及為住無相心中，未能自然恒住無間缺無相心，故稱無明。若不斷此無明，不得入八地，故此無明為八地障。於眾生利益事不由功用無明，是九地障。若人修行九地，心自然恒住無相，但於利益眾生事四種自在中，未能自然恒起利益眾生事，故稱無明。若不斷此無明，不得入九地，故此無明為九地障。於眾法中不得自在無明，是十地障。若人修行十地，於成就三身業及微細祕密陀羅尼三摩提門未得自在，故稱無明。若不斷此無明，不得入十地，故此無明為十地障。</p>
<p>論曰：何者能顯法界十相？</p>
<p>釋曰：此問欲顯真如有十功德相。此十功德能生十正行及十不共果，以顯法界體。十功德是顯法界之本，故先問十功德相。</p>
<p>論曰：於初地由一切遍滿義，應知法界。</p>
<p>釋曰：真如法界於一切法中遍滿無餘。何以故？諸法中無有一法非無我故。人法二執所起分別，覆藏法界一切遍滿義。由此障故，願行位人不得入初地。若除此障，即見真如遍滿義，人法二執永得清淨。由觀此義得入初地。</p>
<p>論曰：於二地由最勝義。</p>
<p>釋曰：人法二空攝一切法盡是遍滿義，此義於一切法中最勝清淨。由觀此義得入二地。</p>
<p>論曰：於三地由勝流義。</p>
<p>釋曰：真如於一切法中最勝，由緣真如起無分別智，無分別智是真如所流，此智於諸智中最勝。因此智流出無分別後智所生大悲，此大悲於一切定中最勝。因此大悲，如來欲安立正法救濟眾生，說大乘十二部經。此法是大悲所流，此法於一切說中最勝，菩薩為得此法，一切難行能行、難忍能忍。由觀此法得入三地。</p>
<p>論曰：於四地由無攝義。</p>
<p>釋曰：於最勝真如及真如所流法，菩薩於中見無攝義，謂此法非我所攝、非他所攝。何以故？自他及法三義不可得故。譬如北鳩婁越人，於外塵不生自他攝想。菩薩於法界亦爾，故法愛不得生。由觀此義得入四地。</p>
<p>論曰：於五地由相續不異義。</p>
<p>釋曰：此法雖復無攝，三世諸佛於中相續不異，不如眼等諸根色等諸塵及六道眾生相續有異。何以故？如此等法分別所作故，相續有異；三世諸佛真如所顯故，相續不異。若觀此義得入五地。</p>
<p>論曰：於六地由無染淨義。</p>
<p>釋曰：三世諸佛於此法中雖復相續不異，此法於未來佛無染，以本性淨故；於過去現在佛無淨，以本性無染故，由觀此義得入六地。</p>
<p>論曰：於七地由種種法無別義。</p>
<p>釋曰：十二部經所顯法門，由種種義成立有異；由一味修行、一味通達、一味至得故不見有異。由觀此義得入七地。</p>
<p>論曰：於八地由不增減義。</p>
<p>釋曰：菩薩見一切法，道成時不增，或滅時無減，如此智是相自在及土自在依止。相自在者，如所欲求相，以自在故即得現前。土自在者，若菩薩起分別願，願此土皆成頗梨柯等，以自在故如其所願即成。初自在為成熟佛法，後自在為成熟眾生。此二自在，由不增減智得成，即以不增減智為依止。由觀此義得入八地。</p>
<p>論曰：於九地由定自在依止義、由土自在依止義、由智自在依止義。</p>
<p>釋曰：初二依止義如前釋。智自在者，四無礙解所顯名智，此智以無分別後智為體。何以故？遍一切法門悉無倒故。由得此智故成大法師，能令無窮大千世界眾生入甚深義。如意能成故名自在，此自在以無分別智為依止，由得此自在故入九地。又釋通達法界為智自在依止，故得四無礙解。由觀此義得入九地。</p>
<p>論曰：於十地由業自在依止義、由陀羅尼門三摩提門自在依止義，應知法界。</p>
<p>釋曰：通達法界，為作眾生利益事。若得諸佛三業及得陀羅尼門三摩提門，則能通達如來一切祕密法藏，得入十地。又釋通達法界為業自在依止，通達法界為陀羅尼門三摩提門自在依止，由此通達為化度十方眾生，得三身三業，故名業自在。由得陀羅尼門三摩提門，如來一切祕密法藏如意通達，故名自在。此三自在並以真如為依止。由觀此義得入十地。若通達法界真如十種功德，為得何果？若通達法界遍滿功德，得通達一切障空義，得一切障滅果。若通達法界最勝功德，得於一切眾生最勝無等菩提果。若通達法界勝流文句功德，得無邊法音及能滿一切眾生意欲果。何以故？此法音無邊無倒故。若通達法界無攝功德，得如所應一切眾生利益事果。若通達法界相續不異功德，得與三世諸佛無差別法身果。若通達十二緣生真如無染淨功德，得自相續清淨及能清淨一切眾生染濁果。若通達種種法無別功德，得一切相滅恒住無相果。若通達不增減功德，得共諸佛平等威德智慧業果。若通達四種自在依止功德，得三身果：若通達無分別依止，得法身果；若通達土及智自在依止，得應身果，由此應身於大集中，得共眾生受法樂果；若通達業依止，得化身果，因於此果能作無量眾生無邊利益果。</p>
<p>論曰：此中說偈。</p>

<div class="lg regular"><div class='lg-row'>遍滿最勝義，　勝流及無攝，</div>
<div class='lg-row'>無異無染淨，　種種法無別。</div>
<div class='lg-row'>不增減四種，　自在依止義，</div>
<div class='lg-row'>業自在依止，　總持三摩提。</div>
</div><p>如此二偈，依《中邊分別論》應當了知。</p>
<p>復次此無明，應知於二乘非染污，於菩薩是染污。</p>
<p>釋曰：二乘修行不為入十地，此無明不障二乘。非二乘道所破故，不染污二乘。菩薩修行為入十地，此無明障菩薩十地。為菩薩道所破故，染污菩薩。若菩薩於初地，能通達一切地，云何次第製立諸地差別？由此住故，菩薩修行十度通別二行。因此住修別行故，次第製立十地差別。</p>
</div>
<div class='div-other'><a id='mulu71' />
<p class='h2'>立名章第二</p><p>論曰：云何初地名歡喜？由始得自他利益功能故。</p>
<p>釋曰：菩薩於初登地時，即具得自利利他功能，昔所未得此時始得，是故歡喜。聲聞於初證真如時，但得自利功能，無利他功能，聲聞亦有歡喜義，不及菩薩故，唯菩薩初地立歡喜名，聲聞初果不立此名。復次昔所未證出世法，今始得證，無量因緣有大慶悅恒相續生，故稱歡喜。</p>
<p>論曰：云何二地名無垢？此地遠離犯菩薩戒垢故。</p>
<p>釋曰：菩薩於此地中有自性清淨戒，非如初地由正思量所得，故稱無垢。復次於此地中一切細微犯戒過失垢離之已遠，自性清淨戒恒相續流，故稱無垢。</p>
<p>論曰：云何三地名明焰？由無退三摩提及三摩跋提依止故、大法光明依止故。</p>
<p>釋曰：菩薩於此地中，未曾離三摩提及三摩跋提，以不退此定故。所說大乘教是此定依止，大法謂大乘法。無分別智及無分別後智名光明，菩薩亦恒不離此智，聞持陀羅尼為此智依止。以定為明，以智為焰，故稱明焰。又釋定為智根，故名依止。智為定根，故亦名依止。復次此地是無量智慧光明、無量三摩提聞持陀羅尼依止，故稱明焰。</p>
<p>論曰：云何四地名燒然？由助菩提法能焚滅一切障故。</p>
<p>釋曰：菩薩於此地中恒住助道法，故名然；由住此法，焚滅大小諸惑，故名燒，故稱燒然。復次道火熾盛能燒惑薪，故稱燒然。</p>
<p>論曰：云何五地名難勝？真俗二智更互相違，能合難合令相應故。</p>
<p>釋曰：真智無分別，俗智如工巧等明處有分別，分別無分別此二互相違，合令相應此事為難。菩薩於此地中能令相應，故稱難勝。</p>
<p>論曰：云何六地名現前？由十二緣生智依止故，能令般若波羅蜜現前住故。</p>
<p>釋曰：菩薩於此地中住十二緣生觀，由十二緣生智力得無分別住，無分別住即是般若波羅蜜。此般若波羅蜜恒明了住，故稱現前。</p>
<p>論曰：云何七地名遠行？由至有功用行最後邊故。</p>
<p>釋曰：菩薩於此地中作功用心修行已，究竟思量一切相皆決了。此思量由功用得成，於加行功用心中最在後邊，故稱遠行。復次無間缺思惟諸法相，長久入修行心，與清淨地相隣接，故稱遠行。</p>
<p>論曰：云何八地名不動？由一切相及作意功用不能動故。</p>
<p>釋曰：於無相及一切相作功用心，及惑不能動故，菩薩於此地有二種境，一真境、二俗境。真境名無相，菩薩住此境，一切相及功用所不能轉。俗境名一切相，即利益眾生事，菩薩於此境一切惑不能染。菩薩心由此二義，故稱不動。復次一切相、一切法、一切功用，不能轉菩薩無分別心。何以故？此無分別心自然相續恒流，故稱不動。</p>
<p>論曰：云何九地名善慧？由最勝無礙解智依止故。</p>
<p>釋曰：菩薩於此地中所得四辯名慧，此慧圓滿無退無垢名善，故稱善慧。復次菩薩於此地中能具足說一切法，由得無失廣大智慧有此功能，故稱善慧。</p>
<p>論曰：云何十地名法雲？由緣通境知一切法，一切陀羅尼門及三摩提門為藏，故譬雲，能覆如虛空麁障故、能圓滿法身故。</p>
<p>釋曰：菩薩於此地中得如此智，能緣一切法通為一境。此智有勝功能，譬雲有三義，謂能藏、能覆、能益。如淨水在雲內為雲所含，即是能藏義。此智亦爾，陀羅尼門及三摩提門如淨水在此智內，為此智所含，故有能藏義。雲能覆空一分。此智亦爾，能覆一切麁大惑障，為能對治故，作自地滅道、作餘地不生道。復次如雲能遍滿虛空。此智亦爾，能圓滿菩薩轉依法身。由此二意，故有能覆義。菩薩由有此智，如大雲於一切眾生，隨根隨性常雨法雨，能除眾生煩惱燋熱，能脫眾生三障塵垢，能生長眾生三乘善種故，有能益義。法目此智，以雲譬智，故稱法雲。通名地者有四義：一住義、二處義、三攝義、四治義。是十一無流勝智住位故，以住為義。是受用現世安樂住成熟佛法、成熟眾生處故，以處為義。總攝一切福德智慧故，以攝為義。能對治惑流故，以治為義。</p>
</div>
<div class='div-other'><a id='mulu72' />
<p class='h2'>得相章第三</p><p>論曰：云何應知得諸地相？</p>
<p>釋曰：若菩薩已得歡喜地所得實相，此相能發起菩薩自精進心，能生眾生信樂心，能令菩薩離增上慢心。須說所得地相，故問云何應知。</p>
<p>論曰：由四種相。</p>
<p>釋曰：四種相中隨一相顯現，即驗此人已入菩薩地。何以故？此四相離登地人，於餘處則無。</p>
<p>論曰：一由已得信樂相，於一一地決定生信樂故。</p>
<p>釋曰：有五種信樂，如《地持論》說：一無放逸；二遭苦難眾生無救無依，為作救濟依止之所；三於三寶起極尊重心，窮諸供養；四知所有過不一念覆藏，即皆發露；五於一切事及思修中先發菩提心。於此五中隨一顯現，即驗已入菩薩地。譬如須陀洹人得四不壞信。何以故？此五是菩薩常所行法，是故能顯菩薩已入地相。</p>
<p>論曰：二由已得行相，得與地相應十種法正行故。</p>
<p>釋曰：若菩薩修行十地不出十種正行，此十種正行是十地依止。十種法正行，如《十七地論》說：諸菩薩於大乘中，為成熟眾生有十種善法正行，與大乘相應，十二部方等經菩薩藏所攝。何等為十？一書持、二供養、三施他、四若他正說恭敬聽受、五自讀、六教他令得、七如所說一心習誦、八為他如理廣釋、九獨處空閑正思稱量簡擇、十由修相入意。如此十種正行，幾是大福德道？幾是加行道？幾是淨障道。一切是大福德道，第九是加行道，第十是淨障道。</p>
<p>論曰：三由已得通達相，先於初地通達真如法界時皆能通達一切地故。</p>
<p>釋曰：由四尋思、四如實智所得真如，地地不異。</p>
<p>論曰：四由已得成就相，此十地皆已至究竟修行故。</p>
<p>釋曰：成就心有四種，所緣境亦有四種。菩薩於願樂地中善增長善根已，依菩提道出離二執，是菩薩心緣四種境起。何者為四？一緣未來世菩提資糧速疾圓滿、二緣作眾生利益事圓滿、三緣無上菩提果、四緣諸如來具相佛事圓滿。緣此四境即有四心，一精進心、二大悲心、三善願心、四善行心。◎</p>
</div>
<div class='div-other'><a id='mulu73' />◎
<p class='h2'>修相章第四</p><p>論曰：云何應知修諸地相？</p>
<p>釋曰：已說得諸地相，復以何方便修能得諸地？故問云何應知。</p>
<p>論曰：諸菩薩先於地地中修習奢摩他毘鉢舍那，各有五相修習得成。</p>
<p>釋曰：三世菩薩修行悉同，為得未曾得為先。此顯修時在清淨意位，故言於地地中。所修十波羅蜜通有二體，一不散亂為體、二不顛倒為體。不散亂屬奢摩他，不顛倒屬毘鉢舍那。諸地各各具五相修習，得成菩薩地。若無此五修，不得入菩薩地。</p>
<p>論曰：何者為五？一集總修。</p>
<p>釋曰：依佛所說大乘正教種種文句、種種義理、種種法門，由四尋思及四如實智觀察名義法門，自性及差別皆不可得。此不可得不可說有，離三性故；不可說無，是清淨梵行果故。如來所說通是一味，故名總修。此修依智慧行。</p>
<p>論曰：二無相修。</p>
<p>釋曰：如前所說無著等五種清淨，故名無相。又於自身報恩果報不著，故名無相。此修依大悲行。</p>
<p>論曰：三無功用修。</p>
<p>釋曰：菩薩不由作功用心，自然在菩提行。若於餘事須作功用心，此修依自在及正見行。</p>
<p>論曰：四熾盛修。</p>
<p>釋曰：菩薩不以攸攸心修道，捨下中心依止上品心修行之時，於身命財無所悋惜，故名熾盛。此修依精進行。</p>
<p>論曰：五不知足修。</p>
<p>釋曰：如前所說，於長時修施等行不生疲厭，故名不知足。此修依信行。如經言：若人有信則於善無厭。</p>
<p>論曰：應知於諸地皆有此五修。</p>
<p>釋曰：諸地皆須五修有二義，一未得令得、二已得令不失。</p>
<p>論曰：此五修生五法為果。</p>
<p>釋曰：五修是因，五法為果。果有二種，一真實果、二假名果。五法是真實果，地是假名果。以五法成地故，地是假名果。</p>
<p>論曰：何者為五？一剎那剎那能壞一切麁重依法。</p>
<p>釋曰：惑障為麁，智障為重。本識中一切不淨品熏習種子，為此二障依法。初剎那為次第道，第二剎那為解脫道。初剎那壞現在惑令滅，第二剎那遮未來惑令不生。復次由奢摩他毘鉢舍那智緣總法為境，剎那剎那能破壞諸惑聚，是所對治者令滅，非所對治者令羸。此惑滅不生果，是總修所得。</p>
<p>論曰：二能得出離種種亂想法樂。</p>
<p>釋曰：能得出離種種立相想現受法樂。何以故？如來隨眾生根性及煩惱行立種種法相，若人如文判義，此種種法前後相違。若執此相不離疑惑，於正法中現世無有得安樂住義。若依無相修，於正法中出離種種立相想，觀此正說同一真如味心無疑厭，於正法中縱任自在故現世得安樂住。此成熟佛法果，是無相修所得。</p>
<p>論曰：三能見一切處無量無分別相善法光明。</p>
<p>釋曰：約三乘法說一切處，又約內外法說一切處，又約真俗說一切處。如此一切處，菩薩能見無量相。如佛所說法相及世間所立法相，菩薩皆能了達，即是如量智。如其數量，菩薩以如理智通達無分別相。此二智能照了真俗境，故名善法光明。此二智果是無功用修所得。</p>
<p>論曰：四如所分別法相，轉得清淨分恒相續生，為圓滿成就法身。</p>
<p>釋曰：如昔所聞，於思量覺觀中，奢摩他毘鉢舍那未滿未大、未隨緣行，以未有熾盛修故。得此修已，由離障故轉得清淨分，由相續生故得圓滿，由圓滿故得觸法身，至究竟位故得成就，謂起時、圓滿時、究竟時。復次如來有二種身，一解脫身、二法身。由滅惑故解脫身圓滿，由解脫身圓滿故法身成就。此出離果是熾盛修所得。</p>
<p>論曰：五於上品中轉增，為最上上品因緣聚集。</p>
<p>釋曰：菩薩登地已得上品，由於善法不知足故更進修習，從初地轉觸二地，乃至從十地轉觸佛果，成最上上品。先所修福德智慧資糧，無分別智為因，諸助道法為緣，一時滿足故，言因緣聚集。此圓滿果是不知足修所得。所餘諸地義，應知如《十七地論》說，謂有能無能等。於十地中有幾種法，未滅為滅、未得為得故，菩薩修十地行？菩薩先在願行地中，於十種法行修願忍得成，由願忍成過願行地，入菩薩正定位。願者有十大願：一供養願，願供養勝緣福田師法主。二受持願，願受持勝妙正法。三轉法輪願，願於大集中轉未曾有法輪。四修行願，願如說修行一切菩薩正行。五成熟願，願成熟此器世界眾生三乘善根。六承事願，願往諸佛土常見諸佛恒得敬事聽受正法。七淨土願，願清淨自土安立正法及能修行眾生。八不離願，願於一切生處恒不離諸佛菩薩得同意行。九利益願，願於一切時恒作利益眾生事無有空過。十正覺願，願與一切眾生同得無上菩提恒作佛事。此十願至登初地乃得成立。何以故？此願以真如為體，初地能見真如故。忍者即無分別智。由願忍成故有二種勝能，謂能滅、能得。何者是耶？有二十二無明、十一麁重報障十一地。諸地各能滅三障，各得勝功德。初地能滅三障者，一法我分別無明、二惡道業無明。此二無明感方便生死，名麁重報。為滅三障故修正勤，因修正勤滅三障已，得入初地，得十分圓滿。一入菩薩正定位，以入菩薩初無流地故。二生在佛家，如諸菩薩生法王家，具足尊勝故。三種性無可譏嫌，以過二乘及世間種性故。四已轉一切世間行，以決定不作殺生等邪行故。五已至出世行，所得諸地必無流故。六已得菩薩法如，由得自他平等故。七已善立菩薩處，由證真實菩薩法故。八已至三世平等，由覺了一切法無我真如故。九已決定在如來性中，當來必成佛故。十已離壞卵事，由佛道破無明[聲-耳+卵]，於外般涅槃故。菩薩於初地，由見法界遍滿義，得此十分，如聲聞在初果有十分功德，由此分故初地圓滿。菩薩於初地未有勝能，未能了達菩薩戒中微細犯戒過行故。所以未能者，由三障故，一微細犯過無明、二種種相業行無明。此二無明感方便生死故名麁重報。為滅三障故修正勤，因修正勤滅三障已，入第二地得八種清淨功德。一信樂清淨、二心清淨、三慈悲清淨、四波羅蜜清淨、五見佛事佛清淨、六成熟眾生清淨、七生清淨、八威德清淨。於上上地離如來地，此八種功德轉上轉勝，由此分故二地圓滿。菩薩於二地未有勝能，未得世間四定四空三摩跋提，及聞持陀羅尼具足念力。所以未得者，由三障故，一欲愛無明、二具足聞持陀羅尼無明。此二無明所感方便生死名麁重報。為滅三障故修正勤因，修正勤滅三障已，入第三地得八種轉勝清淨及四定等，乃至通達法界勝流義，由此分故三地圓滿。菩薩於三地未有勝能，未能隨自所得助道品法中如意久住，未能捨離三摩跋提法愛心清淨住。所以未能者，由三障故，一三摩跋提愛無明、二行法愛無明。此二無明所感方便生死為麁重報。為滅此三障故修正勤，因修正勤滅三障已，入第四地得八種轉勝清淨，及於助道品法中如意久住等，乃至通達法界無攝義，由此分故四地圓滿。菩薩於四地未有勝能，菩薩正修四諦觀，於生死涅槃未能捨離一向背取心，未能得修四種方便所攝菩薩道品。所以未得者，由三障故，一生死涅槃一向背取思惟無明、二方便所攝修習道品無明。此二無明所感因緣生死名麁重報。為滅此三障故修正勤，因修正勤滅三障已，入第五地得八種轉勝清淨，及得捨離背取心等，乃至通達法界相續不異義，由此分故五地圓滿。菩薩於五地未有勝能，諸行法生起相續如理證故，由多修行厭惡有為法相故，未能長時如意住無相思惟故。所以未能者，由三障故，一證諸行法生起相續無明、二相想數起無明。此二無明感因緣生死名麁重報。為滅此三障故修正勤，由修正勤滅三障已，入第六地得八種轉勝清淨，及不證諸行生起相續等，乃至通達法界無染淨義，由此分故六地圓滿。菩薩於六地未有勝能，未能離有為法微細諸相行起，未能長時如意住無間無流無相思惟中。所以未能者，由三障故，一微細相行起無明、二一向無相思惟方便無明。此二無明所感因緣生死名麁重報。為滅三障故修正勤，由修正勤滅三障已，入第七地得八種轉勝清淨，及離有為法微細行起諸相，乃至通達法界種種法無差別義，由此分故七地圓滿。菩薩於七地未有勝能，未能離功用心得住無相修中，未能於自利利他相中心得自在。所以未能者，由三障故，一於無相觀作功用無明、二於相行自在無明。此二無明所感有有生死名麁重報。為滅三障故修正勤，因修正勤滅三障已，入第八地得八種轉勝清淨，及離功用心得住無相修中等，乃至通達法界無增減義，由此分故八地圓滿。菩薩於八地未有勝能，未得於正說中具足相別異名言品類等自在，未得善巧說陀羅尼。所以未得者，由三障故，一無量正說法無量名句味難答巧言自在陀羅尼無明、二依四無礙解決疑生解無明。此二無明所感有有生死名麁重報。為滅此三障故修正勤，因修正勤滅三障已，入第九地得八種轉勝清淨，及於正說中得具足相自在等，乃至通達法界智自在依止義，由此分故九地圓滿。菩薩於九地未有勝能，未能得正說圓滿法身，未得無著無礙圓滿六通慧。所以未得者，由三障故，一六神通慧無明、二入微細祕密佛法無明。此二無明所感有有生死名麁重報。為滅此三障故修正勤，因修正勤滅三障已，入第十地得八種轉勝清淨，及能得正說圓滿法身等，乃至通達法界業自在依止義，由此分故十地圓滿。菩薩於十地未有勝能，未得清淨圓滿法身，未能於一切應知境得無著無礙見及智。所以未得者，由三障故，一於一切應知境微細著無明、二於一切應知境微細礙無明。此二無明所感無有生死名麁重報。為滅此三障故修正勤，因修正勤滅三障已，入如來地得七種最勝清淨、離生清淨，及得清淨圓滿法身、無著無礙見智等，由此分故如來地圓滿。十地功德皆是有上，如來地功德悉是無上。諸波羅蜜是菩薩學處，何故或說有六、或說有十？說有六者凡有二義：一、前三成他世間利益；二、後三成他煩惱對治。由菩薩行施，立眾生資生具故，令他離貧窮苦。由菩薩行戒，離逼害損惱眾生故，令他無怖畏。由菩薩行忍，不報眾生逼害損惱惡事故，令他無疑安心故。此三是成他世間利益。菩薩行精進，若他未伏惑及未斷惑，能安立此人於善及助善處。由此精進，諸惑不能令彼退善及助善處。菩薩行定，能伏滅他煩惱。菩薩行般若，能斷除他煩惱。是故後三為成他煩惱對治。或說有十，更立後四波羅蜜數者，為助成前六故立後四。前三波羅蜜所利益，由四攝所顯。方便波羅蜜能安立彼於善處故，方便波羅蜜是前三波羅蜜助伴。若菩薩於現世，或為煩惱多、或由願生下界、或由心羸弱，於恒修習及心住內，無有功能定緣菩薩藏文句生、無有功能引出世般若。菩薩行薄少善根功德，願於未來世煩惱薄少無力等，是菩薩願波羅蜜力。令煩惱薄少等，能起菩薩精進波羅蜜，自為既爾令他亦然，故願波羅蜜是精進波羅蜜助伴。此已得精進菩薩，由事善知識得聞正法，如聞正思惟故，能除羸弱心地，於美妙境得強勝心地，是菩薩力波羅蜜。由此修力菩薩能引心令住內境，故力波羅蜜是定波羅蜜助伴。此已得力菩薩，緣菩薩藏文句所生聞思修慧及緣五明智，此智能如理簡擇真俗境。此智或在無分別智前、或在無分別智後，是菩薩智波羅蜜。由此智能生定及引出般若故，智波羅蜜是般若波羅蜜助伴。復次菩薩十種學處次第云何？前前波羅蜜能攝成後後波羅蜜，為彼依止故。若菩薩不惜六塵及自身樂得受持禁戒，菩薩為護惜戒故忍受他毀辱，由能忍受故精進不懈，由此精進息惡生善故觸三摩提，若定成就則能引出世般若。由般若迴向前六度，為得大菩提故、施等無盡故。般若能引方便因，此方便發諸善願，能攝隨順生處，一切生處恒值如來出世。是故常行施等故，方便能引願。因此願故得二種力，謂思擇力及修習力，破施等對治，決定常能修行施等，是故願能引力。因此力故，如言執義，無明則滅，得受施等增上緣正說法樂，因此法樂能成熟眾生善根故，力能引智。初地通達遍滿義，得出世智，菩薩見見道所攝法界，所謂二空，故能了知自他平等。由得平等不愛自憎他，於自他利益能平等行，是故初地行施圓滿。二地由通達最勝義，謂自性清淨。菩薩作如此意：如經言我等同得此清淨故出離，是故應唯修真道。此經顯二義：一顯法界自性清淨最勝無別、二顯真道歸趣法界。既不見法界有上中下品故，不求二乘果，但求無上菩提。此清淨道即是菩薩戒，是故二地行戒圓滿。三地由通達勝流義故行忍。何以故？如來所說十二部經是法界勝流，從通達法界生故。若人如理依文修行，得證此希有法。菩薩作是思惟：如經言為得此文無有難忍而不能忍。假使三千大千世界滿中盛火，菩薩為求此法能投身火中。是故三地行忍圓滿。四地由通達無攝義，觀法界無所繫屬。以是無分別智境故，如經言：由此通達陀訶那三摩提三摩跋提，及善法愛滅不更生。此地中一切定及三十七道品法極成就，於中愛樂不可捨離。何以故？過失難見故。若無最勝正勤，此愛不可滅。此愛若滅，知正勤已成，是故四地行精進圓滿。五地由通達相續不異義，謂一切諸佛法身自性無別異，菩薩得十種清淨意平等。此意平等即是菩薩定。何以故？菩薩定者境界平等，由緣真如及眾生故。由行平等通攝六度故，由方便平等離高下心故，由道平等離有無二邊故，如此等十種意平等為定體，是故五地行定圓滿。六地由通達無染淨義，菩薩在六地觀十二緣生，此觀中不見一法有淨有染。何以故？法界自性清淨故。無明等十二分唯分別為性，分別既無相為性故不見法有染，染既不成故不見法有淨。如經言：龍王！十二緣生，或生或非生。約世諦說生，約真諦說不生。復次於十二緣生，無法名染、無法名淨，法性無別異故。是故六地行般若圓滿。<span class='corr'>七</span>地由通達種種法無別異義，謂如來說三乘無量法門同一真如味，十二部經所說種種相想永不復生。由知諸法無別異義，所有真俗諸行一向迴向無上菩提，即是方便迴向勝智為方便體，令他得益為方便用，施等善根不減不盡為方便事。此方便但為利他非為自利，以不盡故利他無窮，是故七地行方便行圓滿。八地由通達不增減義，菩薩觀煩惱滅時無減、道生時無增。法界有兩位，一有垢位、二無垢位。菩薩不見法界垢位有增、不見法界無垢位有減。又不見無垢位道生為增、有垢位道不生為減。不見一法有增減故，依此法界勝願得成。菩薩於八地緣真俗境兩智相違，若離願力無並成義。何以故？緣真是無分別智自在，以無功用心故；緣俗是淨土自在，以清淨有功用心故。此二自在必依願力得成。此願以何法為體？未得求得是願體，如先所求自然而成是願用，一切生處恒值諸佛常行施等善根成立不斷是願事。此願但為利他非為自利，以不斷故，一切生處利他無窮，是故八地行願圓滿。九地由通達智自在依止義，於九地中得二種力，謂思擇力及修習力。由此力故能伏一切正行對治，能令善行決定。此力以何為體？無邊智能是力體，能伏對治令不起是力用，令所行善決定清淨無雜無礙是力事。此力但為利他非為自利，以決定故利他無窮，是故九地行力圓滿。十地由通達業自在依止義，菩薩觀真如遍滿，是應化身依止故。得隨真如，於十方世界顯現二身作自他利益事，此業是應化二身所顯。此智以何為體？般若及定是智體，不住生死涅槃是智用，利益凡夫及聖人是智事。此智但為利他非為自利，二身所顯故利他無窮，是故十地行智圓滿故。</p>
<p>論曰：於十地中修十波羅蜜，隨次第成。於前六地有六波羅蜜，如次第說。</p>
<p>釋曰：前六地，通達法界六種功德故，各行一波羅蜜。此義如前說。</p>
<p>論曰：於後四地有四波羅蜜。</p>
<p>釋曰：若說六波羅蜜，方便勝智等四波羅蜜應知攝在六中，攝義如前說。若說十波羅蜜，前六波羅蜜是無分別智攝，後四波羅蜜是無分別後智攝。後四地依無分別後智修行四波羅蜜。云何知方便勝智是無分別後智攝？此波羅蜜復以何法為體？為答此兩問故。</p>
<p>論曰：一漚和拘舍羅波羅蜜，六波羅蜜所生長善根功德，施與一切眾生悉令平等，為一切眾生迴向無上菩提。</p>
<p>釋曰：若人求得無上菩提，先自思惟：凡是一切眾生利益事我悉應作。是故求無上菩提一切行菩薩道人，其心皆爾。由為欲利益眾生故，所作善根功德悉迴向無上菩提。因果皆同是名平等，此平等是方便勝智用，般若大悲以為其體。何以故？是六波羅蜜依般若生長，依大悲為眾生迴向無上菩提令平等皆得。由般若故不迴向梵釋等富樂果，由大悲故不迴向二乘果。是故不捨生死，於中不被染污，是名方便勝智波羅蜜。若離分別，此事不成故，是無分別後智攝。復云何知願波羅蜜是無分別後智攝？復以何法為此波羅蜜體？為答此兩問故。</p>
<p>論曰：二波尼他那波羅蜜，此度能引攝種種善願，於未來世感六度生緣故。</p>
<p>釋曰：此願於現在世依諸善行，能引攝種種善願。此願於未來世能感隨六度生緣，謂好道器及外資糧、善知識、正聞等。是名善願因果事。清淨意欲以為其體，依般若故得清淨，依大悲故有意欲。若離分別，此事不成故，是無分別後智攝。云何知力波羅蜜是無分別後智攝？此波羅蜜復以何法為體？為答此兩問故。</p>
<p>論曰：三婆羅波羅蜜，由思擇修習力伏諸波羅蜜對治故，能引六波羅蜜相續生，無有間缺。</p>
<p>釋曰：於餘經中說力有二種，一思擇力、二修習力。思擇力者，正思諸法過失及功德。此思擇若增勝，非自地惑所能動，堅強故名力。修習力者，心緣此法作觀行，令心與法和合成一，猶如水乳亦如熏衣，是名為修。此修若增成上上品，能斷除下地惑，亦以堅強故名力。此中但取思擇力，伏滅諸波羅蜜對治惑。行六波羅蜜令相續無間缺，此即是力波羅蜜事。既但取思擇力故，以思慧為其體。為利益他伏惡行善故，兼屬大悲。若離分別，此事不成，故是無分別後智攝。云何知智波羅蜜是無分別後智攝？復以何法為此波羅蜜體？為答此兩問故。</p>
<p>論曰：四若那波羅蜜，此度是能成立前六度智，能令菩薩於大集中受法樂及成熟眾生。</p>
<p>釋曰：此度謂智波羅蜜。智有二種，一有分別、二無分別。今明有分別智。何以故？以能成立前六波羅蜜故。能成立者，如來依六波羅蜜所說一切正法，菩薩能思量簡擇自得通達及令他得通達，能成立六度故。菩薩於大集中得受法樂，令自他通達，為欲成熟眾生，此即智波羅蜜事。亦以思慧為體。此智既為利物故，兼屬大悲。若離分別，此事不成，故是無分別後智攝。</p>
<p>論曰：後四波羅蜜應知是無分別後智，攝一切波羅蜜，於一切地中不同時修習。</p>
<p>釋曰：隨別義，諸地各修一度，故不同時。</p>
<p>論曰：從波羅蜜藏藏經應知此法門廣顯諸義。</p>
<p>釋曰：一切大乘法名波羅蜜藏。為利益他故佛說大乘，攝藏諸波羅蜜。非聲聞乘得此藏名，以聲聞乘不為利他說故。若一切大乘皆名波羅蜜藏，此法門為從何出？此法門是十地波羅蜜藏所攝，以文攝義故名藏；部黨類相攝又名藏，故有重藏名。復次佛不為二乘說，於二乘有隱祕義，故名為藏。此經中說一切波羅蜜地地各各修習，得成此地。諸佛於一切土處恒為勝行人說，此正說地義。如來法中為無等說，以無義無行得勝此地，此地能為一切義作依止故。何以故？由如來簡擇於勝處說故。所以勝者，以外塵及能住眾生所住之處皆勝故。</p>
</div>
<p class='juan'>攝大乘論釋卷第十</p></div>
</div><!-- end of div[@id='body'] -->
</body></html>