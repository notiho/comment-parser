<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu42' />攝大乘論釋卷第七</p><p class="byline">世親菩薩釋</p><p class="byline">陳天竺三藏真諦譯</p>
<div class='div-pin'><a id='mulu43' />
<p class='h1'>釋應知入勝相第三之一</p>
<div class='div-pin'><a id='mulu44' />
<p class='h2'>正入相章第一</p><p>論曰：如此已說應知勝相。云何應知應知入勝相？</p>
<p>釋曰：此品有十章，一正入相、二能入人、三入境界、四入位、五入方便道、六入資糧、七入資糧果、八二智用、九二智依止、十二智差別。</p>
<p>一切法名應知，三性名諸法勝相。復次三性名應知，同一無性故名勝相。復次應知有二種：一淨品、二不淨品。淨品者，謂依他性無分別。不淨品者，謂依他性有分別。於依他有三種性應知，一依他性、二依他性中分別、三依他性中無分別真如，餘義如分別章中說。前已顯此義：若人有如此行，得入應知相。今當說此義。此問但問入體相，不問應知及勝相。復次此問問唯識觀中緣何法為境，故答此問。</p>
<p>論曰：多聞所熏習依止。</p>
<p>釋曰：於大乘法中多聞所熏習，此熏習有說即是依止。又別說依止者，謂身體相續。</p>
<p>論曰：非阿黎耶識所攝。</p>
<p>釋曰：顯此多聞熏習是阿黎耶識對治故，非阿黎耶所攝。</p>
<p>論曰：如阿黎耶識成種子。</p>
<p>釋曰：如阿黎耶識，為一切不淨品法因，故成種子。多聞熏習亦爾，為一切淨品法生因，如阿黎耶識成種子。何法以多聞熏習為種子？為答此問故。</p>
<p>論曰：正思惟所攝。</p>
<p>釋曰：此下四法並以多聞熏習為種子。若覺觀思惟，依大乘多聞熏習生此覺觀，離邪思惟及偏思惟，以正思惟為性類故，言正思惟所攝。</p>
<p>論曰：似法及義顯相所生。</p>
<p>釋曰：似法謂十二部方等教，似義謂方等教所詮之理。心相似此理教，顯現此理教為緣緣生覺觀分別。</p>
<p>論曰：似所取種類。</p>
<p>釋曰：此覺觀若起，似此所取以為體相。此二句同顯識相分。</p>
<p>論曰：有見。</p>
<p>釋曰：此覺觀能了別，即是識見分。此義成立識二法，謂相識及見識。</p>
<p>論曰：意言分別。</p>
<p>釋曰：意識覺觀思惟，但緣言分別，無別有義可緣。又必依名分別諸法故，言意言分別。多聞熏習依止為此法因。</p>
</div>
<div class='div-other'><a id='mulu45' />
<p class='h2'>能入人章第二</p><p>論曰：何人能入應知相？</p>
<p>釋曰：此問修何觀行人能入唯識觀人？是菩薩觀行有四種力。菩薩者何相？善得福德智慧二種資糧。此資糧以何次第修令得圓滿？有四種力：一因力、二善知識力、三正思惟力、四依止力。</p>
<p>論曰：大乘多聞熏習相續。</p>
<p>釋曰：為離小乘多聞故云大乘。顯非一生，於無窮生處數習多聞熏習心相續，是名因力。</p>
<p>論曰：已得承事無量出世諸佛。</p>
<p>釋曰：過數量諸如來出現於世，是人依佛聽受正教、如教正修行，故名承事。先已得如此承事故，名善知識力。</p>
<p>論曰：已入決定信樂正位。</p>
<p>釋曰：若人於大乘中信樂，非惡知識等所能轉壞，故名決定。信有三種：一信有、二信可得、三信有無窮功德。若已有信，求修行得因，故名為樂。從十信至十迴向是信樂正位，今所明位但取十迴向決定信樂名思惟力，大乘多聞熏習為此力因。</p>
<p>論曰：由善成熟修習增長善根，是故善得福德智慧二種資糧。</p>
<p>釋曰：若人已一向決定信樂，為得所樂法慇懃恭敬修觀行法，若修觀行法增長功德善根。如此由思惟力是善成熟福德智慧資糧次第成熟，用此福德智慧作依止得入初地，故名依止力。此四種力顯能入人。</p>
</div>
<div class='div-other'><a id='mulu46' />
<p class='h2'>入境界章第三</p><p>論曰：諸菩薩於何處入唯識觀；</p>
<p>釋曰：此問有二意，一問何處是唯識境界、二問何處是唯識位。</p>
<p>論曰：有見似法義顯相，意言分別大乘法相所生。</p>
<p>釋曰：此法名唯識觀持，亦名境界。意言分別者，是心覺觀思惟。此思惟有二相，一有見識為相，故說有見；二有相識為相，謂顯現似十二部大乘教，及似大乘教所詮理，說名有相。大乘法相所生者，大乘法為因故得生。此中顯境界體謂意言分別，顯境界相謂有見有相，顯境界因謂大乘法相。</p>
</div>
<div class='div-other'><a id='mulu47' />
<p class='h2'>入位章第四</p><p>此意言分別有四位，為顯此四位故。</p>
<p>論曰：於願樂行地入，謂隨聞信樂故。</p>
<p>釋曰：有意言分別在願樂行地中。何以故？有諸菩薩由但聽聞一切法唯有識，依此教隨聞起信樂心，於一切法唯有識理中意言分別生。由此願樂意言分別故，說菩薩已入唯識觀。作如此知，名入唯識願樂位。</p>
<p>論曰：見道，謂如理通達故。</p>
<p>釋曰：如此方便菩薩入唯識見位，今當說此方便即如理通達。此意言分別如顯現相，通達實不如是有，但唯有識。此識非法非義、非能取所取，如此通達，名入唯識見位。</p>
<p>論曰：修道，謂能對治一切障故。</p>
<p>釋曰：意言分別顯入修道中，今當說此方便。此意言分別，非法非義、非能取非所取，如此觀察能對治一切三障，是名入唯識修位。此修道與見道不異，由智、由境故。若爾見修二道差別云何？昔未見真如今始得見名見道，先已見真如後更數觀名修道。又能除三乘通障名見道，但除菩薩障名修道。又觀未圓滿無退出義名見道，觀未圓滿有退出義名修道。又但觀通境名見道，備觀通別境名修道。又事不成名見道，事成名修道。</p>
<p>論曰：究竟道中，謂出離障垢最清淨故。</p>
<p>釋曰：究竟道有二種，一有學究竟、二無學究竟。此位最清淨智慧生處故，最微細障滅盡無餘故，故名究竟位。諸地乃至如來地皆有此究竟義。若人入此四位，緣何境界？</p>
<p>論曰：一切法實唯有識，如說隨聞信樂故、如理通達故、能對治一切障故、出離障垢最清淨故。</p>
<p>釋曰：此言顯入四種位境界。云何得為四位境界？一切法謂有為無為、有流無流，及四界三乘道果等，如此等法實唯有識。何以故？一切法以識為相，真如為體故。若方便道以識為相，若入見道以真如為體。依此境界隨聞信樂入信樂位，如理通達得入見位，能對治一切障得入修位，出離障垢得入究竟位。</p>
</div>
<div class='div-other'><a id='mulu48' />
<p class='h2'>入方便道章第五</p><p>因此方便菩薩得入四位，今當顯說此義。</p>
<p>論曰：云何得入？</p>
<p>釋曰：此問欲顯八處持善根力為入方便。何者為善根力？何者為八處？善根力有四種，一因力、二善知識力、三正思惟力、四依止力，如前所明。</p>
<p>論曰：由善根力持故。</p>
<p>釋曰：未有令生、已有令增長，故名持菩薩善根。或說為六波羅蜜，或說為福慧二行。能破對治、非對治所遮故，名為力。持善根力應知有八處。何者為八？</p>
<p>論曰：由有三相鍊磨心故，由滅除四處障故，緣法義為境，無間修恭敬，修奢摩他毘鉢舍那無放逸故。</p>
<p>釋曰：此即三處此三相鍊磨心，能對治三種退屈心。何者為三？一輕賤自身等退屈心。為除此心故，顯第一鍊磨心。何以故？有諸菩薩聞無上菩提廣大甚深難修難得，我今云何能得如此難得無上菩提。由有此執故，於自身心則退屈。為除此心故，須修第一鍊磨心。</p>
<p>論曰：十方世界無數量故。</p>
<p>釋曰：此顯無上菩提非定一處修得，隨處修學悉皆可得。</p>
<p>論曰：不可數量在人道眾生。</p>
<p>釋曰：此顯無上菩提等類皆得，是故此身不可輕賤。</p>
<p>論曰：剎那剎那。</p>
<p>釋曰：此顯得無上菩提無有定時，非待時修得。</p>
<p>論曰：證得無上菩提，是名第一鍊磨心。</p>
<p>釋曰：此顯菩提無可與等，必假懃修方可證得。由此鍊磨心，於方便中第一退屈心則滅不生。二輕賤能得方便退屈心。為除此心，故顯第二鍊磨心。何以故？由有菩薩作如此心：此施等是菩提資糧，若離菩薩意欲則不可得。此意欲我等云何應得？故施等法非我等所能行。由有此執故，於能得方便心則退屈。為除此心故，須修第二鍊磨心。</p>
<p>論曰：由此正意。</p>
<p>釋曰：此顯方便譬體相。三世諸菩薩若得如此正意，是真方便體。</p>
<p>論曰：施等諸波羅蜜必得生長，是我信樂。</p>
<p>釋曰：此顯方便譬功能。功能有三種：一平等功能、二生功能、三長功能。由此正意若生長，諸波羅蜜無不具足，故名平等功能。未有令有名生功能，已有令圓滿名長功能。如三世諸菩薩方便體及功能決定無二，我等亦應同彼。何以故？我之信樂即彼正意，為所譬方便體。此體已定。何以故？無動失故。</p>
<p>論曰：已得堅住。</p>
<p>釋曰：此即釋不動失義。貪悋等所不能壞故名堅，小乘惡知識等邪化不能令退故名住。</p>
<p>論曰：由此正意，我修習施等波羅蜜進得圓滿則為不難。是名第二鍊磨心。</p>
<p>釋曰：此顯所譬三種功能。由此正意我修習施等波羅蜜，明平等功能；進得，明生功能；圓滿，明長功能。此三功能必定可得，故說則不為難。復次由此正意者，此有何義？謂信及樂。信有三處：一信實有、二信可得、三信有無窮功德。信實有者，信實有自性住佛性。信可得者，信引出佛性。信有無窮功德者，信至果佛性。起三信已，於能得方便施等波羅蜜中求欲修行，故名為樂。此信及樂為正意體，由得此信樂，修行施等波羅蜜則不為難，能令究竟圓滿。復次菩薩有正意，謂我有能生六度心，出離貪悋等諸障，能遮諸波羅蜜障滅盡無餘，是故不因大功用六度易可圓滿，由六度圓滿無上菩提自然成就。我已得此堅住正意，是故修行六度不以為難。由第二鍊磨心，於方便中第二退屈心則滅不生。三疑應得退屈心。為除此心故，顯第三鍊磨心。何以故？有諸菩薩思量諸佛甚深廣大功德，菩薩作是念：無上菩提最難可得，一剎那心所障。謂金剛心無有生死心，除此心亦應可得，此義難思。由有此執，於得無上菩提心則退屈。為除此心故，須修第三鍊磨心。</p>
<p>論曰：若人與眾善法相應。</p>
<p>釋曰：人即凡夫及二乘。凡夫有施戒修三種善法，此善法或數偏修或圓滿修。若偏數數修及圓滿修，施戒修則成眾善，以品類多故。二乘有三十七品善法，由無間修及恭敬修則成眾善，亦以品類多故。</p>
<p>論曰：後捨命時，於一切受生中可愛富樂自然而成。</p>
<p>釋曰：若凡夫先修施滿足，後捨命時即生人中，受可愛富樂果，此事無差。若先持戒滿足，後捨命時即生天中，受可愛富樂果，此事無差。若修定滿足，後捨命時即生色無色界，受可愛富樂果，此事無差。此就死墮明得果。若二乘修三十七品滿足，後捨凡夫壽得聖人壽，受六通等可愛富樂果，此事無差。此就移位明得果。</p>
<p>論曰：是人得有礙善，此義尚應成。云何我得圓滿善及無礙善，一切如意可愛富樂而當不成？是名第三鍊磨心。</p>
<p>釋曰：於十地中，好生長福德智慧二品善法，故名圓滿心。麁重難破障，由金剛定所破壞故，金剛定後能離一切障，轉依成時名無礙善。佛果名富樂自在故稱樂，具德故稱富，此富樂是一切如意可愛法。若約小乘，以智斷為如意，恩德為可愛。若約大乘，法身為富樂，應身為如意，化身為可愛。此三攝無上菩提盡，故言一切。前言捨命者，譬離智障。智障既滅，云何我如意可愛富樂而當不成？由第三鍊磨心，於方便中第三退屈心則滅不生。</p>
<p>論曰：此中說偈。</p>
<p>釋曰：偈中更顯前三義。</p>
<p>論曰：</p>

<div class="lg regular"><div class='lg-row'>人道中眾生，　念念證菩提，</div>
<div class='lg-row'>處所過數量，　故無下劣心。</div>
<div class='lg-row'>善心人信樂，　能生施等度，</div>
<div class='lg-row'>勝人得此意，　故能修施等。</div>
<div class='lg-row'>若善人死時，　即得勝富樂，</div>
<div class='lg-row'>滅位圓淨善，　此義云何無？</div>
</div><p>論曰：人道中眾生。</p>
<p>釋曰：此顯同類能得無等果故，不應輕賤自身。</p>
<p>論曰：念念證菩提。</p>
<p>釋曰：此顯時無定。修因及得果並無定時，是故恒須勤修，無時而不可修。修因既爾，得果亦然，是故不應謂時有障而輕賤自身。</p>
<p>論曰：處所過數量。</p>
<p>釋曰：顯處所無定。隨處立因皆可得成，得果亦爾。</p>
<p>論曰：故無下劣心。</p>
<p>釋曰：此明解前三義，故退屈心不生。謂我無有功能應得無上菩提，故心不下劣。</p>
<p>論曰：善心人信樂，能生施等度。</p>
<p>釋曰：非惡心及無記心能信樂。何以故？有諸人以散漫無記心行施等行，復有諸外道以惡心行施等行，為離此惡無記故說善心，求得無上菩提者名善心人。復次施等是善，若無善心為因，則不成施等行，是故須勝因以生勝果。勝因即信樂，由信樂故生施等諸度。此兩句顯三義：一顯增上緣、二顯同類因、三顯等流果。</p>
<p>論曰：勝人得此意，故能修施等。</p>
<p>釋曰：諸菩薩名勝人。此意即是菩薩正意，謂信及樂。由有此意，於修施等有能，是故我修施等不以為難。</p>
<p>論曰：若善人死時。</p>
<p>釋曰：善人有二種，即凡夫及二乘。凡夫修施修戒，二乘修道品。死時亦有二種，即死墮及移位。</p>
<p>論曰：即得勝富樂。</p>
<p>釋曰：亦有二種，凡夫得人天梵世富樂，二乘得六通等富樂。若立此因，必定得果。</p>
<p>論曰：滅位圓淨善，此義云何無？</p>
<p>釋曰：我今修十地福慧及無流道品。圓約諸地，淨約道品，金剛心滅後名為滅位。此即無上菩提果，名勝富樂，我決定應得此，云何言無？</p>
<p>論曰：由滅除四處障故。</p>
<p>釋曰：此即八處中第四處，此四種障菩薩皆應滅除，今當說之。</p>
<p>論曰：由捨離聲聞獨覺思惟故，邪思惟滅。</p>
<p>釋曰：二乘思惟，謂數觀苦無常等生死過失，及數觀涅槃寂靜功德。此觀但愛自身，捨利益眾生事。若離此觀，名滅邪思惟。</p>
<p>論曰：於大乘中生信心及決了心故，滅一切邪意及疑。</p>
<p>釋曰：於大乘甚深廣大法中，於真諦生信心，於俗諦生決了心故。於真如捨非撥意，於如來所說大乘十二部經捨如文判義意，故滅一切邪意及疑。復次於大乘中，依所安立法相，如來說三性，謂一切法無性、一切法不生不滅、本來寂靜、自性涅槃。如是等無有品類，是依分別性說。若說幻事、鹿渴、夢相、光影、鏡像、谷響、水月、變化，是依依他性說。若說真如、實際、無相、真實、法界、空等，是依真實性說。此三性說中，不信及疑不得生故，說滅邪意及疑。</p>
<p>論曰，是所聞思諸法中，捨離我及我所邪執故，是故滅除法執。</p>
<p>釋曰：聞思境界名所聞思諸法，文句所顯義是聞慧境界。依此義如理如量推尋道理，此道理是思慧境界。於中若執法體是有，名法我執，譬如執有涅槃，謂集諦無生寂靜為體。若執法體有用，名法我所執，譬如執涅槃用，謂能離三苦。如此等執名為邪執。若未滅此執，不能得入唯識四位。由滅除法執故，能得入唯識四位。復次遠離所聞及所思法我及我所執，此中但執法體及用為有，說名我我所。不執人我我所。何以故？此人我執前十解中已滅除故，唯法我未除故，顯入唯識方便。</p>
<p>論曰：安立現前住一切相思惟悉不分別，是故能滅除分別。</p>
<p>釋曰：於散亂位中，色等六塵自所證知，為現前住。於寂靜位中，骨鎖聚等從定心起為安立。如此等一切相，是散亂寂靜二心境界。思惟謂覺觀思惟，觀苦無常無我等。此心緣內境，由見境無相、見識無生，是故能滅分別。由無分別為方便故，得入四位。若起分別則不得入。復次現前住及所立一切相思惟，悉不分別者，是人在分別觀方便道中故作無分別意，若方便已熟不須功用自然能無分別。</p>
<p>論曰：此中說偈。</p>
<p>釋曰：此偈顯最後所滅。</p>
<p>論曰：</p>

<div class="lg regular"><div class='lg-row'>現住及安立，　一切相思惟，</div>
<div class='lg-row'>智人不分別，　故得無上覺。</div>
</div><p>論曰：現住及安立，一切相思惟。</p>
<p>釋曰：一切相有二種，謂現住及所立。散心所緣六塵名現住，定心所緣骨等為所立。復次一切相有二種，一如外顯現、二如內顯現。如外是相，如內是思惟。</p>
<p>論曰：智人不分別。</p>
<p>釋曰：菩薩名智人。已聞思唯識道理，由此聞思故名智人，作意不分別乃至無功用不分別。</p>
<p>論曰：故得無上覺。</p>
<p>釋曰：由不分別故，成就無分別智，得入初地。即初地以上為無上覺。</p>
<p>論曰：緣法及義為境。</p>
<p>釋曰：此即八處中第五處因，及方便能令入唯識觀，今當說之。</p>
<p>論曰：何因、何方便得入？</p>
<p>釋曰：此問有兩意，先問因，後問方便。</p>
<p>論曰：由聞熏習種類正思惟所攝，顯現似法及義，有見意言分別故。</p>
<p>釋曰：此即答第一問。因大乘十二部經所生聞慧熏習，此熏習有種類，種類即是聞慧，以此為生因。依此聞慧數起正思惟，增長令堅住，故名攝。攝持令堅住正思惟，為長因。有憶念攝持、或似正教顯現、或似正教所詮義現，意識覺觀思惟，名意言分別。此意言分別有二種，謂相及見。今但取見不取相。何以故？此觀緣識遣塵故。</p>
<p>論曰：由四種尋思，謂名、義、自性、差別，假立尋思。</p>
<p>釋曰：此即八處中第六處。若菩薩於名唯見名，於義唯見義，於名義自性言說唯見名義自性言說，於名義差別言說唯見名義差別言說，於此四處見度疑決了說名尋思。菩薩見名義相各異，及見相應依義相應，菩薩見自性言說及差別言說皆屬義，故名與義相應。云何得知名義互為客？先於名智不生故。若名與義同體，未聞名時於義中名智應成。又名多故，若名與義同體，名多義亦應多。又名不定故，若名與義同體，名既不定義亦應爾。若不成一，物相違法，則應同體。又此名為當於有義中起、於無義中起？若已有及未有義中名起，則一體義不成。又若汝說先已有義，後以名顯義，譬如燈照色。若爾，此人先已執義，後方立名，非未執義時立名；此執即應能了義，何須後更立名顯義？此執若不能了義，名豈能了？復次由此名，有餘人不達此義，以未了此名故。若名定能了義，則不應如此。若名定能了義，由此名不應有人有識物、有不識物。復次若有執義異名異，由此名於義無有邪執。譬如凡夫人識五陰但是行聚，由數習故於自他相續起我執，於義中不無邪執。若義與名一，此二事不應成。由如此等義，是故知名於義為客，義於名為客亦爾。</p>
</div>
<div class='div-other'><a id='mulu49' />
<p class='h2'>入資糧章第六</p><p>論曰：由四種如實智，謂名、義、自性、差別，如實智四種不可得故。</p>
<p>釋曰：此即八處中第七處。何者名尋思所引如實智？若菩薩於名已尋思唯有名，後如實知唯有名。世間為顯此義故，於此義中立此名，為想見言說故。若世間不安立色等名，於色類中無有一人能想此類。是色若不能想則不增益，若不增益不起執著，若不執著不能互相教示。若菩薩如此知名是名，名尋思所引第一如實智。何者義尋思所引如實智？若菩薩於義已尋思唯有義，如實知義離一切言說不可言說。謂色受等類，色非色不可說，法非法不可說，有非有不可說，是名義尋思所引第二如實智。何者自性尋思所引如實智？若菩薩於色名等類自性言說中已尋思唯有言說，由自性言說此類非其自性。如其自性顯現，菩薩如實通達此類，譬如變化、鏡像、谷響、光影、夢想、幻事等非類似類顯現，是名自性尋思所引第三如實智，以甚深義為境界。何者差別尋思所引如實智？若菩薩於差別言說中已尋思唯有言說，於色等類中菩薩見差別言說無有二義，此類非有非非有，由可言體不成就故；非有非非有，由不可言體成就故。如此非色，由真諦故；非非色，由俗諦故，於中有色言說故。如有非有及色非色，如此有見無見等差別言說別類，由此道理應知皆爾。若菩薩如實知差別言說無有二義，是名差別尋思所引第四如實智。先已說名及義，後說自性及差別，此四中皆假立言說，欲何所顯？為顯義不可得。由義不可得名，亦無自性及差別。是故菩薩尋思此名，唯假立自性差別。如此度疑決了等說名尋思。因此尋思，菩薩觀名義等二無所有，是名如實智。</p>
<p>論曰：若菩薩已入已解如此等義。</p>
<p>釋曰：已入謂已得四種尋思，已解謂已得四種如實智。</p>
<p>論曰：則修加行為入唯識觀。</p>
<p>釋曰：地前六度及四種通達分善根名加行，從願樂位乃至究竟位通名唯識觀。若欲入唯識觀修加行，緣何境界？</p>
<p>論曰：於此觀中意言分別，似字言及義顯現。</p>
<p>釋曰：從願樂位乃至究竟位名觀中，緣意言分別為境，離此無別外境。何以故？此意言分別，似文字言說及義顯現故。</p>
<p>論曰：此中是字言相，但意言分別得如此通達。</p>
<p>釋曰：唯有意言分別，無別有名。菩薩能通達名無所有，則離外塵邪執。</p>
<p>論曰：此義依於名言，唯意言分別，亦如此通達。</p>
<p>釋曰：前已遣名，此下依名以遣義。義者即六識所緣境，離名無別此境，是故依名以遣義。名言既唯意分別故，義亦無別體。菩薩能通達義無所有，亦離外塵邪執。</p>
<p>論曰：此名、義、自性、差別，唯假說為量，亦如此通達。</p>
<p>釋曰：前已遣名義。名義既無，名義自性及差別云何可立？若離假說，無別名義自性及名義差別。由證見此二法不可得故，名為通達。</p>
<p>論曰：次於此位中，但證得唯意言分別。</p>
<p>釋曰：是觀行人已遣外塵，於此觀中復緣何境？觀一切境唯是意言分別故，此觀行人緣意言分別為境，未能遣於此境。若未能遣唯識境，在此位中已遣何境皆盡無餘？此位但不見四境。何者為四？</p>
<p>論曰：是觀行人不見名及義，不見自性、差別假說，由實相不得有自性差別義已。</p>
<p>釋曰：名義是本，名義各有自性及差別假說。即是名不見自性差別假說，即是不見自性差別名，遣此四法永盡無餘。由心緣意言分別為境，決定堅住，是故不復分別餘境。由四種尋思及四種如實智，已了別此四法決定無所有故，心不緣此相。不緣此相故，不得此四種分別。若由二種方便遣外塵分別，復有何別方便及別境界得入真觀？</p>
<p>論曰：由四種尋思及四種如實智。</p>
<p>釋曰：先答前問無別方便，由以四種尋思及四種如實智、四種三摩提所攝為入方便。</p>
<p>論曰：於意言分別顯現似名及義。</p>
<p>釋曰：次答後問無別境界。凡夫從本來，意言分別有二種：一似名、二似義，名義攝一切法皆盡。此名義但是意言分別所作，離此無別餘法。</p>
<p>論曰：得入唯識觀。</p>
<p>釋曰：依此方便、緣此境界得入唯識真觀。</p>
<p>論曰：於唯識觀中入何法？如何法得入？</p>
<p>釋曰：此下明八處中第八處。此中有兩問，一問所入法、二問所入譬。</p>
<p>論曰：但入唯量。</p>
<p>釋曰：此下先答第一問，但入唯識量。此唯識量攝幾種法？</p>
<p>論曰：相、見二法。</p>
<p>釋曰：此唯識不出二法，一相識、二見識。復次似塵顯現名相，謂所緣境；似識顯現名見，謂能緣識。此二法，一是因、一是果，又一是所依、一是能依。</p>
<p>論曰：種種相貌。</p>
<p>釋曰：此二法由無始生死來數習故速疾，是故於一時中有種種相貌起。如此三法，於唯識觀觀行人得入。</p>
<p>論曰：名、義、自性、差別，假說自性差別義，六種相無義故。</p>
<p>釋曰：名、義各有三為六。名三者，一名、二自性、三差別；義三亦爾。此六種相並無義。何以故；名本自義，義無所有，故名無義。此名為自有義、為當無義？若有義，義無所有，故名無義。若名無，義亦無，無所有故。名無義，義亦無義，離識量外無別有義，故義亦無義。名既無義，名自性及名差別亦無有義。義既無義，義自性及義差別亦無有義。明此六相無義，顯入唯量觀。明入唯量觀已，云何入相見觀？</p>
<p>論曰：由此能取所取非有為義故。</p>
<p>釋曰：此即此於相見相非能取所取。何以故？似塵顯現故非能取，離識無別塵故非所取。見亦非能取所取，顯現似識故非所取，所取塵既無識亦是無故非能取。既無能取所取，故非有義。由不見能取所取有體，名入相見觀。已明入相見觀，云何入種種相貌觀？</p>
<p>論曰：一時顯現似種種相貌及生故。</p>
<p>釋曰：若菩薩見依他性顯現似種種相貌，實無有相。見依他性顯現似生，實無有生。於一時中能觀種種相貌無相無生，名種種相貌觀。為顯入三性觀，故說藤譬。</p>
<p>論曰：譬如暗中藤顯現似蛇。</p>
<p>釋曰：人見藤相執言是蛇。此下答第二問。眾生從本以來，不聞大乘十二部經說三無性義，未得聞慧，為三煩惱所覆，譬之如闇。有人，譬二乘凡夫。藤相，譬依他性。蛇，譬分別性。二乘凡夫不了依他性，執分別性有人法。</p>
<p>論曰：猶如於藤中，蛇即是虛，實不有故。</p>
<p>釋曰：於依他性中，分別性是虛，實無人法故。</p>
<p>論曰：若人已了別此藤義。</p>
<p>釋曰：譬菩薩已得聞思二慧，入唯識方便觀。</p>
<p>論曰：先時蛇亂智不緣境起即便謝滅，唯藤智在。</p>
<p>釋曰：未得聞思慧時，於凡夫位中執有人法，此執本無有境。得聞思慧後，了別依他性，此執即滅，唯依他性智在。</p>
<p>論曰：此藤智由微細分析，虛無實境。</p>
<p>釋曰：若人緣四塵相分析此藤，但見四相不見別藤，故藤智是虛。虛故是亂，無有實境妄起境執。</p>
<p>論曰：何以故？但是色香味觸相故。</p>
<p>釋曰：何以故藤非實有？以離四塵外無別有藤故。</p>
<p>論曰：若心緣此境，藤智亦應可滅。</p>
<p>釋曰：此明藤智雖能遣麁亂執，而自是細亂執，故應可除。在方便中雖以依他性遣分別性麁亂執，而見有依他性，自不免是細亂執。後入真觀即遣此執，故應可除。</p>
<p>論曰：若如此見已，伏滅六相顯現似名及義意言分別。</p>
<p>釋曰：一切法但有六相，此六但是意言分別。離意言分別有，六相實無所有。由如此智，觀行人得入分別性。</p>
<p>論曰：塵智不生，譬如蛇智。</p>
<p>釋曰：入分別性時塵智不得生，如了別藤時蛇智不生。此言及譬，顯入分別性。</p>
<p>論曰：於伏滅六相義中，是唯識智亦應可伏滅，譬如藤智。</p>
<p>釋曰：於入分別性位中，菩薩已證無相性，此無相性能引無生性智故，唯識智應可伏滅，如了別四微時藤智不生。</p>
<p>論曰：由依真如智故。</p>
<p>釋曰：依無相性智得入無生性，此言及譬顯入依他性及真實性。</p>
<p>論曰：如此菩薩由入似義顯現意言分別相故得入分別性，由入唯識義故得入依他性。云何得入真實性？</p>
<p>釋曰：若菩薩已了別一切法但是意言分別，離此以外實無所有，由依意言分別得了別分別無相性。若菩薩不見外塵但見意言分別，即了別依他性。云何了別此法？若離因緣自不得生根塵。為因緣根塵既不成，此法無因緣云何得生？故菩薩能了別依他性及無生性，即是了別真實性。</p>
<p>論曰：若捨唯識想已。</p>
<p>釋曰：若菩薩依初真觀入依他性，由第二真觀除依他性，則捨唯識想。</p>
<p>論曰。是時意言分別先所聞法熏習種類。</p>
<p>釋曰：是入真觀時，故言是時。從初修學乃至入真觀前，意識覺觀思惟憶持昔所聞正教及正教所顯義故，言意言分別。先所聞法數習所生，故言熏習。後時所憶持境界，猶是先時境界所流，故名種類。</p>
<p>論曰：菩薩已了別伏滅塵想。</p>
<p>釋曰：菩薩依四尋思已了別六塵，依四如實智已伏滅塵想。</p>
<p>論曰：似一切義顯現，無復生緣，故不得生。</p>
<p>釋曰：昔意言分別顯現似所聞思一切義，乃至似唯有識想皆不得生。何以故？以無得生緣故。生緣有二種，謂分別性及依他性。分別性已滅，依他性又不得生，既無二境故，一切義乃至似唯識想皆不得生。復次是時無一塵品類而非菩薩所了別，猶得似此塵起意言分別，意言分別生緣皆盡，既無生緣故，此時中一切意言分別悉不得生。</p>
<p>論曰：是故似唯識意言分別亦不得生。</p>
<p>釋曰：此言欲顯何義：此唯識想若為心分別，此想則成境界。此境界執由一向伏滅故，乃至唯識想尚不得起，何況餘意言分別而當得生？</p>
<p>論曰：由此義故。</p>
<p>釋曰：由菩薩依依他性除分別性，依真實性除依他性，若悉被除，菩薩住在何處？菩薩心緣何境界？</p>
<p>論曰：菩薩唯住無分別一切義名中。</p>
<p>釋曰：無分別智是名。此名其相云何？謂不分別一切義。義即是境，此智於一切境無復能取所取二種分別，即立此智為菩薩。復次名者，謂至究竟名通一切法，於一切法無有差別，此名即是法界。此法界以通一切法、不分別一切義為相，或說名無分別境。菩薩唯於此法中住。此兩復次答第一問。</p>
<p>論曰：由無分別智，得證得住真如法界。</p>
<p>釋曰：不分別能取所取及人法，乃至相生性差別。得如此無分別智故，得證住真如法界。地地皆有三分，謂入、住、出。得證得住，即前二分，未得令得為證，已得令不失為住。又初得名入，得已相續名住，此即答第二問。</p>
<p>論曰：是時菩薩平等平等。</p>
<p>釋曰：是入真觀時，菩薩智依十種平等，如《十地經》說。又依二種平等，謂能緣、所緣。能緣即無分別智，以智無分別故稱平等。所緣即真如境，境亦無分別故稱平等。又此境智不住能取所取義中，譬如虛空，故說平等平等。以於平等中最上無等，故作重名。</p>
<p>論曰：能緣所緣無分別智生。</p>
<p>釋曰：無分別智生，有何相貌？依十種平等，能緣所緣悉平等故，無分別智生。又無分別智依二種平等，謂智及境，能緣所緣悉平等故，無分別智生。又無分別智依最極平等，不住能緣所緣故，無分別智生。</p>
<p>論曰：由此義故，菩薩得入真實性。</p>
<p>釋曰：如前來次第釋諸方便義，及後所應說義故。言由此義故，向初地人名菩薩，由此諸義得證見真實性。此位不可言說。何以故？以自所證故，證時離覺觀思惟分別故。前說菩薩唯住無分別一切義名中，此名有幾種？復次以何法為名？</p>
<p>論曰：此中說偈。</p>
<p>釋曰：為答此問故說此偈。</p>
<p>論曰：</p>

<div class="lg regular"><div class='lg-row'>法人及法義，　性略及廣名，</div>
<div class='lg-row'>不淨淨究竟，　十名差別境。</div>
</div><p>釋曰：名有十種，是菩薩境界。何等為十？一法名，謂色受等眼耳等。二人名，謂信行、法行等。三法名，謂修多羅、祇夜等。四義名，謂十二部經所顯諸義名。五性名，謂無義文字。六略名，謂眾生等通名。七廣名，謂眾生各有別名。八不淨名，謂凡夫等。九淨名，謂聖人等。十究竟名，謂通一切法真如實際等。</p>
<p>論曰：十名差別境。</p>
<p>釋曰：此十種差別名，悉是菩薩境界，菩薩所住唯在第十通一切法名中。復次略說名有十種是菩薩境界，法名謂眼等；人名謂我眾生等；法名謂十二部正教；義名謂十二部正教義；性名謂阿阿為初、訶為最後音，字合三十七；略名謂有為無為；廣名謂色受等及空等；不淨名謂凡夫等；淨名謂須陀洹等；究竟名謂緣極通境，出世智及出世後智所緣一切法真如境。</p>
<p>論曰：如此菩薩由入唯識觀故，得入應知勝相。</p>
<p>釋曰：如此，謂方便次第時節捨得等。菩薩由如此義，得入唯識觀，或入唯識方便觀、或入唯識真觀。由唯識觀能通達三無性故，得入應知勝相。</p>
</div>
<p class='juan'>攝大乘論釋卷第七</p></div>
</div><!-- end of div[@id='body'] -->
</body></html>