<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu55' />攝大乘論釋卷第九</p><p class="byline">世親菩薩釋</p><p class="byline">陳天竺三藏真諦譯</p>
<div class='div-pin'><a id='mulu56' />
<p class='h1'>釋入因果勝相第四</p>
<div class='div-pin'><a id='mulu57' />
<p class='h2'>因果位章第一</p><p>釋曰：此義有十一章，一因果位、二成立六數、三相、四次第、五立名、六修習、七差別、八攝、九對治、十功德、十一互顯。</p>
<p>論曰：如此已說入應知勝相。云何應知入因果勝相？</p>
<p>釋曰：總舉前所明四位入唯識觀，故云如此。前已說於方便道、見道、修道、究竟道四位中入應知勝相，云何廣說入此勝相因及入後所得果，令其開顯易見。</p>
<p>論曰：由六波羅蜜，謂陀那、尸羅、羼提、毘梨耶、持訶那、般羅若波羅蜜。</p>
<p>釋曰：此答向問，明因果勝相易可得見，六度為因果體。先以六度為因，後以六度為果。</p>
<p>論曰：云何由六波羅蜜得入唯識？復云何六波羅蜜成入唯識果？</p>
<p>釋曰：向雖說六度為因果體，未釋義意，故更問以何義故說六度為因？復以何義說六度為果？此六度能除六種入唯識障故，六度為入唯識因。第一障者，喜樂欲塵。於富財物自身受樂中見勝功德，由此障故不得入唯識。施能除此障故，施是入唯識因。第二障者，縱心起身口意業，由此障故不得入唯識。戒能除此障故，戒是入唯識因。第三障者，不能安受輕慢毀辱寒熱等苦，由此障故不得入唯識。忍能除此障故，忍是入唯識因。第四障者，執不修行為樂，未得計得，於得不見功德，由此障故不得入唯識。精進能除此障故，精進是入唯識因。第五障者，樂相雜住，於世間希有事及散亂因緣見有功德，由此障故不得入唯識。定能除此障故，定是入唯識因。第六障者，於見聞覺知計為如實，於世間戲論懃心修學，於不了義經如文判義，由此障故不得入唯識。智慧能除此障故，智慧是入唯識因。</p>
<p>論曰：此正法內有諸菩薩。</p>
<p>釋曰：唯依正法內修行，能成立入唯識因。若依正法外二乘教及外道世間教，無有得立此因義，故先明正法內為立因之所。能立因人，非二乘等所能，故言菩薩。菩薩行何法能入唯識？</p>
<p>論曰：不著富樂心，乃至云如理簡擇諸法，得入唯識觀。</p>
<p>釋曰：此明離布施障乃至離智慧障，具如前釋，故以六度為入因。</p>
<p>論曰：由依止六波羅蜜菩薩已入唯識地，次得清淨信樂意所攝六波羅蜜。</p>
<p>釋曰：若菩薩由依六度除六障已入唯識，是時菩薩更得清淨信樂意所攝六波羅蜜。於六度正教中心決無疑，故名為信。如所信法求欲修行，故名為樂。此信樂意有五因緣，故稱清淨。一無著清淨，謂不起與波羅蜜相違法。二不觀清淨，謂於自身及波羅蜜果報報恩中心常不觀。三無失清淨，謂離與波羅蜜相雜染污法，及離非方便行。四無分別清淨，謂離如言執波羅蜜相。五迴向清淨，謂於六度已生長及未生長中常求得大菩提。一一波羅蜜皆具此五種清淨信樂所攝。復有清淨信樂意，謂已過願樂地入見地等，得聖人信樂。異地前信樂，故名清淨。復有清淨信樂意，謂由奢摩他毘鉢舍那入真如觀，得無分別智及無分別後智所攝信樂意，故名清淨。</p>
<p>論曰：此正法內有諸菩薩，不著富樂心，於戒無犯過心，於苦無壞心，於善修無懶惰心，於此散亂因中不住著故常行一心，如理簡擇諸法，得入唯識觀。由依止六波羅蜜菩薩已入唯識地，次得清淨信樂意所攝六波羅蜜，是故於此中間設離六波羅蜜加行功用。</p>
<p>釋曰：已入唯識觀故言是故。從見位乃至究竟位為中間。假設此人於其中間不作功用修行六度，六度自然滿足。何以故？</p>
<p>論曰：由信樂正說、愛重隨喜、願得思惟故。</p>
<p>釋曰：如來正說與六度相應，雖甚深難解，此人亦信樂無疑，由此信樂無不行義。於六度行中見無窮功德，心生愛重，由此愛重無不行義。如此信樂意何人能得？唯諸佛如來已至究竟波羅蜜位能得此意。知是勝人所得成，於勝人深心欣讚，故名隨喜。由此隨喜無不行義。願眾生及我平等得此清淨信樂意，故名願得。由此願得無不行義。如佛所立大乘法門，依施等六度及十二部阿含，由聞思修慧數數思惟，由聞慧思惟果得圓滿，由思慧思惟於所聞法心得入理，由修慧思惟自事得成。以能入地及治地故，由此四種思惟無不行義。</p>
<p>論曰：恒無休息行故，修習六波羅蜜究竟圓滿。</p>
<p>釋曰：由此四思惟，菩薩恒無放逸，無放逸故修習六度在因究竟、至果圓滿。此位能攝六度，令悉具足五種清淨，故名清淨意位。其相云何？為顯此相故，次長行後更說三偈。</p>
<p>論曰：此中說偈：</p>

<div class="lg regular"><div class='lg-row'>修習圓白法，　能得利疾忍，</div>
<div class='lg-row'>菩薩於自乘，　甚深廣大說。</div>
</div><p>論曰：修習圓白法。</p>
<p>釋曰：先於願行位中，善生長道資糧，為顯此義故說初句。所修之行已過四十心位故名圓，施戒修三品清淨法名白。復有白法，謂信根、智根、精進根、定根，此四根即是四位，念根通四位。能除一闡提、外道、聲聞、獨覺四種黑障，能得淨我樂常四德，故名白法。若資糧圓滿，更何所得？</p>
<p>論曰：能得利疾忍。</p>
<p>釋曰：能樂受行是忍義。於廣大甚深法，難受難行而能受行，故名利。數起不息，故名疾。此句顯忍是上上品。若菩薩在此忍位，由此境界必得清淨。為顯此境界故。</p>
<p>論曰：菩薩於自乘甚深廣大說。</p>
<p>釋曰：大乘唯是菩薩境界，故名自。乘大乘能令菩薩清淨。於此乘中有別境界，一法無我名甚深，虛空器等定名廣大。前是智境，後是定境。此二境能令菩薩清淨，由此思惟菩薩得清淨。為顯此義故說第二偈。</p>
<p>論曰：</p>

<div class="lg regular"><div class='lg-row'>覺唯分別故，　得無著智故，</div>
<div class='lg-row'>是樂信清淨，　名清淨意地。</div>
</div><p>論曰：覺唯分別故。</p>
<p>釋曰：菩薩覺了大乘一切法，乃至甚深廣大，皆是分別所作。如此覺了名為思惟，此思惟能令菩薩清淨。菩薩清淨為何所得？</p>
<p>論曰：得無著智故。</p>
<p>釋曰：菩薩見一切法但是分別無復外境，外境不成故分別亦不成。若菩薩見內外無所有則無所著，即是無分別智，此智即是清淨。此清淨體性云何？為顯此義故，說第三句偈。</p>
<p>論曰：是樂信清淨。</p>
<p>釋曰：樂信即是無分別智體。不愛七有故名樂。於三種佛性，心決無疑故名信，離七愛故樂清淨，離虛妄故信清淨。</p>
<p>論曰：名清淨意地。</p>
<p>釋曰：由樂信清淨故，此位得清淨名。又此位是菩薩見位，無分別智境清淨處。此智以樂信為體故，說此位名清淨意地。清淨樂信其相云何？</p>
<p>論曰：</p>

<div class="lg regular"><div class='lg-row'>菩薩在法流，　前後見諸佛，</div>
<div class='lg-row'>已知菩提近，　無難易得故。</div>
</div><p>論曰：菩薩在法流，前後見諸佛。</p>
<p>釋曰：清淨樂信有二種相，一恒在寂靜為相、二恒明了見佛為相。由樂捨七愛故，恒入觀修道故，說恒在法流。若菩薩在法流，為何所見？由信三種佛性故，先思惟法身、後證法身，先以比智見法身、後以證智見法身。此樂信有何功德？</p>
<p>論曰：已知菩提近，無難易得故。</p>
<p>釋曰：若人在清淨樂信位中，明了見無上菩提已近，己身過四十心，是故無難入正方便，所以易得。由此三偈成就資糧忍境界，思惟體性相貌皆得顯現。</p>
</div>
<div class='div-other'><a id='mulu58' />
<p class='h2'>成立六數章第二</p><p>論曰：何故波羅蜜唯有六數？</p>
<p>釋曰：此問波羅蜜何故定立六數，不增不減。</p>
<p>論曰：為安立能對治六種惑障故、為一切佛法生起依處故、為隨順成熟一切眾生依止故。</p>
<p>釋曰：立波羅蜜其數有六，凡為此三義：一為除惑、二為生起佛法、三為成熟眾生。除惑，現在自得利益。生起佛法、成熟眾生，未來得自他利益。若惑已永滅，則於現在得安樂住。何以故？不須更起功用為滅此惑及遮此惑令不復生故，於現在得自利益。惑障既滅，於未來世必自具足佛法。又能成熟眾生故，得自他利益。</p>
<p>論曰：為對治不發行心因故，立施、戒二波羅蜜。不發行心因者，貪著財物及以室家。</p>
<p>釋曰：貪著財物障施，貪著室家障戒，因此貪著不能發修行心。</p>
<p>論曰：若已發修行心，為對治退弱心因故，立忍、精進二波羅蜜。</p>
<p>釋曰：雖已能行施戒，若不忍受苦事則施戒心退弱。雖能忍苦，若不勤修諸善、息一切惡，則施戒忍心皆退弱。故為對治退弱心，須立此二度。</p>
<p>論曰：退弱心因者，謂生死眾生違逆苦事。</p>
<p>釋曰：不得理者名生死眾生。乖反菩薩教為違，侵毀菩薩身為逆，此並是苦事。若不能忍受此苦事則生瞋心，瞋即是退弱心因。</p>
<p>論曰：長時助善法加行疲怠。</p>
<p>釋曰：精進行於久遠時中修一切善，若於眾生無慈悲心、愛惜自身，不見所修行有勝功德故，於所修行中生疲怠心。由有此心不能精進即是懶惰，懶惰即是退弱心因。</p>
<p>論曰：若已起發行及不退弱心，為對治壞失心因故，立定、慧二波羅蜜。壞失心因者，謂散亂邪智。</p>
<p>釋曰：由散亂故壞靜心，由邪智故失正解。</p>
<p>論曰：是故為對治六種惑障，立波羅蜜有六數。為一切佛法生起依處故者。</p>
<p>釋曰：六度是生長佛法因。</p>
<p>論曰：前四波羅蜜是不散亂因。</p>
<p>釋曰：有四障為散亂因，一棄捨障、二遠離障、三安受障、四數治障。由貪著故不能棄捨，由貪瞋癡生十惡故不能遠離，由瞋恚故不能安受，由貪瞋癡等煩惱故不能數治，由此四障故心散亂。前四度能對治此四障故，四度是不散亂因。復次以五蓋為定障，四蓋障定因，一蓋障正定及定所發慧。貪掉悔瞋睡眠四蓋是散亂因，障前四度。四度對治此四蓋故，四度是不散亂因。疑緣境不決故心散亂，定心決守一境，故疑障正定。由疑不見理故，障定所發慧故，以定慧對治於疑。</p>
<p>論曰：次一波羅蜜是不散亂體。由依止此不散亂故，能如實覺了諸法真理，一切如來正法皆得生起。是故為一切佛法生起依處，立波羅蜜有六數。為隨順成熟一切眾生依止故者，由施波羅蜜利益眾生，由戒波羅蜜不損惱眾生，由忍波羅蜜能安受彼毀辱不起報怨心，由精進波羅蜜生彼善根、滅彼惡根，由此利益因，一切眾生皆得調伏。次彼心未得寂靜為令寂靜，已得寂靜為令解脫，故立定慧二波羅蜜。由此六度菩薩善教眾生。</p>
<p>釋曰：善教有二義，一如理為說故名教、二恒為說故言善教。</p>
<p>論曰：故得成熟。是故為隨順成熟一切眾生依止，立波羅蜜有六數。由如此義，是故應知成立波羅蜜有六數。</p>
</div>
<div class='div-other'><a id='mulu59' />
<p class='h2'>相章第三</p><p>論曰：此六波羅蜜相云何可見？</p>
<p>釋曰：何故作如此問？世間、二乘、菩薩皆有施等六行，若不明菩薩所行六波羅蜜相，云何得知此是波羅蜜、此非波羅蜜？是故須問波羅蜜相。</p>
<p>論曰：由六種最勝。六波羅蜜通相有六：一由依止無等，謂依止無上菩提心起。</p>
<p>釋曰：此明所依止有異。世間及二乘行施等，不依止無上菩提心起，唯菩薩行施等必依止無上菩提心起，故以依止無等為菩薩所行六度相。</p>
<p>論曰：二由品類無等，謂一一波羅蜜略說皆有三品，菩薩皆具修行。</p>
<p>釋曰：此明所緣事有異不等。世間及二乘無有能行施等具足品類，謂外內及內外，若菩薩行施等必皆具足品類，故以品類無等為菩薩所行六度相。</p>
<p>論曰：三由行事無等，謂安樂利益一切眾生事。菩薩所行諸度皆為成此二事故。</p>
<p>釋曰：此明行事有異。菩薩行六度有何能？先為生眾生現在未來世間樂，後隨根性生眾生三乘道果。世間及二乘行施等，但為安樂利益自身尚不成就，何況能安樂利益眾生？故以行事為菩薩所行六度相。</p>
<p>論曰：四由方便無等，謂無分別智。菩薩所行諸度皆是無分別智所攝故。</p>
<p>釋曰：此明方便有異，於三輪清淨名菩薩方便，於三輪清淨即是無分別智。菩薩由此智，不分別能施受施及所施財物。世間及二乘不能捨三輪分別，是故起我愛及著財物，於他不能平等，故以方便為菩薩所行六度相。戒三輪者，離眾生、事、時分別。忍三輪者，離自、他、過失分別。精進三輪者，離眾生、高下、事用分別。定三輪者，離境、眾生、惑分別。般若三輪者，離境、智、眾生分別。</p>
<p>論曰：五由迴向無等，謂迴向無上菩提。菩薩所行諸度，決定轉趣一切智果故。</p>
<p>釋曰：菩薩若行施等，先作是心：我以此物施與一切六道眾生。此是眾生財物，我為彼行施，願彼皆得無上菩提。此施由迴向，令他得無上菩提，故此施行永無有盡。若行餘度亦皆迴向。世間及二乘無迴向，故以迴向為菩薩所行六度相。</p>
<p>論曰：六由清淨無等，謂惑智二障永滅無餘。菩薩所行諸度分分除二障，乃至皆盡故。</p>
<p>釋曰：此中顯二種清淨，一顯清淨因、二顯清淨位。清淨因者，因滅惑智二障故，施等事清淨。清淨位者，先於地前漸除惑障，後登初地漸除智障。此兩處名分分清淨，即是因位。若至佛果，六度圓滿名具分清淨，即是果位。</p>
<p>論曰：施即是波羅蜜、波羅蜜即是施耶？</p>
<p>釋曰：此問欲何所顯？欲簡別是波羅蜜及非波羅蜜相。</p>
<p>論曰：有是施非波羅蜜。</p>
<p>釋曰：謂離依止無等等六相行施，此施非六度所攝故，但是施非波羅蜜。</p>
<p>論曰：有是波羅蜜非施。</p>
<p>釋曰：謂具依止無等等六相行戒等餘度。</p>
<p>論曰：有是施是波羅蜜。</p>
<p>釋曰：謂具依止無等等六相行施。</p>
<p>論曰：有非施非波羅蜜。</p>
<p>釋曰：謂離前三句，別行無記及不善等，皆是第四句攝。</p>
<p>論曰：如施中四句，應知餘度亦有四句。</p>
<p>釋曰：如施簡別是非，餘度亦應如此簡別。</p>
</div>
<div class='div-other'><a id='mulu60' />
<p class='h2'>次第章第四</p><p>論曰：云何說六波羅蜜如此次第？</p>
<p>釋曰：此或由疑故問，或由不解故問。疑故問者，一切所行必先由智知因果已方起正懃，由此二因隨其所欲則皆能行，是故應倒次第及無次第。由有此疑，是故須問。由不解故問者，若人欲修眾行，未知淺深難行易行，淺則易行、深則難行，易應先學、難應後學。為知此義，是故須問。</p>
<p>論曰：前前波羅蜜隨順，次生後後波羅蜜故。</p>
<p>釋曰：菩薩不能忍見眾生貧窮困苦，數習捨財。以串能捨故，不欲作損惱眾生事，即捨家持戒，故因施生戒。菩薩為愛護所受戒，不欲以忿恨眾生事毀破淨戒，即習行忍，故因戒生忍。由煩惱不盡或成不成，菩薩為愛護此忍，即行精進，故因忍生精進。若人恒行精進則能治心，由此精進，若心沈沒則拔令起，若心掉動則抑令不起，若心平等則持令相續，由心調和所以得定，故因精進生定。若心得定則能通達真如，故因定生慧。此即前能生後。</p>
<p>論曰：復次前前波羅蜜，由後後波羅蜜所清淨故。</p>
<p>釋曰：施由戒故清淨，若人不持戒，身口意業則不清淨，所行之施亦不清淨，以依止不清淨故；由能持戒，依止清淨故，施得清淨。戒由忍故清淨，若人能忍，身口意業皆得清淨。忍由精進故清淨，以精進能生善滅惡故。精進由定故清淨，若精進不在修位則不能除惑故。定由智慧故清淨，若不了別真如，雖復得定，以有流故即生死法；若見真如所得之定則成無流，為涅槃道。此即後能清淨前。由此二義，故有次第。</p>
</div>
<div class='div-other'><a id='mulu61' />
<p class='h2'>立名章第五</p><p>論曰：依何義立六度名？此義云何可見？</p>
<p>釋曰：世間立名自有多因，有因生類立名、有因相立名、有因假立名、有因輕賤立名、有因敬重立名。於此五因中，六度從何義立名？從二因立名：種性異故，從生類立名；功德多故，從敬重立名。所立之名自有通別，六種皆稱波羅蜜是通名，施戒等有異是別名。何故通名波羅蜜？</p>
<p>論曰：於一切世間聲聞獨覺施等善根中最勝無等故。</p>
<p>釋曰：有六種及三種最勝無等。六種如前六相中釋。三種者，一時無等、二加行無等、三果無等。一一度皆三阿僧祇劫修行，故時無等。加行無等者，有四種、五種，復有五種，復有六種。四種即前所明四修。五種即前所明五種清淨。復有五種即五修。復有六種即六意。五修六意後文自說。果無等者，謂三身所顯無上菩提。</p>
<p>論曰：以能到彼岸故，是故通稱波羅蜜。</p>
<p>釋曰：到彼岸自有三種，一隨所修行究竟無餘為到彼岸。世間及二乘亦有應所修行，修之不盡故，非到彼岸。二如眾流以歸海為極，施等亦爾，以入真如為究竟，即以入真如為到彼岸。世間及二乘雖修施等，不能入真如故，非到彼岸。三以應得無等果為到彼岸。更無別果勝於此果，為諸果中上故名彼岸。世間及二乘雖修施等，不求此果故，非到彼岸。菩薩所修彼岸皆具此三義，故通稱波羅蜜。何故別名陀那等？</p>
<p>論曰：能破滅悋惜嫉妬及貧窮下賤苦，故稱陀。</p>
<p>釋曰：悋惜是多財障，嫉妬是尊貴障。因時能滅悋惜障，果時得多財故，離貧窮苦。因時能滅嫉妬障，果時得尊貴故，離下賤苦。何以故？若人未破悋惜嫉妬心則不能行施，故說能破此障。若人行施能破此障，此人後受貧窮下賤苦，無有是處。</p>
<p>論曰：復得為大富主及能引福德資糧，故稱那。</p>
<p>釋曰：能施能用名大富主。由是主故，能引福德資糧。由具此義，故稱陀那。</p>
<p>論曰：能寂靜邪戒及惡道，故名尸。</p>
<p>釋曰：因時能破邪戒，果時能離惡道。若人不捨惡業而能持戒，無有是處，故先破邪戒。若人破邪戒持正戒墮四趣者，無有是處，故果時能離惡道。</p>
<p>論曰：復能得善道及三摩提，故稱羅。</p>
<p>釋曰：由先持戒後受人天善道果。或在因中或在果中，由持戒故身口清淨，清淨故無悔，無悔故心安，心安故得喜，喜故得猗，猗故得樂，樂故得定，定故見如實，見如實故得厭離，厭離故得解脫。故因持戒得三摩提。由具此義，故稱尸羅。</p>
<p>論曰：能滅除瞋恚及忿恨心，故名羼。</p>
<p>釋曰：因時由觀五義故，滅除瞋恚及瞋恚所生忿恨心。五義者，一觀一切眾生無始以來於我有恩。二觀一切眾生恒念念滅，何人能損，何人被損？三觀唯法無眾生，有何能損及所損？四觀一切眾生皆自受苦，云何復欲加之以苦？五觀一切眾生皆是我子，云何於中欲生損害？由此五觀故能滅瞋恚，瞋恚既滅故能除忿恨。</p>
<p>論曰：復能生自他平和事，故稱提。</p>
<p>釋曰：此事通達因果。此忍能令自身不為瞋恚過失所染，即是於自平和；既不忿恨、不生他苦，即是於他平和。如經言：若行忍者則有五德，一無恨、二無訶、三眾人所愛、四有好名聞、五生善道。即此五德名平和事。由具此義，故稱羼提。</p>
<p>論曰：滅除懶惰及諸惡法，故名毘。</p>
<p>釋曰：於惡處沈沒故稱懶惰。又不厭惡惡行故稱懶惰。由懶惰故離諸善行、生諸惡法，三業恒起過，故名惡法。由滅懶惰故，能除懶惰所生諸惡，此名滅黑法精進。</p>
<p>論曰：復行不放逸，生長無量善法，故稱梨耶。</p>
<p>釋曰：此約信樂因果以明精進。信因可行、樂果可得，是故恒行、恭敬行，名不放逸。由行恭敬，未生善能令生、已生善能令增長，此即生得法精進。由具此義，故稱毘梨耶。</p>
<p>論曰：能滅除散亂，故名持訶。</p>
<p>釋曰：散亂有五，一自性散亂，謂五識；二外散亂，謂意識馳動於外塵；三內散亂，謂心高下及噉味等；四麁重散亂，謂計我我所等；五思惟散亂，謂下劣心，菩薩捨大乘思惟小乘。</p>
<p>論曰：復能引心令住內境，故稱那。</p>
<p>釋曰：引心令住五種寂靜，名為內境。由具此義，故稱持訶那。</p>
<p>論曰：能滅一切見行、能除邪智，故稱般羅。</p>
<p>釋曰：見行謂六十二見，邪智謂世間虛妄解。見行即是惑障，邪智即是智障。</p>
<p>論曰：能緣真相。</p>
<p>釋曰：謂緣真如，即如理智。</p>
<p>論曰：隨其品類。</p>
<p>釋曰：品類有二種，謂有為無為及名等五攝。若知此法，即如量智。</p>
<p>論曰：知一切法，故稱若。</p>
<p>釋曰：真如相及品類名一切法。如理智名般若，如量智是般若果，亦名般若。此二智為三義所顯：一對治，即二障；二境界，即真相；三果，即如量智。由具此義，故稱般羅若。</p>
</div>
<div class='div-other'><a id='mulu62' />
<p class='h2'>修習章第六</p><p>論曰：云何應知諸波羅蜜修習？</p>
<p>釋曰：世間及二乘皆有施等修習。菩薩施等修習異世間及二乘，云何可知？</p>
<p>論曰：若略說應知修習有五種。</p>
<p>釋曰：若廣說修，有十二種：一顯示修、二損減修、三治成修、四後行修、五相應修、六勝修、七上上修、八初際修、九中際修、十後際修、十一有上修、十二無上修。顯示修者，謂修四念處，以能顯示四諦義故。損減修者，謂四正勤，以能漸滅諸惡法故。治成修者，謂四如意足，以能治成定故，為除五失及持八滅資糧故。後行修者，謂修五根，以具解脫分善根故。相應修者，謂修五力，以應續見道故。勝修者，謂七覺分，以入四諦觀故。上上修者，謂八分聖道，以勝見道故。初際修者，謂凡夫位修戒乃至得不淨觀及數息觀，以隨順顛倒故。中際修者，謂有學位，此中無倒倒所隨故。後際修者，謂無學位，此中無倒非倒所倒故。有上修者，謂聲聞獨覺修及等彼位故。無上修者，謂菩薩十地等，以最勝故。</p>
<p>論曰：一加行方法修。</p>
<p>釋曰：謂身口意業能成廣大清淨最勝故。</p>
<p>論曰：二信樂修。</p>
<p>釋曰：約聞教，如初章釋。</p>
<p>論曰：三思惟修。</p>
<p>釋曰：思惟修中自有三種，謂愛重、隨喜、願得，合名思惟修，亦如初章釋。</p>
<p>論曰：四方便勝智修。</p>
<p>釋曰：即無分別智，有三義：一廣大、二清淨、三速成。具此三義故，立方便勝智名。</p>
<p>論曰：五修利益他事。此中前四修應知如前。利益他事修者，謂佛無功用心，不捨如來事。</p>
<p>釋曰：明大乘教中所說，諸佛雖已般涅槃猶更起心。般涅槃即法身。更起心，即應化二身。諸佛已住法身，由本願力離三業，隨利益眾生事自然顯現應化二身，恒不捨如來正事及行諸波羅蜜，是故諸佛有諸波羅蜜修習。</p>
<p>論曰：修習諸波羅蜜，至圓滿位中更修諸波羅蜜。</p>
<p>釋曰：佛及菩薩或隨分圓滿或具分圓滿，於此圓滿位若修諸波羅蜜，自事已成故不自為；見眾生由此行得離四趣入三乘道果故，更修諸波羅蜜，即是利益他事。</p>
<p>論曰：復次思惟修習者，愛重、隨喜、願得，思惟六意攝所修。</p>
<p>釋曰：此章通明修習義。前明五修，未分別修位有異。云何得知？願行位修異清淨位修。若六意攝三思惟修諸波羅蜜，應知在清淨位。願行位中則無此義，三思惟是修行本，以六意莊嚴攝持此三。</p>
<p>論曰：六意者，一廣大意、二長時意、三歡喜意、四有恩德意、五大志意、六善好意。廣大意者，若菩薩若干阿僧祇劫能得無上菩提。</p>
<p>釋曰：總舉劫數，無限多少，故言若干。以大小乘經說劫數不同故，不定說劫數多少。小乘明三阿僧祇劫得成佛，大乘明或三或七或三十三阿僧祇劫得成佛。</p>
<p>論曰：以如此時為一剎那剎那。</p>
<p>釋曰：或合三阿僧祇劫為一剎那，或合三十三阿僧祇劫為一剎那，故再稱剎那。如此從一剎那至無量剎那，為一日一月乃至一阿僧祇劫，從一阿僧祇至三十三阿僧祇方得成佛。欲顯菩薩意無厭足故，說此長時。</p>
<p>論曰：菩薩於此時中，剎那剎那常捨身命。</p>
<p>釋曰：此時即總舉長時。剎那明世間所說剎那。於向所說長時中，如世間所說剎那，於一一剎那中常捨身命及以外財，乃至成佛，無有厭足心。</p>
<p>論曰：及等恒伽沙數世界，滿中七寶奉施供養如來，從初發心乃至入住究竟清涼菩提。</p>
<p>釋曰：有餘涅槃名清，以離煩惱濁故。無餘涅槃名涼，以離眾苦熱惱故。又菩提以淨樂為體，欲顯淨德故言清，欲顯樂義故言涼。</p>
<p>論曰：是菩薩施意猶不滿足。如此多時剎那剎那，滿三千大千世界熾火，菩薩於中行住坐臥為四威儀，離一切生生之具。</p>
<p>釋曰：此下欲明菩薩修餘五度。於此長時一一剎那中常在極苦難處，資身之具恒不供足。菩薩雖受此苦，於此時中修諸波羅蜜未甞厭足。</p>
<p>論曰：戒、忍、精進、三摩提、般若心，菩薩恒現前修，乃至入住究竟清涼菩提，是菩薩戒忍等意亦不滿足，是無厭足心是名菩薩廣大意。若菩薩從初發心乃至成佛，不捨無厭足心，是名菩薩長時意。若菩薩由六波羅蜜所作利益他事常生無等歡喜，眾生得益其心歡喜所不能及，是名菩薩歡喜意。若菩薩行六波羅蜜利益眾生已，見眾生於己有大恩德，不見自身於彼有恩，是名菩薩有恩德意。若菩薩從六波羅蜜所生功德善根，施與一切眾生，以無著心迴向，為令彼得可愛重果報，是名菩薩大志意。若菩薩所行六波羅蜜功德善根，令一切眾生平等皆得，為彼迴向無上菩提，是名菩薩善好意。由此六意所攝愛重思惟，菩薩修習。</p>
<p>釋曰：為顯求得心，見有大功德，故求欲得之。</p>
<p>論曰：若菩薩隨喜無量菩薩修加行六意所生功德善根，是名菩薩六意所攝隨喜思惟。</p>
<p>釋曰：為顯無疑心，既隨喜勝人所行，故決定無疑。</p>
<p>論曰：若菩薩願一切眾生修行六意所攝六波羅蜜，及願自身修行六意所攝六波羅蜜，修習加行乃至成佛，是名菩薩六意所攝願得思惟。</p>
<p>釋曰：為顯大悲無獨求之心。此三思惟即除三心，一除不行心、二除進退心、三除偏進心。</p>
<p>論曰：若人得聞六意所攝菩薩思惟修習，生一念信心，是人則得無量無邊福德之聚，諸惡業障壞滅無餘。</p>
<p>釋曰：滅業障有二義，一能壞業令盡；二業雖在以善力大故，能遮惡道報令永不受業，亦有壞滅義。若人但聞尚得無量無邊福德，何況菩薩盡能修行。</p>
</div>
<div class='div-other'><a id='mulu63' />
<p class='h2'>差別章第七</p><p>論曰：云何應知諸波羅蜜差別？</p>
<p>釋曰：此問欲何所顯？諸波羅蜜品類不可數量，欲顯真體故作此問。由明諸波羅蜜差別故，真體顯現。</p>
<p>論曰：由各有三品，知其差別。</p>
<p>釋曰：此總標數以答問。</p>
<p>論曰：施三品者，一法施、二財施、三無畏施。</p>
<p>釋曰：法施利益他心，由法施故他聞慧等善根德生。財施利益他身。無畏施通利益他身心。復次由財施，有向惡者引令歸善。由無畏施，攝彼令成眷屬。由法施，生彼善根及成熟解脫。由具此義故，說施有三品。</p>
<p>論曰：戒三品者，一守護戒、二攝善法戒、三攝利眾生戒。</p>
<p>釋曰：守護戒是餘二戒依止。若人不離惡，攝善利他則不得戒。若人住守護戒，能引攝善法戒，為佛法及菩提生起依止。若住前二戒，能引攝利眾生戒，為成<span class='corr'>熟</span>眾生依止。復次守護戒，由離惡故無悔惱心，能得現世安樂住。由此安樂住故，能修攝善法戒，為成熟佛法。若人住前二戒，能修攝利眾生戒，為成熟他。此三品戒即四無畏因。何以故？初戒是斷德、第二戒是智德、第三戒是恩德。四無畏不出此三德，故言即四無畏因。由具此義故，說戒有三品。</p>
<p>論曰：忍三品者，一他毀辱忍、二安受苦忍、三觀察法忍。</p>
<p>釋曰：由毀辱忍，能忍他所起過失。何以故？由菩薩為作利益他事，發心修行。雖為他毀辱，不由著此過失還退本行心。由安受苦忍，雖復墮在生死諸苦難中，不由此苦退本行心。由觀察法忍，菩薩能入諸法真理。此忍即是前二忍依處，以能除人法二執故。由具此義故，說忍有三品。</p>
<p>論曰：精進三品者，一懃勇精進、二加行精進、三不下難壞無足精進。</p>
<p>釋曰：云何得知精進有此三體？由佛世尊於經中說經言：此人有貞實、有勝能、有勇猛、有強制力、不捨善軛。為顯三體，說此五句。為顯懃勇精進說有貞實，為顯加行精進說有勝能。何以故？此人於加行時有勝能，如前所欲皆能行故。為顯不下難壞無足精進，次第說有勇猛、有強制力、不捨善軛三句。何以故？有人始時為得無上菩提，先有貞實加行，時有勝能，為時長遠，所求果相未現，於此中間生下劣心。為對治此心，顯不下精進，故說勇猛。若人雖復勇猛心無退弱，若遭生死苦難沮壞其心，則退菩提願。為對治此，心顯難壞精進，故說有強制力。由有強制力，生死苦難不能令退。若人雖復遭苦不退，於少所得便生足想，由此知足不能得最上菩提。為對治此心，顯無足精進，故說不捨善軛。由具此義故，說精進有三品。</p>
<p>論曰：定三品者，一安樂住定、二引神通定、三隨利他定。</p>
<p>釋曰：有定為現世得安樂住。何以故？能離一切染污法故。依此定為生自利，謂三明故。能引成六神通因，引成通定生隨利他定。利他即是三輪：一神通輪，謂身通、天眼通、天耳通，此輪為引向邪者令其歸正。二記心輪，謂他心通、天眼通、天耳通，此輪為引已歸正者若未信受令其信受。三正教輪，謂宿住通、漏盡通，由宿住通識其根性，由漏盡通如自所得為說正教，令得下種成熟解脫。由具此義故，說定有三品。</p>
<p>論曰：般若三品者，一無分別加行般若、二無分別般若、三無分別後得般若。</p>
<p>釋曰：從聞無相大乘教，得聞思修慧，入分別想空，通名無分別加行般若。已入三無性，即無分別智，名無分別般若。得無分別智後出觀，如前所證，或自思惟、或為他說，名無分別後得般若。般若復有三品，謂未知欲知根、知根、知已根，為生住用出世間事故。由具此義故，說般若有三品。</p>
</div>
<div class='div-other'><a id='mulu64' />
<p class='h2'>攝章第八</p><p>論曰：云何應知諸波羅蜜攝義？</p>
<p>釋曰：餘一切善法，與諸波羅蜜互相攝義。云何應知？</p>
<p>論曰：一切善法皆入六波羅蜜攝。</p>
<p>釋曰：一切善法，謂願乃至四無礙、六通、如來所有祕密法藏等，皆是六波羅蜜所攝。</p>
<p>論曰：以為彼性故。</p>
<p>釋曰：由波羅蜜是願等法性故。此願等亦攝諸波羅蜜，由願等是波羅蜜性故。諸波羅蜜同以無分別智為性，故得相攝。</p>
<p>論曰：彼是六波羅蜜所流果故。</p>
<p>釋曰：彼即六通、十力、四無所畏乃至不共法等諸佛法，皆是六波羅蜜所流之果，以與波羅蜜同性故。</p>
<p>論曰：一切善法所隨成故。</p>
<p>釋曰：信輕安等諸善法，是菩薩道所攝，隨菩薩所欲行波羅蜜皆能成就，波羅蜜即是彼所流果，故得相攝。</p>
</div>
<div class='div-other'><a id='mulu65' />
<p class='h2'>對治章第九</p><p>論曰：云何應知諸波羅蜜所對治攝一切惑？</p>
<p>釋曰：如波羅蜜能攝一切清淨品盡，波羅蜜所對治亦應能攝一切不淨品盡。云何應知？</p>
<p>論曰：以為彼性故。</p>
<p>釋曰：如波羅蜜以無著為性故，攝一切善法盡。波羅蜜所對治，以著為性故，攝一切不淨品盡。</p>
<p>論曰：為彼生因故。</p>
<p>釋曰：不信、邪見、身見等諸法，能生悋惜、嫉妬、邪行、瞋恚等果，以同性故得為彼因。</p>
<p>論曰：為彼所流果故。</p>
<p>釋曰：此悋惜嫉妬邪行瞋恚等，由著自他故生諸惡行，謂十惡等亦以同性得為彼果。由此諸義，故得相攝。</p>
</div>
<div class='div-other'><a id='mulu66' />
<p class='h2'>功德章第十</p><p>論曰：云何應知諸波羅蜜功德？</p>
<p>釋曰：行世間施等行亦有功德，菩薩波羅蜜功德云何應知？菩薩波羅蜜功德與世間有同有異，同有六種、異有四種。同有六種者。</p>
<p>論曰：若菩薩輪轉生死，大富位自在所攝。</p>
<p>釋曰：轉輪王、天帝、梵王等為大富位。於中為主故，名自在。菩薩凡夫行施，同得此報。</p>
<p>論曰：大生所攝。</p>
<p>釋曰：大生有三種，一道勝、二性勝、三威德勝。菩薩凡夫持戒，同得此報。</p>
<p>論曰：大眷屬徒眾所攝。</p>
<p>釋曰：親戚名眷屬。所攝領者名徒眾。眷屬及徒眾亦有三勝，如前所說，故稱為大。皆相親愛不生憎嫉，恒共歡聚未甞違離。菩薩凡夫行忍，同得此報。</p>
<p>論曰：大資生業事成就所攝。</p>
<p>釋曰：資生業有四種，一種植、二養獸、三商估、四事王。和同乖諍名事。如所欲為無不諧遂，故名成就。菩薩凡夫行精進，同得此果。</p>
<p>論曰：無疾惱少欲等所攝。</p>
<p>釋曰：四無量所攝定，此定得果身無諸病、心離眾惱，故恒歡悅。其餘諸定所得果報，雖復在家，與離欲仙人不異，以少煩惱故。等謂得好形相及長壽等。菩薩凡夫修定，同得此果。</p>
<p>論曰：一切工巧明處聰慧所攝。</p>
<p>釋曰：為立資生，故須工巧明處，即十八明處能立現在未來及解脫法。此中有立破二理。若有聰慧則能成此事。菩薩凡夫若修般若，同得此報。異有四種者。</p>
<p>論曰：如意。</p>
<p>釋曰：菩薩行施等，得富樂等報，於中常離過失，謂無染污利益自他故。世間行施等，雖有功德則無此事。是名第一異相。</p>
<p>論曰：無失富樂。</p>
<p>釋曰：菩薩行施等，得富樂等報。於中如意，謂自用及為他用，常生三種歡喜故。世間行施等，雖有功德則不如此。是名第二異相。</p>
<p>論曰：利益眾生為正事故。</p>
<p>釋曰：菩薩行施等，所生功德常為眾生作世出世利益事，不為自身。世間行施等，雖有功德則不如此。是名第三異相。</p>
<p>論曰：菩薩修行六度功德，乃至入住究竟清涼菩提，恒在不異故。</p>
<p>釋曰：菩薩行施等所生功德，從初發心乃至極果，如本恒在，利他不異，此即常住功德。世間行施等，雖有功德則不如此。是名第四異相。</p>
</div>
<div class='div-other'><a id='mulu67' />
<p class='h2'>互顯章第十一</p><p>論曰：云何應知諸波羅蜜更互相顯？</p>
<p>釋曰：如般若波羅蜜等經中說三十六句，顯說一一波羅蜜即說餘五波羅蜜。云何應知？</p>
<p>論曰。世尊或以施名說諸波羅蜜，或以戒名、或以忍名、或以精進名、或以定名、或以般若名說諸波羅蜜。</p>
<p>釋曰：五波羅蜜入一波羅蜜攝，一波羅蜜中則具有六，但以施等一名說之。</p>
<p>論曰：如來以何意作如此說？於諸波羅蜜修行方便中，一切餘波羅蜜皆聚集助成故。此即如來說意。</p>
<p>釋曰：若菩薩於一一波羅蜜修加行，餘波羅蜜皆助成此一。如諸菩薩正行施時，守護身口離七支惡，即持正語、正業、正命戒。由此戒故施得成就，故戒能成施。若菩薩正行施時，能安受受施人相違言語及相違威儀，乃至安受行施苦事。由此忍故施得成就，故忍能成施。若菩薩正行施時，由欲行施心能除貪愛，由有大悲能除瞋恚，由下身心能除憍慢，欲令受者安樂能除慳悋嫉妬，知施有因果能除無明邪見，精進能生如此善、對治如此惡。由精進施得成就，故精進能成施。若菩薩正行施時，一心相續緣利樂眾生事。由此定故施得成就，故定能成施。若菩薩正行施時，由了別因果不著三輪，故般若能成施。是名餘波羅蜜助成一波羅蜜，故合說六波羅蜜總名為施。如施，戒等亦爾。一度具六故，成三十六句。</p>
<p>論曰：此中說欝陀那偈。</p>

<div class="lg regular"><div class='lg-row'>位數相次第，　名修差別攝，</div>
<div class='lg-row'>對治及功德，　互顯諸度義。</div>
</div></div>
<p class='juan'>攝大乘論釋卷第九</p>
<div class='div-w'><p><span class='note-inline'>(第九張十五行，懶惰即是退弱心因之下，應有定慧二波羅蜜文。而三國本皆闕，遂令次文壞失。心因者，謂散亂邪智。及與結文為對治六種惑障故立波羅蜜，有六數等言，皆無所從來。今撿本論，此中有云：若已起發行及不退弱心，為對治壞失心因故，立定慧二波羅蜜等二十五字。今依本論加之)</span>。</p>
</div></div>
</div><!-- end of div[@id='body'] -->
</body></html>