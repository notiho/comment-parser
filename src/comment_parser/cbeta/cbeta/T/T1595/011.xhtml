<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攝大乘論釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu74' />攝大乘論釋卷第十一</p><p class="byline">世親菩薩釋</p><p class="byline">陳天竺三藏真諦譯</p>
<div class='div-other'>
<p class='h2'>釋入因果修差別勝相第五之二</p><a id='mulu75' />
<p class='h2'>修時章第五</p><p>論曰：於幾時中修習十地正行得圓滿？</p>
<p>釋曰：此十地是菩薩大地，修行之時不可同於二乘。何以故？不唯為自身所濟度多故、所修方便多故、所應至處最高遠故、譬如王行不可同於貧人故，大小乘修行時有長短。欲顯此義，故問修行時。</p>
<p>論曰：有五種人，於三阿僧祇劫修行圓滿、或七阿僧祇劫、或三十三阿僧祇劫。何者為五人？行願行地人，滿一阿僧祇劫。行清淨意行人、行有相行人、行無相行人，於六地乃至七地，滿第二阿僧祇劫。從此後無功用行人，乃至十地，滿第三阿僧祇劫。</p>
<p>釋曰：何等為五？一有一人，謂願樂行人；二有三人，謂清淨意行人、有相行人、無相行人；三有一人，謂無功用行人。是名五人。願樂行人自有四種，謂十信、十解、十行、十迴向。為菩薩聖道有四種方便，故有四人。如須陀洹道前有四種方便。此四人名願樂行地，於第一阿僧祇劫修行得圓滿。此地若已圓滿，此觀行人未得清淨意行，以未證真如、未得無分別智故。無分別智即是清淨意行。又猶同二乘心故，非清淨意行。又未至菩薩不退位，故非清淨意行。如世第一人未得無流心，說為不清淨。無流心所緣法相無有忘失故，得無流心，說為正定位。有流心有忘失故，不得受正定名。菩薩亦爾，未入初地不得正定名。此不清淨意行人若見真如，即入清淨意行地，從初地至十地同得此名。清淨意行人自有四種，初一從通立名，謂清淨意行。後三從別立名，謂有相行、無相行、無功用行。此清淨意行人，從第六地以還，說名有相行。有相行者境界相有四種：一有分別相、二無分別相、三品類究竟相、四事成就相。有分別相者，定所緣境等，分為毘鉢舍那境，若無分別為奢摩他境。緣此境生捨是定相，緣定境無分別真如起，名無分別相。品類究竟相者，謂如理如量二修。事成就相者，謂菩薩地地中轉依。第七地是無相行有功用，如來所說十二部法門相乃至十二緣生相，熟思量故，不緣法門相直通達真如味。此通達離功用則不成故，說此地為無相行有功用。清淨意行、有相行、無相行三人，第二阿僧祇劫修行得圓滿。若人入八地，有無相行，無功用未成就。若八地圓滿，於八地無相行無功用已成。於九地、十地，無相行無功用未成滿，第三阿僧祇劫此無相無功用乃成。譬如須陀洹、斯陀含、阿那含三位，製立為五人。若三位，云何製立為五人？由位差別故成五人。從初方便至須陀洹為第一人，家家為第二人，斯陀含為第三人，一種子為第四人，阿那含為第五人。菩薩位亦爾，初地為第一位，從二地至七地為第二位，從第八地至第十地為第三位，亦得製立為五人。從方便至初地為第一人，從二地至四地為第二人，五地至六地為第三人，七地為第四人，八地至十地為第五人。復次由等聲聞位地，應知菩薩十二地次第亦如此。如聲聞性地，菩薩初位亦如此。如聲聞修正定位加行，謂苦法忍等，菩薩第二位亦如此。如聲聞已入正定位，菩薩第三位亦如此。如聲聞已得不壞信，住聖所愛戒位，為滅上地惑，菩薩第四位亦如此。如聲聞依戒學引攝依心學，菩薩第五位亦如此。如聲聞已得依慧學位，菩薩第六第七第八位亦如此。如聲聞不復思量境界是無相三摩提加行，菩薩第九位亦如此。如聲聞已成就無相定位，菩薩第十位亦如此。如聲聞已出無相三摩提住解脫入位，菩薩第十一位亦如此。如聲聞住具相阿羅漢位，菩薩第十二位亦如此。此十二人，菩薩五位所攝。第一位攝第一、第二、第三三人，第二位攝第四、第五、第六三人，第三位攝第七、第八兩人，第四位攝第九一人，第五位攝第十、第十一、第十二三人。若約聲聞五位亦得攝十二人，不異菩薩位攝。</p>
<p>論曰：復次云何七阿僧祇劫？</p>
<p>釋曰：欲顯餘部別執，故言復次。七阿僧祇劫時，與前三阿僧祇劫時，為等、為有短長？此執等三阿僧祇劫，但有別義開為七數。第一大劫阿僧祇度願行地，得行歡喜地。第二大劫阿僧祇，從歡喜地度依戒學地、依心學地，得行燒然地。第三大劫阿僧祇，從燒燃地度依慧學地，得行遠行地。又一大劫阿僧祇，名無相不定行，度無相有功用地。又一大劫阿僧祇，名無相定行，度無相無功用地。又一大劫阿僧祇，名無相勝行，度無礙辯地。又一大劫阿僧祇，名最勝住，度灌頂地。阿僧祇有二種，一謂阿僧祇劫。何以故？由此劫日夜半月月時行年雙等時不可數故，名阿僧祇劫。二謂劫阿僧祇。何以故？於此劫中菩薩修行，若以劫為量，此劫又不可數，故名劫阿僧祇。由前阿僧祇劫中時不可數，由後阿僧祇劫又不可數。經若干大劫阿僧祇得無上菩提？今定三大劫阿僧祇得無上菩提，不過不減。若菩薩修行最上品正勤，能超無數小劫或超無數大劫，唯不能超大劫阿僧祇。約除皮、肉、心三煩惱故，立三阿僧祇劫。第一劫阿僧祇菩薩心未明利，方便未成正勤猶劣，是故實經一大劫阿僧祇時，方度願行地。此位功行與時相符。第二大劫阿僧祇，若以功行約時，應經九劫阿僧祇，由菩薩心用明利方便已成正勤又勝，經時雖少得功行多，功超八大劫阿僧祇，止經第二一大劫阿僧祇。第三大劫阿僧祇，若以功行約時，應經二十一大劫阿僧祇，由菩薩智慧方便正勤最勝，經時雖少功行彌多，功超二十大劫阿僧祇，止經第三一大劫阿僧祇。</p>
<p>論曰：地前有三，地中有四。地前三者，一不定阿僧祇、二定阿僧祇、三授記阿僧祇。</p>
<p>釋曰：復有別部執七劫阿僧祇，為行有淺深、境有真俗及第一義故。地前經三劫阿僧祇，緣此三境有三種行。一依第一境，有白法與黑法相雜，名少分波羅蜜。二依第二境，有非黑白法與白法相雜，名波羅蜜。三依第三境，有非黑白無雜法，名真波羅蜜。即約此三，立三阿僧祇。一不定阿僧祇，以黑白相雜與凡夫不異故。二定阿僧祇，已得無流法，與有流法相雜。已得無流法，定猶相雜故，未可授記。三授記阿僧祇，但是無流法，不雜餘法。但無流法故，定不雜餘法，故可授記。故地前經三劫阿僧祇。</p>
<p>論曰：地中有四者，一依實諦阿僧祇、二依捨阿僧祇、三依寂靜阿僧祇、四依智慧阿僧祇。</p>
<p>釋曰：初地至三地名依實諦地，初地發願，二地修十善法，三地修習諸定，並依境界故，名依實諦地。四地至六地名依捨地，四地修道品，五地觀四諦，六地觀十二緣生，並依道捨惑故，名依捨地。七地、八地名依寂靜地，以七地無相有功用，八地無相無功用故，名依寂靜地。九地、十地名依智慧地，以九地自得解勝，十地令他得解勝故，名依智慧地。諦有三種，一誓諦、二行諦、三慧諦。誓諦者，從初發心立誓為利益他。行諦者，如所立誓修行與誓相應，如誓實行亦實。慧諦者，為成就此行及安立前誓，於方便中智慧與行誓相應，智慧為勝。此三皆實、無倒、不相違，故名為諦。菩薩如昔所立誓，今作眾生利益事故，依諦住。菩薩能捨六度障，故依捨住。菩薩六度功德相應，故依寂靜住。菩薩由自行六度，善解利他方便，故依智慧住。菩薩立誓不違求者之心，必皆施與，由立此誓不違誓故實能施與，隨其所施悉生歡喜，故依諦行施。菩薩能捨財捨果，故依捨行施。菩薩於財物受者行施及減盡中，不生貪瞋無明怖畏，故依寂靜行施。如應如時如實施與，於前三中此用最勝，故依智慧行施。如昔所立誓，不違先所受戒，捨離惡戒，一切惡行寂靜，此中智慧為勝，故依諦等行戒。如昔所立誓，能忍能捨分別他過失，瞋恚上心寂靜，此中智慧為勝，故依諦等行忍。如昔所立誓，能作利益他事，能捨離憂弱心，惡法寂靜，此中智慧為勝，故依諦等行精進。如昔所立誓，能思修利益眾生事，捨離五蓋等，心常寂靜，此中智慧為勝，故依諦等行定。如昔所立誓，了達利益他方便，捨離偏非方便，無明焦熱已得寂靜，能證一切智，故依諦等行般若。隨應知境及昔誓，應知是依諦義。捨離類欲惑欲，應知是依捨義。一切邪業永息，應知是依寂靜義。隨覺及通達，應知是依慧義。三諦所攝能違三失，是名依諦。三捨所攝能違三失，是名依捨。三寂靜所攝能違三失，是名依寂靜。三慧所攝能違三失，是名依智慧。依諦攝依捨寂靜慧，隨順昔誓故、不相違故。依捨攝依諦寂靜慧，能捨所對治故、是一切捨果故。依寂靜攝依諦捨慧，惑及業焦熱寂靜故。依慧攝依諦捨寂靜，智慧為先故、智慧所隨故。是故六波羅蜜依諦所生、依捨所攝、依寂靜所長、依智慧所淨。何以故？依諦是彼生因，依捨是彼攝因，依寂靜是彼長因，依慧是彼淨因。初以諦為依，誓言真實故。中以捨為依，先已立誓，為他能捨自愛故。後以寂靜為依，一切寂靜為後故。初中後以慧為依，若此有彼有、若此無彼無故。四依與十地相攝云何？從初地至三地依諦為勝。何以故？此中菩薩但修治觀真境，於道品等功行未成，故依諦攝三地。從四地至六地依捨為勝。何以故？此中菩薩修治觀真境已成，於真境無功用心，但為對治惑成就道品等，由修治道品觀行、四諦觀行、十二緣生觀行，能捨一切惑故。依捨又攝二地。七地八地依寂靜為勝。何以故？由菩薩道已成就，諸惑多滅多伏，不復能觸心。此二地無相及無功用觀行已成就，心地轉細，安住寂靜故。依寂靜又攝二地。九地十地依智慧為勝，一自解勝、二令他解勝，皆能自利利他。己度寂靜位，多行利益他事，若離智慧行無別利他方便。由此二地多行智慧故。依智慧又攝二地。為此義故，別部執有七阿僧祇。</p>
<p>論曰：復次云何三十三阿僧祇？</p>
<p>釋曰：有諸大乘師，欲顯行有下中上、欲顯為得未得方便、欲顯已得不失方便、欲顯已得不失增上方便、欲顯入住出三自在故，分阿僧祇為三十三。</p>
<p>論曰：方便地中有三阿僧祇，一信行阿僧祇、二精進行阿僧祇、三趣向行阿僧祇。</p>
<p>釋曰：地有二種，一方便地、二正地。未入正地，於方便中有三阿僧祇。此中菩薩奉事諸佛，心發願口立誓，信如來正說，及信如來，修信根為勝。何以故？未證法明故。約修信根立一阿僧祇，名為信行。若菩薩已證法明，信根轉堅，決定知果必應可得，此中菩薩精進為勝。何以故？於得方便心已明了，不惜樂厭苦修精進故。約修精進又立一阿僧祇，名精進行。若菩薩精進成就，心得清淨、惑障已除，此中菩薩趣向為勝。何以故？於真如觀求得之心生起相續，無背捨故。約此趣向，又立一阿僧祇，名趣向行。</p>
<p>論曰：於十地中，地地各三阿僧祇，謂入、住、出。</p>
<p>釋曰：為除皮煩惱障入初地，為除肉煩惱障住初地，為除心煩惱障出初地。何以故？地地菩薩煩惱有三品，上品名皮、中品名肉、下品名心。上品者下品道所破，中品者中品道所破，下品者上品道所破。乃至第十地，其義亦爾。約此三品，故各立三阿僧祇，是故異部執有三十三阿僧祇。此三十三阿僧祇，與前三阿僧祇亦等，無有短長，義如前釋。前已說有三種阿僧祇劫竟。菩薩經如此劫，修行得無上菩提。菩薩於無始生死中，恒行施等行，恒奉事出世諸佛，從何時修行為始？或說三阿僧祇、或說七阿僧祇、或說三十三阿僧祇。為顯此義故。</p>
<p>論曰：如此阿僧祇修行十地正行圓滿，有善根願力。</p>
<p>釋曰：菩薩有二種力，一善根力、二善願力。善根力者，一切散亂所不能違。善願力者，於一切時中恒值佛菩薩為善知識。</p>
<p>論曰：心堅進增上。</p>
<p>釋曰：由事善知識，不捨菩提心，生生及現世恒增長善根，無復減失。</p>
<p>論曰：三種阿僧祇，說正行成就。</p>
<p>釋曰：若具善根力、善願力、心堅、增上四義，以此時為阿僧祇之始。諸師說不同故，有三種。經如此阿僧祇時，說修正行得成就。</p>
</div></div>
<div class='div-pin'><a id='mulu76' />
<p class='h1'>攝大乘論釋釋依戒學勝相第六</p><p>論曰：如此已說入因果修差別，云何應知依戒學差別？</p>
<p>釋曰：前於入因果修差別中已約諸地明修差別，未明菩薩依戒學與二乘有差別故，問云何應知。</p>
<p>論曰：應知如於菩薩地正受菩薩戒品中說。</p>
<p>釋曰：地有二種，一《十地經》、二《地持論》。《十地經》於二地品中廣說正受菩薩戒法，《地持論》於尸羅波羅蜜品中廣說正受菩薩戒法，應如此知。</p>
<p>論曰：若略說由四種差別，應知菩薩戒有差別。</p>
<p>釋曰：若廣釋戒有十一種義，一名、二名義、三相、四因、五果、六對治、七清淨、八不清淨、九得方便、十立難、十一救難。若不依此解，名為略說。又若具明九品差別為廣，若說四品差別為略。</p>
<p>論曰：何者為四？一品類差別。</p>
<p>釋曰：一切菩薩戒若以品類攝之，不出三種。</p>
<p>論曰：二共不共學處差別。</p>
<p>釋曰：於性戒中名共學處，於制戒中名不共學處，此二中菩薩與二乘皆有差別。</p>
<p>論曰：三廣大差別。</p>
<p>釋曰：此戒與二乘一向不同。</p>
<p>論曰：四甚深差別。</p>
<p>釋曰：如來不於二乘中說，亦非二乘所行。</p>
<p>論曰：品類差別者有三種，一攝正護戒。</p>
<p>釋曰：謂比丘、比丘尼、式叉摩尼、沙彌、沙彌尼、優婆塞、優婆夷，此戒是在家出家二部七眾所持戒。</p>
<p>論曰：二攝善法戒。</p>
<p>釋曰：從受正護戒，後為得大菩提，菩薩生長一切善法，謂聞思修慧及身口意善乃至十波羅蜜。</p>
<p>論曰：三攝眾生利益戒。</p>
<p>釋曰：略說有四種，謂隨眾生根性，安立眾生於善道及三乘。復有四種，一拔濟四惡道、二拔濟不信及疑惑、三拔濟憎背正教、四拔濟願樂下乘。云何此三與二乘有差別？二乘但有攝正護戒，無餘二戒。何以故？二乘但求滅解脫障，不求滅一切智障；但求自度不求度他，不能成熟佛法及成熟眾生，是故無攝善法戒及攝眾生利益戒。</p>
<p>論曰：此中攝正護戒，應知是二戒依止。</p>
<p>釋曰：若人不離惡，能生善及能利益眾生，無有是處。故正護戒是餘二戒依止。</p>
<p>論曰：攝善法戒是得佛法生起依止，攝眾生利益戒是成熟眾生依止。</p>
<p>釋曰：攝善法戒先攝聞思修三慧，一切佛法皆從此生起。何以故？以一切佛法皆不捨智慧故。攝眾生戒所謂四攝，初攝令成自眷屬，背惡向善；第二攝未發心令發心；第三攝已發心令成熟；第四攝已成熟令解脫。此三種戒以何法為因？三根為別因，二根為通因。三根為別因者，精進根為第一戒因，智根為第二戒因，定根為第三戒因。二根為通因者，信、念二根通為三戒因。復次六法為因，一依善知識、二依正聞、三依正思、四依信根、五依厭惡生死、六依慈心。復次有四種因，一從他正受得、二從清淨意得、三從厭怖對治得、四從不犯戒起恭敬憶念得。復次有四種因，能令菩薩戒清淨，一能離犯戒因；二依止破戒對治，謂念處等；三依止寂靜，謂不依止勝生處，迴向為一切眾生得涅槃故；四由具根本十善所成方便所隨，非覺觀所損，憶念所攝迴向佛果故。此三種戒以何法為體？不起惱害他意、生善身口意業為體，離取為類。此三種戒以何法為用？正護戒能令心安住，攝善法戒能成熟佛法，攝眾生戒能成熟眾生。一切菩薩正事不出此三用，由心得安住無有疲悔故能成熟佛法，由成熟佛法故能成熟眾生。</p>
<p>論曰：共學處戒者，是菩薩遠離性罪戒。</p>
<p>釋曰：殺生等名性罪，性罪必由煩惱起，染污心地後則作殺等業。又有制無制，若作此業皆悉成罪故，名性罪。又如來未出世及出世後未制戒，若人犯此罪，於世間中王等如理治罰。外道等為離此罪，立出家法，故名性罪。於性罪中，菩薩與二乘同離，故名共學處。</p>
<p>論曰：不共學處戒者，是菩薩遠離制罪所立戒。</p>
<p>釋曰：謂立掘地拔草等制，菩薩遠離與二乘不同。何以故？</p>
<p>論曰：此戒中或聲聞是處有罪、菩薩於中無罪，或菩薩是處有罪、聲聞於中無罪。</p>
<p>釋曰：如來制戒有二種意，一為聲聞自度故制戒、二為菩薩自度度他故制戒。聲聞菩薩立意受戒亦復如是，故此二人持犯有異。如聲聞若安居中行則犯戒、不行則不犯，菩薩見遊行於眾生有利益，不行則犯戒、行則不犯。</p>
<p>論曰：菩薩有治身口意三品為戒，聲聞但有治身口為戒。</p>
<p>釋曰：戒類不同。菩薩戒以三業善行為體，聲聞戒以身口善行為體。</p>
<p>論曰：是故菩薩有心地犯罪，聲聞則無此事。</p>
<p>釋曰：菩薩若有七種覺觀等起菩薩心地罪犯菩薩戒，聲聞則不如此。菩薩戒通相云何？</p>
<p>論曰：若略說所有身口意業事，能生眾生利益、無有過失，此業菩薩皆應受學修行。</p>
<p>釋曰：若有利益、有過失，不應行。譬如女人語菩薩言：汝取我。若汝不取我，有是處我應死。若我不死，必當殺汝。菩薩若隨其語，彼則不死。又不起惡事則有利益，但取女人則成過失，故不應行。若無利益無過失，亦不應行。如二乘不能利他，亦無過失。有利益無過失，即是菩薩戒。應生聞慧為受，應生思慧為學，應生修慧為修行。</p>
<p>論曰：如此應知共不共戒差別。</p>
<p>釋曰：如此菩薩與二乘於性戒中亦有差別，即心所持及非心所持。於制戒中亦有差別，謂利他不利他故，菩薩與二乘戒有差別。菩薩與二乘戒復有差別，謂廣大差別。此廣大有何義？復有幾種？</p>
<p>論曰：廣大差別者，應知有四種，由四種廣大故。</p>
<p>釋曰：廣大有四義，一以最勝義，專為他，不求報恩及生死果，又利益無窮。由此二義故名為勝。二長遠義，三大劫阿僧祇修行故。三以圓滿義，依真俗及利益他事三境，生福德智慧具足故。四以自在義，依大乘光等四種三摩提，為利益他，能行種種方便故。</p>
<p>論曰：一種種無量學處廣大。</p>
<p>釋曰：菩薩學處有二義，一種種、二無量。種種顯多，無量顯大。一切惡無不離，一切善無不修，一切眾生無不度，故名種種。持此三戒，時節無際、功用無餘，故稱無量。</p>
<p>論曰：二能攝無量福德廣大。</p>
<p>釋曰：六度四攝因果各有九品，是名無量福德，如《地持論》說。如此無量福德聚，悉是菩薩戒攝。</p>
<p>論曰：三攝一切眾生利益安樂意廣大。</p>
<p>釋曰：善教眾生令離惡處安立善處，是名利益意。此功德於未來所得果報，願一切眾生如意受用，是名安樂意。又大悲拔苦名利益意，大慈與樂名安樂意。又令得一切出世事名利益意，令得世間勝事名安樂意。又此廣大以四攝為體，前二攝名安樂意，後二攝名利益意。</p>
<p>論曰：四無上菩提依止廣大。</p>
<p>釋曰：由菩薩戒有三品及九品戒，能攝如來三種勝德及九種勝德故。正護戒為如來斷德因，攝善法戒為如來智德因，攝眾生戒為如來恩德因。九品戒為如來九德因，此如前說。由果廣大，故因廣大。果廣大有三義：一從廣大因生，謂三十三大劫阿僧祇修行十度十地等為因；二所得廣大，謂一切智一切種智所攝如來恒伽沙數功德；三利益廣大，謂利益凡夫及三乘乃至窮生死後際。此四種廣大戒，並是無上菩提依止，但菩薩能修，二乘悉無此事，故稱差別。</p>
<p>論曰：甚深差別者，若菩薩由如此方便勝智行殺生等十事，無染濁過失，生無量福德，速得無上菩提勝果。</p>
<p>釋曰：如菩薩能行如所堪行方便勝智，今顯此二義。若菩薩能知如此事，有人必應作無間等惡業。菩薩了知其心，無別方便可令離此惡行，唯有斷命為方便，能使不作此惡。又知此人捨命必生善道，若不捨命決行此業，墮劇難處長時受苦。菩薩知此事已，作如是念：若我行此殺業必墮地獄，願我為彼受此苦報；當令彼人於現在世受少輕苦，於未來世久受大樂。譬如良醫治有病者，先加輕苦後除重疾。菩薩所行亦復如是，於菩薩道無非福德故、離染濁過失因此生長無量福德故，能疾證無上菩提。如此方便最為甚深，行益等行亦復如是。</p>
<p>論曰：復次有變化所作身口業，應知是菩薩甚深戒。</p>
<p>釋曰：前明實事非顯通慧，此下明通慧不論實事。菩薩戒有三品，即身口意業。除意業以無變化故，身口二業有時變化所作，亦是菩薩戒。此身口戒或現為善、或現為惡、或生怖畏、或生歡喜，皆令眾生遠離惡處安立善處。此戒難思量，故言甚深。非本身口所作，云何成戒？以能成就戒事，令眾生離惡生善故。又此變化從菩薩意業生，菩薩以意業為戒故。</p>
<p>論曰：由此戒，有時菩薩正居大王位，或現種種逼惱眾生，為安立眾生於戒律中。</p>
<p>釋曰：眾生有二種，或宜歡喜教化，譬如拘物頭花因涼月開敷，或宜逼惱教化，譬如蓮花因烈日開敷。菩薩亦爾，如那羅王及善財童子，或現可愛事、或現可畏事，安立眾生於善處。</p>
<p>論曰：或現種種本生，由逼惱他及逼惱怨對，令他相愛利益安心。</p>
<p>釋曰：為化邪見眾生不信因果，令得正信離惡修善故，化現種種本生。如毘荀陀王捨兒與婆羅門，是逼惱他。此兒是化作。何以故？菩薩無逼惱此人生彼人安樂故。又如藥藏菩薩令眉絺羅王與毘提訶王互相逼惱，此亦是化作，後悉令相愛利益安心。菩薩行如此事有何利益？</p>
<p>論曰：生他信心為先，後於三乘聖道中令彼善根成熟。</p>
<p>釋曰：先令於菩薩生信，後則能如菩薩教修行故，三乘善根皆得成熟。</p>
<p>論曰：是名菩薩甚深戒差別。</p>
<p>釋曰：此實行及化身所行戒，非下地所能行、非二乘所能通達故，名甚深差別。</p>
<p>論曰：由此四種差別，應知是略說菩薩受持戒差別。</p>
<p>釋曰：從他得名受，自清淨意得名持。又初得名受，受後乃至成佛名持。又修行戒法名受，憶念文句名持。</p>
<p>論曰：復次由此四種差別，更有差別不可數量菩薩戒差別，如毘那耶瞿沙毘佛略經中說。</p>
<p>釋曰：從此四種差別，更有差別不可數量。何以故？但於品類差別中取正護一戒，依二乘教分別則成四萬二千。若以此戒及餘二戒，依菩薩教分別，不可數量。毘那耶瞿沙毘佛略經中，廣說菩薩戒有十萬種差別。◎</p>
</div>
<div class='div-pin'><a id='mulu77' />
<p class='h1'>◎攝大乘論釋釋依心學處勝相第七</p><p>論曰：如此已說依戒學差別，云何應知依心學差別？</p>
<p>釋曰：菩薩戒與二乘戒既有差別，戒為定依止、定依戒得成，菩薩定與二乘定亦應有差別。云何可知？</p>
<p>論曰：略說由六種差別應知。</p>
<p>釋曰：若廣說，如大乘藏所立三摩跋提體類差別有五百種，小乘清淨道論所立三摩跋提體類差別有六十七種。今略說，止明六種差別，應知此義。</p>
<p>論曰：何者為六？一境差別、二眾類差別、三對治差別、四隨用差別、五隨引差別、六由事差別。境差別者，由緣大乘法為境起故。</p>
<p>釋曰：所緣有三境，一緣一切真如境、二緣一切文言境、三緣一切眾生利益事境。此三境名大乘法，但是菩薩定所緣，非二乘定境，故言差別。復有十二種境，如《中邊論》說：一所成立境，謂十波羅蜜，是真如十種功德所成立故。二能成立境，謂法界十種功德，能成立十波羅蜜故。三持境，謂聞慧所緣法門，聞慧能得阿含體，即說聞慧為持。四決定持境，謂思慧所緣如理如量境，思慧能簡擇阿含及道理，是熟慧故名決定持。五證持境，謂修慧所緣，修慧與道理一體故名證，能攝文及義故名為持。六通達境，謂初地所見真如。七相續境，謂二地以去所緣真如，已通達真如傳流名相續，此相續所緣名相續境。八勝行境，謂無相無功用心所緣，即八地境。九生智境，謂九地所緣智自在依止真如，得四無礙解能生他智，又緣如來法藏能自生世出世智。十勝境，謂上上品智所緣，此智無復有上，即十地境。此智以十力為體，無邊智能名力。此智約十境說名十力，此十力能成就菩薩十地及如來九種正事乃至無邊化身。十一十二境，謂一切智一切種智所緣境，即如理如量境。此十二境通為奢摩他毘鉢舍那所緣，一切定慧所緣不出此十二境。</p>
<p>論曰：眾類差別者。</p>
<p>釋曰：有四三摩提，是五百定品類，故名眾類。於小乘中乃至不聞其名，何況能修習，故言差別。此四種三摩提能破四德障即四種生死，能得四德果即淨我樂常故，立此四定為四德道。</p>
<p>論曰：大乘光三摩提。</p>
<p>釋曰：大乘有三義，一性、二隨、三得。性即三無性，隨即福德智慧行所攝十地十波羅蜜隨順無性，得即所得四德果。此定緣此三為境，故名大乘。依止此定得無分別智，由無分別智照真如，及佛不異故名光。又有十五種光，功德勝於外光，故名光。又此定能破一闡提習氣無明闇，是闇對治，故名光。此定緣真如實有易得，有無量功德故，能破一闡提習氣，即是方便生死障於大淨，由破此障故得大淨果。</p>
<p>論曰：集福德王三摩提。</p>
<p>釋曰：一切善法唯除般若所餘悉名福德。此福德有四品，謂凡夫、二乘、菩薩。菩薩由此定故，於四福德，未生能生未長能長、未圓能圓，故名集。於生長圓三處自在，故名王。由自在故，能行施等十度。圓滿菩提資糧福德行故，能破外道我見習氣，即是因緣生死障於大我。由破此障，故得大我果。復次一切善法依止真如，真如能集一切善法，名真如為集福德。此定於真如中得自在，故名為王。</p>
<p>論曰：賢護三摩提。</p>
<p>釋曰：賢有二義，一能現前安樂住、二能引攝諸功德。現前安樂住者，此定能令菩薩身不捨虛空性，免離三際故得安樂住。引攝諸功德者，能引攝不可數量諸定，非二乘所聞知，因此一一定起無量通慧。由此二義，是故菩薩能離聲聞怖畏習氣，即是有有生死障於大樂。由破此障，故得大樂果。此定緣真如為菩薩體故，不離智能引諸定及通慧，故以定為體。</p>
<p>論曰：首楞伽摩三摩提等。</p>
<p>釋曰：此定是十地菩薩及佛所行，故得此名。何以故？十地菩薩及佛有四種勝德，故名首楞。一無怖畏，由得一切智故；二無疑，於清淨眾生見自身無等故；三堅實功德，恒在觀無散亂故；四有勝能，能破難破無明住地障故。具四德人於此定能得能行，故稱伽摩。此定多行他利益事，能破獨覺自愛習氣，即是無有生死障於大常。由破此障，故得大常果。等言通舉諸定。</p>
<p>論曰：攝種種三摩提品類故。</p>
<p>釋曰：五百定名種種，皆是四定品類，悉為四定所攝。</p>
<p>論曰：對治差別者，由緣一切法為通境智慧。</p>
<p>釋曰：無分別智緣一切有為無為等諸法真如通為一境，此智與境無復分別。</p>
<p>論曰：如以楔出楔方便故。</p>
<p>釋曰：如世間欲破木，先用細楔，後用麁楔。觀行人破煩惱亦爾，先用劣道，次用中道，後用勝道。</p>
<p>論曰：於本識中拔出一切麁重障故。</p>
<p>釋曰：本識相續中有煩惱業報三品染濁種子，說名習氣，能障四德。由此定故，未滅令滅、已滅令不生，能對治、所對治及對治所得與二乘悉不同，故言差別。</p>
<p>論曰：隨用差別者，於現世久安住三摩提樂中，如意能於勝處受生。</p>
<p>釋曰：菩薩種種方便治心令熟，猶如金師鍊金使真。已熟治心說名隨用。何以故？由此定故，菩薩若欲成熟佛法，緣一境如意能得久住，未得令得、已得令滿、已滿令不退。於現在世有如此能，於未來世所受生處，能多行利益眾生事，及值佛出世得聞正法，名勝生處。由此定故，菩薩於勝生處得取、住、捨三，能隨意運用無退無盡，聲聞乘中無如此定，故言差別。</p>
<p>論曰：隨引差別者，能引無礙通慧於一切世界。</p>
<p>釋曰：菩薩有大事定，謂於一切事及一切處悉無有礙。引有二義：一能引，謂定勢力。或隨人、或隨境、或隨修，若利根人緣無為境，得入、住、出三種自在。二所引，謂定所成事，動地放光等。於此事中勝通慧不能奪，所現事悉如心，惑不能障、業不能阻，故稱無礙引。但有體無用，用即事差別。但菩薩有此定，非二乘所修，故言差別。</p>
<p>論曰：由事差別者。</p>
<p>釋曰：由如此事，應知菩薩定與二乘定有差別。何者為事？</p>
<p>論曰：令動。</p>
<p>釋曰：如意能動十方世界。</p>
<p>論曰：放光。</p>
<p>釋曰：如意能照十方世界。</p>
<p>論曰：遍滿。</p>
<p>釋曰：光明、法音、分身，如意能遍滿十方世界。</p>
<p>論曰：顯示。</p>
<p>釋曰：餘眾生承菩薩通慧，能見無量世界及諸佛菩薩，隨所應見如意皆覩。</p>
<p>論曰：轉變。</p>
<p>釋曰：四大等性互令改異。</p>
<p>論曰：往還。</p>
<p>釋曰：於一剎那中能往還無量世界。此通慧自有三種：一心疾通慧，如心所緣應念即至；二將身通慧，猶如飛鳥；三變異通慧，謂縮長為短。</p>
<p>論曰：促遠為近。</p>
<p>釋曰：使遠成近無復中間。此有三事，謂見、聞及行。</p>
<p>論曰：轉麁為細。</p>
<p>釋曰：令無數世界細於隣虛，入隣虛中隣虛如本。</p>
<p>論曰：變細為麁。</p>
<p>釋曰：令一隣虛苞無數世界，世界如本。</p>
<p>論曰：令一切色皆入身中。</p>
<p>釋曰：一切希有有多種事，皆現身中。</p>
<p>論曰：似彼同類，入大集中。</p>
<p>釋曰：如諸菩薩往忉利天，同彼形飾及以音聲，入大集中教化度彼。</p>
<p>論曰：或顯或隱。</p>
<p>釋曰：能於無中現一現多為顯，能於有中無一多相為隱。</p>
<p>論曰：具八自在。</p>
<p>釋曰：八數如前說。又如佛世尊令魔王修行佛道，後得成佛等，亦名自在。</p>
<p>論曰：伏障他神力。</p>
<p>釋曰：由菩薩定力，令他通慧皆不成就。</p>
<p>論曰：或施他辯才。</p>
<p>釋曰：若人欲問難，辭情拙訥，菩薩能施其辯才。</p>
<p>論曰：及憶念。</p>
<p>釋曰：若人邪見，令識宿命，自驗因果。</p>
<p>論曰：喜樂。</p>
<p>釋曰：菩薩或入地獄、或生飢饉世、或在有疾處，如菩薩所受喜樂，令此眾生平等皆爾。或但與樂、或先與定、或正聞法時，令由此喜樂經六十小劫謂如剎那頃。</p>
<p>論曰：或放光明。</p>
<p>釋曰：為引他方菩薩皆來集會。</p>
<p>論曰：能引具相大通慧。</p>
<p>釋曰：如聲聞聖通慧能作百一事，菩薩通慧所現之事不可稱數。復欲顯未說事故，先標此總句。</p>
<p>論曰：能引一切難行正行。</p>
<p>釋曰：成就他事已如前說，此下更明菩薩自行。此定能引菩薩正行，非二乘所能行。</p>
<p>論曰：以能攝十種難修正行故。</p>
<p>釋曰：此十種正行是定種類，故定能攝此正行。</p>
<p>論曰：何者為十？一自受難修，自受菩提善願故。</p>
<p>釋曰：若依他發十願，此非難行，以未成立故。菩薩自有三能：一有智慧能了別方便、二有慈悲能攝眾生、三有正勤能成滿十願。此三難得菩薩能得，由具此三能故，不依他自能發願。又若為自身受善願，此不為難。若無因緣但為他受，此則為難。</p>
<p>論曰：二不可迴難修，由生死眾苦不令退轉故。</p>
<p>釋曰：無始生死八苦，及發心後當受長時八苦，不能違菩薩慈悲、退菩薩菩提行。廣說如《地持論》，是故難修。</p>
<p>論曰：三不背難修。由眾生作惡，一向對彼故。</p>
<p>釋曰：眾生於生死中恒起惡行，菩薩不觀過失，為令解脫恒向彼行善，是故難修。</p>
<p>論曰：四現前難修，於有怨眾生現前，為行一切利益事故。</p>
<p>釋曰：若眾生對菩薩作極重惡，菩薩對彼以大恩德報之，是故難修。</p>
<p>論曰：五無染難修，菩薩生於世間，不為世法之所染故。</p>
<p>釋曰：菩薩由愛故入生死，入生死已不為世間八法之所染污。愛而不染，是故難修。</p>
<p>論曰：六信樂難修，行於無底大乘，能信樂廣大甚深義故。</p>
<p>釋曰：無底有三義，一教難思、二道難行、三果難得，威德圓滿故、廣大理微細故。甚深威德有三種，一如意、二清淨、三無變異理，即三無性理。並非下地境界，是故難修。</p>
<p>論曰：七通達難修，能通達人法二無我故。</p>
<p>釋曰：先於十解已通達人無我，今於初地又通達法無我。此二空離有無性，若能通達則與此法同，是故難修。</p>
<p>論曰：八隨覺難修，諸佛如來甚深不了義經能如理判故。</p>
<p>釋曰：如來所說正法，不出了義及不了義。若眾生但有信根、未有智根，如來為成其信根故作不了義說，如二乘教。又欲伏憍慢眾生故作不了義說，廣說如《十七地論》。為生聞思修慧故說了義經。不了義經其言祕密能如理判，是故難修。</p>
<p>論曰：九不離不染難修，不捨生死，不為生死染污故。</p>
<p>釋曰：由慈悲故不捨生死，由般若故不被染污。於生死涅槃無著無住，是故難修。</p>
<p>論曰：十加行難修，諸佛如來於一切障解脫中住，不作功用能行一切眾生利益事，乃至窮生死後際。</p>
<p>釋曰：具顯三身，故言諸佛如來。一切障，謂三障、四障、三十障等。法身已得無垢清淨，是故住於一切障解脫中。法身常住解脫中，窮生死後際。依法身起應身，於一切正事自然恒流，不作功用。依應身起化身，行一切眾生利益事，隨根性令下善種，乃至得解脫。</p>
<p>論曰：樂修如此加行故。</p>
<p>釋曰：欲得為樂，起正勤為修，恒修恭敬修為加行，是故難修。</p>
<p>論曰：於隨覺難修，諸佛如來說不了義經，其義云何？菩薩應隨理覺察。</p>
<p>釋曰：十難修中九義易解，故不重釋。第八難解，菩薩應隨覺察故，須更示其相。</p>
<p>論曰：如經言：云何菩薩不損一物、不施一人。若菩薩善能行施無量無數，於十方世界修布施行相續生起。</p>
<p>釋曰：菩薩捨自愛，攝一切眾生為自體，一切行道、一切財物悉屬眾生故，財非己有、用者非他，彼物彼用豈關於我？若能如此運心，則是善能行施。復次菩薩捨自愛，攝一切眾生為自體，一切眾生行施即菩薩行施，故菩薩起隨喜心，得無量施福，亦是不損一物、不施一人，名善能行施。</p>
<p>論曰：云何菩薩樂行布施？若菩薩不樂行一切施。</p>
<p>釋曰：若菩薩不樂行隨至等八施義至，但樂行菩薩淨心施。復次若菩薩不樂世間著三輪施，樂行不著三輪施。復次著名為樂，若菩薩著施因、或著施果，名樂行施。若菩薩不著行施，名不樂行施。</p>
<p>論曰：云何菩薩行信施心？若菩薩不行諸佛如來信心。</p>
<p>釋曰：由菩薩自證施故行施，不由信他故行施。前信有根故成信，後信無根故不成信。</p>
<p>論曰：云何菩薩發行布施？若菩薩於布施中不策自身。</p>
<p>釋曰：若菩薩自性能行施，無有貪悋嫉妬等障，非策自身方能行施。</p>
<p>論曰：云何菩薩恒遊戲布施？若菩薩無布施時。</p>
<p>釋曰：菩薩非時施，不隨一物施。</p>
<p>論曰：云何菩薩大能行施？若菩薩於施離娑羅想。</p>
<p>釋曰：娑羅名目二義，一目貞實、二目散亂。貞實是直語，散亂是密語。若取直語離貞實，則與大施相違；若取密語離散亂，則與大施相符。若離欲三界後行施時，名為大施。何以故？離欲菩薩行施、具縛凡夫行施，百千萬倍所不能及。若施定互相妨不名大施，由不相妨故得大名。</p>
<p>論曰：云何菩薩於施清淨？若菩薩欝波提貪悋。</p>
<p>釋<span class='corr'>曰</span>：欝波提名目二義，一目生起、二目拔根棄背。生起是直語，拔根棄背是密語。若取直語生起貪悋，則與清淨施相違；若取密語拔根棄貪背悋，則與清淨施相符。拔根是除身見，身見是貪悋根本，棄背是除貪悋體。由菩薩能斷身見滅貪悋故，於施清淨。</p>
<p>論曰：云何菩薩能住於施？若菩薩不住究竟後際。</p>
<p>釋曰：究竟後際有二義，一施有初中後，以最後為究竟後際。若依此義，不住施最後分，豈得言能住於施？此則相違。二若有餘涅槃名究竟，無餘涅槃名究竟後際。若聲聞住無餘涅槃不更起心，無利益眾生事，則不能住施。菩薩依大悲，不同聲聞住無餘涅槃故，恒起六度無有窮盡。若依此義，則與能住施相符。</p>
<p>論曰：云何菩薩於施自在？若菩薩於施不得自在。</p>
<p>釋曰：若菩薩不得施障自在，菩薩於施則得自在。昔在凡夫地中，見修二惑無道對治，欲起便起故得自在。今入聖位，為道對治故，菩薩於惑不得自在，於施能得自在。</p>
<p>論曰：云何菩薩於施無盡？若菩薩不住無盡中。</p>
<p>釋曰：無餘涅槃名為無盡。菩薩不同聲聞入無盡中無利益他事，是故菩薩於施無盡。</p>
<p>論曰：如施經，於戒乃至般若，如理應知。</p>
<p>釋曰：如施經說施有不了義語，說餘度亦有不了義語，皆須如理分判。</p>
<p>論曰：復有經言：云何菩薩行殺生？若菩薩有命眾生斷其相續。</p>
<p>釋曰：若有命則知有業，若有業則知有惑。由具此三，六道四生相續不斷。若菩薩隨其根性，為說三乘聖道，令彼修行斷此三法，得無餘涅槃果不相續，即是斷命，故名殺生。</p>
<p>論曰：云何菩薩奪非他所與？若菩薩自奪非他所與眾生。</p>
<p>釋曰：菩薩以大悲攝一切眾生為自眷屬，令離生死嶮難。非彼父母及人主等所與，故名奪非他所與。</p>
<p>論曰：云何菩薩行邪婬？若菩薩於欲塵起邪意等。</p>
<p>釋曰：菩薩三業與婬欲相反，意知其虛妄不實、為眾惡本，口亦作如此說，身不行其事亦是相反。即是於欲塵起邪意等，故名行邪婬。</p>
<p>論曰：云何菩薩能說妄語？若菩薩是妄，能說為妄。</p>
<p>釋曰：一切法皆是虛妄，菩薩如虛妄而說，故名能說妄語。</p>
<p>論曰：云何菩薩行兩舌？若菩薩恒住最極空寂處。</p>
<p>釋曰：兩舌令彼此不和。菩薩思空說空，令自他不見此彼，何況和合。故名行兩舌。</p>
<p>論曰：云何菩薩能住波留師？若菩薩住所知彼岸。</p>
<p>釋曰：若依直語，波留師名目惡口。住惡口人，不為他所親近。菩薩住所知彼岸，即三無性理，亦不為眾生所親近，以此理非凡夫二乘所行處故，故名能住惡口。又若依密語，波留師名目彼岸住，即以密語顯於直語。</p>
<p>論曰：云何菩薩能說不相應語？若菩薩能分破諸法隨類解釋。</p>
<p>釋曰：菩薩能分破諸法，謂根塵識皆無所有，此無所有非定是無亦非定有，有無悉不可得故，名能說不相應語。</p>
<p>論曰：云何菩薩行阿毘持訶婁？若菩薩數數令自身得無上諸定。</p>
<p>釋曰：若依直語，阿毘持訶婁名目貪欲，行貪欲者必愛樂外塵。菩薩恒樂令自身得最勝定，故名行貪欲。又若依密語，阿毘持訶婁名目數數得定，即以密語顯於直語。</p>
<p>論曰：云何菩薩起憎害心？若菩薩於自他心地能害諸惑。</p>
<p>釋曰：瞋恚以憎害為相，菩薩作意欲斷自他一切煩惱故，名起憎害心。</p>
<p>論曰：云何菩薩起邪見？若菩薩一切處遍行邪性如理觀察。</p>
<p>釋曰：大乘以有分別為邪性，分別性遍行於依他性即是邪性。若離分別，名人法空真性。小乘以身見為邪性，因此身見生諸惑故，若離身見一切邪執皆不得起，得人空真性。菩薩能如理觀察此邪性，見其是邪故，名起邪見。</p>
<p>論曰：復有經言佛法甚深。</p>
<p>釋曰：初明六度，次顯十惡，此下明道及道果，故言甚深。</p>
<p>論曰：何者甚深？此論中自廣分別一切佛法常住為性，由法身常住故。</p>
<p>釋曰：諸佛法身常住，一切佛法皆依法身，以法身為上首故，法身常住為一切佛法性。</p>
<p>論曰：一切佛法皆斷為性，由一切障皆斷盡故。</p>
<p>釋曰：一一佛法悉無惑障及智障故，障斷盡為一切佛法性。現在煩惱滅為斷、未來煩惱不生為盡，即是盡無生智。</p>
<p>論曰：一切佛法生起為性，由化身恒生起故。</p>
<p>釋曰：由慈悲本願生起化身，相續無盡故，化身生起為一切佛法性。</p>
<p>論曰：一切佛法能得為性，能得共對治眾生八萬四千煩惱行故。</p>
<p>釋曰：一切佛法以無所得為性，此是正說，由三無性不可定說有無故。雖以無得為性，亦有能得義。若離佛法，不能得了別所對治惑，不能得安立能對治道故。</p>
<p>論曰：一切佛法有欲為性，有欲眾生愛攝令成自體故。一切佛法有瞋為性，一切佛法有癡為性。一切佛法凡夫法為性。</p>
<p>釋曰：此有二義，一菩薩攝一切有欲眾生為自體，一切佛法皆依自體故；二大悲為愛，愛即是欲，菩薩以大悲攝一切眾生，依大悲生福德智慧行故。瞋癡及凡夫法亦爾。</p>
<p>論曰：一切佛法無染著為性，成就真如，一切障不能染故。</p>
<p>釋曰：道後真如斷一切障盡，是無垢清淨，故名成就。一切障所不能染，一切佛法以此真如為體性故。</p>
<p>論曰：一切佛法不可染著，諸佛出現於世，非世法所能染故。</p>
<p>釋曰：前明真如境，此明真如智。諸佛菩薩以真如智為體，即是應身。此體是唯識真如所顯，非根塵分別所起，非八種世法及世法所起欲瞋等惑所能染著。何以故？是彼對治故。修得無分別智成就，名諸佛出現於世。</p>
<p>論曰：是故說佛法甚深。</p>
<p>釋曰：此語結前意，示難思、難行、難得，具三義故甚深。</p>
<p>論曰：為修行波羅蜜、為成熟眾生、為清淨佛土、為引攝一切佛法故，菩薩三摩提業差別應知。</p>
<p>釋曰：此論中明菩薩三摩提，不別說事差別，但通說業差別。諸菩薩修定有總有別，總有此四，別有五百。此四是諸定通業。何以故？諸菩薩修得定已，依此定修行十度，依此定成熟眾生。云何成熟眾生？依此定起通慧，引令入正定位。又依此定力清淨佛土。何以故？由心自在，如意能成金寶等淨土故。又依此定得現在安樂住，能引攝成熟一切佛法故。此四事是一切定通差別業，應如此知。</p>
</div>
<p class='juan'>攝大乘論釋卷第十一</p>
</div><!-- end of div[@id='body'] -->
</body></html>