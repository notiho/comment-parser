<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說十二佛名神呪校量功德除障滅罪經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1348 [No. 1349]
<div class='div-jing'>
<p class='juan'><a id='mulu1' />佛說十二佛名神呪校量功德除障滅罪經</p><p class="byline">隋天竺三藏法師闍那崛多譯</p><p>如是我聞。一時婆伽婆。住王舍城耆闍崛山中。與大比丘眾千二百五十人俱。復有菩薩大眾一萬二千人俱。阿逸多菩薩為首。</p>
<p>爾時世尊告彌勒菩薩言。彌勒東方去此佛剎有十不可說諸佛剎億百千微塵等。過諸佛剎有一佛土。名曰解脫主世界。彼世界內有一佛。名曰虛空功德清淨微塵等目端正功德相光明華波頭摩琉璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來阿羅訶三藐三佛陀。現在隨心欲行逍遙在處說法。若善男子善女人。犯四重五逆誹謗三寶。及犯四波羅夷。是人罪重假使如閻浮履地變為微塵。一一微塵成於一劫。是人有若干劫罪。稱是一佛名號禮一拜者。悉得滅除。況復晝夜受持讀誦憶念不忘者。是人功德不可思議而彼佛世界中有菩薩名無比。無障礙王如來授彼菩薩記。當得成佛。號豪相日月光明華寶蓮華堅如金剛身毘盧遮那無障礙眼圓滿十方放光照一切佛剎相王如來阿羅訶三藐三佛陀善逝世間解無上士調御丈夫天人師佛世尊。</p>
<p>彼東方復有佛。名曰一切莊嚴無垢光如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>南方有佛。名曰辯才瓔珞思念如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>西方有佛。名曰無垢月相王名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>北方有佛。名曰華莊嚴作光明如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>東南方有佛。名曰作燈明如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>西南方有佛。名曰寶上相名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>西北方有佛。名曰無畏觀如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>東北方有佛。名曰無畏無怯毛孔不竪名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>下方有佛。名曰師子奮迅根如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>上方有佛。名曰金光威王相似如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。</p>
<p>爾時佛告彌勒。若有正信善男子正信善女人。稱此十二諸佛名號之時。經於十日當修懺悔一切諸罪。一切眾生所有功德皆隨喜勸請。一切諸佛久住於世。以諸善根迴向法界。是時即得滅一切諸罪。得淨一切業障。即得具足成就莊嚴一切佛土。成就具足無畏。復得具足莊嚴身相。復得具足菩薩眷屬圍遶。復得具足無量陀羅尼。復得具足無量三昧。復得具足如意佛剎莊嚴。亦得具足無量善知識。速得成就如上所說不增不減。在於煩惱中行阿耨多羅三藐三菩提。而得端正可憙果報。亦得財寶充足。常生大姓豪族種姓之家。身相具足亦得善和眷屬圍遶。爾時世尊重宣此義而說偈言。</p>

<div class="lg regular"><div class='lg-row'>若有善男子　若善女人等</div>
<div class='lg-row'>受持此佛名　生生世世中</div>
<div class='lg-row'>得他人愛敬　光明威力大</div>
<div class='lg-row'>生處為人尊　於後得成佛</div>
</div><p>佛復告彌勒。若有善男子善女人。若當受持此佛名者。亦須誦此陀羅尼呪。</p>
<p class="dharani">多絰他<span class='note-inline'>(一)</span>阿企<span class='note-inline'>(二)</span>摩企<span class='note-inline'>(三)</span>三曼多目企<span class='note-inline'>(四)</span>燥帝育羯帝<span class='note-inline'>(五)</span>尼陸帝<span class='note-inline'>(六)</span>尼陸帝鉢脾<span class='note-inline'>(七)</span>三摩余祇<span class='note-inline'>(八)</span>質多毘跋帝<span class='note-inline'>(九)</span>阿企<span class='note-inline'>(十)</span>摩企<span class='note-inline'>(十一)</span>摩陀禰<span class='note-inline'>(十二)</span>毘拔帝<span class='note-inline'>(十三)</span>三漫多求禰<span class='note-inline'>(十四)</span>薩底耶羅彌<span class='note-inline'>(十五)</span>育吉帝<span class='note-inline'>(十六)</span>鉢育吉帝<span class='note-inline'>(十七)</span>醯利彌利摩私隷<span class='note-inline'>(十八)</span>阿喃迷<span class='note-inline'>(十九)</span>遮迷<span class='note-inline'>(二十)</span>頞質智<span class='note-inline'>(二十一)</span>末質智<span class='note-inline'>(二十二)</span>步支<span class='note-inline'>(二十三)</span>阿羅醯<span class='note-inline'>(二十四)</span>婆休眵<span class='note-inline'>(二十五)</span>遮逾伽羅醯<span class='note-inline'>(二十六)</span>醯摩婆帝<span class='note-inline'>(二十七)</span>殊帝摩帝<span class='note-inline'>(二十八)</span>達摩真帝<span class='note-inline'>(二十九)</span>周多朋枳<span class='note-inline'>(三十)</span>阿毘差脾<span class='note-inline'>(三十一)</span>阿羅陀婆叉彌<span class='note-inline'>(三十二)</span>娑揵陀毘拔帝<span class='note-inline'>(三十三)</span>那摩薩婆<span class='note-inline'>(三十四)</span>佛陀菩提薩多脾毘耶<span class='note-inline'>(三十五)</span>悉田妒漫帶波陀<span class='note-inline'>(三十六)</span>佛陀提瑟帝多<span class='note-inline'>(三十七)</span></p>
<p>爾時世尊說是呪已重說偈言。</p>

<div class="lg regular"><div class='lg-row'>受持此呪者　得值六十億</div>
<div class='lg-row'>現在十方佛　常憶念是人</div>
<div class='lg-row'>一切受生處　常遇善知識</div>
<div class='lg-row'>心欲所願者　一切皆吉祥</div>
<div class='lg-row'>誦此陀羅尼　常生諸佛前</div>
<div class='lg-row'>微妙蓮華上　化生不受胎</div>
<div class='lg-row'>正念正行意　增長智慧等</div>
<div class='lg-row'>一聞悉總持　所聞不忘失</div>
<div class='lg-row'>受持此呪者　獲得如是福</div>
<div class='lg-row'>誦此佛名者　彼人所生處</div>
<div class='lg-row'>遠離諸惡道　速得生善處</div>
<div class='lg-row'>得陀羅尼定　最妙最勝處</div>
<div class='lg-row'>受持不忘失　乃至於菩提</div>
<div class='lg-row'>皆由諸佛名　及以陀羅尼</div>
<div class='lg-row'>若人施七寶　滿千萬億剎</div>
<div class='lg-row'>受持此佛名　福報過於彼</div>
<div class='lg-row'>行於菩提行　恒常識宿命</div>
<div class='lg-row'>遠離諸眾難　即得自在處</div>
<div class='lg-row'>常生有佛剎　值佛聞正法</div>
<div class='lg-row'>得於信行心　得是信心已</div>
<div class='lg-row'>常即供養佛　值佛聞法已</div>
<div class='lg-row'>心生大歡喜　得見諸佛已</div>
<div class='lg-row'>持妙供養具　供養於諸佛</div>
<div class='lg-row'>受持佛名者　千萬諸億劫</div>
<div class='lg-row'>捨離生死罪　速成於佛道</div>
<div class='lg-row'>若人能至心　七日誦佛名</div>
<div class='lg-row'>得於清淨眼　能見無量佛</div>
<div class='lg-row'>能持此佛名　即得無量福</div>
<div class='lg-row'>是人所生處　天人常恭敬</div>
<div class='lg-row'>若人持佛名　千萬億劫中</div>
<div class='lg-row'>不被他毀辱　一切世界中</div>
<div class='lg-row'>名聞悉流布　若人持佛名</div>
<div class='lg-row'>千萬億劫中　天人常供養</div>
<div class='lg-row'>無有毀之者　速得成佛道</div>
<div class='lg-row'>若人持佛名　不生怯弱心</div>
<div class='lg-row'>智慧無諂曲　常在諸佛前</div>
<div class='lg-row'>若人持佛名　彼人所生處</div>
<div class='lg-row'>天龍諸夜叉　乾闥緊那羅</div>
<div class='lg-row'>修羅迦樓羅　及摩睺羅伽</div>
<div class='lg-row'>人與非人等　常供養是人</div>
<div class='lg-row'>若人持佛名　世世所生處</div>
<div class='lg-row'>常生富貴家　丈夫相具足</div>
<div class='lg-row'>無有慳妬心　猛健好布施</div>
<div class='lg-row'>身體諸毛孔　常出諸妙香</div>
<div class='lg-row'>口中諸齒間　復出氛氳香</div>
<div class='lg-row'>天赤栴檀香　及諸餘香氣</div>
<div class='lg-row'>千萬億劫中　常香無斷絕</div>
<div class='lg-row'>世世所生處　其聲如梵天</div>
<div class='lg-row'>亦如迦陵頻　命命等諸鳥</div>
<div class='lg-row'>持法王名者　其福亦如是</div>
<div class='lg-row'>若人持佛名　七寶華中生</div>
<div class='lg-row'>其華千億葉　威光相具足</div>
<div class='lg-row'>若人持佛名　父母諸眷屬</div>
<div class='lg-row'>和顏無諍訟　永不生別離</div>
<div class='lg-row'>若有諸女人　受持此經者</div>
<div class='lg-row'>捨離女人形　轉生智男身</div>
<div class='lg-row'>得男子身已　即成於菩提</div>
<div class='lg-row'>轉無上法輪　隨意入涅槃</div>
<div class='lg-row'>若人持佛名　刀杖不能害</div>
<div class='lg-row'>水火不焚漂　縣官不能殺</div>
<div class='lg-row'>若人持佛名　眾魔及波旬</div>
<div class='lg-row'>行住坐臥處　不能得其便</div>
<div class='lg-row'>若人持佛名　世世所生處</div>
<div class='lg-row'>身通遊虛空　能至無邊剎</div>
<div class='lg-row'>面覩於諸佛　能問甚深義</div>
<div class='lg-row'>彼等無量佛　即知其心意</div>
<div class='lg-row'>為說微妙法　授彼菩提記</div>
<div class='lg-row'>得聞授記已　心生大歡喜</div>
<div class='lg-row'>即於諸佛教　決定無有疑</div>
<div class='lg-row'>彼諸佛世尊　所說甚深法</div>
<div class='lg-row'>其人聞法已　受持永不失</div>
<div class='lg-row'>於後得成就　六度及諸地</div>
<div class='lg-row'>無畏諸力等　眾相及諸好</div>
<div class='lg-row'>佛剎及眾生　任意隨所取</div>
<div class='lg-row'>生於彼剎中　速能成正覺</div>
<div class='lg-row'>轉無上法輪　隨意入涅槃</div>
<div class='lg-row'>若有善男子　及善女人等</div>
<div class='lg-row'>受持此經者　如上說功德</div>
<div class='lg-row'>若持此經者　謹慎莫放逸</div>
<div class='lg-row'>聞如前福業　若滿於一劫</div>
<div class='lg-row'>若減於一劫　常須勤讀誦</div>
<div class='lg-row'>不生懈怠心　我勅有如是</div>
<div class='lg-row'>此等諸佛者　常住功德藏</div>
<div class='lg-row'>虛空雲中王　常住於彼處</div>
<div class='lg-row'>若人聞佛名　一劫減一劫</div>
<div class='lg-row'>聞已生敬心　彼是最健人</div>
<div class='lg-row'>亦是大智慧　亦是人中最</div>
<div class='lg-row'>亦是健丈夫　於世大名聞</div>
<div class='lg-row'>是故我今言　彌勒當聽我</div>
<div class='lg-row'>有大智慧人　巧解方便者</div>
<div class='lg-row'>常勤不放逸　恒近善知識</div>
<div class='lg-row'>得聞此經典　後趣菩提道</div>
</div><p>佛說此經已。彌勒菩薩摩訶薩。及諸菩薩眾大比丘眾。天龍夜叉乾闥婆阿修羅迦樓羅緊那羅摩睺羅伽人非人等。聞佛所說歡喜奉行。</p>

<p class='juan'>佛說十二佛名神呪校量功德除障滅罪經</p></div>
</div><!-- end of div[@id='body'] -->
</body></html>