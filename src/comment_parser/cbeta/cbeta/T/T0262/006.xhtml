<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' />妙法蓮華經卷第六</p><p class="byline">後秦龜茲國三藏法師鳩摩羅什奉　詔譯</p>
<div class='div-pin'><a id='mulu26' />
<p class='h1'>◎隨喜功德品第十八</p><p>爾時，彌勒菩薩摩訶薩白佛言：「世尊！若有善男子、善女人，聞是法華經隨喜者，得幾所福？」</p>
<p>而說偈言：</p>

<div class="lg regular" style="margin-left:1em;"><div class='lg-row'>「世尊滅度後，　其有聞是經，</div>
<div class='lg-row'>若能隨喜者，　為得幾所福？」</div>
</div><p>爾時，佛告彌勒菩薩摩訶薩：「阿逸多！如來滅後，若比丘、比丘尼、優婆塞、優婆夷，及餘智者若長若幼，聞是經隨喜已，從法會出，至於餘處，若在僧坊，若空閑地，若城邑、巷陌、聚落、田里，如其所聞，為父母、宗親、善友、知識，隨力演說。是諸人等，聞已隨喜，復行轉教；餘人聞已，亦隨喜轉教。如是展轉，至第五十。</p>
<p>「阿逸多！其第五十善男子、善女人，隨喜功德，我今說之，汝當善聽。若四百萬億阿僧祇世界，六趣四生眾生——卵生、胎生、濕生、化生，若有形、無形，有想、無想，非有想、非無想，無足、二足、四足、多足，如是等在眾生數者——有人求福，隨其所欲娛樂之具，皆給與之。一一眾生，與滿閻浮提金、銀、琉璃、車璩馬腦、珊瑚、虎珀，諸妙珍寶，及象、馬車乘，七寶所成宮殿樓閣等。是大施主，如是布施滿八十年已，而作是念：『我已施眾生娛樂之具，隨意所欲，然此眾生，皆已衰老年過八十，髮白面皺，將死不久，我當以佛法而訓導之。』即集此眾生，宣布法化，示教利喜，一時皆得須陀洹道、斯陀含道、阿那含道、阿羅漢道，盡諸有漏，於深禪定皆得自在，具八解脫。於汝意云何，是大施主所得功德寧為多不？」</p>
<p>彌勒白佛言：「世尊！是人功德甚多，無量無邊。若是施主，但施眾生一切樂具，功德無量；何況令得阿羅漢果。」</p>
<p>佛告彌勒：「我今分明語汝，是人以一切樂具，施於四百萬億阿僧祇世界六趣眾生，又令得阿羅漢果，所得功德，不如是第五十人，聞法華經一偈隨喜功德，百分、千分、百千萬億分、不及其一，乃至算數譬喻所不能知。</p>
<p>「阿逸多！如是第五十人展轉聞法華經隨喜功德，尚無量無邊阿僧祇，何況最初於會中聞而隨喜者，其福復勝，無量無邊阿僧祇，不可得比。</p>
<p>「又，阿逸多！若人為是經故，往詣僧坊，若坐、若立須臾聽受，緣是功德，轉身所生，得好上妙象、馬車乘、珍寶輦輿，及乘天宮。若復有人於講法處坐，更有人來，勸令坐聽，若分座令坐，是人功德，轉身得帝釋坐處，若梵王坐處，若轉輪聖王所坐之處。</p>
<p>「阿逸多！若復有人，語餘人言：『有經，名法華，可共往聽。』即受其教，乃至須臾間聞，是人功德，轉身得與陀羅尼菩薩共生一處，利根智慧，百千萬世終不瘖瘂，口氣不臭，舌常無病，口亦無病，齒不垢黑、不黃、不踈，亦不缺落，不差、不曲，脣不下垂亦不褰縮、不麁澁、不瘡胗，亦不缺壞，亦不喎斜，不厚、不大，亦不黧黑，無諸可惡。鼻不匾㔸，亦不曲戾，面色不黑，亦不狹長，亦不窊曲，無有一切不可喜相。脣舌牙齒悉皆嚴好，鼻修高直，面貌圓滿，眉高而長，額廣平正，人相具足，世世所生，見佛聞法、信受教誨。</p>
<p>「阿逸多！汝且觀是，勸於一人令往聽法，功德如此，何況一心聽說、讀誦，而於大眾為人分別、如說修行？」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若人於法會，　得聞是經典，</div>
<div class='lg-row'>乃至於一偈，　隨喜為他說，</div>
<div class='lg-row'>如是展轉教，　至于第五十，</div>
<div class='lg-row'>最後人獲福，　今當分別之。</div>
<div class='lg-row'>如有大施主，　供給無量眾，</div>
<div class='lg-row'>具滿八十歲，　隨意之所欲。</div>
<div class='lg-row'>見彼衰老相，　髮白而面皺，</div>
<div class='lg-row'>齒踈形枯竭，　念其死不久，</div>
<div class='lg-row'>我今應當教，　令得於道果。</div>
<div class='lg-row'>即為方便說，　涅槃真實法，</div>
<div class='lg-row'>世皆不牢固，　如水沫泡焰，</div>
<div class='lg-row'>汝等咸應當，　疾生厭離心。</div>
<div class='lg-row'>諸人聞是法，　皆得阿羅漢，</div>
<div class='lg-row'>具足六神通，　三明八解脫。</div>
<div class='lg-row'>最後第五十，　聞一偈隨喜，</div>
<div class='lg-row'>是人福勝彼，　不可為譬喻。</div>
<div class='lg-row'>如是展轉聞，　其福尚無量，</div>
<div class='lg-row'>何況於法會，　初聞隨喜者。</div>
<div class='lg-row'>若有勸一人，　將引聽法華，</div>
<div class='lg-row'>言此經深妙，　千萬劫難遇，</div>
<div class='lg-row'>即受教往聽，　乃至須臾聞，</div>
<div class='lg-row'>斯人之福報，　今當分別說。</div>
<div class='lg-row'>世世無口患，　齒不踈黃黑，</div>
<div class='lg-row'>脣不厚褰缺，　無有可惡相，</div>
<div class='lg-row'>舌不乾黑短，　鼻高修且直，</div>
<div class='lg-row'>額廣而平正，　面目悉端嚴，</div>
<div class='lg-row'>為人所喜見，　口氣無臭穢，</div>
<div class='lg-row'>優鉢華之香、　<span class='corr'>常</span>從其口出。</div>
<div class='lg-row'>若故詣僧坊，　欲聽法華經，</div>
<div class='lg-row'>須臾聞歡喜，　今當說其福。</div>
<div class='lg-row'>後生天人中，　得妙象馬車，</div>
<div class='lg-row'>珍寶之輦輿，　及乘天宮殿。</div>
<div class='lg-row'>若於講法處，　勸人坐聽經，</div>
<div class='lg-row'>是福因緣得，　釋梵轉輪座。</div>
<div class='lg-row'>何況一心聽，　解說其義趣，</div>
<div class='lg-row'>如說而修行，　其福不可量。」</div>
</div></div>
<div class='div-pin'><a id='mulu27' />
<p class='h1'>妙法蓮華經法師功德品第十九</p><p>爾時佛告常精進菩薩摩訶薩：「若善男子、善女人，受持是法華經，若讀、若誦、若解說、若書寫，是人當得八百眼功德、千二百耳功德、八百鼻功德、千二百舌功德、八百身功德、千二百意功德，以是功德、莊嚴六根，皆令清淨。是善男子、善女人，父母所生清淨肉眼，見於三千大千世界內外所有山林河海，下至阿鼻地獄，上至有頂，亦見其中一切眾生，及業因緣、果報生處，悉見悉知。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若於大眾中，　以無所畏心、</div>
<div class='lg-row'>說是法華經，　汝聽其功德。</div>
<div class='lg-row'>是人得八百、　功德殊勝眼，</div>
<div class='lg-row'>以是莊嚴故，　其目甚清淨。</div>
<div class='lg-row'>父母所生眼，　悉見三千界，</div>
<div class='lg-row'>內外彌樓山，　須彌及鐵圍，</div>
<div class='lg-row'>并諸餘山林、　大海江河水，</div>
<div class='lg-row'>下至阿鼻獄，　上至有頂處，</div>
<div class='lg-row'>其中諸眾生，　一切皆悉見。</div>
<div class='lg-row'>雖未得天眼，　肉眼力如是。</div>
</div><p>「復次，常精進！若善男子、善女人，受持此經，若讀、若誦、若解說、若書寫，得千二百耳功德。以是清淨耳，聞三千大千世界，下至阿鼻地獄，上至有頂，其中內外種種語言音聲——象聲、馬聲、牛聲、車聲，啼哭聲、愁歎聲，螺聲、鼓聲、鍾聲、鈴聲，笑聲、語聲，男聲、女聲、童子聲、童女聲，法聲、非法聲，苦聲、樂聲，凡夫聲、聖人聲，喜聲、不喜聲，天聲、龍聲、夜叉聲、乾闥婆聲、阿修羅聲、迦樓羅聲、緊那羅聲、摩睺羅伽聲，火聲、水聲、風聲，地獄聲、畜生聲、餓鬼聲，比丘聲、比丘尼聲，聲聞聲、辟支佛聲，菩薩聲、佛聲——以要言之，三千大千世界中一切內外所有諸聲，雖未得天耳，以父母所生清淨常耳，皆悉聞知，如是分別種種音聲而不壞耳根。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「父母所生耳，　清淨無濁穢，</div>
<div class='lg-row'>以此常耳聞，　三千世界聲。</div>
<div class='lg-row'>象馬車牛聲，　鍾鈴螺鼓聲，</div>
<div class='lg-row'>琴瑟箜篌聲，　簫笛之音聲，</div>
<div class='lg-row'>清淨好歌聲，　聽之而不著，</div>
<div class='lg-row'>無數種人聲，　聞悉能解了。</div>
<div class='lg-row'>又聞諸天聲，　微妙之歌音，</div>
<div class='lg-row'>及聞男女聲，　童子童女聲。</div>
<div class='lg-row'>山川嶮谷中，　迦陵頻伽聲，</div>
<div class='lg-row'>命命等諸鳥，　悉聞其音聲。</div>
<div class='lg-row'>地獄眾苦痛，　種種楚毒聲，</div>
<div class='lg-row'>餓鬼飢渴逼，　求索飲食聲，</div>
<div class='lg-row'>諸阿修羅等，　居在大海邊，</div>
<div class='lg-row'>自共語言時，　出于大音聲。</div>
<div class='lg-row'>如是說法者，　安住於此間，</div>
<div class='lg-row'>遙聞是眾聲，　而不壞耳根。</div>
<div class='lg-row'>十方世界中，　禽獸鳴相呼，</div>
<div class='lg-row'>其說法之人，　於此悉聞之。</div>
<div class='lg-row'>其諸梵天上，　光音及遍淨，</div>
<div class='lg-row'>乃至有頂天，　言語之音聲，</div>
<div class='lg-row'>法師住於此，　悉皆得聞之。</div>
<div class='lg-row'>一切比丘眾，　及諸比丘尼，</div>
<div class='lg-row'>若讀誦經典，　若為他人說，</div>
<div class='lg-row'>法師住於此，　悉皆得聞之。</div>
<div class='lg-row'>復有諸菩薩，　讀誦於經法，</div>
<div class='lg-row'>若為他人說，　撰集解其義，</div>
<div class='lg-row'>如是諸音聲，　悉皆得聞之。</div>
<div class='lg-row'>諸佛大聖尊，　教化眾生者，</div>
<div class='lg-row'>於諸大會中，　演說微妙法，</div>
<div class='lg-row'>持此法華者，　悉皆得聞之。</div>
<div class='lg-row'>三千大千界，　內外諸音聲，</div>
<div class='lg-row'>下至阿鼻獄，　上至有頂天，</div>
<div class='lg-row'>皆聞其音聲，　而不壞耳根，</div>
<div class='lg-row'>其耳聰利故，　悉能分別知。</div>
<div class='lg-row'>持是法花者，　雖未得天耳，</div>
<div class='lg-row'>但用所生耳，　功德已如是。</div>
</div><p>「復次，常精進！若善男子、善女人，受持是經，若讀、若誦、若解說、若書寫，成就八百鼻功德。以是清淨鼻根，聞於三千大千世界上下內外種種諸香——須曼那華香、闍提華香、末利華香、瞻蔔華香、波羅羅華香，赤蓮華香、青蓮華香、白蓮華香，華樹香、菓樹香，栴檀香、沈水香、多摩羅跋香、多伽羅香，及千萬種和香，若末、若丸、若塗香——持是經者，於此間住，悉能分別。又復別知眾生之香——象香、馬香、牛羊等香，男香、女香、童子香、童女香，及草木叢林香——若近、若遠、所有諸香，悉皆得聞，分別不錯。持是經者，雖住於此，亦聞天上諸天之香——波利質多羅、拘鞞陀羅樹香，及曼陀羅華香、摩訶曼陀羅華香、曼殊沙華香、摩訶曼殊沙華香、栴檀、沈水、種種末香，諸雜華香——如是等天香和合所出之香，無不聞知。又聞諸天身香——釋提桓因在勝殿上，五欲娛樂嬉戲時香；若在妙法堂上，為忉利諸天說法時香；若於諸園遊戲時香；及餘天等男女身香，皆悉遙聞。如是展轉乃至梵世，上至有頂諸天身香，亦皆聞之，并聞諸天所燒之香。及聲聞香、辟支佛香、菩薩香、諸佛身香，亦皆遙聞，知其所在。雖聞此香，然於鼻根不壞不錯，若欲分別為他人說，憶念不謬。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「是人鼻清淨，　於此世界中，</div>
<div class='lg-row'>若香若臭物，　種種悉聞知。</div>
<div class='lg-row'>須曼那闍提、　多摩羅栴檀、</div>
<div class='lg-row'>沈水及桂香，　種種華菓香，</div>
<div class='lg-row'>及知眾生香，　男子女人香，</div>
<div class='lg-row'>說法者遠住，　聞香知所在。</div>
<div class='lg-row'>大勢轉輪王，　小轉輪及子，</div>
<div class='lg-row'>群臣諸宮人，　聞香知所在。</div>
<div class='lg-row'>身所著珍寶，　及地中寶藏，</div>
<div class='lg-row'>轉輪王寶女，　聞香知所在。</div>
<div class='lg-row'>諸人嚴身具，　衣服及瓔珞，</div>
<div class='lg-row'>種種所塗香，　聞香知其身。</div>
<div class='lg-row'>諸天若行坐，　遊戲及神變，</div>
<div class='lg-row'>持是法華者，　聞香悉能知。</div>
<div class='lg-row'>諸樹華菓實，　及酥油香氣，</div>
<div class='lg-row'>持經者住此，　悉知其所在。</div>
<div class='lg-row'>諸山深嶮處，　栴檀樹花敷，</div>
<div class='lg-row'>眾生在中者，　聞香皆能知。</div>
<div class='lg-row'>鐵圍山大海，　地中諸眾生，</div>
<div class='lg-row'>持經者聞香，　悉知其所在。</div>
<div class='lg-row'>阿修羅男女，　及其諸眷屬，</div>
<div class='lg-row'>鬪諍遊戲時，　聞香皆能知。</div>
<div class='lg-row'>曠野險隘處，　師子象虎狼，</div>
<div class='lg-row'>野牛水牛等，　聞香知所在。</div>
<div class='lg-row'>若有懷妊者，　未辯其男女，</div>
<div class='lg-row'>無根及非人，　聞香悉能知。</div>
<div class='lg-row'>以聞香力故，　知其初懷妊，</div>
<div class='lg-row'>成就不成就，　安樂產福子。</div>
<div class='lg-row'>以聞香力故，　知男女所念，</div>
<div class='lg-row'>染欲癡恚心，　亦知修善者。</div>
<div class='lg-row'>地中眾伏藏，　金銀諸珍寶，</div>
<div class='lg-row'>銅器之所盛，　聞香悉能知。</div>
<div class='lg-row'>種種諸瓔珞，　無能識其價，</div>
<div class='lg-row'>聞香知貴賤，　出處及所在。</div>
<div class='lg-row'>天上諸華等，　曼陀曼殊沙、</div>
<div class='lg-row'>波利質多樹，　聞香悉能知。</div>
<div class='lg-row'>天上諸宮殿，　上中下差別，</div>
<div class='lg-row'>眾寶花莊嚴，　聞香悉能知。</div>
<div class='lg-row'>天園林勝殿，　諸觀妙法堂，</div>
<div class='lg-row'>在中而娛樂，　聞香悉能知。</div>
<div class='lg-row'>諸天若聽法，　或受五欲時，</div>
<div class='lg-row'>來往行坐臥，　聞香悉能知。</div>
<div class='lg-row'>天女所著衣，　好華香莊嚴，</div>
<div class='lg-row'>周旋遊戲時，　聞香悉能知。</div>
<div class='lg-row'>如是展轉上，　乃至於梵世，</div>
<div class='lg-row'>入禪出禪者，　聞香悉能知。</div>
<div class='lg-row'>光音遍淨天，　乃至于有頂，</div>
<div class='lg-row'>初生及退沒，　聞香悉能知。</div>
<div class='lg-row'>諸比丘眾等，　於法常精進，</div>
<div class='lg-row'>若坐若經行，　及讀誦經法，</div>
<div class='lg-row'>或在林樹下，　專精而坐禪，</div>
<div class='lg-row'>持經者聞香，　悉知其所在。</div>
<div class='lg-row'>菩薩志堅固，　坐禪若讀誦，</div>
<div class='lg-row'>或為人說法，　聞香悉能知。</div>
<div class='lg-row'>在在方世尊，　一切所恭敬，</div>
<div class='lg-row'>愍眾而說法，　聞香悉能知。</div>
<div class='lg-row'>眾生在佛前，　聞經皆歡喜，</div>
<div class='lg-row'>如法而修行，　聞香悉能知。</div>
<div class='lg-row'>雖未得菩薩，　無漏法生鼻，</div>
<div class='lg-row'>而是持經者，　先得此鼻相。」</div>
</div><p>「復次，常精進！若善男子、善女人，受持是經，若讀、若誦、若解說、若書寫，得千二百舌功德。若好、若醜，若美、不美，及諸苦澁物，在其舌根，皆變成上味，如天甘露，無不美者。若以舌根於大眾中有所演說，出深妙聲，能入其心，皆令歡喜快樂。又諸天子、天女，釋梵諸天，聞是深妙音聲，有所演說言論次第，皆悉來聽。及諸龍、龍女，夜叉、夜叉女，乾闥婆、乾闥婆女，阿修羅、阿修羅女，迦樓羅、迦樓羅女，緊那羅、緊那羅女，摩睺羅伽、摩睺羅伽女，為聽法故，皆來親近恭敬供養。及比丘、比丘尼，優婆塞、優婆夷，國王、王子、群臣、眷屬，小轉輪王、大轉輪王、七寶千子內外眷屬，乘其宮殿，俱來聽法，以是菩薩善說法故。婆羅門、居士、國內人民、盡其形壽，隨侍供養。又諸聲聞、辟支佛、菩薩、諸佛，常樂見之。是人所在方面，諸佛皆向其處說法，悉能受持一切佛法，又能出於深妙法音。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「是人舌根淨，　終不受惡味，</div>
<div class='lg-row'>其有所食噉，　悉皆成甘露。</div>
<div class='lg-row'>以深淨妙聲，　於大眾說法，</div>
<div class='lg-row'>以諸因緣喻，　引導眾生心，</div>
<div class='lg-row'>聞者皆歡喜，　設諸上供養。</div>
<div class='lg-row'>諸天龍夜叉，　及阿修羅等，</div>
<div class='lg-row'>皆以恭敬心，　而共來聽法，</div>
<div class='lg-row'>是說法之人，　若欲以妙音，</div>
<div class='lg-row'>遍滿三千界，　隨意即能至。</div>
<div class='lg-row'>大小轉輪王，　及千子眷屬，</div>
<div class='lg-row'>合掌恭敬心，　常來聽受法。</div>
<div class='lg-row'>諸天龍夜叉、　羅剎毘舍闍，</div>
<div class='lg-row'>亦以歡喜心，　常樂來供養。</div>
<div class='lg-row'>梵天王魔王，　自在大自在，</div>
<div class='lg-row'>如是諸天眾，　常來至其所。</div>
<div class='lg-row'>諸佛及弟子，　聞其說法音，</div>
<div class='lg-row'>常念而守護，　或時為現身。</div>
</div><p>「復次，常精進！若善男子、善女人，受持是經，若讀、若誦，若解說、若書寫，得八百身功德。得清淨身、如淨琉璃，眾生憙見。其身淨故，三千大千世界眾生，生時、死時，上下、好醜，生善處、惡處，悉於中現。及鐵圍山、大鐵圍山、彌樓山、摩訶彌樓山等諸山，及其中眾生，悉於中現。下至阿鼻地獄，上至有頂，所有及眾生，悉於中現。若聲聞、辟支佛、菩薩、諸佛說法，皆於身中現其色像。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若持法花者，　其身甚清淨，</div>
<div class='lg-row'>如彼淨琉璃，　眾生皆憙見。</div>
<div class='lg-row'>又如淨明鏡，　悉見諸色像，</div>
<div class='lg-row'>菩薩於淨身，　皆見世所有，</div>
<div class='lg-row'>唯獨自明了，　餘人所不見。</div>
<div class='lg-row'>三千世界中，　一切諸群萌，</div>
<div class='lg-row'>天人阿修羅、　地獄鬼畜生，</div>
<div class='lg-row'>如是諸色像，　皆於身中現。</div>
<div class='lg-row'>諸天等宮殿，　乃至於有頂，</div>
<div class='lg-row'>鐵圍及彌樓、　摩訶彌樓山，</div>
<div class='lg-row'>諸大海水等，　皆於身中現。</div>
<div class='lg-row'>諸佛及聲聞，　佛子菩薩等，</div>
<div class='lg-row'>若獨若在眾，　說法悉皆現。</div>
<div class='lg-row'>雖未得無漏，　法性之妙身，</div>
<div class='lg-row'>以清淨常體，　一切於中現。</div>
</div><p>「復次，常精進！若善男子、善女人，如來滅後、受持是經，若讀、若誦、若解說、若書寫，得千二百意功德。以是清淨意根，乃至聞一偈一句，通達無量無邊之義，解是義已，能演說一句一偈至於一月、四月乃至一歲，諸所說法，隨其義趣，皆與實相不相違背。若說俗間經書、治世語言、資生業等，皆順正法。三千大千世界六趣眾生，心之所行、心所動作、心所戲論，皆悉知之。雖未得無漏智慧，而其意根、清淨如此。是人有所思惟、籌量、言說，皆是佛法，無不真實，亦是先佛經中所說。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「是人意清淨，　明利無穢濁，</div>
<div class='lg-row'>以此妙意根，　知上中下法，</div>
<div class='lg-row'>乃至聞一偈，　通達無量義，</div>
<div class='lg-row'>次第如法說，　月四月至歲。</div>
<div class='lg-row'>是世界內外，　一切諸眾生，</div>
<div class='lg-row'>若天龍及人、　夜叉鬼神等，</div>
<div class='lg-row'>其在六趣中，　所念若干種，</div>
<div class='lg-row'>持法花之報，　一時皆悉知。</div>
<div class='lg-row'>十方無數佛，　百福莊嚴相，</div>
<div class='lg-row'>為眾生說法，　悉聞能受持。</div>
<div class='lg-row'>思惟無量義，　說法亦無量，</div>
<div class='lg-row'>終始不忘錯，　以持法華故。</div>
<div class='lg-row'>悉知諸法相，　隨義識次第，</div>
<div class='lg-row'>達名字語言，　如所知演說。</div>
<div class='lg-row'>此人有所說，　皆是先佛法，</div>
<div class='lg-row'>以演此法故，　於眾無所畏。</div>
<div class='lg-row'>持法花經者，　意根淨若斯，</div>
<div class='lg-row'>雖未得無漏，　先有如是相。</div>
<div class='lg-row'>是人持此經，　安住希有地，</div>
<div class='lg-row'>為一切眾生，　歡喜而愛敬。</div>
<div class='lg-row'>能以千萬種，　善巧之語言，</div>
<div class='lg-row'>分別而說法，　持法花經故。」</div>
</div></div>
<div class='div-pin'><a id='mulu28' />
<p class='h1'>妙法蓮華經常不輕菩薩品第二十</p><p>爾時，佛告得大勢菩薩摩訶薩：「汝今當知！若比丘、比丘尼、優婆塞、優婆夷持法花經者，若有惡口、罵詈、誹謗，獲大罪報，如前所說；其所得功德，如向所說，眼、耳、鼻、舌、身、意清淨。</p>
<p>「得大勢！乃往古昔，過無量無邊不可思議阿僧祇劫，有佛名威音王如來、應供、正遍知、明行足、善逝、世間解、無上士、調御丈夫、天人師、佛、世尊。劫名離衰，國名大成。其威音王佛，於彼世中，為天、人、阿修羅說法，為求聲聞者，說應四諦法，度生老病死，究竟涅槃；為求辟支佛者，說應十二因緣法；為諸菩薩，因阿耨多羅三藐三菩提，說應六波羅蜜法，究竟佛慧。</p>
<p>「得大勢！是威音王佛，壽四十萬億那由他恒河沙劫；正法住世劫數，如一閻浮提微塵；像法住世劫數，如四天下微塵。其佛饒益眾生已，然後滅度。正法、像法滅盡之後，於此國土復有佛出，亦號威音王如來、應供、正遍知、明行足、善逝、世間解、無上士、調御丈夫、天人師、佛、世尊。如是次第有二萬億佛，皆同一號。</p>
<p>「最初威音王如來既已滅度，正法滅後，於像法中，增上慢比丘有大勢力。爾時有一菩薩比丘名常不輕。得大勢！以何因緣名常不輕？是比丘，凡有所見——若比丘、比丘尼、優婆塞、優婆夷——皆悉禮拜讚歎而作是言：『我深敬汝等，不敢輕慢。所以者何？汝等皆行菩薩道，當得作佛。』而是比丘，不專讀誦經典，但行禮拜，乃至遠見四眾，亦復故往禮拜讚歎而作是言：『我不敢輕於汝等，汝等皆當作佛。』四眾之中，有生瞋恚、心不淨者，惡口罵詈言：『是無智比丘從何所來？自言：「我不輕汝。」而與我等授記，當得作佛。我等不用如是虛妄授記。』如此經歷多年，常被罵詈，不生瞋恚，常作是言：『汝當作佛。』說是語時，眾人或以杖木瓦石而打擲之，避走遠住，猶高聲唱言：『我不敢輕於汝等，汝等皆當作佛。』以其常作是語故，增上慢比丘、比丘尼、優婆塞、優婆夷，號之為常不輕。是比丘臨欲終時，於虛空中，具聞威音王佛先所說法華經二十千萬億偈，悉能受持，即得如上眼根清淨、耳鼻舌身意根清淨。得是六根清淨已，更增壽命二百萬億那由他歲，廣為人說是法華經。於時增上慢四眾——比丘、比丘尼、優婆塞、優婆夷——輕賤是人，為作不輕名者，見其得大神通力、樂說辯力、大善寂力，聞其所說，皆信伏隨從。是菩薩復化千萬億眾，令住阿耨多羅三藐三菩提。命終之後，得值二千億佛，皆號日月燈明，於其法中，說是法華經。以是因緣，復值二千億佛，同號雲自在燈王，於此諸佛法中，受持讀誦，為諸四眾說此經典故，得是常眼清淨，耳、鼻、舌、身、意諸根清淨，於四眾中說法，心無所畏。</p>
<p>「得大勢！是常不輕菩薩摩訶薩，供養如是若干諸佛，恭敬、尊重、讚歎、種諸善根，於後復值千萬億佛，亦於諸佛法中說是經典，功德成就，當得作佛。</p>
<p>「得大勢！於意云何？爾時常不輕菩薩豈異人乎？則我身是。若我於宿世不受持讀誦此經、為他人說者，不能疾得阿耨多羅三藐三菩提。我於先佛所，受持讀誦此經、為人說故，疾得阿耨多羅三藐三菩提。</p>
<p>「得大勢！彼時四眾——比丘、比丘尼、優婆塞、優婆夷——以瞋恚意輕賤我故，二百億劫常不值佛、不聞法、不見僧，千劫於阿鼻地獄受大苦惱。畢是罪已，復遇常不輕菩薩，教化阿耨多羅三藐三菩提。</p>
<p>「得大勢，於汝意云何？爾時四眾常輕是菩薩者，豈異人乎？今此會中跋陀婆羅等五百菩薩、師子月等五百比丘、尼思佛等五百優婆塞，皆於阿耨多羅三藐三菩提不退轉者是。</p>
<p>「得大勢！當知是法華經，大饒益諸菩薩摩訶薩，能令至於阿耨多羅三藐三菩提。是故諸菩薩摩訶薩，於如來滅後，常應受持、讀誦、解說、書寫是經。」</p>
<p>爾時世尊欲重宣此義，而說偈言：</p>

<div class="lg regular" style="margin-left:0em;"><div class='lg-row'>「過去有佛，　號威音王，　神智無量，</div>
<div class='lg-row'>將導一切，　天人龍神，　所共供養。</div>
<div class='lg-row'>是佛滅後，　法欲盡時，　有一菩薩，</div>
<div class='lg-row'>名常不輕。　時諸四眾，　計著於法。</div>
<div class='lg-row'>不輕菩薩，　往到其所，　而語之言：</div>
<div class='lg-row'>『我不輕汝，　汝等行道，　皆當作佛。』</div>
<div class='lg-row'>諸人聞已，　輕毀罵詈；　不輕菩薩，</div>
<div class='lg-row'>能忍受之。　其罪畢已，　臨命終時，</div>
<div class='lg-row'>得聞此經，　六根清淨。　神通力故，</div>
<div class='lg-row'>增益壽命，　復為諸人，　廣說是經。</div>
<div class='lg-row'>諸著法眾，　皆蒙菩薩，　教化成就，</div>
<div class='lg-row'>令住佛道。　不輕命終，　值無數佛，</div>
<div class='lg-row'>說是經故，　得無量福，　漸具功德，</div>
<div class='lg-row'>疾成佛道。　彼時不輕，　則我身是。</div>
<div class='lg-row'>時四部眾，　著法之者，　聞不輕言：</div>
<div class='lg-row'>『汝當作佛。』　以是因緣，　值無數佛。</div>
<div class='lg-row'>此會菩薩，　五百之眾，　并及四部，</div>
<div class='lg-row'>清信士女，　今於我前，　聽法者是。</div>
<div class='lg-row'>我於前世，　勸是諸人，　聽受斯經，</div>
<div class='lg-row'>第一之法。　開示教人，　令住涅槃，</div>
<div class='lg-row'>世世受持，　如是經典。　億億萬劫，</div>
<div class='lg-row'>至不可議，　時乃得聞，　是法華經。</div>
<div class='lg-row'>億億萬劫，　至不可議，　諸佛世尊、</div>
<div class='lg-row'>時說是經。　是故行者，　於佛滅後，</div>
<div class='lg-row'>聞如是經，　勿生疑惑。　應當一心、</div>
<div class='lg-row'>廣說此經，　世世值佛，　疾成佛道。」</div>
</div></div>
<div class='div-pin'><a id='mulu29' />
<p class='h1'>妙法蓮華經如來神力品第二十一</p><p>爾時，千世界微塵等菩薩摩訶薩，從地踊出者，皆於佛前一心合掌，瞻仰尊顏，而白佛言：「世尊！我等於佛滅後，世尊分身所在國土滅度之處，當廣說此經。所以者何？我等亦自欲得是真淨大法，受持、讀誦、解說、書寫，而供養之。」</p>
<p>爾時世尊，於文殊師利等無量百千萬億舊住娑婆世界菩薩摩訶薩，及諸比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切眾前，現大神力，出廣長舌上至梵世，一切毛孔放於無量無數色光，皆悉遍照十方世界。眾寶樹下、師子座上諸佛，亦復如是，出廣長舌，放無量光。釋迦牟尼佛及寶樹下諸佛現神力時，滿百千歲，然後還攝舌相。一時謦欬、俱共彈指，是二音聲，遍至十方諸佛世界，地皆六種震動。其中眾生，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，以佛神力故，皆見此娑婆世界，無量無邊百千萬億眾寶樹下、師子座上諸佛；及見釋迦牟尼佛共多寶如來，在寶塔中、坐師子座；又見無量無邊百千萬億菩薩摩訶薩及諸四眾，恭敬圍繞釋迦牟尼佛。既見是已，皆大歡喜，得未曾有。即時諸天、於虛空中、高聲唱言：「過此無量無邊百千萬億阿僧祇世界，有國名娑婆，是中有佛名釋迦牟尼，今為諸菩薩摩訶薩說大乘經，名妙法蓮華，教菩薩法，佛所護念。汝等當深心隨喜，亦當禮拜供養釋迦牟尼佛。」彼諸眾生，聞虛空中聲已，合掌向娑婆世界作如是言：「南無釋迦牟尼佛！南無釋迦牟尼佛！」以種種華、香、瓔珞、幡蓋，及諸嚴身之具、珍寶妙物，皆共遙散娑婆世界。所散諸物，從十方來，譬如雲集，變成寶帳，遍覆此間諸佛之上。于時十方世界，通達無礙，如一佛土。</p>
<p>爾時，佛告上行等菩薩大眾：「諸佛神力如是，無量無邊、不可思議，若我以是神力，於無量無邊百千萬億阿僧祇劫，為囑累故，說此經功德，猶不能盡。以要言之，如來一切所有之法、如來一切自在神力、如來一切祕要之藏、如來一切甚深之事，皆於此經宣示顯說。是故汝等於如來滅後，應一心受持、讀誦、解說、書寫、如說修行。所在國土，若有受持、讀誦、解說、書寫、如說修行，若經卷所住之處，若於園中、若於林中、若於樹下、若於僧坊、若白衣舍、若在殿堂、若山谷曠野，是中皆應起塔供養。所以者何？當知是處、即是道場，諸佛於此得阿耨多羅三藐三菩提，諸佛於此轉于法輪，諸佛於此而般涅槃。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「諸佛救世者，　住於大神通，</div>
<div class='lg-row'>為悅眾生故，　現無量神力，</div>
<div class='lg-row'>舌相至梵天，　身放無數光，</div>
<div class='lg-row'>為求佛道者，　現此希有事。</div>
<div class='lg-row'>諸佛謦欬聲，　及彈指之聲，</div>
<div class='lg-row'>周聞十方國，　地皆六種動。</div>
<div class='lg-row'>以佛滅度後，　能持是經故，</div>
<div class='lg-row'>諸佛皆歡喜，　現無量神力。</div>
<div class='lg-row'>囑累是經故，　讚美受持者，</div>
<div class='lg-row'>於無量劫中，　猶故不能盡。</div>
<div class='lg-row'>是人之功德，　無邊無有窮，</div>
<div class='lg-row'>如十方虛空，　不可得邊際。</div>
<div class='lg-row'>能持是經者，　則為已見我，</div>
<div class='lg-row'>亦見多寶佛，　及諸分身者，</div>
<div class='lg-row'>又見我今日，　教化諸菩薩。</div>
<div class='lg-row'>能持是經者，　令我及分身，</div>
<div class='lg-row'>滅度多寶佛，　一切皆歡喜。</div>
<div class='lg-row'>十方現在佛，　并過去未來，</div>
<div class='lg-row'>亦見亦供養，　亦令得歡喜。</div>
<div class='lg-row'>諸佛坐道場，　所得祕要法，</div>
<div class='lg-row'>能持是經者，　不久亦當得。</div>
<div class='lg-row'>能持是經者，　於諸法之義，</div>
<div class='lg-row'>名字及言辭，　樂說無窮盡，</div>
<div class='lg-row'>如風於空中，　一切無障礙。</div>
<div class='lg-row'>於如來滅後，　知佛所說經，</div>
<div class='lg-row'>因緣及次第，　隨義如實說，</div>
<div class='lg-row'>如日月光明，　能除諸幽冥。</div>
<div class='lg-row'>斯人行世間，　能滅眾生闇，</div>
<div class='lg-row'>教無量菩薩，　畢竟住一乘。</div>
<div class='lg-row'>是故有智者，　聞此功德利，</div>
<div class='lg-row'>於我滅度後，　應受持斯經，</div>
<div class='lg-row'>是人於佛道，　決定無有疑。」</div>
</div></div>
<div class='div-pin'><a id='mulu30' />
<p class='h1'>妙法蓮華經囑累品第二十二</p><p>爾時，釋迦牟尼佛從法座起，現大神力，以右手摩無量菩薩摩訶薩頂，而作是言：「我於無量百千萬億阿僧祇劫，修習是難得阿耨多羅三藐三菩提法，今以付囑汝等。汝等應當一心流布此法，廣令增益。」如是三摩諸菩薩摩訶薩頂，而作是言：「我於無量百千萬億阿僧祇劫，修習是難得阿耨多羅三藐三菩提法，今以付囑汝等。汝等當受持、讀誦、廣宣此法，令一切眾生普得聞知。所以者何？如來有大慈悲，無諸慳悋，亦無所畏，能與眾生，佛之智慧、如來智慧、自然智慧，如來是一切眾生之大施主。汝等亦應隨學如來之法，勿生慳悋。於未來世，若有善男子、善女人，信如來智慧者，當為演說此法華經，使得聞知，為令其人得佛慧故。若有眾生不信受者，當於如來餘深法中，示教利喜。汝等若能如是，則為已報諸佛之恩。」</p>
<p>時諸菩薩摩訶薩，聞佛作是說已，皆大歡喜遍滿其身，益加恭敬，曲躬、低頭，合掌向佛，俱發聲言：「如世尊勅，當具奉行。唯然，世尊！願不有慮。」諸菩薩摩訶薩眾，如是三反，俱發聲言：「如世尊勅，當具奉行。唯然，世尊！願不有慮。」</p>
<p>爾時釋迦牟尼佛令十方來諸分身佛各還本土，而作是言：「諸佛各隨所安，多寶佛塔還可如故。」說是語時，十方無量分身諸佛——坐寶樹下師子座上者，及多寶佛，并上行等無邊阿僧祇菩薩大眾，舍利弗等聲聞四眾，及一切世間天、人、阿修羅等，聞佛所說，皆大歡喜。</p>
</div>
<div class='div-pin'><a id='mulu31' />
<p class='h1'>妙法蓮華經藥王菩薩本事品第二十三</p><p>爾時宿王華菩薩白佛言：「世尊！藥王菩薩云何遊於娑婆世界？世尊！是藥王菩薩有若干百千萬億那由他難行苦行？善哉，世尊！願少解說。」諸天、龍、神、夜叉、乾闥婆、阿修羅、迦樓羅、緊那羅、摩睺羅伽、人非人等，又他國土諸來菩薩，及此聲聞眾，聞皆歡喜。</p>
<p>爾時佛告宿王華菩薩：「乃往過去無量恒河沙劫，有佛號日月淨明德如來、應供、正遍知、明行足、善逝、世間解、無上士、調御丈夫、天人師、佛、世尊。其佛有八十億大菩薩摩訶薩，七十二恒河沙大聲聞眾，佛壽四萬二千劫，菩薩壽命亦等。彼國無有女人、地獄、餓鬼、畜生、阿修羅等，及以諸難；地平如掌，琉璃所成，寶樹莊嚴，寶帳覆上，垂寶華幡，寶瓶香爐周遍國界，七寶為臺，一樹一臺，其樹去臺盡一箭道。此諸寶樹，皆有菩薩、聲聞而坐其下。諸寶臺上，各有百億諸天作天伎樂，歌歎於佛，以為供養。爾時彼佛為一切眾生憙見菩薩，及眾菩薩、諸聲聞眾，說法華經。</p>
<p>「是一切眾生憙見菩薩，樂習苦行，於日月淨明德佛法中，精進經行，一心求佛，滿萬二千歲已，得現一切色身三昧。得此三昧已，心大歡喜，即作念言：『我得現一切色身三昧，皆是得聞法華經力，我今當供養日月淨明德佛及法華經。』即時入是三昧，於虛空中，雨曼陀羅華、摩訶曼陀羅華、細末堅黑栴檀，滿虛空中，如雲而下，又雨海此岸栴檀之香——此香六銖，價直娑婆世界——以供養佛。作是供養已，從三昧起，而自念言：『我雖以神力供養於佛，不如以身供養。』即服諸香——栴檀、薰陸、兜樓婆、畢力迦、沈水、膠香，又飲瞻蔔諸華香油，滿千二百歲已，香油塗身，於日月淨明德佛前，以天寶衣而自纏身，灌諸香油，以神通力願而自然身，光明遍照八十億恒河沙世界。其中諸佛同時讚言：『善哉，善哉！善男子！是真精進，是名真法供養如來。若以華、香、瓔珞、燒香、末香、塗香、天繒、幡蓋及海此岸栴檀之香，如是等種種諸物供養，所不能及；假使國城、妻子布施，亦所不及。善男子！是名第一之施，於諸施中最尊最上，以法供養諸如來故。』作是語已而各默然。其身火燃千二百歲，過是已後，其身乃盡。</p>
<p>「一切眾生憙見菩薩作如是法供養已，命終之後，復生日月淨明德佛國中，於淨德王家結加趺坐，忽然化生。即為其父而說偈言：</p>

<div class="lg regular" style="margin-left:2em;"><div class='lg-row'>「『大王今當知，　我經行彼處，</div>
<div class='lg-row'>即時得一切，　現諸身三昧。</div>
<div class='lg-row'>懃行大精進，　捨所愛之身，</div>
<div class='lg-row'>供養於世尊，　為求無上慧。』</div>
</div><p>「說是偈已，而白父言：『日月淨明德佛，今故現在。我先供養佛已，得解一切眾生語言陀羅尼，復聞是法華經八百千萬億那由他甄迦羅、頻婆羅、阿閦婆等偈。大王！我今當還供養此佛。』白已，即坐七寶之臺，上昇虛空，高七多羅樹，往到佛所，頭面禮足，合十指爪，以偈讚佛：</p>

<div class="lg regular" style="margin-left:2em;"><div class='lg-row'>「『容顏甚奇妙，　光明照十方，</div>
<div class='lg-row'>我適曾供養，　今復還親覲。』</div>
</div><p>「爾時，一切眾生憙見菩薩說是偈已，而白佛言：『世尊！世尊猶故在世。』爾時日月淨明德佛，告一切眾生憙見菩薩：『善男子！我涅槃時到、滅盡時至，汝可安施床座，我於今夜當般涅槃。』又勅一切眾生憙見菩薩：『善男子！我以佛法囑累於汝及諸菩薩大弟子，并阿耨多羅三藐三菩提法，亦以三千大千七寶世界諸寶樹、寶臺及給侍諸天，悉付於汝。我滅度後，所有舍利亦付囑汝，當令流布，廣設供養，應起若干千塔。』如是日月淨明德佛勅一切眾生憙見菩薩已，於夜後分入於涅槃。</p>
<p>「爾時，一切眾生憙見菩薩見佛滅度，悲感、懊惱，戀慕於佛，即以海此岸栴檀為[卄/積]，供養佛身，而以燒之。火滅已後，收取舍利，作八萬四千寶瓶，以起八萬四千塔，高三世界，表剎莊嚴，垂諸幡蓋，懸眾寶鈴。</p>
<p>「爾時一切眾生憙見菩薩復自念言：『我雖作是供養，心猶未足，我今當更供養舍利。』便語諸菩薩大弟子及天、龍、夜叉等一切大眾：『汝等當一心念，我今供養日月淨明德佛舍利。』作是語已，即於八萬四千塔前，<span class='corr'>燃</span>百福莊嚴臂七萬二千歲而以供養，令無數求聲聞眾、無量阿僧祇人，發阿耨多羅三藐三菩提心，皆使得住現一切色身三昧。</p>
<p>「爾時，諸菩薩、天、人、阿修羅等，見其無臂，憂惱悲哀而作是言：『此一切眾生憙見菩薩，是我等師，教化我者，而今燒臂，身不具足。』于時一切眾生憙見菩薩，於大眾中立此誓言：『我捨兩臂，必當得佛金色之身，若實不虛，令我兩臂還復如故。』作是誓已，自然還復，由斯菩薩福德智慧淳厚所致。當爾之時，三千大千世界六種震動，天雨寶華，一切人、天得未曾有。」</p>
<p>佛告宿王華菩薩：「於汝意云何？一切眾生憙見菩薩，豈異人乎？今藥王菩薩是也。其所捨身布施，如是無量百千萬億那由他數。</p>
<p>「宿王華！若有發心欲得阿耨多羅三藐三菩提者，能燃手指，乃至足一指，供養佛塔，勝以國城、妻子，及三千大千國土山林河池、諸珍寶物而供養者，若復有人，以七寶滿三千大千世界，供養於佛，及大菩薩、辟支佛、阿羅漢，是人所得功德，不如受持此法華經，乃至一四句偈，其福最多。</p>
<p>「宿王華！譬如一切川流江河，諸水之中海為第一；此法華經亦復如是，於諸如來所說經中，最為深大。又如土山、黑山、小鐵圍山、大鐵圍山及十寶山，眾山之中，須彌山為第一；此法華經亦復如是，於諸經中最為其上。又如眾星之中，月天子最為第一；此法華經亦復如是，於千萬億種諸經法中最為照明。又如日天子能除諸闇；此經亦復如是，能破一切不善之闇。又如諸小王中，轉輪聖王最為第一；此經亦復如是，於眾經中最為其尊。又如帝釋於三十三天中王，此經亦復如是，諸經中王。又如大梵天王，一切眾生之父；此經亦復如是，一切賢聖，學、無學，及發菩薩心者之父。又如一切凡夫人中，須陀洹、斯陀含、阿那含、阿羅漢、辟支佛為第一；此經亦復如是，一切如來所說、若菩薩所說、若聲聞所說，諸經法中，最為第一。有能受持是經典者，亦復如是，於一切眾生中亦為第一。一切聲聞、辟支佛中，菩薩為第一；此經亦復如是，於一切諸經法中最為第一。如佛為諸法王；此經亦復如是，諸經中王。</p>
<p>「宿王華！此經能救一切眾生者，此經能令一切眾生離諸苦惱，此經能大饒益一切眾生，充滿其願。如清涼池！能滿一切諸渴乏者，如寒者得火，如裸者得衣，如商人得主，如子得母，如渡得船，如病得醫，如暗得燈，如貧得寶，如民得王，如賈客得海，如炬除暗；此法華經亦復如是，能令眾生離一切苦、一切病痛，能解一切生死之縛。若人得聞此法華經，若自書、若使人書，所得功德，以佛智慧籌量多少，不得其邊。若書是經卷，華、香、瓔珞、燒香、末香、塗香，幡蓋、衣服，種種之燈——酥燈、油燈、諸香油燈、瞻蔔油燈、須曼那油燈、波羅羅油燈、婆利師迦油燈、那婆摩利油燈——供養，所得功德，亦復無量。</p>
<p>「宿王華！若有人聞是藥王菩薩本事品者，亦得無量無邊功德。若有女人聞是藥王菩薩本事品，能受持者，盡是女身，後不復受。若如來滅後後五百歲中，若有女人聞是經典，如說修行。於此命終，即往安樂世界，阿彌陀佛、大菩薩眾，圍繞住處，生蓮華中，寶座之上，不復為貪欲所惱，亦復不為瞋恚愚癡所惱，亦復不為憍慢嫉妬諸垢所惱，得菩薩神通、無生法忍。得是忍已，眼根清淨，以是清淨眼根，見七百萬二千億那由他恒河沙等諸佛如來。是時諸佛遙共讚言：『善哉，善哉！善男子！汝能於釋迦牟尼佛法中，受持讀誦思惟是經，為他人說，所得福德無量無邊，火不能燒，水不能漂，汝之功德，千佛共說不能令盡。汝今已能破諸魔賊，壞生死軍，諸餘怨敵皆悉摧滅。善男子！百千諸佛，以神通力共守護汝，於一切世間天、人之中無如汝者，唯除如來，其諸聲聞、辟支佛、乃至菩薩，智慧禪定無有與汝等者。』宿王華！此菩薩成就如是功德智慧之力。若有人聞是藥王菩薩本事品，能隨喜讚善者，是人現世口中常出青蓮華香，身毛孔中常出牛頭栴檀之香，所得功德，如上所說。是故，宿王華！以此藥王菩薩本事品囑累於汝。我滅度後後五百歲中，廣宣流布於閻浮提，無令斷絕，惡魔、魔民、諸天、龍、夜叉、鳩槃茶等，得其便也。</p>
<p>「宿王華！汝當以神通之力守護是經。所以者何？此經則為閻浮提人，病之良藥。若人有病，得聞是經，病即消滅，不老不死。宿王華！汝若見有受持是經者，應以青蓮花盛滿末香，供散其上。散已，作是念言：『此人不久必當取草坐於道場，破諸魔軍，當吹法螺、擊大法鼓，度脫一切眾生老病死海。』是故求佛道者、見有受持是經典人，應當如是生恭敬心。」</p>
<p>說是藥王菩薩本事品時，八萬四千菩薩得解一切眾生語言陀羅尼。多寶如來於寶塔中讚宿王華菩薩言：「善哉，善哉！宿王華！汝成就不可思議功德，乃能問釋迦牟尼佛如此之事，利益無量一切眾生。」</p>
</div>
<p class='juan'>妙法蓮華經卷第六</p>
</div><!-- end of div[@id='body'] -->
</body></html>