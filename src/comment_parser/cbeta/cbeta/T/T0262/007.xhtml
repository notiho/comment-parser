<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />妙法蓮華經卷第七</p><p class="byline">後秦龜茲國三藏法師鳩摩羅什奉　詔譯</p>
<div class='div-pin'><a id='mulu33' />
<p class='h1'>妙音菩薩品第二十四</p><p>爾時釋迦牟尼佛放大人相肉髻光明，及放眉間白毫相光，遍照東方百八萬億那由他<span class='corr'>恒</span>河沙等諸佛世界。過是數已，有世界名淨光莊嚴，其國有佛，號淨華宿王智如來、應供、正遍知、明行足、善逝、世間解、無上士、調御丈夫、天人師、佛、世尊，為無量無邊菩薩大眾恭敬圍繞而為說法，釋迦牟尼佛白毫光明遍照其國。爾時一切淨光莊嚴國中，有一菩薩名曰妙音，久已殖眾德本，供養親近無量百千萬億諸佛，而悉成就甚深智慧，得妙幢相三昧、法華三昧、淨德三昧、宿王戲三昧、無緣三昧、智印三昧、解一切眾生語言三昧、集一切功德三昧、清淨三昧、神通遊戲三昧、慧炬三昧、莊嚴王三昧、淨光明三昧、淨藏三昧、不共三昧、日旋三昧，得如是等百千萬億恒河沙等諸大三昧。釋迦牟尼佛光照其身，即白淨華宿王智佛言：「世尊！我當往詣娑婆世界，禮拜、親近、供養釋迦牟尼佛，及見文殊師利法王子菩薩、藥王菩薩、勇施菩薩、宿王華菩薩、上行意菩薩、莊嚴王菩薩、藥上菩薩。」</p>
<p>爾時淨華宿王智佛告妙音菩薩：「汝莫輕彼國，生下劣想。善男子！彼娑婆世界，高下不平，土石諸山，穢惡充滿，佛身卑小，諸菩薩眾其形亦小。而汝身四萬二千由旬，我身六百八十萬由旬，汝身第一端正，百千萬福，光明殊妙，是故汝往，莫輕彼國——若佛、菩薩及國土，生下劣想。」</p>
<p>妙音菩薩白其佛言：「世尊！我今詣娑婆世界，皆是如來之力，如來神通遊戲，如來功德智慧莊嚴。」於是妙音菩薩不起于座，身不動搖，而入三昧，以三昧力，於耆闍崛山，去法座不遠，化作八萬四千眾寶蓮華，閻浮檀金為莖，白銀為葉，金剛為鬚，甄叔迦寶以為其臺。</p>
<p>爾時，文殊師利法王子見是蓮華，而白佛言：「世尊！是何因緣，先現此瑞？有若干千萬蓮華，閻浮檀金為莖，白銀為葉，金剛為鬚，甄叔迦寶以為其臺。」</p>
<p>爾時釋迦牟尼佛告文殊師利：「是妙音菩薩摩訶薩，欲從淨華宿王智佛國，與八萬四千菩薩，圍繞而來至此娑婆世界，供養、親近、禮拜於我，亦欲供養、聽法華經。」</p>
<p>文殊師利白佛言：「世尊！是菩薩種何善本？修何功德？而能有是大神通力？行何三昧？願為我等說是三昧名字，我等亦欲勤修行之，行此三昧，乃能見是菩薩色相大小，威儀進止。唯願世尊以神通力，彼菩薩來，令我得見。」</p>
<p>爾時釋迦牟尼佛告文殊師利：「此久滅度多寶如來，當為汝等而現其相。」</p>
<p>時多寶佛告彼菩薩：「善男子！來，文殊師利法王子欲見汝身。」于時妙音菩薩於彼國沒，與八萬四千菩薩俱共發來。所經諸國，六種震動，皆悉雨於七寶蓮華；百千天樂，不鼓自鳴。是菩薩目如廣大青蓮華葉，正使和合百千萬月，其面貌端正復過於此，身真金色，無量百千功德莊嚴，威德熾盛，光明照曜，諸相具足，如那羅延堅固之身。入七寶臺，上昇虛空，去地七多羅樹，諸菩薩眾恭敬圍繞，而來詣此娑婆世界耆闍崛山。到已，下七寶臺，以價直百千瓔珞，持至釋迦牟尼佛所，頭面禮足，奉上瓔珞，而白佛言：「世尊！淨華宿王智佛問訊世尊，少病、少惱，起居輕利，安樂行不？四大調和不？世事可忍不？眾生易度不？無多貪欲、瞋恚、愚癡、嫉妬、慳慢不？無不孝父母、不敬沙門、邪見、不善心、不攝五情不？世尊！眾生能降伏諸魔怨不？久滅度多寶如來在七寶塔中，來聽法不？又問訊多寶如來，安隱、少惱，堪忍久住不？世尊！我今欲見多寶佛身，唯願世尊，示我令見。」</p>
<p>爾時釋迦牟尼佛語多寶佛：「是妙音菩薩欲得相見。」</p>
<p>時多寶佛告妙音言：「善哉，善哉！汝能為供養釋迦牟尼佛及聽法華經，并見文殊師利等，故來至此。」</p>
<p>爾時華德菩薩白佛言：「世尊！是妙音菩薩，種何善根，修何功德，有是神力？」</p>
<p>佛告華德菩薩：「過去有佛，名雲雷音王多陀阿伽度、阿羅訶、三藐三佛陀，國名現一切世間，劫名憙見，妙音菩薩於萬二千歲，以十萬種伎樂供養雲雷音王佛，并奉上八萬四千七寶鉢。以是因緣果報，今生淨華宿王智佛國，有是神力。華德！於汝意云何？爾時雲雷音王佛所，妙音菩薩——伎樂供養、奉上寶器者，豈異人乎？今此妙音菩薩摩訶薩是。華德！是妙音菩薩，已曾供養親近無量諸佛，久殖德本，又值恒河沙等百千萬億那由他佛。</p>
<p>「華德！汝但見妙音菩薩其身在此，而是菩薩，現種種身，處處為諸眾生說是經典——或現梵王身，或現帝釋身，或現自在天身，或現大自在天身，或現天大將軍身，或現毘沙門天王身，或現轉輪聖王身，或現諸小王身，或現長者身，或現居士身，或現宰官身，或現婆羅門身，或現比丘、比丘尼、優婆塞、優婆夷身，或現長者居士婦女身，或現宰官婦女身，或現婆羅門婦女身，或現童男、童女身，或現天、龍、夜叉、乾闥婆、阿修羅、迦樓羅、緊那羅、摩睺羅伽、人非人等身，而說是經。諸有地獄、餓鬼、畜生，及眾難處，皆能救濟，乃至於王後宮，變為女身，而說是經。</p>
<p>「華德！是妙音菩薩，能救護娑婆世界諸眾生者，是妙音菩薩如是種種變化現身，在此娑婆國土，為諸眾生說是經典，於神通、變化、智慧無所損減。是菩薩，以若干智慧明照娑婆世界，令一切眾生各得所知；於十方恒河沙世界中，亦復如是。若應以聲聞形得度者，現聲聞形而為說法；應以辟支佛形得度者，現辟支佛形而為說法；應以菩薩形得度者，現菩薩形而為說法；應以佛形得度者，即現佛形而為說法。如是種種，隨所應度而為現形，乃至應以滅度而得度者，示現滅度。</p>
<p>「華德！妙音菩薩摩訶薩，成就大神通智慧之力，其事如是。」</p>
<p>爾時華德菩薩白佛言：「世尊！是妙音菩薩，深種善根。世尊！是菩薩住何三昧，而能如是在所變現，度脫眾生？」</p>
<p>佛告華德菩薩：「善男子！其三昧名現一切色身，妙音菩薩住是三昧中，能如是饒益無量眾生。」</p>
<p>說是妙音菩薩品時，與妙音菩薩俱來者八萬四千人，皆得現一切色身三昧；此娑婆世界無量菩薩，亦得是三昧及陀羅尼。</p>
<p>爾時妙音菩薩摩訶薩供養釋迦牟尼佛及多寶佛塔已，還歸本土，所經諸國，六種震動，雨寶蓮華，作百千萬億種種伎樂。既到本國，與八萬四千菩薩、圍繞至淨華宿王智佛所，白佛言：「世尊！我到娑婆世界饒益眾生，見釋迦牟尼佛，及見多寶佛塔，禮拜、供養；又見文殊師利法王子菩薩，及見藥王菩薩、得勤精進力菩薩、勇施菩薩等，亦令是八萬四千菩薩得現一切色身三昧。」說是妙音菩薩來往品時，四萬二千天子得無生法忍，華德菩薩得法華三昧。</p>
</div>
<div class='div-w'><a id='mulu34' />
<div class='div-xu'><a id='mulu35' />
<p class='h2'>御製觀世音普門品經序</p><p>觀世音菩薩，以爍迦羅心應變無窮，自在神通遍遊法界，入微塵國土說法濟度，具足妙相弘誓如海，凡有因緣發清淨心，纔舉聲稱，即隨聲而應，所有欲願即獲如意。妙法蓮華經普門品者，為度脫苦惱之真詮也。人能常以是經作觀，一念方萌，即見大悲勝相，能滅一切諸苦，其功德不可思議。朕惟天道福善禍淫，故佛示果報，使人為善而不敢為惡。夫天堂、地獄皆由人為，不違於方寸之內，故為善者得升天堂，為惡者即墮地獄。夫忠臣孝子吉人貞士，其心即佛，故神明芘佑，業障俱泯，是以生不犯於憲條，沒不墮於無間。夫兇頑之徒，一於為惡，棄五倫如敝帚，蹈刑法如飲甘，寧餧羅剎，不欽佛道。然人性本善，所為惡者，特氣質之偏；苟能改心易慮，修省避畏，轉移之間惡可為善矣。為善則即善人，昔之所積之咎，如太空點塵、紅罏片雪，消滌淨盡，雖有果報將安施乎？朕恒念此，惟恐世之人有過而不知改，乃甘心焉以自棄，遂表章是經，使善良君子永堅禁戒之心，廣納無量之福，為善功德豈有涯涘哉！</p>
<p>永樂九年五月初一日</p>
妙法蓮華經觀世音菩薩普門品經<p class="byline">姚秦三藏法師鳩摩羅什譯長行</p><p class="byline">隋北天竺沙門闍那崛多譯重頌</p></div></div>
<div class='div-pin'><a id='mulu36' />
<p class='h1'>妙法蓮華經觀世音菩薩普門品第二十五</p><p>爾時，無盡意菩薩即從座起，偏袒右肩，合掌向佛而作是言：「世尊！觀世音菩薩以何因緣名觀世音？」</p>
<p>佛告無盡意菩薩：「善男子！若有無量百千萬億眾生受諸苦惱，聞是觀世音菩薩，一心稱名，觀世音菩薩即時觀其音聲，皆得解脫。若有持是觀世音菩薩名者，設入大火，火不能燒，由是菩薩威神力故。若為大水所漂，稱其名號，即得淺處。若有百千萬億眾生，為求金、銀、琉璃、車璩、馬瑙、珊瑚、虎珀、真珠等寶，入於大海。假使黑風吹其船舫，飄墮羅剎鬼國，其中若有，乃至一人，稱觀世音菩薩名者，是諸人等皆得解脫羅剎之難。以是因緣，名觀世音。若復有人臨當被害，稱觀世音菩薩名者，彼所執刀杖尋段段壞，而得解脫。若三千大千國土滿中夜叉、羅剎欲來惱人，聞其稱觀世音菩薩名者，是諸惡鬼尚不能以惡眼視之，況復加害。設復有人，若有罪、若無罪，杻械、枷鎖檢繫其身，稱觀世音菩薩名者，皆悉斷壞，即得解脫。若三千大千國土滿中怨賊，有一商主將諸商人，齎持重寶經過嶮路。其中一人作是唱言：『諸善男子！勿得恐怖！汝等應當一心稱觀世音菩薩名號。是菩薩能以無畏施於眾生。汝等若稱名者，於此怨賊當得解脫。』眾商人聞，俱發聲言：『南無觀世音菩薩。』稱其名故，即得解脫。</p>
<p>「無盡意！觀世音菩薩摩訶薩威神之力，巍巍如是。若有眾生多於婬欲，常念恭敬觀世音菩薩，便得離欲。若多瞋恚，常念恭敬觀世音菩薩，便得離瞋。若多愚癡，常念恭敬觀世音菩薩，便得離癡。</p>
<p>「無盡意！觀世音菩薩有如是等大威神力，多所饒益。是故眾生常應心念。若有女人，設欲求男，禮拜供養觀世音菩薩，便生福德智慧之男；設欲求女，便生端正有相之女。宿殖德本，眾人愛敬。</p>
<p>「無盡意！觀世音菩薩有如是力。若有眾生恭敬禮拜觀世音菩薩，福不唐捐。是故眾生皆應受持觀世音菩薩名號。</p>
<p>「無盡意！若有人受持六十二億恒河沙菩薩名字，復盡形供養飲食、衣服、臥具、醫藥。於汝意云何？是善男子、善女人，功德多不？」</p>
<p>無盡意言：「甚多，世尊！」</p>
<p>佛言：「若復有人受持觀世音菩薩名號，乃至一時禮拜、供養。是二人福，正等無異，於百千萬億劫不可窮盡。無盡意！受持觀世音菩薩名號，得如是無量無邊福德之利。」</p>
<p>無盡意菩薩白佛言：「世尊！觀世音菩薩云何遊此娑婆世界？云何而為眾生說法？方便之力，其事云何？」</p>
<p>佛告無盡意菩薩：「善男子！若有國土眾生應以佛身得度者，觀世音菩薩即現佛身而為說法；應以辟支佛身得度者，即現辟支佛身而為說法；應以聲聞身得度者，即現聲聞身而為說法；應以梵王身得度者，即現梵王身而為說法；應以帝釋身得度者，即現帝釋身而為說法；應以自在天身得度者，即現自在天身而為說法；應以大自在天身得度者，即現大自在天身而為說法；應以天大將軍身得度者，即現天大將軍身而為說法；應以毘沙門身得度者，即現毘沙門身而為說法；應以小王身得度者，即現小王身而為說法；應以長者身得度者，即現長者身而為說法；應以居士身得度者，即現居士身而為說法；應以宰官身得度者，即現宰官身而為說法；應以婆羅門身得度者，即現婆羅門身而為說法；應以比丘、比丘尼、優婆塞、優婆夷身得度者，即現比丘、比丘尼、優婆塞、優婆夷身而為說法；應以長者、居士、宰官、婆羅門婦女身得度者，即現婦女身而為說法；應以童男、童女身得度者，即現童男、童女身而為說法；應以天、龍、夜叉、乾闥婆、阿修羅、迦樓羅、緊那羅、摩睺羅伽、人非人等身得度者，即皆現之而為說法；應以執金剛身得度者，即現執金剛身而為說法。</p>
<p>「無盡意！是觀世音菩薩成就如是功德，以種種形，遊諸國土，度脫眾生。是故汝等應當一心供養觀世音菩薩。是觀世音菩薩摩訶薩於怖畏急難之中能施無畏，是故此娑婆世界皆號之為施無畏者。」</p>
<p>無盡意菩薩白佛言：「世尊！我今當供養觀世音菩薩。」即解頸眾寶珠、瓔珞，價直百千兩金，而以與之，作是言：「仁者！受此法施珍寶瓔珞。」時觀世音菩薩不肯受之。無盡意復白觀世音菩薩言：「仁者！愍我等故，受此瓔珞。」</p>
<p>爾時佛告觀世音菩薩：「當愍此無盡意菩薩及四眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等故，受是瓔珞。」</p>
<p>即時觀世音菩薩愍諸四眾，及於天、龍、人非人等，受其瓔珞，分作二分，一分奉釋迦牟尼佛，一分奉多寶佛塔。</p>
<p>「無盡意！觀世音菩薩有如是自在神力，遊於娑婆世界。」</p>
<p>爾時無盡意菩薩以偈問曰：</p>

<div class="lg regular" style="margin-left:0em;"><div class='lg-row'>「世尊妙相具，　我今重問彼，</div>
<div class='lg-row'>佛子何因緣，　名為觀世音？</div>
<div class='lg-row'>具足妙相尊，　偈答無盡意：</div>
<div class='lg-row'>『汝聽觀音行，　善應諸方所，</div>
<div class='lg-row'>弘誓深如海，　歷劫不思議，</div>
<div class='lg-row'>侍多千億佛，　發大清淨願。</div>
<div class='lg-row'>我為汝略說，　聞名及見身，</div>
<div class='lg-row'>心念不空過，　能滅諸有苦。</div>
<div class='lg-row'>假使興害意，　推落大火坑，</div>
<div class='lg-row'>念彼觀音力，　火坑變成池。</div>
<div class='lg-row'>或漂流巨海，　龍魚諸鬼難，</div>
<div class='lg-row'>念彼觀音力，　波浪不能沒。</div>
<div class='lg-row'>或在須彌峯，　為人所推墮，</div>
<div class='lg-row'>念彼觀音力，　如日虛空住。</div>
<div class='lg-row'>或被惡人逐，　墮落金剛山，</div>
<div class='lg-row'>念彼觀音力，　不能損一毛。</div>
<div class='lg-row'>或值怨賊繞，　各執刀加害，</div>
<div class='lg-row'>念彼觀音力，　咸即起慈心。</div>
<div class='lg-row'>或遭王難苦，　臨刑欲壽終，</div>
<div class='lg-row'>念彼觀音力，　刀尋<span class='corr'>段段</span>壞。</div>
<div class='lg-row'>或囚禁枷鎖，　手足被杻械，</div>
<div class='lg-row'>念彼觀音力，　釋然得解脫。</div>
<div class='lg-row'>呪詛諸毒藥，　所欲害身者，</div>
<div class='lg-row'>念彼觀音力，　還著於本人。</div>
<div class='lg-row'>或遇惡羅剎、　毒龍諸鬼等，</div>
<div class='lg-row'>念彼觀音力，　時悉不敢害。</div>
<div class='lg-row'>若惡獸圍遶，　利牙爪可怖，</div>
<div class='lg-row'>念彼觀音力，　疾走無邊方。</div>
<div class='lg-row'>蚖蛇及蝮蠍，　氣毒煙火燃，</div>
<div class='lg-row'>念彼觀音力，　尋聲自迴去。</div>
<div class='lg-row'>雲雷鼓掣電，　降雹澍大雨，</div>
<div class='lg-row'>念彼觀音力，　應時得消散。</div>
<div class='lg-row'>眾生被困厄，　無量苦逼身，</div>
<div class='lg-row'>觀音妙智力，　能救世間苦。</div>
<div class='lg-row'>具足神通力，　廣修智方便，</div>
<div class='lg-row'>十方諸國土，　無剎不現身。</div>
<div class='lg-row'>種種諸惡趣，　地獄鬼畜生，</div>
<div class='lg-row'>生老病死苦，　以漸悉令滅。</div>
<div class='lg-row'>真觀清淨觀，　廣大智慧觀，</div>
<div class='lg-row'>悲觀及慈觀，　常願常瞻仰。</div>
<div class='lg-row'>無垢清淨光，　慧日破諸闇，</div>
<div class='lg-row'>能伏災風火，　普明照世間。</div>
<div class='lg-row'>悲體戒雷震，　慈意妙大雲，</div>
<div class='lg-row'>澍甘露法雨，　滅除煩惱焰。</div>
<div class='lg-row'>諍訟經官處，　怖畏軍陣中，</div>
<div class='lg-row'>念彼觀音力，　眾怨悉退散。</div>
<div class='lg-row'>妙音觀世音，　梵音海潮音，</div>
<div class='lg-row'>勝彼世間音，　是故須常念，</div>
<div class='lg-row'>念念勿生疑。　觀世音淨聖，</div>
<div class='lg-row'>於苦惱死厄，　能為作依怙，</div>
<div class='lg-row'>具一切功德，　慈眼視眾生，</div>
<div class='lg-row'>福聚海無量，　是故應頂禮。』」</div>
</div><p>爾時持地菩薩即從座起，前白佛言：「世尊！若有眾生聞是觀世音菩薩品自在之業、普門示現神通力者，當知是人功德不少。」</p>
<p>佛說是普門品時，眾中八萬四千眾生，皆發無等等阿耨多羅三藐三菩提心。</p>
</div>
<div class='div-pin'><a id='mulu37' />
<p class='h1'>妙法蓮華經陀羅尼品第二十六</p><p>爾時，藥王菩薩即從座起，偏袒右肩，合掌向佛，而白佛言：「世尊！若善男子、善女人，有能受持法華經者——若讀誦通利，若書寫經卷——得幾所福？」</p>
<p>佛告藥王：「若有善男子、善女人，供養八百萬億那由他恒河沙等諸佛。於汝意云何？其所得福，寧為多不？」</p>
<p>「甚多，世尊。」</p>
<p>佛言：「若善男子、善女人，能於是經，乃至受持一四句偈，讀誦、解義、如說修行，功德甚多。」</p>
<p>爾時藥王菩薩白佛言：「世尊！我今當與說法者陀羅尼呪，以守護之。」即說呪曰：</p>
<p>「安爾<span class='note-inline'>(一)</span>　曼爾<span class='note-inline'>(二)</span>　摩禰<span class='note-inline'>(三)</span>　摩摩禰<span class='note-inline'>(四)</span>　旨隷<span class='note-inline'>(五)</span>　遮梨第<span class='note-inline'>(六)</span>　賒咩<span class='note-inline'>(羊鳴音)</span><span class='note-inline'>(七)</span>　賒履<span class='note-inline'>(冈雉反)</span>多瑋<span class='note-inline'>(八)</span>　羶<span class='note-inline'>(輸千反)</span>帝<span class='note-inline'>(九)</span>　目帝<span class='note-inline'>(十)</span>　目多履<span class='note-inline'>(十一)</span>　娑履<span class='note-inline'>(十二)</span>　阿瑋娑履<span class='note-inline'>(十三)</span>　桑履<span class='note-inline'>(十四)</span>　娑履<span class='note-inline'>(十五)</span>　叉裔<span class='note-inline'>(十六)</span>　阿叉裔<span class='note-inline'>(十七)</span>　阿耆膩<span class='note-inline'>(十八)</span>　羶帝<span class='note-inline'>(十九)</span>　賒履<span class='note-inline'>(二十)</span>　陀羅尼<span class='note-inline'>(二十一)</span>　阿盧伽婆娑<span class='note-inline'>(蘇奈反)</span>簸蔗毘叉膩<span class='note-inline'>(二十二)</span>　禰毘剃<span class='note-inline'>(二十三)</span>　阿便哆<span class='note-inline'>(都餓反)</span>邏禰履剃<span class='note-inline'>(二十四)</span>　阿亶哆波隷輸地<span class='note-inline'>(途賣反)</span><span class='note-inline'>(二十五)</span>　漚究隷<span class='note-inline'>(二十六)</span>　牟究隷<span class='note-inline'>(二十七)</span>　阿羅隷<span class='note-inline'>(二十八)</span>　波羅隷<span class='note-inline'>(二十九)</span>　首迦差<span class='note-inline'>(初几反)</span><span class='note-inline'>(三十)</span>　阿三磨三履<span class='note-inline'>(三十一)</span>　佛䭾毘吉利袠帝<span class='note-inline'>(三十二)</span>　達磨波利差<span class='note-inline'>(猜離反)</span>帝<span class='note-inline'>(三十三)</span>　僧伽涅瞿沙禰<span class='note-inline'>(三十四)</span>　婆舍婆舍輸地<span class='note-inline'>(三十五)</span>　曼哆邏<span class='note-inline'>(三十六)</span>　曼哆邏叉夜多<span class='note-inline'>(三十七)</span>　郵樓哆<span class='note-inline'>(三十八)</span>　郵樓哆憍舍略<span class='note-inline'>(來加反)</span><span class='note-inline'>(三十九)</span>　惡叉邏<span class='note-inline'>(四十)</span>　惡叉冶多冶<span class='note-inline'>(四十一)</span>　阿婆盧<span class='note-inline'>(四十二)</span>　阿摩若<span class='note-inline'>(荏蔗反)</span>那多夜<span class='note-inline'>(四十三)</span></p>
<p>「世尊！是陀羅尼神咒，六十二億恒河沙等諸佛所說，若有侵毀此法師者，則為侵毀是諸佛已。」</p>
<p>時釋迦牟尼佛讚藥王菩薩言：「善哉，善哉！藥王！汝愍念擁護此法師故，說是陀羅尼，於諸眾生，多所饒益。」</p>
<p>爾時勇施菩薩白佛言：「世尊！我亦為擁護讀誦受持法華經者，說陀羅尼。若此法師得是陀羅尼，若夜叉、若羅剎、若富單那、若吉遮、若鳩槃茶、若餓鬼等，伺求其短，無能得便。」即於佛前而說呪曰：</p>
<p>「痤<span class='note-inline'>(誓螺反)</span>隷<span class='note-inline'>(一)</span>摩訶痤隷<span class='note-inline'>(二)</span>郁枳<span class='note-inline'>(三)</span>目枳<span class='note-inline'>(四)</span>阿隷<span class='note-inline'>(五)</span>阿羅婆第<span class='note-inline'>(六)</span>涅隷第<span class='note-inline'>(七)</span>涅隷多婆第<span class='note-inline'>(八)</span>伊緻<span class='note-inline'>(猪履反)</span>柅<span class='note-inline'>(女氏反)</span><span class='note-inline'>(九)</span>韋緻柅<span class='note-inline'>(十)</span>旨緻柅<span class='note-inline'>(十一)</span>涅隷墀柅<span class='note-inline'>(十二)</span>涅犁墀婆底<span class='note-inline'>(十三)</span></p>
<p>「世尊！是陀羅尼神呪，恒河沙等諸佛所說，亦皆隨喜，若有侵毀此法師者，則為侵毀是諸佛已。」</p>
<p>爾時毘沙門天王護世者白佛言：「世尊！我亦為愍念眾生、擁護此法師故，說是陀羅尼。」即說呪曰：</p>
<p>「阿梨<span class='note-inline'>(一)</span>那梨<span class='note-inline'>(二)</span><span class='corr'>㝹</span>那梨<span class='note-inline'>(三)</span>阿那盧<span class='note-inline'>(四)</span>那履<span class='note-inline'>(五)</span>拘那履<span class='note-inline'>(六)</span></p>
<p>「世尊！以是神呪擁護法師，我亦自當擁護持是經者，令百由旬內無諸衰患。」</p>
<p>爾時持國天王在此會中，與千萬億那由他乾闥婆眾，恭敬圍繞，前詣佛所，合掌白佛言：「世尊！我亦以陀羅尼神呪，擁護持法華經者。」即說呪曰：</p>
<p>「阿伽禰<span class='note-inline'>(一)</span>伽禰<span class='note-inline'>(二)</span>瞿利<span class='note-inline'>(三)</span>乾陀利<span class='note-inline'>(四)</span>旃陀利<span class='note-inline'>(五)</span>摩蹬耆<span class='note-inline'>(六)</span>常求利<span class='note-inline'>(七)</span>浮樓莎柅<span class='note-inline'>(八)</span>頞底<span class='note-inline'>(九)</span></p>
<p>「世尊！是陀羅尼神呪，四十二億諸佛所說，若有侵毀此法師者，則為侵毀是諸佛已。」</p>
<p>爾時有羅剎女等，一名藍婆，二名毘藍婆，三名曲齒，四名華齒，五名黑齒，六名多髮，七名無厭足，八名持瓔珞，九名睪帝，十名奪一切眾生精氣，是十羅剎女，與鬼子母，并其子及眷屬，俱詣佛所，同聲白佛言：「世尊！我等亦欲擁護讀誦受持法華經者，除其衰患。若有伺求法師短者，令不得便。」即於佛前，而說呪曰：</p>
<p>「伊提履<span class='note-inline'>(一)</span>伊提泯<span class='note-inline'>(二)</span>伊提履<span class='note-inline'>(三)</span>阿提履<span class='note-inline'>(四)</span>伊提履<span class='note-inline'>(五)</span>泥履<span class='note-inline'>(六)</span>泥履<span class='note-inline'>(七)</span>泥履<span class='note-inline'>(八)</span>泥履<span class='note-inline'>(九)</span>泥履<span class='note-inline'>(十)</span>樓醯<span class='note-inline'>(十一)</span>樓醯<span class='note-inline'>(十二)</span>樓醯<span class='note-inline'>(十三)</span>樓醯<span class='note-inline'>(十四)</span>多醯<span class='note-inline'>(十五)</span>多醯<span class='note-inline'>(十六)</span>多醯<span class='note-inline'>(十七)</span>兜醯<span class='note-inline'>(十八)</span><span class='corr'>㝹</span>醯<span class='note-inline'>(十九)</span></p>
<p>「寧上我頭上，莫惱於法師。若夜叉、若羅剎、若餓鬼、若富單那、若吉遮、若毘陀羅、若犍馱、若烏摩勒伽、若阿跋摩羅、若夜叉吉遮、若人吉遮，若熱病若一日、若二日、若三日、若四日乃至七日，若常熱病，若男形、若女形、若童男形、若童女形，乃至夢中，亦復莫惱。」即於佛前而說偈言：</p>

<div class="lg regular" style="margin-left:1em;"><div class='lg-row'>「若不順我呪，　惱亂說法者，</div>
<div class='lg-row'>頭破作七分，　如阿梨樹枝。</div>
<div class='lg-row'>如殺父母罪，　亦如壓油殃，</div>
<div class='lg-row'>斗秤欺誑人，　調達破僧罪。</div>
<div class='lg-row'>犯此法師者，　當獲如是殃。」</div>
</div><p>諸羅剎女說此偈已，白佛言：「世尊！我等亦當身自擁護受持、讀誦、修行是經者，令得安隱，離諸衰患，消眾毒藥。」</p>
<p>佛告諸羅剎女：「善哉，善哉！汝等但能擁護受持法華名者，福不可量，何況擁護具足受持，供養經卷——華、香、瓔珞，末香、塗香、燒香，幡蓋、伎樂；燃種種燈：酥燈、油燈、諸香油燈、蘇摩那華油燈、瞻蔔華油燈、婆師迦華油燈、優鉢羅華油燈，如是等百千種供養者。睪帝！汝等及眷屬應當擁護如是法師。」</p>
<p>說是陀羅尼品時，六萬八千人得無生法忍。</p>
</div>
<div class='div-pin'><a id='mulu38' />
<p class='h1'>妙法蓮華經妙莊嚴王本事品第二十七</p><p>爾時佛告諸大眾：「乃往古世，過無量無邊不可思議阿僧祇劫，有佛名雲雷音宿王華智多陀阿伽度、阿羅訶、三藐三佛陀，國名光明莊嚴，劫名憙見。彼佛法中有王，名妙莊嚴，其王夫人名曰淨德，有二子，一名淨藏，二名淨眼。是二子有大神力，福德智慧，久修菩薩所行之道，所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜、方便波羅蜜，慈悲喜捨，乃至三十七品助道法皆悉明了通達。又得菩薩淨三昧、日星宿三昧、淨光三昧、淨色三昧、淨照明三昧、長莊嚴三昧、大威德藏三昧，於此三昧亦悉通達。</p>
<p>「爾時彼佛欲引導妙莊嚴王，及愍念眾生故，說是法華經。時淨藏、淨眼二子到其母所，合十指爪掌白言：『願母往詣雲雷音宿王華智佛所，我等亦當侍從，親近、供養、禮拜。所以者何？此佛於一切天人眾中說法華經，宜應聽受。』母告子言：『汝父信受外道，深著婆羅門法，汝等應往白父，與共俱去。』淨藏、淨眼合十指爪掌白母：『我等是法王子，而生此邪見家。』母告子言：『汝等當憂念汝父，為現神變，若得見者，心必清淨，或聽我等，往至佛所。』於是二子念其父故，踊在虛空，高七多羅樹，現種種神變——於虛空中行住坐臥；身上出水、身下出火，身下出水、身上出火；或現大身滿虛空中，而復現小，小復現大；於空中滅，忽然在地；入地如水，履水如地。現如是等種種神變，令其父王心淨信解。時父見子神力如是，心大歡喜，得未曾有，合掌向子言：『汝等，師為是誰，誰之弟子？』二子白言：『大王！彼雲雷音宿王華智佛，今在七寶菩提樹下法座上坐，於一切世間天人眾中廣說法華經，是我等師，我是弟子。』父語子言：『我今亦欲見汝等師，可共俱往。』於是二子從空中下，到其母所，合掌白母：『父王今已信解，堪任發阿耨多羅三藐三菩提心。我等為父已作佛事，願母見聽，於彼佛所出家修道。』</p>
<p>「爾時二子欲重宣其意，以偈白母：</p>

<div class="lg regular" style="margin-left:2em;"><div class='lg-row'>「『願母放我等，　出家作沙門，</div>
<div class='lg-row'>諸佛甚難值，　我等隨佛學。</div>
<div class='lg-row'>如優曇鉢羅，　值佛復難是，</div>
<div class='lg-row'>脫諸難亦難，　願聽我出家。』</div>
</div><p>「母即告言：『聽汝出家。所以者何？佛難值故。』</p>
<p>「於是二子白父母言：『善哉，父母！願時往詣雲雷音宿王華智佛所，親近供養。所以者何？佛難得值，如優曇鉢羅華，又如一眼之龜，值浮木孔。而我等宿福深厚，生值佛法，是故父母當聽我等，令得出家。所以者何？諸佛難值，時亦難遇。』</p>
<p>「彼時妙莊嚴王後宮八萬四千人，皆悉堪任受持是法華經。淨眼菩薩，於法華三昧，久已通達；淨藏菩薩，已於無量百千萬億劫通達離諸惡趣三昧，欲令一切眾生離諸惡趣故。其王夫人，得諸佛集三昧，能知諸佛祕密之藏。</p>
<p>「二子如是以方便力善化其父，令心信解，好樂佛法。於是妙莊嚴王與群臣眷屬俱，淨德夫人與後宮婇女眷屬俱，其王二子與四萬二千人俱，一時共詣佛所。到已，頭面禮足，繞佛三匝，却住一面。</p>
<p>「爾時彼佛為王說法，示教利喜。王大歡悅。爾時妙莊嚴王及其夫人，解頸真珠瓔珞，價直百千，以散佛上，於虛空中化成四柱寶臺，臺中有大寶床，敷百千萬天衣，其上有佛結加趺坐，放大光明。爾時妙莊嚴王作是念：『佛身希有，端嚴殊特，成就第一微妙之色。』時雲雷音宿王華智佛告四眾言：『汝等見是妙莊嚴王，於我前合掌立不？此王於我法中作比丘，精勤修習，助佛道法，當得作佛，號娑羅樹王，國名大光，劫名大高王。其娑羅樹王佛，有無量菩薩眾及無量聲聞，其國平正，功德如是。』其王即時以國付弟，與夫人、二子并諸眷屬，於佛法中出家修道。</p>
<p>「王出家已，於八萬四千歲，常勤精進修行妙法華經。過是已後，得一切淨功德莊嚴三昧，即昇虛空，高七多羅樹，而白佛言：『世尊！此我二子，已作佛事，以神通變化轉我邪心，令得安住於佛法中，得見世尊。此二子者，是我善知識，為欲發起宿世善根，饒益我故，來生我家。』</p>
<p>「爾時，雲雷音宿王華智佛告妙莊嚴王言：『如是，如是！如汝所言。若善男子、善女人，種善根故，世世得善知識，其善知識，能作佛事，示教利喜，令入阿耨多羅三藐三菩提。大王！當知善知識者是大因緣，所謂化導令得見佛，發阿耨多羅三藐三菩提心。大王！汝見此二子不？此二子，已曾供養六十五百千萬億那由他恒河沙諸佛，親近恭敬，於諸佛所受持法華經，愍念邪見眾生，令住正見。』妙莊嚴王即從虛空中下，而白佛言：『世尊！如來甚希有，以功德智慧故，頂上肉髻光明顯照，其眼長廣而紺青色，眉間毫相白如珂月，齒白齊密常有光明，脣色赤好如頻婆菓。』</p>
<p>「爾時妙莊嚴王，讚歎佛如是等無量百千萬億功德<span class='corr'>已</span>，於如來前，一心合掌，復白佛言：『世尊！未曾有也。如來之法，具足成就不可思議微妙功德，教誡所行，安隱快善。我從今日，不復自隨心行，不生邪見、憍慢、瞋恚諸惡之心。』說是語已，禮佛而出。」</p>
<p>佛告大眾：「於意云何？妙莊嚴王，豈異人乎？今華德菩薩是。其淨德夫人，今佛前光照莊嚴相菩薩是。哀愍妙莊嚴王及諸眷屬故，於彼中生。其二子者，今藥王菩薩、藥上菩薩是。是藥王、藥上菩薩，成就如此諸大功德，已於無量百千萬億諸佛所殖眾德本，成就不可思議諸善功德。若有人識是二菩薩名字者，一切世間諸天人民亦應禮拜。」</p>
<p>佛說是妙莊嚴王本事品時，八萬四千人遠塵離垢，於諸法中得法眼淨。</p>
</div>
<div class='div-pin'><a id='mulu39' />
<p class='h1'>妙法蓮華經普賢菩薩勸發品第二十八</p><p>爾時普賢菩薩，以自在神通力，威德名聞，與大菩薩無量無邊不可稱數，從東方來。所經諸國，普皆震動，雨寶蓮華，作無量百千萬億種種伎樂。又與無數諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，大眾圍繞，各現威德神通之力，到娑婆世界耆闍崛山中，頭面禮釋迦牟尼佛，右繞七匝，白佛言：「世尊，我於寶威德上王佛國，遙聞此娑婆世界說法華經，與無量無邊百千萬億諸菩薩眾共來聽受，唯願世尊當為說之。若善男子、善女人，於如來滅後，云何能得是法華經？」</p>
<p>佛告普賢菩薩：「若善男子、善女人，成就四法，於如來滅後，當得是法華經：一者、為諸佛護念，二者、殖眾德本，三者、入正定聚，四者、發救一切眾生之心。善男子、善女人，如是成就四法，於如來滅後，必得是經。」</p>
<p>爾時普賢菩薩白佛言：「世尊！於後五百歲、濁惡世中，其有受持是經典者，我當守護，除其衰患，令得安隱，使無伺求得其便者，若魔、若魔子、若魔女、若魔民、若為魔所著者，若夜叉、若羅剎、若鳩槃茶、若毘舍闍、若吉遮、若富單那、若韋陀羅等，諸惱人者，皆不得便。是人若行、若立讀誦此經，我爾時乘六牙白象王，與大菩薩眾俱詣其所，而自現身，供養守護，安慰其心，亦為供養法華經故。是人若坐思惟此經，爾時我復乘白象王現其人前，其人若於法華經有所忘失一句一偈，我當教之，與共讀誦，還令通利。爾時受持讀誦法華經者，得見我身，甚大歡喜，轉復精進，以見我故，即得三昧及陀羅尼，名為旋陀羅尼、百千萬億旋陀羅尼、法音方便陀羅尼，得如是等陀羅尼。</p>
<p>「世尊！若後世後五百歲、濁惡世中，比丘、比丘尼、優婆塞、優婆夷，求索者、受持者、讀誦者、書寫者，欲修習是法華經，於三七日中，應一心精進。滿三七日已，我當乘六牙白象，與無量菩薩而自圍繞，以一切眾生所憙見身，現其人前，而為說法，示教利喜，亦復與其陀羅尼呪，得是陀羅尼故，無有非人能破壞者，亦不為女人之所惑亂，我身亦自常護是人。唯願世尊聽我說此陀羅尼呪。」即於佛前而說呪曰：</p>
<p class="dharani">「阿檀地<span class='note-inline'>(途賣反)</span><span class='note-inline'>(一)</span>檀陀婆地<span class='note-inline'>(二)</span>檀陀婆帝<span class='note-inline'>(三)</span>檀陀鳩舍隷<span class='note-inline'>(四)</span>檀陀修陀隷<span class='note-inline'>(五)</span>修陀隷<span class='note-inline'>(六)</span>修陀羅婆底<span class='note-inline'>(七)</span>佛馱波羶禰<span class='note-inline'>(八)</span>薩婆陀羅尼阿婆多尼<span class='note-inline'>(九)</span>薩婆婆沙阿婆多尼<span class='note-inline'>(十)</span>修阿婆多尼<span class='note-inline'>(十一)</span>僧伽婆履叉尼<span class='note-inline'>(十二)</span>僧伽涅伽陀尼<span class='note-inline'>(十三)</span>阿僧祇<span class='note-inline'>(十四)</span>僧伽波伽地<span class='note-inline'>(十五)</span>帝隷阿惰僧伽兜略<span class='note-inline'>(盧遮反)</span>阿羅帝婆羅帝<span class='note-inline'>(十六)</span>薩婆僧伽三摩地伽蘭地<span class='note-inline'>(十七)</span>薩婆達磨修波利剎帝<span class='note-inline'>(十八)</span>薩婆薩埵樓馱憍舍略阿㝹伽地<span class='note-inline'>(十九)</span>辛阿毘吉利地帝<span class='note-inline'>(二十)</span></p>
<p>「世尊！若有菩薩得聞是陀羅尼者，當知普賢神通之力，若法華經行閻浮提，有受持者，應作此念：『皆是普賢威神之力。』若有受持、讀誦，正憶念，解其義趣，如說修行，當知是人行普賢行，於無量無邊諸佛所深種善根，為諸如來手摩其頭。若但書寫，是人命終，當生忉利天上，是時八萬四千天女作眾伎樂而來迎之，其人即著七寶冠，於婇女中娛樂快樂；何況受持、讀誦，正憶念，解其義趣，如說修行。若有人受持、讀誦，解其義趣，是人命終，為千佛授手，令不恐怖，不墮惡趣，即往兜率天上彌勒菩薩所。彌勒菩薩，有三十二相大菩薩眾所共圍繞，有百千萬億天女眷屬，而於中生，有如是等功德利益。是故智者，應當一心自書、若使人書，受持、讀誦，正憶念，如說修行。</p>
<p>「世尊！我今以神通力故，守護是經，於如來滅後閻浮提內，廣令流布，使不斷絕。」</p>
<p>爾時釋迦牟尼佛讚言：「善哉，善哉！普賢！汝能護助是經，令多所眾生安樂利益。汝已成就不可思議功德，深大慈悲，從久遠來，發阿耨多羅三藐三菩提意，而能作是神通之願，守護是經。我當以神通力，守護能受持普賢菩薩名者。</p>
<p>「普賢！若有受持、讀誦、正憶念、修習、書寫是法華經者，當知是人則見釋迦牟尼佛，如從佛口聞此經典；當知是人供養釋迦牟尼佛；當知是人，佛讚善哉；當知是人為釋迦牟尼佛手摩其頭；當知是人為釋迦牟尼佛衣之所覆。如是之人不復貪著世樂，不好外道經書、手筆，亦復不喜親近其人及諸惡者——若屠兒、若畜猪羊雞狗、若獵師、若衒賣女色；是人心意質直，有正憶念，有福德力；是人不為三毒所惱，亦復不為嫉妬、我慢、邪慢、增上慢所惱；是人少欲知足，能修普賢之行。</p>
<p>「普賢！若如來滅後後五百歲，若有人見受持、讀誦法華經者，應作是念：『此人不久當詣道場，破諸魔眾，得阿耨多羅三藐三菩提，轉法輪、擊法鼓、吹法螺、雨法雨，當坐天人大眾中師子法座上。』</p>
<p>「普賢！若於後世，受持、讀誦是經典者，是人不復貪著衣服、臥具、飲食、資生之物，所願不虛，亦於現世得其福報。若有人輕毀之，言：『汝狂人耳，空作是行，終無所獲。』如是罪報，當世世無眼；若有供養讚歎之者，當於今世得現果報。若復見受持是經者，出其過惡，若實、若不實，此人現世得白癩病。若有輕笑之者，當世世牙齒踈缺，醜脣、平鼻，手腳繚戾，眼目角睞，身體臭穢，惡瘡、膿血、水腹、短氣、諸惡重病。是故，普賢！若見受持是經典者，當起遠迎，當如敬佛。」</p>
<p>說是普賢勸發品時，恒河沙等無量無邊菩薩，得百千萬億旋陀羅尼；三千大千世界微塵等諸菩薩，具普賢道。</p>
<p>佛說是經時，普賢等諸菩薩，舍利弗等諸聲聞，及諸天、龍、人非人等，一切大會，皆大歡喜，受持佛語，作禮而去。</p>
</div>
<p class='juan'>妙法蓮華經卷第七</p>
<div class='div-xu'><a id='mulu40' />
<p class='h1'>妙法蓮華經後序</p><p class="byline">後秦沙門僧叡述</p><p>《法華經》者，諸佛之祕藏，眾經之實體也。以華為名者，照其本也；稱芬陀利者，美其盛也。所興既玄，其旨甚婉，自非達識傳之，罕有得其門者。夫百卉藥木之英，物實之本也；八萬四千法藏者，道果之原也，故以喻焉。諸華之中，蓮華最勝，華尚未敷，名屈摩羅；敷而將落，名迦摩羅；處中盛時，名芬陀利。未敷喻二道，將落譬泥洹，榮曜獨足以喻斯典。至如《般若》諸經，深無不極，故道者以之而歸；大無不該，故乘者以之而濟；然其大略，皆以適化為大；應務之門，不得不以善權為用。權之為化，悟物雖弘，於實體不足，皆屬《法華》，固其宜矣。尋其幽旨，恢廓宏邃，所該甚遠，豈徒說實歸本，畢定殊塗而已耶？乃實大明覺理，囊括古今。云佛壽無量，永劫未足以明其久也；分身無數，萬形不足以異其體也。然則壽量定其非數，分身明其無實，普賢顯其無成，多寶照其不滅。夫邁玄古以斯今，則萬世同一日；即萬化以悟玄，則千途無異轍。夫如是者，則生生未足以期存，永寂亦未可言其滅矣。尋幽宗以絕往，則喪功於本無；控心轡於三昧，則忘期於二地。經流茲土，雖復垂及百年，譯者昧其虛津，靈關莫之或啟；談者乖其准格，幽蹤罕得而履；徒復搜研皓首，竝未有窺其門者。秦司隷校尉左將軍安城侯姚嵩，擬韻玄門，宅心世表，注誠斯典，信詣彌至，每思尋其文，深識譯者之失。既遇鳩摩羅法師，為之傳寫，指其大歸真，若披重霄而高蹈，登崑崙而俯盻矣。于時聽受領悟之僧八百餘人，皆是諸方英秀，一時之傑也。是歲弘始八年，歲次鶉火。</p>
</div>
<div class='div-w'><p>魯國太夫人張氏，伏遇亡夫太傅大丞相李公遠忌之辰，謹施淨財壹貫文<span class='corr'>入</span>福州開元寺大藏經司，雕鳳字凾《妙法蓮華經》七卷、《法華三昧》等經三卷，共計一十卷，伏茲勝因薦嚴超生淨土。時紹興二十一年正月十五日謹題。</p>
</div>
</div><!-- end of div[@id='body'] -->
</body></html>