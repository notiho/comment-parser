<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>妙法蓮華經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />妙法蓮華經卷第二</p><p class="byline">後秦龜茲國三藏法師鳩摩羅什奉　詔譯</p>
<div class='div-pin'><a id='mulu7' />
<p class='h1'>譬喻品第三</p><p>爾時舍利弗踊躍歡喜，即起合掌，瞻仰尊顏而白佛言：「今從世尊聞此法音，心懷勇躍，得未曾有。所以者何？我昔從佛聞如是法，見諸菩薩授記作佛，而我等不豫斯事，甚自感傷，失於如來無量知見。世尊！我常獨處山林樹下，若坐若行，每作是念：『我等同入法性，云何如來以小乘法而見濟度？是我等咎，非世尊也。所以者何？若我等待說所因成就阿耨多羅三藐三菩提者，必以大乘而得度脫。然我等不解方便隨宜所說，初聞佛法，遇便信受、思惟、取證。』世尊！我從昔來，終日竟夜每自剋責，而今從佛聞所未聞未曾有法，斷諸疑悔，身意泰然，快得安隱。今日乃知真是佛子，從佛口生，從法化生，得佛法分。」</p>
<p>爾時舍利弗欲重宣此義，而說偈言：</p>

<div class="lg regular" style="margin-left:1em;"><div class='lg-row'>「我聞是法音，　得所未曾有，</div>
<div class='lg-row'>心懷大歡喜，　疑網皆已除。</div>
<div class='lg-row'>昔來蒙佛教，　不失於大乘，</div>
<div class='lg-row'>佛音甚希有，　能除眾生惱，</div>
<div class='lg-row'>我已得漏盡，　聞亦除憂惱。</div>
<div class='lg-row'>我處於山谷，　或在<span class='corr'>林樹</span>下，</div>
<div class='lg-row'>若坐若經行，　常思惟是事，</div>
<div class='lg-row'>嗚呼深自責，　云何而自欺？</div>
<div class='lg-row'>我等亦佛子，　同入無漏法，</div>
<div class='lg-row'>不能於未來，　演說無上道。</div>
<div class='lg-row'>金色三十二，　十力諸解脫，</div>
<div class='lg-row'>同共一法中，　而不得此事；</div>
<div class='lg-row'>八十種妙好，　十八不共法，</div>
<div class='lg-row'>如是等功德，　而我皆已失。</div>
<div class='lg-row'>我獨經行時，　見佛在大眾，</div>
<div class='lg-row'>名聞滿十方，　廣饒益眾生。</div>
<div class='lg-row'>自惟失此利，　我為自欺誑。</div>
<div class='lg-row'>我常於日夜，　每思惟是事，</div>
<div class='lg-row'>欲以問世尊，　為失為不失？</div>
<div class='lg-row'>我常見世尊，　稱讚諸菩薩，</div>
<div class='lg-row'>以是於日夜，　籌量如此事。</div>
<div class='lg-row'>今聞佛音聲，　隨宜而說法，</div>
<div class='lg-row'>無漏難思議，　令眾至道場。</div>
<div class='lg-row'>我本著邪見，　為諸梵志師，</div>
<div class='lg-row'>世尊知我心，　拔邪說涅槃。</div>
<div class='lg-row'>我悉除邪見，　於空法得證，</div>
<div class='lg-row'>爾時心自謂，　得至於滅度；</div>
<div class='lg-row'>而今乃自覺，　非是實滅度。</div>
<div class='lg-row'>若得作佛時，　具三十二相，</div>
<div class='lg-row'>天人夜叉眾，　龍神等恭敬，</div>
<div class='lg-row'>是時乃可謂，　永盡滅無餘。</div>
<div class='lg-row'>佛於大眾中，　說我當作佛，</div>
<div class='lg-row'>聞如是法音，　疑悔悉已除。</div>
<div class='lg-row'>初聞佛所說，　心中大驚疑，</div>
<div class='lg-row'>將非魔作佛，　惱亂我心耶？</div>
<div class='lg-row'>佛以種種緣、　譬喻巧言說，</div>
<div class='lg-row'>其心安如海，　我聞疑網斷。</div>
<div class='lg-row'>佛說過去世，　無量滅度佛，</div>
<div class='lg-row'>安住方便中，　亦皆說是法。</div>
<div class='lg-row'>現在未來佛，　其數無有量，</div>
<div class='lg-row'>亦以諸方便，　演說如是法。</div>
<div class='lg-row'>如今者世尊，　從生及出家、</div>
<div class='lg-row'>得道轉法輪，　亦以方便說。</div>
<div class='lg-row'>世尊說實道，　波旬無此事，</div>
<div class='lg-row'>以是我定知，　非是魔作佛。</div>
<div class='lg-row'>我墮疑網故，　謂是魔所為，</div>
<div class='lg-row'>聞佛柔軟音，　深遠甚微妙，</div>
<div class='lg-row'>演暢清淨法。　我心大歡喜，</div>
<div class='lg-row'>疑悔永已盡，　安住實智中。</div>
<div class='lg-row'>我定當作佛，　為天人所敬，</div>
<div class='lg-row'>轉無上法輪，　教化諸菩薩。」</div>
</div><p>爾時佛告舍利弗：「吾今於天、人、沙門、婆羅門等大眾中說，我昔曾於二萬億佛所，為無上道故，常教化汝，汝亦長夜隨我受學。我以方便引導汝故，生我法中。舍利弗！我昔教汝志願佛道，汝今悉忘，而便自謂已得滅度。我今還欲令汝憶念本願所行道故，為諸聲聞說是大乘經，名妙法蓮華，教菩薩法，佛所護念。</p>
<p>「舍利弗！汝於未來世，過無量無邊不可思議劫，供養若干千萬億佛，奉持正法，具足菩薩所行之道，當得作佛，號曰華光如來、應供、正遍知、明行足、善逝世間解、無上士、調御丈夫、天人師、佛、世尊。國名離垢，其土平正，清淨嚴飾，安隱豐樂，天人熾盛。琉璃為地，有八交道，黃金為繩以界其側。其傍各有七寶行樹，常有華菓。華光如來亦以三乘教化眾生。</p>
<p>「舍利弗！彼佛出時，雖非惡世，以本願故，說三乘法。其劫名大寶莊嚴。何故名曰大寶莊嚴？其國中以菩薩為大寶故。彼諸菩薩，無量無邊，不可思議，算數譬喻所不能及，非佛智力無能知者。若欲行時，寶華承足。此諸菩薩，非初發意，皆久殖德本，於無量百千萬億佛所淨修梵行，恒為諸佛之所稱歎。常修佛慧，具大神通，善知一切諸法之門，質直無偽，志念堅固。如是菩薩，充滿其國。</p>
<p>「舍利弗！華光佛壽十二小劫，除為王子未作佛時。其國人民，壽八小劫。華光如來過十二小劫，授堅滿菩薩阿耨多羅三藐三菩提記。告諸比丘：『是堅滿菩薩次當作佛，號曰華足安行多陀阿伽度、阿羅訶、三藐三佛陀，其佛國土亦復如是。』</p>
<p>「舍利弗！是華光佛滅度之後，正法住世三十二小劫，像法住世亦三十二小劫。」</p>
<p>爾時世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「舍利弗來世，　成佛普智尊，</div>
<div class='lg-row'>號名曰華光，　當度無量眾。</div>
<div class='lg-row'>供養無數佛，　具足菩薩行，</div>
<div class='lg-row'>十力等功德，　證於無上道。</div>
<div class='lg-row'>過無量劫已，　劫名大寶嚴，</div>
<div class='lg-row'>世界名離垢，　清淨無瑕穢。</div>
<div class='lg-row'>以琉璃為地，　金繩界其道，</div>
<div class='lg-row'>七寶雜色樹，　常有華菓實。</div>
<div class='lg-row'>彼國諸菩薩，　志念常堅固，</div>
<div class='lg-row'>神通波羅蜜，　皆已悉具足。</div>
<div class='lg-row'>於無數佛所，　善學菩薩道，</div>
<div class='lg-row'>如是等大士，　華光佛所化。</div>
<div class='lg-row'>佛為王子時，　棄國捨世榮，</div>
<div class='lg-row'>於最末後身，　出家成佛道。</div>
<div class='lg-row'>華光佛住世，　壽十二小劫，</div>
<div class='lg-row'>其國人民眾，　壽命八小劫。</div>
<div class='lg-row'>佛滅度之後，　正法住於世，</div>
<div class='lg-row'>三十二小劫，　廣度諸眾生。</div>
<div class='lg-row'>正法滅盡已，　像法三十二，</div>
<div class='lg-row'>舍利廣流布，　天人普供養。</div>
<div class='lg-row'>華光佛所為，　其事皆如是，</div>
<div class='lg-row'>其兩足聖尊，　最勝無倫匹。</div>
<div class='lg-row'>彼即是汝身，　宜應自欣慶。」</div>
</div><p>爾時四部眾，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽等大眾，見舍利弗於佛前受阿耨多羅三藐三菩提記，心大歡喜，踊躍無量，各各脫身所著上衣、以供養佛。釋提桓因、梵天王等，與無數天子，亦以天妙衣、天曼陀羅華、摩訶曼陀羅華等，供養於佛——所散天衣，住虛空中，而自迴轉；諸天伎樂百千萬種，於虛空中一時俱作，雨眾天華——而作是言：「佛昔於波羅㮈初轉法輪，今乃復轉無上最大法輪。」</p>
<p>爾時諸天子欲重宣此義，而說偈言：</p>

<div class="lg regular" style="margin-left:1em;"><div class='lg-row'>「昔於波羅㮈，　轉四諦法輪，</div>
<div class='lg-row'>分別說諸法，　五眾之生滅。</div>
<div class='lg-row'>今復轉最妙，　無上大法輪，</div>
<div class='lg-row'>是法甚深奧，　少有能信者。</div>
<div class='lg-row'>我等從昔來，　數聞世尊說，</div>
<div class='lg-row'>未曾聞如是，　深妙之上法。</div>
<div class='lg-row'>世尊說是法，　我等皆隨喜。</div>
<div class='lg-row'>大智舍利弗，　今得受尊記，</div>
<div class='lg-row'>我等亦如是，　必當得作佛。</div>
<div class='lg-row'>於一切世間，　最尊無有上，</div>
<div class='lg-row'>佛道叵思議，　方便隨宜說。</div>
<div class='lg-row'>我所有福業，　今世若過世，</div>
<div class='lg-row'>及見佛功德，　盡迴向佛道。」</div>
</div><p>爾時舍利弗白佛言：「世尊！我今無復疑悔，親於佛前得受阿耨多羅三藐三菩提記。是諸千二百心自在者，昔住學地，佛常教化言：『我法能離生老病死，究竟涅槃。』是學無學人，亦各自以離我見及有無見等謂得涅槃；而今於世尊前聞所未聞，皆墮疑惑。善哉，世尊！願為四眾說其因緣，令離疑悔。」</p>
<p>爾時佛告舍利弗：「我先不言：『諸佛世尊以種種因緣、譬喻言辭方便說法，皆為阿耨多羅三藐三菩提耶？』是諸所說，皆為化菩薩故。然，舍利弗！今當復以譬喻更明此義，諸有智者以譬喻得解。</p>
<p>「舍利弗！若國邑聚落有大長者，其年衰邁，財富無量，多有田宅及諸僮僕。其家廣大，唯有一門，多諸人眾，一百、二百乃至五百人，止住其中。堂閣朽故，牆壁隤落，柱根腐敗，梁棟傾危，周匝俱時歘然火起，焚燒舍宅。長者諸子，若十、二十，或至三十，在此宅中。長者見是大火從四面起，即大驚怖，而作是念：『我雖能於此所燒之門安隱得出，而諸子等，於火宅內樂著嬉戲，不覺不知、不驚不怖，火來逼身，苦痛切己，心不厭患，無求出意。』</p>
<p>「舍利弗！是長者作是思惟：『我身手有力，當以衣裓、若以机案，從舍出之。』復更思惟：『是舍唯有一門，而復狹小。諸子幼稚，未有所識，戀著戲處，或當墮落，為火所燒。我當為說怖畏之事，此舍已燒，宜時疾出，無令為火之所燒害。』作是念已，如所思惟，具告諸子，汝等速出。父雖憐愍、善言誘喻，而諸子等樂著嬉戲，不肯信受，不驚不畏，了無出心；亦復不知何者是火？何者為舍？云何為失？但東西走戲，視父而已。</p>
<p>「爾時長者即作是念：『此舍已為大火所燒，我及諸子若不時出，必為所焚。我今當設方便，令諸子等得免斯害。』父知諸子先心各有所好種種珍玩奇異之物，情必樂著，而告之言：『汝等所可玩好，希有難得，汝若不取，後必憂悔。如此種種羊車、鹿車、牛車，今在門外，可以遊戲。汝等於此火宅、宜速出來，隨汝所欲，皆當與汝。』爾時諸子聞父所說珍玩之物，適其願故，心各勇銳，互相推排，競共馳走，爭出火宅。是時長者見諸子等安隱得出，皆於四衢道中露地而坐，無復障礙，其心泰然，歡喜踊躍。時諸子等各白父言：『父先所許玩好之具，羊車、鹿車、牛車，願時賜與。』</p>
<p>「舍利弗！爾時長者各賜諸子等一大車，其車高廣，眾寶莊校，周匝欄楯，四面懸鈴；又於其上張設幰蓋，亦以珍奇雜寶而嚴飾之，寶繩絞絡，垂諸華纓，重敷綩綖，安置丹枕。駕以白牛，膚色充潔，形體姝好，有大筋力，行步平正，其疾如風；又多僕從而侍衛之。所以者何？是大長者財富無量，種種諸藏悉皆充溢，而作是念：『我財物無極，不應以下劣小車與諸子等。今此幼童，皆是吾子，愛無偏黨。我有如是七寶大車，其數無量，應當等心各各與之，不宜差別。所以者何？以我此物，周給一國猶尚不匱，何況諸子！』是時諸子各乘大車，得未曾有，非本所望。</p>
<p>「舍利弗！於汝意云何，是長者等與諸子珍寶大車，寧有虛妄不？」</p>
<p>舍利弗言：「不也，世尊！是長者但令諸子得免火難，全其軀命，非為虛妄。何以故？若全身命，便為已得玩好之具，況復方便於彼火宅而拔濟之。世尊！若是長者，乃至不與最小一車，猶不虛妄。何以故？是長者先作是意：『我以方便令子得出。』以是因緣，無虛妄也。何況長者自知財富無量，欲饒益諸子，等與大車。」</p>
<p>佛告舍利弗：「善哉，善哉！如汝所言。舍利弗！如來亦復如是，則為一切世間之父。於諸怖畏、衰惱、憂患、無明闇蔽，永盡無餘，而悉成就無量知見、力、無所畏，有大神力及智慧力，具足方便、智慧波羅蜜，大慈大悲，常無懈惓，恒求善事，利益一切，而生三界朽故火宅，為度眾生生老病死、憂悲、苦惱、愚癡、闇蔽、三毒之火，教化令得阿耨多羅三藐三菩提。見諸眾生為生老病死、憂悲苦惱之所燒煮，亦以五欲財利故，受種種苦；又以貪著追求故，現受眾苦，後受地獄、畜生、餓鬼之苦；若生天上，及在人間，貧窮困苦、愛別離苦、怨憎會苦，如是等種種諸苦。眾生沒在其中，歡喜遊戲，不覺不知、不驚不怖，亦不生厭，不求解脫。於此三界火宅東西馳走，雖遭大苦，不以為患。</p>
<p>「舍利弗！佛見此已，便作是念：『我為眾生之父，應拔其苦難，與無量無邊佛智慧樂，令其遊戲。』</p>
<p>「舍利弗！如來復作是念：『若我但以神力及智慧力，捨於方便，為諸眾生讚如來知見、力無所畏者，眾生不能以是得度。所以者何？是諸眾生，未免生老病死、憂悲苦惱，而為三界火宅所燒；何由能解佛之智慧？』</p>
<p>「舍利弗！如彼長者，雖復身手有力而不用之，但以<span class='corr'>慇懃</span>方便勉濟諸子火宅之難，然後各與珍寶大車。如來亦復如是，雖有力、無所畏而不用之，但以智慧方便，於三界火宅拔濟眾生，為說三乘——聲聞、辟支佛、佛乘，而作是言：『汝等莫得樂住三界火宅，勿貪麁弊色聲香味觸也。若貪著生愛，則為所燒。汝速出三界，當得三乘——聲聞、辟支佛、佛乘。我今為汝保任此事，終不虛也。汝等但當勤修精進。』如來以是方便誘進眾生，復作是言：『汝等當知此三乘法，皆是聖所稱歎，自在無繫，無所依求。乘是三乘，以無漏根、力、覺、道、禪定、解脫、三昧等而自娛樂，便得無量安隱快樂。』</p>
<p>「舍利弗！若有眾生內有智性，從佛世尊聞法信受，慇懃精進，欲速出三界，自求涅槃，是名聲聞乘，如彼諸子為求羊車出於火宅；若有眾生從佛世尊聞法信受，慇懃精進，求自然慧，樂獨善寂，深知諸法因緣，是名辟支佛乘，如彼諸子為求鹿車出於火宅；若有眾生從佛世尊聞法信受，勤修精進，求一切智、佛智、自然智、無師智，如來知見、力、無所畏，愍念、安樂無量眾生，利益天人，度脫一切，是名大乘，菩薩求此乘故，名為摩訶薩，如彼諸子為求牛車、出於火宅。</p>
<p>「舍利弗！如彼長者，見諸子等安隱得出火宅，到無畏處，自惟財富無量，等以大車而賜諸子。如來亦復如是，為一切眾生之父，若見無量億千眾生，以佛教門出三界苦，怖畏險道，得涅槃樂。</p>
<p>「如來爾時便作是念：『我有無量無邊智慧、力、無畏等諸佛法藏，是諸眾生皆是我子，等與大乘，不令有人獨得滅度，皆以如來滅度而滅度之。』是諸眾生脫三界者，悉與諸佛禪定、解脫等娛樂之具，皆是一相、一種，聖所稱歎，能生淨妙第一之樂。</p>
<p>「舍利弗！如彼長者，初以三車誘引諸子，然後但與大車，寶物莊嚴，安隱第一；然彼長者無虛妄之咎。如來亦復如是，無有虛妄，初說三乘引導眾生，然後但以大乘而度脫之。何以故？如來有無量智慧、力、無所畏諸法之藏，能與一切眾生大乘之法，但不盡能受。</p>
<p>「舍利弗！以是因緣，當知諸佛方便力故，於一佛乘分別說三。」</p>
<p>佛欲重宣此義，而說偈言：</p>

<div class="lg regular" style="margin-left:0em;"><div class='lg-row'>「譬如長者，　有一大宅，　其宅久故，</div>
<div class='lg-row'>而復頓弊，　堂舍高危，　柱根摧朽，</div>
<div class='lg-row'>梁棟傾斜，　基陛隤毀，　牆壁圮坼，</div>
<div class='lg-row'>泥塗褫落，　覆苫亂墜，　椽梠差脫，</div>
<div class='lg-row'>周障屈曲，　雜穢充遍。　有五百人，</div>
<div class='lg-row'>止住其中。　鵄梟雕鷲、　烏鵲鳩鴿、</div>
<div class='lg-row'>蚖蛇蝮蠍、　蜈蚣蚰蜒、　守宮百足、</div>
<div class='lg-row'>狖貍鼷鼠，　諸惡蟲輩，　交橫馳走。</div>
<div class='lg-row'>屎尿臭處，　不淨流溢，　蜣蜋諸蟲，</div>
<div class='lg-row'>而集其上。　狐狼野干，　咀嚼踐蹋，</div>
<div class='lg-row'>䶩齧死屍、　骨肉狼藉。　由是群狗，</div>
<div class='lg-row'>競來搏撮，　飢羸慞惶，　處處求食。</div>
<div class='lg-row'>鬪諍[齒*查]掣，　嘊喍㘁吠，　其舍恐怖，</div>
<div class='lg-row'>變狀如是。　處處皆有，　魑魅魍魎、</div>
<div class='lg-row'>夜叉惡鬼，　食噉人肉。　毒蟲之屬，</div>
<div class='lg-row'>諸惡禽獸，　孚乳產生，　各自藏護。</div>
<div class='lg-row'>夜叉競來，　爭取食之，　食之既飽，</div>
<div class='lg-row'>惡心轉熾，　鬪諍之聲，　甚可怖畏。</div>
<div class='lg-row'>鳩槃荼鬼，　蹲踞土埵，　或時離地，</div>
<div class='lg-row'>一尺二尺，　往返遊行，　縱逸嬉戲，</div>
<div class='lg-row'>捉狗兩足，　撲令失聲，　以腳加頸，</div>
<div class='lg-row'>怖狗自樂。　復有諸鬼，　其身長大，</div>
<div class='lg-row'>裸形黑瘦，　常住其中，　發大惡聲，</div>
<div class='lg-row'>叫呼求食。　復有諸鬼，　其咽如針。</div>
<div class='lg-row'>復有諸鬼，　首如牛頭，　或食人肉，</div>
<div class='lg-row'>或復噉狗，　頭髮蓬亂，　殘害凶險，</div>
<div class='lg-row'>飢渴所逼，　叫喚馳走。　夜叉餓鬼，</div>
<div class='lg-row'>諸惡鳥獸，　飢急四向，　窺看窓牖。</div>
<div class='lg-row'>如是諸難，　恐畏無量。　是朽故宅，</div>
<div class='lg-row'>屬于一人。　其人近出，　未久之間，</div>
<div class='lg-row'>於後舍宅，　<span class='corr'>欻</span>然火起，　四面一時，</div>
<div class='lg-row'>其炎俱熾。　棟梁椽柱，　爆聲震裂，</div>
<div class='lg-row'>摧折墮落，　牆壁崩倒。　諸鬼神等，</div>
<div class='lg-row'>揚聲大叫。　雕鷲諸鳥、　鳩槃荼等，</div>
<div class='lg-row'>周章惶怖，　不能自出。　惡獸毒蟲，</div>
<div class='lg-row'>藏竄孔穴。　毘舍闍鬼，　亦住其中，</div>
<div class='lg-row'>薄福德故，　為火所逼，　共相殘害，</div>
<div class='lg-row'>飲血噉肉。　野干之屬，　竝已前死，</div>
<div class='lg-row'>諸大惡獸，　競來食噉，　臭烟熢㶿，</div>
<div class='lg-row'>四面充塞。　蜈蚣蚰蜒、　毒蛇之類，</div>
<div class='lg-row'>為火所燒，　爭走出穴，　鳩槃荼鬼、</div>
<div class='lg-row'>隨取而食。　又諸餓鬼，　頭上火燃，</div>
<div class='lg-row'>飢渴熱惱，　周章悶走。　其宅如是，</div>
<div class='lg-row'>甚可怖畏，　毒害火災，　眾難非一。</div>
<div class='lg-row'>是時宅主，　在門外立，　聞有人言：</div>
<div class='lg-row'>『汝諸子等，　先因遊戲，　來入此宅，</div>
<div class='lg-row'>稚小無知，　歡娛樂著。』　長者聞已，</div>
<div class='lg-row'>驚入火宅，　方宜救濟，　令無燒害。</div>
<div class='lg-row'>告喻諸子，　說眾患難，　惡鬼毒蟲，</div>
<div class='lg-row'>災火蔓延，　眾苦次第，　相續不絕。</div>
<div class='lg-row'>毒蛇蚖蝮，　及諸夜叉、　鳩槃茶鬼，</div>
<div class='lg-row'>野干狐狗、　雕鷲鵄梟，　百足之屬，</div>
<div class='lg-row'>飢渴惱急，　甚可怖畏。　此苦難處，</div>
<div class='lg-row'>況復大火。　諸子無知，　雖聞父誨，</div>
<div class='lg-row'>猶故樂著，　嬉戲不已。　是時長者，</div>
<div class='lg-row'>而作是念：　『諸子如此，　益我愁惱。</div>
<div class='lg-row'>今此舍宅，　無一可樂，　而諸子等，</div>
<div class='lg-row'>耽湎嬉戲，　不受我教，　將為火害。』</div>
<div class='lg-row'>即便思惟，　設諸方便，　告諸子等：</div>
<div class='lg-row'>『我有種種，　珍玩之具，　妙寶好車，</div>
<div class='lg-row'>羊車鹿車、　大牛之車，　今在門外。</div>
<div class='lg-row'>汝等出來，　吾為汝等，　造作此車，</div>
<div class='lg-row'>隨意所樂，　可以遊戲。』　諸子聞說，</div>
<div class='lg-row'>如此諸車，　即時奔競，　馳走而出，</div>
<div class='lg-row'>到於空地，　離諸苦難。　長者見子，</div>
<div class='lg-row'>得出火宅，　住於四衢。　坐師子座，</div>
<div class='lg-row'>而自慶言：　『我今快樂！　此諸子等，</div>
<div class='lg-row'>生育甚難，　愚小無知，　而入險宅。</div>
<div class='lg-row'>多諸毒蟲，　魑魅可畏，　大火猛炎，</div>
<div class='lg-row'>四面俱起。　而此諸子，　貪樂嬉戲。</div>
<div class='lg-row'>我已救之，　令得脫難。　是故諸人，</div>
<div class='lg-row'>我今快樂。』　爾時諸子，　知父安坐，</div>
<div class='lg-row'>皆詣父所，　而白父言：　『願賜我等，</div>
<div class='lg-row'>三種寶車。　如前所許：　「諸子出來，</div>
<div class='lg-row'>當以三車，　隨汝所欲。」　今正是時，</div>
<div class='lg-row'>唯垂給與。』　長者大富，　庫藏眾多，</div>
<div class='lg-row'>金銀琉璃、　車璩馬腦，　以眾寶物，</div>
<div class='lg-row'>造諸大車。　莊校嚴飾，　周匝欄楯，</div>
<div class='lg-row'>四面懸鈴，　金繩交絡。　真珠羅網，</div>
<div class='lg-row'>張施其上，　金華諸瓔，　處處垂下，</div>
<div class='lg-row'>眾綵雜飾，　周匝圍繞，　柔軟繒纊，</div>
<div class='lg-row'>以為茵蓐。　上妙細㲲，　價直千億，</div>
<div class='lg-row'>鮮白淨潔，　以覆其上。　有大白牛，</div>
<div class='lg-row'>肥壯多力，　形體姝好，　以駕寶車。</div>
<div class='lg-row'>多諸儐從，　而侍衛之。　以是妙車，</div>
<div class='lg-row'>等賜諸子。　諸子是時，　歡喜踊躍，</div>
<div class='lg-row'>乘是寶車，　遊於四方，　嬉戲快樂，</div>
<div class='lg-row'>自在無礙。　告舍利弗：　『我亦如是，</div>
<div class='lg-row'>眾聖中尊，　世間之父。　一切眾生，</div>
<div class='lg-row'>皆是吾子，　深著世樂，　無有慧心。</div>
<div class='lg-row'>三界無安，　猶如火宅，　眾苦充滿，</div>
<div class='lg-row'>甚可怖畏。　常有生老、　病死憂患，</div>
<div class='lg-row'>如是等火，　熾然不息。　如來已離，</div>
<div class='lg-row'>三界火宅，　寂然閑居，　安處林野。</div>
<div class='lg-row'>今此三界，　皆是我有，　其中眾生，</div>
<div class='lg-row'>悉是吾子。　而今此處，　多諸患難，</div>
<div class='lg-row'>唯我一人，　能為救護。　雖復教詔，</div>
<div class='lg-row'>而不信受，　於諸欲染，　貪著深故。</div>
<div class='lg-row'>以是方便，　為說三乘，　令諸眾生，</div>
<div class='lg-row'>知三界苦，　開示演說，　出世間道。</div>
<div class='lg-row'>是諸子等，　若心決定，　具足三明，</div>
<div class='lg-row'>及六神通，　有得緣覺、　不退菩薩。</div>
<div class='lg-row'>汝舍利弗！　我為眾生，　以此譬喻，</div>
<div class='lg-row'>說一佛乘。　汝等若能，　信受是語，</div>
<div class='lg-row'>一切皆當，　<span class='corr'>得成</span>佛道。　是乘微妙、</div>
<div class='lg-row'>清淨第一，　於諸世間，　為無有上，</div>
<div class='lg-row'>佛所悅可。　一切眾生，　所應稱讚、</div>
<div class='lg-row'>供養禮拜。　無量億千，　諸力解脫、</div>
<div class='lg-row'>禪定智慧，　及佛餘法，　得如是乘。</div>
<div class='lg-row'>令諸子等，　日夜劫數，　常得遊戲，</div>
<div class='lg-row'>與諸菩薩，　及聲聞眾，　乘此寶乘，</div>
<div class='lg-row'>直至道場。　以是因緣，　十方諦求，</div>
<div class='lg-row'>更無餘乘，　除佛方便。』　告舍利弗：</div>
<div class='lg-row'>『汝諸人等，　皆是吾子，　我則是父。</div>
<div class='lg-row'>汝等累劫，　眾苦所燒，　我皆濟拔，</div>
<div class='lg-row'>令出三界。　我雖先說：　「汝等滅度。」</div>
<div class='lg-row'>但盡生死，　而實不滅；　今所應作，</div>
<div class='lg-row'>唯佛智慧。　若有菩薩，　於是眾中，</div>
<div class='lg-row'>能一心聽，　諸佛實法。　諸佛世尊，</div>
<div class='lg-row'>雖以方便；　所化眾生，　皆是菩薩。</div>
<div class='lg-row'>若人小智，　深著愛欲，　為此等故，</div>
<div class='lg-row'>說於苦諦。　眾生心喜，　得未曾有，</div>
<div class='lg-row'>佛說苦諦，　真實無異。　若有眾生，</div>
<div class='lg-row'>不知苦本，　深著苦因，　不能暫捨。</div>
<div class='lg-row'>為是等故，　方便說道。　諸苦所因，</div>
<div class='lg-row'>貪欲為本，　若滅貪欲，　無所依止，</div>
<div class='lg-row'>滅盡諸苦，　名第三諦。　為滅諦故，</div>
<div class='lg-row'>修行於道，　離諸苦縛，　名得解脫。</div>
<div class='lg-row'>是人於何，　而得解脫？　但離虛妄，</div>
<div class='lg-row'>名為解脫；　其實未得，　一切解脫。</div>
<div class='lg-row'>佛說是人，　未實滅度。　斯人未得，</div>
<div class='lg-row'>無上道故，　我意不欲，　令至滅度。</div>
<div class='lg-row'>我為法王，　於法自在，　安隱眾生，</div>
<div class='lg-row'>故現於世。　汝舍利弗！　我此法印，</div>
<div class='lg-row'>為欲利益，　世間故說，　在所遊方，</div>
<div class='lg-row'>勿妄宣傳。　若有聞者，　隨喜頂受，</div>
<div class='lg-row'>當知是人，　阿鞞跋致。　若有信受，</div>
<div class='lg-row'>此經法者，　是人已曾，　見過去佛，</div>
<div class='lg-row'>恭敬供養，　亦聞是法。　若人有能，</div>
<div class='lg-row'>信汝所說，　則為見我，　亦見於汝，</div>
<div class='lg-row'>及比丘僧，　并諸菩薩。　斯法華經，</div>
<div class='lg-row'>為深智說，　淺識聞之，　迷惑不解。</div>
<div class='lg-row'>一切聲聞，　及辟支佛，　於此經中，</div>
<div class='lg-row'>力所不及。　汝舍利弗！　尚於此經，</div>
<div class='lg-row'>以信得入；　況餘聲聞。　其餘聲聞，</div>
<div class='lg-row'>信佛語故，　隨順此經，　非己智分。</div>
<div class='lg-row'>又舍利弗！　憍慢懈怠、　計我見者，</div>
<div class='lg-row'>莫說此經。　凡夫淺識，　深著五欲，</div>
<div class='lg-row'>聞不能解，　亦勿為說。　若人不信，</div>
<div class='lg-row'>毀謗此經，　則斷一切，　世間佛種。</div>
<div class='lg-row'>或復顰蹙，　而懷疑惑，　汝當聽說，</div>
<div class='lg-row'>此人罪報。　若佛在世，　若滅度後，</div>
<div class='lg-row'>其有誹謗，　如斯經典，　見有讀誦、</div>
<div class='lg-row'>書持經者，　輕賤憎嫉，　而懷結恨。</div>
<div class='lg-row'>此人罪報，　汝今復聽。　其人命終，</div>
<div class='lg-row'>入阿鼻獄，　具足一劫，　劫盡更生。</div>
<div class='lg-row'>如是展轉，　至無數劫，　從地獄出，</div>
<div class='lg-row'>當墮畜生。　若狗野干，　其<span class='corr'>形</span>[乞*頁]瘦，</div>
<div class='lg-row'>黧黮疥癩，　人所觸嬈。　又復為人，</div>
<div class='lg-row'>之所惡賤，　常困飢渴，　骨肉枯竭，</div>
<div class='lg-row'>生受楚毒，　死被瓦石。　斷佛種故，</div>
<div class='lg-row'>受斯罪報。　若作馲駝，　或生<span class='corr'>驢中</span>，</div>
<div class='lg-row'>身常負重，　加諸杖捶，　但念水草，</div>
<div class='lg-row'>餘無所知。　謗斯經故，　獲罪如是。</div>
<div class='lg-row'>有作野干，　來入聚落，　身體疥癩，</div>
<div class='lg-row'>又無一目。　為諸童子，　之所打擲，</div>
<div class='lg-row'>受諸苦痛，　或時致死。　於此死已，</div>
<div class='lg-row'>更受蟒身。　其形長大，　五百由旬，</div>
<div class='lg-row'>聾騃無足，　宛轉腹行，　為諸小蟲，</div>
<div class='lg-row'>之所唼食，　晝夜受苦，　無有休息。</div>
<div class='lg-row'>謗斯經故，　獲罪如是。　若得為人，</div>
<div class='lg-row'>諸根闇鈍，　矬陋攣躄，　盲聾背傴。</div>
<div class='lg-row'>有所言說，　人不信受，　口氣常臭，</div>
<div class='lg-row'>鬼魅所著。　貧窮下賤，　為人所使，</div>
<div class='lg-row'>多病痟瘦，　無所依怙。　雖親附人，</div>
<div class='lg-row'>人不在意，　若有所得，　尋復忘失。</div>
<div class='lg-row'>若修醫道，　順方治病，　更增他疾，</div>
<div class='lg-row'>或復致死。　若自有病，　無人救療，</div>
<div class='lg-row'>設服良藥，　而復增劇。　若他反逆、</div>
<div class='lg-row'>抄劫竊盜，　如是等罪，　橫羅其殃。</div>
<div class='lg-row'>如斯罪人，　永不見佛，　眾聖之王，</div>
<div class='lg-row'>說法教化。　如斯罪人，　常生難處，</div>
<div class='lg-row'>狂聾心亂，　永不聞法。　於無數劫、</div>
<div class='lg-row'>如恒河沙，　生輒聾瘂，　諸根不具。</div>
<div class='lg-row'>常處地獄，　如遊園觀，　在餘惡道，</div>
<div class='lg-row'>如己舍宅，　駝驢猪狗，　是其行處。</div>
<div class='lg-row'>謗斯經故，　獲罪如是。　若得為人，</div>
<div class='lg-row'>聾盲瘖瘂、　貧窮諸衰，　以自莊嚴。</div>
<div class='lg-row'>水腫乾痟、　疥癩癰疽、　如是等病，</div>
<div class='lg-row'>以為衣服。　身常臭處，　垢穢不淨，</div>
<div class='lg-row'>深著我見，　增益瞋恚，　婬欲熾盛，</div>
<div class='lg-row'>不擇禽獸。　謗斯經故，　獲罪如是。』</div>
<div class='lg-row'>告舍利弗：　『謗斯經者，　若說其罪，</div>
<div class='lg-row'>窮劫不盡。　以是因緣，　我故語汝：</div>
<div class='lg-row'>「無智人中，　莫說此經。」　若有利根，</div>
<div class='lg-row'>智慧明了，　多聞強識，　求佛道者，</div>
<div class='lg-row'>如是之人，　乃可為說。　若人曾見，</div>
<div class='lg-row'>億百千佛，　殖諸善本，　深心堅固，</div>
<div class='lg-row'>如是之人，　乃可為說。　若人精進，</div>
<div class='lg-row'>常修慈心，　不惜身命，　乃可為說。</div>
<div class='lg-row'>若人恭敬，　無有異心，　離諸凡愚，</div>
<div class='lg-row'>獨處山澤，　如是之人，　乃可為說。</div>
<div class='lg-row'>又舍利弗！　若見有人，　捨惡知識，</div>
<div class='lg-row'>親近善友，　如是之人，　乃可為說。</div>
<div class='lg-row'>若見佛子，　持戒清潔，　如淨明珠，</div>
<div class='lg-row'>求大乘經，　如是之人，　乃可為說。</div>
<div class='lg-row'>若人無瞋，　質直柔軟，　常愍一切，</div>
<div class='lg-row'>恭敬諸佛，　如是之人，　乃可為說。</div>
<div class='lg-row'>復有佛子，　於大眾中，　以清淨心，</div>
<div class='lg-row'>種種因緣、　譬喻言辭，　說法無礙，</div>
<div class='lg-row'>如是之人，　乃可為說。　若有比丘，</div>
<div class='lg-row'>為一切智，　四方求法，　合掌頂受，</div>
<div class='lg-row'>但樂受持，　大乘經典，　乃至不受，</div>
<div class='lg-row'>餘經一偈，　如是之人，　乃可為說。</div>
<div class='lg-row'>如人至心，　求佛舍利，　如是求經，</div>
<div class='lg-row'>得已頂受，　其人不復，　志求餘經，</div>
<div class='lg-row'>亦未曾念，　外道典籍，　如是之人，</div>
<div class='lg-row'>乃可為說。』　告舍利弗：　『我說是相，</div>
<div class='lg-row'>求佛道者，　窮劫不盡。』　如是等人，</div>
<div class='lg-row'>則能信解，　汝當為說，　妙法華經。」</div>
</div></div>
<div class='div-pin'><a id='mulu8' />
<p class='h1'>妙法蓮華經信解品第四</p><p>爾時慧命須菩提、摩訶迦旃延、摩訶迦葉、摩訶目犍連，從佛所聞未曾有法，世尊授舍利弗阿耨多羅三藐三菩提記，發希有心，歡喜踊躍，即從座起，整衣服偏袒右肩，右膝著地，一心合掌，曲躬恭敬，瞻仰尊顏而白佛言：「我等居僧之首，年竝朽邁，自謂已得涅槃，無所堪任，不復進求阿耨多羅三藐三菩提。世尊往昔說法既久，我時在座，身體疲懈，但念空、無相、無作，於菩薩法——遊戲神通、淨佛國土、成就眾生——心不喜樂。所以者何？世尊令我等出於三界，得涅槃證。又今我等年已朽邁，於佛教化菩薩阿耨多羅三藐三菩提，不生一念好樂之心。我等今於佛前，聞授聲聞阿耨多羅三藐三菩提記，心甚歡喜，得未曾有。不謂於今，忽然得聞希有之法，深自慶幸，獲大善利，無量珍寶、不求自得。</p>
<p>「世尊！我等今者樂說譬喻以明斯義。譬若有人，年既幼稚，捨父逃逝，久住他國，或十、二十，至五十歲，年既長大，加復窮困，馳騁四方以求衣食。漸漸遊行，遇向本國。其父先來，求子不得，中止一城。其家大富，財寶無量——金、銀、琉璃、珊瑚、虎珀、頗梨珠等，其諸倉庫，悉皆盈溢；多有僮僕、臣佐、吏民；象馬車乘，牛羊無數——出入息利，乃遍他國，商估賈客亦甚眾多。時貧窮子遊諸聚落，經歷國邑，遂到其父所止之城。父<span class='corr'>每</span>念子，與子離別五十餘年，而未曾向人說如此事，但自思惟，心懷悔恨，自念老朽，多有財物，金銀珍寶，倉庫盈溢；無有子息，一旦終沒，財物散失，無所委付。是以慇懃每憶其子，復作是念：『我若得子，委付財物，坦然快樂，無復憂慮。』</p>
<p>「世尊！爾時窮子傭賃展轉遇到父舍，住立門側。遙見其父、踞師子床，寶机承足，諸婆羅門、剎利、居士皆恭敬圍繞，以真珠瓔珞，價直千萬，莊嚴其身；吏民、僮僕，手執白拂，侍立左右。覆以寶帳，垂諸華幡，香水灑地，散眾名華，羅列寶物，出內取與，有如是等種種嚴飾，威德特尊。窮子見父有大力勢，即懷恐怖，悔來至此。竊作是念：『此或是王，或是王等，非我傭力得物之處。不如往至貧里，肆力有地，衣食易得。若久住此，或見逼迫，強使我作。』作是念已，疾走而去。</p>
<p>「時富長者於師子座，見子便識，心大歡喜，即作是念：『我財物庫藏，今有所付。我常思念此子，無由見之，而忽自來，甚適我願。我雖年朽，猶故貪惜。』即遣傍人，急追將還。爾時使者，疾走往捉。窮子驚愕，稱怨大喚：『我不相犯，何為見捉？』使者執之愈急，強牽將還。于時窮子，自念無罪，而被囚執，此必定死；轉更惶怖，悶絕躄地。父遙見之，而語使言：『不須此人，勿強將來。以冷水灑面，令得醒悟，莫復與語。』所以者何？父知其子志意下劣，自知豪貴為子所難，審知是子而以方便，不語他人云是我子。使者語之：『我今放汝，隨意所趣。』窮子歡喜，得未曾有，從地而起，往至貧里、以求衣食。</p>
<p>「爾時長者將欲誘引其子而設方便，密遣二人，形色憔悴無威德者：『汝可詣彼，徐語窮子：「此有作處，倍與汝直。」窮子若許，將來使作。若言：「欲何所作？」便可語之：「雇汝除糞。我等二人亦共汝作。」』時二使人即求窮子，既已得之，具陳上事。</p>
<p>「爾時窮子先取其價，尋與除糞。其父見子，愍而怪之。又以他日，於窓牖中遙見子身，羸瘦憔悴，糞土塵坌，污穢不淨。即脫瓔珞、細軟上服、嚴飾之具，更著麁弊垢膩之衣，塵土坌身，右手執持除糞之器，狀有所畏。語諸作人：『汝等勤作，勿得懈息。』以方便故，得近其子。後復告言：『咄，男子！汝常此作，勿復餘去，當加汝價。諸有所須瓫器米麵鹽醋之屬，莫自疑難，亦有老弊使人須者相給，好自安意。我如汝父，勿復憂慮。所以者何？我年老大，而汝少壯，汝常作時，無有欺怠瞋恨怨言，都不見汝有此諸惡，如餘作人。自今已後，如所生子。』即時長者、更與作字，名之為兒。爾時窮子雖欣此遇，猶故自謂客作賤人。由是之故，於二十年中常令除糞。過是已後，心相體信，入出無難，然其所止猶在本處。</p>
<p>「世尊，爾時長者有疾，自知將死不久。語窮子言：『我今多有金銀珍寶，倉庫盈溢，其中多少、所應取與，汝悉知之。我心如是，當體此意。所以者何？今我與汝，便為不異，宜加用心，無令漏失。』爾時窮子，即受教勅，領知眾物，金銀珍寶及諸庫藏，而無悕取一飡之意。然其所止故在本處，下劣之心亦未能捨。復經少時，父知子意漸已通泰，成就大志，自鄙先心。臨欲終時，而命其子并會親族、國王、大臣、剎利、居士，皆悉已集，即自宣言：『諸君當知！此是我子，我之所生。於某城中、捨吾逃走，伶俜辛苦五十餘年，其本字某。我名某甲，昔在本城懷憂推覓，忽於此間遇會得之。此實我子，我實其父。今我所有一切財物，皆是子有，先所出內，是子所知。』</p>
<p>「世尊！是時窮子聞父此言，即大歡喜，得未曾有，而作是念：『我本無心有所希求，今此寶藏自然而至。』</p>
<p>「世尊！大富長者則是如來，我等皆似佛子，如來常說我等為子。世尊！我等以三苦故，於生死中受諸熱惱，迷惑無知，樂著小法。今日世尊令我等思惟，蠲除諸法戲論之糞，我等於中勤加精進，得至涅槃一日之價。既得此已，心大歡喜，自以為足，而便自謂：『於佛法中勤精進故，所得弘多。』然世尊先知我等，心著弊欲，樂於小法，便見縱捨，不為分別：『汝等當有如來知見寶藏之分。』世尊以方便力，說如來智慧。我等從佛，得涅槃一日之價，以為大得；於此大乘，無有志求。我等又因如來智慧，為諸菩薩開示演說，而自於此無有志願。所以者何？佛知我等心樂小法，以方便力、隨我等說；而我等不知真是佛子。今我等方知世尊，於佛智慧無所悋惜。所以者何？我等昔來真是佛子，而但樂小法，若我等有樂大之心，佛則為我說大乘法。於此經中唯說一乘，而昔於菩薩前，毀呰聲聞樂小法者，然佛實以大乘教化。是故我等，說本無心有所悕求。今法王大寶自然而至，如佛子所應得者皆已得之。」爾時摩訶迦葉欲重宣此義，而說偈言：</p>
<p style="margin-left:0em;text-indent:0em" class="lg-abnormal"><div class='lg-row'>「我等今日，　聞佛音教，　歡喜踊躍，</div>
<div class='lg-row'>得未曾有。　佛說聲聞，　當得作佛，</div>
<div class='lg-row'>無上寶聚，　不求自得。　譬如童子，</div>
<div class='lg-row'>幼稚無識，　捨父逃逝，　遠到他土，</div>
<div class='lg-row'>周流諸國，　五十餘年。　其父憂念，</div>
<div class='lg-row'>四方推求，　求之既疲，　頓止一城，</div>
<div class='lg-row'>造立舍宅，　五欲自娛。　其家巨富，</div>
<div class='lg-row'>多諸金銀、　車璩馬腦、　真珠琉璃；</div>
<div class='lg-row'>象馬牛羊、　輦輿車乘；　田業僮僕、</div>
<div class='lg-row'>人民眾多。　出入息利，　乃遍他國，</div>
<div class='lg-row'>商估賈人、　無處不有。　千萬億眾，</div>
<div class='lg-row'>圍繞恭敬，　常為王者，　之所愛念，</div>
<div class='lg-row'>群臣豪族，　皆共宗重。　以諸緣故，</div>
<div class='lg-row'>往來者眾，　豪富如是，　有大力勢。</div>
<div class='lg-row'>而年朽邁，　益憂念子，　夙夜惟念，</div>
<div class='lg-row'>死時將至。　癡子捨我，　五十餘年，</div>
<div class='lg-row'>庫藏諸物，　當如之何？　爾時窮子，</div>
<div class='lg-row'>求索衣食，　從邑至邑、　從國至國。</div>
<div class='lg-row'>或有所得，　或無所得，　飢餓羸瘦，</div>
<div class='lg-row'>體生瘡癬。　漸次經歷，　到父住城，</div>
<div class='lg-row'>傭賃展轉，　遂至父舍。　爾時長者，</div>
<div class='lg-row'>於其門內，　施大寶帳，　處師子座；</div>
<div class='lg-row'>眷屬圍遶，　諸人侍衛，　或有計算，</div>
<div class='lg-row'>金銀寶物，　出內財產，　注記券䟽。</div>
<div class='lg-row'>窮子見父，　豪貴尊嚴，　謂是國王，</div>
<div class='lg-row'>若是王等。　驚怖自怪，　何故至此。</div>
<div class='lg-row'>覆自念言：　『我若久住，　或見逼迫，</div>
<div class='lg-row'>強驅使作。』　思惟是已，　馳走而去，</div>
<div class='lg-row'>借問貧里，　欲往傭作。　長者是時，</div>
<div class='lg-row'>在師子座，　遙見其子，　默而識之。</div>
<div class='lg-row'>即勅使者，　追捉將來。　窮子驚喚，</div>
<div class='lg-row'>迷悶躄地：　『是人執我，　必當見殺，</div>
<div class='lg-row'>何用衣食，　使我至此？』　長者知子，</div>
<div class='lg-row'>愚癡狹劣，　不信我言，　不信是父。</div>
<div class='lg-row'>即以方便，　更遣餘人，　眇目矬陋，</div>
<div class='lg-row'>無威德者：　『汝可語之，　云當相雇，</div>
<div class='lg-row'>除諸糞穢，　倍與汝價。』　窮子聞之，</div>
<div class='lg-row'>歡喜隨來，　為除糞穢，　淨諸房舍。</div>
<div class='lg-row'>長者於牖，　常見其子，　念子愚劣，</div>
<div class='lg-row'>樂為鄙事。　於是長者，　著弊垢衣，</div>
<div class='lg-row'>執除糞器，　往到子所，　方便附近，</div>
<div class='lg-row'>語令勤作：</div>
<div class='lg-row'>『既益汝價，　并塗足油，　飲食充足，</div>
<div class='lg-row'>薦席厚煖。』　如是苦言：　『汝當勤作。』</div>
<div class='lg-row'>又以軟語：　『若如我子。』　長者有智，</div>
<div class='lg-row'>漸令入出，　經二十年，　執作家事。</div>
<div class='lg-row'>示其金銀、　真珠頗梨；　諸物出入，</div>
<div class='lg-row'>皆使令知。　猶處門外，　止宿草庵，</div>
<div class='lg-row'>自念貧事：　『我無此物。』　父知子心，</div>
<div class='lg-row'>漸已廣大，　欲與財物。　即聚親族、</div>
<div class='lg-row'>國王大臣、　剎利居士。　於此大眾，</div>
<div class='lg-row'>說是我子，　捨我他行，　經五十歲。</div>
<div class='lg-row'>自見子來，　已二十年。　昔於某城，</div>
<div class='lg-row'>而失是子，　周行求索，　遂來至此。</div>
<div class='lg-row'>凡我所有，　舍宅人民，　悉以付之，</div>
<div class='lg-row'>恣其所用。　子念昔貧，　志意下劣，</div>
<div class='lg-row'>今於父所，　大獲珍寶，　并及舍宅、</div>
<div class='lg-row'>一切財物。　甚大歡喜，　得未曾有。</div>
<div class='lg-row'>佛亦如是，　知我樂小，　未曾說言：</div>
<div class='lg-row'>『汝等作佛。』　而說我等，　得諸無漏，</div>
<div class='lg-row'>成就小乘，　聲聞弟子。　佛勅我等，</div>
<div class='lg-row'>說最上道，　修習此者，　當得成佛。</div>
<div class='lg-row'>我承佛教，　為大菩薩，　以諸因緣、</div>
<div class='lg-row'>種種譬喻、　若干言辭，　說無上道。</div>
<div class='lg-row'>諸佛子等、　從我聞法，　日夜思惟，</div>
<div class='lg-row'>精勤修習。　是時諸佛，　即授其記：</div>
<div class='lg-row'>『汝於來世，　當得作佛。』　一切諸佛，</div>
<div class='lg-row'>祕藏之法，　但為菩薩，　演其實事，</div>
<div class='lg-row'>而不為我，　說斯真要。　如彼窮子、</div>
<div class='lg-row'>得近其父，　雖知諸物，　心不希取。</div>
<div class='lg-row'>我等雖說，　佛法寶藏，　自無志願，</div>
<div class='lg-row'>亦復如是。　我等內滅，　自謂為足，</div>
<div class='lg-row'>唯了此事，　更無餘事。　我等若聞，</div>
<div class='lg-row'>淨佛國土，　教化眾生，　都無欣樂。</div>
<div class='lg-row'>所以者何？　一切諸法，　皆悉空寂，</div>
<div class='lg-row'>無生無滅，　無大無小，　無漏無為。</div>
<div class='lg-row'>如是思惟，　不生喜樂。　我等長夜，</div>
<div class='lg-row'>於佛智慧，　無貪無著，　無復志願；</div>
<div class='lg-row'>而自於法，　謂是究竟。　我等長夜，</div>
<div class='lg-row'>修習空法，　得脫三界，　苦惱之患，</div>
<div class='lg-row'>住最後身、　有餘涅槃。　佛所教化，</div>
<div class='lg-row'>得道不虛，　則為已得，　報佛之恩。</div>
<div class='lg-row'>我等雖為，　諸佛子等，　說菩薩法，</div>
<div class='lg-row'>以求佛道；　而於是法，　永無願樂。</div>
<div class='lg-row'>導師見捨，　觀我心故，　初不勸進，</div>
<div class='lg-row'>說有實利。　如富長者，　知子志劣，</div>
<div class='lg-row'>以方便力，　柔伏其心，　然後乃付，</div>
<div class='lg-row'>一切財物。</div>
<div class='lg-row'>佛亦如是，　現希有事，　知樂小者，</div>
<div class='lg-row'>以方便力，　調伏其心，　乃教大智。</div>
<div class='lg-row'>我等今日，　得未曾有，　非先所望，</div>
<div class='lg-row'>而今自得，　如彼窮子，　得無量寶。</div>
<div class='lg-row'>世尊我今，　得道得果，　於無漏法，</div>
<div class='lg-row'>得清淨眼。　我等長夜，　持佛淨戒，</div>
<div class='lg-row'>始於今日，　得其果報，　法王法中，</div>
<div class='lg-row'>久修梵行，　今得無漏，　無上大果。</div>
<div class='lg-row'>我等今者，　真是聲聞，　以佛道聲，</div>
<div class='lg-row'>令一切聞。　我等今者，　真阿羅漢，</div>
<div class='lg-row'>於諸世間，　天人魔梵，　普於其中，</div>
<div class='lg-row'>應受供養。　世尊大恩，　以希有事，</div>
<div class='lg-row'>憐愍教化，　利益我等，　無量億劫，</div>
<div class='lg-row'>誰能報者。　手足供給，　頭頂禮敬，</div>
<div class='lg-row'>一切供養，　皆不能報。　若以頂戴，</div>
<div class='lg-row'>兩肩荷負，　於恒沙劫，　盡心恭敬；</div>
<div class='lg-row'>又以美饍、　無量寶衣，　及諸臥具、</div>
<div class='lg-row'>種種湯藥，　牛頭栴檀，　及諸珍寶，</div>
<div class='lg-row'>以起塔廟，　寶衣布地。　如斯等事，</div>
<div class='lg-row'>以用供養，　於恒沙劫，　亦不能報。</div>
<div class='lg-row'>諸佛希有，　無量無邊，　不可思議，</div>
<div class='lg-row'>大神通力，　無漏無為，　諸法之王。</div>
<div class='lg-row'>能為下劣，　忍于斯事，　取相凡夫，</div>
<div class='lg-row'>隨宜為說。　諸佛於法，　得最自在，</div>
<div class='lg-row'>知諸眾生，　種種欲樂，　及其志力。</div>
<div class='lg-row'>隨所堪任，　以無量喻，　而為說法。</div>
<div class='lg-row'>隨諸眾生，　宿世善根，　又知成熟、</div>
<div class='lg-row'>未成熟者，　種種籌量，　分別知已，</div>
<div class='lg-row'>於一乘道、　隨宜說三。」</div>
</p></div>
<p class='juan'>妙法蓮華經卷第二</p>
</div><!-- end of div[@id='body'] -->
</body></html>