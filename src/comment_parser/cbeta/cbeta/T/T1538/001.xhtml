<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>施設論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1538
<div class='div-other'>
<p class='juan'><a id='mulu1' />施設論卷第一</p><p class="byline">西天譯經三藏朝散大夫試光祿卿傳梵大師賜紫沙門臣法護等奉　詔譯</p>
<div class='div-other'>
<p class='h2'>對法大論中世間施設門第一<span class='note-inline'>(按釋論有此門，梵本元闕)</span></p></div>
<div class='div-other'>
<p class='h2'>對法大論中因施設門第二</p><p>論中問曰：有何所因，轉輪聖王所有女寶，妙色端嚴眾所樂見，超人狀貌如天色相？答：轉輪聖王彼女寶者，往昔修因其事廣大，能以清淨諸物布施，所謂清淨眾莊嚴具，并餘飲食衣服、塗香粖香、床座舍宇及燈明等。以如是因故，輪王女寶妙色端嚴眾所樂見，超人狀貌如天色相。</p>
<p>又問：何因輪王女寶，不白不黑膚色中均，不長不短、不肥不瘦身分亭等？答：彼女寶者，往昔修因其事廣大，能行布施，謂以諸色香味皆具足者飲食等物，自手持奉，起無慢心行於布施。以如是因故，所有女寶不白不黑膚色中均，不長不短、不肥不瘦身分亭等。</p>
<p>又問：何因輪王女寶，寒時溫暖適意快樂？答：彼女寶者，往昔修因其事廣大，謂若有時冬際嚴凝大風吹擊，境色極寒人所惶畏。女寶是時，於其父母知識及師尊所并餘沙門婆羅門眾不生惱害，而復愛樂不惱害者，即以溫暖事用所攝，所謂衣服臥具、塗香粖香、床座舍宇、爐炭火具并餘溫暖應用等物，廣行布施。以如是因故，輪王女寶，寒時溫暖適意快樂。</p>
<p>又問：何因輪王女寶，熱時清涼適悅快樂？答：彼女寶者，往昔修因其事廣大，謂若有時熱際炎燠日光熾逼，隨熱生蟲，人極增惱。女寶是時，於其父母知識及師尊所并餘沙門婆羅門眾不生惱害，而復愛樂不惱害者，即以清涼事用所攝，謂持衣服臥具、塗香粖香、床座舍宇、承足寶机、寶嚴環釧、多摩羅香，及多羅香所成眾具并餘應用等物，廣行布施。以如是因故，輪王女寶，熱時清涼適悅快樂。</p>
<p>又問：何因輪王女寶，身諸毛孔有旃檀香，口中常出優鉢羅花香？答：彼女寶者，往昔修因其事廣大，謂於父母知識及師尊所并餘沙門婆羅門眾不生惱害，而復愛樂不惱害者，即以沈水、薰陸、欝金、多摩羅等及餘上妙諸香，廣行布施。以如是因故，身諸毛孔有旃檀香，口中常出優鉢羅花香。</p>
<p>又問：何因輪王女寶，侍從轉輪聖王，先起後坐不失規儀，隨何所作悉能承奉，勤力無慢而復愛語？答：轉輪聖王於長時中，隨所作用善業增強，長養成熟現前勝報。以如是因故，獲感女寶愛語承順。</p>
<p>又問：何因輪王女寶能令轉輪聖王悅意稱順，然無染心，況乎身語無不調柔？答：轉輪聖王具大威德，於彼彼眾生曾無異心，超人意表。以如是因故，所感女寶悅意稱順，然無染心。</p>
<p>又問：何因輪王女寶，王欲行時或坐立時而悉先知，即向王前作是白言：「快哉聖王！所欲行邪或坐立邪，悉當隨從。」答：彼女寶者，往昔修因其事廣大，謂具慈心，於欲界中觀諸眾生，於義所欲、於利所欲及安樂欲，或若眾生起無利欲、不安樂欲，悉起慈心、慈眼觀視。以如是因故，輪王女寶，於王進止而悉先知。</p>
<p>又問：何因輪王女寶，超勝世間常品女人，如星中月？答：彼女寶者，往昔修因其事廣大，謂自不殺生，復教他人持不殺戒。自不偷盜、不邪染、不妄語、不飲酒，復教他人一一修持。以如是因故，輪王女寶超勝諸女，如星中月。</p>
<p>又問：何因輪王女寶不乳產邪？答：一切女人共所病者，謂即胎藏乳產之苦。彼女寶者，於長時中少病少惱，作諸善業長養成熟，現前勝妙果報克成。以如是因故，輪王女寶而不乳產。</p>
<p>又問：何因輪王女寶先於輪王而趣命終？答：彼女寶者，修諸善業長時不斷，現前勝妙果報克成。以如是因故，輪王女寶，先於轉輪聖王而趣命終。</p>
<p>又問：何因輪王女寶，於諸女中獨得生天？答：彼女寶者，本性賢善而復廣修十善業道。以如是因故，輪王女寶於諸女中獨得生天。</p>
<p>又問：何因轉輪聖王得有主藏臣寶？答：轉輪聖王，往昔修因其事廣大，謂若有時極寒極熱，王於彼等寒熱時中，於其父母知識及師尊所及餘沙門婆羅門眾不生惱害，而復愛樂不惱害者，隨時應用妙好醫藥，及所愛樂上味飲食并餘所須，承事供給。彼等受已，身無不潔、衣無不覆，於晝夜中常受快樂。以如是因故，轉輪聖王而能獲得主藏臣寶。彼主藏臣寶者，大富自在、廣多眷屬、庫藏珍寶、財穀豐盈、受用增積。善業報生而具天眼，能見伏藏，若有主宰、若無主宰、若水若陸、若近若遠。來詣轉輪王所，乃至種種豐足供給勤力無倦，恭白王言：「天子所須財寶等事，悉能奉上。」過去一時，有轉輪聖王意欲試驗主藏臣寶，即命寶船涉水<span class='corr'>游</span>行，乃召主藏臣寶而謂之曰：「汝今宜應以財寶等供我所須。」時主藏臣寶白彼轉輪聖王言：「聖王就岸，我當奉上王之所須。若不就岸，事應難作。」時王即當迴以寶船安泊岸側。彼主藏臣寶前詣王所，右膝著地，肅恭嚴奉作潔淨已，二手捧持四金所成上妙寶瓶，滿盛眾寶獻奉王前，白言聖王：「受我所奉上妙眾寶。」即說頌曰：</p>

<div class="lg regular" style="margin-left:1em;"><div class='lg-row'>「清陰細雨從天降，　俯近炎天盛夏時，</div>
<div class='lg-row'>舉以眾寶奉輪王，　及施餘諸貧匱者，</div>
<div class='lg-row'>彼等受已皆快樂，　丐者咸生歡喜心。</div>
<div class='lg-row'>由斯業報廣無窮，　獲得最勝大財富，</div>
<div class='lg-row'>有大神力具天眼，　當為轉輪聖王尊。」</div>
</div><p>又問：何因主藏臣寶，獲得大富、廣多庫藏、受用增積？答：主藏臣寶，往昔修因其事廣大，謂能布施一切沙門婆羅門眾、諸貧窮者、諸往來者、諸乞丐者，授以飲食衣服、花鬘塗香、床座舍宇、燈明等物。以如是因故，主藏臣寶獲得大富、廣多庫藏、受用增積。</p>
<p>又問：何因主藏臣寶，勝業報生能具天眼，於諸伏藏，若有主宰、若無主宰、若水若陸、若近若遠而悉觀見？答：主藏臣寶，往昔修因其事廣大，謂於父母知識及師尊所并餘沙門婆羅門眾不生惱害，而復愛樂不惱害者，又於世間普為一切癡黑暗冥作光明照，授與燈明及然燈具，破諸冥暗悉使明亮。以如是因故，主藏臣寶勝業報生能具天眼，水陸遠近悉見伏藏。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「飲食衣服花鬘等，　往昔曾興清淨心，</div>
<div class='lg-row'>自手持奉開施門，　復以燈明照諸暗。</div>
<div class='lg-row'>得為主藏大臣寶，　近侍名稱轉輪王，</div>
<div class='lg-row'>廣多富盛具大財，　能獲天眼見伏藏。」</div>
</div><p>又問：何因轉輪聖王得有主兵臣寶？答：轉輪聖王，往昔修因其事廣大，謂於父母知識及師尊所并餘沙門婆羅門眾不生惱害，而復愛樂不惱害者，於諸昏黑暗冥作光明照，施以燈具悉使明亮。以如是因故，轉輪聖王得有主兵臣寶。彼主兵臣寶者，聰叡明利、善喻善察、智慧具足。至於王所，以現世事正法義利輔贊於王，於他世事正法義利亦悉輔贊。於兵眾中，知其王意，存者存之、去者去之；不勞王力，亦復不假四兵運用，無使疲懈，而彼一切自然歸伏。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「世間昏黑暗冥者，　普作燈明為照曜，</div>
<div class='lg-row'>施諸燈具及光明，　悉使廣大皆明亮。</div>
<div class='lg-row'>又於父母及知識，　并餘沙門婆羅門，</div>
<div class='lg-row'>廣作燈明普照明，　咸得破暗而煥曜。</div>
<div class='lg-row'>由斯善業施安樂，　并餘善作諸勝事，</div>
<div class='lg-row'>輪王以此勝報因，　獲得大智主兵寶。」</div>
</div><p>又問：何因主兵臣寶，聰叡明利、善喻善察、具有智慧？答：彼主兵臣寶，往昔生中昔因建立，乃至極遠生生之前已盡已滅得為人時，於諸沙門婆羅門聰叡明利、具有智慧、善伺察者，故往親近恭敬請問：何者是善？何者不善？何者有罪？何者無罪？何者所作當得勝上、離諸罪業？隨所聞已依法修行，常善伺察、常善思惟，若事若因勤求請益，作極拔事、行普救因，增極恪志逼切而行。以如是因故，聰叡明利、具有智慧。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「往昔親近諸智者，　勤求伺察眾善因，</div>
<div class='lg-row'>發起最上利益心，　於一切處無退倦。</div>
<div class='lg-row'>主兵臣寶由斯力，　今得聰叡具智明，</div>
<div class='lg-row'>迅疾發興精進心，　今為輪王主兵寶。」</div>
</div></div>
<div class='div-other'>
<p class='h2'>對法大論中因施設門第三</p><p>總說頌曰：</p>

<div class="lg regular"><div class='lg-row'>轉輪聖王而具有，　輪寶象馬并珠寶，</div>
<div class='lg-row'>女寶主藏及主兵，　長壽無病具色相，</div>
<div class='lg-row'>適意自在復多子，　廣如第三蘊中說。</div>
</div><p>如論中說，轉輪聖王即同如來、應供、正等正覺。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「如論所說轉輪王，　即同無上大法王，</div>
<div class='lg-row'>於此大地境界中，　轉大法輪作善利。</div>
<div class='lg-row'>以彼轉輪聖王者，　應觀即同佛如來，</div>
<div class='lg-row'>咸起悲心愍世間，　廣利一切大寂默。」</div>
</div><p>如轉輪聖王有輪寶者，應知即同如來、應供、正等正覺出現世間所說聖八正道法。以佛所說八正道者，能破世間一切煩惱，於諸法中得無障礙。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「轉輪聖王輪寶者，　於此大地能摧伏；</div>
<div class='lg-row'>如佛開演八正門，　解除一切魔怨縛。」</div>
</div><p>如轉輪聖王有象寶者，應知即同如來、應供、正等正覺所說四神足法。以佛所說四神足者，能破世間一切煩惱，於諸法中得無障礙。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「轉輪聖王白龍象，　騰空來往悉自在；</div>
<div class='lg-row'>如來神足亦復然，　瞿曇名稱廣神化。」</div>
</div><p>如轉輪聖王有馬寶者，應知即同如來、應供、正等正覺所說四正斷法。以佛所說四正斷者，能破世間一切煩惱，於諸法中得無障礙。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「輪王青身妙馬寶，　圓具調馴迅若風；</div>
<div class='lg-row'>如佛四正斷法門，　速證無為寂靜果。</div>
<div class='lg-row'>馬相嚴好頭頂黑，　而彼馬寶輪王乘；</div>
<div class='lg-row'>四正斷法亦復然，　瞿曇名稱廣自在。」</div>
</div><p>如轉輪聖王有珠寶者，應知即同如來、應供、正等正覺天眼具足。以佛如來具天眼者，隨諸眾生有所樂欲，佛以天眼悉能觀察。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「輪王瑠璃妙珠寶，　普遍照曜悉光明；</div>
<div class='lg-row'>如來天眼亦復然，　普遍觀照悉無礙。」</div>
</div><p>如轉輪聖王有女寶者，應知即同如來、應供、正等正覺喜覺支法。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「轉輪聖王妙女寶，　眾所樂觀復悅意；</div>
<div class='lg-row'>喜覺支法亦復然，　瞿曇名稱善適悅。」</div>
</div><p>如轉輪聖王有主藏臣寶者，應知即同如來、應供、正等正覺四姓親近，謂剎帝利、婆羅門、吠舍、首陀，於佛世尊現所恭敬，持以飲食衣服及餘床座病緣醫藥奉上世尊。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「如彼轉輪大聖王，　最上大富具大財；</div>
<div class='lg-row'>瞿曇聖主大名稱，　四姓恭敬亦如是。」</div>
</div><p>如轉輪聖王有主兵臣寶者，應知即同如來、應供、正等正覺具大勝慧。以佛大慧，能破世間一切煩惱、解除魔縛，於諸法中得無障礙。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「主兵臣寶善伺察，　復能決擇諸義利；</div>
<div class='lg-row'>如來大慧亦復然，　解除魔怨諸結縛。」</div>
</div><p>如轉輪聖王壽命長遠久住世者，應知即同如來、應供、正等正覺久住世間，隨諸眾生所有願求悉令圓滿。若住一劫或過一劫，是謂長壽。轉輪聖王正法化世住壽一劫，亦復如是。</p>
<p>如轉輪聖王少病惱者，應知即同如來、應供、正等正覺無諸損惱病苦不生。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「轉輪聖王少病惱，　最上正法化世間；</div>
<div class='lg-row'>世尊大師具名稱，　無病無惱常安樂。」</div>
</div><p>如轉輪聖王妙色端嚴具三十二大丈夫相，一切人眾傾渴瞻仰者，應知即同如來、應供、正等正覺三十二相清淨圓滿，一切眾生瞻仰無厭。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「輪王正法化於世，　相好端嚴眾樂觀；</div>
<div class='lg-row'>亦如世尊妙相嚴，　最勝功德皆具足。」</div>
</div><p>如轉輪聖王眾所瞻覩生悅意者，應知即同如來、應供、正等正覺一切眾生欣樂瞻仰，覩者咸生適悅之心。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「輪王正法化世間，　見者咸生欣悅意；</div>
<div class='lg-row'>如來大師最上尊，　眾生瞻覩皆欣慶。」</div>
</div><p>如轉輪聖王千子圓滿色相妙好勇猛無畏善伏他軍者，應知即同如來、應供、正等正覺善化一切眾生修行得果，勇猛無畏，摧煩惱力，趣真實道。</p>
<p>復次頌曰：</p>

<div class="lg regular" style="margin-left:1em;"><div class='lg-row'>「轉輪聖王有千子，　勇猛無畏色相嚴，</div>
<div class='lg-row'>能摧他軍具力能，　正法真實而治化；</div>
<div class='lg-row'>如來大師化眾生，　悉使修行住果位，</div>
<div class='lg-row'>四向四果無畏尊，　此等是謂八人地。」</div>
</div></div>
<p class='juan'>施設論卷第一</p></div>
</div><!-- end of div[@id='body'] -->
</body></html>