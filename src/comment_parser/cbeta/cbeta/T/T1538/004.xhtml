<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>施設論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4' />施設論卷第四</p><p class="byline">譯經三藏朝散大夫試光祿卿光梵大師賜紫沙門臣惟淨等奉　詔譯</p>
<p class='h2'>對法大論中因施設門第六之二</p><p>論中問曰：有何所因而能了知正覺世尊於諸眾生大悲超勝：答：世尊為見世間眾生染煩惱病、煩惱逼迫，種種煩惱而生損害，無救無歸、無所趣向。以如是因故，世尊不久乃成正覺，為諸眾生而作救度，是故大悲超勝。</p>
<p>又問：何因菩薩入慈心定時，而菩薩身火不能燒、水不能溺、刀杖不傷、毒不能害，復無中間趣滅？答：無惱害定，無定所入。無彼無惱害觸亦無，不同分心趣滅。以如是因故，菩薩入慈心定時，水火刀杖毒不能害，復無中間趣滅。</p>
<p>又問：何因入無想定及滅盡定時，水火刀杖毒不能害，復無中間趣滅？答：無惱害定，無定所入，亦無無惱害之觸、無心趣滅。由此因故，其事如是。</p>
<p>又問：何因菩薩在母胎時，而菩薩母不為水火刀杖毒所惱害，亦無中間趣滅。答：菩薩大威力故。以其菩薩勝力，令菩薩母無諸惱害。</p>
<p>又問：何因菩薩之身無水火刀杖毒所惱害，亦無中間趣滅。答：菩薩於一切眾生中而得最勝，設於同等類中亦復最勝。</p>
<p>又問：何因彼焰摩王身，無水火刀杖等害，亦無中間趣滅？答：焰摩王者，於焰摩界眾生類中而得最勝。由此因故，其事如是。</p>
<p>又問：何因愛囉嚩拏象王及善住象王，身無水火刀杖等害，亦無中間趣滅。答：彼於傍生類中而得最勝，出諸趣類。由此因故，其事如最。</p>
<p>又問：何因地獄趣中諸眾生類受極苦楚，而無中間趣滅。答：業報熾然故，以其苦受業報未盡。由此因故，其事如是。</p>
</div>
<div class='div-other'>
<p class='h2'>對法大論中因施設門第七</p><p>復次一時佛在舍衛國，告苾芻眾言：「苾芻當知，有三種法，為內垢染、內含藏、內怨惡。何等為三？謂貪、瞋、癡。諸苾芻，此中云何名內垢染、內含藏、內怨惡？謂若有人，惡友所作，侵他受用及諸種類，乃至害命。以其貪愛增盛，於身口意廣行諸惡。行諸惡已，由此因緣，身壞命終墮於惡趣地獄中。生瞋、癡亦然。諸苾芻，是故貪、瞋、癡法，名內垢染、內含藏、內怨惡。」</p>
<p>世尊善逝如是說已。</p>
<p>復次總略而說頌曰：</p>

<div class="lg regular" style="margin-left:1em;"><div class='lg-row'>「不能了知貪愛法，　於貪愛法不諦觀，</div>
<div class='lg-row'>是人與其貪愛俱，　彼即入於黑暗處。</div>
<div class='lg-row'>貪染之人無義利，　由貪染心生愛著，</div>
<div class='lg-row'>中間生起怖畏心，　當知彼人不覺了。</div>
<div class='lg-row'>若能斷除於貪愛，　彼即愛塵不能染，</div>
<div class='lg-row'>由其貪愛不轉時，　如蓮不住於渧水。</div>
<div class='lg-row'>不能了知瞋恚法，　於瞋恚法不諦觀，</div>
<div class='lg-row'>是人與其瞋恚俱，　彼即入於黑暗處。</div>
<div class='lg-row'>瞋恚之人無義利，　由瞋恚心生過失，</div>
<div class='lg-row'>中間生起怖畏心，　當知彼人不覺了。</div>
<div class='lg-row'>若能斷除於瞋恚，　即於瞋境不生瞋，</div>
<div class='lg-row'>由其瞋法墜墮時，　如彼果熟而自落。</div>
<div class='lg-row'>不能了知癡冥法，　於癡冥法不諦觀，</div>
<div class='lg-row'>是人與其癡冥俱，　彼即入於黑暗處。</div>
<div class='lg-row'>癡冥之人無義利，　由癡暗心故癡迷，</div>
<div class='lg-row'>中間生起怖畏心，　當知彼人不覺了。</div>
<div class='lg-row'>若能斷除癡冥者，　不為癡境所癡迷，</div>
<div class='lg-row'>彼癡冥法若破時，　其猶日光破諸暗。</div>
<div class='lg-row'>若能了知此三法，　決定不墮於惡趣，</div>
<div class='lg-row'>如斷多羅大樹心，　彼所斷已不復生。</div>
<div class='lg-row'>是故貪法及瞋法，　癡等三法皆離著，</div>
<div class='lg-row'>行人明慧發生時，　即能盡於苦邊際。」</div>
</div><p>又問：何因有極貪者？答：謂若有人於貪不善根中近習修作，於無貪善根中不近習修作。於其欲想、欲因、欲尋而乃近習亦復修作，於出離想、出離因、出離尋不能修作。於諸世間莊嚴受用，以愛著心勤行修作，於不莊嚴受用不勤修作。於諸善法所應作處而不能作，復不思惟、不修三摩地行，不能守護諸根隱密之門，食不知量，初夜後夜常不睡眠勤行諸惡，不修奢摩他、毘鉢舍那，於不如理作意中而乃修作。此等之人，故極貪愛。至謝滅已當復云何？謂作歌舞倡伎戲笑之人，及為女人。設得生天，即生欲界天中。由此因故，其事如是。</p>
<p>又問：何因有極瞋者？答：謂若有人於瞋不善根中近習修作，於無瞋善根中不近習修作，於其瞋想、瞋因、瞋尋而乃近習亦復修作，於不瞋想、不瞋因、不瞋尋不能修作。於非處起瞋勤行修作，於慈心三摩地不能修作。於殺害事勤行修作，於不殺害事不能修作。於彼諸根隱密之門不能守護，食不知量，初夜後夜常不睡眠勤行諸惡，不修奢摩他、毘鉢舍那，於不如理作意中而乃修作。此等之人，故極瞋恚。至謝滅已，當復云何？謂作蝎蜂、三目蟲、百足蟲等。由此因故，其事如是。</p>
<p>又問：何因有極癡者？答：謂若有人於癡不善根中近習修作，於無癡善根中不近習修作。於其害想、害因、害尋而乃近習亦復修作，於不害想、不害因、不害尋不能修作。於諸見中而常修作，及於怪異不祥等事亦復修作。由是緣故，而不能於緣生法門內心伺察，不能於五取蘊中諦觀生滅無常之行，所謂此法是色所成、是色所集、從色所滅。如是受想行識所成，是識所集、從識所滅。此人於諸根隱密之門不能守護，食不知量，初夜後夜常不睡眠勤行諸惡，不修奢摩他、毘鉢舍那，於不如理作意中而乃修作。此等之人，故極癡冥。至謝滅已，當復云何，謂作象馬駝驢、羊鹿牛及猪等。由此因故，其事如是。</p>
<p>又問：何因有不極貪者？答：謂若有人於無貪善根中近習修作，於貪不善根中不近習修作。於出離想、出離因、出離尋而乃近習亦復修作，於其欲想、欲因、欲尋不勤修作。於諸世間不莊嚴受用勤行修作，於莊嚴受用不勤修作。於諸善法常所思惟，於三摩地勤行修作，於不善法而不修作。守護諸根隱密之門，飲食知量，初夜後夜常不睡眠勤行諸善，修奢摩他，毘鉢舍那，於如理作意中勤行修作，於不如理作意中而不修作。此等之人，不極貪愛。至謝滅已，當復云何？謂作仙人及出家人、諸長者等，或生色界天中。由此因故，其事如是。</p>
<p>又問：何因有不極瞋者：答：謂若有人於無瞋善根中近習修作，於瞋不善根中不近習修作。於無瞋想、無瞋因、無瞋尋而乃近習亦復修作，於其瞋想、瞋因、瞋尋不勤修作。常修慈心三摩地行，於非處起瞋而亦不作。於不害法勤行修作，於損害法而不修作。守護諸根隱密之門，飲食知量，初夜後夜常不睡眠勤行諸善，修奢摩他、毘鉢舍那，於如理作意中勤行修作，於不如理作意中而不修作。此等之人，不極瞋恚。至滅謝已，當復云何？謂作仙人及出家人、諸長者等，或生色界天中。由此因故，其事如是。</p>
<p>又問：何因有不極癡者？答：謂若有人於無癡善根中近習修作，於癡不善根中不近習修作。於無害想、無害因、無害尋而乃近習亦復修作，於諸見中及怪異不祥等事悉不修作。以是緣故，而於緣生法門內心伺察，於五取蘊中諦觀生滅無常之行，所謂此法是色所成，是色所集，從色所滅。如是受想行識所成，是識所集、從識所滅。此人於諸根隱密之門而常守護，飲食知量，初夜後夜常不睡眠勤行諸善，修奢摩他、毘鉢舍那，於如理作意中勤行修作。此等之人，不極癡冥。至謝滅已，當復云何，謂作仙人及出家人、諸長者等，或生色、無色界天中。由此因故，其事如是。</p>
</div>
<div class='div-other'>
<p class='h2'>對法大論中因施設門第八之一</p><p>總說頌曰：</p>

<div class="lg regular"><div class='lg-row'>先際穢氣及堅重，　穢氣上風而飄散，</div>
<div class='lg-row'>充滿出息入息俱，　晝夜魚龜陸中等。</div>
</div><p>如佛所說。</p>
<p>佛告諸苾芻言：「汝諸苾芻！不能了知先際，皆因有、愛二法。於先際中若無有、愛，即後無所起。若能了知如是法者，即自思惟：『於後際法，有愛為緣、為有相續，不了知邪？為無相續邪？』或有答言：『此無相續。』何所以邪？謂不了知故。於無明中諸眾生類，乃起是念：『我過去世為有為無？』若過去世有，此即是常。若過去世無，此即是斷。而乃諸行或有因邪？若彼諸行先有因者，然亦諸行先無有因。是故若能了知先際，即諸行本來而無有因。」</p>
<p>又問：何因未離欲者當趣滅已，火焚身時，而有穢氣周遍充塞；已離欲者火焚身時，而無穢氣周遍充塞？答：未離欲者，謂以身中精血不淨而有流散，以流散故，火焚身時風飄穢氣而有充塞，故使大威力諸天不來勤勇作供養事。何以故？穢氣未散故。已離欲者，當趣滅已，身無精血不淨流散。以不流散故，火焚身時而無穢氣，是故大威力諸天悉來勤勇作供養事。何以故？無穢氣故。</p>
<p>又問：何因未離欲者，當趣滅已，身體堅重而不調暢；已離欲者，當趣滅已，身體調暢而不堅重？答：未離欲者，上風吹鼓內入其身，是故堅重而不調暢。已離欲者，當趣滅已，止攝外風，身得調暢而無堅重。由此因故，其事如是。</p>

<p class='juan'>施設論卷第四</p></div></div>
</div><!-- end of div[@id='body'] -->
</body></html>