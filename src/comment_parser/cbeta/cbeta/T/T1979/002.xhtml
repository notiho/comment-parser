<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>轉經行道願往生淨土法事讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu2' />安樂行道轉經願生淨土法事讚下卷</p><p class="byline">沙門善導集記</p><p>高座入文。</p>
<p>如是我聞。一時佛在舍衛國祇樹給孤獨園。與大比丘眾千二百五十人俱。皆是大阿羅漢。眾所知識。長老舍利弗。摩訶目揵連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿㝹樓馱。如是等諸大弟子。并諸菩薩摩訶薩。文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。</p>
<p>下接高讚云。</p>
<p>願往生願往生。諸佛大悲心無二。方便化門等無殊。捨彼莊嚴無勝土。八相示現出閻浮。或現真形無利物。或同雜類化凡愚。分身六道無停息。變現隨宜度有流。有流見解心非。一故有八萬四千門。門門不同亦非別。別別之門還是同。同故即是如來致。別故復是慈悲心。悲心念念緣三界。人天四趣罪根深。過現諸佛皆來化。無明業障不相逢。慚愧。釋迦弘誓重不捨娑婆十惡業。希遇道場聞淨土。騰神永逝出煩籠。眾等傷心共悲嘆。手執香華常供養。</p>
<p>高接下讚云　下接高讚云。</p>
<p>願往生願往生。釋迦如來成正覺。四十九載度眾生。五天竺國皆行化。邪魔外道盡歸宗。天上天下無過佛。慈悲救苦實難逢。或放神光遍六道。蒙光觸者起慈心。或住或來皆盡益。三塗永絕斷追尋。或震大地山河海。為覺萠冥信未深。或自說法教相勸。展轉相將入法林。法林即是彌陀國。逍遙快樂不相侵。眾等傾心皆願往。手執香華常供養。</p>
<p>高接下讚云　下接高讚云。</p>
<p>願往生願往生。如來教法元無二。正為眾生機不同。一音演說隨緣悟。不留殘結證生空。或現神通。或說法。或服外道滅魔蹤。自利一身雖免縛。悲心普益絕無功。灰身滅智無餘證。二萬劫盡復生心。生心覺動身還現。諸佛先教發大乘。眾等回心生淨土。手執香華常供養。</p>
<p>下接高讚云　高接下讚云。</p>
<p>願往生願往生。菩薩大眾無央數。文殊師利最為尊。發大慈悲行苦行。不違弘願度眾生。或現上好莊嚴相。或現上好莊嚴身。含靈覩見皆生喜。為說妙法入真門。十方佛國身皆到。助佛神化轉法輪。眾等回心生淨土。手執香華常供養。</p>
<p>高接下讚云　下接高讚云。</p>
<p>願往生願往生。與佛聲聞菩薩眾同遊舍衛住祇園。願閉三塗絕六道。開顯無生淨土門。人天大眾皆來集。瞻仰尊顏聽未聞。見佛聞經同得悟。畢命傾心入寶蓮。誓到彌陀安養界。還來穢國度人天。願我慈悲無際限。長時長劫報慈恩。眾等回心生淨土。手執香華常供養。</p>
<p>高接下讚云　下接高讚云。</p>
<p>高座入文。</p>
<p>爾時佛告長老舍利弗。從是西方。過十萬億佛土。有世界。名曰極樂。其土有佛。號阿彌陀。今現在說法。舍利弗。彼土何故名為極樂。其國眾生無有眾苦。但受諸樂。故名極樂。</p>
<p>下接高讚云。</p>
<p>願往生願往生。人天大眾皆圍繞。傾心合掌願聞經。佛知凡聖機時悟。即告舍利用心聽。一切佛土皆嚴淨。凡夫亂想恐難生。如來別指西方國。從是超過十萬億。七寶莊嚴最為勝。聖眾人天壽命長。佛號彌陀常說法。極樂眾生障自亡。眾等回心願生彼。手執香華常供養。</p>
<p>高接下讚云　下接高讚云。</p>
<p>高座入文。</p>
<p>又舍利弗。極樂國土。七重欄楯。七重羅網。七重行樹。皆是四寶。周匝圍繞。是故彼國名曰極樂。</p>
<p>下接高讚云。</p>
<p>願往生願往生。三界眾生無智慧。惛惛六道內安身。諸佛慈心為說法。聾盲觝突伴不聞。忽爾無常苦來逼。精神錯亂始驚忙。萬事家生皆捨離。專心發願向西方。彌陀名號相續念。化佛菩薩眼前行。或與華臺或授手。須臾命盡佛迎將。眾等回心皆願往。手執香華常供養。</p>
<p>高接下讚云　下接高讚云。</p>
<p>願往生願往生。歷劫已來未聞見。西方淨土寶莊嚴。地上虛空皆遍滿。珠羅寶網百千重。一一網羅結珍寶。玲瓏雜色盡暉光寶。樹枝條異相間。行行整直巧相當。此是彌陀悲願力。無衰無變湛然常。眾等回心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>又舍利弗。極樂國土。有七寶池。八功德水。充滿其中。池底純以金沙布地。四邊階道。金銀瑠璃玻瓈合成。上有樓閣。亦以金銀瑠璃玻瓈硨磲赤珠碼碯。而嚴飾之。池中蓮華大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴。</p>
<p>下接高讚云。</p>
<p>願往生願往生。極樂世界廣清淨。地上莊嚴難可量。八功香池流遍滿。底布金沙照異光。四邊階道非一色。岸上重樓百萬行。真珠碼碯相映飾。四種蓮華開即香。十方人天得生者。各坐一箇聽真常。是故彼國名極樂。眾等持華來供養。</p>
<p>高接下讚云　下接高讚云。</p>
<p>高座入文。</p>
<p>又舍利弗。彼佛國土。常作天樂。黃金為地。晝夜六時而雨曼陀羅華。其國眾生。常以清旦。各以衣裓盛眾妙華。供養他方十萬億佛。即以食時。還到本國。飯食經行。舍利弗。極樂國土。成就如是功德莊嚴。</p>
<p>下接高讚云。</p>
<p>願往生願往生。彌陀佛國最為勝。廣大寬平實是精。天樂音聲常遍滿。黃金為地間奇珍。晝夜六時華自散。法音常說自然聞。彼國眾生更無事。衣裓盛華詣十方。一一親承修供養。塵勞垢習永消亡。種種隨心皆稱意。無不利益是真常。歘爾飛騰還本國。飯食經行七寶臺。眾等傾心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>復次舍利弗。彼國常有種種奇妙雜色之鳥。白鵠孔雀。鸚鵡舍利。迦陵頻伽。共命之鳥。是諸眾鳥。晝夜六時出和雅音。其音演暢五根五力七菩提分八聖道分如是等法。其土眾生聞其音已。皆悉念佛念法念僧。舍利弗。汝勿謂此鳥實是罪報所生。所以者何。彼佛國土無三惡趣。舍利弗。其佛國土尚無三惡道之名。何況有實。是諸眾鳥。皆是阿彌陀佛。欲令法音宣流變化所作。舍利弗。彼佛國土。微風吹動諸寶行樹及寶羅網。出微妙音。譬如百千種樂同時俱作。聞是音者。皆自然生念佛念法念僧之心。舍利弗。其佛國土。成就如是功德莊嚴。</p>
<p>下接高讚云。</p>
<p>願往生願往生。道場清淨希難見。彌陀淨土甚難聞。難聞難見今得會。如說修行專意專。願佛慈悲遙攝受。臨終寶座現其前。既見華臺心踊躍。從佛逍遙歸自然。自然即是彌陀國。無漏無生還即真。行來行止常隨佛。證得無為法性身。眾等回心皆願往。手執香華常供養。</p>
<p>高接下讚云　下接高讚云。</p>
<p>願往生願往生。極樂莊嚴間雜寶。實是希奇聞未聞。寶鳥臨空讚佛會。文文句句理相同。晝夜連聲無有息。哀婉雅亮發人心。或說五根七覺分。或說八聖慈悲門。或說他方離惡道。或說地獄封人天。或說長時修苦行。或說無上菩提因。或說散善波羅蜜。或說定慧入深禪。菩薩聲聞聞此法。處處分身轉法輪。眾等回心皆願往。手執香華常供養。</p>
<p>高接下讚云　下接高讚云。</p>
<p>願往生願往生。極樂莊嚴出三界。人天雜類等無為。法藏行因廣弘願。設我得佛現希奇。或現鳥身能說法。或現無請能應機。或使微波出妙響。或使林樹讚慈悲。或使風光相應動。或令羅網說音辭。一切莊嚴聲遍滿。恒沙天樂自依時。為引他方凡聖類。故佛現此不思議。我等聞之身毛竪。碎骨慚謝阿彌師。一受專精不惜命。須臾即到豈為遲。眾等回心皆願往。手執香華常供養。</p>
<p>下接高讚云　高接下讚云。</p>
<p>願往生願往生。彌陀佛國真嚴淨。三惡六道永無名。事事莊嚴難可識。種種妙微甚為精。地迴寬平眾寶問。一一同耀五百光。一一光成寶臺座。一一座上百千堂。千堂化佛塵沙會。眾生入者共相量。無數音聲遊空轉。化天童子散華香。晝夜六時無間息。地上虛空難可量。八德香池隨意入。灌注由人無淺池。或出或沒三禪樂。徐徐相喚入檀林。檀林寶座行行別。聖眾猶若超日月。日月即是長時劫。或坐或立或遊方。到處唯聞無上法。永絕凡夫生死殃。是故彼國名安樂。眾等回心願往生。往生彼國無餘事手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。於汝意云何。彼佛何故號阿彌陀。舍利弗。彼佛光明無量。照十方國。無所障礙。是故號為阿彌陀。又舍利弗。彼佛壽命及其人民。無量無邊阿僧祇劫。故名阿彌陀。舍利弗。阿彌陀佛成佛已來。於今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴。</p>
<p>下接高讚云。</p>
<p>願往生願往生。果得涅槃常住世。壽命延長難可量。千劫萬劫恒沙劫。兆載永劫亦無央。一坐無移亦不動。徹窮後際放身光。靈儀相好真金色。巍巍獨坐度眾生。十方凡聖專心向。分身遣化往相迎。一念乘空入佛會。身色壽命盡皆平。眾等回心皆願往。手執香華常供養。</p>
<p>高接下讚云　下接高讚云。</p>
<p>願往生願往生。彼佛從因行苦行。勇猛專精無退時。一坐百劫長時劫。難作能作不生疲。自利利他同斷惡。不捨怨憎由大悲。有識含靈皆普化。同因同行至菩提。</p>
<p>誓願莊嚴清淨土。見聞歡喜證無為。眾等回心皆願往。手執香華常供養。</p>
<p>下接高讚云。</p>
<p>願往生願往生。彌陀化主當心坐。華臺獨迴最為精。百億摩尼間雜寶。葉葉莊嚴相自成。正坐已來經十劫。心緣法界照慈光。蒙光觸者塵勞滅。臨終見佛往西方。到彼華開入大會。無明煩惱自然亡。三明自然乘佛願。須臾合掌得神通。</p>
<p>彼佛聲聞菩薩眾。塵沙算數亦難窮。願我今生強發意。畢命往彼聖人叢。眾等傾心願往生。手執香華常供養。</p>
<p>高接下讚云　下接高讚云。</p>
<p>高座入文。</p>
<p>又舍利弗。極樂國土眾生生者。皆是阿鞞跋致。其中多有一生補處。其數甚多。非是算數所能知之。但可以無量無邊阿僧祇劫說。舍利弗。眾生聞者。應當發願願生彼國。所以者何。得與如是諸上善人俱會一處。舍利弗。不可以少善根福德因緣得生彼國。</p>
<p>下接高讚云。</p>
<p>願往生願往生。釋迦如來告身子。即是普告苦眾生。娑婆六道非安處。冥冥長夜闇中行。聖化同居不相識。動生瞋毒鬪無明。為此無明繫六道。愛憎高下何時平。既無善業排生死。由貪造罪未心驚。犯此人皮裹驢骨。三塗自入不須爭。我等聞之心髓痛。誓願頓捨世間榮。普願回心生淨土。手執香華常供養。</p>
<p>高接下讚云　下接高讚云。</p>
<p>願往生願往生。娑婆極苦非生處。極樂無為實是精。九品俱回得不退。阿鞞跋致即無生。非直初生無限極。十地已下劫難窮。如此大海塵恒沙。有緣到者入其中。四種威儀常見佛。行來進止駕神通。六識縱橫自然悟。未藉思量一念功。普勸同生善知識。專心專注往西方。眾等回心皆願往。手執香華常供養。</p>
<p>下接高讚云。</p>
<p>高座入文。</p>
<p>舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利故說此言。若有眾生聞是說者。應當發願生彼國土。</p>
<p>下接高讚云。</p>
<p>願往生願往生。極樂無為涅槃界。隨緣雜善恐難生。故使如來選要法。教念彌陀專復專。七日七夜心無間。長時起行倍皆然。臨終聖眾持華現。身心踊躍坐金蓮。坐時即得無生忍。一念迎將至佛前。法侶將衣競來著。證得不退入三賢。眾等回心皆願往。手執香華常供養。</p>
<p>高接下讚云　下接高讚云。</p>
<p>願往生願往生。彌陀侍者二菩薩。號曰無邊觀世音。一切時中助佛化。分身六道起慈心。念念隨機為說法。惛惛難悟罪根深。百計千萬數出世。萬中無一出煩籠。念汝眾生長劫苦。諸佛對面不相逢。人天少善尚難辯。何況無為證六通。雖得見聞希有法。麁心懈怠益無功。縱使連年放脚走。趁得貪瞋滿內胸。貪瞋即是身三業。何開淨土裹真空。寄語同生善知識。念佛慈悲入聖叢。眾等傾心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。如我今者讚歎阿彌陀佛不可思議功德。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>下接高讚云。</p>
<p>願往生願往生。釋迦如來常讚嘆。東方恒沙等覺尊。大悲同化心無二。一佛施功多亦然。為斷凡夫疑見執。皆舒舌相覆三千。共證七日稱名號。又表釋迦言說真。終時正意念彌陀。見佛慈光來照身。乘此彌陀本願力。一念之間入寶堂。寶堂莊嚴無限極。化佛聖眾坐思量。心性明於百千日。悲智雙行法爾常。我今既到無為處。普願含靈歸此方。眾等傾心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。南方世界。有日月燈佛。名聞光佛。大焰肩佛。須彌燈佛。無量精進佛。如是等恒河沙數諸佛。各於其國。出廣長舌相遍覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>下接高讚云。</p>
<p>願往生願往生。南方諸佛如恒沙。亦舒舌相覆三千。為其本國凡聖眾。讚嘆釋迦變現身。出現娑婆五濁內。標心為化罪根人。我見邪貪增上慢。教令出世及生瞋。念汝眾生流浪久。諸佛誠言謂不真眾。等回心生淨土。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。西方世界。有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>下接高讚云。</p>
<p>願往生願往生。西方諸佛如恒沙。各於本國讚如來。分身百億閻浮內。示現八相大希奇。五濁凡夫將謂實。六年苦行證無為。降魔成道說妙法。種種方便不思議。普勸眾生歸淨土。前思却慮更生疑。我今舒舌以為證。西方極樂必須依。眾等回心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。北方世界。有焰肩佛。最勝音佛。難爼佛。日生佛網明佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>下接高讚云。</p>
<p>願往生願往生。北方諸佛如恒沙。皆舒舌相證牟尼。為我凡夫來出世。隨緣說法應時機。時機相感聞即悟。如說修行不致疑。七日稱名無間雜。身心踊躍喜還悲。慶得希聞自家國。諸佛證判得還歸。眾等回心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。下方世界。有師子佛。名聞佛。名光佛。達摩佛。法幢佛。持法佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>下接高讚云。</p>
<p>願往生願往生。下方諸佛如恒沙。各於本國度眾生。證讚釋迦出五濁。能為難事化群萠。善巧隨宜令斷惡。偏心指授向西方。一切福業皆回向。終時化佛自來迎。利根智者聞歡喜。忽憶三塗心即驚。驚心泥竪勸懺悔恐罪不滅墮深坑。眾等回心生眾生。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。上方世界。有梵音佛。宿王佛。香上佛。香光佛。大焰肩佛。雜色寶華嚴身佛。娑羅樹王佛。寶華德佛。見一切義佛。如須彌山佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>下接高讚云。</p>
<p>願往生願往生。上方諸佛如恒沙。還舒舌相為娑婆。十惡逆五多疑謗。信邪事鬼餒神魔。妄想求恩謂有福。災障禍橫轉彌多。連年臥病於床枕。聾盲脚折手攣橛。承事神明得此報。如何不捨念彌陀。彌陀願力皆平等。但使回心華自捧。一念逍遙快樂國。畢竟常安無退動。眾等回心願生彼。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。於汝意云何。何故名為一切諸佛所護念經。舍利弗。若有善男子善女人。聞是諸佛所說名及經名者。是諸善男子善女人。皆為一切諸佛。共所護念。皆得不退轉於阿耨多羅三藐三菩提。是故舍利弗。汝等皆當信受我語及諸佛所說。舍利弗。若有人。已發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若已生。若今生。若當生。是故舍利弗。諸善男子善女人。若有信者。應當發願生彼國土。</p>
<p>下接高讚云。</p>
<p>願往生願往生。釋迦如來大慈悲。應現娑婆度有緣。有緣遍滿三千界。隨機示悟斷貪癡。總勸厭此人天樂。無常八苦火燒人。念佛誦經除罪障。諸佛遙加護念身。</p>
<p>晝夜六時強發願。持心不散業還成。業成見佛華臺主。須臾變作紫金臺。從佛逍遙入寶國。畢竟永絕愁憂聲。眾等回心皆願往。手執香華常供養。</p>
<p>高接下讚云　下接高讚云。</p>
<p>高座入文。</p>
<p>舍利弗。如我今者稱讚諸佛不可思議功德。彼諸佛等。亦稱說我不可思議功德。而作是言。釋迦牟尼佛。能為甚難希有之事。能於娑婆國土五濁惡世劫濁見濁煩惱濁眾生濁命濁中。得阿耨多羅三藐三菩提。為諸眾生。說是一切世間難信之法。舍利弗。當知。我於五濁惡世行此難事。得阿耨多羅三藐三菩提。為一切世間。說此難信之法。是為甚難。佛說此經已。舍利弗。及諸比丘。一切世間天人阿修羅等。聞佛所說。歡喜信受。作禮而去。</p>
<p>下接高讚云。</p>
<p>願往生願往生。世尊慇懃告身子。表知諸佛大悲同。互相讚德心無異。巧應時機各有功。六方如來皆讚嘆。釋迦出現甚難逢。正治五濁時興盛。無明頑硬似高峯。劫濁時移身漸小。眾生濁惡等蛇龍。惱濁遍滿過塵數。愛憎違順若岳山。見濁叢林如棘刺。命濁中夭剎那間。依正二報同時滅。背正歸邪橫起怨。九十五種皆污世。唯佛一道獨清閑。出到菩提心無盡。還來火宅度人天。眾等回心皆願往。手執香華常供養。</p>
<p>高接下讚云　下接高讚云。</p>
<p>願往生願往生。如來出現於五濁。隨宜方便化群萌。或說多聞而得度。或說少解證三明。或教福慧雙除障。或教禪念坐思量。種種法門皆解脫。無過念佛往西方。上盡一形至十念。三念五念佛來迎。直為彌陀弘誓重。致使凡夫念即生。眾等回心皆願往。手執香華常供養。</p>
<p>下接高讚云　高接下讚云。</p>
<p>願往生願往生。世尊說法時將了。慇懃付屬彌陀名。五濁增時多疑謗道俗相嫌不用聞。見有修行起瞋毒。方便破壞競生怨。如此生盲闡提輩。毀滅頓教永沈淪。超過大地微塵劫。未可得離三塗身。大眾同心皆懺悔。所有破法罪因緣。眾等回心生淨土。手執香華常供養。</p>
<p>高接下讚云　下接高讚云。</p>
<p>高座待下座聲盡。即為大眾。總懺悔云。</p>
<p>弟子道場眾等。爾許多人各各標心愧謝。諸佛冥空幽顯得道聖人。三十三天等。一切天神地神。虛空山林河海神等。天曹地府。閻羅伺命。五道太山。三十六王地獄。典領一切靈祇等。及此道場尊經。舍利形像靈儀等。唯願大悲光威神。加備護念攝受證明。今日道場主某甲。及爾許多人。披心懺悔。</p>
<p>弟子某甲等。自從無身有身無識有識已來。乃至今日至於今時。於其中間。所作身口意業十惡之罪。無量無邊。</p>
<p>或放縱身業。殺害劫奪一切地獄畜生眾生。水陸虛空蠕動之類。不可知數。或殺害劫奪一切修羅鬼神眾生。水陸虛空蠕動之類。不可知數。或殺害劫奪一切人天三寶師僧。父母六親眷屬。善知識法界眾生。不可知數。或故殺誤殺。戲笑殺自殺。教他殺隨喜殺。相續殺無間殺。愛憎違順殺。放逸殺貪味為財殺。如是等殺罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔偷盜罪。或放縱身業。偷盜劫奪一切地獄畜生眾生。水陸虛空蠕動之類。不可知數。或偷盜劫奪一切修羅鬼神眾生。水陸虛空蠕動之類。不可知數。或偷盜劫奪一切人天三寶師僧。父母六親眷屬。善知識法界眾生。不可知數。或故盜誤盜。戲笑盜自盜。教他盜隨喜盜。放逸盜無間盜。愛憎盜違順盜。貪味為財盜。如是等偷盜罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔邪婬顛倒罪。或放縱身業。起於邪婬。或逼掠一切畜生眾生。水陸虛空蠕動之類。不可知數。或起婬逼掠一切鬼神眾生。水陸虛空蠕動之類。不可知數。或起婬心。逼掠一切師僧。父母六親眷屬。善知識法界眾生。不可知數。或放逸作故作。誤作戲笑作。自作教他作。隨喜作無慚愧作。相續作無間作。邪貪惡貪作。如是等邪婬罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔口業虛誑罪。或放縱口業。欺誑一切地獄畜生。眾生水陸虛空蠕動之類。不可知數。或欺誑一切修羅鬼神眾生。水陸虛空蠕動之類。不可知數。或欺誑一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作。隨喜作邪貪惡貪作。如是等欺誑罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔調戲之罪。或放縱口業。調戲輕弄一切地獄畜生眾生。水陸虛空蠕動之類。不可知數。或調弄一切修羅鬼神眾生。水陸虛空蠕動之類。不可知數。或調弄一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作隨喜作。如是等調弄之罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔惡口罪。或放縱口業。罵辱誹謗毀呰。一切地獄畜生眾生。水陸虛空蠕動之類。不可知數。或罵辱誹謗毀呰。一切修羅鬼神眾生。水陸虛空蠕動之類。不可知數。或罵辱誹謗毀呰。一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作隨喜作。邪貪惡貪作。如是等惡口罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔兩舌罪。或放縱口業。兩舌鬪亂破壞。一切畜生眾生。水陸虛空蠕動之類。不可知數。或鬪亂破壞。一切修羅鬼神眾生。水陸虛空蠕動之類。不可知數。或鬪亂破壞。一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作隨喜作。邪貪惡貪作。如是等兩舌罪無量無邊。今對道場凡聖。發露懺悔。永盡無餘。懺悔已。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>高接下懺云。</p>
<p>弟子眾等次當懺悔意業罪。或起邪貪惡貪。動身口意業。不可知數。或起邪瞋。動身口意業。不可知數。或起邪癡顛倒惡見顛倒。動身口意業。不可知數。或因意業。造作身業十惡之罪。不簡凡聖六道眾生親疎人畜等眾生。不可知數。或故作誤作。常作無間作。自作教他作。隨喜作。如是等意業罪無量無邊。今對道場凡聖。發露懺悔。永盡無餘。總懺十惡罪竟。至心歸命阿彌陀佛。</p>
<p>下接高和云。</p>
<p>懺悔已。至心歸命阿彌陀佛。</p>
<p>此十惡即攝一切惡。盡今懺悔十惡罪者。即懺一切罪盡。應知。</p>
<p>下接高讚云。</p>
<p>願往生願往生。三界無安如火宅。六道周慞競出門。門門不同八萬四。各各皆當心眼前。棄棄欲出還回去。為箇無明誤殺人。貪財愛色無厭足。虛華幻惑詐相親。財盡色落相嫌恨。須臾義斷若屠怨。屠怨遍滿娑婆內。有識含情皆亦然。為此如來偏指授。勸使專修淨土因。淨土因成自然到。終時合掌奉香煙。香煙直注彌陀佛。聖眾持華迎我身。即坐華臺皆金色。到彼無漏真復真。眾等悲流皆願往。手執香華常供養。</p>
<p>高接下讚云　下接高讚云。</p>
<p>願往生願往生。劫欲盡時五濁盛。眾生邪見甚難信。專專指授歸西路。為他破壞還如故。曠劫已來常如此。非是今生始自悟。正由不遇好強緣。致使輪回難得度。今日今時聞要法。畢命為期誓堅固。堅固持心不惜身。慚愧釋迦諸佛恩。標心為說西方樂。欲使齊歸入正門。正門即是彌陀界。究竟解脫斷根源。去來他鄉不可停。從佛歸家還本國。一切行願自然成。眾等各各生淨土。手執香華常供養。</p>
<p>高接下讚云。</p>
<p>願往生願往生。大眾人人皆合掌。碎身慚謝釋迦恩。能得慈悲巧方便。指授西方快樂門。道場欲散人將別。努力相勸斷貪瞋。貪瞋因緣障聖土。不得自悟永沈淪。同行相親相策勵。畢命為期到佛前。願此法輪相續轉。道場施主益長年。大眾咸同受安樂。見聞隨喜亦皆然。普願回心生淨土。手執香華常供養。</p>
<p>下接高讚云　高接下讚云。</p>
<p>又誦經唱讚已。高座即令一人行香與大眾行華。次當讚人等向行道處立。又令小者唱禮供養及如法行道。唱已其散華法用一如上。或三匝或七匝竟。即當佛前立。次唱後讚。</p>
<p>高座唱讚　下座和云。</p>

<div class="lg regular"><div class='lg-row'>般舟三昧樂<span class='note-inline'>(願往生)</span>　大眾人人皆合掌<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　道場聖眾欲歸還<span class='note-inline'>(無量樂)</span></div>
<div class='lg-row'>眾等傷心共傷歎<span class='note-inline'>(願往生)</span>　唯知慚謝釋迦恩<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　悲喜交流深自慶<span class='note-inline'>(無量樂)</span></div>
<div class='lg-row'>不因釋迦佛開悟<span class='note-inline'>(願往生)</span>　彌陀名願何時聞<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　荷佛慈恩實難報<span class='note-inline'>(無量樂)</span></div>
<div class='lg-row'>四十八願慇懃喚<span class='note-inline'>(願往生)</span>　乘佛願力往西方<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　娑婆永別更何憂<span class='note-inline'>(無量樂)</span></div>
<div class='lg-row'>無問罪福時多少<span class='note-inline'>(願往生)</span>　心心念佛莫生疑<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　六方如來證不虛<span class='note-inline'>(無量樂)</span></div>
<div class='lg-row'>三業專心無雜亂<span class='note-inline'>(願往生)</span>　百寶蓮華應時見<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　臨終聖眾自來迎<span class='note-inline'>(無量樂)</span></div>
<div class='lg-row'>行者見佛心歡喜<span class='note-inline'>(願往生)</span>　彌陀接手坐華臺<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　坐已身同紫金色<span class='note-inline'>(無量樂)</span></div>
<div class='lg-row'>從佛須臾至寶國<span class='note-inline'>(願往生)</span>　直入彌陀大會中<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　見佛莊嚴無數億<span class='note-inline'>(無量樂)</span></div>
<div class='lg-row'>三明六通皆具足<span class='note-inline'>(願往生)</span>　憶我閻浮同行人<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　同行相親願莫退<span class='note-inline'>(無量樂)</span></div>
<div class='lg-row'>七周行道散華竟<span class='note-inline'>(願往生)</span>　供養冥空諸佛會<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　大會頂禮別彌陀<span class='note-inline'>(無量樂)</span></div>
</div><p>行道散華七周竟次向佛前立唱讚云。</p>

<div class="lg regular"><div class='lg-row'>慚愧彌陀諸聖眾<span class='note-inline'>(願往生)</span>　受我施主眾生請<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　慈悲平等度眾生<span class='note-inline'>(無量樂)</span></div>
<div class='lg-row'>證明功德除罪障<span class='note-inline'>(願往生)</span>　存亡利益難思議<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　形枯命斷佛前期<span class='note-inline'>(無量樂)</span></div>
<div class='lg-row'>供養莊嚴不如法<span class='note-inline'>(願往生)</span>　布施眾生歡喜心<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　見聞流淚同懺悔<span class='note-inline'>(無量樂)</span></div>
<div class='lg-row'>散華行道訖<span class='note-inline'>(願往生)</span>　諸佛隨緣還本國<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　普散香華心送佛<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　願佛慈心遙護念<span class='note-inline'>(無量樂)</span></div>
<div class='lg-row'>般舟三昧樂<span class='note-inline'>(願往生)</span>　同生相勸盡須來<span class='note-inline'>(無量樂)</span></div>
</div><p>次打磬子唱敬禮常住三寶。</p>
<p>次唱歎佛呪願。</p>
<p>歎佛竟。即依法唱七禮敬唱隨意。</p>
<p>竊以。彌陀妙果號曰無上涅槃。國土則廣大莊嚴。遍滿自然眾寶。觀音大士左侍靈儀。勢至慈尊則右邊供養。三華獨迴寶縵臨軀。珠內輝光天聲外繞。聲聞菩薩數越塵沙。化鳥天同無不遍會。他方聖眾起若雲奔。凡惑同生過踰盛雨。十方來者皆到佛邊。鼓樂彌歌香華繞讚。供養周訖隨處遍歷親承。或入百寶池渠會。或入寶樓宮殿會。或入寶林寶樹會。或上虛空會。或入大眾無生法食會。如是清淨莊嚴大會聖眾等。同行同坐同去同來。一切時中無不證悟。西方極樂種種莊嚴。歎莫能盡。然今清信弟子某甲等爾許多人。知身假合四大共成。識命浮危譬似嚴霜對日。十方六道同此輪回。無際循循沈愛波。而沈苦海。佛道人身難得今已得。淨土難聞今已聞。信心難發今已發。仰惟今時同生知識等爾許多人。恐畏命同石火久照難期。識性無常逝踰風燭。故人人同願共結往生之業。各誦彌陀經。爾許萬遍。念彌陀名爾許萬遍。又造某功德等。普皆周備。故於某月日。莊嚴院宇。瑩飾道場。奉請僧尼。宿宵行道。又以厨皇百味種種甘香。奉佛及以僧徒。同心慶喜。又願。持戒誦經念佛行道。及造諸功德等。當今施主。及同行諸人法界眾生。從今已去。天神影衛萬善扶持。福命休強離諸憂惱。六方諸佛護念信心。淨土彌陀慈心攝受又願。觀音聖眾駱驛往來。念念無遺遙加普備。春秋冬夏四大常安。罪滅福成迴生淨土。又願。臨終無病正念堅強。聖眾來迎華臺普集。彌陀光照菩薩扶身。化佛齊心同聲等讚。乘臺一念即至西方。見佛尊顏悟無生忍。仰願往生同行人等得如此善。又願。此功德資益。</p>
<p>大唐皇帝。福基永固聖化無窮。又願。</p>
<p>皇后慈心平等哀愍六宮。又願。</p>
<p>皇太子承恩厚地。同山岳之莫移。福命唐唐類滄波而無盡。又願。天曹地府閻羅伺命滅除罪障注記善名。又願。修羅息戰諍。餓鬼除飢虛。地獄與畜生。俱時得解脫。竪通三界橫括九居。莫不等出娑婆同歸於淨土。</p>
<p>下座唱七禮。</p>
<p>南無本師釋迦牟尼佛等一切三寶。我今稽首禮迴。願往生無量壽國。</p>
<p>南無十方三世盡虛空遍法界微塵剎土中一切三寶。我今稽首禮迴。願往生無量壽國。</p>
<p>南無西方極樂世界阿彌陀佛。願共諸眾生。往生安樂國。</p>
<p>南無西方極樂世界觀世音菩薩摩訶薩。願共諸眾生。往生安樂國。</p>
<p>南無西方極樂世界大勢至菩薩摩訶薩。願共諸眾生。往生安樂國。</p>
<p>南無西方極樂世界諸菩薩摩訶薩清淨大海眾。願共諸眾生。往生安樂國。</p>
<p>普為四恩三友。帝王人王師僧。父母善知識。法界眾生斷除三障。同得往生阿彌陀佛國。和上一切賢聖。迴願往生無量壽國。</p>
<p>唱竟即云隨意。</p>
<p>白行者等。一切時常依此法。以為恒式。應知。送經致何處。送至摩尼寶殿中。送經致何處。送至龍宮大藏中。送經致何處。送至西方石窟寶函中。</p>

<p class='juan'>安樂行道轉經願生淨土法事讚卷下<span class='note-inline'>(終)</span></p></div>
</div><!-- end of div[@id='body'] -->
</body></html>