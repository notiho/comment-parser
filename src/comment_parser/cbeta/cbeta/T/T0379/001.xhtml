<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>四童子三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 379 [No. 378]
<p class='juan'><a id='mulu1' />四童子三昧經卷上</p><p class="byline">隋北印度健陀羅國三藏闍那崛多譯</p>
<div class='div-jing'><p>如是我聞：</p>
<p>一時婆伽婆在俱尸那國力士居地娑羅林所二雙樹間。爾時，如來思惟：「今日涅槃時到，應當取滅。」</p>
<p>長老阿難即於其夜欻得惡夢，驚怖憂惱，馳向佛所，愁慘合掌，瞻仰世尊，目不暫捨。</p>
<p>爾時，佛告長老阿難：「瞿曇彌子！何故如是熟視於我，眼不暫瞬？」</p>
<p>爾時，阿難即白佛言：「世尊！我於昨夜忽然見夢，身毛為竪，甚大怖懼，必是如來涅槃先相。世尊！我既見是非吉夢已，心無情賴，深生憂惱，恐畏世尊速入涅槃。」</p>
<p>佛告阿難：「瞿曇彌子！<span class='corr'>汝</span>見何夢，知是如來涅槃先相，而生驚怖？」</p>
<p>爾時，如來即以此偈問阿難曰：</p>

<div class="lg regular" style="margin-left:1em;"><div class='lg-row'>「汝夢何所見，　在娑羅林所，</div>
<div class='lg-row'>謂涅槃先相？　彼相為我說。」</div>
</div><p>爾時，阿難即以偈頌白世尊曰：</p>

<div class="lg regular" style="margin-left:1em;"><div class='lg-row'>「昨夜所見夢，　可畏身毛竪，</div>
<div class='lg-row'>恐怖心大驚，　世尊今當聽。</div>
<div class='lg-row'>忽於世界中，　出生廣大樹，</div>
<div class='lg-row'>微妙甚可觀，　常有諸花果，</div>
<div class='lg-row'>普覆眾生界，　其蔭甚清涼。</div>
<div class='lg-row'>若蒙在樹下，　受樂除憂患，</div>
<div class='lg-row'>觀樹得淨眼、　聞聲得淨耳，</div>
<div class='lg-row'>成就多功德，　高至於有頂。</div>
<div class='lg-row'>彼樹出妙聲，　具說諸法相，</div>
<div class='lg-row'>微妙義具足，　安樂諸眾生；</div>
<div class='lg-row'>彼樹出光明，　如恒河沙數，</div>
<div class='lg-row'>充滿如是剎，　所照無不遍，</div>
<div class='lg-row'>諸有十方界，　無量難思議，</div>
<div class='lg-row'>光明所觸者，　必當得利益；</div>
<div class='lg-row'>彼樹出妙香，　普熏十方剎，</div>
<div class='lg-row'>若聞此香氣，　不墮諸惡道，</div>
<div class='lg-row'>亦不墮地獄，　及不墮畜生、</div>
<div class='lg-row'>餓鬼、阿修羅，　皆至於善趣。</div>
<div class='lg-row'>如是大妙樹，　安樂諸眾生，</div>
<div class='lg-row'>摧折力士地，　臥於雙樹間。</div>
<div class='lg-row'>爾時千數眾，　無量不思議，</div>
<div class='lg-row'>見此大樹倒，　悲號而哀泣。</div>
<div class='lg-row'>忽不聞彼聲，　亦復不聞香，</div>
<div class='lg-row'>各不能自起，　我亦迷悶倒。</div>
<div class='lg-row'>我昨夢如是，　無量可畏相。</div>
<div class='lg-row'>如我所見事，　具眼為我說。」</div>
</div><p>爾時，淨居諸天子及娑婆世界主、大梵天王、并商主魔王子、天主憍尸迦、四天王等，并諸眷屬，各於住處聞佛世尊涅槃之相，各及八十餘那由他眷屬諸天子等，前後圍遶，往詣佛所，頂禮佛足，皆悉同聲，悲號懊惱，憂愁泣淚。即向阿難而說偈言：</p>

<div class="lg regular" style="margin-left:1em;"><div class='lg-row'>「嗚呼大苦哉！　阿難汝具知，</div>
<div class='lg-row'>如來雙樹間，　欲取於滅度。</div>
<div class='lg-row'>無燈為作燈、　無歸為作歸，</div>
<div class='lg-row'>欲入於寂靜，　無餘大涅槃。」</div>
</div><p>爾時，世尊向慧命阿難及諸天眾而說偈言：</p>

<div class="lg regular" style="margin-left:1em;"><div class='lg-row'>「汝賢莫憂苦，　如所見無異，</div>
<div class='lg-row'>今夜取涅槃，　在於雙林下。</div>
<div class='lg-row'>彼之大樹者，　枝莖不思議，</div>
<div class='lg-row'>具光明香氣，　摧折雙樹間。</div>
<div class='lg-row'>如樹佛亦然，　今欲詣彼所，</div>
<div class='lg-row'>入無餘滅度，　如水滅大火。</div>
<div class='lg-row'>舍利、目連等，　神通、智慧最，</div>
<div class='lg-row'>二人已滅度，　汝今豈不知？</div>
<div class='lg-row'>諸行皆如是，　無常生滅法，</div>
<div class='lg-row'>佛知如是相，　知已為眾說。</div>
<div class='lg-row'>阿難！汝當告，　我諸聲聞等，</div>
<div class='lg-row'>上座尼婁陀，　天眼最第一；</div>
<div class='lg-row'>上座迦旃延、　上座俱絺羅、</div>
<div class='lg-row'>富婁、須菩提、　難低及牛呞、</div>
<div class='lg-row'>輸那摸伽王、　著糞掃衣者、</div>
<div class='lg-row'>難陀、羅睺羅，　及餘諸聲聞，</div>
<div class='lg-row'>學無學人等、　及諸餘凡夫，</div>
<div class='lg-row'>一切速告知，　不久我滅度，</div>
<div class='lg-row'>勿於涅槃後，　而生彼苦惱。</div>
<div class='lg-row'>有學及凡夫，　不見大生苦，</div>
<div class='lg-row'>我慰喻彼等，　曉示真法相，</div>
<div class='lg-row'>諸行皆如夢，　無常汝莫憂。」</div>
</div><p>爾時，世尊如是說已，慧命阿難即以偈頌白世尊曰：</p>

<div class="lg regular" style="margin-left:1em;"><div class='lg-row'>「世尊！我迷方，　舉身皆戰慄，</div>
<div class='lg-row'>聞佛欲滅度，　我愁憂不少，</div>
<div class='lg-row'>體畏無歡喜，　心益增悲悼。</div>
<div class='lg-row'>離欲亦如是，　其眼云何去？</div>
<div class='lg-row'>云何告上座，　諸眼第一者，</div>
<div class='lg-row'>今日大悲尊，　見已更不見？</div>
<div class='lg-row'>我今自憂苦，　云何告彼苦？</div>
<div class='lg-row'>上座云何聞，　苦惱大怖事？</div>
<div class='lg-row'>學人云何住，　及餘諸凡夫？</div>
<div class='lg-row'>憂悲箭所射，　願尊住一劫。</div>
<div class='lg-row'>云何於四眾，　宣說世尊滅？</div>
<div class='lg-row'>世尊為我說，　願尊住一劫。</div>
<div class='lg-row'>大炬逝速疾，　滅沒於世間，</div>
<div class='lg-row'>世間大黑闇、　世間永盲冥。</div>
<div class='lg-row'>我不能告彼，　世間大苦事，</div>
<div class='lg-row'>世尊更遣餘，　無有憂苦者。」</div>
</div><p>佛告阿難：「瞿曇彌子！汝莫憂苦，諸行性相悉皆無常。」爾時，世尊即說偈言：</p>

<div class="lg regular" style="margin-left:1em;"><div class='lg-row'>「阿難！億諸天，　聞佛欲涅槃，</div>
<div class='lg-row'>悉捨天宮殿，　憂愁大苦惱。</div>
<div class='lg-row'>侍者汝正業，　汝去告比丘，</div>
<div class='lg-row'>我涅槃之後，　懊惱不見我。」</div>
</div><p>爾時，慧命阿尼婁陀在須彌山頂為三十三天正當說法。是時，即以清淨天眼過於人眼觀見大威德諸天子等捨於宮殿，復聞諸天叫喚，大聲悲號啼哭，復見<span class='corr'>己</span>之徒眾眷屬悉皆四散。</p>
<p>時阿尼婁陀正念甚深，天眼之明，重復觀察諸天子等各及眷屬，捨<span class='corr'>己</span>欲樂，憂悲苦惱，速疾捨離，相續而去。</p>
<p>時阿尼婁陀更復觀見須彌山王及諸山峯——或高百由旬或二百由旬、三百由旬、四百由旬——摧剝崩倒，或五百由旬，或復無量須彌山峯，崩倒墮落大海水中，於彼眾生無所損惱，亦無傷害。尚不損惱於一眾生，況多眾生？亦不傷害於一眾生，況當傷害於多眾生？彼須彌山王所有依住天、龍、夜叉、乾闥婆、阿修羅、緊那羅、摩睺羅伽，聞於如來欲入涅槃，悉皆憂悲，生大苦惱，同時趣向俱尸那城，速疾急行。當速行處，須彌山峯而自崩倒，音響震動，並出聲言：「今大釋種釋迦牟尼，釋中勝王，於阿僧祇億劫苦行，修諸善根，今於力士所生之地，娑羅林所在雙樹間，欲入無餘寂滅涅槃。諸天人等皆當眼滅。」彼皆怱遑，速疾而行，大須彌山及大海水皆悉撓動。以是事故，此大須彌山王之峯及大山谷崩倒墜落，沒入大海。</p>
<p>爾時，阿尼婁陀正住須彌山頂，即發大聲而說偈言：</p>

<div class="lg regular" style="margin-left:1em;"><div class='lg-row'>「世間大商主，　眾生大福田，</div>
<div class='lg-row'>與世間樂報，　此仙今涅槃。</div>
<div class='lg-row'>往昔能作大功德，　是大醫王治眾病，</div>
<div class='lg-row'>拔刺無礙無所著，　彼仙今欲入涅槃。</div>
<div class='lg-row'>見諸眾生多欲患，　輪轉無明、生、老、死，</div>
<div class='lg-row'>處在牢獄顛倒見，　起大慈悲為說法。</div>
<div class='lg-row'>動諸魔眾瞋恚來，　猛毅鋒刃欲加害，</div>
<div class='lg-row'>或執大石及山崖，　示現種種恐怖事，</div>
<div class='lg-row'>如是等眾甚可畏，　見之身毛不驚動，</div>
<div class='lg-row'>彼尊能破如是魔，　今欲入滅雙樹間。</div>
<div class='lg-row'>右手舒展指於地，　<span class='corr'>振</span>吼聚落及諸山，</div>
<div class='lg-row'>彼仙自在大法王，　今欲涅槃雙林間。</div>
<div class='lg-row'>能打大地出大聲，　聞不思議十方界，</div>
<div class='lg-row'>彼勝眾生大智者，　今欲涅槃雙林間。</div>
<div class='lg-row'>昔魔兵眾大可畏，　已得難動無畏處，</div>
<div class='lg-row'>彼大仙人為眾說，　轉於四諦大法輪；</div>
<div class='lg-row'>現諸神通無與等，　一切世界置毛端，</div>
<div class='lg-row'>眾生不知亦不覺，　彼尊今欲入涅槃。</div>
<div class='lg-row'>今已到於力士地，　在於娑羅雙林間，</div>
<div class='lg-row'>入大寂靜三昧中，　欲趣涅槃如火滅。」</div>
</div><p>爾時，尊者阿尼婁陀說此偈已，以佛神力，閻浮提內所有比丘、比丘尼、優婆塞、優婆夷——惟除上座摩訶迦葉及諸弟子徒眾眷屬——自餘二百四比丘眾、諸餘所有四部眾等，馳趣娑羅雙樹林間，同來聚集，禮世尊足，各作是念：「我等今者即是最後覲見世尊。」</p>
<p>時阿尼婁陀說是偈已，應時三千大千世界所有大威德諸天人等，及諸天天子、天女，諸龍龍子、龍女，及諸夜叉、夜叉男女，毘舍遮、毘舍遮男女，一切諸天人、阿修羅、迦樓羅、緊那羅、摩睺羅伽、人非人等，星宿行處。如是等一切大眾皆悉號咷，流血灑地，面淚滿目，心皆迷毒，叫喚舉聲，哀慟大吼，駭動天地。憂箭所射心無情賴，惋歎感傷喐吚諮嗟，諸根悲塞頓悶斷絕，宛轉于地舉身戰慄，手足垂跢受大苦惱。</p>
<p>其間或有相視而哭；或以手拳自拍頭頂摑裂軀面而大號哭；或有轉眼或復轉膝而大號哭；或按兩髀如燒脚足而大號哭；或復唱言：「嗚呼佛陀！嗚呼佛陀！」而大號哭；或手拭眼、或手捫面而大號哭；苦箭入心號咷哽絕，痛哀悲惱不能自定而大號哭。如是無量千億眾生淚墮如雨，長歔歎息，絕而復穌。或合爪掌涕淚交流而復號哭；或以右手搘頭涕淚低頓躄地而大號哭；或以左手扣頭悵怏憂火所燒而大號哭；或身體萎悴宛轉煩惌而大號哭；或擲兩手面失本色，迷悶哽塞而大號哭。</p>
<p>爾時彼諸天、龍、夜叉、乾闥婆、阿修羅、迦樓羅、緊那羅、摩睺羅伽各及眷屬馳趣佛所。到佛所已，在於佛前，皆悉撲地如斫樹倒，或禮佛足、或大叫喚、或大號咷宛轉于地、或在佛前舉雙兩臂遞相攀攣，叫呼號哭並唱是言：「嗚呼佛陀！嗚呼大尊！嗚呼達摩！嗚呼大慈！嗚呼大宅！嗚呼大歸！憐愍我等、救護我等，三界之眼失路示路，一切世間當成空曠、一切眾生當盲無目，大智炬明今日永滅。」互相執挽如喪父母、親戚、兄弟、姊妹、兒女，如是種種號咷悲哽，呼聲大哭。或如是言：「嗚呼我尊！嗚呼我等大善知識！嗚呼巧說微妙美言！嗚呼行步如師子王！嗚呼行步如大牛王！嗚呼行步如大象王！嗚呼演暢甘露法王！」如是種種無量哀辭，悼傷痛切而大號哭、或從虛空撲身墮地，悶絕宛轉，悲哽號哭。</p>
<p>爾時，阿難悶絕撲地如斫樹倒，良久乃穌，在於佛前兩手據地，瞻仰世尊，目不暫捨，而說偈言：</p>

<div class="lg regular" style="margin-left:0em;"><div class='lg-row'>「倍生我苦惱，　以見眾生等，</div>
<div class='lg-row'>被苦箭所射，　悲號大哭泣。</div>
<div class='lg-row'>譬如絕闇路，　商人被劫賊，</div>
<div class='lg-row'>忽見大火明，　照於眾人前，</div>
<div class='lg-row'>更增彼大怖，　無方得馳走，</div>
<div class='lg-row'>觸處無依怙，　以見火聚故。</div>
<div class='lg-row'>以如來滅度，　多眾皆悲苦，</div>
<div class='lg-row'>如是無救者，　更被苦箭射。</div>
<div class='lg-row'>世尊不住世，　餘者復涅槃，</div>
<div class='lg-row'>最勝人滅度，　我見云何忍？</div>
<div class='lg-row'>放熾大光明，　如薪盡火滅，</div>
<div class='lg-row'>墮於力士地，　我云何忍見？</div>
<div class='lg-row'>今更不復見，　在於竹林下，</div>
<div class='lg-row'>及在祇陀園，　如常說法時。</div>
<div class='lg-row'>云何入毘耶，　離車最勝城，</div>
<div class='lg-row'>向諸離車語，　最勝人滅度？</div>
<div class='lg-row'>云何入迦毘，　釋種最勝城，</div>
<div class='lg-row'>告彼不喜言，　最勝人滅度？</div>
<div class='lg-row'>云何詣闍世，　摩伽陀勝王，</div>
<div class='lg-row'>云何說此言，　如來入滅度？</div>
<div class='lg-row'>多數千眾生，　數數而哀泣，</div>
<div class='lg-row'>云何慰喻彼，　釋師子滅度？</div>
<div class='lg-row'>比丘、比丘尼、　及諸在家眾，</div>
<div class='lg-row'>云何告此言，　汝釋王滅度？</div>
<div class='lg-row'>或在經行所，　及入大禪定，</div>
<div class='lg-row'>天龍所問時，　無畏云何說？</div>
<div class='lg-row'>『阿難！佛何在，　福田最勝人？』</div>
<div class='lg-row'>諸上座問已，　世尊我何報？</div>
<div class='lg-row'>我為誰敷設，　師子大法座？</div>
<div class='lg-row'>復為誰敷設，　大師子臥床？</div>
<div class='lg-row'>眾中無所畏，　如大師子吼，</div>
<div class='lg-row'>復更誰邊聞，　甚深無比法？</div>
<div class='lg-row'>與誰洗足水？　為誰執袈裟？</div>
<div class='lg-row'>最勝人滅後，　更為誰執捉？</div>
<div class='lg-row'>誰復大眾前，　讚歎我勤劬？</div>
<div class='lg-row'>誰復讚歎我，　多聞大智海、</div>
<div class='lg-row'>智慧大辯才？　無邊眾歡悅，</div>
<div class='lg-row'>我更對誰聞，　微妙軟美言？</div>
<div class='lg-row'>彼聞持佛子，　如是傷歎已，</div>
<div class='lg-row'>在於佛足邊，　悶絕而倒地。」</div>
</div><p>爾時，世尊告阿難言：「瞿多彌子！莫過愁毒、莫大迷悶，我於前時已曾語汝如此之義：『一切恩愛悉有別離，一切諸行並皆無常，如夢、如幻、如焰、如泡、如沫、如露，虛妄不實，諸行亦爾。』汝已知之，瞿多彌子！汝時可起，但當速去，可為如來於雙樹間安置床鋪，頭向東，首高如牛頭；面正向北，右手搘頰；雙樹之下偏約南邊。如來世尊今後夜分當入涅槃，滅除無餘有為身分，此之涅槃。」</p>
<p>爾時，阿難啼哭、號咷、愁毒、懊惱、淚下滿面，奉世尊勅，敷師子床於彼娑羅雙樹林所。舒安訖已，而說偈言：</p>

<div class="lg regular" style="margin-left:1em;"><div class='lg-row'>「我今最後設，　大仙師子床；</div>
<div class='lg-row'>於後更不敷，　最勝人臥鋪。</div>
<div class='lg-row'>我云何忍見，　空林雙樹間，</div>
<div class='lg-row'>最勝人滅後，　寂不見世尊？</div>
<div class='lg-row'>諸護林神等，　空守於長夜，</div>
<div class='lg-row'>更不見如來，　云何樂住此？</div>
<div class='lg-row'>嗚呼無常行，　如幻如夢泡，</div>
<div class='lg-row'>丈夫教導師，　今日當滅度。」</div>
</div><p>爾時，尊者阿尼婁陀即便說偈，告阿難言：</p>

<div class="lg regular" style="margin-left:1em;"><div class='lg-row'>「如來先已說，　諸行悉無常，</div>
<div class='lg-row'>因緣不自在，　汝強心莫憂。</div>
<div class='lg-row'>豈以汝憂悲，　及以啼哭故，</div>
<div class='lg-row'>無常事已爾，　智者莫迷悶。」</div>
</div><p>說此語已，是時阿難即復以偈報大尊者尼婁陀言：</p>

<div class="lg regular" style="margin-left:1em;"><div class='lg-row'>「無畏尼婁陀！　願莫作是語，</div>
<div class='lg-row'>覩勝人滅度，　尊豈無憂愁？」</div>
</div><p>是時，尊者阿尼婁陀復更以偈報阿難曰：</p>

<div class="lg regular" style="margin-left:1em;"><div class='lg-row'>「我眼豈無淚？　為之以裁忍。</div>
<div class='lg-row'>見萬類眾生，　多為愛所逼，</div>
<div class='lg-row'>又我天眼見，　諸苦惱眾生，</div>
<div class='lg-row'>為彼等大悲，　是以應號哭。</div>
<div class='lg-row'>為利於世間，　不以懊惱故，</div>
<div class='lg-row'>是故我語仁，　莫憂當念法。」</div>
</div><p>爾時，世尊從座而起，一切天人、諸龍、夜叉、乾闥婆、緊那羅、摩睺羅伽、阿修羅、迦樓羅等，百千億眾圍遶世尊，詣娑羅樹林。至已，右脇臥師子床。世尊臥彼師子床已，時虛空中即雨天華及天末香，作諸天樂億百千種，又齎世間種種人華、種種末香、種種塗香、種種音聲，供養世尊，植諸善業，各口唱言：「此是世尊、多陀阿伽度、阿羅訶、三藐三佛陀最後而臥，亦是我等最後觀見世尊於彼剎那羅婆牟休多間。」</p>
<p>是時，東方有一世界名寶鳴主，去此佛剎十千俱致。彼國土中有佛，名曰師子鳴聲多陀阿伽度、阿羅訶、三藐三佛陀。其世界中有一菩薩名善思義，從彼應託來到此土王舍城中，摩伽陀國，韋提希子阿闍世王宮內化生，結加趺坐。彼既生已，說此偈言：</p>

<div class="lg regular" style="margin-left:1em;"><div class='lg-row'>「我從師子吼，　如來剎土來，</div>
<div class='lg-row'>聞此有世尊，　釋師子在世。」</div>
</div><p>爾時，空中有一天子以偈報彼善思義菩薩言：</p>

<div class="lg regular" style="margin-left:1em;"><div class='lg-row'>「今者彼人王，　世尊釋師子，</div>
<div class='lg-row'>於娑羅雙樹，　欲入於涅槃。」</div>
</div><p>說是語已，時善思義菩薩摩訶薩即便以偈報彼天言：</p>

<div class="lg regular" style="margin-left:0em;"><div class='lg-row'>「難計諸佛剎，　百千俱致數，</div>
<div class='lg-row'>我從彼土來，　聽釋師子法。</div>
<div class='lg-row'>值彼欲滅度，　當趣雙樹間，</div>
<div class='lg-row'>我不實空來，　到於斯剎土。</div>
<div class='lg-row'>我今已來此，　彼尊當涅槃，</div>
<div class='lg-row'>諸天等世間，　悉愁況於我。</div>
<div class='lg-row'>一念此不住，　應速見世尊，</div>
<div class='lg-row'>勿令我空來，　而不得見佛。」</div>
<div class='lg-row'>善思義勸諫，　摩伽陀國王，</div>
<div class='lg-row'>發哀美善言，　令彼心歡悅。</div>
<div class='lg-row'>「大王聽我語，　大人出世間，</div>
<div class='lg-row'>王莫放縱心，　速詣於佛所，</div>
<div class='lg-row'>於數千億劫，　或當一遇時，</div>
<div class='lg-row'>今既值彼師，　智者莫空過。</div>
<div class='lg-row'>願王勿疑意，　謂我小兒癡，</div>
<div class='lg-row'>我非癡小兒，　王自小兒耳。</div>
<div class='lg-row'>貪於世欲樂，　殺父造逆殃，</div>
<div class='lg-row'>此是小兒癡，　當墮於惡道。</div>
<div class='lg-row'>王近惡知識，　調達鬪亂人，</div>
<div class='lg-row'>隨順彼逆心，　故殺無過父。</div>
<div class='lg-row'>王如法無比，　真是佛子儔，</div>
<div class='lg-row'>但以有我心，　無智故興逆，</div>
<div class='lg-row'>如此大惡逆，　恐怖事非輕，</div>
<div class='lg-row'>以是王必當，　墮大阿鼻獄。</div>
<div class='lg-row'>及佛今現在，　未入涅槃間，</div>
<div class='lg-row'>當興供養心，　佛諸舍利骨。</div>
<div class='lg-row'>願王施歡喜，　我欲詣佛邊，</div>
<div class='lg-row'>來生此土中，　不為受諸欲。</div>
<div class='lg-row'>我以聞本土，　師子鳴如來，</div>
<div class='lg-row'>稱此大仙人，　猶師子滅度。</div>
<div class='lg-row'>欲得奉見故，　來生此土中，</div>
<div class='lg-row'>諸剎利宗親，　一時詣向佛。」</div>
</div><p>爾時，阿闍世王即以偈告彼童子言：</p>

<div class="lg regular" style="margin-left:1em;"><div class='lg-row'>「力士生地去此遙，　不可輕往須嚴駕，</div>
<div class='lg-row'>童子汝但今夜待，　明整兵馬安樂行。」</div>
</div><p>爾時，善思義童子還復以偈報阿闍世王言：</p>

<div class="lg regular" style="margin-left:1em;"><div class='lg-row'>「大王慎莫生嬾惰，　我神通力不思議，</div>
<div class='lg-row'>我今若欲過東方，　無量佛剎無限礙。</div>
<div class='lg-row'>元從所來佛剎土，　經歷無量無有邊，</div>
<div class='lg-row'>其間佛國如恒沙，　力士生地竟何遠？」</div>
</div><p>爾時，童子從阿闍世懷裏而起，徒步而行，發王舍城安庠而出，說此偈言：</p>

<div class="lg regular" style="margin-left:1em;"><div class='lg-row'>「欲覩清淨無過佛，　大力能降最勝人，</div>
<div class='lg-row'>汝等隨我速往見，　及彼釋仙未入滅。」</div>
</div><p>爾時，童子從王舍城徒步出已，當彼剎那羅婆時頃，有於七萬二千人眾集聚圍繞，復有無量無邊百億那由他諸天眾，隨彼童子往詣佛所，為欲頂禮如來足故。</p>
<p>爾時，世尊作人師子右脇臥已，於彼剎那羅婆牟休多間，從彼南方去此佛剎，五百千億佛之世界有一佛剎，彼佛號曰寶積善現如來，十號具足。彼有菩薩名寂靜轉，從彼剎沒，於此世界閻浮提地舍衛城內，生大居士似師子家。即於初生，而說偈言：</p>

<div class="lg regular" style="margin-left:1em;"><div class='lg-row'>「於何數億劫，　割捨其手足，</div>
<div class='lg-row'>挑眼破身分，　斷截無量頭，</div>
<div class='lg-row'>妻妾男女等，　一切諸財寶，</div>
<div class='lg-row'>於千億數劫，　求無上菩提。</div>
<div class='lg-row'>為度諸群生，　布施廣修福，</div>
<div class='lg-row'>無量百億劫，　彼眼者希有。」</div>
</div><p>爾時，似師子居士以偈報童子言：</p>

<div class="lg regular" style="margin-left:1em;"><div class='lg-row'>「汝為是天龍，　為夜叉、羅剎？</div>
<div class='lg-row'>汝即生之頃，　分明出語言。</div>
<div class='lg-row'>我眷屬悉怖，　馳走散諸方；</div>
<div class='lg-row'>我聞佛名聲，　是故我不走。」</div>
</div><p>爾時，童子以偈報居士言：</p>

<div class="lg regular" style="margin-left:1em;"><div class='lg-row'>「我非天非龍，　非夜叉、羅剎。</div>
<div class='lg-row'>汝居士不知，　謂我是世人，</div>
<div class='lg-row'>言天、龍、夜叉、　緊那、摩睺羅。</div>
<div class='lg-row'>我是天中天，　居士汝當知。」</div>
</div><p>爾時，似師子復以偈答童子言：</p>

<div class="lg regular" style="margin-left:1em;"><div class='lg-row'>「我心復有疑，　童子我復驚，</div>
<div class='lg-row'>聞汝如是言，　同於智者說。</div>
<div class='lg-row'>云何天及龍、　夜叉、緊那羅？</div>
<div class='lg-row'>云何天中天？　童子更重說。」</div>
</div><p>爾時，童子以偈報居士言：</p>

<div class="lg regular" style="margin-left:1em;"><div class='lg-row'>「去此南方界，　有佛名寶積，</div>
<div class='lg-row'>現在如師子，　我從彼處來。</div>
<div class='lg-row'>百過作帝釋，　自在亦作來，</div>
<div class='lg-row'>百過作梵天，　亦作轉輪王，</div>
<div class='lg-row'>我欲多時說，　一劫或億劫，</div>
<div class='lg-row'>不可得說盡，　智者速詣佛。</div>
</div><p>「唯然，大居士！汝常應修如此法行，親近心念廣作顯示。大居士！何者法行？如來當說，彼寶積善現如來十號具足，有諸菩薩摩訶薩等成就三法，於菩提心得不退轉，復當速證無上菩提。何等為三？一者入無邊心、二者入甚深智、三者入堅固修行三昧。」</p>
<p>爾時，彼童子欲重宣此義，而說偈言：</p>

<div class="lg regular" style="margin-left:1em;"><div class='lg-row'>「若欲入於甚深智，　諸天世人所愛重，</div>
<div class='lg-row'>惟有諸佛大名稱，　善能知因及非因。</div>
<div class='lg-row'>彼句無非菩提者，　此智無有染著處，</div>
<div class='lg-row'>捨諸著已離毒箭，　證法智已得作佛。</div>
<div class='lg-row'>念心無邊無有心，　入如是心得寂靜，</div>
<div class='lg-row'>隨順是心名為入，　此心名為遍一切。</div>
<div class='lg-row'>若破若斫彼不堅，　無破諸法如來說，</div>
<div class='lg-row'>諸有猶如虛空體，　如是真如如金剛。</div>
<div class='lg-row'>應知如是自性空，　若能修此無所著，</div>
<div class='lg-row'>彼即出離煩惱網，　當成正覺離諸有。</div>
<div class='lg-row'>當知一切無有知，　當證一切無所證，</div>
<div class='lg-row'>當覺一切無所覺，　一切聞聲無取著。</div>
<div class='lg-row'>入甚深法無法想，　解脫眾生無脫想，</div>
<div class='lg-row'>廣寂無有廣寂想，　得證菩<span class='corr'>提</span>無道想，</div>
<div class='lg-row'>彼真健人除毒箭，　了達眾生諸所趣。</div>
<div class='lg-row'>知一切故名為佛，　難可輒近無所著。」</div>
</div><p>爾時，童子說此偈已，於剎那羅婆牟休多時，似師子居士即與眷屬二百人俱左右圍遶，便發阿耨多羅三藐三菩提心，迴向菩提，於諸法中得無生忍；十八億諸天子等亦發阿耨多羅三藐三菩提心，究竟菩提無有退轉；復有四那由他眾生，於諸法中遠離塵垢得法眼淨。</p>
<p>爾時童子復說偈言：</p>

<div class="lg regular" style="margin-left:1em;"><div class='lg-row'>「我今不空來，　往釋師子所。</div>
<div class='lg-row'>於生死怖中，　度那由他眾。</div>
<div class='lg-row'>有多眾生數，　已發菩提心，</div>
<div class='lg-row'>住無上平等，　證得無生忍。</div>
<div class='lg-row'>我父住法忍，　我母、兄、眷屬、</div>
<div class='lg-row'>十八億諸天，　皆住菩提道。</div>
<div class='lg-row'>我得大財寶，　無量不思議，</div>
<div class='lg-row'>於佛法轉近，　去貧窮稍遠。」</div>
</div><p>爾時，寂靜轉童子化其父母及眷屬已，出舍衛大城，共其父母并諸眷屬、無量百千諸眾生等，左右圍遶在於眾前，趣向力士所生之地娑羅林，所欲禮佛足，覲見世尊。</p>
<p>爾時，如來在於師子床上右脇臥時，於彼剎那羅婆牟休多時，西方去此過八億百千佛剎，有佛名號樂音如來，十號具足。彼佛剎土有一菩薩摩訶薩名無攀緣，從彼佛剎隱滅身已，於此佛剎閻浮提地，波羅奈國大城之內，有大居士名善鬼宿，於其家內而忽化生。時無攀緣童子即於生時而說偈言：</p>

<div class="lg regular" style="margin-left:1em;"><div class='lg-row'>「諸法無攀緣，　愚癡覺所轉，</div>
<div class='lg-row'>彼不脫眾苦，　增長諸憂惱。</div>
<div class='lg-row'>諸法無處所，　求之不可得，</div>
<div class='lg-row'>若盡及不盡，　一切無所有。</div>
<div class='lg-row'>虛空無所依，　非空亦無依，</div>
<div class='lg-row'>空法因緣無，　因緣亦不無。</div>
<div class='lg-row'>彼諸所說法，　深隱難知見，</div>
<div class='lg-row'>頗有能說者，　人尊釋師子。</div>
<div class='lg-row'>大象、大師子，　如梵無諸欲，</div>
<div class='lg-row'>今日於雙林，　將滅世間眼。</div>
<div class='lg-row'>在於大眾中，　如月十五日，</div>
<div class='lg-row'>為眾說妙法，　彼更不可見。</div>
<div class='lg-row'>比丘眾圍繞，　如帝釋山頂，</div>
<div class='lg-row'>自今更不入，　一切諸妙城。</div>
<div class='lg-row'>天人中極尊，　法鼓最勝者，</div>
<div class='lg-row'>發音令眾悅，　我等不復聞。</div>
<div class='lg-row'>無我、無作者，　如來說是法，</div>
<div class='lg-row'>今欲入滅度，　娑羅雙樹間。」</div>
</div><p>爾時，無攀緣菩薩說此偈已，波羅奈城一千徒眾作如是言：「此童子者甚奇希有，智慧辯才無畏深入，生已乃能憶知宿命生生之事，復能巧說種種妙偈，乃有如是大力智慧，無畏難伏淨妙辯才，願令我等得如是智若此童子。」爾時，無攀緣童子欲令大眾入不退地，世間所無不共之法，希有難得、無量無邊，令彼得入，亦令得入無生忍法。爾時，大眾白童子言：「善哉！童子！我等今者隨童子去，往詣彼所，覲見世尊，并欲供養。」爾時，無攀緣菩薩摩訶薩共彼眷屬徒眾百千，圍繞恭敬在於彼前，從波羅奈大城而出，徑詣佛所，為欲覲見及供養故。</p>
<p>爾時，於彼剎那羅婆牟休多時，從於北方去此佛剎，過六萬四百千億佛土，有佛名曰住菩提分轉如來，十號具足。於彼佛剎有菩薩摩訶薩，名曰開敷神通德，從彼沒身生此剎土閻浮提中，毘耶離大城，大將師子，於彼家內忽然化生。爾時，開敷神通德菩薩摩訶薩生彼家已，即說偈言：</p>

<div class="lg regular" style="margin-left:1em;"><div class='lg-row'>「頗聞佛世尊，　增長釋種家，</div>
<div class='lg-row'>度脫諸厄難，　無量百千億。</div>
<div class='lg-row'>頗聞佛世尊，　無邊智慧海，</div>
<div class='lg-row'>精進及禪定，　甚深達彼岸。</div>
<div class='lg-row'>如來拔毒箭，　得忍心調柔，</div>
<div class='lg-row'>為眾常說法，　亦不著法相。</div>
<div class='lg-row'>頗聞佛世尊，　不著於三界，</div>
<div class='lg-row'>世間行不行，　智慧遍一切。</div>
<div class='lg-row'>欲界及色界，　乃至無色界，</div>
<div class='lg-row'>能以智稱量，　彼眼者在不？」</div>
</div><p>時大將家有一天女名轉菩提分，化作人形現童子前，以偈報童子言：</p>

<div class="lg regular" style="margin-left:1em;"><div class='lg-row'>「世尊住一劫，　或復過一劫，</div>
<div class='lg-row'>汝後當見佛，　今且受五欲。</div>
<div class='lg-row'>食勝妙福祿，　猶如大王家，</div>
<div class='lg-row'>種種妙音聲，　歌舞作倡等。」</div>
</div><p>爾時，童子具知如來已益眾生、諸天人等善根成就，以偈報天女言：</p>

<div class="lg regular" style="margin-left:1em;"><div class='lg-row'>「彼愚癡眾生，　樂於五欲樂，</div>
<div class='lg-row'>不聞正遍知，　及諸佛教法。</div>
<div class='lg-row'>我不受五欲，　五欲無堅牢，</div>
<div class='lg-row'>五欲如刀劍，　誰能信五欲？</div>
<div class='lg-row'>猪狗及野干、　騾馬牛驢等，</div>
<div class='lg-row'>此輩貪五欲，　諸佛聲聞訶；</div>
<div class='lg-row'>盲瞎根殘缺、　痤陋及攣跛，</div>
<div class='lg-row'>如是等貪欲，　諸佛聲聞訶；</div>
<div class='lg-row'>蚍蜉蛺蝶蠅、　俱[翅-羽+只]羅孔雀，</div>
<div class='lg-row'>如是等行欲，　我勝彼故訶。</div>
<div class='lg-row'>譬如大火坑，　熾然閻浮滿，</div>
<div class='lg-row'>彼如盲墜墮，　貪欲亦如是。</div>
<div class='lg-row'>諸欲無常苦，　智者所呵責，</div>
<div class='lg-row'>若人不知過，　此等為欲轉。</div>
<div class='lg-row'>我不受五欲，　世尊已證知，</div>
<div class='lg-row'>能聞此義者，　當知彼如佛。</div>
<div class='lg-row'>我從佛邊聞，　彼須彌山王，</div>
<div class='lg-row'>於後夜分時，　彼佛當滅度。</div>
<div class='lg-row'>我等速往詣，　盡諸結使者，</div>
<div class='lg-row'>欲見者可去，　恐彼世尊滅。</div>
<div class='lg-row'>轉菩提分尊，　最勝人所說，</div>
<div class='lg-row'>於億千數劫，　難逢種善根。</div>
<div class='lg-row'>若於涅槃所，　覲見釋種尊，</div>
<div class='lg-row'>聞釋師子法，　當生善種子。</div>
<div class='lg-row'>若天人夜叉，　往至如來所，</div>
<div class='lg-row'>若愛釋種幢，　速見大名稱。」</div>
</div><p>爾時，開敷神通德童子菩薩摩訶薩說此偈已，與諸眾生無量百千左右圍繞，最居眾首，從毘耶離出，徑詣佛所，欲禮佛足，親覲供養。</p>

<p class='juan'>四童子三昧經卷上</p></div>
</div><!-- end of div[@id='body'] -->
</body></html>