<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>四童子三昧經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='jing'>
<p class='juan'><a id='mulu2' />四童子三昧經卷中</p><p class="byline">隋北印度健陀羅國三藏闍那崛多譯</p><p>爾時，世尊右脇臥於師子床上。時四童子從四方來，各與大眾前後圍繞，導在眾首，悉皆平等，智慧神通、威德法行，無所差別，不乖毫毛，共趣佛所，往到佛前，恭敬合掌。彼四童子到佛邊時，各隨城邑所從眷屬、一切天人、百千眾生雜類，皆悉合掌，一切靜心，歡喜踊躍，曲躬瞻仰向四童子。</p>
<p>彼四童子當於來時，四方縱廣滿一由旬，諸天雨華遍滿於地，鼓天音樂種種百千，諸天歌詠讚歎無量。爾時，多陀阿伽度、阿羅訶、三藐三佛陀普於四方自然顯現四師子座。爾時，尊者阿難以偈白佛言：</p>

<div class="lg regular" style="margin-left:1em;"><div class='lg-row'>「世尊！何因緣，　一切智四邊，</div>
<div class='lg-row'>右脇現四床，　師子廣大敷？」</div>
</div><p>作是語已，佛告阿難：「阿難！汝見此四童子已不？從四方來，面如滿月，過日光明蔽四天下，威德特尊齒白明耀，發智慧光得大精進，入甚深智成就功德，識智了達有深信行，謙卑慚愧行業滿足，意見深遠得正念定，智慧善巧有大方便第一總持，為諸眾生隨順說法，增長善本，於無量億百千佛所種諸善根。各住四方，各於佛剎聞我涅槃，各從彼剎諸如來所諮發啟請，生此剎土，欲聞見我及我名稱，說法利益功德之事，觀看今日如來後夜分時，於力士生地娑羅雙樹間，當入無餘涅槃、不思議涅槃、一切世間無等涅槃、一切世間希有涅槃、一切世間安樂涅槃、一切世間難伏涅槃、一切世間斷離諸趣清淨涅槃，如來當取如是微妙最上涅槃。</p>
<p>「阿難！此東方來童子者，其色微妙，具大功德，端正可喜，光明遍照，威德熾然，猶如盛火放大光明，以多百千徒眾圍繞、及以億數諸天之眾，所共供養，受天雨華，來詣佛所，欲供養佛。</p>
<p>「阿難！此童子者，於彼師子音鳴聲如來國土，曾作轉輪聖王，領千世界而得自在，諸天人等之所供養。彼治化時，於欲界天上及於人間恒多講法，受持句義，為於無量百千眾生解說妙趣，成就彼等種諸善根，得諸神通達解法行，眾聖諮嗟無邊無斷，最上微妙得無畏力，深入法相成就辯才，智慧善巧得到無邊智慧彼岸。滿足如是諸法行已，於十八億年如法治化，不用刀杖惱亂眾生、不為受欲貪於王位，於彼十八億年成熟十八那由他眾生，令住阿耨多羅三藐三菩提，於菩薩法得不退地。彼善男子從初發心得不退地已，乃至畢竟成就阿耨多羅三藐三菩提，彼王如是，於後一時剃除鬚髮、著袈裟衣、捨家出家。</p>
<p>「即出家已，於八十一億年行於梵行。從出家已，未甞坐臥，況復睡眠？於八十一億年中，乃至不起一念欲想及於瞋心，況有殺害、惱亂等心、無不善事及憎愛想？亦復不念修行、不修行想。常住二法，何等為二？一者雖得肉眼，無肉眼想；雖能分別知諸法聚，而不取著法聚之想。於彼八十一億年中，更不論說諸無利益、他餘事想：若地想、水想、火想、風想，若虛空想及識想，若婦女想及丈夫想，飢渴想、聚落想、空閑處想、城邑等想，違逆之想、不違逆想，遠離想、禪定想，自我想、他我想，色想、無色想，邊想、中想，生想、滅想，少想、多想，如是等諸餘亂想，皆悉寂滅，不生分別；惟除二十篋藏法本，思量修習。</p>
<p>「其間成熟八萬那由他眾生，決定於阿耨多羅三藐三菩提，彼諸眾生皆初發心於如此剎；即剎那羅婆時，於彼佛剎自在而去，各更別往諸餘佛剎，到彼諸剎世尊所奉覲承事；於彼世界一一佛剎，一一身到，一身一事無二並者，彼諸剎土一一諸佛皆同；於此一剎那羅婆時右脇而臥，同於此日後夜分中當入涅槃，悉在娑羅雙樹之間力士生地，皆如如來彼諸佛等，同名釋迦牟尼十號具足，彼諸佛等亦同出於五濁惡世。</p>
<p>「阿難！我以如是無量、無邊、無礙肉眼正知正見，非諸聲聞、辟支佛等之所能入，非境界故。阿難！若有比丘、比丘尼、優婆塞、優婆夷聞此法門，聞已生信，羨我肉眼正知見智，欲得此智，乃至滿足一切種智，及發一念正信之心相續不捨，適發心已，即生無量福德之聚，況得無量無邊大功德聚？</p>
<p>「阿難！若有善男子、善女人，於十八那由他諸如來所，復於十八那由他億年，以一切樂具供養、恭敬、尊重、讚歎，親承奉事彼諸如來，於十八那由他年，所得功德雖復無量，猶故不及聞此法門羨願之心生功德者，不可譬喻。</p>
<p>「阿難！此童子者，於我法中一日一夜，教化、利益無量眾生，何況多時所作利益？若舍利弗、目犍連等及餘聲聞，不能如是多作利益，度脫如是無量眾生。</p>
<p>「阿難！假使汝等一切壽命，多諸眾生說法教化，不念餘事，晝夜不休，雖作如是教化利益，但自汝等於我法中，不能荷負佛法重擔。如今所見此來童子所荷負者。」</p>
<p>又復告言：「如是，阿難！如是童子為諸眾生作大利益，具足憐愍，念諸眾生、饒益眾生，而此童子有無量功德。</p>
<p>「阿難！汝見從南方來童子已不？如秋滿月十五日夜，光明熾盛，右手執持眾寶，莊嚴杖打此大地，打大地已，出如是聲：譬如摩伽陀國有一寶器——或用金作、或用銀作，作之成就善加瑩治，無有塵垢、無有瑕隙、無有破漏，善好明淨，無有塵土、無有脂膩，種種因緣眾事所成，種種功能練精，明淨五處、具滿十處，遠離一千分觀瞻、遠離十二處金銀煩垢，種性真正金性最勝，百練所成，新成非故具，足八分一千巧匠，一心觀瞻，塵膩垢翳一切悉無——如是妙器打之出聲，若聞聲者能滅眾苦。</p>
<p>「阿難！如是譬喻，如是器聲，我少說耳。而此童子，眾寶間錯嚴潔之杖，打此大地所出之聲，亦復如是。</p>
<p>「阿難！此童子者名寂靜轉，是大菩薩摩訶薩也。從南方寶積現多陀阿伽度、阿羅訶、三藐三佛陀剎土而來。彼佛世界名寶莊嚴。</p>
<p>「阿難！於汝意云何？彼世界何故名寶莊嚴？阿難！彼佛世界，無一眾生住不定者，亦無邪定。阿難！彼諸眾生。皆悉正定於阿耨多羅三藐三菩提。阿難！彼剎是菩薩剎，彼剎眾生無男女想。阿難！彼諸眾生皆悉梵行，無諸穢欲智行清淨，乃至無有穢欲之名。阿難！彼莊嚴佛剎諸眾生等，無有一切不善思想，亦無食想，唯有二食。何等為二？一者以定慧為食，二者以法喜為食。阿難！彼佛剎不說五陰、不說三乘，惟廣演說一切智陰菩薩篋藏。阿難！以是義故，彼佛世界名寶莊嚴。</p>
<p>「阿難！此土所有他方佛剎眾生生此土者、復有願生彼佛土者，願生之者彼眾生等，皆得不退轉於阿耨多羅三藐三菩提。阿難！或有菩薩從餘佛剎來生彼者，生已，即自能知彼佛剎內一切諸事，彼等菩薩亦生彼已，即於剎那羅婆牟侯多時，各各想己自身是佛。</p>
<p>「阿難！彼寶積現如來為彼無量無邊那由他諸菩薩摩訶薩等，廣說一切種智及菩薩篋藏法門，不曾斷絕、更不說餘。阿難！假使我於無量千劫，說彼佛剎功德之事，及一一分別菩薩摩訶薩等所得勝法，所謂發願莊嚴佛剎，不可得盡。阿難。我但略說彼佛世界功德名字。此寂靜轉菩薩摩訶薩從彼方來，為欲看我入般涅槃，復為憐愍無量無邊諸眾生等，令發無上菩提之心；復為欲顯彼剎功德莊嚴之事；復為顯彼寶積現佛利益名稱。所謂顯諸菩薩法行大事，亦說真實名稱之事，欲令此剎無量無邊諸眾生等攝受正法故，來到此釋迦佛剎，為令未來諸菩薩等生歡喜心。</p>
<p>「阿難！此童子者，於往昔時行菩薩行，值燃燈佛出現於世，爾時曾作轉輪聖王名曰降怨。</p>
<p>「阿難！爾時降怨聖王為無量億無邊眾生說於正法，成熟善根。時彼聖王從旦日初至於食頃，化度三十六億眾生住不退地，於阿耨多羅三藐三菩提，入正定聚證得無生忍法。而此聖王於彼燃燈如來般涅槃後，發大精進，剃除鬚髮，捨家出家。既出家已，滿一千年，續燃燈佛轉正法輪。然彼聖王利益無量無邊眾生，作利益已，於後一時日沒之頃，復化三萬六億眾生，令住阿耨多羅三藐三菩提；還於日沒之時，令七萬那由他眾生皆悉漏盡，成阿羅漢，況當證道見諦學人不可稱計。</p>
<p>「阿難！假使我欲以佛智慧，說此寂靜轉菩薩童子往昔之時為諸眾生作利益事，不可得盡。阿難！汝為此寂靜轉善男子就於我前，敷座安置，汝當得無量無邊勝妙功德。若有眾生聞此寂靜轉菩薩名者，彼等眾生，如現在見佛等無有異。</p>
<p>「阿難！若有眾生聞此功德，莊嚴受記法本名字者，乃至一念發淨信心，為欲見彼寶積現如來、多陀阿伽度、阿羅訶、三藐三佛陀，為欲承迎、禮拜、親近、供養，有發心者、欲聞法者，阿難！我今皆與彼等受記，往生彼剎，奉覲如來，聞於正法。彼佛剎中所生菩薩，亦欲同行彼諸法行，惟除願力菩薩摩訶薩等。阿難！彼諸眾生善得大利，若能聞此所說功德莊嚴法本名字，乃至經耳，何況聞已得淨信心？</p>
<p>「阿難！如是等法句，如實不虛，汝當善護、善念、憶持。所以者何，阿難！閻浮提人未曾得聞如是等修多羅章句及以名字？阿難！若名字菩薩及謗法人，如是人等，莫令得聞。何以故？以其謗法罪大深重故。</p>
<p>「阿難！汝見西方如是輦輿眾寶莊嚴乘空而來，汝見已不？」阿難白佛言：「如是已見。」</p>
<p>佛復告阿難：「汝見其間一童子不？二足神通變化所作，騰空飛來動此大地，動大動、震大震，大地動時，所化眾生怖畏毛竪。」阿難報言：「如是婆伽婆，如是修伽陀，我今見已。此童子者，神通遊戲種種示現，乘空而來。」</p>
<p>佛告阿難：「如此輦譽眾寶間錯，在童子前而來，出於種種異妙之香，滿此佛剎。」阿難白言：「如是婆伽婆，如是修伽陀。」</p>
<p>佛復告阿難言：「此事還是彼善男子智力所現，能使輦輿出是妙香。阿難！汝聽復能出於四種之聲——所謂空聲、無所有聲、寂靜聲、佛聲。」阿難白言：「如是婆伽婆。」</p>
<p>佛復告阿難：「還是童子毛孔所出如是等聲。阿難！此聲出時，有六十八那由他眾生大得饒益，復千世界諸眾生數有多眾生，於無為法心漏永盡，便得解脫。阿難！聞一佛名，已有九億菩薩住不退轉地，得入聖道於阿耨多羅三藐三菩提。於此剎土人天世界，有二百千那由他天人得阿毘跋致地，決定住阿耨多羅三藐三菩提。</p>
<p>「阿難！此善男子所住西方，有佛名曰喜樂音多陀阿伽度、阿羅訶、三藐三佛陀，世界名樂毛，從彼剎來，欲見如來入於涅槃。此善男子，然其來已，為於無量無邊眾生作大利益。阿難！今善男子來此剎時，大作佛事，亦如如來轉大法輪，彼亦如是轉大法輪。阿難！此善男子乃從阿僧祇劫已來諸毛孔中恒常出此四種之聲——所謂空寂等聲——於一一聲中，為無量無邊眾生作大利益。」</p>
<p>阿難白佛言：「世尊！此善男子往昔之時作何善根，乃能於諸毛孔出如是諸聲？」</p>
<p>佛告阿難：「我念往昔過去無量無數劫，時有佛出世，名無垢眼，善逝、世間解、無上士、調御丈夫、天人師、佛、世尊。此善男子於彼佛所出家，作大沙門，名曰智樂，淨修梵行。而彼沙門於彼如來問於真理、難知智慧、甚深句義：所謂不生不滅、一切諸法空無所有、一切諸法本性寂靜、一切諸佛皆同一體。而彼沙門七日七夜相續不斷、不念疲惓、不念餘事、不捨重擔，於此四句躬自受持，善味諷習，善持通利，善意貫穿，研精己行。</p>
<p>「阿難！彼時沙門者，此童子是也。以此四句妙義——億數諸佛所共說之——入諸佛法，攝諸眾生，復自然得覺了之事。而彼沙門愍諸眾生，緣諸村舍、聚落、城邑為彼說法。</p>
<p>「阿難！爾時法師智樂沙門者，以多聞知法義趣，復以真心六年為他宣說如是法句。以是因緣，於阿僧祇劫，從諸毛孔出如是聲神通。以是事故，此善男子從身毛孔出如是四種法聲，為多眾生作大利益。如是次第，此童子者於阿僧祇劫身毛孔中，成就如是四種妙聲。</p>
<p>「阿難！閻浮提人得大善利、得第一利，若聞此無攀緣菩薩名字者，已獲善利，況聞其法？阿難！若有善男子及善女人，或在天中、或在人間，聞此無攀緣菩薩，乃至名字，已得淨心，所得功德不可思議，何況瞻對覲覿見者？所以者何？阿難！此無攀緣菩薩摩訶薩於諸菩薩地已得功德，不可思議、不可稱說。阿難！而此菩薩摩訶薩故，欲來見如來入般涅槃。</p>
<p>「阿難！汝今可為彼大菩薩施設床敷於如來前，用擬此善男子坐。阿難！汝當得大安樂利益，亦當速得勝妙神通。阿難！汝設此敷業因緣故，所獲果報，或坐、或臥常得安隱，於一念頃，當現證得阿羅漢果無為聖法。阿難！汝於無漏聲聞聖果未證入者，我今與汝授記當得，汝復應有諸功德分，迴向阿耨多羅三藐三菩提，當得諸佛如來大法。</p>
<p>「阿難！若有比丘、比丘尼、優婆塞、優婆夷，若天、若龍、若夜叉、若犍闥婆、阿修羅、迦樓羅、緊那羅、摩睺羅伽、人若非人、及餘眾生，聞此寂靜轉所說授記，聞已得淨深心及信解者；若復有人欲得聞此寂靜說授記法門，或如來邊聞、或聲聞邊聞，復能為彼法師敷設床座，所得功德，如彼法師坐此座上，復當說斯寂靜說授記法門，如斯無異。所以者何？阿難！彼人敷設座已，當得十種敷設功德。何等為十？一者、當得轉輪聖王座，二者、得帝釋座，三者、得梵天王座，四者、得世主座，五者、世世於諸佛所得法師座，六者、菩薩地滿既得位已，在道場菩提樹下坐於蓮華師子高座，七者、證一切智已，得無上菩提坐於佛座，八者、轉大法輪時，得無量億數諸天所共莊嚴轉法輪座，九者、欲現大神通時，過出一切諸世間道，為得如來無上顯現最大神通師子高座，十者、欲現入於大涅槃時，得彼多陀阿伽度、阿羅訶、三藐三佛陀，令諸天、龍、夜叉、犍闥婆、阿修羅、迦樓羅、摩睺羅伽、人非人等心生歡喜，得清淨信，最後寂滅一切諸行，住金剛三昧得如來座。阿難！汝當得如是等十種師子高座果報。</p>
<p>「阿難！若有善男子、善女人，淨心聞此寂靜說受記法本句偈之義，為於法師敷設法座，愛敬尊重彼法師故，以是因緣，彼彼成就十種師子敷座果報。以是義故，阿難！汝應可合掌向無攀緣菩薩邊，汝應當得大利安樂大福德聚，因此功德，汝速當得發於神通。」</p>
<p>爾時，尊者阿難為無攀緣善男子敷法座已，合掌向無攀緣菩薩摩訶薩生清淨心、尊重心、慚愧心，即於爾時而說偈言：</p>

<div class="lg regular" style="margin-left:1em;"><div class='lg-row'>「合掌向健兒，　降伏龍入定，</div>
<div class='lg-row'>大智眾王者，　無攀緣光明。</div>
<div class='lg-row'>得智及精進，　智慧禪定聚，</div>
<div class='lg-row'>世間無等侶，　向無畏合掌。」</div>
</div><p>爾時，世尊以偈告阿難言：</p>

<div class="lg regular" style="margin-left:1em;"><div class='lg-row'>「汝今敬合掌，　供養無攀緣，</div>
<div class='lg-row'>所獲諸果報，　我當為汝說。</div>
<div class='lg-row'>阿難合掌敬，　自我涅槃後，</div>
<div class='lg-row'>於村舍聚落，　及我弟子間，</div>
<div class='lg-row'>或於入聚時，　或出彼村落，</div>
<div class='lg-row'>及經行坐臥，　一切威儀中，</div>
<div class='lg-row'>當作大佛事。　汝於諸世間，</div>
<div class='lg-row'>所有眾物類，　或識及無識，</div>
<div class='lg-row'>悉皆向汝邊，　恭敬而傴身。</div>
</div><p>「若男、若女，天男、天女，及諸外道波利婆等，若沙門、婆羅門、若王、大臣，若國師，若兵將及餘官屬，若長者、居士，自餘凡類但是有形，乃至六畜、象、馬、走獸及諸飛鳥，若見汝者，皆得淨信；一切樹木、藥草、苗稼、所有華果，悉皆向汝傴身恭敬；一切臺殿、屋宇、重閣、樓櫓、却敵、竅孔、車乘、輦輿，以汝福德威光之力覆蔽於彼，皆悉如是向汝傴身。</p>
<p>「阿難！譬如多陀阿伽度、阿羅訶、三藐三佛陀初證阿耨多羅三藐三菩提得無礙解脫時，一切苗稼、樹木、藥草及諸華果，乃至略說人非人等，周匝充滿菩提道場，皆向如來傴身恭敬。阿難！如是，如是。汝今以此於無攀緣善男子邊合掌傴身因緣力故，汝於却後一切威儀隨所在處，人非人等，一切苗稼、樹木、藥草皆當向汝傴身恭敬。</p>
<p>「阿難！若有善男子、善女人於如來涅槃之後，或於我今現前之頃，須臾聞此莊嚴說授記法本，乃至一合十指掌、一念因緣、或以真心思惟此義發一信心，彼人尚得如是福報，如我前說。如是，阿難！當來之世少有眾生得聞此法，亦復少有，但聞如是法本名字，若一聞再聞，尚不可得，何況聞已，得真信心、恭敬尊重、不生誹謗、滅除疑惑、思惟修習、生實想者？我於如是善男子、善女人等，復以佛眼悉皆現見、復以佛智悉皆現知，如是人等，非於一佛所修行供養、非一佛所種諸善根。</p>
<p>「阿難！今在此眾集會我前，一切大眾、天人、男女故來，欲見如來世尊入於涅槃。阿難！如是等眾，於當來世彌勒菩薩初欲證於阿耨多羅三藐三菩提時，受智位已後，乃至坐於菩提道場，設大供養，尊重恭敬。如是次第，乃至彌勒世尊入涅槃時，亦復觀看，還於爾時在如來邊，亦復得見此四童子如是聽法。如今我前得見得聞無攀緣善男子於毛孔內廣聞大法微妙之聲，得聞聲已，生大歡喜。是故，阿難！汝今得聞說如是等微妙義趣，汝應數數傴身，合掌淨心敬信。所以者何？汝以如是淨心敬信善業因緣，所在之處一切眾生、諸天、世人恭敬供養，尊重讚歎，躬傴汝邊，乃至於汝涅槃之後，諸天世人起塔供養汝之舍利。」</p>
<p>爾時，世尊告阿尼婁陀言：「阿尼婁陀！汝見上界有四十億諸天人眾，聞此經典，皆悉合掌傴身而住。」阿尼婁陀白佛言：「如是婆伽婆。」</p>
<p>佛復告阿尼婁陀：「彼天人等因聞此法，信心合掌，傴躬善根，於未來世阿僧祇劫不墮惡道，或在天上、或在人間，於恒沙世流轉生已，一一得作轉輪聖王，一切生處恒值諸佛，於諸佛所成就善根。成善根已，乃至得證阿耨多羅三藐三菩提，同一名號，名為一切眾類傴身多陀阿伽度、阿羅訶、三藐三佛陀。」</p>
<p>說是語已，時大眾中有諸力士及其眷屬各有五百，其名曰娛樂力士、頭俱耶力士、大力力士、天威力士、勝天力士、郁干蹉力士、無畏力士、婆藪力士、真實力士、優多羅力士、婆儔力士、一切忍力士，如是等一一力士，各及眷屬五百圍繞，聚集來會在其眾首，為欲供養向如來所，皆半傴身，合掌悲泣，哀哽大叫，流淚雨面，而白佛言：「世尊！我等今者，為欲供養如來世尊及無攀緣童子菩薩，并餘無量大菩薩等、乃至一切大德聲聞，此修多羅微妙句義清淨法門，為供養故，合掌傴身。世尊！我等以此一念善根，迴向阿耨多羅三藐三菩提。」</p>
<p>爾時，世尊即便微笑。諸佛法爾，若微笑時，即從口出種種微妙雜色光明——所謂青、黃、赤、白、金色玻<span class='corr'>瓈</span>——放斯光已，遍至無量無邊世界，光明所照乃至梵宮，還來旋遶世尊三匝，從佛頂入。</p>
<p>爾時，慧命阿難見是事已，即以偈頌而白佛言：</p>

<div class="lg regular" style="margin-left:1em;"><div class='lg-row'>「世燈何因放，　如此大光明？</div>
<div class='lg-row'>善哉決我疑，　及餘眾生等。」</div>
</div><p>佛告阿難：「汝見已不？此力士子一心集聚，合掌向我及無攀緣童子菩薩，并於此經至心淨信，復發無上大菩提心。」阿難白言：「見已，世尊！」</p>
<p>佛復告阿難言：「此力士子，從今已後阿僧祇億劫不墮惡趣，然後證得阿耨多羅三藐三菩提。」</p>
<p>爾時，世尊欲重宣此義，而說偈言：</p>

<div class="lg regular" style="margin-left:1em;"><div class='lg-row'>「阿難！汝不見，　摩羅子集聚，</div>
<div class='lg-row'>心生大歡喜，　曲躬而向我？</div>
<div class='lg-row'>歡喜說此言，　當得無上道。</div>
<div class='lg-row'>大智力士子，　此等供養我，</div>
<div class='lg-row'>及於無攀緣，　於法生尊重，</div>
<div class='lg-row'>我諸聲聞等，　如是合掌已，</div>
<div class='lg-row'>阿僧祇劫數，　當不墮惡道。</div>
<div class='lg-row'>因此合掌業，　及向我曲躬，</div>
<div class='lg-row'>假令一劫說，　或無數億劫，</div>
<div class='lg-row'>此等當證道，　成就諸佛土。</div>
<div class='lg-row'>行於最勝行，　其數不可測，</div>
<div class='lg-row'>於億數等劫，　思量不能知。</div>
<div class='lg-row'>阿難！今不久，　於此後夜分，</div>
<div class='lg-row'>吾共汝等別，　是最後相見。」</div>
</div><p>佛復告阿難：「阿難！汝見從北方有大金光照耀來已不？彼之威光映蔽一切，其方所有樹木、苗稼、藥草、華果，山崖、堆阜、臺殿、樓閣，輦輿、車乘，人非人等，於上虛空皆成一色，所謂金色。」阿難白佛言：「如是婆伽婆。」</p>
<p>佛復告阿難：「汝見北方復有七閻浮檀金輦輿從彼來不？中央輦輿其上童子結加趺坐，威光最勝，功德巍巍。」阿難白佛言：「如是婆伽婆，我今已見。」</p>
<p>佛復告阿難：「北方去此剎土六十四百千俱致，有佛剎名曰俱蘇摩拔坻<span class='note-inline'>(隋言多華)</span>。彼剎世尊號名菩提分轉多陀阿伽度、阿羅訶、三藐三佛陀。彼佛剎中有此童子菩薩摩訶薩，名曰華敷神通德，從彼捨身來生此土。</p>
<p>「阿難！彼世界出諸法聲，名曰菩提分音。彼處眾生有聞聲者，成諸善根。阿難！彼菩提分轉如來，從證阿耨多羅三藐三菩提已來，六十四千劫現在說法。阿難！彼如來無有聲聞眾，唯菩薩眾。阿難！譬如灌頂轉輪聖王多有諸子，彼諸子等，為作大臣、為作國師、為作諸小國王；如是如是，彼佛如來諸菩薩等亦復如是，亦名為子、亦名大臣，彼佛亦爾。有二菩薩最為殊勝，於諸菩薩獨為侍者，還以菩薩而為僧寶。阿難！如是次第說彼佛剎，皆悉菩薩滿彼國界。</p>
<p>「阿難！彼佛世界資生所須，皆悉豐足無所乏少；具足無畏安隱快樂，微妙可瞻人民充滿，菩薩功德皆悉滿足；住諸神通最為殊勝，以三昧力周旋往返；猶彼朋友智慧之聚，最為殊勝智藏滿足；常能修習菩提之心，常能講論一切智法，於諸菩薩一切深法，無量無邊皆悉證得。阿難！如是等諸菩薩摩訶薩滿彼世界。彼佛剎中，此華敷神通德菩薩摩訶薩——善男子——來生此土閻浮提毘舍離城。彼善男子今現神通而來此者，為欲頂禮如來足故，又欲觀見如來世尊入大涅槃。</p>
<p>「阿難！此大光明現者，是彼如來多陀阿伽度、阿羅訶、三藐三佛陀威神之力。阿難！所謂此七閻浮檀金輦輿者，是彼如來七菩提分助道法故，為作化現。</p>
<p>「阿難！此閻浮提有無量千俱胝諸眾生、諸天人等，共此童子，往昔已來同種善根；而此童子亦生此間閻浮提時，令彼眾生即得歡喜踊躍無量，復有眾生當得漏盡、或有眾生當得學地、或有眾生得無學地、或有眾生未發菩提心者當能令發菩提之心、或有眾生發於本性不退忍心。</p>
<p>「阿難！如此童子，處中輦輿加趺坐者，所出光明，此之光明是彼如來神通威力之所現耳，從此光明出生彼之六輦輿也。阿難！汝看，以彼如來威神之力，此華敷神通德菩薩摩訶薩能於此處現種種神通，又此光明之力，於此世界能為無量無邊諸眾生等，作大利益，所謂以彼正法，共相攝受。」</p>
<p>爾時，彼童子等悉皆和合，歡喜踊躍，復與無量百千眾生前後圍繞，於一剎那之頃雨種種華，詣向佛所。到已，頂禮佛足。</p>
<p>爾時，世尊告慧命阿難言：「阿難！如來為諸眾生所可作者，及如來長子諸菩薩摩訶薩等所應作者，我於今者皆已具足；我為眾生所作利益者，今已作竟。阿難！此華敷神通德菩薩摩訶薩在於閻浮檀金輦輿中儼然而坐，所作神通以如是等，教化那由他眾生證於阿羅漢果，復教俱胝那由他數眾生已得學地，復有百俱胝數眾生令於三寶得生淨信、受持五戒，復有七百俱胝諸天令得住於不退轉地、決定當得阿耨多羅三藐三菩提，復有七俱胝眾生令住無生法忍，復有無量阿僧祇那由他俱胝眾生，當令值遇彌勒世尊初首法會。」</p>

<p class='juan'>四童子三昧經卷中</p></div>
</div><!-- end of div[@id='body'] -->
</body></html>