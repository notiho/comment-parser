<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='pin'>
<p class='juan'><a id='mulu56' /><a id='mulu57' />正法念處經卷第二十四<p class="byline">元魏婆羅門瞿曇般若流支譯</p>觀天品第六之三<span class='corr'>四王天之三</span></p><p>「復次，比丘觀四天王三地住處，一一業果具觀察已，觀第四處。彼以聞慧觀：三箜篌天有十種地。何等為十？一名乾陀羅；二名應聲；三名喜樂；四名探水；五名白身；六名共娛樂；七名喜樂行；八名共行；九名化生；十名集行。是為三箜篌天十地住處。比丘如是分別觀察彼業果報，以何業故生此天處？即以聞慧見：箜篌天修行善業，生彼天中，得相似果。第一地處名乾陀羅，眾生何業生於此天？若有眾生信心修身，以園林地或甘蔗田，或菴羅林、美果之林施與眾僧，令僧受用。此人命終生乾陀羅天，受無量樂。以天栴檀、牛頭栴檀以塗其身，無量天女圍遶娛樂，種種莊嚴、種種色貌，善知歌舞戲笑之法，遊戲園林及諸華池，遊戲受樂。身服天衣，華鬘自嚴，心相愛樂，其華香氣熏百由旬，天諸玉女聞此香氣皆大歡喜，百倍縱逸，瞻仰天子欲情無厭，無量種法百倍恭敬。如是天子心意恣逸，欲樂自娛。有諸河流：一名寶流河；二名波流河；三名金流河；四名酒流河；五名美流河；六名流沫笑河。如是諸河，鵝鴨鴛鴦出眾妙音，於河兩岸多有園林，其林欝映，眾鳥雜色七寶莊嚴，出和雅音，甚可愛樂。諸天女眾出妙歌音，聞眾鳥聲，百倍增欲，不樂餘音。聞已歡喜受無量樂，七音具足，柔軟相應。河中眾鳥、天女歌戲，飲天甘露，無有醉亂，與諸天女歡娛受樂於眾寶山——金、毘琉璃、頗梨山峯。園林池河流泉蓮花、眾鳥嚴飾。復與天女遊於青色毘琉璃地，種種眾華遍覆其地，於此地中遊戲受樂。以善業故，天樂成就。</p>
<p>「如是比丘以聞智慧，觀天樂已，而說頌曰：</p>

<div class="lg regular" style="margin-left:2em;"><div class='lg-row'>「『五根常受樂，　欲境所誑惑，</div>
<div class='lg-row'>欲火未曾有，　須臾間厭足。</div>
<div class='lg-row'>一一諸境界，　處處見天女，</div>
<div class='lg-row'>一切勝境界，　欲火焰熾然。</div>
<div class='lg-row'>若合若離散，　或說或憶念，</div>
<div class='lg-row'>以天女因緣，　火起燒天人。</div>
<div class='lg-row'>火法和合有，　不合則不生，</div>
<div class='lg-row'>若合若不合，　欲火常熾然。</div>
<div class='lg-row'>因緣不合故，　火遠則不燒，</div>
<div class='lg-row'>欲火無遠近，　常燒害眾生。</div>
<div class='lg-row'>以意想薪力，　邪憶念所使，</div>
<div class='lg-row'>愛油投欲火，　焚燒愚癡人。</div>
<div class='lg-row'>若以火燒身，　燒已須臾滅，</div>
<div class='lg-row'>名色離散已，　欲火猶不滅。</div>
<div class='lg-row'>欲火燒眾生，　過於火燒人，</div>
<div class='lg-row'>欲火害雖甚，　而人不生厭。</div>
<div class='lg-row'>五根因緣起，　緣於五境界，</div>
<div class='lg-row'>愛風之所吹，　欲火燒眾生。</div>
<div class='lg-row'>從憶念燧生，　由境界增長，</div>
<div class='lg-row'>雖非可見法，　燒人過熾火。</div>
<div class='lg-row'>欲火亦如是，　增長過熾然，</div>
<div class='lg-row'>如是欲所盲，　貪著於欲樂。</div>
<div class='lg-row'>火則有光明，　欲火闇所覆，</div>
<div class='lg-row'>是欲如怨毒，　智人應捨離。』</div>
</div><p>「如是比丘觀於欲火焚燒天人，心生悲愍，見其過故，不樂天樂。如是乾陀羅天受種種樂，乃至愛善業盡，從天命終，有餘善業，不墮地獄、餓鬼、畜生，得受人身，多有田封大富饒財，以餘業故。</p>
<p>「復次，比丘知業果報，觀箜篌天所住境界。彼以聞慧觀：箜篌天第二地處名曰應聲。眾生何業生於彼處？彼以聞慧見：有眾生正行善業，為邪見人說一偈法，令其心淨，清涼信佛。是人命終生應聲天，受五欲樂。遊戲天河蓮華池中，金、毘琉璃、頗梨山峯，乾闥婆音。諸天女眾種種莊嚴，歌舞戲笑，端正無比，圍遶天子增長喜樂，遊戲山峯受種種樂。天鬘末香莊嚴其身，無量境界以自娛樂。又遊山峪、金山園林遊戲受樂。有諸金山，所謂瞻婆帝山、無影之山、一切樂山、心意化山，如是等山眾寶莊嚴，金園林莊嚴。諸天眾等，歡喜歌頌遊於山峯，乃至眾水。眾蓮華池，其水清淨涼美淨潔以為莊嚴，眾鳥縱逸出妙音聲。其山住處甚可愛樂，受自業報，遊戲受樂，天女圍遶，種種眾鳥出眾妙音，眾蜂欲音。遊戲天子所住林殿，與眾天女受第一樂。如是地天所受之樂，乃至愛善業盡，從天還退，隨業流轉，受諸生死，或生地獄、餓鬼、畜生。若有餘業，得受人身，生於大姓豪富第一，人所敬重，身口意善，眷屬堅固，奴婢僮客皆悉具足，以餘業故。</p>
<p>「復次，比丘知業果報，觀三箜篌天所住之地。彼以聞慧見：箜篌天第三地處名曰喜樂。眾生何業生於彼處？彼以聞慧見：此眾生修行善業，以淨信心施人美飲，或施行人清淨美水，令其安樂；或覆泉井，恐諸蛇毒、蜘蛛虫蟻墮於井中，行人飲之而致苦惱，以是因緣，覆蓋泉井，不求恩分，為福德故。彼人命終生三箜篌天喜樂地中。生彼天已，其身光明如第二日，以善業故，遍身莊嚴。遊戲山峪、泉池流水，與諸天女同心共遊。端正少年無有苦老，無量色聲香味愛觸，受五欲樂。其地山林多有七寶以為林樹，無萎林等。其林眾花未曾萎變，香氣常熏。金影樹林，金枝彌覆，毘琉璃峰以為莊嚴。孔雀眾鳥、俱翅羅鳥七寶羽翼，出美妙音，自觀身相，心生悅樂，所謂雜色羽翼。隨天所念，出美妙音，聞其聲已，各各皆發希有之心——此鳥能知我心所念。隨意出聲，其音美妙，於鳥口中出甘露飲，相續不斷，眾鳥飲之，十倍縱逸，心生歡喜，口出百種功德之音，其音莊嚴功德勝妙。聞種種鳥歌眾妙音，愛欲之心百倍放逸，心生歡樂。「復有眾鳥名[口*(隹/乃)]遊戲，於鈴網內出眾妙音，其音清妙與鈴音合，不可分別，和合出聲，兩倍轉妙。復有眾鳥名曰岸行，住於河岸金蓮華中，流出香飲。復有眾鳥名曰影遊，隨其行處，地則同色。復有眾鳥名曰輪鳥，若此輪鳥<span class='corr'>遊</span>行所近，令諸天女端正殊妙，過先百倍。無量林中遊戲受樂未曾斷絕，隨念成就第一勝樂，清淨無比。無量天女而自圍遶，遊戲林中或遊山峯，乘空趣於金毘琉璃山頂。眾蓮華池鵝鴨鴛鴦，其水清淨如毘琉璃，香水湛然充滿其中。於遊戲處，眾香流水，諸林香氣悉皆普熏。無量金樹、毘琉璃樹圍遶彼山，其地柔軟，舉足下足蹈之隨平。於此地中，與諸天女遊戲其中，皆共娛樂。目視愛色，無量百千種種妙色，無量百千可愛妙聲，無量百千種種妙香，如是諸根受無量樂，乃至愛善業盡，從此命終，若有餘善，不墮地獄、餓鬼、畜生，得受人身，常得安樂，王所愛重，眾人所念，以餘業故。</p>
<p>「復次，比丘知業果報，觀箜篌天。彼以聞慧見：箜篌天第四地處名曰探水。眾生何業生於彼處？彼以聞慧見：此眾生修行善業，信心悲心、潤益之心，見病困者其命臨終，咽喉之中唿唿出聲，餘命未盡，施其漿飲或施其財，以續彼命。是人以此善業因緣，命終生於三箜篌天探水之地，受天快樂。光明威德如帝釋王，諸天女眾周匝圍遶，常受快樂，受自業報，過無量時。見無量林、無量河流，諸天女眾，相隨入林，林名摩利，無量河水蓮華浴池以為莊嚴，天諸音樂出妙音聲。多有天女歡喜娛樂於其林中，多有華果，乾闥婆音、眾鳥之音。其林寶樹：曼陀羅林、俱舍耶林、不破壞林、常歡喜林、正歡喜林、如意香林。如是華香普熏一切，諸天女眾隨天所念，於摩利林既遊戲已，向五華林互相娛樂。</p>
<p>「其林眾鳥，名曰宿命，見諸天眾而說頌曰：</p>

<div class="lg regular" style="margin-left:2em;"><div class='lg-row'>「『福德可愛樂，　能得勝果報，</div>
<div class='lg-row'>是故應修福，　無及福船筏。</div>
<div class='lg-row'>福德藏無盡，　福德親無上，</div>
<div class='lg-row'>福德如明燈，　亦如慈父母。</div>
<div class='lg-row'>福德至天中，　福能至善道，</div>
<div class='lg-row'>人能修福故，　天上受福樂。</div>
<div class='lg-row'>若人修勝福，　常得生樂處，</div>
<div class='lg-row'>是故應修福，　無及福德樂。</div>
<div class='lg-row'>利益於二世，　愛敬及財物，</div>
<div class='lg-row'>常觀此二因，　是名福德樂。</div>
<div class='lg-row'>福德恒隨身，　如影常不離，</div>
<div class='lg-row'>福為第一樂，　無福無樂報。</div>
<div class='lg-row'>若天福德盡，　退已隨業生，</div>
<div class='lg-row'>世間善惡果，　是故應修福。</div>
<div class='lg-row'>我於天世間，　今受畜生身，</div>
<div class='lg-row'>無福因緣故，　自業之所欺。</div>
<div class='lg-row'>若無福調伏，　常行於惡道，</div>
<div class='lg-row'>其人無安樂，　如沙不出油。</div>
<div class='lg-row'>愚人為心欺，　遠離於福德，</div>
<div class='lg-row'>其人不得樂，　眾苦常不斷。</div>
<div class='lg-row'>是人數數生，　數數還退沒，</div>
<div class='lg-row'>以天行放逸，　彼天樂無常。</div>
<div class='lg-row'>業網繫眾生，　癡愛之所誑，</div>
<div class='lg-row'>無始生死來，　流轉如水輪。</div>
<div class='lg-row'>諸天退沒時，　具受大苦惱，</div>
<div class='lg-row'>地獄眾苦毒，　不得以為比。</div>
<div class='lg-row'>天樂必有退，　如何不覺悟？</div>
<div class='lg-row'>不見死滅故，　貪著世間樂。</div>
<div class='lg-row'>諸世間生滅，　不可以數知，</div>
<div class='lg-row'>而人莫能厭，　為愛之所欺。』</div>
</div><p>「時諸天眾聞鳥說法，心少憶念，還復放逸，為心所使，行於愛欲。於彼林中五樂音聲歌舞戲笑，以自娛樂。為放逸火燒境界薪。一一住處、一一園林、一一山峯、一一宮殿、一一華池，與諸天女遊戲其中，受五欲樂。於此天中，受天快樂，乃至愛善業盡，從天命終，隨業流轉。若有餘善，不墮地獄、餓鬼、畜生，得受人身，從生至終，不遭病苦，無有惱亂，人所愛敬，生好國土，離於飢渴，色貌端正，以餘業故。</p>
<p>「復次，比丘知業果報，觀箜篌天。彼以聞慧見：箜篌天第五住處名曰白身。眾生何業生於彼處？若有眾生識於福田，以淨信心見有佛塔風雨所壞——若僧房舍，以福德心塗飾治補，以正信心知業果報，作已隨喜，復教他人，令治故塔。是人命終生白身天。生彼天者，服白色衣如珂如雪、如拘牟頭華，十六分中不及其一，所住宮殿亦復如是，一切白光，其身鮮白。遊戲諸林、珊瑚樹林出眾妙香，種種樂音歌舞戲笑，受天快樂。入珊瑚林，其林多有眾鳥音聲，光明莊嚴有大勢力，光明赤色，諸色中上。本身鮮白，以樹赤光，身皆赤色。互相瞻視，各作是言：『我等本色皆悉不現，更生異色。此樹色赤，可至餘林。』即與天女入毘琉璃林，其林青色，如閻浮提仰觀虛空，令諸天身皆失白色。其樹青光悉覆天身，所有眾鳥及諸蓮華悉亦青色。時諸天子與諸天女而自圍遶，作天伎樂遊戲歌舞，久受天樂，五欲自娛，經於久時。復詣銀林縱逸遊戲，其銀林中，一切嚴飾皆為白色，白寶蓮華、白寶眾鳥，是白身天。入此林中，猶如乳中見月色像，久住此林遊戲受樂，天眾伎樂不可譬喻。捨此林已，詣眾雜林，其林種種諸樹莊嚴，或有金樹或有銀樹、或琉璃樹，種種色葉以為莊嚴，此天身色亦復如是生種種色。於此林中，與諸天女多時遊戲。復捨此林，詣金山峯，名曰普遍，其金山峯七寶莊嚴，乘彼山頂，悉見須彌山王眷屬六萬金山，須彌山王住在其中。復至普眼山，上彼山已，久時遊戲，多諸流水河池莊嚴周遍園林，多有眾鳥出妙音聲，白身天等於普眼山久受天樂，與諸天女遊戲受樂。捨彼山已，復往上於大圍山頂，復有異天來在此山共集遊戲，時白身天與諸天眾遊戲受樂，天伎樂音甚可愛樂。受樂盡時，如燈油盡，其光則滅，猶如日沒，其明亦滅，天亦如是，業盡還退，隨其本業，生於地獄、餓鬼、畜生。若生人中，其身鮮白如藕絲色，生於北天漢國土等，皆悉好色鮮澤具足，受第一樂，統領人民，以餘業故。</p>
<p>「復次，比丘知業果報，觀箜篌天所住之地。彼以聞慧見：箜篌天第六地處名共遊戲。眾生何業生於彼處？彼以聞慧見：此眾生信心持戒，同為法義和合共會，持戒布施。以是因緣，此諸人等，從此命終生共遊戲天。生彼天已，福德成就，皆共一心和合受樂，遊戲行食皆共愛樂，境界悅樂，五樂音聲，戲笑歌舞歡娛受樂。諸天女眾種種莊嚴，種種珍寶莊嚴山地，遊戲其中，受自業果。毘琉璃珠以為欄楯，種種眾寶鵝鴨鴛鴦莊嚴其河，種種寶樹莊嚴河岸，諸天女眾圍遶遊戲。詣真珠河，於其河中無量流飲，清淨香潔，白真珠沙以布其底，真金為泥，多有金魚，無量寶珠莊嚴魚身。其河兩岸，黃金為樹，毘琉璃寶以為其葉；毘琉璃樹，黃金為葉。一切華果妙色具足，華果常敷，眾鳥遊戲，常懷悅樂。聞其音聲皆生愛樂，若以目視，見之心悅。</p>
<p>「彼諸天子常懷歡喜，復往詣於本所住處婆求水中，寶樹枝葉如屋如殿，其地柔軟隨足上下，如天青寶，往返遊戲，眾蓮華林以為莊嚴平正廣博，種種眾鳥妙寶莊嚴。或有金地，毘琉璃樹枝如羅網以為宮宅，多眾華香，眾蜂圍遶以為莊嚴。天子天女充滿其中，受天樂報。復往泉水園林浴池，其林眾鳥遊戲水中，其身金色充滿其中，出妙音聲。河泉流水清淨香潔往注金山，出種種音。諸天女等，於其河側，手執金華圍遶天子，娛樂受樂，以華相撲以為喜樂，經於多時。復與諸天詣於欲林，於彼林中，如是一切放逸覆心。其林眾鳥恣於果味，眾蜂色貌如毘琉璃，恣於華味；俱翅羅鳥心常醉逸，猶如春時。河岸眾鳥醉於美飲，如是天子五欲恣意。諸天女眾見諸天子，欲心充滿。如是女人無有餘樂勝於欲樂。如是女人欲味念欲，依止於欲，自性念欲，常念天子，心不捨離，若見天子與諸天女娛樂受樂，百倍惛醉。如是受樂，乃至愛善業盡，從天命終，隨業流轉，墮於地獄、餓鬼、畜生。若生人中，還與眷屬同生一國，同業修福。以餘業故，皆悉巨富，皆行善業，一切皆共同受一業，同處受生。其人善惡皆悉同受，無有差別，以餘業故。</p>
<p>「復次，比丘知業果報，觀箜篌天所住之地。彼以聞慧見：箜篌天第七地處名樂遊戲。若人持戒化諸眾生，令心淨信，勸<span class='corr'>令</span>歡喜，或教布施或教持戒、信於福田具功德處。是人命終生樂遊戲天，身具光明，即自思惟：『我以何業來生此處？』即自念知：『我於前世於人中時布施，此人為我知識，同為福德。以是因緣，生此天中。』憶念如是：『沙門知識教化力故，令我布施，發清淨心，是故我今生遊戲天。』即時迴顧，見諸天女如蓮華林，眾妙色相具足莊嚴。見之心著，不復念本毫微之善，生放逸地，愛著五欲，受天觸樂。見諸天女無量妙色，心生戀著，無始流轉，欲火所然，猶如猛火焚燒枯林，欲火所然亦復如是。諸天女眾向諸天子，口出香氣遍其住處，手執蓮華無量莊嚴，詣天子所。天子天女無量欲樂，共相娛樂，受五欲樂。</p>
<p>「比丘如是觀放逸已，厭離生死，於生死苦大怖畏處，生怯弱心，而說頌曰：</p>

<div class="lg regular" style="margin-left:2em;"><div class='lg-row'>「『苦樂法初起，　則忘久苦樂，</div>
<div class='lg-row'>譬如初日朝，　則無有先日。</div>
<div class='lg-row'>云何天世間，　現在受天樂？</div>
<div class='lg-row'>不知當退沒，　一切皆歸盡。</div>
<div class='lg-row'>如蜜在棘林，　亦如雜毒飯，</div>
<div class='lg-row'>諸樂亦如是，　不覺退沒苦。</div>
<div class='lg-row'>天中上妙欲，　受之無厭足；</div>
<div class='lg-row'>天中諸愛力，　大樂自覆心。</div>
<div class='lg-row'>愛火燒眾生，　求樂不可得，</div>
<div class='lg-row'>若得離愛欲，　一心行為樂。</div>
<div class='lg-row'>無我離欲人，　能至涅槃城，</div>
<div class='lg-row'>是人初後淨，　從樂得樂處。</div>
<div class='lg-row'>若人斷愛結，　令心無遺餘，</div>
<div class='lg-row'>善攝於心意，　不受一切法。</div>
<div class='lg-row'>知應作不作，　彼人常得樂，</div>
<div class='lg-row'>若能斷愛河，　得脫生死流。</div>
<div class='lg-row'>勇健者能度，　必至涅槃城，</div>
<div class='lg-row'>愛者則無樂，　三毒和合故，</div>
<div class='lg-row'>若能解脫欲，　是名清淨樂。』</div>
</div><p>「如是比丘觀放逸行天愛火增長，生悲愍心。是時彼天與諸天女詣香烟林遊戲之處，天女圍遶，種種音聲歌舞戲笑娛樂受樂，或行虛空如鳥飛翔天女圍遶，有乘鵝殿、有乘鵝鳥、有行於地，多有天女歌讚音頌，身皆安樂無有疲惓。詣香烟林，見彼林中先住諸天，生大歡喜，和合共集，戲笑音聲第一歡悅。於香烟林無量音聲充滿其中，簫笛箜篌種種鼓樂，天女莊嚴衣瓔珞具，出眾妙聲、歌笑之音，諸河流水出種種音，眾寶色鳥種種形色。天諸歌音，聞者悅樂，遍滿林中，其林多有天諸藥草，鳳鳥泉池華果具足，於此戲處受五欲樂。復與天女眷屬圍繞，詣須彌山辯才峯間，於彼山中眾蓮華池園林具足。</p>
<p>「其山峯中毘樓勒天王之所住處，無量天女所共圍繞，觀諸眾生所作事業法以非法，幾許眾生行於法行？幾許眾生行於非法？作何業故，利益世間？作何業故，不益世間？以何令彼正法增長，非法減少？云何令魔軍眾減少，勇健阿修羅、惱亂龍等皆悉損減？如是護世天王於<span class='corr'>辯</span>才山去峯不遠日所行道，毘留勒天王觀其光明：『修行何法有此光明照於世間？』思惟觀日行道光明：若世間人順法修行，擁護正法，如法增長，日光清淨，時節隨順，光明照曜，五穀成熟，人無疾病；若行非法，則日無光明，五穀不登，人民疾病。如是皆由法、非法力得增上果，日之光明，非無因緣。光明無等，行須彌側，故名大明。毘留勒天王因見日已，觀諸世間。彼諸天眾歡喜受樂，見此大明行山峯間光明威德，百倍歡喜。</p>
<p>「毘留勒天王觀世間已，見天光明威德增勝，心生歡喜而說頌曰：</p>

<div class="lg regular" style="margin-left:2em;"><div class='lg-row'>「『三種作善業，　有三種三因，</div>
<div class='lg-row'>三時三地處，　三功德三果。</div>
<div class='lg-row'>不盜常行施，　而行於正法，</div>
<div class='lg-row'>實忍善相應，　一切天中生。</div>
<div class='lg-row'>具足天莊嚴，　天鬘自嚴身，</div>
<div class='lg-row'>如是天中樂，　皆由善業因。</div>
<div class='lg-row'>若放逸眾生，　不行於善業，</div>
<div class='lg-row'>如是愚癡人，　不得生天中。</div>
<div class='lg-row'>人中作善業，　人作業成就，</div>
<div class='lg-row'>以是業報故，　得生此天中。</div>
<div class='lg-row'>若有愛自身，　欲受於樂果，</div>
<div class='lg-row'>作大福德因，　得生天世間。</div>
<div class='lg-row'>若於諸天中，　受上中下樂，</div>
<div class='lg-row'>如是三種樂，　福德因緣故。</div>
<div class='lg-row'>若人作諸業，　隨業有增減，</div>
<div class='lg-row'>如是隨諸業，　天中受樂報。』</div>
</div><p>「時毘留勒天王觀諸天眾說是偈已，與諸天眾遊戲山峯園林浴池華果地處，種種眾鳥出妙音聲。多諸天眾目視山谷，心生愛樂，受六欲樂，貪於六境，放逸遊戲、五樂音聲。於蓮華池遊戲之處，或遊飲河毘琉璃林泉池莊嚴皆共遊戲。乃至愛善業盡，從天命終，隨業受報，墮於地獄、餓鬼、畜生。若生人中，智慧辯才為世導師，人所信受，以餘業故。</p>
<p>「復次，比丘知業果報，觀三箜篌天所住之地。彼以聞慧見：箜篌天第八地處名曰共遊。眾生何業生於彼處？彼以聞慧見：此眾生信心修行，持戒布施，法會聽法佐助經營，勸助隨喜深心、善心。以淨信心如是思惟：『此人福德。我亦如是，念當修福。』是人命終生共遊天，隨喜施故，無量境界心生愛樂。其園林中種種音聲遊戲受樂，其池四岸，毘琉璃珠以為欄楯，金華遍覆，種種眾鳥出妙音聲，與諸天女而共遊戲。其園林中，俱翅羅鳥、孔雀莊嚴，與諸天女遊戲受樂。其諸蓮華，琉璃為莖、黃金為葉、金剛為臺，遊戲其中。於美林中眾果具足，與諸天女飲於美味，受五欲樂。或行山峯毘琉璃地，其地平正。或遊山王河泉流水清淨無垢，清凉快樂，與諸天女遊戲其中。或遊渡濟，真珠為沙以布其地，清淨水中而自遊戲。或有樓閣七寶莊嚴高峻廣大。或有伎樂，與諸天女遊戲受樂。或有意樹，寶鈴妙聲以為莊嚴。或有林中，六時具足，與諸親友及天女眾常受快樂。或有七寶以為其地，上此山已，觀餘天眾。如是種種不可譬喻，自業所化，受天快樂。如是諸天愛樂放逸，不知厭足，眼愛無量種種妙色不知厭足，耳鼻舌身意貪於聲香味觸及法，亦復如是。如是六根染愛六境，不知厭足，隨得境界愛心轉增，如火益薪，隨得境界無量增長，愛覆諸天，不識真樂。受如是等無量天樂，乃至愛善業盡，從天命終，若無善業，墮於地獄、餓鬼、畜生。若生人間，同集一眾，或入大海商賈求財，或同一城，或在山中同一村落，或同一業，或復親友，或同一王大富自在，以餘業故。</p>
<p>「復次，比丘知業果報，觀三箜篌天第九住處名曰化生。眾生何業而生彼處？彼以聞慧知：此眾生起大悲心，見有眾生飢饉所逼，投沒深水，欲自喪身，救此溺人，愛之若子，悲心救護。是人命終生於天上，隨此天子所近天女，加趺而坐，從其懷中，忽然化生，時天父母即生子想，天子生已，生父母想。父母愛子亦如閻浮提人。如是天中，從坐化生，愛之彌甚，語天子言：『汝善果報，從我化生，我與汝樂。我今將汝遊戲一切諸園林中，諸蓮華池及遊山頂，金網所覆泉流浴池，樹枝彌覆蓮華池中金色蓮華、眾蜂莊嚴，清淨流水及諸飲河種種美味，恣意共汝遊戲受樂。』天子白言：『我今生此，得善果報，生值父母，我今供養。』時天父母即將天子詣兩閻浮檀林，與諸天女至彼林中，見閻浮檀樹華果欝茂，其香普熏滿五由旬，以華遍散種種妙色，青赤黃紫種種形色長短方圓，以此眾華莊嚴其身如天髮旋。時天父母語其子言：『此兩閻浮檀林歡喜花敷，若風動樹，其華遍散一切天眾。汝今可於此林遊戲，與天女眾而自娛樂相隨遊戲。』</p>
<p>「說是語已，與諸天眾共入彼林，見眾天鳥，名曰命喚，即以偈頌讚天子曰：</p>

<div class="lg regular" style="margin-left:2em;"><div class='lg-row'>「『善來汝賢士，　從作善業生，</div>
<div class='lg-row'>護持七種戒，　今得如是果。</div>
<div class='lg-row'>持戒果安樂，　天中受果報，</div>
<div class='lg-row'>持戒如船筏，　能度生死津。</div>
<div class='lg-row'>若人戒水淨，　澡浴勇健心，</div>
<div class='lg-row'>閻浮檀金花，　天中自澡潔。</div>
<div class='lg-row'>持戒為種子，　修種種戒行，</div>
<div class='lg-row'>遊戲於天中，　汝今樂成就。</div>
<div class='lg-row'>若人調伏心，　常以戒莊嚴，</div>
<div class='lg-row'>彼人得天處，　受無量快樂。</div>
<div class='lg-row'>若人作善業，　從樂生樂處，</div>
<div class='lg-row'>遊戲於天宮，　持戒增長故。</div>
<div class='lg-row'>乘於尸羅階，　增長於智慧，</div>
<div class='lg-row'>此人至善道，　智慧善業故。</div>
<div class='lg-row'>是故常持戒，　布施智慧財，</div>
<div class='lg-row'>常離於破戒，　<span class='corr'>如</span>避刀火毒。</div>
<div class='lg-row'>如是善護戒，　將人至善道，</div>
<div class='lg-row'>若離於持戒，　則無安樂處。』</div>
</div><p>「如是命鳥偈讚天子，令心喜悅。天子聞已，心生歡喜，即與其父共入林中，其林皆以如意之樹以為莊嚴，猶如日光莊嚴奇特，無量百千樹林和合，流泉浴池莊嚴其林，毘琉璃樹真金莊嚴，無量愛樂。初生天子見此林樹，生大歡喜，遊彼林中，見諸天女無所繫屬。時諸天女見此天子獨遊林中，容貌端嚴，未有天女，皆疾走詣此天子所，戲笑歌舞作天伎樂。時彼天子既捨父母，欲心所覆，詣天女眾共相娛樂，歡喜無比。天眾伎樂受樂成就。於金銀、毘琉璃、車璩、馬瑙寶山峯中，園林浴池，真珠為沙以布其地，天蓮華池種種眾鳥以為莊嚴，與諸天女處處遊行遊戲受樂。一一山中、一一河中、一一流水，與諸天女遊戲受樂。觀察如是希有事已，共天女眾歡娛受樂，乃至愛善業盡，從天命終，隨業流轉，墮於地獄、餓鬼、畜生。若生人中，或作國王或為大臣，為一切人之所愛念，顏貌端正，以餘業故。</p>
<p>「復次，比丘知業果報，觀三箜篌天所住之地。彼以聞慧見：箜篌天有第十地名曰正行。眾生何業而生彼處？彼見聞知：若有眾生行於善業，見人亡破、為他抄掠，救令得脫，或於曠野嶮處教人正道，或疑怖處令他安隱，利益眾生，善行三業淨身口意。是人命終生正行天。生彼天已，其身光明猶如滿月，其光明曜，六根常受五欲之樂，常自娛樂，無量天女以為供養。身服天衣及著天鬘，常行遊戲園林華池。入頗梨林，其林皆悉是頗梨樹，普出光明以為嚴飾，華果具足，其葉光澤猶如雲母，果如明鏡其相方正。是時天子入毘留博叉林，見百千身皆悉端正，塗香末香華鬘莊嚴，百倍踊躍，謂餘天眾悉不如己。時毘留博叉入彼林中，觀諸世間。以林勢力，毘留博叉於此林中，見空行夜叉、地行夜叉及閻浮提法、非法相。見增長果。於頗梨樹，見人行法，心則歡喜；見行非法，心則不悅。毘留博叉見法、非法，向帝釋說：『於夜叉所，知閻浮提人若善、不善。』時彼天子於此林中，受五欲樂，乃至愛善業盡，墮於地獄、餓鬼、畜生。若生人中，於法城內生於正見大長者家，大富饒財，以餘業故。</p>
<p>「復次，比丘知業果報，觀三箜篌天已，觀四大天王天，名曰行天，遶須彌山王住於宮殿，外道說言：『曜及星宿』。粗略而說，三十六億眾生何業生於彼處？彼以聞慧見：此眾生持七種戒——身戒、口戒：身三種戒，口四種戒——生於彼處，得增上果。以眾生作善、不善業因緣故，現善惡相。日月星宿名曰行天，遶須彌山；虛空持風名曰風輪，為增上緣，轉持日月星宿，遶於須彌山王。於彼天中，二護世天：一名提頭賴吒；二名毘沙門。此諸天眾與二大天王遊四天下，種種摩尼以為宮殿青黃赤白，如前所說。與行天眾遊戲空中，受五欲樂，如意自娛，乃至愛善業盡，墮於地獄、餓鬼、畜生。若得為人，常樂遊行一切國土，設無因緣常遊諸國，或受安樂、或受苦惱，以餘習故、餘戒力故。</p>
<p>「復次，比丘知業果報，觀四大天王更無餘地，作如是念：『四天王天無量無邊。』如是盡觀於須彌山四面受樂，右遶遊行。日月遊行遶須彌山，隨在何方，須彌山王則有影現，人說為夜。閻浮提北，名曰風輪，持北方星，輪轉不沒，風輪持故。諸外道等，見此辰星——北斗七星——常現不沒，便謂此星能持一切世間國土。不如實知，不知風力之所持也，如是外道少分有知。比丘如實觀四天王天，厭離生死，見天退苦，觀已厭離，生死無常，一切破壞，一切變動，一切別離，一切業藏，諸業流轉。如是比丘以聞知見。</p>
<p>「復次，行者內觀於法，順法修行。一切愚癡凡夫貪著欲樂，為愛所縛，為求生天而修梵行，欲受天樂。如是比丘深生厭離，不樂不著、不修不味。觀諸樂已，以聞智慧見：彼比丘能與魔諍，欲度生死海，得第十七地。地神夜叉聞已歡喜告虛空神，空行夜叉聞已歡喜告四天王，如前所說次第乃至無量光天：『閻浮提中某村某邑，某城某國某種姓中，某善男子名字某甲，以信出家，剃除鬚髮而被法服，與魔共戰，欲出諸有。』如是無量光天聞已歡喜，告餘天曰：『閻浮提人順行正法，我今隨喜。此人發心，欲出生死，與魔共戰，持戒正行。欲與魔戰，減損魔軍，增長如來所說正法。』</p>
</div>
<p class='juan'>正法念處經卷第二十四</p></div>
</div><!-- end of div[@id='body'] -->
</body></html>