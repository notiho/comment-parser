<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='pin'>
<p class='juan'><a id='mulu132' /><a id='mulu133' />正法念處經卷第六十一<p class="byline">元魏婆羅門瞿曇般若流支譯</p>觀天品之四十<span class='note-inline'>(夜摩天之二十六)</span></p><p>「『復次第五，聞法利益安樂一切人天，謂何等法？所謂說法，說於一切布施之法，說諸善法。一切尊中，聞法最勝，能斷一切憍慢根本。所謂說法，能調憍慢。說法、聞法、尊敬重法，說於信法，說受持法，說修行人不離說法。諸佛如來以法為師，何況聲聞緣覺。說法有十功德，多所利益。何等為十？時處具足，分別易解，與法相應，非為利養，為調伏心，隨順說法，說施有報，說生死法多諸障礙，說天退沒，說有業果。若說法人有此十法，令聞法者得多功德，利益安樂乃至涅槃。是聽法者及說法人隨所作願，各得成就。一切種種布施之中法施最勝，乃至能令一切眾生得涅槃樂。</p>
<p>「『復次，聞法功德：成就深心，信根清淨，一向淨心信於三寶。詣聽法處，為聞正法，隨舉一足，皆生梵福。若人供養說法法師，當知是人即為供養現在世尊。其人如是隨所供養，所願成就，乃至得阿耨多羅三藐三菩提，以能供養說法師故。何以故？以聞法故，心得調伏；以調伏故，能斷無知流轉之闇。若離聞法，無有一法能調伏心。如聞說法，有四種恩甚為難報。何等為四？一者母；二者父；三者如來；四者說法法師。若有供養此四種人，得無量福，現在為人之所讚歎，於未來世能得菩提。何以故？以說法力，令憍慢者得調伏故，令貪著者信布施故，令麁獷者心調柔故，令愚癡者得智慧故。以聞法力，令迷因果者得正信故。以聞法力，令邪見者入正見故。以聞法力，令樂殺生、偷盜、邪婬業者得遠離故。以此說法調伏因緣，終得涅槃。以此因緣，說法法師甚為難報。父母之恩難可得報，以生身故，是故父母不可得報。若令父母住於法中，名少報恩。如來、應、等正覺，三界最勝，度脫生死，無上大師，此恩難報，唯有一法能報佛恩，若於佛法深心得不壞信，是名報恩。以此供養，亦自利益。』</p>
<p>「爾時，孔雀王菩薩說經偈曰：</p>

<div class="lg regular" style="margin-left:2em;"><div class='lg-row'>「『以說法因緣，　得安隱涅槃，</div>
<div class='lg-row'>能斷一切縛，　眾生之大師。</div>
<div class='lg-row'>以說寂靜法，　能斷愚癡網，</div>
<div class='lg-row'>如是勝導師，　能示眾生道。</div>
<div class='lg-row'>若法令眾生，　超度諸有海，</div>
<div class='lg-row'>此法最殊勝，　世法莫能及。</div>
<div class='lg-row'>若人能供養，　此四種福田，</div>
<div class='lg-row'>斯人得善果，　導師如是說。</div>
<div class='lg-row'>既得具諸根，　亦得聞佛法，</div>
<div class='lg-row'>若行於非法，　後悔無所及。</div>
<div class='lg-row'>處處生愛著，　常求於欲樂，</div>
<div class='lg-row'>恒貪愛妻子，　不覺死來至。</div>
<div class='lg-row'>念念多諸惡，　種種過所亂，</div>
<div class='lg-row'>以心縛眾生，　將趣三惡道。</div>
<div class='lg-row'>是惡難調伏，　常求天人便，</div>
<div class='lg-row'>是心不可信，　眾生之大怨。</div>
<div class='lg-row'>以善聞善見，　無量種修習，</div>
<div class='lg-row'>以法調伏心，　如馬得銜勒。』</div>
</div><p>「如是第一深厚福田，具善功德，應修供養。利益天眾，說如是法及說業道，尊重讚歎說法之師，孔雀王菩薩以願力故，生彼天中利益諸天。時，諸天眾既聞法已，心得清淨，皆悉一心聽其所說，作如是言：『此孔雀王所說相應非不相應，與兜率陀寂靜天王所說相應，無異無別。思惟此法，初中後善，第一清淨、第一善法、第一安隱，利益安樂一切天人，令得寂滅。』</p>
<p>「爾時，孔雀王聞兜率陀天說是語已，心淨歡喜，一切悲心安忍利益一切天眾乃至涅槃。</p>
<p>「『復說第六深勝法門能至涅槃，如是之法，第一安隱、第一最勝，眾人所愛，所謂悲心。一切人愛，令人生信，安慰生死怖畏眾生，心不安隱令得安隱，於無救者為作救護。若有悲心，是人則去涅槃不遠。悲心柔濡，無欺誑心、無麁獷心，能斷瞋心，悲潤心故。又悲心者，名大莊嚴。於五道眾生若起悲心，能破瞋惱。云何於地獄眾生而起悲心？此諸眾生云何為於自業所誑？由心怨家之所造作，得不可喻種種大苦。鐵鈎鐵杵、融銅熾然，惡蟲所噉，難度瀑河漂沒眾生，鵰鷲烏鵲之所啄食，入劍樹林及灰河中受種種苦，不可具說。所謂活地獄、黑繩地獄、眾合地獄、叫喚地獄、大叫喚地獄、焦熱地獄、大焦熱地獄，乃至阿鼻地獄及其隔處大地獄等一百三十六處。眾生墮中，<span class='corr'>圮</span>裂劈坼、斷截燒煮，自心所誑，業網所縛，愛火所燒，無救無歸，東西馳走，求哀自免以求救護：「我當何時得度如此大苦惱海？」於此眾生而起悲心。若種如是悲心種子，則為天王或作轉輪聖王，一切眾生之所愛重。悲心之人，愛樂善業。是名觀地獄眾生受大苦惱而起悲心，則得增長無量梵福。</p>
<p>「『復次，若沙門、婆羅門及餘善人利益眾生，觀諸餓鬼當起悲心。云何眾生墮餓鬼中？種種飢渴自燒其身，如燒叢林，四面馳走，互相搪突，炎火焚燒，遍體熾然，無救無歸，處處遍走以求救護，無能救者。此諸眾生何時當離種種苦惱？何時當斷飢渴乏苦？是名觀餓鬼苦而起悲心。</p>
<p>「『復次，若沙門、婆羅門及餘善人，觀於畜生而起悲心。<span class='corr'>畜生</span>之中無量苦惱，互相殺害。畜生三處，所謂空行、水行、陸行，死法無量，互相殘害、互相食噉，此諸眾生何時當脫？是名觀畜生苦而起悲心。若有能生如是之念，則生梵天，以悲心念諸眾生故。</p>
<p>「『悲念眾生於三惡道大苦惱處，於最大惡業果之地興悲心已，復於六欲諸天而起悲心。於六欲天，受天之樂不可譬喻，種種山谷山峯園林而受快樂，蓮華林池共諸天女遊戲受於百千種樂。既受樂已，業盡還退，生在苦處，受大苦惱，墮於地獄、餓鬼、畜生。此生死處，戲弄眾生，愛鎖所縛，東西馳走，迷亂無知，受大苦惱。是名觀諸天苦而起悲心。</p>
<p>「『復次若沙門、婆羅門及以餘人，觀於人中而起悲心，以種種業生於人中，受苦樂果。上中下眾生種種作業、種種心性、種種信解，或有貧窮依恃他人，憎愱妨礙，畏他輕賤，追求作業以自存活。如是觀人世間而起悲心，如是悲心，第一白法，能得涅槃。</p>
<p>「『如是觀五道眾生五種苦已而興悲心，如是之人得勝安隱，則得涅槃。』</p>
<p>「爾時，孔雀王菩薩說迦迦村陀如來頌曰：</p>

<div class="lg regular" style="margin-left:2em;"><div class='lg-row'>「『若人心柔軟，　悲心自莊嚴，</div>
<div class='lg-row'>為一切所護，　眾人所稱歎。</div>
<div class='lg-row'>如是柔軟心，　諸根常悅預，</div>
<div class='lg-row'>此正見善人，　去涅槃不遠。</div>
<div class='lg-row'>若悲心莊嚴，　則為人中天；</div>
<div class='lg-row'>若人無悲心，　是則常貧窮。</div>
<div class='lg-row'>若人柔軟心，　調伏如真金；</div>
<div class='lg-row'>若悲在心中，　此寶無窮盡。</div>
<div class='lg-row'>若人常精進，　恒修行正法，</div>
<div class='lg-row'>此人心智光，　猶如大明燈。</div>
<div class='lg-row'>若人於晝夜，　心常住於法，</div>
<div class='lg-row'>斯人之悲心，　晝夜常不離。</div>
<div class='lg-row'>其人心清淨，　利益諸眾生，</div>
<div class='lg-row'>既受安樂已，　後得於涅槃。</div>
<div class='lg-row'>悲心清淨施，　牟尼所讚歎，</div>
<div class='lg-row'>能斷一切過，　悲財無窮盡。</div>
<div class='lg-row'>功德勝莊嚴，　能斷一切過，</div>
<div class='lg-row'>牟尼悲潤心，　故至不滅處。</div>
<div class='lg-row'>悲因隨所在，　如蜜乳和合，</div>
<div class='lg-row'>瞋恚及熱惱，　不能住其心。</div>
<div class='lg-row'>既昇悲心栰，　哀矜心勇健，</div>
<div class='lg-row'>能度於有海，　三毒大洄澓。</div>
<div class='lg-row'>功德勝營邑，　無勝此莊嚴，</div>
<div class='lg-row'>善人之所愛，　故名為悲心。』</div>
</div><p>「如是孔雀王菩薩為天說法，初中後善，相應寂滅，一切天眾樂集聽受。</p>
<p>「『復次，彼佛世尊說第七法，謂何等法與之相應而得解脫，斷於放逸。以何等業？謂柔軟心，斷輕躁過，攝諸功德。若有人能柔軟深心，離一切垢，涅槃解脫猶如在手。軟心之人，心如白鑞，修行善業，眾人所信。麁獷之心如金剛石，恒常不忘怨結之心，行不調伏，眾人所憎，不愛不信；若起惡心，堅執不捨，心不安樂，不樂禪誦，不近善人，不生善法。如沙鹵地不生種子，又如沙中不出麻油，麁獷心人亦復如是不生善法，如搆角乳，如月中暖，如石女兒，如空中花。麁獷惡業，誑詐無智，自誑誑他，五有所沒，近不善人，捨離三寶。此生盲人不覩正法明慧之日，甚可哀愍，生老病死、憂悲苦惱眾苦之聚，入大曠野受無量苦，遠離柔軟甘露之味。如是惡人沒於苦海，去涅槃遠。何以故？不行涅槃道因行故。以是義故，常不得樂。若有人能柔軟其心，其人一切定得涅槃，譬如麻性出油，日性光明，月光性冷，火熱地堅風動水濕，四大各各自相不倒。軟心之人調伏其心，信心精進不顛倒見，信於因果，則於涅槃如在現前。』</p>
<p>「爾時，孔雀王菩薩以佛經偈，而說頌曰：</p>

<div class="lg regular" style="margin-left:2em;"><div class='lg-row'>「『若人心柔軟，　猶如成鍊金，</div>
<div class='lg-row'>斯人內外善，　速得脫眾苦。</div>
<div class='lg-row'>若人心器調，　一切皆柔軟，</div>
<div class='lg-row'>斯人生善種，　猶如良稻田。</div>
<div class='lg-row'>一切諸眾生，　不能盡斯藏，</div>
<div class='lg-row'>能破於貧窮，　及以多誑詐。</div>
<div class='lg-row'>利根寂靜人，　常修行禪定，</div>
<div class='lg-row'>不著放逸境，　永離諸苦惱。』</div>
</div><p>「如是孔雀王菩薩說是偈時，夜摩天眾、兜率天眾樂聞無厭，復欲聞法，合掌恭敬白言：『大聖！願為我等具說二十二法。我等為欲利益他故，當至心聽。』</p>
<p>「爾時，孔雀王菩薩為諸天眾說二十二最勝法門，已說七法，今當次第說第八法。『若有沙門、婆羅門及餘善人，心生思惟有何等法？謂調伏法，能與一切作莊嚴法，一切調伏毘尼相應。若沙門、婆羅門，若復餘人，在家、出家，若老若少，調伏相應，以此莊嚴能令端正。若離調伏，猶如野干、烏鵄鵰鷲。出家之人云何調伏？出家之人初以袈裟而自調伏，當行七事。何等為七？一者如其國法，受糞掃衣，隨所住國在家之人所棄之衣。若在塚間有死人衣，死屍所壓，則不應取；若於塚間得破壞衣，則應受用。是名袈裟調伏之法。</p>
<p>「『復次，第二調伏。若入聚落，觀地而行，前視一尋，念佛影像，一心正念，諸根不亂，數出入息，係心身念。入於聚落，不觀一切所須之具，不觀種種器物，亦不觀他莊嚴幃帳，不與女人言論語說，不抱小兒，不數動足，亦不動臂及其床座，不手摩頭，不數整衣，不抖擻袈裟，不按摩手亦不彈指。是名第二調伏之法。</p>
<p>「『復次，第三調伏。入施主家，於飯食時齊腕澡手。若受食時，不大舒手，當前一肘，不滿口食亦不太少。若於食時，不輕弄、不調戲，謂不知足，失他淨信，令他輕慢，當觀他心。若所揣飯，不大不小，不大張口，不令有聲，不大出氣。所應之食，但食二分，食知止足，不觀他鉢而生貪心。所受飲食，不壞他心，自觀其鉢，不左右顧視。食已離鉢，澡漱清淨，守攝諸根，正心說法，心念審諦，不遲不速、不曲不直，不非時說，不多不少，護施主心，不壞其信。是名第三調伏之法。</p>
<p>「『復次，第四調伏。若於食時，若於聚落或於城邑先所見食，不生心念，不數言說，亦不悕望所受敷具，如法受畜，不求上勝。是名第四調伏之法。</p>
<p>「『復次，第五調伏。一切所作不倚不著，不惜身命，於所用具不多聚積，不行邊方危怖之處，不異服飾，不樂請喚，不偏樂於一家往返。是名第五調伏之法。</p>
<p>「『復次，第六調伏。不斷草木及掘生地，不著雜色革屣、雜色衣服。若他破戒，不謗不說。心不悕望王者之饍，不親近於憙鬪比丘。是名第六調伏之法。</p>
<p>「『復次，第七調伏。若有比丘同意同法，應當親近利益，令有常度，欲棄魔境，寂滅調伏，守攝諸根，如此比丘應當親近。若於山窟、若於山㵎、樹下露地，常修行空、無相、無願。是名第七調伏之法。若有比丘能如是行，則能捨離一切諸縛而得解脫。』</p>
<p>「爾時，孔雀王菩薩為諸天眾，以偈頌曰：</p>

<div class="lg regular" style="margin-left:2em;"><div class='lg-row'>「『調伏法相應，　修行智境界，</div>
<div class='lg-row'>怖畏生死過，　則不空出家。</div>
<div class='lg-row'>學處不毀缺，　不念於本樂，</div>
<div class='lg-row'>常觀於諸陰，　應住靜林中。</div>
<div class='lg-row'>軟語寂滅人，　現趣於涅槃，</div>
<div class='lg-row'>持戒莊嚴身，　與出家相應。</div>
<div class='lg-row'>於自他法中，　若能不迷惑，</div>
<div class='lg-row'>業報非業報，　道非道亦然。</div>
<div class='lg-row'>離於惡業行，　苦樂不怖畏，</div>
<div class='lg-row'>於家得解脫，　眾苦不能縛。』</div>
</div><p>「如是孔雀王說於調伏無量功德，令諸天眾皆得信解，一切天眾一心諦聽。爾時，孔雀王菩薩為夜摩天眾、兜率陀天眾說法，心不休息，知諸天眾敬重法故，復說第九無垢淨法。『云何名為無垢淨法？若沙門、婆羅門及餘世間信於業報，信業報故則得大法。若沙門、婆羅門及餘世間信業果報，此人則能知身惡業，於身惡業不習增長，不愛不樂，以其得果在於地獄、餓鬼、畜生惡境界故。如是於口惡業不習增長，不愛不樂，以其當受地獄、餓鬼、畜生惡果報故。如是於意惡業不習增廣，不愛不樂，以其當受地獄、餓鬼、畜生苦故。若沙門、若婆羅門先作惡業，念已生悔，止不更作，親近師長從其聞法，云何得脫惡業果報？如是師長有智調伏，為說因緣，以方便說，令悔所作，過去惡業則為盡滅。以其如是念善業故，不作惡業。觀業因緣從何所起，如是觀之，不作惡業，能令一切不善之業漸得消滅，或令輕薄現在所作身口意惡不善之業，以心輕故，作已速悔，不復更作，如是悔心，若業成就，一切惡業皆悉消滅。若沙門、婆羅門及餘世間如是知業，作是思惟：「我以習惡，當作身口意惡不善之業，報熟之時，墮於地獄、餓鬼、畜生。」彼於未生惡不善業，以正方便，令其不生。沙門、婆羅門若能如是信業果報，設有地獄惡業成就，應久在地獄受大苦惱，或得薄少或皆消滅。復次，勤精進故，若有惡業應墮餓鬼，久在餓鬼飢渴大苦，或少時受或皆消滅。如是沙門、婆羅門及餘眾生若有應墮畜生惡業，久在畜生互相食噉，或少時受或一切滅。唯除作習決定成就<span class='corr'>隨</span>於何道，若於地獄、餓鬼、畜生境界之中，定受果報。</p>
<p>「『復次，信業果報，思惟難解微細業果。於三種惡業作已懺悔，不復更作。以不定業生畜生中。如是思惟：「若地獄業、若餓鬼業、受畜生身，悔心清淨能破重業。」以心力故，或一切滅或斷少分。若有應受畜生惡業，心悔能滅，自業能滅，不受長命畜生之身，不受大苦，或以勝心能斷惡業。以此因緣，當信業果。若沙門、婆羅門及以餘人信業果報，則能到於生死彼岸。何以故？一切生死五道之中，以善不善業果報故有，是故應信實業果報。一切眾生，一切業果因緣故與。是故，若男若女應勤精進，晝夜思惟，業之果報於生死中第一堅牢。</p>
<p>「『復次，第十。若沙門、婆羅門及以餘人應當思惟，思何等法？所謂住處所害。若沙門、婆羅門及以餘人，少智慧者，住處所害，其心樂著，情戀不捨，或僧伽藍或僧住處、或在聚落、或住國土或住城邑及以異處，常樂懈怠，樂於非處，不至寂靜阿蘭若處，不行異處，不名在家，不名出家，於非法處乃至命終。如是之人為何因緣而行出家？不至一切所應山林阿蘭若處，乃於非處而盡身命。為修禪故而行出家，不入山林寂靜之處而住非處。若沙門、婆羅門住於非處，為諸施主之所輕毀，不樂親近，不修供養，亦不樂見。若住非處，過失彰顯，為諸凡俗之所輕笑，互共論說言：「某沙門、某婆羅門及以餘人，樂住非處。」不名在家，不名出家，不樂山林阿蘭若處，貯畜財物，樂見俗人，親近在家，猶如奴僕，為諸白衣之所輕賤。是故此人不名在家，不名出家，住非處故。設令無過，為他所謗。無有一人住於非處，不為施主之所輕賤。數見白衣或近在家，雖不輕慢，或生異過。若沙門、婆羅門住非法處，以住非處，得無利益。是故沙門、婆羅門不應住於破壞之處，常樂住處，常樂獨處，樂住樹下、樂住塚間、樂住靜處，以修禪默，或在山谷獨一而行，乃至盡命。應避非處，捨離一切非法之處能得解脫；住非處者，不得解脫。』</p>
<p>「爾時，孔雀王菩薩而說頌曰：</p>

<div class="lg regular" style="margin-left:2em;"><div class='lg-row'>「『比丘住非處，　人視如僮僕，</div>
<div class='lg-row'>輕之如草芥，　亦失自利益。</div>
<div class='lg-row'>比丘住非處，　非在家出家，</div>
<div class='lg-row'>於禪誦法中，　其心不憙樂。</div>
<div class='lg-row'>比丘住非處，　貯積稸財物，</div>
<div class='lg-row'>貪心著財寶，　不覺死時至。</div>
<div class='lg-row'>身命念念盡，　而不能覺知，</div>
<div class='lg-row'>不知所作業，　能受未來報。</div>
<div class='lg-row'>比丘住非處，　常樂見俗人，</div>
<div class='lg-row'>常行於非處，　死則入惡道。</div>
<div class='lg-row'>心無所樂著，　一切不悕望，</div>
<div class='lg-row'>能脫一切貪，　是名為沙門。</div>
<div class='lg-row'>若在山樹下，　常修習禪觀，</div>
<div class='lg-row'>則得清淨智，　遠離一切過。</div>
<div class='lg-row'>遠離一切貪，　不為境界惑，</div>
<div class='lg-row'>則能滅煩惱，　如火焚乾薪。</div>
<div class='lg-row'>獨修行比丘，　攝持於五根，</div>
<div class='lg-row'>如實知身相，　則得涅槃道。</div>
<div class='lg-row'>常念勤精進，　遠離一切過，</div>
<div class='lg-row'>是人到涅槃，　如至遊戲處。</div>
<div class='lg-row'>常求於涅槃，　常怖畏生死，</div>
<div class='lg-row'>如是清淨心，　則不樂非處。』</div>
</div><p>「『比丘如是住於非處，得眾多過，是故比丘應當捨離非法之處。若有比丘住於非處，凡俗無異，若有俗人住於非處，得無量惡，何況沙門，近在家故，則與一切善法相違，是故應當遠離非處。』</p>
<p>「時，孔雀王菩薩復為夜摩天眾及兜率天，說迦迦村陀如來第十一法。『如是善法，甚可愛樂，能至涅槃。何等善法？所謂住心。若比丘有住心者，能持善法，人所讚歎。住心之法，離一切惡，無始流轉。心過羅網結使周遍繫縛堅固，非是少時少精進、少定能斷。如是大惡羅網，若有比丘薄少住心，則不能斷心地過網。無有異法能斷生死如住心法。唯修行者有住心法，若不善法起，攝心令伏，不樂惡業，精勤斷除，勇猛精進，斷不善法。若貪欲心起，修不淨觀，是名相應。是惡欲心，不淨能斷，不樂不著。若起瞋恚，攝心修慈。若起癡心，攝心觀於十二因緣。』</p>
<p>「爾時，孔雀王菩薩以偈頌曰：</p>

<div class="lg regular" style="margin-left:2em;"><div class='lg-row'>「『若不樂住心，　隨樂起諸愛，</div>
<div class='lg-row'>若為愛所縛，　失於二世利。』</div>
</div><p>「如是孔雀王菩薩為夜摩天、兜率陀天，說不住心無量過惡。爾時，天眾聞二世利，樂聽無厭，作如是言：『孔雀王未曾有也。乃能為我演說深法，初中後善，能至涅槃。於種種生死，能生厭離，第一安隱。唯願為我次第宣說，我等當共一心聽受，自利利他。』</p>
<p>「時，孔雀王聞是語已，知諸天眾一心樂聞，踊躍歡喜，其心怡悅，第一利他美妙音聲告諸天眾：『若沙門、婆羅門及以餘眾，心念於法，既念法已，勤修怖畏。修何等法？所謂畏惡名稱。若有比丘畏於惡名，則離諸過。所謂不入女人戲笑之處，不入酒肆，不近沽酒，不與共語，不近嗜酒人亦不與語，不近賊人，不近先作大惡之人，不近好鬪人，不近陰惡懷毒人，不近無恒數捨道人，不近博戲人，不近伎樂人，不近小兒，不近繫縛女色人，不近輕躁人，不近不護口人，不近貪人，不近販賣欺誑人，不近巧偽市道世所惡賤人，不近決掘河池人，不近黃門女人同路一步，不近調象人，不近魁膾人，不近調馬人，不近斷見人，不近無戒人。如是惡人，比丘一切不應親近。何以故？近如是人，失比丘法。世間之人作如是念：「如是比丘近如是人，必與同行，與如是人習近共行。」生一切人如是之念。是故比丘當畏惡名，不應與此不淨業人同路行於一足之地。』</p>
<p>「爾時，孔雀王菩薩以如來偈，而說頌曰<span class='note-inline'>(上顯文中少第十二摽文，或合或闕本同未詳)</span>：</p>

<div class="lg regular" style="margin-left:2em;"><div class='lg-row'>「『若人近不善，　則為不善人，</div>
<div class='lg-row'>是故應離惡，　莫行不善業。</div>
<div class='lg-row'>隨近何等人，　數數相親近，</div>
<div class='lg-row'>近故同其行，　或善或不善。</div>
<div class='lg-row'>一切人求善，　當近於善人，</div>
<div class='lg-row'>如是能得樂，　善則非苦因。</div>
<div class='lg-row'>近善增功德，　近惡增尤苦，</div>
<div class='lg-row'>功德及惡相，　今如是略說。</div>
<div class='lg-row'>常近於善人，　則得善名稱；</div>
<div class='lg-row'>若近不善人，　令人速輕賤。</div>
<div class='lg-row'>常應親善人，　遠離於惡友，</div>
<div class='lg-row'>以近善人故，　能捨諸惡業。』</div>
</div><p>「時，孔雀王菩薩復為諸天說如是言：『若有比丘有七功德，則離惡名。何等為七？一者離眾人；二者不樂供養之利；三者知足，能令施主得清淨心；四者樂住山谷靜處，攝諸善業；五者離於多語；六者若入聚落，不至酒家；七者不作販賣貿易。比丘若有如是功德正行相應，則無惡名，眾人所敬。是故畏惡名者，為最第一。若有比丘不畏惡名，所得過惡，過於白衣，隨意而作、隨意而說，於所破戒，心無慚愧，是破戒人身壞命終，墮於地獄。畏惡名者，樂空閑處，不樂近於聚落城邑，以知足故，不壞他信，遠離一切憒閙之處，於微小過，心常怖畏。如是怖畏惡名比丘，得世間善。』</p>
<p>「『復次，第十三法能多利益，何等善法？所謂不樂著法——此法可愛。若有比丘離著清淨，意純無著，樂於閑靜，安住淨命，離於憂惱，第一安隱，攝心一處。若遭苦厄，心不怯怖；若他罵辱，不起瞋恚。逢喜不喜，於畏不畏。不親宗族，自失利益。隨所作事皆悉究竟。於先所作諸惡之業，不生喜樂，不樂觀看遊戲歌舞。從一聚落至一聚落、從城至城、從邑至邑、從家至家，心不樂著睡安覺安。不樂著故，清淨正行，猶如耆老，魔不得便。不著於色聲香味觸，亦不樂著供養之利；得已，捨於不善覺觀，精勤斷除令其不生。若生惡覺，尋即除滅，令不惱心。如是比丘尚能精勤滅不善覺，況復麁過而不斷除。有三種法應當修行，何等為三？所謂已生不善法妨於悲心，為斷除故，勤行精進。未生不善法，為不生故，勤行精進。已生善法，念當精勤修習增廣。若有比丘心不樂著正意清淨，欲求愛盡、欲求厭離、欲求安樂，無得樂著。若有比丘心不樂著，則得第一最勝之樂。』</p>
<p>「爾時，孔雀王菩薩以偈頌曰：</p>

<div class="lg regular" style="margin-left:2em;"><div class='lg-row'>「『常修於禪定，　心無所樂著，</div>
<div class='lg-row'>心常清淨故，　意正不錯亂。</div>
<div class='lg-row'>若人正憶念，　諸惡不能染，</div>
<div class='lg-row'>以能離諸過，　是名得安隱。</div>
<div class='lg-row'>一心正憶念，　覺觀莫能亂，</div>
<div class='lg-row'>以離惡覺觀，　是名善安住。</div>
<div class='lg-row'>若人意寂靜，　常樂於涅槃，</div>
<div class='lg-row'>其人諸根中，　遠離諸不善。</div>
<div class='lg-row'>若有修行者，　得禪三昧樂，</div>
<div class='lg-row'>皆由一心念，　修行之所得。</div>
<div class='lg-row'>若樂獨比丘，　樂從內心生，</div>
<div class='lg-row'>此樂於諸樂，　第一無等倫。</div>
<div class='lg-row'>一心係念者，　其心則清淨，</div>
<div class='lg-row'>得脫諸過網，　心意常寂滅。</div>
<div class='lg-row'>常一心係念，　攝持於五根，</div>
<div class='lg-row'>斯人智慧水，　能滅愛毒火。</div>
<div class='lg-row'>解脫愛縛人，　常得清淨樂，</div>
<div class='lg-row'>現前得勝處，　無盡亦無壞。</div>
<div class='lg-row'>覺觀亂其心，　處處受生死，</div>
<div class='lg-row'>一念緣相應，　三昧力能持。</div>
<div class='lg-row'>是故此勝道，　能到涅槃城，</div>
<div class='lg-row'>以一心念故，　能破魔王軍。</div>
<div class='lg-row'>堅固智光明，　繫縛心逸馬，</div>
<div class='lg-row'>到第一彼岸，　無垢清淨處。</div>
<div class='lg-row'>第一勇健者，　修行到彼岸，</div>
<div class='lg-row'>以一心係念，　能至不壞處。』</div>
</div><p>「如是孔雀王菩薩為諸天眾無量說法，利益安樂。復為兜率陀天、夜摩天眾不斷說法，能至涅槃，告諸天眾：『一切善法中第一真法，所謂第十四，獨行比丘，好行善業，行林樹間，善寂滅行。所謂獨行比丘，寂靜調伏，心無所畏，一切處樂。若在山谷、若在山窟、若草[卄/積]邊，心無偏著，其心正直。獨行比丘有七法利益，何等為七？一者知足，心常歡喜；二者心常清淨；三者世間所敬，諸天所護；四者離惡塵垢；五者善法增長；六者一心正念，淨身口意，解脫現前；七者離於垢法，成就白法。以獨行故，能破無量無始流轉煩惱怨家。獨行比丘一心正行，怖畏煩惱，於微少惡，心生怖畏，常勤精進，威儀寂靜。』</p>
<p>「爾時，孔雀王菩薩為利諸天，以偈頌曰：</p>

<div class="lg regular" style="margin-left:2em;"><div class='lg-row'>「『輕擾堅牢惡，　大力難調伏，</div>
<div class='lg-row'>勇健調伏心，　則得第一樂。</div>
<div class='lg-row'>如是三種過，　破壞諸世間，</div>
<div class='lg-row'>智水能除滅，　則得第一樂。</div>
<div class='lg-row'>若人不愛法，　雖人而非人，</div>
<div class='lg-row'>不住於真道，　不至涅槃城。</div>
<div class='lg-row'>既得此人身，　功德所依處，</div>
<div class='lg-row'>云何不昇栰，　度諸有流海？</div>
<div class='lg-row'>一切眾生命，　如電旋火輪，</div>
<div class='lg-row'>如乾闥婆城，　速過不暫停。</div>
<div class='lg-row'>是身念念壞，　常畏於老死，</div>
<div class='lg-row'>速滅無堅住，　如何起身慢？</div>
<div class='lg-row'>此身為病城，　是大憂悲處，</div>
<div class='lg-row'>善不善之地，　是故名為身。</div>
<div class='lg-row'>若人施戒智，　而自莊嚴身，</div>
<div class='lg-row'>於人中最勝，　成就善果報。</div>
<div class='lg-row'>若人有七真，　其人與佛等，</div>
<div class='lg-row'>施戒智精進、　悲忍善調伏。</div>
<div class='lg-row'>若人於無量，　不可數時劫，</div>
<div class='lg-row'>修六波羅蜜，　斯人名為佛。</div>
<div class='lg-row'>若人捨離欲，　三界最第一，</div>
<div class='lg-row'>以捨諸欲故，　常得大安樂。</div>
<div class='lg-row'>若人貪著欲，　眾苦常現前，</div>
<div class='lg-row'>欲為眾苦因，　是故應捨離。』</div>
</div><p>「如是孔雀王菩薩為兜率陀天、夜摩天眾，說如是法。爾時，孔雀王復為天眾說第十五利益之法。『若沙門、婆羅門及餘世間，心不散亂，則得利益。若散亂心，善攝心意，令心正住，常樂親近同梵行者，常勤精進以求安隱，離諸惡道。若比丘心不散亂，折伏六根，不著境界，怖畏生死，捨離一切不善之法；捨離一切不善法故，常得安樂。若有比丘於色聲香味觸法中，心不散亂，是名比丘心意正念；心正念故，善法增長。正念之人不樂生死，常勤精進，樂修三昧。以正念故，則能得道；既得道已，勤修眾行。以勤修道，發起眾行，正憶念故，而得道果。心常正念修習道故，斷除眾結，滅於諸使。斷何等結？所謂愛結、恚結、無明結、慢結、姤結、慳結，皆斷此結。滅何等使？所謂欲染使、恚使、有染使、無明使、慢使、見使、疑使，此使皆滅。以此結使大力因緣，流轉諸道，三界所攝。若心不散，一心念於見道修道，皆悉能滅。若沙門、婆羅門、若復餘人，欲得安隱，一切善不善法，心為根本。是故宜應精進修道，怖畏有過，攝心正念，能滅煩惱，無有餘法能滅如是無始流轉煩惱稠林如正念心。』</p>
<p>「爾時，孔雀王菩薩以一切智偈而說頌曰：</p>

<div class="lg regular" style="margin-left:2em;"><div class='lg-row'>「『一心念現前，　怖畏於諸惡，</div>
<div class='lg-row'>能生無漏法，　猶如畦種稻。</div>
<div class='lg-row'>一心念現前，　精勤修習道，</div>
<div class='lg-row'>斷除不善法，　如日除闇冥。</div>
<div class='lg-row'>若一心現前，　常正念寂滅，</div>
<div class='lg-row'>則不畏眾過，　如金翅鳥毒。</div>
<div class='lg-row'>如是散亂心，　如風有大力，</div>
<div class='lg-row'>智者能調伏，　猶如調象師。</div>
<div class='lg-row'>戒三昧智慧，　猶如大猛火，</div>
<div class='lg-row'>與風共和合，　焚燒諸惡林。</div>
<div class='lg-row'>是故應修智，　斷除於愚癡，</div>
<div class='lg-row'>離於老死患，　得無上勝處。</div>
<div class='lg-row'>若能勤攝心，　修行於精進，</div>
<div class='lg-row'>以其攝心故，　能斷一切惡。</div>
<div class='lg-row'>心常緣境界，　勇猛能攝持，</div>
<div class='lg-row'>諸欲不能壞，　如毒藥在手。</div>
<div class='lg-row'>如是勤精進，　能調伏其心，</div>
<div class='lg-row'>三道大愛河，　速度勿停住。』</div>
</div><p>「如是孔雀王為利夜摩天眾、兜率天眾，說於善行。時，諸天眾聞是法已，怖畏生死，捨離一切境界之樂。</p>

<p class='juan'>正法念處經卷第六十一</p></div></div>
</div><!-- end of div[@id='body'] -->
</body></html>