<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法念處經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><div class='pin'>
<p class='juan'><a id='mulu73' /><a id='mulu74' />正法念處經卷第三十二<p class="byline">元魏婆羅門瞿曇般若流支譯</p>觀天品之十一<span class='note-inline'>(三十三天之八)</span></p><p>「爾時，天子念其天宮，還於天上。是時邪見外道諸婆羅門言：『此諸地，某天某天之所攝受。』或作諸論或作讚歎，如是林中所住邪見外道諸婆羅門，見之敬重頭面頂禮，但觀其相而生敬信，不如實知是第二天。復生分別見：此天子處處遊行，身如火聚，謂閻浮提人身入火中，以是因緣，生於善道，受諸天身。外道邪見諸婆羅門即作邪論，或自立宗，或自說因、自說譬喻，或作讚歎。既自邪見，復為他說，令他受行，以火燒身，望生天上。如是不能如實見知，說邪因果，非實果報，身壞命終墮於地獄。</p>
<p>「復次，邪見外道諸婆羅門住林中者，生於邪見。覩此天子從天來下向閻浮提，以遠見故，見不明了。遙見天子從於莊嚴山峯來下，至閻浮提，後還天上。林中所住諸婆羅門見是事已，自生分別，謂閻浮提人投赴高巖，以是因緣，生於善道，受諸天身。是故邪見諸婆羅門自墜高巖，欲求生天，復以此法為他人說，造作邪論或作讚歎，說此邪法以為業果。以其邪見，妄說因果，身壞命終墮於惡道地獄之中，是名邪見。</p>
<p>「時林中住邪見外道諸婆羅門，見此天子從天來下向閻浮提，去之遙遠，不見正色，但見大光猶如火色，妄生分別，便謂閻浮提人供養火故，身壞命終生於善道，受諸天身。何以故？火是一切諸天之口，是故供養火者得生天上。作如是等妄生分別、不如實見，造作邪論或自立宗，或自說因、自說譬喻，自作邪見，復教他人令入邪見。如是邪見諸婆羅門自無利益，令他衰惱，身壞命終墮於惡道生地獄中。</p>
<p>「復有邪見外道諸婆羅門住在林中，見此天子，妄生分別。遙見天子不飲不食，時婆羅門作如是念：『閻浮提人不飲不食，以是因緣，身壞命終生於善道，受諸天身。我今亦當不飲不食。』復教他人令學其法，造作邪論或作讚歎，說此邪法，以為業果。以是因緣，身壞命終墮於惡道生地獄中。如是外道不如實知，開惡道門。</p>
<p>「若此天子或住少時，或須臾頃，於閻浮提過於百歲。外道邪見諸婆羅門便作是說：『如是天子常住不動，不破不壞，造作世界，能壞世間。』外道見之，便作邪論或作讚歎，說於邪因。以是因緣，身壞命終墮於惡道生地獄中。如是無量不如實見，造作邪論，不如實見，自心欺誑，不如實見。</p>
<p>「如是比丘觀諸眾生為心誑惑，以偈頌曰：</p>
<p style="margin-left:2em;text-indent:-2em" class="lg-abnormal"><div class='lg-row'>「『心為惡蛇，　愛毒周遍，　螫人五體，</div>
<div class='lg-row'>虛生大悔。　愛河廣大，　五根津濟，</div>
<div class='lg-row'>此岸恐怖，　彼岸安隱。　見之妄解，</div>
<div class='lg-row'>不如實知，　是邪見人，　墮於地獄。</div>
<div class='lg-row'>是邪見人，　非因見因，　墮於地獄，</div>
<div class='lg-row'>顛倒見故。　愚癡之人，　迷於因果，</div>
<div class='lg-row'>有獄所縛，　受諸苦惱。　業之果報，</div>
<div class='lg-row'>則有生死，　若如實見，　則到彼岸。</div>
<div class='lg-row'>愚人求欲，　為欲所惑，　墮於地獄，</div>
<div class='lg-row'>如蛾投火。　人中持戒，　奉修正見，</div>
<div class='lg-row'>而得生天，　非由苦行。　此諸外道，</div>
<div class='lg-row'>行邪見行，　恃智邪慢，　誑惑他人，</div>
<div class='lg-row'>入於愚癡，　黑暗大海。　世間受苦，</div>
<div class='lg-row'>以邪見故；　非以苦身，　而得解脫。</div>
<div class='lg-row'>智者所說，　調伏其心，　燒煩惱山，</div>
<div class='lg-row'>則得解脫。　修行正見，　滅諸煩惱，</div>
<div class='lg-row'>見於實諦，　則得解脫。</div>
<div class='lg-row'>一切外道，　惑諸世間，　無有寂滅，</div>
<div class='lg-row'>不妄語處。　世間外道，　虛誑甚多，</div>
<div class='lg-row'>百劫求之，　無有少實。　出世之法，</div>
<div class='lg-row'>皆是真實，　世間言說，　繫縛如毒。</div>
<div class='lg-row'>愛心造福，　得無常樂，　出世之法，</div>
<div class='lg-row'>則得常樂。　不淨眾惡，　因緣和合，</div>
<div class='lg-row'>空有言說，　而無誠實。　如是妄說，</div>
<div class='lg-row'>虛誑之人，　墮於黑闇，　可怖畏處。』</div>
</p><p>「如是比丘實諦見之，說如是偈。云何眾生得真實知、得真實見，不起邪見？邪見之論，自無實見，令他邪見。以邪見論，或自受行，或為他說，自墮地獄亦令他人墮於地獄。</p>
<p>「時諸天眾觀察一切閻浮提已，乘諸天鳥，還歸三十三天，至於天宮，向餘天眾，如前所說。復於園林遊戲受樂，妓樂自娛，種種功德皆悉具足。一切眾寶莊嚴之處遊戲受樂，乃至可愛善業壞盡，從天命終，隨業流轉，墮於地獄、餓鬼、畜生。若生人中，常受安樂無有病惱，離諸衰亂，豐樂國土而於中生，受丈夫身，諸根具足，或為國王或為大臣。以餘業故。</p>
<p>「復次，比丘知業果報，觀三十三天所住之地。彼以聞慧見：三十三天第二十七地名智慧行。眾生何業而生彼天？彼以聞慧見：有眾生大心持戒，修行善業，如實見於業之果報，心有信樂，常行善業，捨於不善，其心質直，遠離惡友，<span class='corr'>乃</span>至不與同路而行、不共言論、不與同住。如是善業悉遍修習，如煉真金。於現在世，為一切人之所愛敬，以修善故。若有比丘常修讀誦修多羅、毘尼、阿毘曇，如是比丘精勤修習，若晝若夜心不懈息。若夜闇冥廢其讀習，若有眾生敬重佛法及此比丘，施僧燈明，敬重法故，敬信三寶，復行布施令得增長讀習之善。若盛熱時，以扇布施，令無闇冥亦無熱惱，聞諸比丘談論聖法，心甚喜悅。二種功德因緣力故，是善業人自利利人，身壞命終生於善道三十三天慧行之地。生彼天已，以善業故，其身光明勝於日光滿足十倍，一切天眾之所供養，無量百千天女圍遶供養恭敬，皆是天子先所親友，和悅含笑種種莊嚴。其身勝妙，色相威德皆悉莊嚴，離於妬嫉，互相愛敬，不離須臾，皆生歡喜親近天子。手執蓮花或執金花，或有銀華、毘<span class='corr'>琉</span>璃花、頗梨迦花，或雜寶花。若金蓮花，白銀為莖，赤寶為鬚；毘琉璃花，真金為莖；青寶蓮花，白銀為莖；硨磲蓮花，青寶珠玉以為其莖；赤蓮花寶，金剛為鬚。如是天女至天子所，以所持花散天子上，猶如盛夏降澍洪雨；諸天女等，以諸寶花散於初生天子之上亦復如是。</p>
<p>「爾時，天子見諸天女心生歡喜，欲心即動，惡欲心發，從其座起，得未曾有。詣諸天女，踊躍歡喜，皆共和合娛樂受樂，歌舞戲笑遊戲娛樂，令此天子欲心增長。如是天女周匝圍遶遊於園林。天諸園林眾寶光明，一切諸欲皆悉具足。於此樹下遊戲受樂，種種眾鳥歌眾妙音，與天女音不可分別，莊嚴欲具，花果充足，種種流泉蓮花河池有百千種圍遶園林。如是天子與諸天女遊戲娛樂，受無量樂，以善業故。</p>
<p>「是時天子復與天女，更詣異林，伎樂自娛，隨念具足，受天之樂。聖人所愛持戒之果，成就果報。如是天子，天女圍遶，復往詣於摩尼支羅遊戲之林。先舊諸天見此天子，皆出往迎，心生歡喜，猶如見於親族兄弟，安慰問訊，共入林中，五樂音聲受天之樂。如是天子受種種樂，復於摩尼支羅林中無量歡喜，目視眾色，心生喜樂。其地園林皆以七寶而為莊嚴，金色寶衣莊嚴林樹，如是種種寶樹莊嚴。其地柔軟，無量飲食從河而流，目視如是一切眾色，眼甚愛悅。如是初生天子與諸天眾娛樂受樂。天子復詣毘琉璃地，共天女眾次第見於摩尼寶衣從樹而生，其色明淨，甚可愛樂，微風吹動隨風上下，無量色蜂以為莊嚴，光色如燈。諸天見之，發希有心，生大歡喜，共天女眾往詣此樹作天伎樂，遊戲受樂。是時諸天於此林中心生希有，即於花中出天摩偷，具足一切上妙之味。一切天眾昔所未見色香味觸，見之皆生百倍悅樂，飲天摩偷上味之酒。天子飲之，共諸天女遊戲受樂，歌眾妙音，讚天王釋：『以天帝釋因緣力故，令我於此摩尼支羅園林<span class='corr'>之</span>中受五欲樂。味若摩偷，色香美味從樹花出，最為希有。我今飲之，百倍受樂。』爾時，天子共諸天女以毘<span class='corr'>琉</span>璃器盛滿摩偷天之上味，迭共相勸飲此天味。此諸天眾於人中時，布施持戒，今得如是勝妙色香上味果報。隨其本業上中下報，心生愧恥。</p>
<p>「樹上有鳥名飲摩偷，見諸天子心生愧恥，即為天子而說頌曰：</p>

<div class="lg regular" style="margin-left:2em;"><div class='lg-row'>「『眾生癡所使，　飲於摩偷酒，</div>
<div class='lg-row'>現觀癡所繫，　貪著於美味。</div>
<div class='lg-row'>摩偷癡羂網，　飲之至命終，</div>
<div class='lg-row'>退墮於地獄，　諸龍亦如是。</div>
<div class='lg-row'>若見觸嗅甞，　令人心癡醉，</div>
<div class='lg-row'>是故眾羂網，　智者所捨離。</div>
<div class='lg-row'>見之生貪著，　觸之則嗅甞，</div>
<div class='lg-row'>嗅之心貪味，　著味為衰惱。</div>
<div class='lg-row'>一切繫縛中，　無過貪嗜味，</div>
<div class='lg-row'>壞名聞色力，　以其著味故。</div>
<div class='lg-row'>著味所迷亂，　目瞢常惛醉，</div>
<div class='lg-row'>心迷致癡荒，　不知善惡法。</div>
<div class='lg-row'>女人所輕笑，　眠臥於糞穢，</div>
<div class='lg-row'>而無所覺知，　不能自動發。</div>
<div class='lg-row'>酒能壞名聞，　踰過於死畏，</div>
<div class='lg-row'>猶如飲毒藥，　亦如死網羂。</div>
<div class='lg-row'>飲酒之為患，　三十有六失，</div>
<div class='lg-row'>既知此過惡，　應當速遠離。</div>
<div class='lg-row'>大姓智慧人，　為酒之所污，</div>
<div class='lg-row'>眾人所輕忽，　如草隨風轉。』</div>
</div><p>「如是天鳥雖是畜生，毀訾諸天，何況餘天。此諸天子飲於天味，上中下味色香具足，如其善業願行種子。飲已復詣陀羅殿林，於此林中欲行遊戲，聞種種音，心生歡喜，青優鉢羅以為首鬘，天子天女共相圍遶，歡喜遊戲，心常念欲金色光明陀羅林殿。既受樂已，復往詣於彌伽雲林，既至彌伽雲林之中，見百千殿天鬘莊嚴。</p>
<p>「爾時，天主釋迦提婆乘伊羅婆那大白象王，共諸天子天女眷屬圍遶，心生喜悅，為欲利益放逸諸天。時諸天眾見帝釋來，悉皆出迎，皆以頭面頂禮天主，於天主前出眾妙音，歌舞戲笑，歡喜叫呼。時天王釋以柔軟言，慰問諸天，在於伊羅婆那白象之上，告諸天曰：『汝以自業受於天樂，我今欲還歡喜之園，除阿修羅瞋恚、恃怙大力慢心。』時諸天眾白帝釋言：『天王！我今亦當隨於天王，除阿修羅瞋恚憍慢。』時天帝釋告諸天曰：『汝勿急速，我今自能破阿修羅。』時天帝釋語諸天已，入歡喜園。見阿修羅在歡喜園猶如雲聚，漸漸增長。時諸天眾罵詈毀訾，轉增高大。時諸天眾見其增長，罵詈不息，倍更增長，顏色醜惡。</p>
<p>「帝釋見之，告諸天眾：『此阿修羅以<span class='corr'>汝</span>瞋故，身增轉大，我當方便令離瞋慢。』時天帝釋而說頌曰：</p>

<div class="lg regular" style="margin-left:2em;"><div class='lg-row'>「『不瞋能伏瞋，　忍伏麁惡心，</div>
<div class='lg-row'>法能伏非法，　光明破闇冥；</div>
<div class='lg-row'>成實勝妄語，　正語伏綺語，</div>
<div class='lg-row'>軟語勝惡口，　能禁兩舌過；</div>
<div class='lg-row'>慈心斷殺害，　布施除慳貪，</div>
<div class='lg-row'>正念勝邪念，　善念破惡念；</div>
<div class='lg-row'>明能破無明，　白日除黑闇，</div>
<div class='lg-row'>白月勝黑月，　如是常得勝。</div>
<div class='lg-row'>智慧知真諦，　勝於邪見欲，</div>
<div class='lg-row'>賢聖八分道，　能破諸惡道；</div>
<div class='lg-row'>如來四無畏，　能破諸怖畏，</div>
<div class='lg-row'>憶念破忘失，　智能破愚癡；</div>
<div class='lg-row'>若住阿蘭若，　則能破諸欲，</div>
<div class='lg-row'>須彌勝眾山，　及以眾園林。</div>
<div class='lg-row'>大海勝涓流，　及以諸河池；</div>
<div class='lg-row'>日光勝眾星，　亦勝於餘宿。</div>
<div class='lg-row'>法式勝無法，　布施破貧窮；</div>
<div class='lg-row'>質直勝諂曲，　實能破妄語；</div>
<div class='lg-row'>吉能破不吉，　火能燒眾薪；</div>
<div class='lg-row'>水能破於渴，　食則能除飢。</div>
<div class='lg-row'>師子心勇健，　勝於一切獸；</div>
<div class='lg-row'>知足勝悕望，　智者如是說。</div>
<div class='lg-row'>悲愍者常勝，　無悲為減劣；</div>
<div class='lg-row'>智慧能調伏，　智者如是說。</div>
<div class='lg-row'>眾惡邪見業，　多作諸妄語，</div>
<div class='lg-row'>如是外道中，　如來最殊勝。</div>
<div class='lg-row'>天勝阿修羅，　以其法勝故，</div>
<div class='lg-row'>我當破一切，　何況汝一身。</div>
<div class='lg-row'>汝阿修羅使，　汝勿生悕望，</div>
<div class='lg-row'><span class='corr'>今</span>此師子座，　智者所應住。』</div>
</div><p>「時阿修羅聞釋迦提婆說是語已，不復增長，以得聞於實語縛故，減劣不增，色力勇健悉不增長。見其劣弱，時有天子手捉其足，曳令下座，即時驅出天歡喜園。時天帝釋心生歡喜，復往詣於摩尼支羅所住之地，乘於伊羅婆那大白象王騰空而遊，向於摩尼支羅之林。所作已辦，與諸一切天子天女至摩尼地。摩尼地天見天王釋，皆悉出迎，頭面頂禮，修敬既畢，皆往詣於彌伽雲林。其地一切眾欲具足，柔軟廣博眾花遍覆，以蓮花枝用為宮室一切愛處。釋迦天主共諸天女，種種樂音歌舞遊戲，娛樂受樂。乾闥婆王圍繞帝釋，歌眾妙音，讚歎天王，五樂音聲以為娛樂。時天帝釋在於伊羅婆那白象之上，其象端嚴勝於寶山，行步進趣如動玉山，其象鮮白踰於雪山，如春末時，日光照曜雪山之峯。如是天眾天子天女圍遶帝釋，遊於園林。其諸園林毘琉璃寶、白銀頗梨、因陀青寶、大因陀寶、赤蓮花寶、真金硨磲以為莊嚴。釋迦天王共諸天眾天子天女遊戲園中，閉惡趣門，心生歡喜。雖得見諦，猶受欲樂，而常思惟眾生生死。既思惟已，不恚不悅，觀諸樂受皆悉無常，破壞離散。如是知已，內自思惟：『諸天退沒，因於自業，為何所至受自業果？業風所吹，墮於地獄、餓鬼、畜生，流轉受苦而無伴侶。一切諸天及諸天女皆悉如是，會當別離。如是之業，大作樂具，戲弄一切愚癡凡夫。』</p>
<p>「時天帝釋思惟是已，而說頌曰：</p>

<div class="lg regular" style="margin-left:2em;"><div class='lg-row'>「『譬如虛空雲，　為風之所吹，</div>
<div class='lg-row'>和合須臾散，　生死亦如是。</div>
<div class='lg-row'>時時如眾花，　見人有生死，</div>
<div class='lg-row'>一切皆磨滅，　如去來亦然。</div>
<div class='lg-row'>如是善業熟，　則受於天樂，</div>
<div class='lg-row'>善時既盡已，　樂受則亦失。</div>
<div class='lg-row'>時節如樹林，　生時甚敷榮，</div>
<div class='lg-row'>時節既過已，　一切皆墮落。</div>
<div class='lg-row'>諸天如樹葉，　樹如受樂處，</div>
<div class='lg-row'>受樂則有墮，　無有常樂者。</div>
<div class='lg-row'>猶如夏降雨，　不住於空中，</div>
<div class='lg-row'>諸樂亦如是，　念念不暫停。</div>
<div class='lg-row'>譬如孔雀鳥，　風雲則出聲，</div>
<div class='lg-row'>風止聲則滅，　天樂亦如是。</div>
<div class='lg-row'>譬如以乾木，　而置於火中，</div>
<div class='lg-row'>天樂亦如是，　為時火所燒。</div>
<div class='lg-row'>生已復歸滅，　已經百千返，</div>
<div class='lg-row'>為愛之所欺，　而無有厭心。</div>
<div class='lg-row'>癡愛網所覆，　一切無免者，</div>
<div class='lg-row'>戲弄於諸天，　受諸不善業。』</div>
</div><p>「如是天帝釋愍諸天故，說是偈已，乘於伊羅婆那大白象王，天眾圍遶奏諸音樂，出妙音聲，還善法堂。以得勝於阿修羅故，心生歡喜，諸天恭敬到善法堂。摩尼支羅所住諸天，受欲無厭，受於色聲香味觸等遊戲園林，乃至可愛善業壞盡，從天還退，隨業流轉，墮於地獄、餓鬼、畜生。若生人中，生大種姓，受第一樂，端正殊妙，生在中國、正法行處，大富饒財，子孫具足，壽命延長，眷屬和順，世間所有一切資具皆悉具足，一切眾人之所愛敬，或為大王或作大臣。以餘業故。</p>
<p>「復次，比丘知<span class='corr'>業</span>果報，觀三十三天所住之地。彼以聞慧見：三十三天二十八地，名曰眾分。眾生何業而生彼天？彼以聞知見：有眾生修行善業，正身口意，質直不諂，不惱眾生，常行善意，其心質直，離惡知識，親近善友，不近惡友，不共言論、不與同住亦不同行，常避惡人，惡人所友亦不親近。親近賢善，聽聞正法，聞已思惟，心入於法——善、不善、無記——若有善法則便攝取，知不善法則便捨離。正念觀察調伏其心，不貪不欲，持七種戒，微細不犯，乃至小犯常懷大懼。一切善業，如鍊真金清淨無垢。如是之人不殺不盜，布施修福，見殺害者，救令得脫。云何救於殺害眾生？若有丈夫侵他婦人，為官所收，打惡聲鼓，從右門出，欲斷其命，無救無護，無所悕望，愁悴憂惱，欲至塚間。將至殺處，如是善人贖令得脫。復行布施修諸福德。云何善人修行福業？若僧住處，曠野無水，渴乏苦惱，如是善人，或為作井或為造池。若有水池，若井崩壞、若多細蟲，為僧修治，以諸細蟲置餘水中。如是微細皆不殺害。若以漉囊，漉諸水蟲還置水中。是名不殺生。云何不偷盜？不以盜心取他草葉；若曠野中種種果菜，故村聚落，疑他所護亦不故取，是名不盜。是人修行一切善業，身壞命終生於善道三十三天眾分之地。生於右門，真金為座，白銀、琉璃、或以頗梨、或車璩寶、或赤蓮花寶以為其座。青因陀寶、大青寶王、真珠之座，如是珍寶莊嚴之座而於中生。既生天已，而自思惟：『我以何業而來生此？』即自念知：『我於前世作斯善業，供養眾僧。如是善業猶如父母，清涼之寶生於天上，決定受樂。』如是天子作是念已，即自現見業之果報。見果報已，讚歎善業，毀訾惡業。念本生已，念人業地，無量善業地如父如母。</p>
<p>「爾時，天子念本生已，而說頌曰：</p>

<div class="lg regular" style="margin-left:2em;"><div class='lg-row'>「『以善得人身，　得已不放逸，</div>
<div class='lg-row'>造作眾善業，　因是得生天。</div>
<div class='lg-row'>人身甚難得，　得已行放逸，</div>
<div class='lg-row'>為放逸所迷，　命終墮地獄。</div>
<div class='lg-row'>作三種善業，　修行七種戒，</div>
<div class='lg-row'>殺於三怨家，　則受諸天身。</div>
<div class='lg-row'>若人伏煩惱，　未斷於愛心，</div>
<div class='lg-row'>是人愛因緣，　則生於天中。</div>
<div class='lg-row'>破壞於嫉妬，　大苦之窟宅，</div>
<div class='lg-row'>種種行布施，　是人生天中。</div>
<div class='lg-row'>觀他如己身，　悲愍護眾生，</div>
<div class='lg-row'>慈心常調伏，　是人生天中。</div>
<div class='lg-row'>觀偷盜如火，　布施於一切，</div>
<div class='lg-row'>以自修其心，　是人生天中。</div>
<div class='lg-row'>觀他妻如母，　常思惟真諦，</div>
<div class='lg-row'>慾泥不能污，　是人生天中。</div>
<div class='lg-row'>火從自心起，　由舌<span class='corr'>鑽</span>燧生，</div>
<div class='lg-row'>若離此妄語，　則生於善道。</div>
<div class='lg-row'>惡口破慈心，　智者能捨離，</div>
<div class='lg-row'>常樂說軟語，　則生於天上。</div>
<div class='lg-row'>觀綺語如刀，　一切常遠離，</div>
<div class='lg-row'>常行於正語，　是人生善道。</div>
<div class='lg-row'>若有行善人，　不行於兩舌，</div>
<div class='lg-row'>實說諦知時，　是人生天中。</div>
<div class='lg-row'>若人護如是，　七種身口戒，</div>
<div class='lg-row'>其人諦知戒，　則生於天中。』</div>
</div><p>「如是初生天子思惟既訖，說此偈已，觀本生處。念生處已，著欲境界，以前習故說如是偈。爾時，初生天子威德殊勝一切皆集，天女見之，速疾馳奔至天子所，猶如眾蜂馳奔蓮花，諸天女眾馳奔天子亦復如是。手中執於種種伎樂，琴瑟箜篌，鼓眾妙音。是諸天女花鬘莊嚴，散以末香，手執花鬘。復有天女散花供養初生天子。如是天女以種種供養供養天子。不可譬喻勝上天女或百或千，見此天子初生天中，心生愛樂，又見本所奉事天子死相已現，捨本天子，馳向初生福德天子。譬如渴牛捨於枯池，走趣清水，此諸天女亦復如是，捨本所事，馳速往詣初生天子。</p>
<p>「爾時，初生天子聞諸天女莊嚴之具出美妙音，欲心即發，何況見色及其音聲。爾時天子見諸天女及聞樂音，恭敬供養，心生愛樂，悉忘本生，猶如隔於百千生死。何以故？以生天中放逸地故，性如是故。爾時，初生天子為諸天女以諸欲法種種情態，不善觀故，欲心增長。時諸天女說於種種欲心相應不淨之語，如是受於放逸之樂，天子天女互相隨逐。天女圍遶，一切諸欲皆悉具足，如是之樂昔所未得，今既得已，心生歡喜，為欲所牽，隨諸天女不得自在。時諸天女奉給天子，歌舞戲笑種種吟詠，鄙褻調話，令此天子心意迷惑，隨諸天女所至之處，常隨其後。欲網所縛如鳥在網，如是天子愛欲所縛亦復如是，隨其至處，天子隨之。如是地處七寶莊嚴，昔所未見，見之愛樂。既見此地，於此地中無量天衣天鬘莊嚴，受無量樂。復往詣於度曠野林，作天伎樂，共此天子至曠野林。見此林中一切眾鳥，種種相貌以為莊嚴，其音美妙出種種聲，與諸群鳥遊戲娛樂。諸鳥亦復雄雌相隨，若至華中飲摩偷酒，雄鳥隨之，若於諸花亦復如是。若鳥遊空，雄雌相隨亦復如是。隨其至處，若食美果，鳥亦隨之，若復遊戲蓮花池中亦復如是。於山峯中，二鳥雙遊，如是天鳥亦為愛網之所繫縛，將至異處，眾蜂之類亦復如是。群鹿麚麀相隨遊戲，亦為麀鹿欲網所縛，亦如天子迷天女色。譬如夏時降雨滿池充遍盈溢，是諸天子為諸天女欲愛充滿亦復如是，愛欲繫縛。雖復舒緩，甚為難解。</p>
<p>「如是比丘觀此事已，而說頌曰：</p>

<div class="lg regular" style="margin-left:2em;"><div class='lg-row'>「『如是女欲網，　繫縛甚堅牢，</div>
<div class='lg-row'>能令諸眾生，　輪轉於有獄。</div>
<div class='lg-row'>身縛尚可解，　心縛不可脫，</div>
<div class='lg-row'>心既為欲縛，　常受諸苦惱。</div>
<div class='lg-row'>羂網尚可斷，　欲網不可燒，</div>
<div class='lg-row'>隨其所行處，　不離三惡道。</div>
<div class='lg-row'>羂網但縛身，　愛網甚廣大，</div>
<div class='lg-row'>雖非是色法，　能縛一切人。</div>
<div class='lg-row'>羂網縛眾生，　尚可現覩見，</div>
<div class='lg-row'>如是愛縛心，　求之不可見。</div>
<div class='lg-row'>初染生愛著，　心著甚難解，</div>
<div class='lg-row'>人為愛所縛，　不能脫生死。</div>
<div class='lg-row'>女色大羂網，　縛眾生六根，</div>
<div class='lg-row'>羂但縛一身，　或縛或不縛。</div>
<div class='lg-row'>若枷鎖杻械，　聖說非為堅，</div>
<div class='lg-row'>癡人愛染心，　繫縛甚堅牢。』</div>
</div><p>「如是比丘毀訾愛欲。爾時，天子為愛天女，一切愛網之所繫縛。將至園林，見種種林，甚可愛樂無以可喻。爾時，天子遊於花池，其池名曰白鵝之池，與諸天女至此池邊。天子天女遊戲娛樂，受五欲樂，種種樂音出眾妙聲。眾分天子復往詣於金山之中互相娛樂，受五欲樂。既受樂已，作如是念：『我今當與一切天眾詣善法殿遊戲受樂。』作是念已，與諸天眾詣善法殿，或遊虛空或乘鵝鳥、或乘孔雀、或乘宮殿，如是種種，詣善法殿，見天帝釋。種種伎樂歌眾妙音，至善法堂，爾時釋迦天王聞眾樂音，告諸天子：『大仙！如是音樂，是誰樂音？何地天眾來至於此？』時諸天子聞是語已，皆出觀之。既見天眾，還善法殿白帝釋言：『天王當知！眾分地天眾今來至此，奉問天王。』時天帝釋告諸天子：『汝今應當發勝歡喜，以諸樂器作諸伎樂，出迎眾分所來天子，種種遊戲共相娛樂。』時諸天子聞帝釋勅，即奉其教，手執種種琴瑟箜篌種種樂器，種種天鬘莊嚴其身，其身流出種種光明，身光鮮白晃曜照明，出迎眾分所來天子。二眾相見，和合遊戲，作諸神通，種種伎樂歌眾妙音，至善法殿。爾時，天主釋迦提婆坐百千柱寶殿之上。其師子座名曰得勝，天王坐上，安隱快樂威德光焰，百千天眾周匝圍遶，受善業果，威德殊勝過於和合百日並照。雖處天宮而不放逸。如是天眾既見天王，皆大歡喜過先十倍，即以頭面頂禮天王釋迦提婆，歌舞遊戲，以諸偈頌讚歎天王：</p>

<div class="lg regular" style="margin-left:2em;"><div class='lg-row'>「『天主憍尸迦，　常護於世間，</div>
<div class='lg-row'>法行常寂靜，　境界莫能壞。</div>
<div class='lg-row'>以法調世間，　不以非法教，</div>
<div class='lg-row'>順法常安樂，　違法受苦惱。</div>
<div class='lg-row'>行法則安樂，　修智亦如是，</div>
<div class='lg-row'>不侵不妄語，　常受於安樂。</div>
<div class='lg-row'>若世間功德、　出世間功德，</div>
<div class='lg-row'>此一切功德，　天王悉具足。</div>
<div class='lg-row'>怖者為作歸，　苦者示善道，</div>
<div class='lg-row'>天王持世間、　天人阿修羅。</div>
<div class='lg-row'>天王最殊勝，　離諸不善法，</div>
<div class='lg-row'>洗除三惡垢，　受於三歸法，</div>
<div class='lg-row'>如實知三業，　行勝三菩提。</div>
<div class='lg-row'>雖生放逸地，　不樂於放逸，</div>
<div class='lg-row'>天王持世間，　法行離怨敵。』</div>
</div><p>「爾時，眾分之地諸天子等，勝智慧等讚天王時，爾時釋迦提婆因陀羅觀諸天眾，善言慰喻，告諸天曰：『諸天子！莫行放逸。若放逸者，則無利益。』時諸天子讚帝釋已，與天帝釋乘於虛空向眾分地。帝釋為首，諸天隨從，往詣眾分。時天帝釋作如是念：『此諸天子心行放逸，不知退苦，我當示化退沒之相，令生厭離。』時天帝釋為於遊戲放逸諸天子等，化中陰有。時諸天子<span class='corr'>戲遊</span>園林山峯花池，時諸天子各各自見一切眾具勝相莊嚴皆見失壞，一切樂具亦皆磨滅，惶怖苦惱，身被繫縛，怖畏涕泣，烟焰俱起來遶其身。閻羅王使之所執持，飢渴自燒，行大怖畏，火來燒身猶如燒林。閻羅使者醜惡可畏，種種惡色，手執刀杖、弓刀矛矟及捉黑繩、赤棒網羂，或有上昇或有下行。時閻羅王所遣使者遍須彌山。時諸天子見閻羅使從於天上縛諸天子，加諸楚毒罵詈撾打，遍身火起其焰猛熾。時閻羅使手把刀戟，奮目大怒，互相告曰：『諸閻羅使！速縛如是放逸天子，我當戮之，將入地獄，令其不復得行放逸。』如是大喚上昇虛空上須彌山，遍於諸地皆令摧壞。百千萬億那由他數閻羅使者、伺命之官、醜惡獄卒遍壞諸地及以山側，遍於虛空，或上或下惱諸天子，語諸天子：『汝等所受五欲之樂、種種音樂，今何所在？汝等今為閻羅使者將詣地獄，受大苦惱。』若諸天子將墮地獄，則見獄火來燒其身。若諸天子有善業者，但見地獄，不見自身為火所燒。</p>
<p>「時諸天子自見中陰被大繫縛。爾時，獄卒閻羅王使為此天子而說頌曰：</p>

<div class="lg regular" style="margin-left:2em;"><div class='lg-row'>「『汝愛於欲樂，　而不作善業，</div>
<div class='lg-row'>是故得苦果，　今日已成熟。</div>
<div class='lg-row'>汝若樂放逸，　而行於非法，</div>
<div class='lg-row'>至於臨終時，　心乃生悔熱。</div>
<div class='lg-row'>悔熱喻火燒，　亦喻於刀戟，</div>
<div class='lg-row'>從於五根生，　而還自燒滅。</div>
<div class='lg-row'>於苦謂為樂，　貪怨為親友，</div>
<div class='lg-row'>觀放逸如是，　是故應捨離。</div>
<div class='lg-row'>放逸愛和合，　為欲之所縛，</div>
<div class='lg-row'>三種大怨家，　能破壞大樂。</div>
<div class='lg-row'>憍慢近惡友，　懈怠及貪心，</div>
<div class='lg-row'>遠離於持戒，　是地獄因緣。</div>
<div class='lg-row'>持戒清涼觸，　得報甚清涼，</div>
<div class='lg-row'>愚人不修行，　臨終生悔熱。</div>
<div class='lg-row'>見於他妻妾，　而生貪著心，</div>
<div class='lg-row'>飲酒行劫盜，　因此墮地獄。</div>
<div class='lg-row'>惡口親惡友，　邪見無正信，</div>
<div class='lg-row'>其心多躁擾，　此法失人身。</div>
<div class='lg-row'>貪心及綺語，　妄語無誠信，</div>
<div class='lg-row'>今世若後世，　無有少安樂。</div>
<div class='lg-row'>遠離於善友，　親近惡知識，</div>
<div class='lg-row'>根本無利益，　不信業果報。</div>
<div class='lg-row'>不識業果報，　苦樂非眾生，</div>
<div class='lg-row'>是人迷因果，　臨終生悔熱。</div>
<div class='lg-row'>若人常妄語，　恃智生憍慢，</div>
<div class='lg-row'>後得大衰惱，　乃覺其業果。</div>
<div class='lg-row'>若流轉世間，　具受諸苦惱，</div>
<div class='lg-row'>皆由無明力，　大仙如是說。』</div>
</div><p>「爾時，釋迦提婆因陀羅化作如是閻羅使者，為諸天子中有說法，折伏呵責。時天帝釋復為諸天眾示現變化。若諸天子有先世業應墮畜生，示於無量種種業相，如印印泥。中陰之相互相殘害，共相食噉，生大怖畏，令諸天子皆悉見之。若諸天子無畜生業，但見畜生互相殘害，不見自身作畜生形。時天帝釋復為放逸諸天子等，示化中陰。若諸天子當生餓鬼，為於飢渴焚燒其身，長髮覆面，其形醜惡。此諸天子見虛空中，烏鵄諸鳥來啄其眼及耳鼻舌。是時天眾見向所化如是惡相，生大怖畏。餘天見已，白帝釋言：『釋迦天王！何故捨諸天子而自止住？此諸天子皆被繫縛，或阿修羅、或餘惡人將之欲去，遍須彌山一切諸地。我亦曾與阿修羅鬪，未曾覩見如是惡相。又阿修羅及其軍眾未曾俱來至此天中，云何世間失正法耶？不孝父母耶？不敬沙門、婆羅門耶？不敬耆舊長宿耶？天王！今諸世間不供養如來及法僧耶？不知因果、不知真諦耶？如護世天王常說此法，今閻浮提不修行耶？今諸天眾皆被惱亂。天王！何故不嚴器仗，乘於伊那大龍象王，身服鎧鉀，擊<span class='corr'>大</span>戰鼓莊嚴鬪戰？』有諸天眾，天主同業，向天王釋作如是說。復有諸天覩此希有未曾見事，心生厭離，極大恐怖，諸根振動，歸依帝釋作如是言：『唯願天王救護我等。此諸天眾所住之地，悉為阿修羅之所劫奪。未曾見此阿修羅等可畏之身如是怖畏。』諸天子等皆向帝釋作如是說。復有天子見是化已，向善法殿速疾馳奔，取諸器仗鬪戰之具。復有天子詣雜殿林，取諸鬪具向閻羅使若打若捉，不能加害。譬如鏡中所見色像，不可捉持、不可打害。如是天王示如斯化。</p>
<p>「是時天主釋迦提婆復示天子——化阿修羅——勝於羅睺、勇健阿修羅等，被縛撾打、斫刺罵詈，悲泣憂惱，如諸天子化受苦惱。時諸天子見阿修羅受大劇苦，百千萬倍過諸天子。時諸天子見阿修羅受大苦惱，未曾所見，生大怖畏。復往詣於釋迦天王，白天王言：『我今不知是何丈夫有斯大力，皆能繫縛諸阿修羅王——羅睺阿修羅王、勇健阿修羅王——繫撾打棒、斫刺罵詈？云何有此未曾有事，令諸天子身毛皆竪？唯願天王為我說之，我今亦畏，得此衰惱。天王！何者為，知不耶？諸天之眾及阿修羅皆悉破壞，一切世間恐皆摧滅。天王若知，願為我說。釋迦天王若不知，若不知者願善思惟。』</p>

<p class='juan'>正法念處經卷第三十二</p></div></div>
</div><!-- end of div[@id='body'] -->
</body></html>